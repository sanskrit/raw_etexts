---
Category: gItA, giitaa
Description-comments: tattvasArAyaNakarmakANda
File name: suuryagiitaa.itx
Indexextra: (scanned, meaning (Karmakanda of Tattvasarayana of Vasishtha))
Language: Sanskrit
Latest update: October 12, 2008
Location: doc_giitaa
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: Hinduism/religion/traditional
Sublocation: giitaa
Text title: sUryagItA
Transliterated by: Sunder Hattangadi sunderh at hotmail.com
engtitle: Surya Gita
itxtitle: sUryagItA
title: सूर्यगीता

---
  
 सूर्य गीता   
  
   ॥ श्री गणेशाय नमः ॥  
  
 ॥ अथ सूर्यगीता प्रारभ्यते ॥  
  
ब्रह्मा उवाच -  
प्रपञ्चसृष्टिकर्मेदं मम श्रीगुरुनायक ।  
अहार्यं द्विपरार्धान्तमाधिकारिकतावशात् ॥ १ ॥  
  
इति त्वद्वदनाम्भोजात्सम्यग्विदितवानहम् ।  
तथाप्यत्र न मे चिन्ता जायते त्वत्कृपाबलात् ॥ २ ॥  
  
त्वयि प्रसन्ने मय्येवं बोधानन्दः स्वरूपतः ।  
पुनर्जन्मभयाभावाद्धीर एवास्मि वृत्तिषु ॥ ३ ॥  
  
तथाऽपि कर्मभागेषु श्रोतव्यमवशिष्यते ।  
तत्सर्वं च विदित्वैव सर्वज्ञः स्यामहं प्रभो ॥ ४ ॥  
  
जगज्जीवेश्वरादीनां प्रागुत्पत्तेर्निरञ्जनम् ।  
निर्विशेषमकर्मैकं ब्रह्मैवासीत्तदद्वयम् ॥ ५ ॥  
  
तस्य जीवेश स्रष्टृत्वं प्रोच्यते वेदवादिभिः ।  
अकर्मणः कथं सृष्टिकर्मकर्तृत्वमुच्यते ॥ ६ ॥  
  
सकर्मा सेन्द्रियो लोके दृश्यते न निरिन्द्रियः ।  
ब्रह्मणोऽतीन्द्रियत्वं च सर्वशास्त्रेषु घुष्यते ॥ ७ ॥  
  
नश्यमानतयोत्पत्तिमत्वादाद्यस्य कर्मणः ।  
न मुख्यमवकल्पेताप्यनादित्वोपवर्णनम् ॥ ८ ॥  
  
ब्रह्म चेत्कर्मकुर्वीत यनेकेनापि हेतुना ।  
तथा च संसृतिस्तस्य प्रसज्येत तु नात्मनः ॥ ९ ॥  
  
तस्मादाद्यस्य पुण्यस्य पापस्य च दयानिधे ।  
कर्मणो ब्रूहि मे स्पष्टमुपपत्तिं गुरूत्तम ॥ १० ॥  
  
इत्युक्तो विधिना देवो दक्षिणामूर्तिरीश्वरः ।  
विचित्रप्रश्नसन्तुष्ट इदं वचनमब्रवीत् ॥ ११ ॥  
  
श्रीगुरुमूर्तिरुवाच -  
ब्रह्मन्साधुरयं प्रश्नस्तव प्रश्नविदां वर ।  
शृणुष्व सावधानेन चेतसाऽस्योत्तरं मम ॥ १२ ॥  
  
प्रागुत्पत्तेरकर्मैकमकर्तृ च निरिन्द्रियम् ।  
निर्विशेषं परं ब्रह्मैवासीन्नात्रास्ति संशयः ॥ १३ ॥  
  
तथाऽपि तस्य चिच्छक्तिसंयुतत्वेन हेतुना ।  
प्रतिच्छायात्मिके शक्ती मायाविद्ये बभूवतुः ॥ १४ ॥  
  
अद्वितीयमपि ब्रह्म तयोर्यत्प्रतिबिम्बितम् ।  
तेन द्वैविध्यमासाद्य जीव ईश्वर इत्यपि ॥ १५ ॥  
  
पुण्यपापादिकर्तृत्वं जगत्सृष्ट्यादिकर्तृताम् ।  
अभजत्सेन्द्रियत्वं च सकर्मत्वं विशेषतः ॥ १६ ॥  
  
यः स्वशक्त्या समुल्लास उदभूत्परमात्मनः ।  
स्वबन्धजनकं सूक्ष्मं तदाद्यं कर्म कथ्यते ॥ १७ ॥  
  
न तेन निर्विशेषत्वं हीयते तस्य किञ्चन ।  
न च संसारबन्धश्च कश्चिद्ब्रह्मन्प्रसज्यते ॥ १८ ॥  
  
पारमार्थिकसंसारी जीवः पुण्यादिकर्मवान् ।  
प्रातिभासिकसंसारी त्वीशः सृष्ट्यादिकर्मवान् ॥ १९ ॥  
  
असंसारि परं ब्रह्म जीवेशोभयकारणम् ।  
ततोऽप्यतीतं नीरूपं अवाङ्मनसगोचरम् ॥ २० ॥  
  
कर्मवन्तौ परित्यज्य जीवेशौ ये महाधियः ।  
अकर्मवत्परं ब्रह्म प्रयान्त्यत्र समाधिभिः ॥ २१ ॥  
  
ते विदेहविमुक्ता वा जीवन्मुक्ता नरोत्तमाः ।  
कर्माकर्मोभयातीतास्तद्ब्रह्मारूपमाप्नुयुः ॥ २२ ॥  
  
कर्मणा संसृतौ बद्धा मुच्यन्ते ते ह्यकर्मणा ।  
बन्धमोक्षोभयातीताः कर्मिणो नाप्यकर्मिणः ॥ २३ ॥  
  
जीवस्य कर्मणा बन्धस्तस्य मोक्षश्च कर्मणा ।  
तस्माद्धेयं च कर्म स्यादुपादेयं च कर्म हि ॥ २४ ॥  
  
त्यक्ते कर्मणि जीवत्वमात्मनो गच्छति स्वयम् ।  
गृहीते कर्मणि क्षिप्रं ब्रह्मत्वं च प्रसिध्यति ॥ २५ ॥  
  
आविद्यकमशुद्धं यत्कर्म दुःखाय तन्नृणाम् ।  
विद्यासम्बन्धि शुद्धं यत् तत्सुखाय च कथ्यते ॥ २६ ॥  
  
विद्याकर्मक्षुरात्तीक्ष्णात् छिनत्ति पुरुषोत्तमः ।  
अविद्याकर्मपाशांश्चेत्स मुक्तो नात्र संशयः ॥ २७ ॥  
  
सर्वस्य व्यवहारस्य विधे कर्मैव कारणम् ।  
इति निश्चयसिद्ध्यै ते सूर्यगीतां वदाम्यहम् ॥ २८ ॥  
  
कर्मसाक्षिणमादित्यं सहस्रकिरणं प्रभुम् ।  
सप्ताश्वं सर्वधर्मज्ञमपृच्छदरुणः पुरा ॥ २९ ॥  
  
अरुण उवाच -  
भगवन् केन संसारे प्राणिनः सम्भ्रमन्त्यमी ।  
केनैतेषां निवृत्तिश्च संसाराद्वद सद्गुरो ॥ ३० ॥  
  
इति पृष्टः स सर्वज्ञः सहस्रकिरणोज्वलः ।  
सूर्योऽब्रवीदिदं शिष्यमरुणं निजसारथिम् ॥ ३१ ॥  
  
सूर्य उवाच -  
अरुण त्वं भवस्यद्य मम प्रियतमः खलु ।  
यतः पृच्छसि संसारभ्रमकारणमादरात् ॥ ३२ ॥  
  
भ्रमन्ति केवलं सर्वे संसारे प्राणिनोऽनिशम् ।  
न तु तत्कारणं केनाप्यहो किञ्चिद्विचार्यते ॥ ३३ ।  
तज्जिज्ञासुतया त्वं तु श्लाघ्योऽसि विबुधोत्तमैः ।  
शृणुश्वारुण वक्ष्यामि तव संसारकारणम् ॥ ३४ ॥  
  
पुण्यपापात्मकं कर्म यत्सर्वप्राणिसञ्चितम् ।  
अनादिसुखदुःखानां जनकं चाभिधीयते ॥ ३५ ॥  
  
शास्त्रैः सर्वैश्च विहितं प्रतिषिद्धं च सादरम् ।  
कामादिजनितं तत्त्वं विद्धि संसारकारणम् ॥ ३६ ॥  
  
पश्वादीनामभावेऽपि तयोर्विधिनिषेधयोः ।  
संसारस्य न लोपोऽस्ति पूर्वकर्मानुसारतः ॥ ३७ ॥  
  
पूर्वं मनुष्यभूतानां पापकर्मावशादिह ।  
श्वखरोष्ट्रादिजन्मानि निकृष्टानि भवन्त्यहो ॥ ३८ ॥  
  
पापकर्मसु भोगेन प्रक्षीणेषु पुनश्च ते ।  
प्राप्नुवन्ति मनुष्यत्वं पुनश्च श्वादिजन्मिताम् ॥ ३९ ॥  
  
जननैर्मरणैरेवं पौनःपुन्येन संसृतौ ।  
भ्रमन्त्यब्धितरङ्गस्थदारुवद्धीमतां वर ॥ ४० ॥  
  
अरुण उवाच -  
प्रक्षीणपापकर्माणः प्राप्तवन्तो मनुष्यताम् ।  
पुनश्च श्वादिजन्मानि केन गच्छन्ति हेतुना ॥ ४१ ॥  
  
न हि दुर्जन्महेतुत्वं पुण्यानां युक्तमीरितुम् ।  
न च पुण्यवतां भूयः पापकर्मोपपद्यते ॥ ४२ ॥  
  
पुण्यैर्विशुद्धचित्तानां ज्ञानयोगादिसाधनैः ।  
संसारमोक्षसंसिद्ध्या पापकर्माप्रसक्तितः ॥ ४३ ॥  
  
जीवेषु पौनःपुन्यं चेदुत्तमाधमजन्मनाम् ।  
नियमेनाभिधीयेत येन केनापि हेतुना ॥ ४४ ॥  
  
मोक्षशास्त्रस्य वैयर्थ्यमापतत्येव सर्वथा ।  
तस्मादपापिनां जन्म पुनश्चेति न युज्यते ॥ ४५ ॥  
  
इत्युक्तो भगवानाह सर्वज्ञः करुणानिधिः ।  
रविः संशयविच्छेदनिपुणोऽरुणमादरात् ॥ ४६ ॥  
  
रविरुवाच -  
प्रक्षीणेष्वपि भोगेन पापकर्मसु देहिनः ।  
पुनश्च पापकर्माणि कुर्वन्तो यान्ति दुर्गतिम् ॥ ४७ ॥  
  
तानि दुर्जन्मबीजानि कामात्पापानि देहिनाम् ।  
पुनरप्युपपद्यन्ते पूर्वपुण्यवतामपि ॥ ४८ ॥  
  
सकामानां च पुण्यानां भोगहेतुतया नृणाम् ।  
न चित्तशुद्धिहेतुत्वं क्वचिद्भवितुमर्हति ॥ ४९ ॥  
  
कुतश्चाशुद्धचित्तानां ज्ञानयोगादिसम्भवः ।  
ज्ञानयोगादिहीनानां कुतो मोक्षश्च संसृतेः ॥ ५० ॥  
  
कामेन हेतुना सत्स्वप्युत्तमाधमजन्मसु ।  
मोक्षशास्त्रस्य सार्थक्यं नैष्काम्योदयहेतुकम् ॥ ५१ ॥  
  
सुखदुःखोपभोगेन यदा निर्वेदमागतः ।  
निष्कामत्वमवाप्नोति स्वविवेकपुरस्सरम् ॥ ५२ ॥  
  
ततःप्रभृति कैश्चित्स्याज्जन्मभिर्ज्ञानयोगवान् ।  
श्रवणादिप्रयत्नैर्हि मुक्तिः स्वात्मन्यवस्थितिः ॥ ५३ ॥  
  
कर्माध्यक्षं परात्मानं सर्वकर्मैकसाक्षिणम् ।  
सर्वकर्मविदूरन्तं कर्मवान्कथमाप्नुयात् ॥ ५४ ॥  
  
पुण्येष्वपि च पापेषु पौर्विकेषु तु भोगतः ।  
क्षपितेषु परात्मा स स्वयमाविर्भविष्यति ॥ ५५ ॥  
  
कर्तृभिर्भुज्यते जीवैः सर्वकर्मफलं न तु ।  
साक्षिणा निर्विकल्पेन निर्लेपेन परात्मना ॥ ५६ ॥  
  
जीवानां तदनन्यत्वत्भोगस्यावसरः कुतः ।  
इति केचन शङ्कन्ते वेदान्तापातदर्शिनः ॥ ५७ ॥  
  
परमार्थदशायां हि तदनन्यत्वमिष्यते ।  
व्यवहारदशायां नानुपपत्तिश्च काचन ॥ ५८ ॥  
  
परमार्थदशारूढे जीवन्मुक्तेऽपि कर्मणाम् ।  
भोगोऽङ्गीक्रियते सम्यक् दृश्यते च तथा सति ॥ ५९ ॥  
  
अज्ञानां व्यवहारैकनिष्ठानां तदनन्यता ।  
अभोक्तृता च केनैव वक्तुं शक्या मनीषिणा ॥ ६० ॥  
  
ज्ञानिनः कर्मकर्तृत्वं दृश्यमानमपि स्फुटम् ।  
उत्पादयेत्फलं नेति मन्यन्ते स्वप्नकर्मवत् ॥ ६१ ॥  
  
तदयुक्तं न हि स्वप्ने पापकर्तुः स्वतन्त्रता ।  
जाग्रति प्राणिनः कर्म स्वातन्त्र्यं वर्तते खलु ॥ ६२ ॥  
  
तिरश्चां जागरावस्था यथा भोगैककारणम् ।  
तथा स्वप्नदशा नॄणां फलभोगैककारणम् ॥ ६३ ॥  
  
नृणां च जागरावस्था बालानां स्यात्तथा न तु ।  
यूनां वृद्धतमानां वा किमुत स्वात्मवेदिनाम् ॥ ६४ ॥  
  
भाविभोगार्थकं कर्म जाग्रत्येव नृणां भवेत् ।  
फलं तु कर्मणः स्वप्ने जाग्रत्यपि च युज्यते ॥ ६५ ॥  
  
कर्मण्यध्यस्य भोगं ये भोगेऽध्यस्याथ कर्म च ।  
कर्म तद्भोगयोर्भेदमज्ञात्वाहुर्यथेप्सितम् ॥ ६६ ॥  
  
तेषां मन्दधियां ज्ञानवादिनां पापकारिणाम् ।  
कथं कृतार्थतां ब्रूयामध्यासक्षयसम्भवाम् ॥ ६७ ॥  
  
कर्मण्यकर्मधीर्येषामकर्मणि च कर्मधीः ।  
ते चाध्यासवशा मन्दा ज्ञानिनः स्वैरचारिणः ॥ ६८ ॥  
  
वर्णाश्रमादिधर्माणामद्वैतं कर्मणैव ये ।  
अनुतिष्ठन्ति ते मूढाः कर्माकर्मोभयच्युताः ॥ ६९ ॥  
  
स्वानुभूतिं वरिष्ठां तां सर्वानुष्ठानवर्जिताम् ।  
सर्वानुष्ठानवन्तोऽपि सिद्धामाहुर्बतात्मनाम् ॥ ७० ॥  
  
अभेदध्यानसाध्यां तां स्वानुभूतिं महत्तमाम् ।  
विचारसाध्यां मन्यन्ते ते महापापकर्मिणः ॥ ७१ ॥  
  
निदिध्यासनमप्यात्मा भेदाभिध्यानलक्षणम् ।  
उपेक्षन्ते वृथाद्वैतज्ञानवादैकमोहतः ॥ ७२ ॥  
  
आश्रित्यैव विचारं ये वाक्यार्थमननात्मकम् ।  
मन्यन्ते कृतकृत्यत्वमात्मनां ते हि मोहिताः ॥ ७३ ॥  
  
आद्यज्ञानोदये काम्यकर्मत्याग उदीर्यते ।  
द्वितीयसम्यग्ज्ञाने तु नैमित्तिकनिराकृतिः ॥ ७४ ॥  
  
तृतीयपूर्णज्ञाने च नित्यकर्मनिराकृतिः ।  
चतुर्थाद्वैतबोधे तु सोऽतिवर्णाश्रमी भवेत् ॥ ७५ ॥  
  
नित्यनैमित्तिकोपेतज्ञानान्मुक्तिः क्रमाद्भवेत् ।  
सम्यग्ज्ञानात्तु सा जीवन्मुक्तिर्नित्यैकसंयुतात् ॥ ७६ ॥  
  
पूर्णज्ञानाद्विदेहाख्या शाश्वती मुक्तिरिष्यते ।  
यथा नैष्कर्म्यसंसिद्धिर्जीवन्मुक्ते निरङ्कुशा ॥ ७७ ॥  
  
अत्रैवं सति नैष्कर्म्यं ज्ञानकर्मसमुच्चयात् ।  
सिध्येत्क्रमेण सद्यो वा नान्यथा कल्पकोटिभिः ॥ ७८ ॥  
  
यावद्विदेहमुक्तिः सा न सिध्यति शरीरिणः ।  
तावत्समुच्चयः सिद्धो ज्ञानोपासनकर्मणाम् ॥ ७९ ॥  
  
तस्माद् ज्ञात्वा परात्मानं ध्याननिष्ठो महामतिः ।  
भूयान्निजाश्रमाचारनिरतः श्रेयसे सदा ॥ ८० ॥  
  
ज्ञानोपास्ती कर्मसापेक्षके ते  
       कर्मोपास्ती ज्ञानसापेक्षके च ।  
कर्मज्ञाने चान्यसापेक्षके तन्-  
       मुक्त्यै प्रोक्तं साहचर्यं त्रयाणाम् ॥ ८१ ॥  
  
ज्ञानोपास्ती स्वीयकर्मस्वपास्यापेकं  
       मुक्तिर्नैव कस्यापि सिध्येत् ।  
तस्माद्धीमानाश्रयेदप्रमत्तस्त्री-  
       ण्युक्तानि श्रद्धयाऽऽदेहपातात् ॥ ८२ ॥  
  
     ॥ इति सूर्यगीतायां प्रथमोऽध्यायः ॥  
  
                  ॥ अथ द्वितीयोऽध्यायः ॥  
  
सूर्य उवाच -  
अथातः सम्प्रवक्ष्यामि कर्मणां पञ्चभूमिकाः ।  
उत्तरोत्तरमुत्कर्षाद्विद्धि सोपानपङ्क्तिवत् ॥ १ ॥  
  
प्रथामा तान्त्रिकी प्रोक्ता परा पौराणिकी मता ।  
स्मार्ता तृतीया तुर्या तु श्रौता सङ्कीर्तिता बुधैः ॥ २ ॥  
  
पञ्चमी त्वौपनिषदा विबुधोत्तमसम्मता ।  
यस्याः परं न किञ्चित्स्याद्वाच्यं ज्ञेयं च सत्तम ॥ ३ ॥  
  
स्वेच्छं कर्माणि कुर्वन्यः प्रमाणाश्रयणं विना ।  
तन्त्रोक्तानि करोत्येष कर्मी प्राथमिको मतः ॥ ४ ॥  
  
तानि तन्त्रोक्तकर्माणि त्यक्त्वा पौराणिकानि यः ।  
करोति तन्त्रसम्बन्धीन्ययं कर्मी द्वितीयकः ॥ ५ ॥  
  
त्यक्त्वा तान्यपि यः स्मार्तान्यनुतिष्ठति सर्वदा ।  
श्रुतिसम्बन्धवन्त्येष तृतीयः कर्म्युदीर्यते ॥ ६ ॥  
  
यश्च तान्यपि सन्त्यज्य श्रौतान्येवाचरत्ययम् ।  
कर्मी धर्मार्थकामानां स्थानं तुर्योऽभिधीयते ॥ ७ ॥  
  
श्रौतान्यपि च यस्त्यक्त्वा सदौपनिषदानि वै ।  
करोति श्रद्धया कर्माण्ययं मोक्षी तु पञ्चमः ॥ ८ ॥  
  
यान्यौपनिषदानां स्युरविरोधीनि कर्मणाम् ।  
श्रौतादीनि सुसङ्ग्राह्यान्यमलानि मुमुक्षुभिः ॥ ९ ॥  
  
कर्माण्युपनिषत्सु स्युर्ब्रह्मैकार्थासु वै कथम् ।  
इति शङ्क्यन्नकुर्वन् हि विधिरस्ति जिजीविषेत् ॥ १० ॥  
  
ईशावास्यादिवेदान्तप्रोक्तान्यामरणादपि ।  
कुर्वन्नेव विमुच्येत ब्रह्मवित्प्रवरोऽस्तु वा ॥ ११ ॥  
  
यतयस्त्यक्तगार्हस्थ्या अपि स्वोचितकर्मभिः ।  
आश्रमं पालयन्तः स्वं कैवल्यं प्राप्नुयुः परम् ॥ १२ ॥  
  
कर्म प्रजाधनानां यस्त्यागः समभिधीयते ।  
कामैकविषयत्वेन स यतेर्न विरुध्यते ॥ १३ ॥  
  
सन्न्यासिनो हि कर्माणि नित्यानि विमलानि च ।  
श्रेयोर्थानि विधीयन्ते परिव्राजेब्जजन्मना ॥ १४ ॥  
  
अपेतकाम्यकर्माणो यतयोऽन्येऽपि वा जनाः ।  
सद्यः क्रमेण वा मुक्तिमाप्नुयुर्नात्र संशयः ॥ १५ ॥  
  
पञ्चमीं भूमिमारूढः ज्ञानोपासनकर्मभिः ।  
शोकमोहादिनिर्मुक्तः सर्वदैव विराजते ॥ १६ ॥  
  
न ज्ञानेन विनोपास्तिर्नोपास्त्या न विनेतरत् ।  
कर्मापि तेन हेतुत्वं पूर्वपूर्वस्य कथ्यते ॥ १७ ॥  
  
यद्वा यावन्न हि ज्ञानं तावन्नोपासनं मतम् ।  
यावन्नोपासनं तावन्न ज्ञानं च कथञ्चन ॥ १८ ॥  
  
ज्ञानं यावन्न कर्मापि न तावन्मुख्यमीर्यते ।  
यावन्न कर्म तावच्च न ज्ञानं साधुसम्मतम् ॥ १९ ॥  
  
यावन्नोपासनं तावन्न कर्मापि प्रशस्यते ।  
यावन्न कर्मोपास्तिश्च न तावत्सात्त्विकी मता ॥ २० ॥  
  
ज्ञानोपासनकर्माणि सापेक्षाणि परस्परम् ।  
प्रयच्छन्ति परां मुक्तिं नान्यथेत्युक्तमेव ते ॥ २१ ॥  
  
एतेषु साधनेष्वेकं त्रिषु यत्किञ्चिदत्र यः ।  
त्यजेदसद्गुरूक्त्या स नाश्नुवीत परामृतम् ॥ २२ ॥  
  
नानाविधानि ज्ञानानि नानारूपा उपास्तयः ।  
नानाविधानि कर्माणि श्रुत्यन्तादिषु संविदुः ॥ २३ ॥  
  
सम्बन्धस्तु त्रयाणां स्यादुचितः शिष्टवर्त्मना ।  
निपुणैश्च सुविज्ञेयमनुबन्धचतुष्टयम् ॥ २४ ॥  
  
अनुबन्धविरोधेन त्रयाणां चेत्समुच्चयः ।  
कृतः स सद्यः प्राप्नोति तृप्तिं मानवपुङ्गवः ॥ २५ ॥  
  
अनुबन्धपरिज्ञानं विना मुक्त्यै प्रयत्नवान् ।  
न मुक्तिं विन्दते कोऽपि साधकादिविपर्ययात् ॥ २६ ॥  
  
भोगाधिकारी मोक्षं चेत्फलमिच्छेत्कदाचन ।  
अनुबन्धस्य विज्ञानं कथं नु स्यात्समञ्जसम् ॥ २७ ॥  
  
अधिकारानुगुण्येन सम्बन्धः परिकीर्तितः ।  
तत्सम्बन्धानुगुण्येन विषयश्च प्रकीर्तितः ॥ २८ ॥  
  
विषयानुगुणं प्रोक्तं प्रयोजनमतो बुधैः ।  
अनुबन्धाः सुविज्ञेया ज्ञानोपासनकर्मसु ॥ २९ ॥  
  
वर्णाश्रमाणां सर्वेषामनुष्ठेयेषु कर्मसु ।  
अविद्वान् संशयात्मा चेदनुवर्तेत पूर्वकान् ॥ ३० ॥  
  
विद्वान् चेत्संशयात्माभूच्छास्त्रे स्वमतिनिश्चितम् ।  
आचरेत्तु न शिष्टस्यप्यबुधस्य पितुर्मतम् ॥ ३१ ॥  
  
स्वकूटस्थबुधाचारः साधुसंविदितो यदि ।  
विद्वानपि त्यजेत्स्वीयं तद्विरुद्धमसम्मतम् ॥ ३२ ॥  
  
पूर्वाचारानुसरणं कर्ममात्रे नियम्यते ।  
ज्ञानोपास्त्योस्त्वबाह्यत्वादन्यथाऽपि च युज्यते ॥ ३३ ॥  
  
पूर्वकेष्वपि साङ्ख्येषु स्वस्य युज्येत योगिता ।  
अन्यथाऽपि च नैतेन प्रत्यवायः कियानपि ॥ ३४ ॥  
  
यदि पूर्वविरोधेन कुर्यात्कर्माणि मानवः ।  
स मूर्खो भवति क्षिप्रं प्रत्यवायी न संशयः ॥ ३५ ॥  
  
नैमित्तिकानामकृतौ काम्यानां च न कश्चन ।  
प्रत्यवायोऽत्र वाऽमुत्र लोके भवितुमर्हति॥ ३६ ॥  
  
नित्यानां त्वकृतावत्रामुत्र वा प्रत्यवायभाक् ।  
भवेदवश्यकार्यत्वादाश्रमच्युतिहेतवे ॥ ३७ ॥  
  
न स्यादकरणं हेतुरभावात्मतया ततः ।  
नित्याकरणहेतुः प्राक्कर्म चेत्प्रत्यवायकृत् ॥ ३८ ॥  
  
अकृतौ प्रत्यवायस्य श्रवणं व्यर्थमेव तत् ।  
पूर्वकर्मफलादन्यफलस्यानवधारणात् ॥ ३९ ॥  
  
अतो नाभावता युक्ता नित्यकर्माकृतेर्यथा ।  
निषिद्धाचरणं भावस्तथैवाकरणं मतम् ॥ ४० ॥  
  
विहिताकरणस्यापि भावात्मत्वोररीकृतेः ।  
आस्तिकत्वमिह प्राहुरन्यथा नास्तिकत्वतः ॥ ४१ ॥  
  
पूर्वकर्मफलस्यापि नित्याकरणकर्मणः ।  
पापस्य दुःखहेतुत्वं पृथगेवाववधार्यते ॥ ४२ ॥  
  
अज्ञानाद्विहिते लुप्ते ज्ञानाद्वा कर्मणि स्वके ।  
प्रायश्चित्ती भवेन्मर्त्यो लभेद्दुर्जन्म वा पुनः ॥ ४३ ॥  
  
बुद्धिपूर्वं त्यजन्नित्यमनुतापविवर्जितः ।  
अनाश्रमी नरो घोरं रौरवं नरकं व्रजेत् ॥ ४४ ॥  
  
जीवन्मुक्तस्य नित्येषु यदि लुप्तानि कानिचित् ।  
न तेन प्रत्यवायोऽस्ति कैश्चित्स्वाश्रमसिद्धितः ॥ ४५ ॥  
  
प्रायश्चित्तनिवर्त्यानि निषिद्धाचरणानि च ।  
प्रायश्चित्तमकुर्वन्तमपि लिम्पन्ति नैव तम् ॥ ४६ ॥  
  
कर्म शुद्धमशुद्धं च द्विविधं प्रोच्यते श्रुतौ ।  
तत्राशुद्धेन बन्धः स्यान्मोक्षः शुद्धेन देहिनाम् ॥ ४७ ॥  
  
अशुद्धं च तथा प्रोक्तं पुण्यं पापमिति द्विधा ।  
परस्परं न बाधोऽस्ति तयोरत्राविरोधतः ॥ ४८ ॥  
  
सुखदुःखे समस्तस्य जन्तोर्याभ्यां प्रसिध्यतः ।  
तयोर्न वशमागच्छेच्छुद्धमात्रेण संस्थितः ॥ ४९ ॥  
  
शुद्धं नित्यमनन्तं यत्सत्यं कर्म निगद्यते ।  
नित्यशुद्धविमुक्तात्मसाक्षात्कारार्थकं विदुः ॥ ५० ॥  
  
विशुद्धैः कर्मभिः शुद्धानीन्द्रियाणि भवन्त्यलम् ।  
इन्द्रियेषु विशुद्धेषु मनः शुद्धं स्वतो भवेत् ॥ ५१ ॥  
  
शुद्धे मनसि जीवोऽपि विशुद्धो ब्रह्मणैकताम् ।  
उपेत्य केवलानन्दं निष्कलं परमश्नुते ॥ ५२ ॥  
  
बाह्यमाभ्यन्तरं चेति शुद्धं कर्म द्विधोच्यते ।  
बाह्यं स्नानादि नित्यं स्याद्ध्यानाद्याभ्यन्तरं परम् ॥ ५३ ॥  
  
अतः शुद्धेरशुद्धानां नाशो भवितुमर्हति ।  
न शुद्धव्यतिरेकेण प्रयत्नान्तरमिष्यते ॥ ५४ ॥  
  
विशुद्धकर्मनिष्ठास्ते यतयोऽन्येऽपि वा जनाः ।  
अत्रैव परिमुच्यन्ते स्वातन्त्र्येण परामृतात् ॥ ५५ ॥  
  
आरूढः पञ्चमीं भूमिं शुद्धेनैवावतिष्ठते ।  
अतोऽत्र मतिमान्नित्यं पञ्चम्यभ्यासमाचरेत् ॥ ५६ ॥  
  
इन्द्रियाणि विशुद्धान्यप्यशुद्धानां विवर्जनात् ।  
शुद्धानामप्यनुष्ठानाद्धीमांस्तानि न विश्वसेत् ॥ ५७ ॥  
  
अशुद्धेषु प्रवर्तेरन् पूर्ववासनया स्वतः ।  
तेभ्यो नियम्य शुद्धेषु नित्यं तानि प्रवर्तयेत् ॥ ५८ ॥  
  
इन्द्रियाणां च मनसः प्रसादं शुद्धकर्मभिः ।  
उपलभ्यापि दुर्बुद्धिरशुद्धेह प्रवर्तते ॥ ५९ ॥  
  
प्रसन्नमनसः स्वास्थ्यात्सुखं किञ्चित्प्रजायते ।  
तावन्मात्रेण तृप्तस्तु क्रमेणाधः पतेन्नरः ॥ ६० ॥  
  
तृप्तिरल्पसुखप्राप्तौ महानर्थैककारणम् ।  
अतस्तृप्तिमनाप्यैव शुद्धं नित्यं समाचरेत् ॥ ६१ ॥  
  
यथा विषयभोगेषु विना तृप्तिं पुनः पुनः ।  
प्रवर्तते तथा नित्यं यः शुद्धेषु स बुद्धिमान् ॥ ६२ ॥  
  
शुद्धं शुद्धेन वर्धेत शुद्धः शुद्धं ततो व्रजेत् ।  
अशुद्धमप्यशुद्धेनाशुद्धोऽशुद्धं तथा नरः ॥ ६३ ॥  
  
यदेन्द्रियमनःप्राणाः शान्ताः सुप्ताविवाभवन् ।  
शुद्धाशुद्धोभयातीतस्तदा तृप्तिं परां व्रजेत् ॥ ६४ ॥  
  
यावन्नेन्द्रियसंशान्तिर्यावन्न मनसोऽप्ययः ।  
यावन्न प्राणशान्तिश्च तावच्छुद्धं समाचरेत् ॥ ६५ ॥  
  
परस्परोपयोगित्वाद्बाह्याभ्यन्तरशुद्धयोः ।  
वियोगो नैव कार्योऽत्र बुधैरादेहमोचनात् ॥ ६६ ॥  
  
यः शुद्धपक्षो हंसः स ऊर्ध्वं गच्छति चाम्बरे ।  
अशुद्धपक्षः श्येनस्तु व्योमगोऽपि पतत्यधः ॥ ६७ ॥  
  
छिन्नैकपक्षो हंसोऽपि नोर्ध्वं गन्तुमितोऽर्हति ।  
अतः शुद्धद्वयं मुख्यं साधनं मुक्तये विदुः ॥ ६८ ॥  
  
यद्यप्याभ्यन्तरं शुद्धं बाह्यशुद्धनिवर्तकम् ।  
भवत्येतेन साम्यं न तयोरिति च केचन ॥ ६९ ॥  
  
तथाऽपि बाह्यविलयसमकाललयात्परम् ।  
आभ्यन्तरं समं तेन बाह्येन स्यात्स्वकर्मणा ॥ ७० ॥  
  
आभ्यन्तरं च तच्छुद्धं कर्म द्विविधमुच्यते ।  
सम्प्रज्ञातसमाध्याख्यमसम्प्रज्ञातनाम च ॥ ७१ ॥  
  
जीवन्मुक्तेः पुरावृत्तमाद्यं कर्म स्वमानसम् ।  
पुरा विदेहमुक्तेस्तु वृतमन्यत्स्वमानसम् ॥ ७२ ॥  
  
मानसत्वात्समाधेश्च कर्मत्वोक्तिर्न दूष्यते ।  
अनन्यविषयत्वाच्च तत्फलं नैव नश्वरम् ॥ ७३ ॥  
  
अन्तःशुद्धिर्बहिःशुद्धिं यथा नॄणामपेक्षते ।  
बहिःशुद्धिस्तथैवान्तःशुद्धिं च नियमेन हि ॥ ७४ ॥  
  
यस्य कर्मसु शुद्धेष्वप्यौदासीन्यं विजायते ।  
तस्यैव जन्मसाङ्कर्यमनुमेयं विपश्चिता ॥ ७५ ॥  
  
विरोधो जायते यस्य ज्ञानकर्मसमुच्चये ।  
तस्यैव जन्मसाङ्कर्यमनुमेयं विपश्चिता ॥ ७६ ॥  
  
यः श्रौतं कर्म हित्वान्यत्तान्त्रिकं समुपाश्रयेत् ।  
तस्यैव जन्मसाङ्कर्यमनुमेयं विपश्चिता ॥ ७७ ॥  
  
यश्चान्तरं च तत्कर्म मन्यते मन्दगोचरम् ।  
तस्यैव जन्मसाङ्कर्यमनुमेयं विपश्चिता ॥ ७८ ॥  
  
अशुद्धकर्मनिष्ठः सन् शुद्धं निन्दति यः सदा ।  
तस्यैव जन्मसाङ्कर्यमनुमेयं विपश्चिता ॥ ७९ ॥  
  
शुद्धं पश्यति यः शान्तमक्षिरोगीव भास्करम् ।  
तस्यैव जन्मसाङ्कर्यमनुमेयं विपश्चिता ॥ ८० ॥  
  
विशुद्धवंशप्रभवं महामतिं  
       विशुद्धबाह्यान्तरकर्मभास्वरम् ।  
विशुद्धवेदान्तरहस्यवेदिनं  
       विद्वेष्टि यः सङ्कर एव नेतरः ॥ ८१ ॥  
  
अशुद्धवंशप्रभवं सुदुर्मतिं  
       स्वशुद्धकर्मद्वयनष्टतेजसम् ।  
अशुद्धतन्त्रार्थविदं नराधमं  
       यः श्लाघते सङ्कर एव नेतरः ॥ ८२ ॥  
  
   इति सूर्यगीतायां द्वितीयोऽध्यायः ॥  
  
            ॥  अथ तृतीयोऽध्यायः ॥  
  
अथातः सम्प्रवक्ष्यामि ममान्तर्यामिणं शिवम् ।  
यः सर्वकर्मणां साक्षी निर्लेपः प्रभुरीश्वरः ॥ १ ॥  
  
त्रिनेत्रं नीलकण्ठं यं साम्बं मृत्युञ्जयं हरम् ।  
ध्यात्वा संसृतिमोक्षः स्यात्तं नमामि महेश्वरम् ॥ २ ॥  
  
सर्वेषां कर्मणामेकः फलदाता य उच्यते ।  
स एव मृड ईशानः सर्वज्ञः सर्वशक्तिमान् ॥ ३ ॥  
  
यस्य स्मरणमात्रेण निवर्तन्तेऽखिलापदः ।  
सम्पदश्चेह लभ्यन्ते सोऽन्तर्यामी शिवो हरः ॥ ४ ॥  
  
येनैव सृष्टमखिलं जगदेतच्चराचरम् ।  
यस्मिंस्तिष्ठति नश्यत्यप्येष एको महेश्वरः ॥ ५ ॥  
  
यं नमन्ति सुराः सर्वे स्वस्वाभीष्टप्रसिद्धये ।  
स्वातन्त्र्यं यस्य सर्वत्र सोऽन्तर्यामि महेश्वरः ॥ ६ ॥  
  
उमार्धविग्रहः शम्भुः त्रिनेत्रः शशिशेखरः ।  
गङ्गाधरो महादेवः सोऽन्तर्यामि दयानिधिः ॥ ७ ॥  
  
श्रुतिस्मृतिपुराणेषु यस्यैवाधिक्यमिष्यते ।  
यस्याधिक्यस्मृतेर्मुक्तिः सोऽन्तर्यामी पुरातनः ॥ ८ ॥  
  
यन्नामजपमात्रेण पुरुषः पूज्यते सुरैः ।  
यमाहुः सर्वदेवेशं सोऽन्तर्यामी गुरूत्तमः ॥ ९ ॥  
  
यदाख्यामृतपानेन सन्तृप्ता मुनयोऽखिलाः ।  
न वाञ्छन्ति महाभोगान् सोऽन्तर्यामी जगत्पतिः ॥ १० ॥  
  
अरुण उवाच -  
सद्गुरो भास्कर श्रीमन् सर्वतत्त्वार्थकोविद ।  
श्रुतिस्मृतिपुराणेषु ह्यन्तर्याम्यन्यथा श्रुतः ॥ ११ ॥  
  
सत्यं ज्ञानमनन्तं यत्प्रसिद्धं ब्रह्म निष्कलम् ।  
निर्गुणं निष्क्रियं शान्तं केवलं सर्वगं परम् ॥ १२ ॥  
  
तदेव सर्वान्तर्यामी श्रुतं सर्वान्तरत्वतः ।  
वरेण्यं सवितुस्ते च गायत्र्यां तद्धि कथ्यते ॥ १३ ॥  
  
अशरीरस्य तस्यैव ह्यादिमध्यान्तवर्जनात् ।  
आकाशवद्विभूतेन सर्वान्तर्यामितोचिता ॥ १४ ॥  
  
शिवस्य सशरीरस्य साम्बस्य सगुणस्य तु ।  
अविभुत्वेन सा नैव युज्यते भास्कर प्रभो ॥ १५ ॥  
  
सगुणैकप्रधानैश्च विशिष्टाद्वैतवादिभिः ।  
कैश्चिद्ब्रह्महरीशानामन्तर्यामित्वमुच्यते ॥ १६ ॥  
  
सर्वज्ञत्वादिधर्माणां समत्वं च त्रिमूर्तिषु ।  
मत्वैवोपासते विप्राः ते गायत्रीपरायणाः ॥ १७ ॥  
  
केचिद् द्रुहिण एव स्यादन्तर्यामी वाक्पतिः ।  
नान्यौ हरिहरौ कर्मप्रसिद्धेरिति वै विदुः ॥ १८ ॥  
  
केचित्तु विष्णुरेव स्यादन्तर्यामी रमापतिः ।  
न विधीशौ परोपास्तिप्रसिद्धेरिति वै विदुः ॥ १९ ॥  
  
केचिच्च शिव एकः स्यादन्तर्यामी ह्युमापतिः ।  
नान्यौ ब्रह्महरी ज्ञानप्रसिद्धेरिति संविदुः ॥ २० ॥  
  
त्वदुक्तरीत्या त्वाधिक्यं ज्ञानोपासनकर्मसु ।  
कर्मणोऽवगतं तेन विधेरेव प्रसिध्यति ॥ २१ ॥  
  
एष पक्षः समीचीनस्तव नैव भविष्यति ।  
तस्मादनिश्चितार्थं मां कुरुष्वासंशयं प्रभो ॥ २२ ॥  
  
सूर्य उवाच -  
सम्यक्पृष्टं त्वया धीमन्नरुण शृणु सादरम् ।  
वक्ष्यामि निश्चितार्थं ते श्रुतिस्मृत्यादिभिः स्फुटम् ॥ २३ ॥  
  
अन्तर्यामी द्विधा प्रोक्तः सगुणो निर्गुणोऽपि च ।  
चरस्य केवलं त्वाद्यश्चरस्यान्योऽचरस्य च ॥ २४ ॥  
  
अहं हि चर एवास्मि मदन्तर्यामिणावुभौ ।  
गायत्र्यां चावगन्तव्यौ देवौ सगुणनिर्गुणौ ॥ २५ ॥  
  
निर्गुणश्चावगन्तव्यः सगुणद्वारतोऽखिलैः ।  
अतोऽब्रुवं शिवं साक्षान्मदन्तर्यामिणं तव ॥ २६ ॥  
  
कारणत्वं यथा सिद्धं ब्रह्मणः परमात्मनः ।  
यथा शिवस्य साम्बस्य कार्यत्वं च सतां मतम् ॥ २७ ॥  
  
तथा शिवस्य हेतुत्वं विष्णोः कार्यत्वमप्यथ ।  
विष्णोश्च हेतुतां तद्वद्विधेर्विद्धि च कार्यताम् ॥ २८ ॥  
  
ब्रह्मा विष्णुः शिवो ब्रह्म ह्युत्तरोत्तरहेतवः ।  
इति जानन्ति विद्वांसो नेतरे मायया वृताः ॥ २९ ॥  
  
विशिष्टाद्वैतिनो वाऽन्ये सगुणैकाभिमानिनः ।  
अशरीरानभिज्ञत्वान्मायापरवशा ध्रुवम् ॥ ३० ॥  
  
सर्वज्ञत्वादिधर्माणां कथं साम्यं त्रिमूर्तिषु ।  
त्रयाणां च गुणानां हि वैषम्यं सर्वसम्मतम् ॥ ३१ ॥  
  
गुणत्रयवशात्तेषां वैषम्यं विद्धि सुस्थितम् ।  
ब्रह्मा हि राजसः प्रोक्तो विष्णुस्तामस उच्यते ॥ ३२ ॥  
  
रुद्रः स सात्त्विकः प्रोक्तः मूर्तिवर्णैश्च तादृशाः ।  
चित्स्वरूपानुभूत्या च तारतम्यं निगद्यते ॥ ३३ ॥  
  
निर्विशेषपरब्रह्मानन्यत्वेन तु ते समाः ।  
तथाऽपि शिवशब्दस्य परब्रह्मात्मकत्वतः ॥ ३४ ॥  
  
साक्षिणा निर्विकारेण चिन्मात्रेण महात्मना ।  
सदाशिवेन नित्येन केवलेन समो न हि ॥ ३५ ॥  
  
साम्बस्य चन्द्रचूडस्य नीलकण्ठस्य शूलिनः ।  
उत्कर्षोऽस्ति स्वतःसिद्धः किं मया प्रतिपाद्यते ॥ ३६ ॥  
  
आदौ मां जनयामास ब्रह्मा साक्षाच्चतुर्मुखः ।  
यथा तथा विरिञ्चिं तं श्रीमान्नारायणो हरिः ॥ ३७ ॥  
  
यतोऽभवन्महाविष्णुर्ममारुण पितामहः ।  
ततो मे सुप्रसिद्धभूत्सूर्यनारायण अभ्धा ॥ ३८ ॥  
  
नैतेन सकलेशस्य प्रपितामहतावशात् ।  
सर्वोत्कृष्टत्वसंसिद्ध्या लुप्यते ह्यान्तरात्मना ॥ ३९  
अथ वा योगवृत्या स्याच्छिवो नारायणाभिधः ।  
तद्दृष्टिर्मयि कर्तव्योपासकरिति सन्मतम् ॥ ४० ॥  
  
कर्मोपासनबोधेषु ब्रह्मविष्णुशिवाः क्रमात् ।  
प्रसिद्धा इति सन्त्यज्य धियं शृणु वचो मम ॥ ४१ ॥  
  
त्रिषु त्रयः प्रसिद्धाः स्युस्तारतम्येन चारुण ।  
काम्यकर्मप्रधानोऽस्ति स्वयम्भूश्चतुराननः ॥ ४२ ॥  
  
नैमित्तिकप्रधानस्तु विष्णुः कमललोचनः ।  
नित्यकर्मप्रधानः स शिवः साक्षात्त्रिलोचनः ॥ ४३ ॥  
  
मूर्त्युपास्तौ विधिमुख्यस्त्वंशोपास्तौ हरिर्मतः ।  
निरंशोपासने मुख्यो नीलकण्ठो हरो मतः ॥ ४४ ॥  
  
ज्ञाने श्रवणजे ब्रह्मा विज्ञाने मननोदिते ।  
विष्णुः स सम्यग्ज्ञाने तु निदिध्यासनजे शिवः ॥ ४५ ॥  
  
अत्रैवं सति कस्याभूदाधिक्यमरुणाधुना ।  
त्वमेव सम्यगालोच्य विनिश्चिनु महामते ॥ ४६ ॥  
  
पुरा कश्चिन्महाधीरः शिवभक्ताग्रणीर्द्विजः ।  
शिवाख्याजपसंसक्तश्चचार भुवि निस्पृहः ॥ ४७ ॥  
  
स्वाश्रमाचारनिरतो भस्मरुद्राक्षभूषणः ।  
सर्वशास्त्रार्थतत्त्वज्ञः कामक्रोधादिवर्जितः ॥ ४८ ॥  
  
शमादिषट्कसम्पन्नः शिवभक्तजनादरः ।  
शिवस्य वैभवं स्मृत्वा श्रुतिस्मृतिपुराणगम् ॥ ४९ ॥  
  
सर्वेश्वरस्य साम्बस्य त्रिनेत्रस्य दयानिधेः ।  
सदाशिवस्य माहात्म्यं स्वत एवेदमब्रवीत् ॥ ५० ॥  
  
पश्वादिभ्यो वरिष्ठाः क्षितिगतमनुजास्तेभ्य एवेन्द्रमुख्यः  
     देवास्तेभ्यो विधाता हरिरपि च ततः शङ्करो यस्त्रिनेत्रः ।  
नान्योऽस्माच्छङ्करात्तु श्रुतिषु निगदितो वा वरिष्ठः समो वा  
     सर्वान्विष्ण्वादिकांस्तं न हि वयमधुना नूनमेवाश्रयामः ॥ ५१ ॥  
  
मूलाधारे गणेशस्तदुपरि तु विधिर्विष्णुरस्मात्ततोऽयं  
     रुद्रस्थाने चतुर्थे श्रुतिरपि च तथा प्राह शान्तं चतुर्थम् ।  
अस्मादन्यः शिवोऽस्ति त्रिपुरहर इतो वा सदाद्यः शिवोऽस्ति  
     स्वस्थोऽयं द्वादशान्तप्रबलनटनकृच्चापि साक्षात्सभेशः ॥ ५२ ॥  
  
रौद्री शक्तिस्तथा स्यादयमपि च हरिः शाक्त एवं विरिञ्चो  
     मन्तव्यो वैष्णवोऽमी सनकमुखमहाब्राह्मणा ब्राह्मणाश्च ।  
तस्मादेवं विभक्ते न हि भवति हरेरंशितांशांशिभावे  
     साक्षादप्यत्र नित्यं परमशिवमहं चांशिनं तं नमामि ॥ ५३ ॥  
  
शम्भोरन्यन्न पश्याम्यहमिह परमे व्योम्नि सोमाच्छ्रुतौ वा  
     यस्यैवैतेन भासा जगदखिलमिदं भासते चैत्यरूपम् ।  
यच्छीर्षाङ्घ्री दिदृक्षु द्रुहिणमुररिपु सर्वशक्त्याप्य दृष्ट्वा  
     खेदन्तौ जग्मतुस्तं परमशिवममुं त्वां विना कं नु वन्दे ॥ ५४ ॥  
  
यं विष्णुर्नावपश्यत्यखिलजनभयध्वंसकं काशिकायां  
     लिङ्गं चोपास्त इत्यप्यधिकभसितरुद्राक्षसम्भूषितः सन् ।  
जाबालेये बृहत्यप्यथ हरिजनिता श्रूयते सोम एकः  
     पायाच्छ्रुत्यन्तसिद्धो जनिमृतिभयभृत्संसृतेस्तारको माम् ॥ ५५ ॥  
  
मध्ये को वाऽधिकः स्याद्द्रुहिण हरिहराणामिति प्रश्नपूर्वं  
     ब्रह्मादौ पैप्पलादं खलु वदति महान्रुद्र एवाधिकः स्यात् ।  
इत्युक्त्वा शारभाख्ये श्रुतिशिरसि नमश्चास्तु रुद्राय तस्मै  
     स्तुत्वैवं ध्येयमाह त्रिपुरहरमुमाकान्तमेकं भजेऽहम् ॥ ५६ ॥  
  
ध्याता रुद्रो रमेशो हरिरपि तु तथा ध्यानमेकः शिवस्तु  
     ध्येयोऽथर्वश्रुतेः सा निखिलरसवती या समाप्ता शिखाभूत् ।  
ध्येयश्चिन्मात्र एकः परमशिव इतो वा चिदन्दशत्व-  
     मस्य ध्यातुः स्यान्न त्वमुष्य प्रकृतिभवमनोवृत्तिरूपस्य विष्णोः ॥ ५७ ॥  
  
एको रुद्रो महेशः शिव इति च महादेव एवैष सर्व  
     व्यापी यः श्रूयतेऽस्मिञ्च्छ्रुतिशिरसि तथाथर्वशीर्षाभिधे च ।  
देवाः सर्वे यदन्तस्थितिजुष इह ते विष्णुपूर्वास्ततोन्यः  
     को वाऽस्याद्व्यापकोऽस्मान्निरतिशयचिदाकाशरूपान्महेशात् ॥ ५८ ॥  
  
नाभौ ब्रह्माणमुक्त्वा हरिमपि हृदये रुद्रमेनं भ्रुवोस्त-  
     न्मध्ये श्रुत्यन्त एवं प्रणवविवरणे नारसिंहाभिधे च ।  
विज्ञेयः सोऽयमात्मा शिव इति च चतुर्थोऽद्वितीयः  
     प्रशान्तश्चेत्याहान्ते प्रजेशस्त्रिदशपरिपदस्तत्स ईशः प्रपूज्यः ॥ ५९ ॥  
  
कैवल्यं प्राप्नुयात्कः पुरुष इह शिवं केवलं त्वां विहाय  
     स्वामिन्नीशं तथान्यं जगति सदसतोरत्र विष्णोर्विधेर्वा ।  
चिन्मात्रः प्रत्यगात्मा त्वमसि खलु सदा पूर्व एकः शिवोऽत-  
     स्त्वामेवैकं भजेऽहं सततमपि जगत्साक्षिणं निर्विशेषम् ॥ ६० ॥  
  
सूर्य उवाच -  
एवं शिवस्य माहात्म्ये सर्वश्रुत्यन्तनिश्चिते ।  
उद्भवेत्संशयः कस्य को मुच्येत संशयात् ॥ ६१ ॥  
  
अतोरुण महाप्राज्ञ मुख्यान्तर्यामिणं मम ।  
त्रिनेत्रं भज कैवल्यसंसिध्यै परमेश्वरम् ॥ ६२ ॥  
  
     ॥ इति सूर्यगीतायां तृतीयोऽध्यायः ॥  
  
              ॥ अथ चतुर्थोऽध्यायः ॥  
  
सूर्य उवाच -  
अथातः सम्प्रवक्ष्यामि तस्यान्तर्यामिणो गुरोः ।  
जगत्सृष्ट्यादिकर्माणि लीलारूपाणि सुव्रत ॥ १ ॥  
  
आदौ जगत्ससर्जेदं पञ्चीकरणकर्मणा ।  
यः स ईशो महामायः सर्वज्ञः सर्वशक्तिमान् ॥ २ ॥  
  
चतुर्विधेषु भूतेषु निजमायावशीकृतान् ।  
जीवान् प्रवेशयित्वाननुप्रविवेश स्वयं वशी ॥ ३ ॥  
  
लीलारूपमपीदं च कर्म तस्य महेशितुः ।  
प्रारब्धकर्मजं ज्ञेयमाधिकारिकतावशात् ॥ ४ ॥  
  
स ह्यादिकारिकः श्रेष्ठः पूर्वं जीवत्वमागतः ।  
समुच्चयादभूदीशो ज्ञानोपासनकर्मणाम् ॥ ५॥  
  
प्राक्कल्पाधिकृतो देवः स्वारब्धक्षपणात्स्वयम् ।  
अपहाय निजां मायां प्राप्तवान् परमं पदम् ॥ ६ ॥  
  
अथ तामाश्रितो जीवः कल्पादौ पूर्ववत्क्रमात् ।  
सृष्ट्वा सर्वाधिकारी सन् जगत्पाति च हन्ति च ॥ ७ ॥  
  
क्रियमाणतया तेन नियमेनैव कर्मणाम् ।  
त्रयाणां तस्य कर्मित्वमीशस्याप्युपपद्यते ॥ ८ ॥  
  
जीवन्मुक्तसमानत्वं यतस्तस्यावगम्यते ।  
अतः प्रारब्धकर्मित्वं अवश्यं तस्य सिध्यति ॥ ९ ॥  
  
ब्रह्मवित्त्वं हि तस्य स्यान्न तु ब्रह्मत्वमीशितुः ।  
सृष्ट्यादिकर्मकर्तृत्वदर्शनान्माययाऽपि वा ॥ १० ॥  
  
जीवसृष्ट्यादिकर्तृत्वं ब्रह्मणोऽपि वर्तते ।  
तथापि पूर्वकर्मित्वं तस्य न श्रूयते क्वचित् ॥ ११ ॥  
  
कर्मणः प्रागभावत्वाद्भावत्वाद्ब्रह्मणो विभोः ।  
पूर्वकर्मवतो हि स्यात्कर्म प्रारब्धसञ्ज्ञितम् ॥ १२ ॥  
  
सृष्ट्यादिकर्मबद्धत्वे तस्य मायावशत्वतः ।  
वश्यमायत्ववचनं व्यर्थमेवेति चेन्न च ॥ १३ ॥  
  
स्वाधिकारावसने हि कैवल्यं नोपरुध्यते ।  
अतस्तस्य प्रसिद्धं तद्वश्यमायत्वमर्थवत् ॥ १४ ॥  
  
स्थितौ तु तस्य मायित्वं कामित्वादिवदिष्यते ।  
न धनित्वादिवत्कर्म पारवश्यान्निरन्तरम् ॥ १५ ॥  
  
जाग्रद्वत्सृष्टिकर्म स्यात्स्वप्नवत्स्थितिकर्म च ।  
जगत्प्रलयकर्म स्यात् सुप्तिवत्तस्य मायिनः ॥ १६ ॥  
  
अवस्थात्रयवत्त्वेन कर्मत्रितयवत्तया ।  
शरीरत्रयवत्त्वेन जीवः सोऽपीति केचन ॥ १७ ॥  
  
तदयुक्तं पुरा जीवोऽप्यद्य ब्रह्मात्मवित्तया ।  
सर्वज्ञत्वादिसम्पत्त्या स हि जीवविलक्षणः ॥ १८ ॥  
  
जीवन्मुक्तसमानत्वान्न कर्मत्रयमीशितुः ।  
प्रारब्धमात्रबद्धत्वादधिकारवशादिह ॥ १९ ॥  
  
अधिकारावसाने तद्ब्रह्मत्वं सम्भविष्यति ।  
इति वेदान्तसिद्धेऽर्थे व्यभिचारः कुतो भवेत् ॥ २० ॥  
  
ब्रह्मैवैकमकर्मोक्तं श्रुतिभिः स्मृतिभिश्च तत् ।  
ईशस्य कर्मतोक्तिस्तु श्रूयते ह्यौपचारिकी ॥ २१ ॥  
  
स कर्मत्वेऽपि तस्य स्यात्कर्ममोचकतेशितुः ।  
सञ्चितागामिहीनत्वात्सर्वज्ञत्वाच्च सत्तम ॥ २२ ॥  
  
ईश्वरब्रह्मणोर्भेदं सकर्माऽकर्मतादिभिः ।  
सुप्रसिद्धमपह्नोतुं कः समर्थोऽस्ति मानतः ॥ २३ ॥  
  
ईश्वरस्याप्यकर्मत्वं यदि ब्रूयान्निरङ्कुशम् ।  
स द्वैती न कदाप्यस्मात्संसारान्मुक्तिमाप्नुयात् ॥ २४ ॥  
  
यतस्तत्पदवाच्योऽर्थः स हेय इति कथ्यते ।  
अतस्तस्य न नित्यत्वं नाकर्मत्वं च युज्यते ॥ २५ ॥  
  
अनध्यस्तात्मभावेन न देहेनैव कश्चन ।  
व्याप्रीयेत ततश्च स्याद्देहीशो ध्यानसंयुतः ॥ २६ ॥  
  
स्वदेहेऽपीश्वरस्यास्ति नाध्यासः पारमार्थिकः ।  
प्रातिभासिकमाश्रित्य स्रष्टृत्वादि निगद्यते ॥ २७ ॥  
  
देहाध्यासस्य सत्यस्य न कदाप्यस्ति सङ्गतिः ।  
प्रागीशदेहाभावेन देहाभावेन चाऽप्यये ॥ २८ ॥  
  
जगत्प्रलयकाले स निर्व्यापारोऽपि सुप्तवत् ।  
अध्यासबीजवत्त्वेन पुनः सृष्टौ प्रवर्तते ॥ २९ ॥  
  
चतुर्युगसहस्रान्ते विधातुर्हि निशोच्यते ।  
तदा सुप्तस्य तस्यापि जीवस्येव सबीजता ॥ ३० ॥  
  
तथा विष्णोर्युगाः प्रोक्तास्तस्माच्छतगुणाधिकाः ।  
तथा शिवस्य तस्माच्च विष्णोः शतगुणाधिकाः ॥ ३१ ॥  
  
एवं कालैरवच्छिन्नांस्तारतम्येन जीववत् ।  
ईश्वरांस्तान् कथं ब्रूयां देहकर्मादिवर्जितान् ॥ ३२ ॥  
  
व्यष्टिदेहत्रयं स्वीयं मत्वा जीवत्रयं यथा ।  
पारमार्थिकसंसारनिबद्धं कर्मितामगात् ॥ ३३ ॥  
  
समष्टिदेहत्रितयं तथा मत्वेश्वरत्रयम् ।  
प्रातिभासिकसंसारनिबद्धं कर्मितामगात् ॥ ३४ ॥  
  
शुद्धसत्त्वप्रधानायां मायायां प्रतिबिम्बितः ।  
ईश इत्युच्यते तस्य निरुपाधिकता कथम् ॥ ३५ ॥  
  
औपाधिकस्य नित्यत्वं कथं वाच्यं मनीषिभिः ।  
अनित्यस्य च नैष्कर्म्यं कथं भवितुमर्हति ॥ ३६ ॥  
  
ब्रह्मण्यारोपितो भ्रान्तैरीशाख्यः सर्वसृष्टिकृत् ।  
आत्मयोगिभिरभ्रान्तैः स भवत्यवरोपितः ॥ ३७ ॥  
  
अविद्यातिमिरान्धस्य स्थाणौ चोरवदीश्वरः ।  
प्रतिभाति परब्रह्मण्यमले स्वात्मरूपिणि ॥ ३८ ॥  
  
सद्यो मुमुक्षुदृष्ट्या हि नेश्वरस्यास्ति सत्यता ।  
अतो विवर्तवादोऽयं सुतरामुपयुज्यते ॥ ३९ ॥  
  
परिणामेऽप्यनित्यत्वसंसिद्धेरीश्वरस्य च ।  
अद्वैतब्रह्मनिष्ठत्वं श्रोतुर्जीवस्य सम्भवेत् ॥ ४० ॥  
  
अधिकारिविभेदेन वादास्ते मतात्रयः ।  
तत्रोत्तमाधिकारी स्याच्छृण्वन्नीशे विवर्तताम् ॥ ४१ ॥  
  
जीवे तु परिणामित्वं शृण्वन्नेवोत्तमोत्तमः ।  
कीटवद्भृङ्गरूपेण परिणामे विमोक्षतः ॥ ४२ ॥  
  
जीवस्येश्वरताऽवाप्तौ क्रममुक्तिर्हि सिध्यति ।  
अतोऽस्य सद्यो मुक्त्यर्थं ब्रह्मतावाप्तिरीर्यते ॥ ४३ ॥  
  
तुरीयः पञ्चमो वाऽऽस्तामीश्वरः षष्ठ एव वा ।  
तस्मादतीतं ब्रह्मेति सिद्धान्ते कोऽनुसंशयः ॥ ४४ ॥  
  
ईश्वरे तिष्ठति ब्रह्म ब्रह्मणीशश्च तिष्ठति ।  
अत एकत्वमेव स्याद्द्वयोरिति न तर्क्यताम् ॥ ४५ ॥  
  
ब्रह्मण्येवेश्वरः प्रोक्तो न तु ब्रह्मेश्वरे क्वचित् ।  
विभोरविभुसंस्थत्वासम्भवात्परमात्मनः ॥ ४६ ॥  
  
ब्रह्मक्षत्रमुभे यस्य श्रुत्या भवत ओदनः ।  
यस्योपसेचनं मृत्युः स यत्र ब्रह्मणीर्यते ॥ ४७ ॥  
  
तदेतादृशमित्यत्र को वेदेदन्तयाव्ययम् ।  
अखण्डं निर्गुणं ब्रह्म निराधारं परं महत् ॥ ४८ ॥  
  
परब्रह्मांशभूतोऽपि परमः पुरुषोत्तमः ।  
ईश्वरादधिकः प्रोक्तः किं पुनर्ब्रह्म केवलम् ॥ ४९ ॥  
  
कारणं जगतामीशो जीवानां ब्रह्म कारणम् ।  
एवं सतीशब्रह्मैक्यं व्यवहारे कथं भवेत् ॥ ५० ॥  
  
ईशस्य कर्मितायां हि पुण्यं पापं च सम्भवेत् ।  
सुखं दुःखं च तेनैव जीवत्वमिति चेच्छृणु ॥ ५१ ॥  
  
ईशः प्रवर्तते पुण्यपापयोर्लोकसङ्ग्रहात् ।  
तथाऽपि सुखदुःखे स्तो नैवात्मज्ञानवत्तया ॥ ५२ ॥  
  
भ्रूणहत्यादिपापानि ह्यकरोद्विष्णुरीदृशः ।  
न तैर्दुःखमभूत्तस्य सम्प्राप्तं पारमार्थिकम् ॥ ५३ ॥  
  
लोकक्षेमार्थकत्वेन तत्कृताघस्य निन्द्यता ।  
न वाच्या न च तेनास्ति जीवत्वं तस्य सर्वथा ॥ ५४ ॥  
  
ऋगादिवेदकर्ताऽपि स यथोक्तं समाचरेत् ।  
अन्यथा सम्प्रसज्येत ह्यप्रामाणिकतेशितुः ॥ ५५ ॥  
  
संसिद्धे शास्त्रकर्तृत्वे न कारयितृता वचः ।  
व्यर्थमेवेति चेन्नैष दोष एव विचारणे ॥ ५६ ॥  
  
जीवस्य कर्तृतायां हि स्यात्कारयितृतेशितुः ।  
शास्त्रस्य कर्मतायां तु महेशस्यास्ति कर्तृता ॥ ५७ ॥  
  
नैतेन शास्त्रयोनित्वं निर्गुणस्यैव हीयते ।  
निर्गुणोद्भूतशास्त्रस्य सगुणाद्व्यक्तिदर्शनात् ॥ ५८ ॥  
  
उपचर्यत ईशस्य गुणिनः शास्त्रयोनिता ।  
यद्वाऽस्तामुभयोर्वेदवेदान्ताभ्यां च बीजता ॥ ५९ ॥  
  
न चैतेनास्ति कर्मित्वसाम्यं ब्रह्मेशयोस्तयोः ।  
कर्तुश्च कृतकर्तुश्च भेदोऽस्ति स्पष्ट एव हि ॥ ६० ॥  
  
कर्तृत्वं यस्य संसिद्धं कर्मित्वं तस्य सिद्ध्यति ।  
इत्यत्र संशयः को वा तद्ब्रह्मेशौ च कर्मिणौ ॥ ६१ ॥  
  
इति चेत्कर्मितेशस्य कामित्वादिवदिष्यते ।  
ब्रह्मणोऽपि तु कर्मित्वं धनित्वादिवदित्यतः ॥ ६२ ॥  
  
परतन्त्रो महेशः स्यात्स्वतन्त्रं ब्रह्म निर्गुणम् ।  
आधाराधेयभावेन कार्यकारणतया द्वयोः ॥ ६३ ॥  
  
कर्मित्वे ब्रह्मणः सिद्धे कथं नैर्गुण्यमीर्यते ।  
इति चेन्नैष दोषोऽस्ति मायागुणविवर्जनात् ॥ ६४ ॥  
  
अदृश्यादिभिर्विद्यागुणैरानन्दतादिभिः ।  
सगुणव्यपदेशः स्याद्ब्रह्मणस्त्विष्ट एव सः ॥ ६५ ॥  
  
जगत्संसारकर्तृत्वं यथा जीवेशयोर्मतम् ।  
तथा जीवेशकर्तृत्वं परस्य ब्रह्मणो मतम् ॥ ६६ ॥  
  
ब्रह्मणोऽन्यो न कर्ताऽस्ति प्राक्कर्मादिविवर्जनात् ।  
अनाद्यनन्तं ब्रह्मैकमकर्माकर्तृ हीर्यते ॥ ६७ ॥  
  
कालत्रयेऽप्यकर्तृत्वं ब्रह्मणः सम्मतं यदि ।  
जीवेशरचना न स्यात् जगत्संसारयोरपि ॥ ६८ ॥  
  
प्रत्यक्षसिद्धा रचना कर्तारं समपेक्षते ।  
अतोऽद्य कर्मकर्तृत्वाद्ब्रह्मणः कर्मितोचिता ॥ ६९ ॥  
  
कर्मित्वे ब्रह्मणोऽप्येवं किं वाच्यं ब्रह्मवेदिनः ।  
ब्रह्मीभूतो न कर्मी स्यादित्येतच्च न सिद्ध्यति ॥ ७० ॥  
  
यादृशं ब्रह्म निर्णीतं तद्भूतोऽपि च तादृशः ।  
इति निर्णय एव स्याद्युक्तेरपि समञ्जसः ॥ ७१ ॥  
  
कालत्रयेऽप्यकर्मित्वमकर्तृत्वमकालता ।  
कस्य चिद्ब्रह्मणोऽन्यस्य नीरूपस्यास्ति वस्तुनः ॥ ७२ ॥  
  
तत्र कालत्रयातीतं नेह ज्ञेयं विवक्षितम् ।  
प्रमेयत्वप्रमाणत्वप्रमातृत्वादिवर्जनात् ॥ ७३ ॥  
  
ये तु ब्रह्मेशजीवाः सम्प्रोक्ताः कर्तृत्वसंयुताः ।  
विद्यया मायया ते हि कर्मिणोऽविद्ययापि च ॥ ७४ ॥  
  
कर्मिषु त्रिषु चोक्तेषु ब्रह्मणः श्रैष्ठ्यदर्शनात् ।  
अकर्मत्वं श्रुतिस्मृत्योः प्रोच्यते युक्तमेव तत् ॥ ७५ ॥  
  
एतेन कर्मिणः श्रैष्ठ्यं संसिद्धमिति ये विदुः ।  
औदासीन्यं न तेषां स्याच्छ्रुतिस्मृत्युक्तकर्मसु ॥ ७६ ॥  
  
ज्ञानादुपास्तिरुत्कृष्टा कर्मोत्कृष्टमुपासनात् ।  
इति यो वेद वेदान्तैः स एव पुरुषोत्तमः ॥ ७७ ॥  
  
     इति सूर्यगीतायां चतुर्थोऽध्यायः ॥ ४ ॥  
  
          अथ पञ्चमोऽध्यायः ॥  
  
सूर्य उवाच -  
अथातः सम्प्रवक्ष्यामि कर्मिश्रेष्ठस्य लक्षणम् ।  
यच्छ्रुत्वा नैव भूयोऽन्यच्छ्रोतव्यं तेऽवशिष्यते ॥ १ ॥  
  
यस्य देहः स्वकीयोऽपि सर्वथा न प्रतीयते ।  
नेन्द्रियाणि च सर्वाणि स कर्मिश्रेष्ठ उच्यते ॥ २ ॥  
  
यस्य प्राणाः प्रशान्ताः स्युर्मन आदीनि च स्वयम् ।  
अव्यक्तान्तानि सर्वाणि स कर्मिश्रेष्ठ उच्यते ॥ ३ ॥  
  
बालोन्मत्तपिशाचादि चेष्टितान्यपि यत्र नो ।  
निष्ठाऽजगरवद्यस्य स कर्मिश्रेष्ठ उच्यते ॥ ४ ॥  
  
नाहम्भावश्च यस्यास्ति नेदम्भावश्च कुत्रचित् ।  
सर्वद्वन्द्वविहीनात्मा स कर्मिश्रेष्ठ उच्यते ॥ ५ ॥  
  
प्राग्बद्धोऽहं विमुक्तोऽद्येत्येवं यस्य स्मृतिर्न च ।  
नित्यमुक्तस्वरूपः सन् स कर्मिश्रेष्ठ उच्यते ॥ ६ ॥  
  
विदेहमुक्तो यः प्रोक्तो वरिष्ठो ब्रह्मवेदिनाम् ।  
अरूपनष्टचित्तासुः स कर्मिश्रेष्ठ उच्यते ॥ ७ ॥  
  
कर्माणि यस्य सर्वाणि वासनात्रयजानि च ।  
अभवन्नपशान्तानि स कर्मिश्रेष्ठ उच्यते ॥ ८ ॥  
  
कर्माणि कर्मभिः शुद्धैरशुद्धान्युपमृद्य यः ।  
स कर्मब्रह्ममात्रोऽभूत् स कर्मिश्रेष्ठ उच्यते ॥ ९ ॥  
  
ज्ञानिनामपि यः श्रेष्ठः सप्तमीं भूमिकां गतः ।  
उपासकानां यश्चैकः स कर्मिश्रेष्ठ उच्यते ॥ १० ॥  
  
यः सर्वैः पीडितोऽपि स्यान्निर्विकारोऽपि पूजितः ।  
सुखदुःखे न यस्य स्तः स कर्मिश्रेष्ठ उच्यते ॥ ११ ॥  
  
यः सर्वैर्मनुजैः पूज्यो यः सर्वैश्च सुरासुरैः ।  
ब्रह्मविष्णुशिवैर्यश्च स कर्मिश्रेष्ठ उच्यते  ॥ १२ ॥  
  
त्यक्त्वा कर्माणि सर्वाणि स्वात्ममात्रेण तिष्ठतः ।  
कथं कर्मित्वमित्येवं मा शङ्किष्ठा महामते ॥ १३ ॥  
  
कर्मणां फलमेषा हि स्वात्ममात्रेण संस्थितिः ।  
अतः सफलकर्मैष कर्मिश्रेष्ठो भवेद्ध्रुवम् ॥ १४ ॥  
  
ज्ञानेन ज्ञायते यद्वा उपास्त्या चोपलभ्यते ।  
तत्स्थिरं प्राप्यतेऽनेन कर्मणा।आतोऽस्य कर्मिता ॥ १५ ॥  
  
देहेऽस्मिन् वर्तमानेऽपि देहस्मृतिविवर्जनात् ।  
विदेहमुक्त इत्युक्तः कथं कर्मीति चेच्छृणु ॥ १६ ॥  
  
देहविस्मृतिमत्त्वेऽपि कर्मदेहे स्थितत्वतः ।  
अन्यदृष्ट्याऽस्य देहित्वात्कर्मित्वमुपपद्यते ॥ १७ ॥  
  
देहस्थत्वादपूर्णः स्यादिति शक्यं न किञ्चन ।  
तटाकमप्रकुम्भस्थं जलं पूर्णं हि दृश्यते ॥ १८ ॥  
  
प्रारब्धकर्ममुक्तोऽपि भोगान्मुक्तोऽपि चाखिलात् ।  
कर्माकार्ये स्थितः कर्मी देहे स्याद्भोगसाधने ॥ १९ ॥  
  
साधने सति देहेऽपि साध्यो भोगो न सिध्यति ।  
देहविस्मृतिमत्त्वेन देहहीनसमत्वतः ॥ २० ॥  
  
आहिताग्नित्वसंसिद्ध्यै ज्योतिष्टोमे कृतेऽपि च ।  
यथा न स्वर्गमाप्नोति निष्कामः पुरुषर्षभः ॥ २१ ॥  
  
जाग्रस्वप्नसुषुप्त्यात्मसन्धित्रयकृतामृतः ।  
सर्वसन्ध्यादिरहितः सन्धिभिर्वन्द्यते सदा ॥ २२ ॥  
  
यः सर्वकर्मभिर्वन्द्यो नित्यं सर्वैरकर्मिभिः ।  
स कर्मिप्रवरोऽकर्मिप्रवरश्चेति कथ्यते ॥ २३ ॥  
  
सर्वसाम्यमुपेत्यस्य स्वात्मारामस्य योगिनः ।  
सहस्रशः कृतैः किं वा वन्दनैरकृतेश्च वा ॥ २४ ॥  
  
देहादिषु विकारेषु स्वीयत्वं स्वत्वपूर्वकम् ।  
विहाय नित्यनिष्ठाभिः स्वमात्रः स विराजते ॥ २५ ॥  
  
इन्द्रियार्थैर्विमूढानां दुष्कर्मत्वं निगद्यते ।  
तैरपेतः सुकर्म्येष विदेह इति कथ्यते ॥ २६ ॥  
  
यः सर्वद्वन्द्वनिर्मुक्तः सर्वत्रिपुटिवर्जितः ।  
सर्वावस्थाविहीनः स विदेह इति कथ्यते ॥ २७ ॥  
  
लौकिकं वैदिकं कर्म सर्वं यस्मिन्क्षयं गतम् ।  
यस्मान्नैवाणुमात्रं च विदेह इति कथ्यते ॥ २८ ॥  
  
यस्येन्द्रियाणि सर्वाणि न चलन्ति कदाचन ।  
भित्तिस्थचित्राङ्गानीव विदेह इति कथ्यते ॥ २९ ॥  
  
आत्मानं सत्यमद्वैतं केवलं निर्गुणामृतम् ।  
सम्पश्यतः सदा स्वान्यविकारस्फुरणं कुतः ॥ ३० ॥  
  
आत्मेतरदसत्यं च द्वैतं नानागुणान्वितम् ।  
अपश्यतः सदानन्दस्वरूपास्फुरणं कुतः ॥ ३१ ॥  
  
आदिमध्यान्तरहितचिदानन्दस्वरूपिणः ।  
स्थितप्रज्ञस्य को बाधः शरीरेण स्वयोगिनः ॥ ३२ ॥  
  
कर्माणि कर्मणा त्यक्त्वा ब्रह्मणा ब्रह्मणि स्थितः ।  
कर्मणा शर्म सततं सम्प्राप्तः स विराजते ॥ ३३ ॥  
  
बुद्धेस्तैक्ष्ण्यं च मौढ्यं च यस्य नैवास्ति किञ्चन ।  
बुद्धेः पारङ्गतः सोऽयं प्रबुद्धः शोभतेतराम् ॥ ३४ ॥  
  
मनस्तथैव संलीनं चितीव लवणं जले ।  
यथा निरन्तरात्मीयनिष्ठया सोऽद्वयोऽभवत् ॥ ३५ ॥  
  
समनस्त्वान्महद्दुःखममनस्कस्य तत्कुतः ।  
समनस्को हि सङ्कल्पान् करुते दुःखकारिणः ॥ ३६ ॥  
  
प्रारब्धकर्मजं दुःखं जीवन्मुक्तस्य कथ्यते ।  
कर्मत्रयविहीनस्य विदेहस्य कथं नु तत् ॥ ३७ ॥  
  
कर्म कर्तव्यमिति वा न कर्तव्यमितीह वा ।  
यदि मन्येत वैदेहीं न मुक्तिं प्राप्तवांस्तु सः ॥ ३८ ॥  
  
समाधिर्वाऽथ कर्तव्यो न कर्तव्य इतीह वा ।  
यदि मन्येत वैदेहीं न मुक्तिं प्राप्तवांस्तु सः ॥ ३९ ॥  
  
पूर्वं बद्धोऽधुना मुक्तोऽस्म्यहमित्येव बन्धनात् ।  
यदि मन्येत वैदेहीं न मुक्तिं प्राप्तवांस्तु सः ॥ ४० ॥  
  
पूर्वमप्यभवन्मुक्तो मध्ये भ्रान्तिस्तु बन्धवत् ।  
यदि मन्येत वैदेहीं न मुक्तिं प्राप्तवांस्तु सः ॥ ४१ ॥  
  
वन्ध्यापुत्रादिवत्सर्वं मय्यभूदसदित्यपि ।  
यदि मन्येत वैदेहीं न मुक्तिं प्राप्तवांस्तु सः ॥ ४२ ॥  
  
आविद्यकं तमो ध्वस्तं स्वप्रकाशेन वा इति ।  
यदि मन्येत वैदेहीं न मुक्तिं प्राप्तवांस्तु सः ॥ ४३ ॥  
  
स्वप्नेऽपि नाहम्भावोऽस्ति मम देहेन्द्रियादिषु ।  
यदि मन्येत वैदेहीं न मुक्तिं प्राप्तवांस्तु सः ॥ ४४ ॥  
  
अरूपनष्टमनसो विदेहत्वं प्रकीर्त्यते ।  
तत्कथं मन्यमानस्य यत्किञ्चित्स्यादनात्मनः ॥ ४५ ॥  
  
मनो नश्यति निःशेषं मननस्य विसर्जनात् ।  
अमनस्कस्वभावं तत्पदं तस्यावशिष्यते ॥ ४६ ॥  
  
मननेन विनिश्चित्य वैदेहीं मुक्तिमात्मनः ।  
नैष्कर्म्यसिद्धिं वदतां का तृप्तिरविवेकिनाम् ॥ ४७ ॥  
  
श्रुत्वा वेदान्तवाक्यानि मोदन्तेऽनुभवं विना ।  
लीढेन ताडपत्रेण गुडाक्षरयुतेन किम् ॥ ४८ ॥  
  
स्वानुभूतिं विना शास्त्रैः पण्डिताः समलङ्कृताः ।  
कचहीनेव विधवा भूषणैर्भूषितोत्तमैः ॥ ४९ ॥  
  
स्वानुभूतिं विना कर्माण्याचरन्त्यखिलान्यपि ।  
स्वर्णयःकुम्भकारादितुल्या एवोपवीतिनः ॥ ५० ॥  
  
स्वानुभूतिं विना वेदान् पठन्ति विविधा द्विजाः ।  
प्रावृण्णिशायां परितो मण्डूका इव दुस्स्वराः ॥ ५१ ॥  
  
स्वानुभूतिं विना देहं बिभ्रत्यध्यासदार्ढ्यतः ।  
शाकल्यस्य मृतं देहं धनबुद्ध्येव तस्कराः ॥ ५२ ॥  
  
स्वानुभूतिं विना ध्यानं कुर्वन्त्यासनसंयुताः ।  
बका इवाम्भसस्तीरे मत्स्यवञ्चनतत्पराः ॥ ५३ ॥  
  
स्वानुभूतिं विना श्वासान्निरुन्धन्ति हठात्सदा ।  
अयस्कारोऽनिलं बाह्यं द्रुतिकायामिवाधिकम् ॥ ५४ ॥  
  
स्वानुभूतिं विना योगदण्डपट्टादिधारिणः ।  
जीर्णकन्धाभरं भग्नदण्डभाण्डादि पित्तवत् ॥ ५५ ॥  
  
स्वानुभूतिं विना यद्यत्कुर्वन्ति भुवि मानवाः ।  
तत्तत्सर्वं वृथैव स्यान्मरुभूमौ कृषिर्यथा ॥ ५६ ॥  
  
स्वानुभूत्यर्थकं कर्म निकृष्टमपि सर्वथा ।  
उत्तमं विबुधैः श्लाघ्यं श्वेव चोरनिवर्तकः ॥ ५७ ॥  
  
स्वानुभूत्युपयुक्तेभ्य इतराणि बहून्यपि ।  
कर्मादीन्याचरन्मर्त्यो भ्रान्तवद्व्यर्थचेष्टितः ॥ ५८ ॥  
  
श्रुतिस्मृतिपुराणेषु काम्यकर्माण्यनेकधा ।  
प्रोच्यन्ते तेषु संसक्तस्त्याज्यः शिष्टैर्विटो यथा ॥ ५९ ॥  
  
काम्यकर्मसमासक्तः स्वनिष्ठां स्वस्य मन्यते ।  
जात्यन्धः स्वस्य रत्नादिपरीक्षादक्षतामिव ॥ ६० ॥  
  
अवशेन्द्रियमात्मार्थगुरुबुद्ध्यैव सेवते ।  
बालातन्तुसुतं लोकेऽगणितं भुक्तये यथा ॥ ६१ ॥  
  
यस्तु वश्येन्द्रियं शान्तं निष्कामं सद्गुरुं सदा ।  
स्वात्मैकरसिकं मुक्त्यै स धीमानुपगच्छति ॥ ६२ ॥  
  
काम्यकर्माणि चोत्सृज्य निष्कामो यो मुमुक्षया ।  
शान्त्यादिगुणसंयुक्तं गुरुं प्राप्तः स मुच्यते ॥ ६३ ॥  
  
इति श्रुत्वाऽरुणः सूर्यात्सन्तुष्टः स्वात्मनिष्ठया ।  
कृतकृत्य इदं प्राह भास्करं विनयान्वितः ॥ ६४ ॥  
  
अरुण उवाच -  
श्रीमन्गुरुवर स्वामिंस्त्वन्मुखात्पारमार्थिकम् ।  
निष्कामकर्ममाहात्म्यं श्रुत्वा धन्योऽस्म्यसंशयम् ॥ ६५ ॥  
  
सकर्मत्वमकर्मत्वं विदेहस्य च लक्षणम् ।  
श्रुतं रहस्यं नातोऽन्यत्किञ्चिदप्यवशिष्यते ॥ ६६ ॥  
  
तथाऽपि मम साक्षात्त्वं कर्तव्यं ब्रूहि निश्चितम् ।  
मच्चित्तपरिपाकं हि षेत्सि सर्वज्ञ सद्गुरो ॥ ६७ ॥  
  
इति पृष्ट उवाचेदं भगवान्भास्करोऽरुणम् ।  
स्वसारथिं निजग्रस्थं बद्धबाहुं नताननम् ॥ ६८ ॥  
  
सूर्य उवाच -  
अरुण त्वं परं ब्रह्म साक्षाद्दृष्ट्वाऽधुना कृती ।  
तथाऽप्यादेहपतनाद्ब्रह्माभिध्यानमादरात् ॥ ६९ ॥  
  
स्वाधिकारोचितं शुद्धं कर्माप्याचर सत्तम ।  
प्रमादो माऽस्तु ते स्वप्नेऽप्युक्तयोर्ब्रह्मकर्मणोः ॥ ७० ॥  
  
संवादमावयोरेतं सर्वपापहरं शुभम् ।  
यः शृणोति सकृद्वा स कृतार्थो नात्र संशयः ॥ ७१ ॥  
  
श्रीगुरुमूर्तिरुवाच -  
इति दिनकरवक्त्राद्ब्रह्मकर्मैनिष्ठां  
     स्फुटतरमवगम्य प्राज्ञ एकोऽरुणः सः ।  
अभवदखिललोकैः पूजनीयः कृतार्थ-  
     स्त्वमपि भव तथैव क्षिप्रमम्भोजजन्मन् ॥ ७२ ॥  
  
विमलविगुणयोगाभ्यासदार्ढ्येन युक्तः  
     सकलगतचिदात्मन्यद्वितीये बुधोऽपि ।  
सततमपि कुरुष्वारब्धदुःखोपशान्त्यै  
     रहसि निजसमाधीन्स्वोक्तकर्मापि धातः ॥ ७३ ॥  
  
इति तत्त्वसारायणकर्मकाण्डोक्तश्रीसूर्यगीतायां पञ्चमोऽध्यायः ॥  
  
     ॥ इति सूर्यगीता समाप्ता ॥  
  
  
Encoded and proofread by Sunder Hattangadi sunderh at hotmail.com  
  
