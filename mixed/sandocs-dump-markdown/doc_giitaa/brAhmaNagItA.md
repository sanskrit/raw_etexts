---
Category: gItA, giitaa
Description-comments: Adhyaya numbers 21-34 in Ashvamedhika, Mahabharata
File name: braahmaNagiitaa.itx
Indexextra: (Adhyaya 21-34 Ashvamedhika, Mahabharata (scanned))
Language: Sanskrit
Latest update: June 2, 1998, February 8, 2013
Location: doc_giitaa
Proofread by: Sunder Hattangadi(sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: religion
Sublocation: giitaa
Text title: brAhmaNagItA
Transliterated by: Professor Tokunaga in Kyoto system(?)
engtitle: brAhmaNagItA
itxtitle: brAhmaNagItA
title: ब्राह्मणगीता

---
  
 ब्राह्मणगीता   
  
           अध्यायः २१  
        ब्राह्मण उवाच  
अत्राप्युदाहरन्तीममितिहासं पुरातनम् ।  
निबोध दश होतॄणां विधानमिह यादृशम् ॥ १॥  
  
सर्वमेवात्र विज्ञेयं चित्तं ज्ञानमवेक्षते ।  
रेतः शरीरभृत्काये विज्ञाता तु शरीरभृत् ॥ २॥  
  
शरीरभृद्गार्हपत्यस्तस्मादन्यः प्रणीयते ।  
ततश्चाहवनीयस्तु तस्मिन्सङ्क्षिप्यते हविः ॥ ३॥  
  
ततो वाचस्पतिर्जज्ञे समानः पर्यवेक्षते ।  
रूपं भवति वै व्यक्तं तदनुद्रवते मनः ॥ ४॥  
  
        ब्राह्मण्युवाच  
कस्माद्वागभवत्पूर्वं कस्मात्पश्चान्मनोऽभवत् ।  
मनसा चिन्तितं वाक्यं यदा समभिपद्यते ॥ ५॥  
  
केन विज्ञानयोगेन मतिश्चित्तं समास्थिता ।  
समुन्नीता नाध्यगच्छत्को वैनां प्रतिषेधति ॥ ६॥  
  
        ब्राह्मण उवाच  
तामपानः पतिर्भूत्वा तस्मात्प्रेष्यत्यपानताम् ।  
तां मतिं मनसः प्राहुर्मनस्तस्मादवेक्षते ॥ ७॥  
  
प्रश्नं तु वान्मनसोर्मां यस्मात्त्वमनुपृच्छसि ।  
तस्मात्ते वर्तयिष्यामि तयोरेव समाह्वयम् ॥ ८॥  
  
उभे वान्मनसी गत्वा भूतात्मानमपृच्छताम् ।  
आवयोः श्रेष्ठमाचक्ष्व छिन्धि नौ संशयं विभो ॥ ९॥  
  
मन इत्येव भगवांस्तदा प्राह सरस्वतीम् ।  
अहं वै कामधुक्तुभ्यमिति तं प्राह वागथ ॥ १०॥  
  
स्थावरं जङ्गमं चैव विद्ध्युभे मनसी मम ।  
स्थावरं मत्सकाशे वै जङ्गमं विषये तव ॥ ११॥  
  
यस्तु ते विषयं गच्छेन्मन्त्रो वर्णः स्वरोऽपि वा ।  
तन्मनो जङ्गमं नाम तस्मादसि गरीयसी ॥ १२॥  
  
यस्मादसि च मा वोचः स्वयमभ्येत्य शोभने ।  
तस्मादुच्छ्वासमासाद्य न वक्ष्यसि सरस्वति ॥ १३॥  
  
प्राणापानान्तरे देवी वाग्वै नित्यं स्म तिष्ठति ।  
प्रेर्यमाणा महाभागे विना प्राणमपानती ।  
प्रजापतिमुपाधावत्प्रसीद भगवन्निति ॥ १४॥  
  
ततः प्राणः प्रादुरभूद्वाचमाप्याययन्पुनः ।  
तमादुच्छ्वासमासाद्य न वाग्वदति कर्हि चित् ॥ १५॥  
  
घोषिणी जातनिर्घोषा नित्यमेव प्रवर्तते ।  
तयोरपि च घोषिण्योर्निर्घोषैव गरीयसी ॥ १६॥  
  
गौरिव प्रस्रवत्येषा रसमुत्तमशालिनी ।  
सततं स्यन्दते ह्येषा शाश्वतं ब्रह्मवादिनी ॥ १७॥  
  
दिव्यादिव्य प्रभावेन भारती गौः शुचिस्मिते ।  
एतयोरन्तरं पश्य सूक्ष्मयोः स्यन्दमानयोः ॥ १८॥  
  
अनुत्पन्नेषु वाक्येषु चोद्यमाना सिसृक्षया ।  
किं नु पूर्वं ततो देवी व्याजहार सरस्वती ॥ १९॥  
  
प्राणेन या सम्भवते शरीरे  
प्राणादपानम्प्रतिपद्यते च ।  
उदान भूता च विसृज्य देहं  
व्यानेन सर्वं दिवमावृणोति ॥ २०॥  
  
ततः समाने प्रतितिष्ठतीह  
इत्येव पूर्वं प्रजजल्प चापि ।  
तस्मान्मनः स्थावरत्वाद्विशिष्टं  
तथा देवी जङ्गमत्वाद्विशिष्टा ॥ २१॥  
  
इति श्रीमहाभारते आश्वमेधिके पर्वणि अनुगीतापर्वणि एकविंशोऽध्यायः ॥  
  
  
  
           अध्यायः २२  
        ब्राह्मण उवाच  
अत्राप्युदाहरन्तीममितिहासं पुरातनम् ।  
सुभगे सप्त होतॄणां विधानमिह यादृशम् ॥ १॥  
  
घ्राणं चक्षुश्च जिह्वा च त्वक्ष्रोत्रं चैव पञ्चमम् ।  
मनो बुद्धिश्च सप्तैते होतारः पृथगाश्रिताः ॥ २॥  
  
सूक्ष्मेऽवकाशे सन्तस्ते न पश्यन्तीतरेतरम् ।  
एतान्वै सप्त होतॄंस्त्वं स्वभावाद्विद्धि शोभने ॥ ३॥  
  
        ब्राह्मण्युवाच  
सूक्ष्मेऽवकाशे सन्तस्ते कथं नान्योन्य दर्शिनः ।  
कथं स्वभावा भगवन्नेतदाचक्ष्व मे विभो ॥ ४॥  
  
        ब्राह्मण उवाच  
गुणाज्ञानमविज्ञानं गुणि ज्ञानमभिज्ञता ।  
परस्परगुणानेते न विजानन्ति कर्हि चित् ॥ ५॥  
  
जिह्वा चक्षुस्तथा श्रोत्रं त्वन्मनो बुद्धिरेव च ।  
न गन्धानधिगच्छन्ति घ्राणस्तानधिगच्छति ॥ ६॥  
  
घ्राणं चक्षुस्तथा श्रोत्रं त्वन्मनो बुद्धिरेव च ।  
न रसानधिगच्छन्ति जिह्वा तानदिघच्छति ॥ ७॥  
  
घ्राणं जिह्वा तथा श्रोत्रं त्वन्मनो बुद्धिरेव च ।  
न रूपाण्यधिगच्छन्ति चक्षुस्तान्यधिगच्छति ॥ ८॥  
  
घ्राणं जिह्वा च चक्षुश्च श्रोत्रं बुद्धिर्मनस्तथा ।  
न स्पर्शानधिगच्छन्ति त्वक्च तानधिगच्छति ॥ ९॥  
  
घ्राणं जिह्वा च चक्षुश् च त्वन्मनो बुद्धिरेव च ।  
न शब्दानधिगच्छन्ति श्रोत्रं तानधिगच्छति ॥ १०॥  
  
घ्राणं जिह्वा च चक्षुश्च त्वक्ष्रोत्रं बुद्धिरेव च ।  
संशयान्नाधिगच्छन्ति मनस्तानधिगच्छति ॥ ११॥  
  
घ्राणं जिह्वा च चक्षुश्च त्वक्ष्रोत्रं मन एव च ।  
न निष्ठामधिगच्छन्ति बुद्धिस्ताम् अधिगच्छति ॥ १२॥  
  
अत्राप्युदाहरन्तीममितिहासं पुरातनम् ।  
इन्द्रियाणां च संवादं मनसश्चैव भामिनि ॥ १३॥  
  
        मन उवाच  
न घ्राति मामृते घ्राणं रसं जिह्वा न बुध्यते ।  
रूपं चक्षुर्न गृह्णाति त्वक्स्पर्शं नावबुध्यते ॥ १४॥  
  
न श्रोत्रं बुध्यते शब्दं मया हीनं कथं चन ।  
प्रवरं सर्वभूतानामहमस्मि सनातनम् ॥ १५॥  
  
अगाराणीव शून्यानि शान्तार्चिष इवाग्नयः ।  
इन्द्रियाणि न भासन्ते मया हीनानि नित्यशः ॥ १६॥  
  
काष्ठानीवार्द्र शुष्काणि यतमानैरपीन्द्रियैः ।  
गुणार्थान्नाधिगच्छन्ति मामृते सर्वजन्तवः ॥ १७॥  
  
        इन्द्रियाण्यूचुः  
एवमेतद्भवेत्सत्यं यथैतन्मन्यते भवान् ।  
ऋतेऽस्मानस्मदर्थांस्तु भोगान्भुङ्क्ते भवान्यदि ॥ १८॥  
  
यद्यस्मासु प्रलीनेषु तर्पणं प्राणधारणम् ।  
भोगान्भुङ्क्ते रसान्भुङ्क्ते यथैतन्मन्यते तथा ॥ १९॥  
  
अथ वास्मासु लीनेषु तिष्ठत्सु विषयेषु च ।  
यदि सङ्कल्पमात्रेण भुङ्क्ते भोगान्यथार्थवत् ॥ २०॥  
  
अथ चेन्मन्यसे सिद्धिमस्मदर्थेषु नित्यदा ।  
घ्राणेन रूपमादत्स्व रसमादत्स्व चक्षुषा ॥ २१॥  
  
श्रोत्रेण गन्धमादत्स्व निष्ठामादत्स्व जिह्वया ।  
त्वचा च शब्दमादत्स्व बुद्ध्या स्पर्शमथापि च ॥ २२॥  
  
बलवन्तो ह्यनियमा नियमा दुर्बलीयसाम् ।  
भोगानपूर्वानादत्स्व नोच्छिष्टं भोक्तुमर्हसि ॥ २३॥  
  
यथा हि शिष्यः शास्तारं श्रुत्यर्थमभिधावति ।  
ततः श्रुतमुपादाय श्रुतार्थमुपतिष्ठति ॥ २४॥  
  
विषयानेवमस्माभिर्दर्शितानभिमन्यसे ।  
अनागतानतीतांश्च स्वप्ने जागरणे तथा ॥ २५॥  
  
वैमनस्यं गतानां च जन्तूनामल्पचेतसाम् ।  
अस्मदर्थे कृते कार्ये दृश्यते प्राणधारणम् ॥ २६॥  
  
बहूनपि हि सङ्कल्पान्मत्वा स्वप्नानुपास्य च ।  
बुभुक्षया पीड्यमानो विषयानेव धावसि ॥ २७॥  
  
अगारमद्वारमिव प्रविश्य  
सङ्कल्पभोगो विषयानविन्दन् ।  
प्राणक्षये शान्तिमुपैति नित्यं  
दारु क्षयेऽग्निर्ज्वलितो यथैव ॥ २८॥  
  
कामं तु नः स्वेषु गुणेषु सङ्गः  
कामच नान्योन्य गुणोपलब्धिः ।  
अस्मानृते नास्ति तवोपलब्धिस्  
त्वामप्यृतेऽस्मान्न भजेत हर्षः ॥ २९॥  
  
इति श्रीमहाभारते आश्वमेधिके पर्वणि अनुगीतापर्वणि द्वाविंशोऽध्यायः ॥  
  
  
  
           अध्यायः २३  
        ब्राह्मण उवाच  
अत्राप्युदाहरन्तीममितिहासं पुरातनम् ।  
सुभगे पञ्च होतॄणां विधानमिह यादृशम् ॥ १॥  
  
प्राणापानावुदानश्च समानो व्यान एव च ।  
पञ्च होतॄनथैतान्वै परं भावं विदुर्बुधाः ॥ २॥  
  
        ब्राह्मण्युवाच  
स्वभावात्सप्त होतार इति ते पूर्विका मतिः ।  
यथा वै पञ्च होतारः परो भावस्तथोच्यताम् ॥ ३॥  
  
        ब्राह्मण उवाच  
प्राणेन सम्भृतो वायुरपानो जायते ततः ।  
अपाने सम्भृतो वायुस्ततो व्यानः प्रवर्तते ॥ ४॥  
  
व्यानेन सम्भृतो वायुस्तदोदानः प्रवर्तते ।  
उदाने सम्भृतो वायुः समानः सम्प्रवर्तते ॥ ५॥  
  
तेऽपृच्छन्त पुरा गत्वा पूर्वजातं प्रजापतिम् ।  
यो नो ज्येष्ठस्तमाचक्ष्व स नः श्रेष्ठो भविष्यति ॥ ६॥  
  
        ब्रह्मोवाच  
यस्मिन्प्रलीने प्रलयं व्रजन्ति  
सर्वे प्राणाः प्राणभृतां शरीरे ।  
यस्मिन्प्रचीर्णे च पुनश् चरन्ति  
स वै श्रेष्ठो गच्छत यत्र कामः ॥ ७॥  
  
        प्राण उवाच  
मयि प्रलीने प्रलयं व्रजन्ति  
सर्वे प्राणाः प्राणभृतां शरीरे ।  
मयि प्रचीर्णे च पुनश् चरन्ति  
श्रेष्ठो ह्यहं पश्यत मां प्रलीनम् ॥ ८॥  
  
        ब्राह्मण उवाच  
प्राणः प्रलीयत ततः पुनश्च प्रचचार ह ।  
समानश्चाप्युदानश्च वचोऽब्रूतां ततः शुभे ॥ ९॥  
  
न त्वं सर्वमिदं व्याप्य तिष्ठसीह यथा वयम् ।  
न त्वं श्रेष्ठोऽसि नः प्राण अपानो हि वशे तव ।  
प्रचचार पुनः प्राणस्तमपानोऽभ्यभाषत ॥ १०॥  
  
मयि प्रलीने प्रलयं व्रजन्ति  
सर्वे प्राणाः प्राणभृतां शरीरे ।  
मयि प्रचीर्णे च पुनश् चरन्ति  
श्रेष्ठो ह्यहं पश्यत मां प्रलीनम् ॥ ११॥  
  
व्यानश्च तमुदानश्च भाषमाणमथोचतुः ।  
अपान न त्वं श्रेष्ठोऽसि प्राणो हि वशगस्तव ॥ १२॥  
  
अपानः प्रचचाराथ व्यानस्तं पुनरब्रवीत् ।  
श्रेष्ठोऽहमस्मि सर्वेषां श्रूयतां येन हेतुना ॥ १३॥  
  
मयि प्रलीने प्रलयं व्रजन्ति  
सर्वे प्राणाः प्राणभृतां शरीरे ।  
मयि प्रचीर्णे च पुनश् चरन्ति  
श्रेष्ठो ह्यहं पश्यत मां प्रलीनम् ॥ १४॥  
  
प्रालीयत ततो व्यानः पुनश्च प्रचचार ह ।  
प्राणापानावुदानश्च समानश् च तमब्रुवन् ।  
न त्वं श्रेष्ठोऽसि नो व्यान समानो हि वशे तव ॥ १५॥  
  
प्रचचार पुनर्व्यानः समानः पुनरब्रवीत् ।  
श्रेष्ठोऽहमस्मि सर्वेषां श्रूयतां येन हेतुना ॥ १६॥  
  
मयि प्रलीने प्रलयं व्रजन्ति  
सर्वे प्राणाः प्राणभृतां शरीरे ।  
मयि प्रचीर्णे च पुनश् चरन्ति  
श्रेष्ठो ह्यहं पश्यत मां प्रलीनम् ॥ १७॥  
  
ततः समानः प्रालिल्ये पुनश्च प्रचचार ह ।  
प्राणापानावुदानश्च व्यानश् चैव तमब्रुवन् ।  
समानन त्वं श्रेष्ठोऽसि व्यान एव वशे तव ॥ १८॥  
  
समानः प्रचचाराथ उदानस्तमुवाच ह ।  
श्रेष्ठोऽहमस्मि सर्वेषां श्रूयतां येन हेतुना ॥ १९॥  
  
मयि प्रलीने प्रलयं व्रजन्ति  
सर्वे प्राणाः प्राणभृतां शरीरे ।  
मयि प्रचीर्णे च पुनश् चरन्ति  
श्रेष्ठो ह्यहं पश्यत मां प्रलीनम् ॥ २०॥  
  
ततः प्रालीयतोदानः पुनश्च प्रचचार ह ।  
प्राणापानौ समानश्च व्यानश् चैव तमब्रुवन् ।  
उदान न त्वं श्रेष्ठोऽसि व्यान एव वशे तव ॥ २१॥  
  
ततस्तानब्रवीद्ब्रह्मा समवेतान्प्रजापतिः ।  
सर्वे श्रेष्ठा न वा श्रेष्ठाः सर्वे चान्योन्य धर्मिणः ।  
सर्वे स्वविषये श्रेष्ठाः सर्वे चान्योन्य रक्षिणः ॥ २२॥  
  
एकः स्थिरश्चास्थिरश्च विशेषात्पञ्च वायवः ।  
एक एव ममैवात्मा बहुधाप्युपचीयते ॥ २३॥  
  
परस्परस्य सुहृदो भावयन्तः परस्परम् ।  
स्वस्ति व्रजत भद्रं वो धारयध्वं परस्परम् ॥ २४॥  
  
इति श्रीमहाभारते आश्वमेधिके पर्वणि अनुगीतापर्वणि त्रयोविंशोऽध्यायः ॥  
  
  
  
           अध्यायः २४  
        ब्राह्मण उवाच  
अत्राप्युदाहरन्तीममितिहासं पुरातनम् ।  
नारदस्य च संवादमृषेर्देवमतस्य च ॥ १॥  
  
        देवमत उवाच  
जन्तोः सञ्जायमानस्य किं नु पूर्वं प्रवर्तते ।  
प्राणोऽपानः समानो वा व्यानो वोदान एव च ॥ २॥  
  
        नारद उवाच  
येनायं सृज्यते जन्तुस्ततोऽन्यः पूर्वमेति तम् ।  
प्राणद्वन्द्वं च विज्ञेयं तिर्यगं चोर्ध्वगं च यत् ॥ ३॥  
  
        देवमत उवाच  
केनायं सृज्यते जन्तुः कश्चान्यः पूर्वमेति तम् ।  
प्राणद्वन्द्वं च मे ब्रूहि तिर्यगूर्ध्वं च निश्चयात् ॥ ४॥  
  
        नारद उवाच  
सङ्कल्पाज्जायते हर्षः शब्दादपि च जायते ।  
रसात्सञ्जायते चापि रूपादपि च जायते ॥ ५॥  
  
स्पर्शात्सञ्जायते चापि गन्धादपि च जायते ।  
एतद्रूपमुदानस्य हर्षो मिथुन सम्भवः ॥ ६॥  
  
कामात्सञ्जायते शुक्रं कामात्सञ्जायते रसः ।  
समानव्यान जनिते सामान्ये शुक्रशोणिते ॥ ७॥  
  
शुक्राच्छोणित संसृष्टात्पूर्वं प्राणः प्रवर्तते ।  
प्राणेन विकृते शुक्रे ततोऽपानः प्रवर्तते ॥ ८॥  
  
प्राणापानाविदं द्वन्द्वमवाक्चोर्ध्वं च गच्छतः ।  
व्यानः समानश्चैवोभौ तिर्यग्द्वन्द्वत्वमुच्यते ॥ ९॥  
  
अग्निर्वै देवताः सर्वा इति वेदस्य शासनम् ।  
सञ्जायते ब्राह्मणेषु ज्ञानं बुद्धिसमन्वितम् ॥ १०॥  
  
तस्य धूमस्तमो रूपं रजो भस्म सुरेतसः ।  
सत्त्वं सञ्जायते तस्य यत्र प्रक्षिप्यते हविः ॥ ११॥  
  
आघारौ समानो व्यानश्चेति यज्ञविदो विदुः ।  
प्राणापानावाज्यभागौ तयोर्मध्ये हुताशनः ।  
एतद्रूपमुदानस्य परमं ब्राह्मणा विदुः ॥ १२॥  
  
निर्द्वन्द्वमिति यत्त्वेतत्तन्मे निगदतः शृणु ॥ १३॥  
  
अहोरात्रमिदं द्वन्द्वं तयोर्मध्ये हुताशनः ।  
एतद्रूपमुदानस्य परमं ब्राह्मणा विदुः ॥ १४॥  
  
उभे चैवायने द्वन्द्वं तयोर्मध्ये हुताशनः ।  
एतद्रूपमुदानस्य परमं ब्राह्मणा विदुः ॥ १५॥  
  
उभे सत्यानृते द्वन्द्वं तयोर्मध्ये हुताशनः ।  
एतद्रूपमुदानस्य परमं ब्राह्मणा विदुः ॥ १६॥  
  
उभे शुभाशुभे द्वन्द्वं तयोर्मध्ये हुताशनः ।  
एतद्रूपमुदानस्य परमं ब्राह्मणा विदुः ॥ १७॥  
  
सच्चासच्चैव तद्द्वन्द्वं तयोर्मध्ये हुताशनः ।  
एतद्रूपमुदानस्य परमं ब्राह्मणा विदुः ॥ १८॥  
  
प्रथमं समानो व्यानो व्यस्यते कर्म तेन तत् ।  
तृतीयं तु समानेन पुनरेव व्यवस्यते ॥ १९॥  
  
शान्त्यर्थं वामदेवं च शान्तिर्ब्रह्म सनातनम् ।  
एतद्रूपमुदानस्य परमं ब्राह्मणा विदुः ॥ २०॥  
  
इति श्रीमहाभारते आश्वमेधिके पर्वणि अनुगीतापर्वणि चतुर्विंशोऽध्यायः ॥  
  
  
  
           अध्यायः २५  
        ब्राह्मण उवाच  
अत्राप्युदाहरन्तीममितिहासं पुरातनम् ।  
चातुर्होत्र विधानस्य विधानमिह यादृशम् ॥ १॥  
  
तस्य सर्वस्य विधिवद्विधानमुपदेक्ष्यते ।  
शृणु मे गदतो भद्रे रहस्यमिदमुत्तमम् ॥ २॥  
  
करणं कर्म कर्ता च मोक्ष इत्येव भामिनि ।  
चत्वार एते होतारो यैरिदं जगदावृतम् ॥ ३॥  
  
होतॄणां साधनं चैव शृणु सर्वमशेषतः ।  
घ्राणं जिह्वा च चक्षुश्च त्वक्च श्रोत्रं च पञ्चमम् ।  
मनो बुद्धिश्च सप्तैते विज्ञेया गुणहेतवः ॥ ४॥  
  
गन्धो रसश्च रूपं च शब्दः स्पर्शश्च पञ्चमः ।  
मन्तव्यमथ बोद्धव्यं सप्तैते कर्महेतवः ॥ ५॥  
  
घ्राता भक्षयिता द्रष्टा स्प्रष्टा श्रोता च पञ्चमः ।  
मन्ता बोद्धा च सप्तैते विज्ञेयाः कर्तृहेतवः ॥ ६॥  
  
स्वगुणं भक्षयन्त्येते गुणवन्तः शुभाशुभम् ।  
अहं च निर्गुणोऽत्रेति सप्तैते मोक्षहेतवः ॥ ७॥  
  
विदुषां बुध्यमानानां स्वं स्वस्थानं यथाविधि ।  
गुणास्ते देवता भूताः सततं भुञ्जते हविः ॥ ८॥  
  
अदन्ह्यविद्वानन्नानि ममत्वेनोपपद्यते ।  
आत्मार्थं पाचयन्नित्यं ममत्वेनोपहन्यते ॥ ९॥  
  
अभक्ष्य भक्षणं चैव मद्य पानं च हन्ति तम् ।  
स चान्नं हन्ति तच्चान्नं स हत्वा हन्यते बुधः ॥ १०॥  
  
अत्ता ह्यन्नमिदं विद्वान्पुनर्जनयतीश्वरः ।  
स चान्नाज्जायते तस्मिन्सूक्ष्मो नाम व्यतिक्रमः ॥ ११॥  
  
मनसा गम्यते यच्च यच्च वाचा निरुध्यते ।  
श्रोत्रेण श्रूयते यच्च चक्षुषा यच्च दृश्यते ॥ १२॥  
  
स्पर्शेन स्पृश्यते यच्च घ्राणेन घ्रायते च यत् ।  
मनःषष्ठानि संयम्य हवींष्येतानि सर्वशः ॥ १३॥  
  
गुणवत्पावको मह्यं दीप्यते हव्यवाहनः ।  
योगयज्ञः प्रवृत्तो मे ज्ञानब्रह्म मनोद्भवः ।  
प्राणस्तोत्रोऽपान शस्त्रः सर्वत्यागसु दक्षिणः ॥ १४॥  
  
कर्मानुमन्ता ब्रह्मा मे कर्ताध्वर्युः कृतस्तुतिः ।  
कृतप्रशास्ता तच्छास्त्रमपवर्गोऽस्य दक्षिणा ॥ १५॥  
  
ऋचश्चाप्यत्र शंसन्ति नारायण विदो जनाः ।  
नारायणाय देवाय यदबध्नन्पशून्पुरा ॥ १६॥  
  
तत्र सामानि गायन्ति तानि चाहुर्निदर्शनम् ।  
देवं नारायणं भीरु सर्वात्मानं निबोध मे ॥ १७॥  
  
इति श्रीमहाभारते आश्वमेधिके पर्वणि अनुगीतापर्वणि पञ्चविंशोऽध्यायः ॥  
  
  
  
           अध्यायः २६  
        ब्राह्मण उवाच  
एकः शास्ता न द्वितीयोऽस्ति शास्ता  
यथा नियुक्तोऽस्मि तथा चरामि ।  
हृद्येष तिष्ठन्पुरुषः शास्ति शास्ता  
तेनैव युक्तः प्रवणादिवोदकम् ॥ १॥  
  
एको गुरुर्नास्ति ततो द्वितीयो  
यो हृच्छयस्तमहमनुब्रवीमि ।  
तेनानुशिष्टा गुरुणा सदैव  
पराभूता दानवाः सर्व एव ॥ २॥  
  
एको बन्धुर्नास्ति ततो द्वितीयो  
यो हृच्छयस्तमहमनुब्रवीमि ।  
तेनानुशिष्टा बान्धवा बन्धुमन्तः  
सप्तर्षयः सप्त दिवि प्रभान्ति ॥ ३॥  
  
एकः श्रोता नास्ति ततो द्वितीयो  
यो हृच्छयस्तमहमनुब्रवीमि ।  
तस्मिन्गुरौ गुरु वासं निरुष्य  
शक्रो गतः सर्वलोकामरत्वम् ॥ ४॥  
  
एको द्वेष्टा नास्ति ततो द्वितीयो  
यो हृच्छयस्तमहमनुब्रवीमि ।  
तेनानुशिष्टा गुरुणा सदैव  
लोकद्विष्टाः पन्नगाः सर्व एव ॥ ५॥  
  
अत्राप्युदाहरन्तीममितिहासं पुरातनम् ।  
प्रजापतौ पन्नगानां देवर्षीणां च संविदम् ॥ ६॥  
  
देवर्षयश्च नागाश्च असुराश्च प्रजापतिम् ।  
पर्यपृच्छन्नुपासीनाः श्रेयो नः प्रोच्यताम् इति ॥ ७॥  
  
तेषां प्रोवाच भगवाञ्श्रेयः समनुपृच्छताम् ।  
ओमित्येकाक्षरं ब्रह्म ते श्रुत्वा प्राद्रवन्दिशः ॥ ८॥  
  
तेषां प्राद्रवमाणानामुपदेशार्थमात्मनः ।  
सर्पाणां दशने भावः प्रवृत्तः पूर्वमेव तु ॥ ९॥  
  
असुराणां प्रवृत्तस्तु दम्भभावः स्वभावजः ।  
दानं देवा व्यवसिता दममेव महर्षयः ॥ १०॥  
  
एकं शास्तारमासाद्य शब्देनैकेन संस्कृताः ।  
नाना व्यवसिताः सर्वे सर्पदेवर्षिदानवाः ॥ ११॥  
  
शृणोत्ययं प्रोच्यमानं गृह्णाति च यथातथम् ।  
पृच्छतस्तावतो भूयो गुरुरन्योऽनुमन्यते ॥ १२॥  
  
तस्य चानुमते कर्म ततः पश्चात्प्रवर्तते ।  
गुरुर्बोद्धा च शत्रुश्च द्वेष्टा च हृदि संश्रितः ॥ १३॥  
  
पापेन विचरँल्लोके पापचारी भवत्ययम् ।  
शुभेन विचरँल्लोके शुभचारी भवत्युत ॥ १४॥  
  
कामचारी तु कामेन य इन्द्रियसुखे रतः ।  
व्रतवारी सदैवैष य इन्द्रियजये रतः ॥ १५॥  
  
अपेतव्रतकर्मा तु केवलं ब्रह्मणि श्रितः ।  
ब्रह्मभूतश्चरँल्लोके ब्रह्म चारी भवत्ययम् ॥ १६॥  
  
ब्रह्मैव समिधस्तस्य ब्रह्माग्निर्ब्रह्म संस्तरः ।  
आपो ब्रह्म गुरुर्ब्रह्म स ब्रह्मणि समाहितः ॥ १७॥  
  
एतदेतादृशं सूक्ष्मं ब्रह्मचर्यं विदुर्बुधाः ।  
विदित्वा चान्वपद्यन्त क्षेत्रज्ञेनानुदर्शिनः ॥ १८॥  
  
इति श्रीमहाभारते आश्वमेधिके पर्वणि अनुगीतापर्वणि षड्विंशोऽध्यायः ॥  
  
  
  
           अध्यायः २७  
        ब्राह्मण उवाच  
सङ्कल्पदंश मशकं शोकहर्षहिमातपम् ।  
मोहान्ध कारतिमिरं लोभव्याल सरीसृपम् ॥ १॥  
  
विषयैकात्ययाध्वानं कामक्रोधविरोधकम् ।  
तदतीत्य महादुर्गं प्रविष्टोऽस्मि महद्वनम् ॥ २॥  
  
        ब्राह्मण्युवाच  
क्व तद्वनं महाप्राज्ञ के वृक्षाः सरितश्च काः ।  
गिरयः पर्वताश् चैव कियत्यध्वनि तद्वनम् ॥ ३॥  
  
न तदस्ति पृथग्भावे किं चिदन्यत्ततः समम् ।  
न तदस्त्यपृथग्भावे किं चिद्दूरतरं ततः ॥ ४॥  
  
तस्माद्ध्रस्वतरं नास्ति न ततोऽस्ति बृहत्तरम् ।  
नास्ति तस्माद्दुःखतरं नास्त्यन्यत्तत्समं सुखम् ॥ ५॥  
  
न तत्प्रविश्य शोचन्ति न प्रहृष्यन्ति च द्विजाः ।  
न च बिभ्यति केषां चित्तेभ्यो बिभ्यति के च न ॥ ६॥  
  
तस्मिन्वने सप्त महाद्रुमाश् च  
फलानि सप्तातिथयश् च सप्त ।  
सप्ताश्रमाः सप्त समाधयश् च  
दीक्षाश्च सप्तैतदरण्यरूपम् ॥ ७॥  
  
पञ्च वर्णानि दिव्यानि पुष्पाणि च फलानि च ।  
सृजन्तः पादपास्तत्र व्याप्य तिष्ठन्ति तद्वनम् ॥ ८॥  
  
सुवर्णानि द्विवर्णानि पुष्पाणि च फलानि च ।  
सृजन्तः पादपास्तत्र व्याप्य तिष्ठन्ति तद्वनम् ॥ ९॥  
  
चतुर्वर्णाणि दिव्यानि पुष्पाणि च फलानि च ।  
सृजन्तः पादपास्तत्र व्याप्य तिष्ठन्ति तद्वनम् ॥ १०॥  
  
शङ्कराणित्रि वर्णानि पुष्पाणि च फलानि च ।  
सृजन्तः पादपास्तत्र व्याप्य तिष्ठन्ति तद्वनम् ॥ ११॥  
  
सुरभीण्येकवर्णानि पुष्पाणि च फलानिच ।  
सृजन्तः पादपास्तत्र व्याप्य तिष्ठन्ति तद्वनम् ॥ १२॥  
  
बहून्यव्यक्तवर्णानि पुष्पाणि च फलानिच ।  
विसृजन्तौ महावृक्षौ तद्वनं व्याप्य तिष्ठतः ॥ १३॥  
  
एको ह्यग्निः सुमना ब्राह्मणोऽत्र  
पञ्चेन्द्रियाणि समिधश्चात्र सन्ति ।  
तेभ्यो मोक्षाः सप्त भवन्ति दीक्षा  
गुणाः फलान्यतिथयः फलाशाः ॥ १४॥  
  
आतिथ्यं प्रतिगृह्णन्ति तत्र सप्तमहर्षयः ।  
अर्चितेषु प्रलीनेषु तेष्वन्यद्रोचते वनम् ॥ १५॥  
  
प्रतिज्ञा वृक्षमफलं शान्तिच्छाया समन्वितम् ।  
ज्ञानाश्रयं तृप्तितोयमन्तः क्षेत्रज्ञभास्करम् ॥ १६॥  
  
योऽधिगच्छन्ति तत्सन्तस्तेषां नास्ति भयं पुनः ।  
ऊर्ध्वं चावाक्च तिर्यक्च तस्य नान्तोऽधिगम्यते ॥ १७॥  
  
सप्त स्त्रियस्तत्र वसन्ति सद्यो  
अवाङ्मुखा भानुमत्यो जनित्र्यः ।  
ऊर्ध्वं रसानां ददते प्रजाभ्यः  
सर्वान्यथा सर्वमनित्यतां च ॥ १८॥  
  
तत्रैव प्रतितिष्ठन्ति पुनस्तत्रोदयन्ति च ।  
सप्त सप्तर्षयः सिद्धा वसिष्ठप्रमुखाः सह ॥ १९॥  
  
यशो वर्चो भगश्चैव विजयः सिद्धितेजसी ।  
एवमेवानुवर्तन्ते सप्त ज्योतींषि भास्करम् ॥ २०॥  
  
गिरयः पर्वताश्चैव सन्ति तत्र समासतः ।  
नद्यश्च सरितो वारिवहन्त्यो ब्रह्म सम्भवम् ॥ २१॥  
  
नदीनां सङ्गमस्तत्र वैतानः समुपह्वरे ।  
स्वात्म तृप्ता यतो यान्ति साक्षाद्दान्ताः पितामहम् ॥ २२॥  
  
कृशाशाः सुव्रताशाश्च तपसा दग्धकिल्बिषाः ।  
आत्मन्यात्मानमावेश्य ब्रह्माणं समुपासते ॥ २३॥  
  
ऋचमप्यत्र शंसन्ति विद्यारण्यविदो जनाः ।  
तदरण्यमभिप्रेत्य यथा धीरमजायत ॥ २४॥  
  
एतदेतादृशं दिव्यमरण्यं ब्राह्मणा विदुः ।  
विदित्वा चान्वतिष्ठन्त क्षेत्रज्ञेनानुदर्शितम् ॥ २५॥  
  
इति श्रीमहाभारते आश्वमेधिके पर्वणि अनुगीतापर्वणि सप्तविंशोऽध्यायः ॥  
  
  
  
           अध्यायः २८  
        ब्राह्मण उवाच  
गन्धान्न जिघ्रामि रसान्न वेद्मि  
रूपं न पश्यामि न च स्पृशामि ।  
न चापि शब्दान्विविधाञ्शृणोमि  
न चापि सङ्कल्पमुपैमि किं चित् ॥ १॥  
  
अर्थानिष्टान्कामयते स्वभावः  
सर्वान्द्वेष्यान्प्रद्विषते स्वभावः ।  
कामद्वेषावुद्भवतः स्वभावात्  
प्राणापानौ जन्तु देहान्निवेश्य ॥ २॥  
  
तेभ्यश्चान्यांस्तेष्वनित्यांश्च भावान्  
भूतात्मानं लक्षयेयं शरीरे ।  
तस्मिंस्तिष्ठन्नास्मि शक्यः कथं चित्  
कामक्रोधाभ्यां जरया मृत्युना च ॥ ३॥  
  
अकामयानस्य च सर्वकामान्  
अविद्विषाणस्य च सर्वदोषान् ।  
न मे स्वभावेषु भवन्ति लेपास्  
तोयस्य बिन्दोरिव पुष्करेषु ॥ ४॥  
  
नित्यस्य चैतस्य भवन्ति नित्या  
निरीक्षमाणस्य बहून्स्वभावान् ।  
न सज्जते कर्मसु भोगजालं  
दिवीव सूर्यस्य मयूखजालम् ॥ ५॥  
  
अत्राप्युदाहरन्तीममितिहासं पुरातनम् ।  
अध्वर्यु यति संवादं तं निबोध यशस्विनि ॥ ६॥  
  
प्रोक्ष्यमाणं पशुं दृष्ट्वा यज्ञकर्मण्यथाब्रवीत् ।  
यतिरध्वर्युमासीनो हिंसेयमिति कुत्सयन् ॥ ७॥  
  
तमध्वर्युः प्रत्युवाच नायं छागो विनश्यति ।  
श्रेयसा योक्ष्यते जन्तुर्यदि श्रुतिरियं तथा ॥ ८॥  
  
यो ह्यस्य पार्थिवो भागः पृथिवीं स गमिष्यति ।  
यदस्य वारिजं किं चिदपस्तत्प्रतिपद्यते ॥ ९॥  
  
सूर्यं चक्षुर्दिशः श्रोत्रे प्राणोऽस्य दिवमेव च ।  
आगमे वर्तमानस्य न मे दोषोऽस्ति कश् चन ॥ १०॥  
  
        यतिरुवाच  
प्राणैर्वियोगे छागस्य यदि श्रेयः प्रपश्यसि ।  
छागार्थे वर्तते यज्ञो भवतः किं प्रयोजनम् ॥ ११॥  
  
अनु त्वा मन्यतां माता पिता भ्राता सखापि च ।  
मन्त्रयस्वैनमुन्नीय परवन्तं विशेषतः ॥ १२॥  
  
य एवमनुमन्येरंस्तान्भवान्प्रष्टुमर्हति ।  
तेषामनुमतं श्रुत्वा शक्या कर्तुं विचारणा ॥ १३॥  
  
प्राणा अप्यस्य छागस्य प्रापितास्ते स्वयोनिषु ।  
शरीरं केवलं शिष्टं निश्चेष्टमिति मे मतिः ॥ १४॥  
  
इन्धनस्य तु तुल्येन शरीरेण विचेतसा ।  
हिंसा निर्वेष्टु कामानामिन्धनं पशुसञ्ज्ञितम् ॥ १५॥  
  
अहिंसा सर्वधर्माणामिति वृद्धानुशासनम् ।  
यदहिंस्रं भवेत्कर्म तत्कार्यमिति विद्महे ॥ १६॥  
  
अहिंसेति प्रतिज्ञेयं यदि वक्ष्याम्यतः परम् ।  
शक्यं बहुविधं वक्तुं भवतः कार्यदूषणम् ॥ १७॥  
  
अहिंसा सर्वभूतानां नित्यमस्मासु रोचते ।  
प्रत्यक्षतः साधयामो न परोक्षमुपास्महे ॥ १८॥  
  
        अध्वर्युरुवाच  
भूमेर्गन्धगुणान्भुङ्क्ष्व पिबस्यापोमयान्रसान् ।  
ज्योतिषां पश्यसे रूपं स्पृशस्यनिलजान्गुणान् ॥ १९॥  
  
शृणोष्याकाशजं शब्दं मनसा मन्यसे मतिम् ।  
सर्वाण्येतानि भूतानि प्राणा इति च मन्यसे ॥ २०॥  
  
प्राणादाने च नित्योऽसि हिंसायां वर्तते भवान् ।  
नास्ति चेष्टा विना हिंसां किं वा त्वं मन्यसे द्विज ॥ २१॥  
  
        यतिरुवाच  
अक्षरं च क्षरं चैव द्वैधी भावोऽयमात्मनः ।  
अक्षरं तत्र सद्भावः स्वभावः क्षर उच्यते ॥ २२॥  
  
प्राणो जिह्वा मनः सत्त्वं स्वभावो रजसा सह ।  
भावैरेतैर्विमुक्तस्य निर्द्वन्द्वस्य निराशिषः ॥ २३॥  
  
समस्य सर्वभूतेषु निर्ममस्य जितात्मनः ।  
समन्तात्परिमुक्तस्य न भयं विद्यते क्व चित् ॥ २४॥  
  
        अध्वर्युरुवाच  
सद्भिरेवेह संवासः कार्यो मतिमतां वर ।  
भवतो हि मतं श्रुत्वा प्रतिभाति मतिर्मम ॥ २५॥  
  
भगवन्भगवद्बुद्ध्या प्रतिबुद्धो ब्रवीम्यहम् ।  
मतं मन्तुं क्रतुं कर्तुं नापराधोऽस्ति मे द्विज ॥ २६॥  
  
        ब्राह्मण उवाच  
उपपत्त्या यतिस्तूष्णीं वर्तमानस्ततः परम् ।  
अध्वर्युरपि निर्मोहः प्रचचार महामखे ॥ २७॥  
  
एवमेतादृशं मोक्षं सुसूक्ष्मं ब्राह्मणा विदुः ।  
विदित्वा चानुतिष्ठन्ति क्षेत्रज्ञेनानुदर्शिना ॥ २८॥  
  
इति श्रीमहाभारते आश्वमेधिके पर्वणि अनुगीतापर्वणि अष्टाविंशोऽध्यायः ॥  
  
  
  
           अध्यायः २९  
        ब्राह्मण उवाच  
अत्राप्युदाहरन्तीममितिहासं पुरातनम् ।  
कार्तवीर्यस्य संवादं समुद्रस्य च भामिनि ॥ १॥  
  
कार्तवीर्यार्जुनो नाम राजा बाहुसहस्रवान् ।  
येन सागरपर्यन्ता धनुषा निर्जिता मही ॥ २॥  
  
स कदा चित्समुद्रान्ते विचरन्बलदर्पितः ।  
अवाकिरच्छरशतैः समुद्रमिति नः श्रुतम् ॥ ३॥  
  
तं समुद्रो नमस्कृत्य कृताञ्जलिरुवाच ह ।  
मा मुञ्च वीर नाराचान्ब्रूहि किं करवाणि ते ॥ ४॥  
  
मदाश्रयाणि भूतानि त्वद्विसृष्टैर्महेषुभिः ।  
वध्यन्ते राजशार्दूल तेभ्यो देह्यभयं विभो ॥ ५॥  
  
        अर्जुव उवाच  
मत्समो यदि सङ्ग्रामे शरासनधरः क्व चित् ।  
विद्यते तं ममाचक्ष्व यः समासीत मां मृधे ॥ ६॥  
  
        समुद्र उवाच  
महर्षिर्जमदग्निस्ते यदि राजन्परिश्रुतः ।  
तस्य पुत्रस्तवातिथ्यं यथावत्कर्तुमर्हति ॥ ७॥  
  
ततः स राजा प्रययौ क्रोधेन महता वृतः ।  
स तमाश्रममागम्य रममेवान्वपद्यत ॥ ८॥  
  
स राम प्रतिकूलानि चकार सह बन्धुभिः ।  
आयासं जनयामास रामस्य च महात्मनः ॥ ९॥  
  
ततस्तेजः प्रजज्वाल राजस्यामित तेजसः ।  
प्रदहद्रिपुसैन्यानि तदा कमललोचने ॥ १०॥  
  
ततः परशुमादाय स तं बाहुसहस्रिणम् ।  
चिच्छेद सहसा रामो बाहुशाखमिव द्रुमम् ॥ ११॥  
  
तं हतं पतितं दृष्ट्वा समेताः सर्वबान्धवाः ।  
असीनादाय शक्तीश्च भार्गवं पर्यवारयन् ॥ १२॥  
  
रामोऽपि धनुरादाय रथमारुह्य स त्वरः ।  
विसृजञ्शरवर्षाणि व्यधमत्पार्थिवं बलम् ॥ १३॥  
  
ततस्तु क्षत्रियाः के चिज्जमदग्निं निहत्य च ।  
विविशुर्गिरिदुर्गाणि मृगाः सिंहार्दिता इव ॥ १४॥  
  
तेषां स्वविहितं कर्म तद्भयान्नानुतिष्ठताम् ।  
प्रजा वृषलतां प्राप्ता ब्राह्मणानामदर्शनात् ॥ १५॥  
  
त एते द्रमिडाः काशाः पुण्ड्राश्च शबरैः सह ।  
वृषलत्वं परिगता व्युत्थानात्क्षत्रधर्मतः ॥ १६॥  
  
ततस्तु हतवीरासु क्षत्रियासु पुनः पुनः ।  
द्विजैरुत्पादितं क्षत्रं जामदग्न्यो न्यकृन्तत ॥ १७॥  
  
एव विंशतिमेधान्ते रामं वागशरीरिणी ।  
दिव्या प्रोवाच मधुरा सर्वलोकपरिश्रुता ॥ १८॥  
  
राम राम निवर्तस्व कं गुणं तात पश्यसि ।  
क्षत्रबन्धूनिमान्प्राणैर्विप्रयोज्य पुनः पुनः ॥ १९॥  
  
तथैव तं महात्मानमृचीकप्रमुखास्तदा ।  
पितामहा महाभाग निवर्तस्वेत्यथाब्रुवन् ॥ २०॥  
  
पितुर्वधममृष्यंस्तु रामः प्रोवाच तानृषीन् ।  
नार्हन्तीह भवन्तो मां निवारयितुमित्युत ॥ २१॥  
  
        पितर ऊचुः  
नार्हसे क्षत्रबन्धूंस्त्वं निहन्तुं जयतां वर ।  
न हि युक्तं त्वया हन्तुं ब्राह्मणेन सता नृपान् ॥ २२॥  
  
इति श्रीमहाभारते आश्वमेधिके पर्वणि अनुगीतापर्वणि एकोनत्रिंशोऽध्यायः ॥  
  
  
  
           अध्यायः ३०  
        पितर ऊचुः  
अत्राप्युदाहरन्तीममितिहासं पुरातनम् ।  
श्रुत्वा च तत्तथा कार्यं भवता द्विजसत्तम ॥ १॥  
  
अलर्को नाम राजर्षिरभवत्सुमहातपाः ।  
धर्मज्ञः सत्यसन्धश्च महात्मा सुमहाव्रतः ॥ २॥  
  
स सागरान्तां धनुषा विनिर्जित्य महीमिमाम् ।  
कृत्वा सुदुष्करं कर्म मनः सूक्ष्मे समादधे ॥ ३॥  
  
स्थितस्य वृक्षमूलेऽथ तस्य चिन्ता बभूव ह ।  
उत्सृज्य सुमहद्राज्यं सूक्ष्मं प्रति महामते ॥ ४॥  
  
        अलर्क उवाच  
मनसो मे बलं जातं मनो जित्वा ध्रुवो जयः ।  
अन्यत्र बाणानस्यामि शत्रुभिः परिवारितः ॥ ५॥  
  
यदिदं चापलान्मूर्तेः सर्वमेतच्चिकीर्षति ।  
मनः प्रति सुतीक्ष्णाग्रानहं मोक्ष्यामि सायकान् ॥ ६॥  
  
        मन उवाच  
नेमे बाणास्तरिष्यन्ति मामलर्क कथं चन ।  
तवैव मर्म भेत्स्यन्ति भिन्नमर्मा मरिष्यसि ॥ ७॥  
  
अन्यान्बाणान्समीक्षस्व यैस्त्वं मां सूदयिष्यसि ।  
तच्छ्रुत्वा स विचिन्त्याथ ततो वचनमब्रवीत् ॥ ८॥  
  
        अलक उवाच  
आघ्राय सुबहून्गन्धांस्तानेव प्रतिगृध्यति ।  
तस्माद्घ्राणं प्रति शरान्प्रतिमोक्ष्याम्यहं शितान् ॥ ९॥  
  
        घ्राण उवाच  
नेमे बाणास्तरिष्यन्ति मामलर्क कथं चन ।  
तवैव मर्म भेत्स्यन्ति भिन्नमर्मा मरिष्यसि ॥ १०॥  
  
अन्यान्बाणान्समीक्षस्व यैस्त्वं मां सूदयिष्यसि ।  
तच्छ्रुत्वा स विचिन्त्याथ ततो वचनमब्रवीत् ॥ ११॥  
  
        अलर्क उवाच  
इयं स्वादून्रसान्भुक्त्वा तानेव प्रतिगृध्यति ।  
तस्माज्जिह्वां प्रति शरान्प्रतिमोक्ष्याम्यहं शितान् ॥ १२॥  
  
        जिव्हा उवाच  
नेमे बाणास्तरिष्यन्ति मामलर्क कथं चन ।  
तवैव मर्म भेत्स्यन्ति भिन्नमर्मा मरिष्यसि ॥ १३॥  
  
अन्यान्बाणान्समीक्षस्व यैस्त्वं मां सूदयिष्यसि ।  
तच्छ्रुत्वा स विचिन्त्याथ ततो वचनमब्रवीत् ॥ १४॥  
  
        अलर्क उवाच  
सृष्ट्वा त्वग्विविधान्स्पर्शांस्तानेव प्रतिगृध्यति ।  
तस्मात्त्वचं पाटयिष्ये विविधैः कङ्कपत्रभिः ॥ १५॥  
  
        त्वगुवाच  
नेमे बाणास्तरिष्यन्ति मामलर्क कथं चन ।  
तवैव मर्म भेत्स्यन्ति भिन्नमर्मा मरिष्यसि ॥ १६॥  
  
अन्यान्बाणान्समीक्षस्व यैस्त्वं मां सूदयिष्यसि ।  
तच्छ्रुत्वा स विचिन्त्याथ ततो वचनमब्रवीत् ॥ १७॥  
  
        अलर्क उवाच  
श्रुत्वा वै विविधाञ्शब्दांस्तानेव प्रतिगृध्यति ।  
तस्माच्छ्रोत्रं प्रति शरान्प्रतिमोक्ष्याम्यहं शितान् ॥ १८॥  
  
        श्रोत्रमुवाच  
नेमे बाणास्तरिष्यन्ति मामलर्क कथं चन ।  
तवैव मर्म भेत्स्यन्ति ततो हास्यसि जीवितम् ॥ १९॥  
  
अन्यान्बाणान्समीक्षस्व यैस्त्वं मां सूदयिष्यसि ।  
तच्छ्रुत्वा स विचिन्त्याथ ततो वचनमब्रवीत् ॥ २०॥  
  
        अलर्क उवाच  
दृष्ट्वा वै विविधान्भावांस्तानेव प्रतिगृध्यति ।  
तस्माच्चक्षुः प्रति शरान्प्रतिमोक्ष्याम्यहं शितान् ॥ २१॥  
  
        चक्षुरुवाच  
नेमे बाणास्तरिष्यन्ति मामालर्क कथं चन ।  
तवैव मर्म भेत्स्यन्ति भिन्नमर्मा मरिष्यसि ॥ २२॥  
  
अन्यान्बाणान्समीक्षस्व यैस्त्वं मां सूदयिष्यति ।  
तच्छ्रुत्वा स विचिन्त्याथ ततो वचनमब्रवीत् ॥ २३॥  
  
        अलर्क उवाच  
इयं निष्ठा बहुविधा प्रज्ञया त्वध्यवस्यति ।  
तस्माद्बुद्धिं प्रति शरान्प्रतिमोक्ष्याम्यहं शितान् ॥ २४॥  
  
        बुद्धिरुवाच  
नेमे बाणास्तरिष्यन्ति मामलर्क कथं चन ।  
तवैव मर्म भेत्स्यन्ति भिन्नमर्मा मरिष्यसि ॥ २५॥  
  
        ब्राह्मण उवाच  
ततोऽलर्कस्तपो घोरमास्थायाथ सुदुष्करम् ।  
नाध्यगच्छत्परं शक्त्या बाणमेतेषु सप्तसु ।  
सुसमाहित चित्तास्तु ततोऽचिन्तयत प्रभुः ॥ २६॥  
  
स विचिन्त्य चिरं कालमलर्को द्विजसत्तम ।  
नाध्यगच्छत्परं श्रेयो योगान्मतिमतां वरः ॥ २७॥  
  
स एकाग्रं मनः कृत्वा निश्चलो योगमास्थितः ।  
इन्द्रियाणि जघानाशु बाणेनैकेन वीर्यवान् ॥ २८॥  
  
योगेनात्मानमाविश्य संसिद्धिं परमां ययौ ।  
विस्मितश्चापि राजर्षिरिमां गाथां जगाद ह ।  
अहो कष्टं यदस्माभिः पूर्वं राज्यमनुष्ठितम् ।  
इति पश्चान्मया ज्ञातं योगान्नास्ति परं सुखम् ॥ २९॥  
  
इति त्वमपि जानीहि राम मा क्षत्रियाञ् जहि ।  
तपो घोरमुपातिष्ठ ततः श्रेयोऽभिपत्स्यसे ॥ ३०॥  
  
        ब्राह्मण उवाच  
इत्युक्तः स तपो घोरं जामदग्न्यः पितामहैः ।  
आस्थितः सुमहाभागो ययौ सिद्धिं च दुर्गमाम् ॥ ३१॥  
  
इति श्रीमहाभारते आश्वमेधिके पर्वणि अनुगीतापर्वणि त्रिंशोऽध्यायः ॥  
  
  
  
           अध्यायः ३१  
        ब्राह्मण उवाच  
त्रयो वै रिपवो लोके नव वै गुणतः स्मृताः ।  
हर्षः स्तम्भोऽभिमानश्च त्रयस्ते सात्त्विका गुणाः ॥ १॥  
  
शोकः क्रोधोऽतिसंरम्भो राजसास्ते गुणाः स्मृताः ।  
स्वप्नस्तन्द्री च मोहश्च त्रयस्ते तामसा गुणाः ॥ २॥  
  
एतान्निकृत्य धृतिमान्बाणसन्धैरतन्द्रितः ।  
जेतुं परानुत्सहते प्रशान्तात्मा जितेन्द्रियः ॥ ३॥  
  
अत्र गाथाः कीर्तयन्ति पुराकल्पविदो जनाः ।  
अम्बरीषेण या गीता राज्ञा राज्यं प्रशासता ॥ ४॥  
  
समुदीर्णेषु दोषेषु वध्यमानेषु साधुषु ।  
जग्राह तरसा राज्यमम्बरीष इति श्रुतिः ॥ ५॥  
  
स निगृह्य महादोषान्साधून्समभिपूज्य च ।  
जगाम महतीं सिद्धिं गाथां चेमां जगाद ह ॥ ६॥  
  
भूयिष्ठं मे जिता दोषा निहताः सर्वशत्रवः ।  
एको दोषोऽवशिष्टस्तु वध्यः स न हतो मया ॥ ७॥  
  
येन युक्तो जन्तुरयं वैतृष्ण्यं नाधिगच्छति ।  
तृष्णार्त इव निम्नानि धावमानो न बुध्यते ॥ ८॥  
  
अकार्यमपि येनेह प्रयुक्तः सेवते नरः ।  
तं लोभमसिभिस्तीक्ष्णैर्निकृन्तन्तं निकृन्तत ॥ ९॥  
  
लोभाद्धि जायते तृष्णा ततश्चिन्ता प्रसज्यते ।  
स लिप्समानो लभते भूयिष्ठं राजसान्गुणान् ॥ १०॥  
  
स तैर्गुणैः संहतदेहबन्धनः  
पुनः पुनर्जायति कर्म चेहते ।  
जन्म क्षये भिन्नविकीर्ण देहः  
पुनर्मृत्युं गच्छति जन्मनि स्वे ॥ ११॥  
  
तस्मादेनं सम्यगवेक्ष्य लोभं  
निगृह्य धृत्यात्मनि राज्यमिच्छेत् ।  
एतद्राज्यं नान्यदस्तीति विद्याद्  
यस्त्वत्र राजा विजितो ममैकः ॥ १२॥  
  
इति राज्ञाम्बरीषेण गाथा गीता यशस्विना ।  
आधिराज्यं पुरस्कृत्य लोभमेकं निकृन्तता ॥ १३॥  
  
इति श्रीमहाभारते आश्वमेधिके पर्वणि अनुगीतापर्वणि एकत्रिंशोऽध्यायः ॥  
  
  
  
           अध्यायः ३२  
        ब्राह्मण उवाच  
अत्राप्युदाहरन्तीममितिहासं पुरातनम् ।  
ब्राह्मणस्य च संवादं जनकस्य च भामिनि ॥ १॥  
  
ब्राह्मणं जनको राजा सन्नं कस्मिंश्चिदागमे ।  
विषये मे न वस्तव्यमिति शिष्ट्यर्थमब्रवीत् ॥ २॥  
  
इत्युक्तः प्रत्युवाचाथ ब्राह्मणो राजसत्तमम् ।  
आचक्ष्व विषयं राजन्यावांस्तव वशे स्थितः ॥ ३॥  
  
सोऽन्यस्य विषये राज्ञो वस्तुमिच्छाम्यहं विभो ।  
वचस्ते कर्तुमिच्छामि यथाशास्त्रं महीपते ॥ ४॥  
  
इत्युक्तः स तदा राजा ब्राह्मणेन यशस्विना ।  
मुहुरुष्णं च निःश्वस्य न स तं प्रत्यभाषत ॥ ५॥  
  
तमासीनं ध्यायमानं राजानममितौजसम् ।  
कश्मलं सहसागच्छद्भानुमन्तमिव ग्रहः ॥ ६॥  
  
समाश्वास्य ततो राजा व्यपेते कश्मले तदा ।  
ततो मुहूर्तादिव तं ब्राह्मणं वाक्यमब्रवीत् ॥ ७॥  
  
        जनक उवाच  
पितृपैतामहे राज्ये वश्ये जनपदे सति ।  
विषयं नाधिगच्छामि विचिन्वन्पृथिवीमिमाम् ॥ ८॥  
  
नाध्यगच्छं यदा पृथ्व्यां मिथिला मार्गिता मया ।  
नाध्यगच्छं यदा तस्यां स्वप्रजा मार्गिता मया ॥ ९॥  
  
नाध्यगच्छं यदा तासु तदा मे कश्मलोऽभवत् ।  
ततो मे कश्मलस्यान्ते मतिः पुनरुपस्थिता ॥ १०॥  
  
तया न विषयं मन्ये सर्वो वा विषयो मम ॥ ११॥  
  
आत्मापि चायं न मम सर्वा वा पृथिवी मम ।  
उष्यतां यावदुत्साहो भुज्यतां यावदिष्यते ॥ ११॥  
  
        ब्राह्मण उवाच  
पितृपैतामहे राज्ये वश्ये जनपदे सति ।  
ब्रूहि कां बुद्धिमास्थाय ममत्वं वर्जितं त्वया ॥ १२॥  
  
कां वा बुद्धिं विनिश्चित्य सर्वो वै विषयस्तव ।  
नावैषि विषयं येन सर्वो वा विषयस्तव ॥ १३॥  
  
        जनक उवाच  
अन्तवन्त इहारम्भा विदिता सर्वकर्मसु ।  var  इहावस्था  
नाध्यगच्छमहं यस्मान्ममेदमिति यद्भवेत् ॥ १४॥  
  
कस्येदमिति कस्य स्वमिति वेद वचस्तथा ।  
नाध्यगच्छमहं बुद्ध्या ममेदमिति यद्भवेत् ॥ १५॥  
  
एतां बुद्धिं विनिश्चित्य ममत्वं वर्जितं मया ।  
शृणु बुद्धिं तु यां ज्ञात्वा सर्वत्र विषयो मम ॥ १६॥  
  
नाहमात्मार्थमिच्छामि गन्धान्घ्राणगतानपि ।  
तस्मान्मे निर्जिता भूमिर्वशे तिष्ठति नित्यदा ॥ १७॥  
  
नाहमात्मार्थमिच्छामि रसानास्येऽपि वर्ततः ।  
आपो मे निर्जितास्तस्माद्वशे तिष्ठन्ति नित्यदा ॥ १८॥  
  
नाहमात्मार्थमिच्छामि रूपं ज्योतिश्च चक्षुषा ।  
तस्मान्मे निर्जितं ज्योतिर्वशे तिष्ठति नित्यदा ॥ १९॥  
  
नाहमात्मार्थमिच्छामि स्पर्शांस्त्वचि गताश् च ये ।  
तस्मान्मे निर्जितो वायुर्वशे तिष्ठति नित्यदा ॥ २०॥  
  
नाहमात्मार्थमिच्छामि शब्दाञ्श्रोत्रगतानपि ।  
तस्मान्मे निर्जिताः शब्दा वशे तिष्ठन्ति नित्यदा ॥ २१॥  
  
नाहमात्मार्थमिच्छामि मनो नित्यं मनोऽन्तरे ।  
मनो मे निर्जितं तस्माद्वशे तिष्ठति नित्यदा ॥ २२॥  
  
देवेभ्यश्च पितृभ्यश्च भूतेभ्योऽतिथिभिः सह ।  
इत्यर्थं सर्व एवेमे समारम्भा भवन्ति वै ॥ २३॥  
  
ततः प्रहस्य जनकं ब्राह्मणः पुनरब्रवीत् ।  
त्वज्जिज्ञासार्थमद्येह विद्धि मां धर्ममागतम् ॥ २४॥  
  
त्वमस्य ब्रह्म नाभस्य बुद्ध्यारस्यानिवर्तिनः ।  
सत्त्वनेमि निरुद्धस्य चक्रस्यैकः प्रवर्तकः ॥ २५॥  
  
इति श्रीमहाभारते आश्वमेधिके पर्वणि अनुगीतापर्वणि द्वात्रिंशोऽध्यायः ॥  
  
  
  
           अध्यायः ३३  
        ब्राह्मण उवाच  
नाहं तथा भीरु चरामि लोके  
तथा त्वं मां तर्कयसे स्वबुद्ध्या ।  
विप्रोऽस्मि मुक्तोऽस्मि वनेचरोऽस्मि  
गृहस्थ धर्मा ब्रह्म चारी तथास्मि ॥ १॥  
  
नाहमस्मि यथा मां त्वं पश्यसे चक्षुषा शुभे ।  
मया व्याप्तमिदं सर्वं यत्किं चिज्जगती गतम् ॥ २॥  
  
ये के चिज्जन्तवो लोके जङ्गमाः स्थावराश् च ह ।  
तेषां मामन्तकं विद्धि दारूणामिव पावकम् ॥ ३॥  
  
राज्यं पृथिव्यां सर्वस्यामथ वापि त्रिविष्टपे ।  
तथा बुद्धिरियं वेत्ति बुद्धिरेव धनं मम ॥ ४॥  
  
एकः पन्था ब्राह्मणानां येन गच्छन्ति तद्विदः ।  
गृहेषु वनवासेषु गुरु वासेषु भिक्षुषु ।  
लिङ्गैर्बहुभिरव्यग्रैरेका बुद्धिरुपास्यते ॥ ५॥  
  
नाना लिङ्गाश्रमस्थानां येषां बुद्धिः शमात्मिका ।  
ते भावमेकमायान्ति सरितः सागरं यथा ॥ ६॥  
  
बुद्ध्यायं गम्यते मार्गः शरीरेण न गम्यते ।  
आद्यन्तवन्ति कर्माणि शरीरं कर्मबन्धनम् ॥ ७॥  
  
तस्मात्ते सुभगे नास्ति परलोककृतं भयम् ।  
मद्भावभावनिरता ममैवात्मानमेष्यसि ॥ ८॥  
  
इति श्रीमहाभारते आश्वमेधिके पर्वणि अनुगीतापर्वणि त्रयस्त्रिञ्चोऽध्यायः ॥  
  
  
  
           अध्यायः ३४  
        ब्राह्मण्युवाच  
नेदमल्पात्मना शक्यं वेदितुं नाकृतात्मना ।  
बहु चाल्पं च सङ्क्षिप्तं विप्लुतं च मतं मम ॥ १॥  
  
उपायं तु मम ब्रूहि येनैषा लभ्यते मतिः ।  
तन्मन्ये कारणतमं यत एषा प्रवर्तते ॥ २॥  
  
        ब्राह्मण उवाच  
अरणीं ब्राह्मणीं विद्धि गुरुरस्योत्तरारणिः ।  
तपः श्रुतेऽभिमथ्नीतो ज्ञानाग्निर्जायते ततः ॥ ३॥  
  
        ब्राह्मण्युवाच  
यदिदं ब्रह्मणो लिङ्गं क्षेत्रज्ञमिति सञ्ज्ञितम् ।  
ग्रहीतुं येन तच्छक्यं लक्षणं तस्य तत्क्व नु ॥ ४॥  
  
        ब्राह्मण्युवाच  
अलिङ्गो निर्गुणश्चैव कारणं नास्य विद्यते ।  
उपायमेव वक्ष्यामि येन गृह्येत वा न वा ॥ ५॥  
  
सम्यगप्युपदिष्टश्च भ्रमरैरिव लक्ष्यते ।  
कर्म बुद्धिरबुद्धित्वाज्ज्ञानलिङ्गैरिवाश्रितम् ॥ ६॥  
  
इदं कार्यमिदं नेति न मोक्षेषूपदिश्यते ।  
पश्यतः शृण्वतो बुद्धिरात्मनो येषु जायते ॥ ७॥  
  
यावन्त इह शक्येरंस्तावतोऽंशान्प्रकल्पयेत् ।  
व्यक्तानव्यक्तरूपांश्च शतशोऽथ सहस्रशः ॥ ८॥  
  
सर्वान्नानात्व युक्तांश्च सर्वान्प्रत्यक्षहेतुकान् ।  
यतः परं न विद्येत ततोऽभ्यासे भविष्यति ॥ ९॥  
  
        वासुदेव उवाछ  
ततस्तु तस्या ब्राह्मण्या मतिः क्षेत्रज्ञसङ्क्षये ।  
क्षेत्रज्ञादेव परतः क्षेत्रज्ञोऽन्यः प्रवर्तते ॥ १०॥  
  
        अर्जुन उवाच  
क्व नु सा ब्राह्मणी कृष्ण क्व चासौ ब्राह्मणर्षभः ।  
याभ्यां सिद्धिरियं प्राप्ता तावुभौ वद मेऽच्युत ॥ ११॥  
  
        वासुदेव उवाच  
मनो मे ब्राह्मणं विद्धि बुद्धिं मे विद्धि ब्राह्मणीम् ।  
क्षेत्रज्ञ इति यश्चोक्तः सोऽहमेव धनञ्जय ॥ १२॥  
  
इति श्रीमहाभारते आश्वमेधिके पर्वणि अनुगीतापर्वणि चतुस्त्रिंशोऽध्यायः ॥  
  
॥ इति ब्राह्मणगीता समाप्ता ॥  
  
  
  
Adhyaya numbers 21-34 in Ashvamedhika, Mahabharata critical edition  
(Bhandarkar Oriental Research Institute BORI).  
In Kinjavadekar's edition they are 21-34.  
Proofread by Sunder Hattangadi  (sunderh at hotmail.com)  
  
