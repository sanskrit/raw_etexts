---
Category: gItA, giitaa
File name: shaMkaragItA.itx
Indexextra: (viShNudharmottara purAna 51-57 (Needs proofreading) (scanned))
Language: Sanskrit
Latest update: March 3, 2013
Location: doc_giitaa
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: giitaa
Text title: shaMkaragItA
Transliterated by: PSA Easwaran psaeaswaran at gmail.com
engtitle: Shankara Gita
itxtitle: shaNkaragItA
title: शण्करगीता

---
  
 शङ्करगीता   
  
अथ श्रीविष्णुधर्मोत्तरे प्रथमखण्डान्तर्गते शङ्करगीतासु  
प्रथमोऽध्यायः ॥१॥  
  
मार्कण्डेय उवाच ।  
कैलासशिखरे रम्ये नानाधातुविचित्रिते ।       
नानाद्रुमलताकीर्णे नानापक्षिनिनादिते ॥ १॥  
  
गङ्गानिर्झरसञ्जाते सततं चारुनिःस्वने ।      
देवदेवं महादेवं पर्यपृच्छत भार्गवः ॥ २॥  
  
राम उवाच ।  
देवदेव महादेव गङ्गालुलितमूर्धज ।          
शशाङ्कलेखासंयुक्त जटाभारतिभास्वर ॥ ३॥  
  
पार्वतीदत्तदेहार्ध कामकालाङ्गनाशन ।      
भगनेत्रान्तकाचिन्त्य पूष्णो दशनशातन ॥ ४॥  
  
त्वत्तः परतरं देवं नान्यं पश्यामि कञ्चन ।      
पूजयन्ति सदा लिङ्गं तव देवाः सवासवाः ॥ ५॥  
  
स्तुवन्ति त्वामृषिगणा ध्यायन्ति च मुहुर्मुहुः ।    
पूजयन्ति तथा भक्त्या वरदं परमेश्वर ॥ ६॥  
  
जगतोऽस्य समुत्पत्तिस्थितिसंहारपालने  ।    
त्वामेकं कारणं मन्ये त्वयि सर्वं प्रतिष्ठितम्         ॥ ७ ॥   
कं त्वं ध्यायसि देवेश तत्र मे संशयो महान् ।    
आचक्ष्व तन्मे भगवन् यद्यनुग्राह्यता मयि ॥ ८॥  
  
प्रमादसाम्मुख्यतया मयैतद्विस्रम्भमासाद्य जगत्प्रधान ।   
भवन्तमीड्यं प्रणिपत्य मूर्ध्ना पृच्छामि सञ्जातकुतूहलात्मा ॥ ९॥  
  
इति श्रीविष्णुधर्मोत्तरे प्रथमखण्डे मार्कण्डेयवज्रसंवादे  
परशुरामोपाख्याने   
शङ्करगीतासु रामप्रश्नो नमैकपञ्चाशत्तमोऽध्यायः ॥५१॥  
  
  
  
अथ श्रीविष्णुधर्मोत्तरे प्रथमखण्डान्तर्गते   
शङ्करगीतासु द्वितीयोऽध्यायः ॥२॥  
  
शङ्कर उवाच ।  
त्वदुक्तोऽयमनुप्रश्नो राम राजीवलोचन ।       
त्वमेकः श्रोतुमर्होऽसि मत्तो भृगुकुलोद्वह ॥ १॥  
  
यत्तत्परमकं धाम मम भार्गवनन्दन ।   
यत्तदक्षरमव्यक्तं पारं यस्मान्न विद्यते ।      
ज्ञानज्ञेयं ज्ञानगम्यं हृदि सर्वस्य चाश्रितम् ॥ २॥  
  
त्वामहं पुण्डरीकाक्षं चिन्तयामि जनार्दनम् ।    
एतद्राम रहस्यं ते यथावत्कथितं वचः    ॥ ३॥  
  
ये भक्तास्तमजं देवं न ते यान्ति पराभवम् ।  
तमीशमजमव्यक्तं सर्वभूतपरायणम् ॥ ४॥  
  
नारायणमनिर्देश्यं जगत्कारणकारणम् ।      
सर्वतः पाणिपादं तं सर्वतोऽक्षिशिरोमुखम् ॥ ५॥  
  
सर्वतः श्रुतिमल्लोके सर्वमावृत्य तिष्ठति ।      
सार्वेन्द्रियगुणाभासं सर्वेन्द्रियविवर्जितम् ॥ ६॥  
  
असक्तं सर्वतश्चैव निर्गुणं गुणभोक्तृ च ।      
बहिरन्तश्च भूतनामचरश्चर एव च ॥ ७॥  
  
सूक्ष्मत्वात्तदविज्ञेयं दूरस्थं चान्तिकं च यत् ।    
अविभक्तं विभक्तेषु विभक्तमिव च स्थितम् ॥ ८॥  
  
भूतवर्ति च तज्ज्ञेयं ग्रसिष्णु प्रभविष्णु च ।  भूतभर्तृ-as per  
BG)  
ज्योतिषामपि तज्ज्योतिः तमसां परमुच्यते ॥ ९॥    (तमसः-as per BG)  
अनादिमत्परं ब्रह्म न सत्तन्नाऽसदुच्यते ।      
प्रकृतिर्विकृतिर्योऽसौ जगतां भूतभावनः ॥ १०॥  
  
यस्मात्परतरं नास्ति तं देवं चिन्तयाम्यहम् ।   
इच्छामात्रमिदं सर्वं त्रैलोक्यं सचराचरम् ॥ ११॥  
  
यस्य देवादिदेवस्य तं देवं चिन्तयाम्यहम् ।      
यस्मिन् सर्वं यतः सर्वं यः सर्वं सर्वतश्च यः ॥ १२॥  
  
यश्च सर्वमयो देवस्तं देवं चिन्तयाम्ययम् ।      
योगीश्वरं पद्मनाभं विष्णुं जिष्णुं जगत्पतिम् ॥ १३॥  
  
जगन्नाथं विशालाक्षं चिन्तयामि जगद्गुरुम् ।    
शुचिं शुचिपदं हंसं तत्परं परमेष्ठिनम् ॥ १४॥  
  
युक्त्वा सर्वात्मनाऽऽत्मानं तं प्रपद्ये जगत्पतिम् ।   
यस्मिन् विश्वानि भूतानि तिष्ठन्ति च विशन्ति च ॥ १५॥  
  
गुणभूतानि भूतेशे सूत्रे मणिगणा इव ।      
यस्मिन्नित्ये तते तन्तौ दृष्टे स्रगिव तिष्ठति ॥ १६॥  
  
सदसद्ग्रथितं विश्वं विश्वाङ्गे विश्वकर्मणि ।      
हरिं सहस्रशिरसं सहस्रचरणेक्षणम् ॥ १७॥  
  
प्राहुर्नारायणं देवं यं विश्वस्य परायणम् ।  
अणीयसामणीयांसं स्थविष्ठं च स्थवीयसाम् ॥ १८॥  
  
गरीयसां गरिष्ठं च श्रेष्ठं च श्रेयसामपि ।      
यं वाकेष्वनुवाकेषु निषत्सूपनिषत्स्वपि ॥ १९॥  
  
गृणन्ति सत्यकर्माणं सत्यं सत्येषु सामसु ।      
चतुर्भिश्चतुरात्मानं सत्त्वस्थं सात्त्वतां पतिम् ॥ २०॥  
  
यं दिव्यैर्देवमर्चन्ति मुह्यैः परमनामभिः ।      
यमनन्यो व्यपेताशीरात्मानं वीतकल्मषम् ॥ २१॥  
  
इष्ट्वानन्त्याय गोविन्दं पश्यत्यात्मन्यवस्थितम् ।   
पुराणः पुरुषः प्रोक्तो ब्रह्मा प्रोक्तो युगादिषु ॥ २२॥  
  
क्षये सङ्कर्षणः प्रोक्तस्तमुपास्यमुपास्महे ।      
यमेकं बहुधाऽऽत्मानं प्रादुर्भूतमधोक्षजम् ॥ २३॥  
  
नान्यभक्ताः क्रियावन्तो यजन्ते सर्वकामदम् ।   
यमाहुर्जगतां कोशं यस्मिन् सन्निहिताः प्रजाः ॥ २४॥  
  
यस्मिन् लोकाः स्फुरन्तीमे जले शकुनयो यथा ।   
ऋतमेकाक्षरं ब्रह्म यत्तत्सदसतः परम् ॥ २५॥  
  
अनादिमध्यपर्यन्तं न देवा नर्षयो विदुः ।      
यं सुरासुरगन्धर्वास्ससिद्धर्षिमहोरगाः ॥ २६॥  
  
प्रयता नित्यमर्चन्ति परमं दुःखभेषजम् ।      
अनादिनिधनं देवमात्मयोनिं सनातनम् ॥ २७॥  
  
अप्रतर्क्यमविज्ञेयं हरिं नारायणं प्रभुम् ।  
अतिवाय्विन्द्रकर्माणं चातिसूर्याग्नितेजसम् ॥ २८॥  
  
अतिबुद्धीन्द्रियग्रामं तं प्रपद्ये प्रजापतिम् ।      
यं वै विश्वस्य कर्तारं जगतस्तस्थुषां पतिम् ॥ २९॥  
  
वदन्ति जगतोऽध्यक्षमक्षरं परमं पदम् ।      
यस्याग्निरास्यं द्यौर्मूर्धा खं नाभिश्चरणौ क्षितिः ॥ ३०॥  
  
चन्द्रादित्यौ च नयने तं देवं चिन्तयाम्यहम् ।    
यस्य त्रिलोकी जठरे यस्य काष्ठाश्च वाहनाः ॥ ३१॥  
  
यस्य श्वासश्च पवनस्तं देवं चिन्तयाम्यहम् ।    
विषये वर्तमानानां यं तं वैशेषिकैर्गुणैः ॥ ३२॥  
  
प्राहुर्विषयगोप्तारं तं देवं चिन्तयाम्यहम् ।      
परः कालात्परो यज्ञात्परस्सदसतश्च यः ॥ ३३॥  
  
अनादिरादिर्विश्वस्य तं देवं चिन्तयाम्यहम् ।   
पद्भ्यां यस्य क्षितिर्जाता श्रोत्राभ्यां च तथा दिशः ॥ ३४॥  
  
पूर्वभागे दिवं यस्य तं देवं चिन्तयाम्यहम् ।   
नाभ्यां यस्यान्तरिक्षस्य नासाभ्यां पवनस्य च ॥ ३५॥  
  
प्रस्वेदादम्भसां जन्म तं देवं चिन्तयाम्यहम् ॥ ३६॥  
  
वराहशीर्षं नरसिंहरूपं   
देवेश्वरं वामनरूपरूपम् ।   
त्रैलोक्यनाथं वरदं वरेण्यं   
तं राम नित्यं मनसा नतोऽस्मि ॥ ३७॥  
  
वक्त्राद्यस्य ब्राह्मणास्सम्प्रभूता   
यद्वक्षसः क्षत्रियाः सम्प्रभूताः ।  
यस्योरुयुग्माच्च तथैव वैश्याः   
पद्भ्यां तथा यस्य शूद्राः प्रसूताः ॥ ३८॥  
  
व्याप्तं तथा येन जगत्समग्रं   
विभूतिभिर्भूतभवोद्भवेन ।  
देवाधिनाथं वरदं वरेण्यं   
तं राम नित्यं मनसा नतोऽस्मि ॥ ३९॥  
  
इति श्रीविष्णुधर्मोत्तरे प्रथमखण्डे मार्कण्डेयवज्रसंवादे  
श्रीभार्गवरामप्रश्ने   
शङ्करगीतासु ध्येयनिर्देशो नाम द्विपञ्चाशत्तमोऽध्यायः ॥५२॥  
  
  
  
अथ श्रीविष्णुधर्मोत्तरे प्रथमखण्डान्तर्गते शङ्करगीतासु   
तृतीयोऽध्यायः ॥३॥  
  
राम उवाच ।  
वराहं नरसिंहं च वामनं च महेश्वर ।       
त्वत्तोऽहं श्रोतुमिच्छामि प्रादुर्भावान्महात्मनः ॥ १॥  
  
शङ्कर उवाच ।  
अदितिश्च दितिश्चैव द्वे भार्ये कश्यपस्य च ।   
अदितिर्जनयामास देवानिन्द्रपुरोगमान् ॥ २॥  
  
दितिश्च जनयामास द्वौ पुत्रौ भीमविक्रमौ ।   
हिरण्याक्षं दुराधर्षं हिरण्यकशिपुं तथा ॥ ३॥  
  
ततोऽभिषिक्तवान् शक्रं देवराज्ये प्रजापतिः ।   
दानवानां तथा राज्ये हिरण्याक्षं बलोत्कटम् ॥ ४॥  
  
अभिषिच्य तयोः प्रादात्स्वर्गं पातालमेव च ।   
पातालं शासति तथा हिरण्याक्षे महासुरे ॥ ५॥  
  
धराधारा धरां त्यक्त्वा खमुत्पेतू रयात्पुरा ।           धराधरा?  
पक्षवन्तो महाभाग नूनं भाव्यर्थचोदिताः ॥ ६॥  
  
धराधरपरित्यक्ता धरा चलनिबन्धना ।       
यदा तदा दैत्यपुरं सकलं व्याप्तमम्भसा ॥ ७॥  
  
दृष्ट्वैव स्वपुरं व्याप्तमम्भसा दितिजोत्तमः ।   
सैन्यमुद्योजयामास जातशङ्कः सुरान् प्रति ॥ ८॥  
  
उद्युक्तेन स सैन्येन दैत्यानां चतुरङ्गिणा ।      
विजित्य त्रिदशाञ्जन्ये आजहार त्रिविष्टपम् ॥ ९॥  
  
हृताधिकारास्त्रिदशा जग्मुः शरणमञ्जसा ।      
देवराजं पुरस्कृत्य वासुदेवमजं विभुम् ॥ १०॥  
  
त्रिदशान् शरणं प्रप्तान् हिरण्याक्षविवासितान् ।   
संयोज्याभयदानेन विससर्ज जनार्दनः ॥ ११॥  
  
विसृज्य त्रिदशान् सर्वान् चिन्तयामास केशवः ।   
किन्नु रूपमहं कृत्वा घातयिष्ये सुरार्दनम् ॥ १२॥  
  
तिर्यङ्मनुष्यदेवानामवध्यः स सुरान्तकः ।       
ब्रह्मणो वरदानेन तस्मात्तस्य वधेप्सया ॥ १३॥  
  
नृवराहो भविष्यामि न देवो न च मानुषः ।      
तिर्यग्रूपेण चैवाहं घातयिष्यामि तं ततः ॥ १४॥  
  
एतावदुक्त्वा सङ्गेन नृवराहोऽभवत्प्रभुः ।  
चूर्णिताञ्जनशैलाभस्तप्तजाम्बूनदाम्बरः ॥ १५॥  
  
यमुनावर्त्तकृष्णाङ्गः तदावर्ततनूरुहः    ।      
तदोघ इव दुर्वार्यस्तत्पित्रा तेजसा समः ॥ १६॥  
  
तत्प्रवाह इवाक्षोभ्यस्तत्प्रवाह इवौघवान् ।  
तत्प्रवाहामलतनुस्तत्प्रवाहमनोहरः ॥ १७॥  
  
सजलाञ्जनकृष्णाङ्गः सजलाम्बुदसच्छविः ।      
पीतवासास्तदा भाति सविद्युदिव तोयदः ॥ १८॥  
  
उरसा धारयन् हारं शशाङ्कसदृशच्छविः ।      
शुशुभे सर्वभूतात्मा सबलाक इवाम्बुदः ॥ १९॥  
  
शशाङ्कलेखाविमले दंष्ट्रे तस्य विरेजतुः ।      
मेघान्तरितबिम्बस्य द्वौ भागौ शशिनो यथा ॥ २०॥  
  
कराभ्यां धारयन् भाति शङ्खचक्रे जनार्दनः ।      
चन्द्रार्कसदृशे राम पादचारीव पर्वतः ॥ २१॥  
  
महाजीमूतसङ्काशो महाजीमूतसन्निभः ।      
महाजीमूतवद्वेगी महाबलपराक्रमः ॥ २२॥  
  
दानवेन्द्रवधाकाङ्क्षी हिरण्याक्षसभां ययौ ।      
हिरण्याक्षोऽपि तं दृष्ट्वा नृवराहं जनार्दनम् ॥ २३॥  
  
दानवांश्चोदयामास तिर्यग्जातमपूर्वकम् ।       
गृह्यतां बध्यतां चैव क्रीडार्थं स्थाप्यतां तथा ॥ २४॥  
  
इत्येवमुक्तः संरब्धः पाशहस्तांस्तु दानवान् ।   
जिघृक्षमाणांश्चक्रेण जघान शतशो रणे ॥ २५॥  
  
हन्यमानेषु दैत्येषु हिरण्याक्षोऽथ दानवान् ।      
चोदयामास संरब्धान् वराहाधिककारणात् ॥ २६॥  
  
चोदिता दानवेन्द्रेण दानवाः शस्त्रपाणयः ।      
प्रववर्षुस्तथा देवं शस्त्रवर्षेण केशवम् ॥ २७॥  
  
दैत्याः शस्त्रनिपातेन देवदेवस्य चक्रिणः ।      
नैव शेकुर्वृथाकर्तुं यत्नवन्तोऽपि निर्भयाः ॥ २८॥  
  
हन्यमानोऽपि दैत्येन्द्रैः दानवान् मधुसूदनः ।   
जघान चक्रेण तदा शतशोऽथ सहस्रशः ॥ २९॥  
  
हन्यमानेषु सैन्येषु हिरण्याक्षः स्वयं ततः ।   
उत्थाय धनुषा देवं प्रववर्ष सुरोत्तमम् ॥ ३०॥  
  
हिरण्याक्षस्तु तान् दृष्ट्वा विफलांश्च शिलीमुखान् ।   
शिलीमुखाभान् सम्पश्यन् समपश्यन्महद्भयम् ॥ ३१॥  
  
ततोऽस्त्रैर्युयुधे तेन देवदेवेन चक्रिणा ।      
तान्यस्य फलहीनानि चकार भगवान् स्वयम् ॥ ३२॥  
  
ततो गदां काञ्चनपट्टनद्धां विभूषितां किङ्किणिजालसङ्घैः ।  
चिक्षेप दैत्याधिपतिः स घोरां तां चापि देवो विफलीचकार ॥ ३३॥  
  
शक्तिं ततः पट्टविनद्धमध्यामुल्कानलाभां तपनीयचित्राम् ।  
चिक्षेप दैत्यस्स वराहकाये हुङ्कारदग्धा निपपात सा च ॥ ३४॥  
  
ततस्त्रिशूलं ज्वलिताग्रशूलं स शीघ्रगं देवगणस्य सङ्ख्ये ।  
दैत्याधिपस्तस्य ससर्ज वेगादवेक्षितः सोऽपि जगाम भूमिम् ॥ ३५॥  
  
शङ्खस्वनेनापि जनार्दनश्च विद्राव्य दैत्यान् सकलान् महात्मा ।  
सकुण्डलं दैत्यगणाधिपस्य चिच्छेद चक्रेण शिरः प्रसह्य ॥ ३६॥  
  
निपातिते दैत्यपतौ स देवः सम्पूजितः शक्रपितामहाभ्याम् ।  
मया च सर्वैस्त्रिदशैः समेतैर्जगाम काष्ठां मनसा त्वभीष्टाम् ॥ ३७॥  
  
शक्रोऽपि लब्ध्वा त्रिदिवं महात्मा चिच्छेद पक्षान् धरणीधराणाम् ।  
ररक्ष चेमां सकलां त्रिलोकीं धर्मेण धर्मज्ञभृतां वरिष्ठः ॥ ३८॥  
  
इति श्रीविष्णुधर्मोत्तरे प्रथमखण्डे शङ्करगीतासु नृवराहप्रादुर्भावे   
हिरण्याक्षवधो नाम  त्रिपञ्चाशत्तमोऽध्यायः ॥५३॥  
  
  
  
अथ श्रीविष्णुधर्मोत्तरे प्रथमखण्डान्तर्गते शङ्करगीतासु   
चतुर्थोऽध्यायः ॥४॥  
  
शङ्कर उवाच ।  
हिरण्याक्षे हते दैत्ये भ्राता तस्य महात्मनः ।   
हिरण्यकशिपुर्नाम चकारोग्रं महत्तपः ॥ १॥  
  
दशवर्षसहस्राणि दशवर्षशतानि च ।      
जयोपवासनिरतः स्नानमौनाश्रितव्रतः ॥ २॥  
  
तपःशमदमाभ्यां च ब्रह्मचर्येण चानघ ।      
ब्रह्मा प्रीतमनास्तस्य स्वयमागत्य भार्गव ॥ ३॥  
  
विमानेनार्कवर्णेन हंसयुक्तेन भास्वता ।      
आदित्यैस्सहितः साध्यैस्सहितो मरुदश्विभिः ॥ ४॥  
  
रुद्रैर्विश्वसहायैश्च यक्षराक्षसपन्नगैः ।          
दिग्भिर्विदिग्भिश्च तथा खेचरैश्च महाग्रहैः ॥ ५॥  
  
निम्नगाभिः समुद्रैश्च मासर्त्वयनसन्धिभिः ।      
नक्षत्रैश्च मुहूर्तैश्च कालस्यावयवैस्तथा ॥ ६॥  
  
देवर्षिभिः पुण्यतमैः सिद्धैः सप्तर्षिभिस्तथा ।   
राजर्षिभिः पुण्यतमैर्गन्धर्वैरप्सरोगणैः ॥ ७॥  
  
चराचरगुरुः श्रीमान् वृतः सर्वैर्दिवौकसैः ।      
ब्रह्मा ब्रह्मविदां श्रेष्ठो दैत्यं वचनमब्रवीत् ॥ ८॥  
  
ब्रह्मोवाच ।  
प्रीतोऽस्मि तव भक्तस्य तपसानेन सुव्रत ।   
वरं वरय भद्रं ते यथेष्टं काममाप्नुहि ॥ ९॥  
  
हिरण्यकशिपुरुवाच ।  
न देवासुरगन्धर्वा न यक्षोरगराक्षसाः ।      
न मानुषाः पिशाचा वा हन्युर्मां देवसत्तम ॥ १०॥  
  
ऋषयोऽपि न मां शापं क्रुद्धा लोकपितामह ।   
शपेयुस्तपसा युक्ता वरमेतद्वृणोम्यहम् ॥ ११॥  
  
न शस्त्रेण न चास्त्रेण गिरिणा पादपेन च ।      
न शुष्केन न चाऽऽर्द्रेण वधं मे स्यात्कथञ्चन ॥ १२॥  
  
भवेयमहमेवार्कः सोमो वायुर्हुताशनः ।      
सलिलं चान्तरिक्षं च नक्षत्राणि दिशो दश ॥ १३॥  
  
अहं क्रोधश्च कामश्च वरुणो वासवो यमः ।   
धनदश्च तथाध्यक्षो यक्षः किम्पुरुषाधिपः ॥ १४॥  
  
ब्रह्मोवाच ।  
एते दिव्यवरांस्तात मया दत्तास्तवाद्भुताः ।      
सर्वान् कामानिमांस्तस्मात्प्राप्स्यसि त्वं न संशयः ॥ १५॥  
  
शङ्कर उवाच ।  
एवमुक्त्वा स भगवान् जगामाकाशमेव हि ।      
वैराजं देवसदनं महर्षिगणसेवितम् ॥ १६॥  
  
ततो देवाश्च नागाश्च गन्धर्वा मुनयस्तथा ।   
वरप्रदानं श्रुत्वैव पितामहमुपस्थिताः ॥ १७॥  
  
देवा ऊचुः ।  
वरेणानेन भगवन् वधिष्यति स नोऽसुरः ।      
तन्नः प्रसीद भगवन् वधोऽप्यस्य विचिन्त्यताम् ॥ १८॥  
  
भगवान् सर्वभूतानां स्वयम्भूरादिकृत्प्रभुः ।      
स्रष्टा च हव्यकव्यानां चाव्यक्तः प्रकृतिर्ध्रुवः ॥ १९॥  
  
शङ्कर उवाच ।  
सर्वलोकहितं वाक्यं श्रुत्वा देवः प्रजापतिः ।      
प्रोवाच वरदो वाक्यं सर्वान् देवगणांस्ततः ॥ २०॥  
  
ब्रह्मोवाच ।  
अवश्यं त्रिदशास्तेन प्राप्तव्यं तपसः फलम् ।   
तत(?)स्तस्य वधं विष्णुस्तपसोऽन्ते करिष्यति ॥ २१॥  
  
शङ्कर उवाच ।  
एवं श्रुत्वा सुराः सर्वे वाक्यं पङ्कजजन्मनः ।   
स्वानि स्थानानि दिव्यानि जग्मुस्ते वै मुदान्विताः ॥ २२॥  
  
लघुमात्रे वरे तस्मिन् सर्वाः सोऽबाधत प्रजाः ।     (लब्धमात्रे?)  
हिरण्यकशिपुर्दैत्यो वरदानेन दर्पितः ॥ २३॥  
  
आश्रमेषु महात्मानो मुनीन्द्रान् संशितव्रतान् ।   
सत्यधर्मरतान् दान्तान् दुराधर्षो भवंस्तु सः ॥ २४॥  
  
देवन् त्रिभुवनस्थांश्च पराजित्य महासुरः ।   
त्रैलोक्यं वशमानीय स्वर्गे वसति दानवः ॥ २५॥  
  
यदा वरमदोन्मत्तो ह्यावासं कृतवान् दिवि ।      
याज्ञियान् कृतवान् दैत्यानयाज्ञेयाश्च देवताः ॥ २६॥  
  
आदित्यवसवो रुद्रा विश्वेदेवास्तथाश्विनौ ।   
भृगवोऽङ्गिरसः साध्या मरुतश्च सवासवाः ॥ २७॥  
  
शरण्यं शरणं विष्णुमुपतस्थुर्महाबलम् ।       
देवं ब्रह्ममयं विष्णुं ब्रह्मभूतसनातनम् ॥ २८॥  
  
भूतभव्यभविष्यस्य प्रभुं लोकपरायणम् ।      
नारायणं विभुं देवाः शरण्यं शरणं गताः ॥ २९॥  
  
देवा ऊचुः ।  
त्रायस्व नोऽद्य देवेश हिरण्यकशिपोर्वधात् ।   
त्वं हि नः परमो देवो ब्रह्मादीनां सुरोत्तम ॥ ३०॥  
  
प्रोत्फुल्लामलपत्राक्ष शत्रुपक्षक्षयङ्कर ।      
क्षयाय दितिवंशस्य शरणं त्वं भवस्व नः ॥ ३१॥  
  
श्रीभगवानुवाच ।  
भयं त्यजध्वममरा अभयं वो ददाम्यहम् ।   
तथैव त्रिदिवं देवाः प्रतिपद्यत माचिरम् ॥ ३२॥  
  
एषोऽमुं सबलं दैत्यं वरदानेन दर्पितम् ।   
अवध्यममरेन्द्राणां दानवेन्द्रं निहन्म्यहम् ॥ ३३॥  
  
शङ्कर उवाच ।  
एवमुक्त्वा स भगवान् विसृज्य त्रिदिवेश्वरान् ।   
नारसिंहं वपुश्चक्रे सहस्रांशुसमप्रभम् ॥ ३४॥  
  
प्रांशुं कनकशैलाभं ज्वालापुञ्जविभूषितम्  
।दैत्यसैन्यमहाम्भोधिवडवानलवर्चसम् ॥ ३५॥  
  
सन्ध्यानुरक्तमेघाभं नीलवाससमच्युतम् ।  
देवदारुवनच्छन्नं यथा मेरुं महागिरिम् ॥ ३६॥  
  
सम्पूर्णवक्त्रदशनैः शशाङ्कशकलोपमैः ।      
पूर्णं मुक्ताफलैः शुभ्रैः समुद्रमिव काञ्चनम् ॥ ३७॥  
  
नखैर्विद्रुमसङ्काशैर्विराजितकरद्वयम् ।      
दैत्यनाथक्षयकरैः क्रोधस्येव यथाङ्कुरैः ॥ ३८॥  
  
सटाभारं सकुटिलं वह्निज्वालाग्रपिङ्गलम् ।      
धारयन् भाति सर्वात्मा दावानलमिवाचलः ॥ ३९॥  
  
दृश्यादृश्यमुखे तस्य जिह्वाभ्युदितचञ्चला ।   
प्रलयान्ताम्बुदस्येव चञ्चला तु तडिल्लता ॥ ४०॥  
  
आवर्तिभिर्लोमघनैः व्याप्तं विग्रहमूर्जितम् ।  
महाकटितटस्कन्धमलातप्रतिमेक्षणम् ॥ ४१॥  
  
कल्पान्तमेघनिर्घोषज्वालानिःश्वासमारुतम् ।   
दुर्निरीक्ष्यं दुराधर्षं वज्रमध्यविभीषणम् ॥ ४२॥  
  
कृत्वा मूर्तिं नृसिंहस्य दानवेन्द्रसभां ययौ ।      
तां बभञ्ज तु वेगेन दैत्यानां भयवर्धनः ॥ ४३॥  
  
भज्यमानां सभां दृष्ट्वा नृसिंहेन महात्मना ।   
हिरण्यकशिपू राजा दानवान् समचोदयत् ॥ ४४॥  
  
सत्त्वजातमिदं घोरं चापूर्वं पुनरागतम् ।   
घातयध्वं दुराधर्षं येन मे नाशिता सभा ॥ ४५॥  
  
तस्य तद्वचनं श्रुत्वा दैत्याः शतसहस्रशः ।   
आयुधैर्विविधैर्जघ्नुर्देवदेवं जनार्दनम् ॥ ४६॥  
  
नानायुधसहस्राणि तस्य गात्रेषु भार्गव ।   
विशीर्णान्येव दृश्यन्ते मृल्लोष्टानीव पर्वते ॥ ४७॥  
  
दैत्यायुधानां वैफल्यं कृत्वा हत्वा च दानवान् ।   
करपादप्रहारैश्च शतशोऽथ सहस्रशः ॥ ४८॥  
  
जग्राह वेगाद्दैतेयं हिरण्यकशिपुं ततः ।   
नृसिंहहेतोर्विक्रान्तमस्त्रवर्षमहाम्बुदम् ॥ ४९॥  
  
वेगेनोत्सङ्गमारोप्य कदलीदललीलया ।   
दारयामास दैत्येशं वक्षस्थलमहागिरिम् ॥ ५०॥  
  
कृत्वा तमसुभिर्हीनं दैत्येशं केशवः स्वयम् ।   
असुराणां विनाशं च क्रुद्धो नरहरिर्व्यधात् ॥ ५१॥  
  
हत्वासुरं शोणितबिन्दुचित्रं सम्पूज्य देवाः सह वासवेन ।  
जग्मुः स्वधिष्ण्यानि मुदा समेता देवोऽप्यथान्तर्हितमूर्तिरास ॥ ५२॥  
  
इति श्रिविष्णुधर्मोत्तरे प्रथमखण्डे मार्कण्डेयवज्रसंवादे शङ्करगीतासु   
नरसिंहप्रादुर्भावो नाम चतुष्पञ्चाशत्तमोऽध्यायः ॥५४॥  
  
  
  
अथ श्रीविष्णुधर्मोत्तरे प्रथमखण्डान्तर्गते शङ्करगीतासु   
पञ्चमोऽध्यायः ॥५॥  
  
शङ्कर उवाच ।  
हते हिरण्यकशिपौ दानवे देवकण्टके ।   
हतशेषास्तु दैतेयाः पातालतलमाश्रिताः ॥ १॥  
  
पातालतलसंस्थेषु दानवेषु महायशाः ।   
प्रह्लादपौत्रो धर्मात्मा विरोचनसुतो बलिः ॥ २॥  
  
आराध्य तपसोग्रेण वरं लेभे पितामहात् ।   
अवध्यत्वमजेयत्वं समरेषु सुरासुरैः ॥ ३॥  
  
वरलब्धं बलिं ज्ञात्वा पुनश्चक्रुर्दितेः सुताः ।   
प्रहृष्टा दैत्यराजानं प्रह्लादानुमतेर्बलिम् ॥ ४॥  
  
सम्प्राप्य दैत्यराज्यं तु बलेन चतुरङ्गिणा ।      
जित्वा देवेश्वरं शक्रमाजहारामरावतीम् ॥ ५॥  
  
स्थानभ्रष्टो महेन्द्रोऽपि कश्यपं शरणं गतः ।   
कश्यपेन तदा सार्धं ब्रह्माणं शरणं गतः ॥ ६॥  
  
ब्रह्मणाऽभिहितो देवं जगाम शरणं हरिम् ।  
अमृताध्मातमेघाभं शङ्खचक्रगदाधरम् ॥ ७॥  
  
देवोऽप्यभयदानेन संयोज्य बलसूदनं ।   
उवाच वचनं काले मेघगम्भीरया गिरा ॥ ८॥  
  
श्रीभगवानुवाच ।  
गच्छ शक्र भविष्यामि त्राता ते बलसूदन ।   
देवरूपधरो भूत्वा वञ्चयिष्यामि तं बलिम् ॥ ९॥  
  
शङ्कर उवाच ।  
एवमुक्तस्तदा शक्रः प्रययौ कश्यपाश्रमम् ।   
आदिदेशादितेर्गर्भं चांशेनाथ च सर्वदा ॥ १०॥  
  
गर्भस्य एव तेजांसि दानवेभ्यः स आददे ।       
ततः कालेन सुषुवे अदितिर्वामनाकृतिम् ॥ ११॥  
  
यस्मिन् जाते सुरगणाः प्रहर्षमतुलं गताः ।      
ऋषयश्च महाभागास्त्रैकाल्यामलदर्शिनः ॥ १२॥  
  
एतस्मिन्नेव काले तु हयमेधाय दीक्षितः ।   
बलिर्दैत्यपतिः श्रिमान् स्यालिग्राममुपाश्रितः ॥ १३॥  
  
वामस्कन्धे तमादाय तस्य यज्ञे बृहस्पतिः ।   
अनयद्भृगुशार्दूल नूनं  तस्यैव मायया ॥ १४॥  
  
यज्ञवाटं स सम्प्राप्य यज्ञं तुष्टाव वामनः ।      
आत्मानमात्मना ब्रह्मन् भस्मच्छन्न इवानलः ॥ १५॥  
  
प्रवेशयामास च तं बलिर्धर्मभृतां वरः ।      
ददर्श च महाभागं वामनं सुमनोहरम् ॥ १६॥  
  
संयुक्तसर्वावयवैः पीनैः सङ्क्षिप्तपर्वभिः ।  
कृष्णाजिनजटादण्डकमण्डलुविराजितम् ॥ १७॥  
  
विक्रमिष्यन् यथा व्याघ्रो लीयति स्म स्वविग्रहम् ।   
विक्रमिष्यंस्तथैवोर्वीं लीनगात्रः स्वविग्रहे ॥ १८॥  
  
एतस्मिन्नेव काले तु हयमेधाय दीक्षितः ।       
तस्मात्तु प्रार्थयद्राजन् देहि मह्यं क्रमत्रयम् ॥ १९॥  
  
एवमुक्तस्तु देवेन बलिर्दैत्यगणाधिपः ।       
प्रददावुदकं तस्य पावयस्वेति चाब्रवीत् ॥ २०॥  
  
अन्न्यच्च यदभीष्टं ते तद्गृहाण द्विजोत्तम ।      
प्रतिजग्राह च जलं प्रवात्येव तदा हरिः ॥ २१॥  
  
उदङ्मुखैर्दैत्यवरैः वीक्ष्यमाण इवाम्बुदः ।      
आक्रमंस्तु हरिर्लोकान् दानवाः शस्त्रपाणयः ॥ २२॥  
  
अभिद्रवन्ति वेगेन नानावक्त्रशिरोधराः ।      
गरुडाननाः खड्गमुखा मयूरवदनास्तदा ॥ २३॥  
  
घोरा मकरवक्त्राश्च क्रोष्टुवक्त्राश्च दानवाः ।  
आखुदर्दुरवक्त्राश्च घोरवृकमुखास्तथा ॥ २४॥  
  
मार्जारशशवक्त्राश्च हंसकाकाननास्तथा ।      
गोधाशल्यकवक्त्राश्च अजाविमहिषाननाः ॥ २५॥  
  
सिंहव्याघ्रशृगालानां द्वीपिवानरपक्षिणाम् ।  
हस्त्यश्वगोखरोष्ट्राणां भुजगानां समाननाः ॥ २६॥  
  
प्रतिग्रहजलं प्राप्य व्यवर्धत तदा हरिः ।  
उदङ्मुखैर्देवगणैरीक्षमाण इवाम्बुदः ॥ २७॥  
  
विक्रमन्तं हरिं लोकान् दानवाः शस्त्रपाणयः ।   
मत्स्यकच्छपवक्त्राणां दर्दुराणां समाननाः ॥ २८॥  
  
स्थूलदन्ता विवृत्ताक्षा लम्बोष्ठजठरास्तथा ।      
पिङ्गलाक्षा विवृत्तास्या नानाबाहुशिरोधराः ॥ २९॥  
  
स्थूलाग्रनासाश्चिपिटा महाहनुकपालिनः ।      
चीनांशुकोत्तरासङ्गाः केचित्कृष्णाजिनाम्बराः ॥ ३०॥  
  
भुजङ्गभरणाश्चान्ये केचिन्मुकुटभूषिताः ।      
सकुण्डलाः सकटकाः सशिरस्त्राणमस्तकाः ॥ ३१॥  
  
धनुर्बाणधराश्चान्ये तथा तोमरपाणयः ।  
खड्गचर्मधराश्चान्ये तथा परिघपाणयः ॥ ३२॥  
  
शतघ्नीचक्रहस्ताश्च गदामुसलपाणयः ।      
अश्मयन्त्रायुधोपेता भिण्डिपालायुधास्तथा ॥ ३३॥  
  
शूलोलूखलहस्ताश्च परश्वधधरास्तथा ।      
महावृक्षप्रवहणा महापर्वतयोधिनः ॥ ३४॥  
  
क्रममाणं हृषीकेशमुपावर्तन्त सर्वशः ।      
स तान् ममर्द सर्वात्मा तन्मुखान् दैत्यदानवान् ॥ ३५॥  
  
सरसीव महापद्मान् महाहस्तीव दानवान् ।      
प्रमथ्य सर्वान् दैतेयान् हस्तपादतलैस्ततः ॥ ३६॥  
  
रूपं कृत्वा महाभीममाजहाराऽऽशु मेदिनीम् ।   
तस्य विक्रमतो भूमिं चन्द्रादित्यौ स्तनान्तरे ॥ ३७॥  
  
परं प्रक्रममाणस्य नाभिदेशे व्यवस्थितौ ।      
ततः प्रक्रममाणस्य जानुदेशे व्यवस्थितौ ॥ ३८॥  
  
ततोऽपि क्रममाणस्य पद्भ्यां देवौ व्यवस्थितौ ।   
जित्वा स मेदिनीं कृत्स्नां हत्वा चासुरपुङ्गवान् ॥ ३९॥  
  
ददौ शक्राय वसुधां विष्णुर्बलवतां वरः ।   
स्वं रूपं च तथाऽऽसाद्य दानवेन्द्रमभाषत ॥ ४०॥  
  
श्रीभगवानुवाच ।  
यज्ञवाटे त्वदीयेऽस्मिन् सालिग्रामे महासुर ।   
मया निविष्टपादेन मापितेयं वसुन्धरा ॥ ४१॥  
  
प्रथमं तु पदं जातं नौर्बन्धशिखरे मम ।   
द्वितीयं मेरुशिखरे तृतीयं नाभवत्क्वचित् ॥ ४२॥  
  
तन्मे वरय दैत्येन्द्र यन्मयाऽऽप्तं प्रतिग्रहम् ।   
बलिरुवाच ।  
यावती वसुधा देव त्वयैव परिनिर्मिता ॥ ४३॥  
  
तावती ते न सम्पूर्णा देवदेव क्रमत्रयम् ।      
न कृतं यत्त्वया देव कुतस्तन्मे महेश्वर ॥ ४४॥  
  
न च तद्विद्यते देव तथैवान्यस्य कस्यचित् ।   
श्रीभगवानुवाच ।  
न मे त्वयाऽऽपूर्यते मे दानवेन्द्र यथाश्रुतम् ॥ ४५॥  
  
सुतलं नाम पातालं वस तत्र सुसंयतः ।   
मयैव निर्मिता तत्र मनसा शोभना पुरी ॥ ४६॥  
  
ज्ञातिभिः सह धर्मिष्ठैर्वस तत्र यथासुखम् ।      
तत्र त्वं भोक्ष्यसे भोगान् विशिष्टान् बलसूदनात् ॥ ४७॥  
  
अवाप्स्यसि तथा भोगान् लोकाद्विधिविवर्जितान् ।   
प्राकाम्ययुक्तश्च तथा लोकेषु विहरिष्यसि ॥ ४८॥  
  
मन्वन्तरे द्वितीये च महेन्द्रत्वं करिष्यसि ।   
तेजसा च मदीयेन शक्रत्वे योक्ष्यसे बले ॥ ४९॥  
  
तव शत्रुगणान् सर्वान् घातयिष्याम्यहं तदा ।   
ब्रह्मण्यस्त्वं शरण्यस्त्वं यज्ञशीलः प्रियंवदः ॥ ५०॥  
  
तपस्वी दानशीलश्च वेदवेदाङ्गपारगः ।      
तस्माद्यशोभिर्वृद्ध्यर्थं मया त्वमभिसन्धितः ॥ ५१॥  
  
देवराजाधिकान् भोगान् पातालस्थोऽपि भोक्ष्यसे ।   
सन्निधानञ्च तत्राहं करिष्याम्यसुराधिप ॥ ५२॥  
  
मया च रंस्यसे सार्धं स्पृहणीयः सुरैरपि ।   
शक्रत्वं च तथा कृत्वा भाव्ये सावर्णिकेऽन्तरे ॥ ५३॥  
  
सर्वसन्धिविनिर्मुक्तो मयैव सह रंस्यसे ॥ ५४॥  
  
शङ्कर उवाच ।  
इत्येवमुक्त्वा सजलाम्बुदाभः प्रतप्तचामीकरधौतवस्त्रः ।  
अदर्शनं देववरो जगाम शक्रश्च लेभे सकलां त्रिलोकीम् ॥ ५५॥  
  
इति श्रीविष्णुधर्मोत्तरे प्रथमखण्डे मार्कण्डेयवज्रसंवादे शङ्करगीतासु   
वामनप्रादुर्भावो नाम पञ्चपञ्चाशत्तमोऽध्यायः ॥५५॥  
  
  
  
अथ श्रीविष्णुधर्मोत्तरे प्रथमखण्डान्तर्गते शङ्करगीतासु   
षष्ठोऽध्यायः ॥६॥   
राम उवाच ।  
तस्य देवादिदेवस्य विष्णोरमिततेजसः ।       
त्वत्तोऽहं श्रोतुमिच्छामि दिव्या आत्मविभूतयः ॥ १॥  
  
शङ्कर उवाच ।  
न शक्या विस्तराद्वक्तुं देवदेवस्य भूतयः ।   
प्राधान्यतस्ते वक्ष्यामि शृणुष्वैकमना द्विज ॥ २॥  
  
सर्गे ब्रह्मा स्थितौ विष्णुः संहारे च तथा  हरः ।   
वरुणो वायुराकाशो ज्योतिश्च पृथिवी तथा ॥ ३॥  
  
दिशश्च विदिश्चापि तथा ये च दिगीश्वराः ।   
आदित्या वसवो रुद्रा भृगवोऽङ्गिरसस्तथा ॥ ४॥  
  
साध्याश्च मरुतो देवा विश्वेदेवास्तथैव च ।   
अश्विनौ पुरुहूतश्च गन्धर्वाप्सरसां गणाः ॥ ५॥  
  
पर्वतोदधिपाताला लोका द्वीपाश्च भार्गव ।   
तिर्यगूर्ध्वमधश्चैव त्विङ्गितं यश्च नेङ्गते ॥ ६॥  
  
सच्चासच्च महाभाग प्रकृतिर्विकृतिश्च यः ।   
कृमिकीटपतङ्गानां वयसां योनयस्तथा ॥ ७॥  
  
विद्याधरास्तथा यक्षा नागाः सर्पाः सकिन्नराः ।   
राक्षसाश्च पिशाचाश्च पितरः कालसन्धयः ॥ ८॥  
  
धर्मार्थकाममोक्षाश्च धर्मद्वाराणि यानि च ।   
यज्ञाङ्गानि च सर्वाणि भूतग्रामं चतुर्विधम् ॥ ९॥  
  
जरायुजाण्डजाश्चैव संस्वेदजमथोद्भिजम् ।   
एकज्योतिः स मरुतां वसूनां स च पावकः ॥ १०॥  
  
अहिर्बुध्न्यश्च रुद्राणां नादैवाश्विनयोस्तथा ।   
नारायणश्च साध्यानां भृगूणां च तथा क्रतुः ॥ ११॥  
  
आदित्यानां तथा विष्णुरायुरङ्गिरसां तथा ।   
विश्वेषां चैव देवानां रोचमानः सुकीर्तितः ॥ १२॥  
  
वासवः सर्वदेवानां ज्योतिषां च हुताशनः ।  
यमः संयमशीलानां विरूपाक्षः क्षमाभृताम् ॥ १३॥  
  
यादसां वरुणश्चैव पवन प्लवतां तथा ।      
धनाध्यक्षश्च यक्षाणां रुद्रो रौद्रस्तथान्तरः ॥ १४॥  
  
अनन्तः सर्वनागानां सूर्यस्तेजस्विनां तथा ।   
ग्रहाणां च तथा चन्द्रो नक्षत्राणां च कृत्तिका ॥ १५॥  
  
कालः कलयतां श्रेष्ठो युगानां च कृतं युगम् ।   
कल्पं मन्वन्तरेशाश्च मनवश्च चतुर्दश ॥ १६॥  
  
स एव देवः सर्वात्मा ये च देवेश्वरास्तथा ।      
संवत्सरस्तु वर्षाणां चायनानां तथोत्तरः ॥ १७॥  
  
मार्गशीर्षस्तु मासानां ऋतूनां कुसुमाकरः ।   
शुक्लपक्षस्तु पक्षाणां तिथीनां पूर्णिमा तिथिः ॥ १८॥  
  
कारणानां वधः (?) प्रोक्तो मुहूर्तानां तथाऽभिजित् ।   
पातालानां सुतलश्च समुद्राणां पयोदधिः ॥ १९॥  
  
जम्बूद्वीपश्च द्वीपानां लोकानां सत्य उच्यते ।   
मेरुः शिलोच्चयानां च वर्षेष्वपि च भारतम् ॥ २०॥  
  
हिमालयः स्थावराणां जाह्नवी सरितां तथा ।   
पुष्करः सर्वतीर्थानां गरुडः पक्षिणां तथा ॥ २१॥  
  
गन्धर्वाणां चित्ररथः सिद्धानां कपिलो मुनिः ।   
ऋषीणां च भृगुर्देवो देवर्षीणां च नारदः ॥ २२॥  
  
तथा ब्रह्मर्षीणां च अङ्गिराः परिकीर्तितः ।       
विद्याधराणां सर्वेषां देवश्चित्राङ्गदस्तथा ॥ २३॥  
  
कंवरः  किन्नराणां च सर्पाणामथ वासुकिः ।         (कन्धरः?)  
प्रह्लादः सर्वदैत्यानां रम्भा चाप्सरसां तथा ॥ २४॥  
  
उच्चैःश्रवसमश्वानां धेनूनां चैव कामधुक् ।   
ऐरावतो गजेन्द्राणां मृगाणां च मृगाधिपः ॥ २५॥  
  
आयुधानां तथा वज्रो नराणां च नराधिपः ।   
क्षमा क्षमावतां देवो बुद्धिर्बुद्धिमतामपि            ।२६॥  
  
धर्माविरुद्धः कामश्च तथा धर्मभृतां नृणाम् ।   
धर्मो धर्मभृतां देवस्तपश्चैव तपस्विनाम् ॥ २७॥  
  
यज्ञानां जपयज्ञश्च सत्यः सत्यवतां तथा ।   
वेदानां सामवेदश्च अंशुनां ज्योतिषां पतिः ॥ २८॥  
  
गायत्री सर्वमन्त्राणां वाचः प्रवदतां तथा ।   
अक्षराणामकारश्च यन्त्राणां च तथा धनुः ॥ २९॥  
  
अध्यात्मविद्या विद्यानां कवीनामुशना कविः ।   
चेतना सर्वभूतानामिन्द्रियाणां मनस्तथा ॥ ३०॥  
  
ब्रह्मा ब्रह्मविदां देवो ज्ञानं ज्ञानवतां तथा ।   
कीर्तिः श्रीर्वाक् च नारीणां स्मृतिर्मेधा तथा क्षमा ॥ ३१॥  
  
आश्रमाणां चतुर्थश्च वर्णानां ब्राह्मणस्तथा ।   
स्कन्दः सेनाप्रणेतॄणां सदयश्च दयावताम् ॥ ३२॥  
  
जयश्च व्यवसायश्च तथोत्साहवतां प्रभुः ।       
अश्वत्थः सर्ववृक्षाणामोषधीनां तथा यवः ॥ ३३॥  
  
मृत्युः स एव म्रियतामुद्भवश्च भविष्यताम् ।  
झषाणां मकरश्चैव द्यूतं छलयतां तथा ॥ ३४॥  
  
मानश्च सर्वगुह्यानां रत्नानां कनकं तथा ।      
धृतिर्भूमौ रसस्तेजस्तेजश्चैव हुताशने ॥ ३५॥  
  
वायुः स्पर्शगुणानां च खं च शब्दगुणस्तथा ।   
एवं विभूतिभिः सर्वं व्याप्य तिष्ठति भार्गव ॥ ३६॥  
  
एकांशेन भृगुश्रेष्ठ तस्यांशत्रितयं दिवि ।      
देवाश्च ऋषयश्चैव ब्रह्मा चाहं च भार्गव ॥ ३७॥  
  
चक्षुषा यन्न पश्यन्ति विना ज्ञानगतिं द्विज ।   
ज्ञाता ज्ञेयस्तथा ध्याता ध्येयश्चोक्तो जनार्दनः ॥ ३८॥  
  
यज्ञो यष्टा च गोविन्दः क्षेत्रं क्षेत्रज्ञ एव च ।   
अन्नमन्नाद एवोक्तः स एव च गुणत्रयम्                ।३९॥  
  
गामाविश्य च भूतानि धारयत्योजसा विभुः ।   
पुष्णाति चौषधीः सर्वा सोमो भूत्वा रसात्मकः ॥ ४०॥  
  
प्राणिनां जठरस्थोऽग्निर्भुक्तपाची स भार्गव ।   
चेष्टाकृत्प्राणिनां ब्रह्मन् स च वायुः शरीरगः ॥ ४१॥  
  
यथादित्यगतं तेजो जगद्भासयतेऽखिलम् ।   
यच्चन्द्रमसि यच्चाग्नौ तत्तेजस्तत्र कीर्तितम् ॥ ४२॥  
  
सर्वस्य चासौ हृदि सन्निविष्टस्तस्मात्स्मृतिर्ज्ञानमपोहनं च ।  
सर्वैश्च देवैश्च स एव वन्द्यो वेदान्तकृद्वेदकृदेव चासौ ॥४३॥  
  
इति श्रीविष्णुधर्मोत्तरे प्रथमखण्डे मार्कण्डेयवज्रसंवादे  
शङ्करगीतासु   
विभूतिवर्णनं नाम षट्पञ्चाशत्तमोऽध्यायः ॥५६॥  
  
  
  
अथ श्रीविष्णुधर्मोत्तरे प्रथमखण्डान्तर्गते शङ्करगीतासु   
सप्तमोऽध्यायः ॥७॥   
राम उवाच ।  
आराध्यते स भगवान् कर्मणा येन शङ्कर ।   
तन्ममाचक्ष्व भगवन् सर्वसत्त्वसुखप्रदम् ॥ १॥  
  
शङ्कर उवाच ।  
साधु राम महाभाग साधु दानवनाशन ।   
यन्मां पृच्छसि धर्मज्ञ केशवाराधनं प्रति ॥ २॥  
  
दिवसं दिवसार्धं वा मुहूर्तमेकमेव वा ।   
नाशश्चाशेषपापस्य भक्तिर्भवति केशवे ॥ ३॥  
  
अनेकजन्मसाहस्रैर्नानायोन्यन्तरेषु च ।   
जन्तोः कल्मषहीनस्य भक्तिर्भवति केशवे ॥ ४॥  
  
नाधन्यः केशवं स्तौति नाधन्योऽर्चयति प्रभुम् ।   
नमत्यधन्यश्च हरिं नाधन्यो वेत्ति माधवम् ॥ ५॥  
  
मनश्च तद्धि धर्मज्ञ केशवे यत्प्रवर्तते ।   
सा बुद्धिस्तद्व्रतायैव सततं प्रतितिष्ठति ॥ ६॥  
  
सा वाणी केशवं देवं या स्तौति भृगुनन्दन ।   
श्रवणौ तौ श्रुता याभ्यां सततं तत्कथाः शुभाः ॥ ७॥  
  
अवेहि धर्मज्ञ तथा तत्पूजाकरणात्करौ ।   
तदेकं सफलं कर्म केशवार्थाय यत्कृतम् ॥ ८॥  
  
यतो मुख्यफलावाप्तौ करणं सुप्रयोजनम् ।   
मनसा तेन किं कार्यं यन्न तिष्ठति केशवे ॥ ९॥  
  
बुद्ध्या वा भार्गवश्रेष्ठ तया नास्ति प्रयोजनम् ।   
रोगः सा रसना वापि यया न स्तूयते हरिः ॥ १०॥  
  
गर्तौ ब्रह्मव्रतौ कर्णौ याभ्यां तत्कर्म न श्रुतम् ।   
भारभूतैः करैः कार्यं कि तस्य नृपशोर्द्विज ॥ ११॥  
  
यैर्न सम्पूजितो देवः शङ्खचक्रगदाधरः ।   
पादौ तौ सफलौ राम केशवालयगामिनौ ॥ १२॥  
  
ते च नेत्रे महाभाग याभ्यां सन्दृश्याते हरिः ।   
किं तस्य चरणैः कार्यं कृतस्य निपुणैर्द्विज ॥ १३॥  
  
याभ्यां न व्रजते जन्तुः केशवालयदर्शने ।   
जात्यन्धतुल्यं तं मन्ये पुरुषं पुरुषोत्तम ॥ १४॥  
  
यो न पश्यति धर्मज्ञ केशवार्चा पुनः पुनः ।   
क्लेशसञ्जननं कर्म वृथा तद्भृगुनन्दन ॥ १५॥  
  
केशवं प्रति यद्राम क्रियतेऽहनि सर्वदा ।   
पश्य केशवमाराध्य मोदमानं शचीपतिम् ॥ १६॥  
  
यमञ्च वरुणञ्चैव तथा वैश्रवणं प्रभुम् ।  
देवेन्द्रत्वमतिस्फीतं सर्वभूतिस्मितं(??) पदम् ॥ १७॥  
  
हरिभक्तिद्रुमात्पुष्पं राजसात्सात्त्विकं फलम् ।   
अणिमा महिमा प्राप्तिः प्राकाम्यं लघिमा तथा ॥ १८॥  
  
ईशित्वञ्च वशित्वञ्च यत्र कामावसायिता ।   
आराध्य केशवं देवं प्रप्यन्ते नात्र संशयः ॥ १९॥  
  
हतप्रत्यङ्गमातङ्गो रुधिरारुणभूतले ।   
सङ्ग्रामे विजयं राम प्राप्यते तत्प्रसादतः ॥ २०॥  
  
महाकटितटश्रोण्यः पीनोन्नतपयोधराः ।   
अकलङ्कशशाङ्काभवदना नीलमूर्धजाः ॥ २१॥  
  
रमयन्ति नरं स्वप्ने देवरामा मनोहराः ।   
सकृद्येनार्चितो देवो हेलया वा नमस्कृतः ॥ २२॥  
  
वेदवेदाङ्गवपुषां मुनीनां भावितात्मनाम् ।   
ऋषित्वमपि धर्मज्ञ विज्ञेयं तत्प्रसादजम् ॥ २३॥  
  
रमन्ते सह रामाभिः प्राप्य वैद्याधरं पदम् ।   
अन्यभावतया नाम्नः कीर्तनादपि भार्गव ॥ २४॥  
  
रत्नपर्यङ्कशयिता महाभोगाश्च भोगिनः ।   
वीज्यन्ते सह रामाभिः केशवस्मरणादपि ॥ २५॥  
  
सौगन्धिके वने रम्ये कैलासपर्वते द्विज ।   
यद्यक्षा विहरन्ति स्म तत्प्राहुः कुसुमं नतेः ॥ २६॥  
  
रत्नचित्रासु रम्यासु नन्दनोद्यानभूमिषु  ।  
क्रीडन्ति च सह स्त्रीभिर्गन्धर्वीभिः कथाश्रुतेः ॥ २७॥  
  
चतुस्समुद्रवेलायां मेरुविन्ध्यपयोधराम् ।   
धरां ये भुञ्जते भूपाः प्रणिपातस्य तत्फलम् ॥ २८॥  
  
तस्मात्तवाहं वक्ष्यामि यद्यदा चरतः सदा ।   
पुरुषस्येह भगवान् सुतोषस्तुष्यते हरिः ॥ २९॥  
  
पूज्यः स नित्यं वरदो महात्मा स्तव्य स नित्यं जगदेकवन्द्यः ।  
ध्येयः स नित्यं सकलाघहर्ता चैतावदुक्तं तव राम गुह्यम् ॥ ३०॥  
  
इति श्रीविष्णुधर्मोत्तरे प्रथमखण्डे मार्कण्डेयवज्रसंवादे  
शङ्करगीतासु   
भक्तिफलप्रदर्शनं नाम सप्तपञ्चाशत्तमोऽध्यायः ॥५७॥  
  
  
Encoded and proofread by PSA EASWARAN psaeaswaran at gmail.com  
  
