+++
"Text title" = "shRRigAlagItA"
"File name" = "shRRigAlagItA.itx"
itxtitle = "shRRigAlagItA"
engtitle = "shRRigAlagItA"
Category = "gItA, giitaa"
Location = "doc_giitaa"
Sublocation = "giitaa"
Language = "Sanskrit"
Subject = "philosophy/hinduism/religion"
Description-comments = "adhyAya 180/178"
Source = "Mahabharata, Shantiparva, Mokshadharmaparva, shRigAla-kashyapa saMvAda"
Indexextra = "(Scanned)"
"Latest update" = "September 15, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शृगालगीता"

+++
  
 शृगालगीता   
  
भीष्मेण युधिष्ठिरम्प्रति इतरनिपेधपूर्वकं प्रज्ञायाः  
सुखसाधनतायां प्रमाणतया सृगालकाश्यपसंवादानुवादः ॥ १॥  
  
युधिष्ठिर उवाच । ०  
बान्धवाः कर्म वित्तं वा प्रज्ञा वेह पितामह ।  
नरस्य का प्रतिष्ठा स्यादेतत्पृष्टो वदस्व मे ॥ १॥  
  
भीष्म उवाच । २  
प्रज्ञा प्रतिष्ठा भूतानां प्रज्ञा लाभः परो मतः ।  
प्रज्ञा निःश्रेयसी लोके प्रज्ञा स्वर्गो मतः सताम् ॥ २॥  
  
प्रज्ञया प्रापितार्थो हि बलिरैश्वर्यसङ्क्षये ।  
प्रह्लादो नमुचिर्मङ्किस्तस्याः किं विद्यते परम् ॥ ३॥  
  
अत्राप्युदाहरन्तीममितिहासं पुरातनम् ।  
इन्द्रकाश्यपसंवादं तन्निबोध युधिष्ठिर ॥ ४॥  
  
वैश्यः कश्चिदृषिसुतं काश्यपं संशितव्रतम् ।  
रथेन पातयामास श्रीमान्दृप्तस्तपस्विनम् ॥ ५॥  
  
आर्तः स पतितः क्रुद्धस्त्यक्त्वाऽऽत्मानमथाब्रवीत् ।  
मरिष्याम्यधनस्येह जीवितार्थो न विद्यते ॥ ६॥  
  
तथा मुमूर्षमासीनमकूजन्तमचेतसम् ।  
इन्द्रः सृगालरूपेण बभाषे क्षुब्धमानसम् ॥ ७॥  
  
मनुष्ययोनिमिच्छन्ति सर्वभूतानि सर्वशः ।  
मनुष्यत्वे च विप्रत्वं सर्व एवाभिनन्दति ॥ ८॥  
  
मनुष्यो ब्राह्मणश्चासि श्रोत्रियश्चासि काश्यप ।  
सुदुर्लभमवाप्यैतन्न दोषान्मर्तुमर्हसि ॥ ९॥  
  
सर्वे लाभाः साभिमाना इति सत्यवती श्रुतिः ।  
सन्तोषणीयरूपोऽसि लोभाद्यदभिमन्यसे ॥ १०॥  
  
अहो सिद्धार्थता तेषां येषां सन्तीह पाणयः ।  
[अतीव स्पृहये तेषां येषां सन्तीह पाणयः ॥]  ११॥  
  
पाणिमद्भ्यः स्पृहाऽस्माकं यथा तव धनस्य वै ।  
न पाणिलाभादधिको लाभः कश्चन विद्यते ॥ १२॥  
  
अपाणित्वाद्वयं ब्रह्मन्कण्टकं नोद्धरामहे ।  
जन्तूनुच्चावचानङ्गे दशतो न कषाम वा ॥ १३॥  
  
अथ येषां पुनः पाणी देवदत्तौ दशाङ्गुली ।  
उद्धरन्ति कृमीनङ्गाद्दशतो निकषन्ति च ॥ १४॥  
  
वर्षाहिमातपानां च परित्राणानि कुर्वते ।  
चेलमन्नं सुखं शय्यां निवातं चोपभुञ्जते ॥ १५॥  
  
अधिष्ठाय च गां लोके भुञ्जते वाहयन्ति च ।  
उपायैर्बहुभिश्चैव वश्यानात्मनि कुर्वते ॥ १६॥  
  
ये खल्वजिह्वाः कृपणा अल्पप्राणा अपाणयः ।  
सहन्ते तानि दुःखानि दिष्ट्या त्वं न तथा मुने ॥ १७॥  
  
दिष्ट्या त्वं न शृगालो वै न कृमिर्न च मूषकः ।  
न सर्पो न च मण्डूको न चान्यः पापयोनिजः ॥ १८॥  
  
एतावताऽपि लाभेन तोष्टुमर्हसि काश्यप ।  
किं पुनर्योसि सत्वानां सर्वेषां ब्राह्मणोत्तमः ॥ १९॥  
  
इमे मां कृमयोऽदन्ति येषामुद्धरणाय वै ।  
नास्ति शक्तिरपाणित्वात्पश्यावस्थामिमां मम ॥ २०॥  
  
अकार्यमिति चैवेमं नात्मानं सन्त्यजाम्यहम् ।  
नातः पापीयसीं योनिं पतेयमपरामिति ॥ २१॥  
  
मध्ये वै पापयोनीनां सृगालीयामहं गतः ।  
पापीयस्यो बहुतरा इतोऽन्याः पापयोनयः ॥ २२॥  
  
जात्यैवैके सुखितराः सन्त्यन्ये भृशदुःखिताः ।  
नैकान्तं सुखमेवेह क्वचित्पश्यामि कस्यचित् ॥ २३॥  
  
मनुष्या ह्याढ्यतां प्राप्य राज्यमिच्छन्त्यनन्तरम् ।  
राज्याद्देवत्वमिच्छन्ति देवत्वादिन्द्रतामपि ॥ २४॥  
  
भवेस्त्वं यद्यपि त्वाढ्यो न राजा न च दैवतम् ।  
देवत्वं प्राप्य चेन्द्रत्वं नैव तुष्येस्तथा सति ॥ २५॥  
  
न तृप्तिः प्रियलाभेऽस्ति तृष्णा नाद्भिः प्रशाम्यति ।  
सम्प्रज्वलति सा भूयः समिद्भिरिव पावकः ॥ २६॥  
  
अस्त्येव त्वयि शोकोऽपि हर्षश्चापि तथा त्वयि ।  
सुखदुःखे तथा चोभे तत्र का परिदेवना ॥ २७॥  
  
परिच्छिद्यैव कामानां सर्वेषां चैव कर्मणाम् ।  
मूलं बुद्धीन्द्रियग्रामं शकुन्तानिव पञ्जरे ॥ २८॥  
  
न द्वितीयस्य शिरसश्छेदनं विद्यते क्वचित् ।  
न च पाणेस्तृतीयस्य यन्नास्ति न ततो भयम् ॥ २९॥  
  
न खल्वप्यरसज्ञस्य कामः क्वचन जायते ।  
संस्पर्शाद्दर्शनाद्वापि श्रवणाद्वापि जायते ॥ ३०॥  
  
न त्वं स्मरसि वारुण्या लट्वाकानां च पक्षिणाम् ।  
ताभ्यां चाभ्यधिको भक्ष्यो न कश्चिद्विद्यते क्वचित् ॥ ३१॥  
  
यानि चान्यानि भूतेषु भक्ष्यभोज्यानि काश्यप ।  
येषामभुक्तपूर्वाणि तेषामस्मृतिरेव ते ॥ ३२॥  
  
अप्राशनमसंस्पर्शमसन्दर्शनमेव च ।  
पुरुषस्यैष नियमो मन्ये श्रेयो न संशयः ॥ ३३॥  
  
पाणिमन्तो बलवन्तो धनवन्तो न संशयः ।  
मनुष्या मानुषैरेव दासत्वमुपपादिताः ॥ ३४॥  
  
वधबन्धपरिक्लेशैः क्लिश्यन्ते च पुनः पुनः ।  
ते खल्वपि रमन्ते च मोदन्ते च हसन्ति च ॥ ३५॥  
  
अपरे बाहुबलिनः कृतविद्या मनस्विनः ।  
जुगुप्सितां च कृपणां पापवृत्तिमुपासते ॥ ३६॥  
  
उत्सहन्ते च ते वृत्तिमन्यामप्युपसेवितुम् ।  
स्वकर्मणा तु नियतं भवितव्यं तु तत्तथा ॥ ३७॥  
  
न पुल्कसो न चण्डाल आत्मानं त्यक्तुमिच्छति ।  
तया तुष्टः स्वया योन्या मायां पश्यस्व यादृशीम् ॥ ३८॥  
  
दृष्ट्वा कुणीन्पक्षहतान्मनुष्यानामयाविनः ।  
सुसम्पूर्णः स्वया योन्या लब्धलाभोसि काश्यप ॥ ३९॥  
  
यदि ब्राह्मणदेहस्ते निरातङ्को निरामयः ।  
अङ्गानि च समग्राणि न च लोकेषु धिक्कृतः ॥ ४०॥  
  
न केनचित्प्रवादेन सत्येनैवापहारिणा ।  
धर्मायोत्तिष्ठ विप्रर्षे नात्मानं त्यक्तुमर्हसि ॥ ४१॥  
  
यदि ब्रह्मञ्शृणोष्येतच्छ्रद्दधासि च मे वचः ।  
वेदोक्तस्यैव धर्मस्य फलं मुख्यमवाप्स्यसि ॥ ४२॥  
  
स्वाध्यायमग्निसंस्कारमप्रमत्तोऽनुपालय ।  
सत्यं दमं च दानं च स्पर्धिष्ठा मा च केनचित् ॥ ४३॥  
  
ये केचन स्वध्ययनाः प्राप्ता यजनयाजनम् ।  
कथं ते चानुशोचेयुर्ध्यायेयुर्वाऽप्यशोभनम् ॥ ४४॥  
  
इच्छन्तस्ते विहाराय सुखं महदवाप्नुयुः ।  
येऽनुजाताः सुनक्षत्रे सुतिथौ सुमुहूर्तके ।  
यज्ञदानप्रजेहायां यतन्ते शक्तिपूर्वकम् ॥  ४५॥  
  
नक्षत्रेष्वासुरेष्वन्ये दुस्तिथौ दुर्मुहूर्तजाः ।  
सम्पतन्त्यासुरीं योनिं यज्ञप्रसववर्जिताः ॥ ४६॥  
  
अहमासं पण्डितको हैतुको वेदनिन्दकः ।  
आन्वीक्षिकीं तर्कविद्यामनुरक्तो निरर्थिकाम् ॥ ४७॥  
  
हेतुवादान्प्रवदिता वक्ता संसत्सु हेतुमत् ।  
आक्रोष्टा चातिवक्ता च ब्रह्मवाक्येषु च द्विजान् ॥ ४८॥  
  
नास्तिकः सर्वशङ्की च मूर्खः पण्डितमानिकः ।  
तस्येयं फलनिर्वृत्तिः सृगालत्वं मम द्विज ॥ ४९॥  
  
अपि जातु तथा तत्स्यादहोरात्रशतैरपि ।  
यदहं मानुषीं योनिं सृगालः प्राप्नुयां पुनः ॥ ५०॥  
  
सन्तुष्टश्चाप्रमत्तश्च यज्ञदानतपोरतः ।  
ज्ञेयं ज्ञाता भवेयं वै वर्ज्यं वर्जयिता तथा ॥ ५१॥  
  
भीष्म उवाच । ५२  
ततः स मुनिरुत्थाय काश्यपस्तमुवाच ह ।  
अहो बतामि कुशलो बुद्धिमांश्चेति विस्मितः ॥ ५२॥  
  
समवैक्षत तं विप्रो ज्ञानदीर्घेण चक्षुषा ।  
ददर्श चैनं देवानां देवमिन्द्रं शचीपतिम् ॥ ५३॥  
  
ततः सम्पूजयामास काश्यपो हरिवाहनम् ।  
अनुज्ञातस्तु तेनाथ प्रविवेश स्वमालयम् ॥ ॥ ५४॥  
  
इति श्रीमन्महाभारते शान्तिपर्वणि मोक्षधर्मपर्वणि  
अष्टसप्तत्यधिकशततमोऽध्यायः ॥ १७८॥  
  
Mahabharata - Shanti Parva - Chapter Footnotes  
  
५ रथेन रथघातेन । वैश्यः कश्चिदृषिं दान्तं इति  
ट। पाठः ॥  
  
६ आत्मानं धैर्यं त्यक्त्वा ॥  
  
७ अकूजन्तं मूर्च्छया निःशब्दम् ॥  
  
९ श्रोत्रियोऽधीतदेवः । दोषात् मौढ्यात् ॥  
  
१० यत्सन्तोषणीयं रूपं त्वं स्वस्याऽभिमन्यसेऽवमन्यसे ॥  
  
१३ न कषाम न नाशयाम्। १२-१७८-१४ निकषन्ति कण्डूयनेन। ।  
१६ अधिष्ठायाध्यास्य । गां पृथिवीम्। बलीवर्दादि वा। आत्मनि  
आत्मभोगनिमित्तम् ॥  
  
१७ अल्पप्राणा अल्पबलाः ॥  
  
२० अदन्ति दशन्ति ॥  
  
२३ एके देवाद्याः । अन्ये पश्वाद्याः ॥  
  
२५ यदि कदाचिद्भवेस्तथापि न तुष्येरिति योज्यम् ॥  
  
२८ कामादीनां मूलं बुद्धीन्द्रियग्रामं शकुन्तानिव  
शरीरपञ्चरे परिच्छिद्य निरुध्य स्थितस्य भयं नास्तीत्युत्तरेण  
सम्बन्धः ॥  
  
३१ वारुण्या मद्यस्य लट्वाख्यपक्षिमासस्य च । कर्मणि  
षष्ठ्यौ। त्वं न स्मरसि ब्राह्मणत्वेन तव तद्रसग्रहाभावात् ॥  
  
३२ येषां यान्यभुक्तपूर्वाणि ॥  
  
३८ असन्तुष्टः स्वया वृत्त्या मायां प्रेक्षस्व यादृशीन् । इति  
टड़।थ। पाठः ॥  
  
३९ पक्षहतानर्धाङ्गवातादिना नष्टान् । आमयाविनोरोगाक्रान्तान् ॥  
  
४१ प्रवादेन कलङ्केन । अपहारिणा जाविभ्रंशकरेण ॥  
  
४५ विहाराय यथोचितेन यज्ञादिना विहर्तुम् ॥  
  
४८ पण्डितकः कुत्सितः पण्डितः हेतुमदेव वक्ता न श्रुतिमत्  
। आक्रोष्टापरुषवाक् ॥  
  
४९ सर्वशङ्की स्वर्गादृष्टादिसद्भावेऽपि शङ्कावान् ॥  
  
५४ हरिवाहनमिन्द्रम् ॥  
  
  
shAntiparva (12), adhyAya 178 (adhyAya number defers in the scanned file.)  
httpsH//archive.org/details/in.ernet.dli.2015.345584  
  
