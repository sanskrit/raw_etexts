+++
"Text title" = "vRitragItA"
"File name" = "vRitragiitaa.itx"
itxtitle = "vRitragItA"
engtitle = "vRitragItA"
Category = "gItA, giitaa"
Location = "doc_giitaa"
Sublocation = "giitaa"
Language = "Sanskrit"
Subject = "religion"
"Transliterated by" = "Professor Tokunaga in Kyoto system(?)"
"Proofread by" = "Sunder Hattangadi(sunderh at hotmail.com)"
Indexextra = "(mahAbhArata shAntiparva Mokshadharma, Chapters 279-280)"
"Latest update" = "June 2, 1998"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "वृइत्रगीता"

+++
  
 वृत्रगीता   
  
 अध्यायः २७०  
 य्  
धन्या धन्या इति जनाः सर्वेऽस्मान्प्रवदन्त्युत ।  
न दुःखिततरः कश्चित्पुमानस्माभिरस्ति ह ॥ १॥  
  
लोकसम्भावितैर्दुःखं यत्प्राप्तं कुरुसत्तम ।  
प्राप्य जातिं मनुष्येषु देवैरपि पितामह ॥ २॥  
  
कदा वयं करिष्यामः संन्यासं दुःखसञ्ज्ञकम् ।  
दुःखमेतच्छरीराणां धारणं कुरुसत्तम ॥ ३॥  
  
विमुक्ताः सप्तदशभिर्हेतुभूतैश्च पञ्चभिः ।  
इन्द्रियार्थैर्गुणैश्चैव अस्ताभिः प्रपितामह ॥ ४॥  
  
न गच्छन्ति पुनर्भावं मुनयः संशितव्रताः ।  
कदा वयं भविष्यामो राज्यं हित्वा परन्तप ॥ ५॥  
  
 भी  
नास्त्यनन्तं महाराज सर्वं सङ्ख्यान गोचरम् ।  
पुनर्भावोऽपि सङ्ख्यातो नास्ति किं चिदिहाचलम् ॥ ६॥  
  
न चापि गम्यते राजन्नैष दोषः प्रसङ्गतः ।  
उद्योगादेव धर्मज्ञ कालेनैव गमिष्यथ ॥ ७॥  
  
ईशोऽयं सततं देही नृपते पुण्यपापयोः ।  
तत एव समुत्थेन तमसा रुध्यतेऽपि च ॥ ८॥  
  
यथाञ्जन मयो वायुः पुनर्मानः शिलं रजः ।  
अनुप्रविश्य तद्वर्णो दृश्यते रञ्जयन्दिशः ॥ ९॥  
  
तथा कर्मफलैर्देही रञ्जितस्तमसावृतः ।  
विवर्णो वर्ममाश्रित्य देहेषु परिवर्तते ॥ १०॥  
  
ज्ञानेन हि यदा जन्तुरज्ञानप्रभवं तमः ।  
व्यपोहति तदा ब्रह्म प्रकाशेत सनातनम् ॥ ११॥  
  
अयत्न साध्यं मुनयो वदन्ति  
ये चापि मुक्तास्त उपासितव्याः ।  
त्वया च लोकेन च सामरेण  
तस्मान्न शाम्यन्ति महर्षिसङ्घाः ॥ १२॥  
  
अस्मिन्नर्थे पुरा गीतं शृणुष्वैक मना नृप ।  
यथा दैत्येन वृत्रेण भ्रष्टैश्वर्येण चेष्टितम् ॥ १३॥  
  
निर्जितेनासहायेन हृतराज्येन भारत ।  
अशोचता शत्रुमध्ये बुद्धिमास्थाय केवलाम् ॥ १४॥  
  
भ्रष्टैश्वर्यं पुरा वृत्रमुशना वाक्यमब्रवीत् ।  
कच्चित्पराजितस्याद्य न व्यथा तेऽस्ति दानव ॥ १५॥  
  
 व्र्त्र  
सत्येन तपसा चैव विदित्वा सङ्क्षयं ह्यहम् ।  
न शोचामि न हृष्यामि भूतानामागतिं गतिम् ॥ १६॥  
  
कालसञ्चोदिता जीवा मज्जन्ति नरकेऽवशाः ।  
परिदृष्टानि सर्वाणि दिव्यान्याहुर्मनीषिणः ॥ १७॥  
  
क्षपयित्वा तु तं कालं गणितं कालचोदिताः ।  
सावशेषेण कालेन सम्भवन्ति पुनः पुनः ॥ १८॥  
  
तिर्यग्योनिसहस्राणि गत्वा नरकमेव च ।  
निर्गच्छन्त्यवशा जीवाः कालबन्धन बन्धनाः ॥ १९॥  
  
एवं संसरमाणानि जीवान्यहमदृष्टवान् ।  
यथा कर्म तथा लाभ इति शास्त्रनिदर्शनम् ॥ २०॥  
  
तिर्यग्गच्छन्ति नरकं मानुष्यं दैवमेव च ।  
सुखदुःखे प्रियद्वेष्ये चरित्वा पूर्वमेव च ॥ २१॥  
  
कृतान्तविधिसंयुक्तं सर्वलोकः प्रपद्यते ।  
गतं गच्छन्ति चाध्वानं सर्वभूतानि सर्वदा ॥ २२॥  
  
 भी  
कालसङ्ख्यान सङ्ख्यातं सृष्टि स्थिति परायनम् ।  
तं भासमानं भगवानुशनाः प्रत्यभासत ।  
भीमान्दुष्टप्रलापांस्त्वं तात कस्मात्प्रभाससे ॥ २३॥  
  
 व्र्त्र  
प्रत्यक्षमेतद्भवतस्तथान्येषां मनीसिनाम् ।  
मया यज्जय लुब्धेन पुरा तप्तं महत्तपः ॥ २४॥  
  
गन्धानादाय भूतानां रसांश्च विविधानपि ।  
अवर्धं त्रीन्समाक्रम्य लोकान्वै स्वेन तेजसा ॥ २५॥  
  
ज्वालामाला परिक्षिप्तो वैहायसचरस्तथा ।  
अजेयः सर्वभूतानामासं नित्यमपेतभीः ॥ २६॥  
  
ऐश्वर्यं तपसा प्राप्तं भ्रष्टं तच्च स्वकर्मभिः ।  
धृतिमास्थाय भगवन्न शोचामि ततस्त्वहम् ॥ २७॥  
  
युयुत्सता महेन्द्रेण पुरा सार्धं महात्मना ।  
ततो मे भगवान्दृष्टो हरिर्नारायणः प्रभुः ॥ २८॥  
  
वैकुण्ठः पुरुषो विष्णुः शुक्लोऽनन्तः सनातनः ।  
मुञ्जकेशो हरिश्मश्रुः सर्वभूतपितामहः ॥ २९॥  
  
नूनं तु तस्य तपसः सावशेषं ममास्ति वै ।  
यदहं प्रस्तुमिच्छामि भवन्तं कर्मणः फलम् ॥ ३०॥  
  
ऐश्वर्यं वै महद्ब्रह्मन्कस्मिन्वर्णे प्रतिष्ठितम् ।  
निवर्तते चापि पुनः कथमैश्वर्यमुत्तमम् ॥ ३१॥  
  
कस्माद्भूतानि जीवन्ति प्रवर्तन्तेऽथ वा पुनः ।  
किं वा फलं परं प्राप्य जीवस्तिष्ठति शाश्वतः ॥ ३२॥  
  
केन वा कर्मणा शक्यमथ ज्ञानेन केन वा ।  
ब्रह्मर्षे तत्फलं प्राप्तुं तन्मे व्याख्यातुमर्हसि ॥ ३३॥  
  
इतीदमुक्तः स मुनिस्तदानीं  
प्रत्याह यत्तच्छृणु राजसिंह ।  
मयोच्यमानं पुरुषर्षभ त्वम्  
अनन्यचित्तः सह सोदरीयैः ॥ ३४॥  
  
  
  
 अध्यायः २७१  
 उशनस्  
नमस्तस्मै भगवते देवाय प्रभविष्णवे ।  
यस्य पृथ्वी तलं तात साकाशं बाहुगोचरम् ॥ १॥  
  
मूर्धा यस्य त्वनन्तं च स्थानं दानव सत्तम ।  
तस्याहं ते प्रवक्ष्यामि विष्णोर्माहात्म्यमुत्तमम् ॥ २॥  
  
 भी  
तयोः संवदतोरेवमाजगाम महामुनिः ।  
सनत्कुमारो धर्मात्मा संशय छेदनाय वै ॥ ३॥  
  
स पूजितोऽसुरेन्द्रेण मुनिनोशनसा तथा ।  
निषसादासने राजन्महार्हे मुनिपुङ्गवः ॥ ४॥  
  
तमासीनं महाप्राज्ञमुशना वाक्यमब्रवीत् ।  
ब्रूह्यस्मै दानवेन्द्राय विन्सोर्माहात्म्यमुत्तमम् ॥ ५॥  
  
सनत्कुमारस्तु ततः श्रुत्वा प्राह वचोऽर्थवत् ।  
विष्णोर्माहात्म्य संयुक्तं दानवेन्द्राय धीमते ॥ ६॥  
  
शृणु सर्वमिदं दैत्य विन्सोर्माहात्म्यमुत्तमम् ।  
विष्णौ जगत्स्थितं सर्वमिति विद्धि परन्तप ॥ ७॥  
  
सृजत्येष महाबाहो भूतग्रामं चराचरम् ।  
एष चाक्षिपते काले काले विसृजते पुनः ।  
अस्मिन्गच्छन्ति विलयमस्माच्च प्रभवन्त्युत ॥ ८॥  
  
नैष दानवता शक्यस्तपसा नैव चेज्यया ।  
सम्प्राप्तुमिन्द्रियाणां तु संयमेनैव शक्यते ॥ ९॥  
  
बाह्ये चाभ्यन्तरे चैव कर्मणा मनसि स्थितः ।  
निर्मली कुरुते बुद्ध्या सोऽमुत्रानन्त्यमश्नुते ॥ १०॥  
  
यथा हिरण्यकर्ता वै रूप्यमग्नौ विशोधयेत् ।  
बहुशोऽतिप्रयत्नेन महतात्म कृतेन ह ॥ ११॥  
  
तद्वज्जातिशतैर्जीवः शुध्यतेऽल्पेन कर्मणा ।  
यत्नेन महता चैवाप्येकजातौ विशुध्यते ॥ १२॥  
  
लीलयाल्पं यथा गात्रात्प्रमृज्यादात्मनो रजः ।  
बहु यत्नेन महता दोषनिर्हरनं तथा ॥ १३॥  
  
यथा चाल्पेन माल्येन वासितं तिलसर्षपम् ।  
न मुञ्चति स्वकं गन्धं तद्वत्सूक्ष्मस्य दर्शनम् ॥ १४॥  
  
तदेव बहुभिर्माल्यैर्वास्यमानं पुनः पुनः ।  
विमुञ्चति स्वकं गन्धं माल्यगन्धेऽवतिष्ठति ॥ १५॥  
  
एवं जातिशतैर्युक्तो गुणैरेव प्रसङ्गिषु ।  
बुद्ध्या निवर्तते दोषो यत्नेनाभ्यासजेन वै ॥ १६॥  
  
कर्मणा स्वेन रक्तानि विरक्तानि च दानव ।  
यथा कर्मविशेषांश्च प्राप्नुवन्ति तथा शृणु ॥ १७॥  
  
यथा च सम्प्रवर्तन्ते यस्मिंस्तिष्ठन्ति वा विभो ।  
तत्तेऽनुपूर्व्या व्याख्यास्ये तदिहैकमनाः शृणु ॥ १८॥  
  
अनादि निधनं श्रीमान्हरिर्नारायणः प्रभुः ।  
स वै सृजति भूतानि स्थावराणि चराणि च ॥ १९॥  
  
एष सर्वेषु भूतेषु क्षरश्चाक्षर एव च ।  
एकादश विकारात्मा जगत्पिबति रश्मिभिः ॥ २०॥  
  
पादौ तस्य महीं विद्धि मूर्धानं दिवमेव च ।  
बाहवस्तु दिशो दैत्य श्रोत्रमाकाशमेव च ॥ २१॥  
  
तस्य तेजोमयः सूर्यो मनश् चन्द्रमसि स्थितम् ।  
बुद्धिर्ज्ञानगता नित्यं रसस्त्वाप्सु प्रवर्तते ॥ २२॥  
  
भ्रुवोरनन्तरास्तस्य ग्रहा दानव सत्तम ।  
नक्षत्रचक्रं नेत्राभ्यां पादयोर्भूश्च दानव ॥ २३॥  
  
रजस्तमश्च सत्त्वं च विद्धि नारायणात्मकम् ।  
सोऽऽश्रमाणां मुखं तात कर्मणस्तत्फलं विदुः ॥ २४॥  
  
अकर्मणः फलं चैव स एव परमव्ययः ।  
छन्दांसि तस्य रोमाणि अक्षरं च सरस्वती ॥ २५॥  
  
बह्वाश्रयो बहु मुखो धर्मो हृदि समाश्रितः ।  
स ब्रह्म परमो धर्मस्तपश्च सदसच्च सः ॥ २६॥  
  
श्रुतिशास्त्रग्रहोपेतः षोडशर्त्विक्क्रतुश्च सः ।  
पितामहश्च विष्णुश्च सोऽश्विनौ स पुरन्दरः ॥ २७॥  
  
मित्रश्च वरुणश्चैव यमोऽथ धनदस्तथा ।  
ते पृथग्दर्शनास्तस्य संविदन्ति तथैकताम् ।  
एकस्य विद्धि देवस्य सर्वं जगदिदं वशे ॥ २८॥  
  
नाना भूतस्य दैत्येन्द्र तस्यैकत्वं वदत्ययम् ।  
जन्तुः पश्यति ज्ञानेन ततः सत्त्वं प्रकाशते ॥ २९॥  
  
संहार विक्षेपसहस्रकोतीस्  
तिष्ठन्ति जीवाः प्रचरन्ति चान्ये ।  
प्रजा विसर्गस्य च पारिमाण्यं  
वापी सहस्राणि बहूनि दैत्य ॥ ३०॥  
  
वाप्यः पुनर्योजनविस्तृतास्ताः  
क्रोशं च गम्भीरतयावगाधाः ।  
आयामतः पञ्चशताश्च सर्वाः  
प्रत्येकशो योजनतः प्रवृत्थाः ॥ ३१॥  
  
वाप्या जलं क्षिप्यति वालकोत्या  
त्वह्ना सकृच्चाप्यथ न द्वितीयम् ।  
तासां क्षये विद्धि कृतं विसर्गं  
संहारमेकं च तथा प्रजानाम् ॥ ३२॥  
  
सो जीव वर्गाः परमं प्रमाणं  
कृष्णो धूम्रो नीलमथास्य मध्यम् ।  
रक्तं पुनः सह्यतरं सुखं तु  
हारिद्र वर्णं सुसुखं च शुक्लम् ॥ ३३॥  
  
परं तु शुक्लं विमलं विशोकं  
गतक्लमं सिध्यति दानवेन्द्र ।  
गत्वा तु योनिप्रभवानि दैत्य  
सहस्रशः सिद्धिमुपैति जीवः ॥ ३४॥  
  
गतिं च यां दर्शनमाह देवो  
गत्वा शुभं दर्शनमेव चाह ।  
गतिः पुनर्वर्णकृता प्रजानां  
वर्णस्तथा कालकृतोऽसुरेन्द्र ॥ ३५॥  
  
शतं सहस्राणि चतुर्दशेह  
परा गतिर्जीव गुणस्य दैत्य ।  
आरोहणं तत्कृतमेव विद्धि  
स्थानं तथा निःसरणं च तेषाम् ॥ ३६॥  
  
कृष्णस्य वर्णस्य गतिर्निकृष्टा  
स मज्जते नरके पच्यमानः ।  
स्थानं तथा दुर्गतिभिस्तु तस्य  
प्रजा विसर्गान्सुबहून्वदन्ति ॥ ३७॥  
  
शतं सहस्राणि ततश्चरित्वा  
प्राप्नोति वर्णं हरितं तु पश्चात् ।  
स चैव तस्मिन्निवसत्यनीशो  
युगक्षये तमसा संवृतात्मा ॥ ३८॥  
  
स वै यदा सत्त्वगुणेन युक्तस्  
तमो व्यपोहन्घतते स्वबुद्ध्या ।  
स लोहितं वर्णमुपैति नीलो  
मनुष्यलोके परिवर्तते च ॥ ३९॥  
  
स तत्र संहार विसर्गमेव  
स्वकर्मजैर्बन्धनैः क्लिश्यमानः ।  
ततः स हारिद्रमुपैति वर्णं  
संहार विक्षेपशते व्यतीते ॥ ४०॥  
  
हारिद्र वर्णस्तु प्रजा विसर्गान्  
सहस्रशस्तिष्ठति सञ्चरन्वै ।  
अविप्रमुक्तो निरये च दैत्य  
ततः सहस्राणि दशापरानि ॥ ४१॥  
  
गतीः सहस्राणि च पञ्च तस्य  
चत्वारि संवर्तकृतानि चैव ।  
विमुक्तमेनं निरयाच्च विद्धि  
सर्वेषु चान्येषु च सम्भवेषु ॥ ४२॥  
  
स देवलोके विहरत्यभीक्ष्णं  
ततश्च्युतो मानुषताम् उपैति ।  
संहार विक्षेपशतानि चाष्टौ  
मर्त्येषु तिष्ठन्नमृतत्वमेति ॥ ४३॥  
  
सोऽस्मादथ भ्रश्यति कालयोगात्  
कृष्णे तले तिष्ठति सर्वकस्ते ।  
यथा त्वयं सिध्यति जीवलोकस्  
तत्तेऽभिधास्याम्यसुरप्रवीर ॥ ४४॥  
  
दैवानि स व्यूह शतानि सप्त  
रक्तो हरिद्रोऽथ तथैव शुक्लः ।  
संश्रित्य सन्धावति शुक्लमेतम्  
अस्तापरानर्च्यतमान्स लोकान् ॥ ४५॥  
  
अष्टौ च षष्टिं च शतानि यानि  
मनो विरुद्धानि महाद्युतीनाम् ।  
शुक्लस्य वर्णस्य परा गतिर्या  
त्रीण्येव रुद्धानि महानुभाव ॥ ४६॥  
  
संहार विक्षेपमनिष्टमेकं  
चत्वारि चान्यानि वसत्यनीशः ।  
सस्थस्य वर्णस्य परा गतिर्या  
सिद्धा विशिष्टस्य गतक्लमस्य ॥ ४७॥  
  
सप्तोत्तरं तेषु वसत्यनीशः  
संहार विक्षेपशतं सशेषम् ।  
तस्मादुपावृत्य मनुष्यलोके  
ततो महान्मानुषताम् उपैति ॥ ४८॥  
  
तस्मादुपावृत्य ततः क्रमेण  
सोऽग्रे स्म सन्तिष्ठति भूतसर्गम् ।  
स सप्तकृत्वश्च परैति लोकान्  
संहार विक्षेपकृतप्रवासः ॥ ४९॥  
  
सप्तैव संहारमुपप्लवानि  
सम्भाव्य सन्तिष्ठति सिद्धलोके ।  
ततोऽव्ययं स्थानमनन्तमेति  
देवस्य विष्णोरथ ब्रह्मणश् च ।  
शेषस्य चैवाथ नरस्य चैव  
देवस्य विष्णोः परमस्य चैव ॥ ५०॥  
  
संहार काले परिदग्ध काया  
ब्रह्माणमायान्ति सदा प्रजा हि ।  
चेष्टात्मनो देवगणाश् च सर्वे  
ये ब्रह्मलोकादमराः स्म तेऽपि ॥ ५१॥  
  
प्रजा विसर्गं तु सशेषकालं  
स्थानानि स्वान्येव सरन्ति जीवाः ।  
निःशेषाणां तत्पदं यान्ति चान्ते  
सर्वापदा ये सदृशा मनुष्याः ॥ ५२॥  
  
ये तु च्युताः सिद्धलोकात्क्रमेण  
तेषां गतिं यान्ति तथानुपूर्व्या ।  
जीवाः परे तद्बलवेषरूपा  
विधिं स्वकं यान्ति विपर्ययेन ॥ ५३॥  
  
स यावदेवास्ति सशेषभुक्ते  
प्रजाश्च देवौ च तथैव शुक्ले ।  
तावत्तदा तेषु विशुद्धभावः  
संयम्य पञ्चेन्द्रिय रूपमेतत् ॥ ५४॥  
  
शुद्धां गतिं तां परमां परैति  
शुद्धेन नित्यं मनसा विचिन्वन् ।  
ततोऽव्ययं स्थानुमुपैति ब्रह्म  
दुष्प्रापमभ्येति स शाश्वतं वै ।  
इत्येतदाख्यातमहीनसत्त्व  
नारायणस्येह बलं मया ते ॥ ५५॥  
  
 व्र्त्र  
एवङ्गते मे न विषादोऽस्ति कश् चित्  
सम्यक्च पश्यामि वचस्तवैतत् ।  
श्रुत्वा च ते वाचमदीनसत्त्व  
विकल्मषोऽस्म्यद्य तथा विपाप्मा ॥ ५६॥  
  
प्रवृत्तमेतद्भगवन्महर्षे  
महाद्युतेश्चक्रमनन्व वीर्यम् ।  
विष्णोरनन्तस्य सनातनं तत्  
स्थानं सर्गा यत्र सर्वे प्रवृत्ताः ।  
स वै महात्मा पुरुषोत्तमो वै  
तस्मिञ्जगत्सर्वमिदं प्रतिष्ठितम् ॥ ५७॥  
  
 भी  
एवमुक्त्वा स कौन्तेय वृत्रः प्रानानवासृजत् ।  
योजयित्वा तथात्मानं परं स्थानमवाप्तवान् ॥ ५८॥  
  
 य्  
अयं स भगवान्देवः पितामह जनार्दनः ।  
सनत्कुमारो वृत्राय यत्तदाख्यातवान्पुरा ॥ ५९॥  
  
 भी  
मूलस्थायी स भगवान्स्वेनानन्तेन तेजसा ।  
तत्स्थः सृजति तान्भावान्नानारूपान्महातपः ॥ ६०॥  
  
तुरीयार्धेन तस्येमं विद्धि केशवमच्युतम् ।  
तुरीयार्धेन लोकांस्त्रीन्भावयत्येष बुद्धिमान् ॥ ६१॥  
  
अर्वाक्स्थितस्तु यः स्थायी कल्पान्ते परिवर्तते ।  
स शेते भगवानप्सु योऽसावतिबलः प्रभुः ।  
तान्विधाता प्रसन्नात्मा लोकांश्चरति शाश्वतान् ॥ ६२॥  
  
सर्वाण्यशून्यानि करोत्यनन्तः  
सनत्कुमारः सञ्चरते च लोकान् ।  
स चानिरुद्धः सृजते महात्मा  
तत्स्थं जगत्सर्वमिदं विचित्रम् ॥ ६३॥  
  
 य्  
वृत्रेण परमार्थज्ञ दृष्टा मन्येऽऽत्मनो गतिः ।  
शुभा तस्मात्स सुखितो न शोचति पितामह ॥ ६४॥  
  
शुक्लः शुक्लाभिजातीयः साध्यो नावर्ततेऽनघ ।  
तिर्यग्गतेश्च निर्मुक्तो निरयाच्च पितामह ॥ ६५॥  
  
हारिद्र वर्णे रक्ते वा वर्तमानस्तु पार्थिव ।  
तिर्यगेवानुपश्येत कर्मभिस्तामसैर्वृतः ॥ ६६॥  
  
वयं तु भृशमापन्ना रक्ताः कस्त मुखेऽसुखे ।  
कां गतिं प्रतिपत्स्यामो नीलां कृष्णाधमाम् अथ ॥ ६७॥  
  
 भी  
शुद्धाभिजनसम्पन्नाः पाण्डवाः संशितव्रताः ।  
विहृत्य देवलोकेषु पुनर्मानुष्यमेष्यथ ॥ ६८॥  
  
प्रजा विसर्गं च सुखेन काले  
प्रत्येत्य देवेषु सुखानि भुक्त्वा ।  
सुखेन संयास्यथ सिद्धसङ्ख्यां  
मा वो भयं भूद्विमलाः स्थ सर्वे ॥ ६९॥  
  
॥ इति वृत्रगीता समाप्ता ॥  
  
  
  
Adhyaya numbers 269-270 in shAntiparva, Mahabharata critical edition  
(Bhandarkar Oriental Research Institute BORI).  
In Kinjavadekar's edition they are 279-280.  
  
Sunder Hattangadi sunderh at hotmail.com  
  
  
