---
Author: maharShi vyAsa
Category: gItam, giitaa, vyAsa
Description-comments: Bhagavatam skanda 10 adhyAya 21
File name: veNugIta.itx
Indexextra: (Bhagavatam 10.21 (meaning)
Language: Sanskrit
Latest update: November 17, 2012
Location: doc_giitaa
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: giitaa
Text title: shrimadbhAgavatAntargataM veNugIta
engtitle: Venugita from Shrimadbhagavatam
itxtitle: veNugItam (bhAgavatAntargatam)
title: वेणुगीतम् (भागवतान्तर्गतम्)

---
  
 श्रीमद्भागवतान्तर्गतं वेणुगीतम्   
  
श्रीशुक उवाच ।  
इत्थं शरत्स्वच्छजलं पद्माकरसुगन्धिना ।  
न्यविशद्वायुना वातं स गोगोपालकोऽच्युतः ॥ १०.२१.१॥  
  
कुसुमितवनराजिशुष्मिभृङ्ग द्विजकुलघुष्टसरःसरिन्महीध्रम् ।  
मधुपतिरवगाह्य चारयन्गाः सहपशुपालबलश्चुकूज वेणुम् ॥ १०.२१.२॥  
  
तद्व्रजस्त्रिय आश्रुत्य वेणुगीतं स्मरोदयम् ।  
काश्चित्परोक्षं कृष्णस्य स्वसखीभ्योऽन्ववर्णयन् ॥ १०.२१.३॥  
  
तद्वर्णयितुमारब्धाः स्मरन्त्यः कृष्णचेष्टितम् ।  
नाशकन्स्मरवेगेन विक्षिप्तमनसो नृप ॥ १०.२१.४॥  
  
बर्हापीडं नटवरवपुः कर्णयोः कर्णिकारं  
बिभ्रद्वासः कनककपिशं वैजयन्तीं च मालाम् ।  
रन्ध्रान्वेणोरधरसुधयापूरयन्गोपवृन्दैर्-  
वृन्दारण्यं स्वपदरमणं प्राविशद्गीतकीर्तिः ॥ १०.२१.५॥  
  
इति वेणुरवं राजन् सर्वभूतमनोहरम् ।  
श्रुत्वा व्रजस्त्रियः सर्वा वर्णयन्त्योऽभिरेभिरे ॥ १०.२१.६॥  
  
श्रीगोप्य ऊचुः ।  
अक्षण्वतां फलमिदं न परं विदामः  
सख्यः पशूननविवेशयतोर्वयस्यैः ।  
वक्त्रं व्रजेशसुतयोरनवेणुजुष्टं  
यैर्वा निपीतमनुरक्तकटाक्षमोक्षम् ॥ १०.२१.७॥  
  
चूतप्रवालबर्हस्तबकोत्पलाब्ज मालानुपृक्तपरिधानविचित्रवेशौ  
मध्ये विरेजतुरलं पशुपालगोष्ठ्यां रङ्गे यथा नटवरौ क्वच गायमानौ  ॥ १०.२१.८॥  
  
गोप्यः किमाचरदयं कुशलं स्म वेणुर्-  
दामोदराधरसुधामपि गोपिकानाम्  
भुङ्क्ते स्वयं यदवशिष्टरसं ह्रदिन्यो  
हृष्यत्त्वचोऽश्रु मुमुचुस्तरवो यथार्यः ॥ १०.२१.९॥  
  
वृन्दावनं सखि भुवो वितनोति कीर्तिं  
यद्देवकीसुतपदाम्बुजलब्धलक्ष्मि ।  
गोविन्दवेणुमनु मत्तमयूरनृत्यं  
प्रेक्ष्याद्रिसान्ववरतान्यसमस्तसत्त्वम् ॥ १०.२१.१०॥  
  
धन्याः स्म मूढगतयोऽपि हरिण्य एता  
या नन्दनन्दनमुपात्तविचित्रवेशम् ।  
आकर्ण्य वेणुरणितं सहकृष्णसाराः  
पूजां दधुर्विरचितां प्रणयावलोकैः ॥ १०.२१.११॥  
  
कृष्णं निरीक्ष्य वनितोत्सवरूपशीलं  
श्रुत्वा च तत्क्वणितवेणुविविक्तगीतम् ।  
देव्यो विमानगतयः स्मरनुन्नसारा  
भ्रश्यत्प्रसूनकबरा मुमुहुर्विनीव्यः ॥ १०.२१.१२॥  
  
गावश्च कृष्णमुखनिर्गतवेणुगीत  
पीयूषमुत्तभितकर्णपुटैः पिबन्त्यः ।  
शावाः स्नुतस्तनपयःकवलाः स्म तस्थुर्-  
गोविन्दमात्मनि दृशाश्रुकलाः स्पृशन्त्यः ॥ १०.२१.१३॥  
  
प्रायो बताम्ब विहगा मुनयो वनेऽस्मिन्  
कृष्णेक्षितं तदुदितं कलवेणुगीतम् ।  
आरुह्य ये द्रुमभुजान्रुचिरप्रवालान्  
शृण्वन्ति मीलितदृशो विगतान्यवाचः ॥ १०.२१.१४॥  
  
नद्यस्तदा तदुपधार्य मुकुन्दगीतम्  
आवर्तलक्षितमनोभवभग्नवेगाः ।  
आलिङ्गनस्थगितमूर्मिभुजैर्मुरारेर्-  
गृह्णन्ति पादयुगलं कमलोपहाराः ॥ १०.२१.१५॥  
  
दृष्ट्वातपे व्रजपशून्सह रामगोपैः  
सञ्चारयन्तमनु वेणुमुदीरयन्तम् ।  
प्रेमप्रवृद्ध उदितः कुसुमावलीभिः  
सख्युर्व्यधात्स्ववपुषाम्बुद आतपत्रम् ॥ १०.२१.१६॥  
  
पूर्णाः पुलिन्द्य उरुगायपदाब्जराग  
श्रीकुङ्कुमेन दयितास्तनमण्डितेन ।  
तद्दर्शनस्मररुजस्तृणरूषितेन  
लिम्पन्त्य आननकुचेषु जहुस्तदाधिम् ॥ १०.२१.१७॥  
  
हन्तायमद्रिरबला हरिदासवर्यो  
यद्रामकृष्णचरणस्परशप्रमोदः ।  
मानं तनोति सहगोगणयोस्तयोर्यत्  
पानीयसूयवसकन्दरकन्दमूलैः ॥ १०.२१.१८॥  
  
गा गोपकैरनुवनं नयतोरुदार  
वेणुस्वनैः कलपदैस्तनुभृत्सु सख्यः ।  
अस्पन्दनं गतिमतां पुलकस्तरुणां  
निर्योगपाशकृतलक्षणयोर्विचित्रम् ॥ १०.२१.१९॥  
  
एवंविधा भगवतो या वृन्दावनचारिणः ।  
वर्णयन्त्यो मिथो गोप्यः क्रीडास्तन्मयतां ययुः ॥ १०.२१.२०॥  
  
॥ इति श्रीमद्भागवते महापुराणे पारमहंस्यां संहितायां  
दशमस्कन्धे पूर्वार्धे वेणुगीतं नामैकविंशोऽध्यायः ॥ १०.२१॥  
  
  
  
  
  
Bhagvatam skandha 10, adhyAya 21  
  
  
