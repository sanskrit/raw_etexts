---
Category: gItA, giitaa
Description-comments: Ch. 193 of Vana Parva, Mahabharata, in Kinjavadekar edition.
File name: bakagiitaa.itx
Indexextra: (scanned)
Language: Sanskrit
Latest update: February 10, 2013
Location: doc_giitaa
Proofread by: Sunder Hattangadi sunder at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: giitaa
Text title: bakagItA evam baka shakra saMvAda
Transliterated by: Sunder Hattangadi sunder at hotmail.com
engtitle: bakagItA
itxtitle: bakagItA
title: बकगीता

---
  
 बकगीता   
  
    ॥  अथ बकगीता ॥  
  
वैशम्पायन उवाच -  
मार्कण्डेयमृषयो ब्राह्मणा युधिष्ठिरश्च पर्यपृच्छन्नृषिः ।  
केन दीर्घायुरासीद्बको मार्कण्डेयस्तु तान्सर्वानुवाच ॥ १॥  
  
महातपा दीर्घायुश्च बको राजर्षिर्नात्रकार्या विचारणा ॥ २॥  
  
एतच्छृत्वा तु कौन्तेयो भ्रातृभिः सह भारत ।  
मार्कण्डेयं पर्यपृच्छद्धर्मराजो युधिष्ठिरः ॥ ३॥  
  
बकदाल्भ्यौ महात्मानौ श्रूयेते चिरजीविनौ ।  
सखायौ देवराजस्य तावृषी लोकसम्मितौ ॥ ४॥  
  
एतदिच्छामि भगवन् बकशक्रसमागमम् ।  
सुखदुःखसमायुक्तं तत्त्वेन कथयस्व मे ॥ ५॥  
  
मार्कण्डेय उवाच  -  
वृत्ते देवासुरे राजन्सङ्ग्रामे लोमहर्षणे ।  
त्रयाणामपि लोकानामिन्द्रो लोकाधिपो भवत् ॥ ६॥  
  
सम्यग्वर्षति पर्जन्ये सुखसम्पद उत्तमाः ।  
निरामयास्तु धर्मिष्ठाः प्रजा धर्मपरायणाः ॥ ७॥  
  
मुदितश्च जनः सर्वः स्वधर्मे सुव्यवस्थितः ।  
ताः प्रजा मुदिताः सर्वा दृष्टाबलनिषूदनः ॥ ८॥  
  
ततस्तु मुदितो राजन् देवराजः शतक्रतुः ।  
ऐरावतं समास्थाय ताः पश्यन्मुदिताः प्रजाः ॥ ९॥  
  
आश्रमांश्च विचित्रांश्च नदीश्च विविधाः शुभाः ।  
नगराणि समृद्धानि खेटाञ्जनपदांस्तथा ॥ १०॥  
  
प्रजापालनदक्षांश्च नरेन्द्रान्धर्मचारिणः ।  
उदपानप्रपावापीतडागानिसरांसिच ॥ ११॥  
  
नानाब्रह्मसमाचारैः सेवितानि द्विजोत्तमैः ।  
ततोवतीर्य रम्यायां पृथ्व्यां राजञ्छतक्रतुः ॥ १२॥  
  
तत्र रम्ये शिवे देशे बहुवृक्षसमाकुले ।  
पूर्वस्यां दिशि रम्यायां समुद्राभ्याशतो नृप ॥ १३॥  
  
तत्राश्रमपदं रम्यं मृगद्विजनिषेवितम् ।  
तत्राश्रमपदे रम्ये बकं पश्यति देवराट् ॥ १४॥  
  
बकस्तु दृष्ट्वा देवेन्द्रं दृढं प्रीतमनाभवत् ।  
पाद्यासनार्घदानेन फलमूलैरथार्चयत्  ॥ १५॥  
  
सुखोपविष्टो वरदस्ततस्तु बलसूदनः ।  
ततः प्रश्नं बकं देव उवाच-त्रिदशेश्वरः॥ १६॥  
  
शतं वर्षसहस्राणि मुने जातस्य तेनघ ।  
समाख्याहि मम ब्रह्मन् किं दुःखं चिरजीविनाम् ॥ १७॥  
  
बक उवाच -  
अप्रियैः सह संवासः प्रियैश्चापि विनाभवः ।  
असद्भिः सम्प्रयोगश्च तद्दुःखं चिर्जीविनाम् ॥ १८॥  
  
पुत्रदारविनाशोत्र ज्ञातीनां सुहृदामपि ।  
परेष्वापतते कृछ्रं किन्नु दुःखतरं ततः ॥ १९॥  
  
नान्यद्दुःखतरं किञ्चिल्लोकेषु प्रतिभाति मे ।  
अर्थैर्विहीनः पुरुषः परैः सम्परिभूयते ॥ २०॥  
  
अकुलानां कुले भावं कुलीनानां कुलक्षयम् ।  
संयोगं विप्रयोगं च पश्यन्ति चिरजीविनः ॥ २१॥  
  
अपि प्रत्यक्षमेवैतद्देवदेव शतक्रतो ।  
अकुलानां समृद्धानां कथं कुलविपर्ययः ॥ २२॥  
  
देवदानवगन्धर्वमनुष्योरगराक्षसाः ।  
प्राप्नुवन्ति विपर्यासं किन्नु दुःखतरं ततः ॥ २३॥  
  
कुले जाताश्च क्लिश्यन्ते दौष्कुले यवशानुगाः ।  
आढ्यैर्दरिद्रावमताः किन्नु दुःखतरं ततः ॥ २४॥  
  
लोके वैधर्म्यमेतत्तु दृश्यते बहुविस्तरम् ।  
हीनज्ञानाश्च दृश्यन्ते क्लिश्यन्ते प्राज्ञकोविदाः ॥ २५॥  
  
बहुदुःखपरिक्लेशं मानुष्यमिह दृश्यते ।  
इन्द्र उवाच -  
पुनरेव महाभाग देवर्षिगणसेवित ॥ २६॥  
  
समाख्याहि मम ब्रह्मन् किं सुखं चिरजीविनाम् ।  
बक उवाच -  
अष्टमे द्वादशे वापि शाकं यः पचते गृहे ॥ २७॥  
  
कुमित्राण्यनपाश्रित्य किं वै सुखतरं ततः ।  
यत्राहानि न गण्यन्ते नैनमाहुर्महाशनम् ॥ २८॥  
  
अपि शाकम्पचानस्य सुखं वै मघवन् गृहे ।  
अर्जितं स्वेन वीर्येण नाप्यपाश्रित्य कञ्चन ॥ २९॥  
  
फलशाकमपि श्रेयो भोक्तुं ह्यकृपणे गृहे ।  
परस्य तु गृहे भोक्तुः परिभूतस्य नित्यशः ॥ ३०॥  
  
सुमृष्टमपि ने श्रेयो विकल्पोयमतः सताम् ।  
श्ववत्कीलालपो यस्तु परान्नं भोक्तुमिच्छति ॥ ३१॥  
  
धिगस्तु तस्यतद्भुक्तं कृपणस्य दुरात्मनः ।  
यो दत्त्वातिथिभूतेभ्यः पितृभ्यश्च द्विजोत्तमः ॥ ३२॥  
  
शिष्टान्यनानि यो भुङ्क्ते किंवै सुखतरं ततः ।  
अतो मृष्टतरं नान्यत्पूतं किञ्चिच्छ्तक्रतो ॥ ३३॥  
  
दत्वा यस्त्वतिथिभ्यो वै भुङ्क्ते तेनैव नित्यशः ।  
यावतोह्यन्धसः पिण्डानश्नाति सततं द्विजः ॥ ३४॥  
  
तावतां गोसहस्राणां फलं प्राप्नोति दायकः ।  
यदेनो यौवनकृतं तत्सर्व नश्यते ध्रुवम् ॥ ३५॥  
  
सदक्षिणस्य भुक्तस्य द्विजस्य तु करे गतम् ।  
यद्वारि वारिणा सिञ्चेत्तद्ध्येनस्तरते क्षणात् ॥ ३६॥  
  
एतश्चान्याश्चवै बह्वीः कथयित्वा कथाः शुभाः ।  
बकेन सह देवेन्द्र आपृच्छ्य त्रिदिवं गतः ॥ ३७॥  
  
  ॥ इति बक शक्र संवाद एवं बकगीता समाप्ता ॥  
  
  
Ch. 193 of Vana Parva, Mahabharata, in Kinjavadekar edition.  
  
Encoded and proofread by Sunder Hattangadi sunder at hotmail.com  
  
  
