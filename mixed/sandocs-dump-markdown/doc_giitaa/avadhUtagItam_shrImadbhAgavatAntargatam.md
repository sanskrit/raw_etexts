---
Author: Vyasa
Category: gItam, giitaa, vyAsa
Description-comments: Portion of adhyAyas 7, 8 and 9 of uddhavagItA
File name: avadhUtagItam.itx
Indexextra: (tIkA-ShridharaSwamin, Hindi)
Language: Sanskrit
Latest update: September 24, 2017
Location: doc_giitaa
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: Bhagavatam
Subject: philosophy/hinduism/religion
Sublocation: giitaa
Text title: Avadhutagitam from Shrimad Bhagavata
Transliterated by: Sunder Hattangadi sunderh at hotmail.com
engtitle: avadhUtagItam
itxtitle: avadhUtagItam (shrImadbhAgavatAntargatam)
title: अवधूतगीतम् (श्रीमद्भागवतान्तर्गतम्)

---
  
 अवधूतगीतम्   
  
अथ अवधूतगीतम् ।  
अवधूतं द्विजं कञ्चित् चरन्तम् अकुतोभयम् ।  
कविं निरीक्ष्य तरुणं यदुः पप्रच्छ धर्मवित् ॥ २५॥  
  
यदुः उवाच ।  
कुतः बुद्धिः इयं ब्रह्मन् अकर्तुः सुविशारदा ।  
याम् आसाद्य भवान् लोकं विद्वान् चरति बालवत् ॥ २६॥  
  
प्रायः धर्मार्थकामेषु विवित्सायां च मानवाः ।  
हेतुना एव समीहन्ते आयुषः यशसः श्रियः ॥ २७॥  
  
त्वं तु कल्पः कविः दक्षः सुभगः अमृतभाषणः ।  
न कर्ता नेहसे किञ्चित् जडौन्मत्तपिशाचवत् ॥ २८॥  
  
जनेषु दह्यमानेषु कामलोभदवाग्निना ।  
न तप्यसे अग्निना मुक्तः गङ्गाम्भस्थः इव द्विपः ॥ २९॥  
  
त्वं हि नः पृच्छतां ब्रह्मन् आत्मनि आनन्दकारणम् ।  
ब्रूहि स्पर्शविहीनस्य भवतः केवल आत्मनः ॥ ३०॥  
  
श्री भगवान् उवाच ।  
यदुना एवं महाभागः ब्रह्मण्येन सुमेधसा ।  
पृष्टः सभाजितः प्राह प्रश्रय अवनतं द्विजः ॥ ३१॥  
  
ब्राह्मणः उवाच ।  
सन्ति मे गुरवः राजन् बहवः बुद्ध्या उपाश्रिताः ।  
यतः बुद्धिम् उपादाय मुक्तः अटामि इह तान् श्रुणु ॥ ३२॥  
  
पृथिवी वायुः आकाशम् आपः अग्निः चन्द्रमा रविः ।  
कपोतः अजगरः सिन्धुः पतङ्गः मधुकृद् गजः ॥ ३३॥  
  
मधुहा हरिणः मीनः पिङ्गला कुररः अर्भकः ।  
कुमारी शरकृत् सर्पः ऊर्णनाभिः सुपेशकृत् ॥ ३४॥  
  
एते मे गुरवः राजन् चतुर्विंशतिः आश्रिताः ।  
शिक्षा वृत्तिभिः एतेषाम् अन्वशिक्षम् इह आत्मनः ॥ ३५॥  
  
यतः यत् अनुशिक्षामि यथा वा नाहुषआत्मज ।  
तत् तथा पुरुषव्याघ्र निबोध कथयामि ते ॥ ३६॥  
  
भूतैः आक्रमाणः अपि धीरः दैववशानुगैः ।  
तत् विद्वान् न चलेत् मार्गात् अन्वशिक्षं क्षितेः व्रतम् ॥ ३७॥  
  
शश्वत् परार्थसर्वेहः परार्थ एकान्तसम्भवः ।  
साधुः शिक्षेत भूभृत्तः नगशिष्यः परात्मताम् ॥  ३८॥  
  
प्राणवृत्त्या एव सन्तुष्येत् मुनिः न एव इन्द्रियप्रियैः ।  
ज्ञानं यथा न नश्येत न अवकीर्येत वाङ्मनः ॥ ३९॥  
  
विषयेषु आविशन् योगी नानाधर्मेषु सर्वतः ।  
गुणदोषव्यपेत आत्मा न विषज्जेत वायुवत् ॥ ४०॥  
  
पार्थिवेषु इह देहेषु प्रविष्टः तत् गुणआश्रयः ।  
गुणैः न युज्यते योगी गन्धैः वायुः इव आत्मदृक् ॥ ४१॥  
  
अन्तः हितः च स्थिरजङ्गमेषु  
      ब्रह्म आत्मभावेन समन्वयेन ।  
व्याप्त्य अवच्छेदम् असङ्गम् आत्मनः  
      मुनिः नभः त्वं विततस्य भावयेत् ॥ ४२॥  
  
तेजः अबन्नमयैः भावैः मेघ आद्यैः वायुना ईरितैः ।  
न स्पृश्यते नभः तद्वत् कालसृष्टैः गुणैः पुमान् ॥  ४३॥  
  
स्वच्छः प्रकृतितः स्निग्धः माधुर्यः तीर्थभूः नृणाम् ।  
मुनिः पुनाति अपां मित्रम् ईक्ष उपस्पर्शकीर्तनैः ॥ ४४॥  
  
तेजस्वी तपसा दीप्तः दुर्धर्षौदरभाजनः ।  
सर्वभक्षः अपि युक्त आत्मा न आदत्ते मलम् अग्निवत् ॥ ४५॥  
  
क्वचित् शन्नः क्वचित् स्पष्टः उपास्यः श्रेयः इच्छताम् ।  
भुङ्क्ते सर्वत्र दातॄणां दहन् प्राक्  उत्तर अशुभम् ॥  ४६॥  
  
स्वमायया सृष्टम् इदं सत् असत् लक्षणं विभुः ।  
प्रविष्टः ईयते तत् तत् स्वरूपः अग्निः इव एधसि ॥ ४७॥  
  
विसर्गाद्याः श्मशानान्ताः भावाः देहस्य न आत्मनः ।  
कलानाम् इव चन्द्रस्य कालेन अव्यक्तवर्त्मना ॥ ४८॥  
  
कालेन हि ओघवेगेन भूतानां प्रभव अपि अयौ ।  
नित्यौ अपि न दृश्येते आत्मनः अग्नेः यथा अर्चिषाम् ॥ ४९॥  
  
गुणैः गुणान् उपादत्ते यथाकालं विमुञ्चति ।  
न तेषु युज्यते योगी गोभिः गाः इव गोपतिः ॥ ५०॥  
  
बुध्यते स्वेन भेदेन व्यक्तिस्थः इव तत् गतः ।  
लक्ष्यते स्थूलमतिभिः आत्मा च अवस्थितः अर्कवत् ॥ ५१॥  
  
न अतिस्नेहः प्रसङ्गः वा कर्तव्यः क्व अपि केनचित् ।  
कुर्वन् विन्देत सन्तापं कपोतः इव दीनधीः ॥ ५२॥  
  
कपोतः कश्चन अरण्ये कृतनीडः वनस्पतौ ।  
कपोत्या भार्यया सार्धम् उवास कतिचित् समाः ॥ ५३॥  
  
कपोतौ स्नेहगुणितहृदयौ गृहधर्मिणौ ।  
दृष्टिं दृष्ट्याङ्गम् अङ्गेन बुद्धिं बुद्ध्या बबन्धतुः ॥  ५४॥  
  
शय्यासनाटनस्थानवार्ताक्रीडाशनआदिकम् ।  
मिथुनीभूय विस्रब्धौ चेरतुः वनराजिषु ॥ ५५॥  
  
यं यं वाञ्छति सा राजन् तर्पयन्ति अनुकम्पिता ।  
तं तं समनयत् कामं कृच्छ्रेण अपि अजितैन्द्रियः ॥ ५६॥  
  
कपोती प्रथमं गर्भं गृह्णति कालः आगते ।  
अण्डानि सुषुवे नीडे स्वपत्युः सन्निधौ सती ॥ ५७॥  
  
तेषू काले व्यजायन्त रचितावयवा हरेः ।  
शक्तिभिः दुर्विभाव्याभिः कोमलाङ्गतनूरुहाः ॥ ५८॥  
  
प्रजाः पुपुषतुः प्रीतौ दम्पती पुत्रवत्सलौ ।  
शृण्वन्तौ कूजितं तासां निर्वृतौ कलभाषितैः ॥ ५९॥  
  
तासां पतत्रैः सुस्पर्शैः कूजितैः मुग्धचेष्टितैः ।  
प्रत्युद्गमैः अदीनानां पितरौ मुदम् आपतुः ॥ ६०॥  
  
स्नेहानुबद्धहृदयौ अन्योन्यं विष्णुमायया ।  
विमोहितौ दीनधियौ शिशून् पुपुषतुः प्रजाः ॥ ६१॥  
  
एकदा जग्मतुः तासाम् अन्नार्थं तौ कुटुम्बिनौ ।  
परितः कानने तस्मिन् अर्थिनौ चेरतुः चिरम् ॥ ६२॥  
  
दृष्ट्वा तान् लुब्धकः कश्चित् यदृच्छ अतः वनेचरः ।  
जगृहे जालम् आतत्य चरतः स्वालयान्तिके ॥ ६३॥  
  
कपोतः च कपोती च प्रजापोषे सदा उत्सुकौ ।  
गतौ पोषणम् आदाय स्वनीडम् उपजग्मतुः ॥ ६४॥  
  
कपोती स्वात्मजान् वीक्ष्य बालकान् जालसंवृतान् ।  
तान् अभ्यधावत् क्रोशन्ती क्रोशतः भृशदुःखिता ॥ ६५॥  
  
सा असकृत् स्नेहगुणिता दीनचित्ता अजमायया ।  
स्वयं च अबध्यत शिचा बद्धान् पश्यन्ति अपस्मृतिः ॥ ६६॥  
  
कपोतः च आत्मजान् बद्धान् आत्मनः अपि अधिकान् प्रियान् ।  
भार्यां च आत्मसमां दीनः विललाप अतिदुःखितः ॥ ६७॥  
  
अहो मे पश्यत अपायम् अल्पपुण्यस्य दुर्मतेः ।  
अतृप्तस्य अकृतार्थस्य गृहः त्रैवर्गिकः हतः ॥ ६८॥  
  
अनुरूपा अनुकूला च यस्य मे पतिदेवता ।  
शून्ये गृहे मां सन्त्यज्य पुत्रैः स्वर्याति साधुभिः ॥ ६९॥  
  
सः अहं शून्ये गृहे दीनः मृतदारः मृतप्रजः ।  
जिजीविषे किमर्थं वा विधुरः दुःखजीवितः ॥ ७०॥  
  
तान् तथा एव आवृतान् शिग्भिः मृत्युग्रस्तान् विचेष्टतः ।  
स्वयं च कृपणः शिक्षु पश्यन् अपि अबुधः अपतत् ॥ ७१॥  
  
तं लब्ध्वा लुब्धकः क्रूरः कपोतं गृहमेधिनम् ।  
कपोतकान् कपोतीं च सिद्धार्थः प्रययौ गृहम् ॥ ७२॥  
  
एवं कुटुम्बी अशान्त आत्मा द्वन्द्व आरामः पतत् त्रिवत् ।  
पुष्णन् कुटुम्बं कृपणः सानुबन्धः अवसीदति ॥ ७३॥  
  
यः प्राप्य मानुषं लोकं मुक्तिद्वारम् अपावृतम् ।  
गृहेषु खगवत् सक्तः तम् आरूढच्युतं विदुः ॥ ७४॥  
  
इति श्रीमद्भागवते महापुराणे पारमहंस्यां  
संहितायामेकादशस्कन्धे श्रीकृष्णोद्धवसंवादे  
यद्वधूतेतिहासे सप्तमोऽध्यायः ॥ ७॥  
  
अथास्श्टमोऽध्यायः ।  
सुखम् ऐन्द्रियकं राजन् स्वर्गे नरकः एव च ।  
देहिनः यत् यथा दुःखं तस्मात् न इच्छेत तत् बुधाः ॥ १॥  
  
ग्रासं सुमृष्टं विरसं महान्तं स्तोकम् एव वा ।  
यदृच्छया एव अपतितं ग्रसेत् आजगरः अक्रियः ॥ २॥  
  
शयीत अहानि भूरीणि निराहारः अनुपक्रमः ।  
यदि न उपनमेत् ग्रासः महाहिः इव दिष्टभुक् ॥ ३॥  
  
ओजः सहोबलयुतं बिभ्रत् देहम् अकर्मकम् ।  
शयानः वीतनिद्रः च नेहेत इन्द्रियवान् अपि ॥ ४॥  
  
मुनिः प्रसन्नगम्भीरः दुर्विगाह्यः दुरत्ययः ।  
अनन्तपारः हि अक्षोभ्यः स्तिमित उदः इव अर्णवः ॥ ५॥  
  
समृद्धकामः हीनः वा नारायणपरः मुनिः ।  
न उत्सर्पेत न शुष्येत सरिद्भिः इव सागरः ॥ ६॥  
  
दृष्ट्वा स्त्रियं देवमायां तत् भावैः अजितेन्द्रियः ।  
प्रलोभितः पतति अन्धे तमसि अग्नौ पतङ्गवत् ॥ ७॥  
  
योषित् हिरण्य आभरण अम्बरादि  
     द्रव्येषु मायारचितेषु मूढः ।  
प्रलोभितात्मा हि उपभोगबुद्ध्या  
     पतङ्गवत् नश्यति नष्टदृष्टिः ॥ ८॥  
  
स्तोकं स्तोकं ग्रसेत् ग्रासं देहः वर्तेत यावता ।  
गृहान् अहिंसत् न आतिष्ठेत् वृत्तिं माधुकरीं मुनिः ॥ ९॥  
  
अणुभ्यः च महद्भ्यः च शास्त्रेभ्यः कुशलः नरः ।  
सर्वतः सारम् आदद्यात् पुष्पेभ्यः इव षट्पदः ॥ १०॥  
  
सायन्तनं श्वस्तनं वा न सङ्गृह्णीत भिक्षितम् ।  
पाणिपात्र उदरामत्रः मक्षिका इव न सङ्ग्रही ॥ ११॥  
  
सायन्तनं श्वस्तनं वा न सङ्गृह्णीत भिक्षुकः ।  
मक्षिकाः इव सङ्गृह्णन् सह तेन विनश्यति ॥ १२॥  
  
पद अपि युवतीं भिक्षुः न स्पृशेत् दारवीम् अपि ।  
स्पृशन् करीव बध्येत करिण्या अङ्गसङ्गतः ॥ १३॥  
  
न अधिगच्छेत् स्त्रियं प्राज्ञः कर्हिचित् मृत्युम् आत्मनः ।  
बल अधिकैः स हन्येत गजैः अन्यैः गजः यथा ॥ १४॥  
  
न देयं न उपभोग्यं च लुब्धैः यत् दुःख सञ्चितम् ।  
भुङ्क्ते तत् अपि तत् च अन्यः मधुहेव अर्थवित् मधु ॥ १५॥  
  
सुख दुःख उपार्जितैः वित्तैः आशासानां गृह आशिषः ।  
मधुहेव अग्रतः भुङ्क्ते यतिः वै गृहमेधिनाम् ॥ १६॥  
  
ग्राम्यगीतं न श्रुणुयात् यतिः वनचरः क्वचित् ।  
शिखेत हरिणात् वद्धात् मृगयोः गीतमोहितात् ॥ १७॥  
  
नृत्यवादित्रगीतानि जुषन् ग्राम्याणि योषिताम् ।  
आसां क्रीडनकः वश्यः ऋष्यशृङ्गः मृगीसुतः ॥ १८॥  
  
जिह्वया अतिप्रमाथिन्या जनः रसविमोहितः ।  
मृत्युम् ऋच्छति असत् बुद्धिः मीनः तु बडिशैः यथा ॥ १९॥  
  
इन्द्रियाणि जयन्ति आशुः निराहाराः मनीषिणः ।  
वर्जयित्वा तु रसनं तत् निरन्नस्य वर्धते ॥ २०॥  
  
तावत् जितेन्द्रियः न स्यात् विजितानि इन्द्रियः पुमान् ।  
न जयेत् रसनं यावत् जितं सर्वं जिते रसे ॥ २१॥  
  
पिङ्गला नाम वेश्या आसीत् विदेहनगरे पुरा ।  
तस्या मे शिक्षितं किञ्चित् निबोध नृपनन्दन ॥ २२॥  
  
सा स्वैरिण्येकदा कान्तं सङ्केत उपनेष्यती ।  
अभूत्काले बहिर्द्वारि बिभ्रती रूपमुत्तमम् ॥ २३॥  
  
मार्ग आगच्छतो वीक्ष्य पुरुषान्पुरुषर्षभ ।  
तान् शुल्कदान्वित्तवतः कान्तान्मेनेऽर्थकामुका ॥ २४॥  
  
आगतेष्वपयातेषु सा सङ्केतोपजीवनी ।  
अप्यन्यो वित्तवान्कोऽपि मामुपैष्यति भूरिदः ॥ २५॥  
  
एअवं दुराशया ध्वस्तनिद्रा द्वार्यवलम्बती ।  
निर्गच्छन्ती प्रविशती निशीथं समपद्यत ॥ २६॥  
  
तस्या वित्ताशया शुष्यद्वक्त्राया दीनचेतसः ।  
निर्वेदः परमो जज्ञे चिन्ताहेतुः सुखावहः ॥ २७॥  
  
तस्या निर्विण्णचित्ताया गीतं श्रुणु यथा मम ।  
निर्वेद आशापाशानां पुरुषस्य यथा ह्यसिः ॥ २८॥  
  
न हि अङ्गाजातनिर्वेदः देहबन्धं जिहासति ।  
यथा विज्ञानरहितः मनुजः ममतां नृप ॥ २९॥  
  
पिङ्गला उवाच ।  
अहो मे मोहविततिं पश्यत अविजित आत्मनः ।  
या कान्तात् असतः कामं कामये येन बालिशा ॥ ३०॥  
  
सन्तं समीपे रमणं रतिप्रदं  
     वित्तप्रदं नित्यम् इमं विहाय ।  
अकामदं दुःखभय आदि शोक  
     मोहप्रदं तुच्छम् अहं भजे अज्ञा ॥ ३१॥  
  
अहो मयात्मा परितापितो वृथा  
     साङ्केत्यवृत्त्याऽतिविगर्ह्यवार्तया ।  
स्त्रैणान्नराद्याऽर्थतृषोऽनुशोच्या  
     त्क्रीतेन वित्तं रतिमात्मनेच्छती ॥ ३२॥  
  
यदस्थिभिर्निर्मितवंशवंश्य  
     स्थूणं त्वचा रोमनखैः पिनद्धम् ।  
क्षरन्नवद्वारमगारमेतद्  
     विण्मूत्रपूर्णं मदुपैति कान्या ॥ ३३॥  
  
विदेहानां पुरे ह्यस्मिन्नहमेकैव मूढधीः ।  
याऽन्यस्मिच्छन्त्यसत्यस्मादात्मदात्काममच्युतात् ॥ ३४॥  
  
सुहृत्प्रेष्ठतमो नाथ आत्मा चायं शरीरिणाम् ।  
तं विक्रीयात्मनैवाहं रमेऽनेन यथा रमा ॥ ३५॥  
  
कियत्प्रियं ते व्यभजन्कामा ये कामदा नराः ।  
आद्यन्तवन्तो भार्याया देवा वा कालविद्रुताः ॥ ३६॥  
  
नूनं मे भगवान् प्रीतः विष्णुः केन अपि कर्मणा ।  
निर्वेदः अयं दुराशाया यत् मे जातः सुखावहः ॥ ३७॥  
  
मैवं स्युर्मन्दभग्यायाः क्लेशा निर्वेदहेतवः ।  
येनानुबन्धं निहृत्य पुरुषः शममृच्छति ॥ ३८॥  
  
तेन उपकृतम् आदाय शिरसा ग्राम्यसङ्गताः ।  
त्यक्त्वा दुराशाः शरणं व्रजामि तम् अधीश्वरम् ॥ ३९॥  
  
सन्तुष्टा श्रद्दधत्येतद्यथालाभेन जीवती ।  
विहराम्यमुनैवाहमात्मना रमणेन वै ॥ ४०॥  
  
संसारकूपे पतितं विषयैर्मुषितेक्षणम् ।  
ग्रस्तं कालाहिनाऽऽत्मानं कोऽन्यस्त्रातुमधीश्वरः ॥ ४१॥  
  
आत्मा एव हि आत्मनः गोप्ता निर्विद्येत यदाखिलात् ।  
अप्रमत्तः इदं पश्यत् ग्रस्तं कालाहिना जगत् ॥ ४२॥  
  
ब्राह्मण उवाच ।  
एअवं व्यवसितमतिर्दुराशां कान्ततर्षजाम् ।  
छित्वोपशममास्थाय शय्यामुपविवेश सा ॥ ४३॥  
  
आशा हि परमं दुःखं नैराश्यं परमं सुखम् ।  
यथा सञ्छिद्य कान्ताशां सुखं सुष्वाप पिङ्गला ॥ ४४॥  
  
इति श्रीमद्भागवते महापुराणे पारमहंस्यां  
संहितायामेकादशस्कन्धे पिङ्गलोपाख्याऽनेष्टमोऽध्यायः  
॥ ८॥  
  
अथ नवमोऽध्यायः ।  
ब्राह्मणः उवाच ।  
परिग्रहः हि दुःखाय यत् यत् प्रियतमं नृणाम् ।  
अनन्तं सुखम् आप्नोति तत् विद्वान् यः तु अकिञ्चनः ॥ १॥  
  
सामिषं कुररं जघ्नुः बलिनः ये निरामिषाः ।  
तत् आमिषं परित्यज्य सः सुखं समविन्दत ॥ २॥  
  
न मे मानावमानौ स्तः न चिन्ता गेहपुत्रिणाम् ।  
आत्मक्रीडः आत्मरतिः विचरामि इह बालवत् ॥ ३॥  
  
द्वौ एव चिन्तया मुक्तौ परम आनन्दः आप्लुतौ ।  
यः विमुग्धः जडः बालः यः गुणेभ्यः परं गतः ॥ ४॥  
  
क्वचित् कुमारी तु आत्मानं वृणानान् गृहम् आगतान् ।  
स्वयं तान् अर्हयामास क्वापि यातेषु बन्धुषु ॥ ५॥  
  
तेषम् अभ्यवहारार्थं शालीन् रहसि पार्थिव ।  
अवघ्नन्त्याः प्रकोष्ठस्थाः चक्रुः शङ्खाः स्वनं महत् ॥  ६॥  
  
सा तत् जुगुप्सितं मत्वा महती व्रीडिता ततः ।  
बभञ्ज एकैकशः शङ्खान् द्वौ द्वौ पाण्योः अशेषयत् ॥  ७॥  
  
उभयोः अपि अभूत् घोषः हि अवघ्नन्त्याः स्म शङ्खयोः ।  
तत्र अपि एकं निरभिदत् एकस्मान् न अभवत् ध्वनिः ॥ ८॥  
  
अन्वशिक्षम् इमं तस्याः उपदेशम् अरिन्दम ।  
लोकान् अनुचरन् एतान् लोकतत्त्वविवित्सया ॥ ९॥  
  
वासे बहूनां कलहः भवेत् वार्ता द्वयोः अपि ।  
एकः एव चरेत् तस्मात् कुमार्याः इव कङ्कणः ॥ १०॥  
  
मनः एकत्र संयुज्यात् जितश्वासः जित आसनः ।  
वैराग्याभ्यासयोगेन ध्रियमाणम् अतन्द्रितः ॥ ११॥  
  
यस्मिन् मनः लब्धपदं यत् एतत्  
    शनैः शनैः मुञ्चति कर्मरेणून् ।  
सत्त्वेन वृद्धेन रजः तमः च  
    विधूय निर्वाणम् उपैति अनिन्धनम् ॥ १२॥  
  
तत् एवम् आत्मनि अवरुद्धचित्तः  
    न वेद किञ्चित् बहिः अन्तरं वा ।  
यथा इषुकारः नृपतिं व्रजन्तम्  
    इषौ गतात्मा न ददर्श पार्श्वे ॥ १३॥  
  
एकचार्यनिकेतः स्यात् अप्रमत्तः गुहाशयः ।  
अलक्ष्यमाणः आचारैः मुनिः एकः अल्पभाषणः ॥ १४॥  
  
गृहारम्भः अतिदुःखाय विफलः च अध्रुवात्मनः ।  
सर्पः परकृतं वेश्म प्रविश्य सुखम् एधते ॥ १५॥  
  
एको नारायणो देवः पूर्वसृष्टं स्वमायया ।  
संहृत्य कालकलया कल्पान्त इदमीश्वरः ॥ १६॥  
  
एक एवाद्वितीयोऽभूदात्माधारोऽखिलाश्रयः ।  
कालेनात्मानुभावेन साम्यं नीतासु शक्तिषु ।  
सत्त्वादिष्वादिपुएरुषः प्रधानपुरुषेश्वरः ॥ १७॥  
  
परावराणां परम आस्ते कैवल्यसञ्ज्ञितः ।  
केवलानुभवानन्दसन्दोहो निरुपाधिकः ॥ १८॥  
  
केवलात्मानुभावेन स्वमायां त्रिगुणात्मिकाम् ।  
सङ्क्षोभयन्सृजत्यादौ तया सूत्रमरिन्दम ॥ १९॥  
  
तामाहुस्त्रिगुणव्यक्तिं सृजन्तीं विश्वतोमुखम् ।  
यस्मिन्प्रोतमिदं विश्वं येन संसरते पुमान् ॥ २०॥  
  
यथा ऊर्णनाभिः हृदयात् ऊर्णां सन्तत्य वक्त्रतः ।  
तया विहृत्य भूयस्तां ग्रसति एवं महेश्वरः ॥ २१॥  
  
यत्र यत्र मनः देही धारयेत् सकलं धिया ।  
स्नेहात् द्वेषात् भयात् वा अपि याति तत् तत् सरूपताम् ॥ २२॥  
  
कीटः पेशस्कृतं ध्यायन् कुड्यां तेन प्रवेशितः ।  
याति तत् स्सत्मतां राजन् पूर्वरूपम् असन्त्यजन् ॥ २३॥  
  
एवं गुरुभ्यः एतेभ्यः एष मे शिक्षिता मतिः ।  
स्वात्मा उपशिक्षितां बुद्धिं श्रुणु मे वदतः प्रभो ॥ २४॥  
  
देहः गुरुः मम विरक्तिविवेकहेतुः  
     बिभ्रत् स्म सत्त्वनिधनं सतत अर्त्युत् अर्कम् ।  
तत्त्वानि अनेन विमृशामि यथा तथा अपि  
     पारक्यम् इति अवसितः विचरामि असङ्गः ॥ २५॥  
  
जायात्मजार्थपशुभृत्यगृहाप्तवर्गान्  
     पुष्णाति यत् प्रियचिकीर्षया वितन्वन् ॥  
  
स्वान्ते सकृच्छ्रम् अवरुद्धधनः सः देहः  
     सृष्ट्वा अस्य बीजम् अवसीदति वृक्षधर्मा ॥ २६॥  
  
जिह्वा एकतः अमुम् अवकर्षति कर्हि तर्षा  
     शिश्नः अन्यतः त्वक् उदरं श्रवणं कुतश्चित् ।  
ग्राणः अन्यतः चपलदृक् क्व च कर्मशक्तिः  
     बह्व्यः सपत्न्यः इव गेहपतिं लुनन्ति ॥ २७॥  
  
सृष्ट्वा पुराणि विविधानि अजया आत्मशक्त्या  
     वृक्षान् सरीसृपपशून्खगदंशमत्स्यान् ।  
तैः तैः अतुष्टहृदयः पुरुषं विधाय  
     ब्रह्मावलोकधिषणं मुदमाप देवः ॥ २८॥  
  
लब्ध्वा सुदुर्लभम् इदं बहुसम्भवान्ते  
     मानुष्यमर्थदमनित्यमपीह धीरः ।  
तूर्णं यतेत न पतेत् अनुमृत्युः यावत्  
     निःश्रेयसाय विषयः खलु सर्वतः स्यात् ॥ २९॥  
  
एवं सञ्जातवैराग्यः विज्ञानलोक आत्मनि ।  
विचरामि महीम् एतां मुक्तसङ्गः अनहङ्कृतिः ॥ ३०॥  
  
न हि एकस्मात् गुरोः ज्ञानं सुस्थिरं स्यात् सुपुष्कलम् ।  
ब्रह्म एतत् अद्वितीयं वै गीयते बहुधा ऋषिभिः ॥ ३१॥  
  
श्रीभगवानुवाच ।  
इत्युक्त्वा स यदुं विप्रस्तमामन्त्रय गभीरधीः ।  
वन्दितो।आभ्यर्थितो राज्ञा ययौ प्रीतो यथागतम् ॥ ३२॥  
  
अवधूतवचः श्रुत्वा पूर्वेषां नः स पूर्वजः ।  
सर्वसङ्गविनिर्मुक्तः समचित्तो बभूव ह ॥ ३३॥  
  
(इति अवधूतगीतम् ।)  
  
इति श्रीमद्भागवते महापुराणे पारमहंस्यां  
संहितायामेकादशस्कन्धे भगवदुद्धवसंवादे  
नवमोऽध्यायः ॥ ९॥  
  
  
Encoded by Sunder Hattangadi sunderh at hotmail.com  
  
Portion of adhyAyas 7, 8 and 9 from Uddhavagita  
  
