---
Author: Vyasa (by tradition) author of Puranas
Category: gItA, giitaa, gurudev
File name: gurugita.itx
Indexextra: (meaning and audio, excerpts, Hindi 1, 2, kulArNava)
Language: Sanskrit
Latest update: July 22, 1998, July 2, 2011
Location: doc_giitaa
Proofread by: Sunder Hattangadi(sunderh at hotmail.com)
Send corrections to: Sunder Hattangadi(sunderh@hotmail.com)
Site access: https://sanskritdocuments.org
SubDeity: gurudev
Subject: religion
Sublocation: giitaa
Text title: gurugiitaa
Transliterated by: Sunder Hattangadi and Shankarans achintya at ican.net
engtitle: guru gItA - long version
itxtitle: gurugItA
title: गुरुगीता

---
  
 गुरु गीता   
॥ प्रथमोऽध्यायः ॥  
अचिन्त्याव्यक्तरूपाय निर्गुणाय गणात्मने ।  
समस्तजगदाधारमूर्तये ब्रह्मणे नमः ॥ १॥  
  
ऋषय ऊचुः ।  
सूत सूत महाप्राज्ञ निगमागमपारगम् ।  
गुरुस्वरूपमस्माकं ब्रूहि सर्वमलापहम् ॥ २॥  
  
यस्य श्रवणमात्रेण देही दुःखाद्विमुच्यते ।  
येन मार्गेण मुनयः सर्वज्ञत्वं प्रपेदिरे ॥ ३॥  
  
यत्प्राप्य न पुनर्याति नरः संसारबन्धनम् ।  
तथाविधं परं तत्त्वं वक्तव्यमधुना त्वया ॥ ४॥  
  
गुह्याद्गुह्यतमं सारं गुरुगीता विशेषतः ।  
त्वत्प्रसादाच्च श्रोतव्या तत्सर्वं ब्रूहि सूत नः ॥ ५॥  
  
इति सम्प्रार्थितः सूतो मुनिसङ्घैर्मुहुर्मुहुः ॥  
  
कुतूहलेन महता प्रोवाच मधुरं वचः ॥ ६॥  
  
सूत उवाच ।  
श्रुणुध्वं मुनयः सर्वे श्रद्धया परया मुदा ।  
वदामि भवरोगघ्नीं गीतां मातृस्वरूपिणीम् ॥ ७॥  
  
पुरा कैलासशिखरे सिद्धगन्धर्वसेविते ।  
तत्र कल्पलतापुष्पमन्दिरेऽत्यन्तसुन्दरे ॥ ८॥  
  
व्याघ्राजिने समासीनं शुकादिमुनिवन्दितम् ।  
बोधयन्तं परं तत्त्वं मध्ये मुनिगणे क्वचित् ॥ ९॥  
  
प्रणम्रवदना शश्वन्नमस्कुर्वन्तमादरात् ।  
दृष्ट्वा विस्मयमापन्न पार्वती परिपृच्छति ॥ १०॥  
  
पार्वत्युवाच ।  
ॐ नमो देव देवेश परात्पर जगद्गुरो ।  
त्वां नमस्कुर्वते भक्त्या सुरासुरनराः सदा ॥ ११॥  
  
विधिविष्णुमहेन्द्राद्यैर्वन्द्यः खलु सदा भवान् ।  
नमस्करोषि कस्मै त्वं नमस्काराश्रयः किल ॥ १२॥  
  
दृष्ट्वैतत्कर्म विपुलमाश्चर्य प्रतिभाति मे ।  
किमेतन्न विजानेऽहं कृपया वद मे प्रभो ॥ १३॥  
  
भगवन् सर्वधर्मज्ञ व्रतानां व्रतनायकम् ।  
ब्रूहि मे कृपया शम्भो गुरुमाहात्म्यमुत्तमम् ॥ १४॥  
  
केन मार्गेण भो स्वामिन् देही ब्रह्ममयो भवेत् ।  
तत्कृपां कुरु मे स्वामिन्नमामि चरणौ तव ॥ १५॥  
  
इति सम्प्रार्थितः शश्वन्महादेवो महेश्वरः ।  
आनन्दभरतिः स्वान्ते पार्वतीमिदमब्रवीत् ॥ १६॥  
  
श्री महादेव उवाच ।  
न वक्तव्यमिदं देवि रहस्यातिरहस्यकम् ।  
न कस्यापि पुरा प्रोक्तं त्वद्भक्त्यर्थं वदामि तत् ॥ १७॥  
  
मम रूपासि देवि त्वमतस्तत्कथयामि ते ।  
लोकोपकारकः प्रश्नो न केनापि कृतः पुरा ॥ १८॥  
  
यस्य देवे परा भक्तिर्यथा देवे तथा गुरौ ।  
तस्यैते कथिता ह्यर्थाः प्रकाशन्ते महात्मनः ॥ १९॥  
  
यो गुरुः स शिवः प्रोक्तो यः शिवः स गुरुः स्मृतः ।  
विकल्पं यस्तु कुर्वीत स नरो गुरुतल्पगः ॥ २०॥  
  
दुर्लभं त्रिषु लोकेषु तच्छृणुश्व वदाम्यहम् ।  
गुरुब्रह्म विना नान्यः सत्यं सत्यं वरानने ॥ २१॥  
  
वेदशास्त्रपुराणानि चेतिहासादिकानि च ।  
मन्त्रयन्त्रादिविद्यानां मोहनोच्चाटनादिकम् ॥ २२॥  
  
शैवशाक्तागमादीनि ह्यन्ये च बहवो मताः ।  
अपभ्रंशाः समस्तानां जीवानां भ्रान्तचेतसाम् ॥ २३॥  
  
जपस्तपो व्रतं तीर्थं यज्ञो दानं तथैव च ।  
गुरुतत्त्वमविज्ञाय सर्वं व्यर्थं भवेत्प्रिये ॥ २४॥  
  
गुरुबुद्ध्यात्मनो नान्यत् सत्यं सत्यं वरानने ।  
तल्लाभार्थं प्रयत्नस्तु कर्तव्यश्च मनीषिभिः ॥ २५॥  
  
गूढाविद्या जगन्माया देहश्चाज्ञानसम्भवः ।  
विज्ञानं यत्प्रसादेन गुरुशब्देन कथयते ॥ २६॥  
  
यदङ्घ्रिकमलद्वन्द्वं द्वन्द्वतापनिवारकम् ।  
तारकं भवसिन्धोश्च तं गुरुं प्रणमाम्यहम् ॥ २७॥  
  
देही ब्रह्म भवेद्यस्मात् त्वत्कृपार्थं वदामि तत् ।  
सर्वपापविशुद्धात्मा श्रीगुरोः पादसेवनात् ॥ २८॥  
  
सर्वतीर्थावगाहस्य सम्प्राप्नोति फलं नरः ।  
गुरोः पादोदकं पीत्वा शेषं शिरसि धारयन् ॥ २९॥  
  
शोषणं पापपङ्कस्य दीपनं ज्ञानतेजसः ।  
गुरोः पादोदकं सम्यक् संसारार्णवतारकम् ॥ ३०॥  
  
अज्ञानमूलहरणं जन्मकर्मनिवारकम् ।  
ज्ञानविज्ञानसिद्ध्यर्थं गुरुपादोदकं पिबेत् ॥ ३१॥  
  
गुरुपादोदकं पानं गुरोरुच्छिष्टभोजनम् ।  
गुरुमूर्तेः सदा ध्यानं गुरोर्नाम्नः सदा जपः ॥ ३२॥  
  
स्वदेशिकस्यैव च नामकीर्तनं  
भवेदनन्तस्य शिवस्य कीर्तनम् ।  
स्वदेशिकस्यैव च नामचिन्तनं  
भवेदनन्तस्य शिवस्य चिन्तनम् ॥ ३३॥  
  
यत्पादरेणुर्वै नित्यं कोऽपि संसारवारिधौ ।  
सेतुबन्धायते नाथं देशिकं तमुपास्महे ॥ ३४॥  
  
यदनुग्रहमात्रेण शोकमोहौ विनश्यतः ।  
तस्मै श्रीदेशिकेन्द्राय नमोऽस्तु परमात्मने ॥ ३५॥  
  
यस्मादनुग्रहं लब्ध्वा महदज्ञान्मुत्सृजेत् ।  
तस्मै श्रीदेशिकेन्द्राय नमश्चाभीष्टसिद्धये ॥ ३६॥  
  
काशीक्षेत्रं निवासश्च जान्हवी चरणोदकम् ।  
गुरुविश्वेश्वरः साक्षात् तारकं ब्रह्मनिश्चयः ॥ ३७॥  
  
गुरुसेवा गया प्रोक्ता देहः स्यादक्षयो वटः ।  
तत्पादं विष्णुपादं स्यात् तत्र दत्तमनन्तकम् ॥ ३८॥  
  
गुरुमूर्ति स्मरेन्नित्यं गुरुर्नाम सदा जपेत् ।  
गुरोराज्ञां प्रकुर्वीत गुरोरन्यं न भावयेत् ॥ ३९॥  
  
गुरुवक्त्रे स्थितं ब्रह्म प्राप्यते तत्प्रसादतः ।  
गुरोर्ध्यानं सदा कुर्यात् कुलस्त्री स्वपतिं यथा ॥ ४०॥  
  
स्वाश्रमं च स्वजातिं च स्वकीर्तिं पुष्टिवर्धनम् ।  
एतत्सर्वं परित्यज्य गुरुमेव समाश्रयेत् ॥ ४१॥  
  
अनन्याश्चिन्तयन्तो ये सुलभं परमं सुखम् ।  
तस्मात्सर्वप्रयत्नेन गुरोराराधनं कुरु ॥ ४२॥  
  
गुरुवक्त्रे स्थिता विद्या गुरुभक्त्या च लभ्यते ।  
त्रैलोक्ये स्फुटवक्तारो देवर्षिपितृमानवाः ॥ ४३॥  
  
गुकारश्चान्धकारो हि रुकारस्तेज उच्यते ।  
अज्ञानग्रासकं ब्रह्म गुरुरेव न संशयः ॥ ४४॥  
  
गुकारो भवरोगः स्यात् रुकारस्तन्निरोधकृत् ।  
भवरोगहरत्याच्च गुरुरित्यभिधीयते ॥ ४५॥  
  
गुकारश्च गुणातीतो रूपातीतो रुकारकः ।  
गुणरूपविहीनत्वात् गुरुरित्यभिधीयते ॥ ४६॥  
  
गुकारः प्रथमो वर्णो मायादिगुणभासकः ।  
रुकारोऽस्ति परं ब्रह्म मायाभ्रान्तिविमोचनम् ॥ ४७॥  
  
एवं गुरुपदं श्रेष्ठं देवानामपि दुर्लभम् ।  
गरुडोरगगन्धर्वसिद्धादिसुरपूजितम् ॥ ४८॥  
  
ध्रुवं देहि मुमुक्षूणां नास्ति तत्त्वं गुरोः परम् ।  
गुरोराराधनं कुर्यात् स्वजीवत्वं निवेदयेत् ॥ ४९॥  
  
आसनं शयनं वस्त्रं वाहनं भूषणादिकम् ।  
साधकेन प्रदातव्यं गुरुसन्तोषकारणम् ॥ ५०॥  
  
कर्मणा मनसा वाचा सर्वदाऽऽराधयेद्गुरुम् ।  
दीर्घदण्डं नमस्कृत्य निर्लज्जौ गुरुसन्निधौ ॥ ५१॥  
  
शरीरमिन्द्रियं प्राणमर्थस्वजनबान्धवान् ।  
आत्मदारादिकं सर्वं सद्गुरुभ्यो निवेदयेत् ॥ ५२॥  
  
गुरुरेको जगत्सर्वं ब्रह्मविष्णुशिवात्मकम् ।  
गुरोः परतरं नास्ति तस्मात्सम्पूजयेद्गुरुम् ॥ ५३॥  
  
सर्वश्रुतिशिरोरत्नविराजितपदाम्बुजम् ।  
वेदान्तार्थप्रवक्तारं तस्मात् सम्पूजयेद्गुरुम् ॥ ५४॥  
  
यस्य स्मरणमात्रेण ज्ञानमुत्पद्यते स्वयम् ।  
स एव सर्वसम्पत्तिः तस्मात्सम्पूजयेद्गुरुम् ॥ ५५॥  
  
कृमिकोटिभिराविष्टं दुर्गन्धकुलदूषितम् ।  
अनित्यं दुःखनिलयं देहं विद्धि वरानने ॥ ५६॥  
  
संसारवृक्षमारूढाः पतन्ति नरकार्णवे ।  
यस्तानुद्धरते सर्वान् तस्मै श्रीगुरवे नमः ॥ ५७॥  
  
गुरुर्ब्रह्मा गुरुर्विष्णुर्गुरुर्देवो महेश्वरः ।  
गुरुरेव परं ब्रह्म तस्मै श्रीगुरवे नमः ॥ ५८॥  
  
अज्ञानतिमिरान्धस्य ज्ञानाञ्जनशलाकया ।  
चक्षुरुन्मीलितं येन तस्मै श्रीगुरवे नमः ॥ ५९॥  
  
अखण्डमण्डलाकारं व्याप्तं येन चराचरम् ।  
तत्पदं दर्शितं येन तस्मै श्रीगुरवे नमः ॥ ६०॥  
  
स्थावरं जङ्गमं व्याप्तं यत्किञ्चित्सचराचरम् ।  
त्वम्पदं दर्शितं येन तस्मै श्रीगुरवे नमः ॥ ६१॥  
  
चिन्मयं व्यापितं सर्वं त्रैलोक्यं सचराचरम् ।  
असित्वं दर्शितं येन तस्मै श्रीगुरवे नमः ॥ ६२॥  
  
निमिषन्निमिषार्ध्वाद्वा यद्वाक्यादै विमुच्यते ।  
स्वात्मानं शिवमालोक्य तस्मै श्रीगुरवे नमः ॥ ६३॥  
  
चैतन्यं शाश्वतं शान्तं व्योमातीतं निरञ्जनम् ।  
नादबिन्दुकलातीतं तस्मै श्रीगुरवे नमः ॥ ६४॥  
  
निर्गुणं निर्मलं शान्तं जङ्गमं स्थिरमेव च ।  
व्याप्तं येन जगत्सर्वं तस्मै श्रीगुरवे नमः ॥ ६५॥  
  
स पिता स च मे माता स बन्धुः स च देवता ।  
संसारमोहनाशाय तस्मै श्रीगुरवे नमः ॥ ६६॥  
  
यत्सत्त्वेन जगत्सत्यं यत्प्रकाशेन भाति तत् ।  
यदानन्देन नन्दन्ति तस्मै श्रीगुरवे नमः ॥ ६७॥  
  
यस्मिन्स्थितमिदं सर्वं भाति यद्भानरूपतः ।  
प्रियं पुत्रादि यत्प्रीत्या तस्मै श्रीगुरवे नमः ॥ ६८॥  
  
येनेदं दर्शितं तत्त्वं चित्तचैत्यादिकं तथा ।  
जाग्रत्स्वप्नसुषुप्त्यादि तस्मै श्रीगुरवे नमः ॥ ६९॥  
  
यस्य ज्ञानमिदं विश्वं न दृश्यं भिन्नभेदतः ।  
सदैकरूपरूपाय तस्मै श्रीगुरवे नमः ॥ ७०॥  
  
यस्य ज्ञातं मतं तस्य मतं यस्य न वेद सः ।  
अनन्यभावभावाय तस्मै श्रीगुरवे नमः ॥ ७१॥  
  
यस्मै कारणरूपाय कार्यरूपेण भाति यत् ।  
कार्यकारणरूपाय तस्मै श्रीगुरवे नमः ॥ ७२॥  
  
नानारूपमिदं विश्वं न केनाप्यस्ति भिन्नता ।  
कार्यकारणरूपाय तस्मै श्रीगुरवे नमः ॥ ७३॥  
  
ज्ञानशक्तिसमारूढतत्त्वमालाविभूषणे ।  
भुक्तिमुक्तिप्रदात्रे च तस्मै श्रीगुरवे नमः ॥ ७४॥  
  
अनेकजन्मसम्प्राप्तकर्मबन्धविदाहिने ।  
ज्ञानानिलप्रभावेन तस्मै श्रीगुरवे नमः ॥ ७५॥  
  
शोषणं भवसिन्धोश्च दीपनं क्षरसम्पदाम् ।  
गुरोः पादोदकं यस्य तस्मै श्रीगुरवे नमः ॥ ७६॥  
  
न गुरोरधिकं तत्त्वं न गुरोरधिकं तपः ।  
न गुरोरधिकं ज्ञानं तस्मै श्रीगुरवे नमः ॥ ७७॥  
  
मन्नाथः श्रीजगन्नाथो मद्गुरुः श्रीजगद्गुरुः ।  
ममात्मा सर्वभूतात्मा तस्मै श्रीगुरवे नमः ॥ ७८॥  
  
गुरुरादिरनादिश्च गुरुः परमदैवतम् ।  
गुरुमन्त्रसमो नास्ति तस्मै श्रीगुरवे नमः ॥ ७९॥  
  
एक एव परो बन्धुर्विषमे समुपस्थिते ।  
गुरुः सकलधर्मात्मा तस्मै श्रीगुरवे नमः ॥ ८०॥  
  
गुरुमध्ये स्थितं विश्वं विश्वमध्ये स्थितो गुरुः ।  
गुरुर्विश्वं न चान्योऽस्ति तस्मै श्रीगुरवे नमः ॥ ८१॥  
  
भवारण्यप्रविष्टस्य दिङ्मोहभ्रान्तचेतसः ।  
येन सन्दर्शितः पन्थाः तस्मै श्रीगुरवे नमः ॥ ८२॥  
  
तापत्रयाग्नितप्तनामशान्तप्राणिनां भुवि ।  
यस्य पादोदकं गङ्गा तस्मै श्रीगुरवे नमः ॥ ८३॥  
  
अज्ञानसर्पदष्टानां प्राणिनां कश्चिकित्सकः ।  
सम्यग्ज्ञानमहामन्त्रवेदिनं सद्गुरु विना ॥ ८४॥  
  
हेतवे जगतामेव संसारार्णवसेतवे ।  
प्रभवे सर्वविद्यानां शम्भवे गुरवे नमः ॥ ८५॥  
  
ध्यानमूलं गुरोर्मूर्तिः पूजामूलं गुरोः पदम् ।  
मन्त्रमूलं गुरोर्वाक्यं मुक्तिमूलं गुरोः कृपा ॥ ८६॥  
  
सप्तसागरपर्यन्तं तीर्थस्नानफलं तु यत् ।  
गुरुपादपयोबिन्दोः सहस्रांशेन तत्फलम् ॥ ८७॥  
  
शिवे रुष्टे गुरुस्त्राता गुरौ रुष्टे न कश्चन ।  
लब्ध्वा कुलगुरु सम्यग्गुरुमेव समाश्रयेत् ॥ ८८॥  
  
मधुलुब्धो यथा भृङ्गः पुष्पात्पुष्पान्तरं व्रजेत् ।  
ज्ञानलुब्धस्तथा शिष्यो गुरोर्गुर्वन्तरं व्रजेत् ॥ ८९॥  
  
वन्दे गुरुपदद्वन्द्वं वाङ्मनातीतगोचरम् ।  
श्वेतरक्तप्रभाभिन्नं शिवशक्त्यात्मकं परम् ॥ ९०॥  
  
गुकारं च गुणातीतं रूकारं रूपवर्जितम् ।  
गुणातीतमरूपं च यो दद्यात् स गुरुः स्मृतः ॥ ९१॥  
  
अत्रिनेत्रः शिवः साक्षात् द्विबाहुश्च हरिः स्मृतः ।  
योऽचतुर्वदनो ब्रह्मा श्रीगुरुः कथितः प्रिये ॥ ९२॥  
  
अयं मयाञ्जलिर्बद्धो दयासागरसिद्धये ।  
यदनुग्रहतो जन्तुश्चित्रसंसारमुक्तिभाक् ॥ ९३॥  
  
श्रीगुरोः परमं रूपं विवेकचक्षुरग्रतः ।  
मन्दभाग्या न पश्यन्ति अन्धाः सूर्योदयं यथा ॥ ९४॥  
  
कुलानां कुलकोटीनां तारकस्तत्र तत्क्षणात् ।  
अतस्तं सद्गुरु ज्ञात्वा त्रिकालमभिवादयेत् ॥ ९५॥  
  
श्रीनाथचरणद्वन्द्वं यस्यां दिशि विराजते ।  
तस्यां दिशि नमस्कुर्याद् भक्त्या प्रतिदिनं प्रिये ॥ ९६॥  
  
साष्टाङ्गप्रणिपातेन स्तुवन्नित्यं गुरुं भजेत् ।  
भजनात्स्थैर्यमाप्नोति स्वस्वरूपमयो भवेत् ॥ ९७॥  
  
दोर्भ्यां पद्भ्यां च जानुभ्यामुरसा शिरसा दृशा ।  
मनसा वचसा चेति प्रणामोष्टाङ्ग उच्यते ॥ ९८॥  
  
तस्यै दिशे सततमज्जलिरेष नित्यम्  
प्रक्षिप्यतां मुखरितैर्मधुरैः प्रसूनैः ।  
जागर्ति यत्र भगवान् गुरुचक्रवर्ती  
विश्वस्थितिप्रलयनाटकनित्यसाक्षी ॥ ९९॥  
  
अभैस्तैः किमु दीर्घकालविमलैर्व्यादिप्रदैर्दुष्करैः  
प्राणायामशतैरनेककरणैर्दुःखात्मकैर्दुर्जयैः ।  
यस्मिन्नभ्युदिते विनश्यति बली वायुः स्वयं तत्क्षणात्  
प्राप्तुं तत्सहजस्वभावमनिशं सेवेत चैकं गुरुम् ॥ १००॥  
  
ज्ञानं विना मुक्तिपदं लभ्यते गुरुभक्तितः ।  
गुरोः प्रसादतो नान्यत् साधनं गुरुमार्गिणाम् ॥ १०१॥  
  
यस्मात्परतरं नास्ति नेति नेतीति वै श्रुतिः ।  
मनसा वचसा चैव सत्यमाराधयेद्गुरुम् ॥ १०२॥  
  
गुरोः कृपाप्रसादेन ब्रह्मविष्णुशिवादयः ।  
सामर्थ्यमभजन् सर्वे सृष्टिस्थित्यन्तकर्मणि ॥ १०३॥  
  
देवकिन्नरगन्धर्वाः पितृयक्षास्तु तुम्बुरुः ।  
मुनयोऽपि न जानन्ति गुरुशुश्रूषणे विधिम् ॥ १०४॥  
  
तार्किकाश्छान्दसाश्चैव दैवज्ञाः कर्मठाः प्रिये ।  
लौकिकास्ते न जानन्ति गुरुतत्त्वं निराकुलम् ॥ १०५॥  
  
महाहङ्कारगर्वेण ततोविद्याबलेन च ।  
भ्रमन्त्येतस्मिन् संसारे घटीयन्त्रं यथा पुनः ॥ १०६॥  
  
यज्ञिनोऽपि न मुक्ताः स्युः न मुक्ता योगिनस्तथा ।  
तापसा अपि नो मुक्ता गुरुतत्त्वात्पराङ्मुखाः ॥ १०७॥  
  
न मुक्तास्तु गन्धर्वाः पितृयक्षास्तु चारणाः ।  
ऋषयः सिद्धदेवाद्या गुरुसेवापराङ्मुखाः ॥ १०८॥  
  
॥ इति श्रीस्कन्दपुराणे उत्तरखण्डे उमामहेश्वर संवादे  
श्री गुरुगीतायां प्रथमोऽध्यायः ॥  
  
॥ द्वितीयोऽध्यायः ॥  
ध्यानं श्रुणु महादेवि सर्वानन्दप्रदायकम् ।  
सर्वसौख्यकरं चैव भुक्तिमुक्तिप्रदायकम् ॥ १०९॥  
  
श्रीमत्परं ब्रह्म गुरुं स्मरामि  
श्रीमत्परं ब्रह्म गुरुं भजामि ।  
श्रीमत्परं ब्रह्म गुरुं वदामि  
श्रीमत्परं ब्रह्म गुरुं नमामि ॥ ११०॥  
  
ब्रह्मानन्दं परमसुखदं केवलं ज्ञानमूर्तिम्  
द्वन्द्वातीतं गगनसदृशं तत्त्वमस्यादिलक्ष्यम् ।  
एकं नित्यं विमलमचलं सर्वधीसाक्षिभूतम्  
भावातीतं त्रिगुणरहितं सद्गुरुं तं नमामि ॥ १११॥  
  
हृदम्बुजे कर्णिकमध्यसंस्थे  
सिंहासने संस्थितदिव्यमूर्तिम् ।  
ध्यायेद्गुरुं चन्द्रकलाप्रकाशम्  
सच्चित्सुखाभीष्टवरं दधानम् ॥ ११२॥  
  
श्वेताम्बरं श्वेतविलेपपुष्पम्  
मुक्ताविभूषं मुदितं द्विनेत्रम् ।  
वामाङ्कपीठस्थितदिव्यशक्तिम्  
मन्दस्मितं पूर्णकृपानिधानम् ॥ ११३॥  
  
ज्ञानस्वरूपं निजभावयुक्तम् आनन्दमानन्दकरं प्रसन्नम् ।  
योगीन्द्रमीड्यं भवरोगवैद्यम् श्रीमद्गुरुं नित्यमहं नमामि ॥ ११४॥  
  
वन्दे गुरूणां चरणारविन्दम् सन्दर्शितस्वात्मसुखाम्बुधीनाम् ।  
जनस्य येषां गुलिकायमानं संसारहालाहलमोहशान्त्यै ॥ ११५॥  
  
यस्मिन् सृष्टिस्थिस्तिध्वंसनिग्रहानुग्रहात्मकम् ।  
कृत्यं पञ्चविधं शश्वत् भासते तं गुरुं भजेत् ॥ ११६॥  
  
पादाब्जे सर्वसंसारदावकालानलं स्वके ।  
ब्रह्मरन्ध्रे स्थिताम्भोजमध्यस्थं चन्द्रमण्डलम् ॥ ११७॥  
  
अकथादित्रिरेखाब्जे सहस्रदलमण्डले ।  
हंसपार्श्वत्रिकोणे च स्मरेत्तन्मध्यगं गुरुम् ॥ ११८॥  
  
नित्यं शुद्धं निराभासं निराकारं निरञ्जनम् ।  
नित्यबोधं चिदानन्दं गुरुं ब्रह्म नमाम्यहम् ॥ ११९॥  
  
सकलभुवनसृष्टिः कल्पिताशेषसृष्टिः  
निखिलनिगमदृष्टिः सत्पदार्थैकसृष्टिः ।  
अतद्गणपरमेष्टिः सत्पदार्थैकदृष्टिः  
भवगुणपरमेष्टिर्मोक्षमार्गैकदृष्टिः ॥ १२०॥  
  
सकलभुवनरङ्गस्थापनास्तम्भयष्टिः  
सकरुणरसवृष्टिस्तत्त्वमालासमष्टिः ।  
सकलसमयसृष्टिस्सच्चिदानन्ददृष्टिः  
निवसतु मयि नित्यं श्रीगुरोर्दिव्यदृष्टिः ॥ १२१॥  
  
न गुरोरधिकं न गुरोरधिकं  
न गुरोरधिकं न गुरोरधिकम् ।  
शिवशासनतः शिवशासनतः  
शिवशासनतः शिवशासनतः ॥ १२२॥  
  
इदमेव शिवमिदमेव शिवम् इदमेव शिवमिदमेव शिवम् ।  
हरिशासनतो हरिशासनतो हरिशासनतो हरिशासनतः ॥ १२३॥  
  
विदितं विदितं विदितं विदितं  
विजनं विजनं विजनं विजनम् ।  
विधिशासनतो विधिशासनतो  
विधिशासनतो विधिशासनतः ॥ १२४॥  
  
एवंविधं गुरुं ध्यात्वा ज्ञानमुत्पद्यते स्वयम् ।  
तदा गुरूपदेशेन मुक्तोऽहमिति भावयेत् ॥ १२५॥  
  
गुरूपदिष्टमार्गेण मनःशुद्धिं तु कारयेत् ।  
अनित्यं खण्डयेत्सर्वं यत्किञ्चिदात्मगोचरम् ॥ १२६॥  
  
ज्ञेयं सर्वं प्रतीतं च ज्ञानं च मन उच्यते ।  
ज्ञानं ज्ञेयं समं कुर्यान्नान्यः पन्था द्वितीयकः ॥ १२७॥  
  
किमत्र बहुनोक्तेन शास्त्रकोटिशतैरपि ।  
दुर्लभा चित्तविश्रान्तिः विना गुरुकृपां पराम् ॥ १२८॥  
  
करुणाखड्गपातेन छित्वा पाशाष्टकं शिशोः ।  
सम्यगानन्दजनकः सद्गुरुः सोऽभिधीयते ॥१२९॥  
  
एवं श्रुत्वा महादेवि गुरुनिन्दां करोति यः ।  
स याति नरकान् घोरान् यावच्चन्द्रदिवाकरौ ॥ १३०॥  
  
यावत्कल्पान्तको देहस्तावद्देवि गुरुं स्मरेत् ।  
गुरुलोपा न कर्तव्यः स्वच्छन्दो यदि वा भवेत् ॥ १३१॥  
  
हुङ्कारेण न वक्तव्यं प्राज्ञशिष्यैः कदाचन ।  
गुरोरग्र न वक्तव्यमसत्यं तु कदाचन ॥ १३२॥  
  
गुरुं त्वङ्कृत्य हुङ्कृत्य गुरुसान्निध्यभाषणः ।  
अरण्ये निर्जले देशे सम्भवेद् ब्रह्मराक्षसः ॥ १३३॥  
  
अद्वैतं भावयेन्नित्यं सर्वावस्थासु सर्वदा ।  
कदाचिदपि नो कुर्याद्द्वैतं गुरुसन्निधौ ॥ १३४॥  
  
दृश्यविस्मृतिपर्यन्तं कुर्याद् गुरुपदार्चनम् ।  
तादृशस्यैव कैवल्यं न च तद्व्यतिरेकिणः ॥ १३५॥  
  
अपि सम्पूर्णतत्त्वज्ञो गुरुत्यागि भवेद्यदा ।  
भवत्येव हि तस्यान्तकाले विक्षेपमुत्कटम् ॥ १३६॥  
  
गुरुकार्यं न लङ्घेत नापृष्ट्वा कार्यमाचरेत् ।  
न ह्युत्तिष्ठेद्दिशेऽनत्वा गुरुसद्भ्वशोभितः ॥ १३७॥  
  
गुरौ सति स्वयं देवि परेषां तु कदाचन ।  
उपदेशं न वै कुर्यात् तथा चेद्राक्षसो भवेत् ॥ १३८॥  
  
न गुरोराश्रमे कुर्यात् दुष्पानं परिसर्पणम् ।  
दीक्षा व्याख्या प्रभुत्वादि गुरोराज्ञां न कारयेत् ॥ १३९॥  
  
नोपाश्रमं च पर्यकं न च पादप्रसारणम् ।  
नाङ्गभोगादिकं कुर्यान्न लीलामपरामपि ॥ १४०॥  
  
गुरूणां सदसद्वापि यदुक्तं तन्न लङ्घयेत् ।  
कुर्वन्नाज्ञां दिवा रात्रौ दासवन्निवसेद्गुरो ॥ १४१॥  
  
अदत्तं न गुरोर्द्रव्यमुपभुञ्जीत कर्हिचित् ।  
दत्ते च रङ्कवद्ग्राह्यं प्राणोऽप्येतेन लभ्यते ॥ १४२॥  
  
पादुकासनशय्यादि गुरुणा यदभीष्टितम् ।  
नमस्कुर्वीत तत्सर्वं पादाभ्यां न स्पृशेत् क्वचित् ॥ १४३॥  
  
गच्छतः पृष्ठतो गच्छेत् गुरुच्छायां न लङ्घयेत् ।  
नोल्बणं धारयेद्वेषं नालङ्कारांस्ततोल्बणान् ॥ १४४॥  
  
गुरुनिन्दाकरं दृष्ट्वा धावयेदथ वासयेत् ।  
स्थानं वा तत्परित्याज्यं जिह्वाछेदाक्षमो यदि ॥ १४५॥  
  
नोच्छिष्टं कस्यचिद्देयं गुरोराज्ञां न च त्यजेत् ।  
कृत्स्नमुच्छिष्टमादाय हविर्वद्भक्षयेत्स्वयम् ॥ १४६॥  
  
नानृतं नाप्रियं चैव न गर्व नापि वा बहु ।  
न नियोगधरं ब्रूयात् गुरोराज्ञां विभावयेत् ॥ १४७॥  
  
प्रभो देवकुलेशानां स्वामिन् राजन् कुलेश्वर ।  
इति सम्बोधनैर्भीतो सच्चरेद्गुरुसन्निधौ ॥ १४८॥  
  
मुनिभिः पन्नगैर्वापि सुरैर्वा शापितो यदि ।  
कालमृत्युभयाद्वापि गुरुः सन्त्राति पार्वति ॥ १४९॥  
  
अशक्ता हि सुराद्याश्च ह्यशक्ताः मुनयस्तथा ।  
गुरुशापोपपन्नस्य रक्षणाय च कुत्रचित् ॥ १५०॥  
  
मन्त्रराजमिदं देवि गुरुरित्यक्षरद्वयम् ।  
स्मृतिवेदपुराणानां सारमेव न संशयः ॥ १५१॥  
  
सत्कारमानपूजार्थं दण्डकाषयधारणः ।  
स सन्न्यासी न वक्तव्यः सन्न्यासी ज्ञानतत्परः ॥ १५२॥  
  
विजानन्ति महावाक्यं गुरोश्चरण सेवया ।  
ते वै सन्न्यासिनः प्रोक्ता इतरे वेषधारिणाः ॥ १५३॥  
  
नित्यं ब्रह्म निराकारं निर्गुणं सत्यचिद्धनम् ।  
यः साक्षात्कुरुते लोके गुरुत्वं तस्य शोभते ॥ १५४॥  
  
गुरुप्रसादतः स्वात्मन्यात्मारामनिरीक्षणात् ।  
समता मुक्तिमार्गेण स्वात्मज्ञानं प्रवर्तते ॥ १५५॥  
  
आब्रह्मस्तम्भपर्यन्तं परमात्मस्वरूपकम् ।  
स्थावरं जङ्गमं चैव प्रणमामि जगन्मयम् ॥ १५६॥  
  
वन्देहं सच्चिदानन्दं भावातीतं जगद्गुरुम् ।  
नित्यं पूर्णं निराकारं निर्गुणं स्वात्मसंस्थितम् ॥ १५७॥  
  
परात्परतरं ध्यायेन्नित्यमानन्दकारकम् ।  
हृदयाकाशमध्यस्थं शुद्धस्फटिकसन्निभम् ॥ १५८॥  
  
स्फाटिके स्फाटिकं रूपं दर्पणे दर्पणो यथा ।  
तथात्मनि चिदाकारमानन्दं सोऽहमित्युत ॥ १५९॥  
  
अङ्गुष्ठमात्रं पुरुषं ध्यायेच्च चिन्मयं हृदि ।  
तत्र स्फुरति यो भावः श्रुणु तत्कथयामि ते ॥ १६०॥  
  
अजोऽहममरोऽहं च ह्यनादिनिधनो ह्यहम् ।  
अविकारश्चिदानन्दो ह्यणीयान्महतो महान् ॥ १६१॥  
  
अपूर्वमपरं नित्यं स्वयञ्ज्योतिर्निरामयम् ।  
विरजं परमाकाशं ध्रुवमानन्दमव्ययम् ॥ १६२॥  
  
अगोचरं तथाऽगम्यं नामरूपविवर्जितम् ।  
निःशब्दं तु विजानीयात्स्वभावाद्ब्रह्म पार्वति ॥ १६३॥  
  
यथा गन्धस्वभावावत्वं कर्पूरकुसुमादिषु ।  
शीतोष्णत्वस्वभावत्वं तथा ब्रह्मणि शाश्वतम् ॥ १६४॥  
  
यथा निजस्वभावेन कुण्डलकटकादयः ।  
सुवर्णत्वेन तिष्ठन्ति तथाऽहं ब्रह्म शाश्वतम् ॥ १६५॥  
  
स्वयं तथाविधो भूत्वा स्थातव्यं यत्रकुत्रचित् ।  
कीटो भृङ्ग इव ध्यानाद्यथा भवति तादृशः ॥ १६६॥  
  
गुरुध्यानं तथा कृत्वा स्वयं ब्रह्ममयो भवेत् ।  
पिण्डे पदे तथा रूपे मुक्तास्ते नात्र संशयः ॥ १६७॥  
  
श्रीपार्वती उवाच ।  
पिण्डं किं तु महादेव पदं किं समुदाहृतम् ।  
रूपातीतं च रूपं किं एतदाख्याहि शङ्कर ॥ १६८॥  
  
श्रीमहादेव उवाच ।  
पिण्डं कुण्डलिनी शक्तिः पदं हंसमुदाहृतम् ।  
रूपं बिन्दुरिति ज्ञेयं रूपातीतं निरञ्जनम् ॥ १६९॥  
  
पिण्डे मुक्ताः पदे मुक्ता रूपे मुक्ता वरानने ।  
रूपातीते तु ये मुक्तास्ते मुक्ता नात्र संशयः ॥ १७०॥  
  
गुरुर्ध्यानेनैव नित्यं देही ब्रह्ममयो भवेत् ।  
स्थितश्च यत्र कुत्रापि मुक्तोऽसौ नात्र संशयः ॥ १७१॥  
  
ज्ञानं स्वानुभवः शान्तिर्वैराग्यं वक्तृता धृतिः ।  
षड्गुणैश्वर्ययुक्तो हि भगवान् श्रीगुरुः प्रिये ॥ १७२॥  
  
गुरुः शिवो गुरुर्देवो गुरुर्बन्धुः शरीरिणाम् ।  
गुरुरात्मा गुरुर्जीवो गुरोरन्यन्न विद्यते ॥ १७३॥  
  
एकाकी निस्पृहः शान्तश्चिन्तासूयादिवर्जितः ।  
बाल्यभावेन यो भाति ब्रह्मज्ञानी स उच्यते ॥ १७४॥  
  
न सुखं वेदशास्त्रेषु न सुखं मन्त्रयन्त्रके ।  
गुरोः प्रसादादन्यत्र सुखं नास्ति महीतले ॥ १७५॥  
  
चार्वाकवैष्णवमते सुखं प्राभाकरे न हि ।  
गुरोः पादान्तिके यद्वत्सुखं वेदान्तसम्मतम् ॥ १७६॥  
  
न तत्सुखं सुरेन्द्रस्य न सुखं चक्रवर्तिनाम् ।  
यत्सुखं वीतरागस्य मुनेरेकान्तवासिनः ॥ १७७॥  
  
नित्यं ब्रह्मरसं पीत्वा तृप्तो यः परमात्मनि ।  
इन्द्रं च मन्यते तुच्छं नृपाणां तत्र का कथा ॥ १७८॥  
  
यतः परमकैवल्यं गुरुमार्गेण वै भवेत् ।  
गुरुभक्तिरतः कार्या सर्वदा मोक्षकाङ्क्षिभिः ॥ १७९॥  
  
एक एवाद्वितीयोऽहं गुरुवाक्येन निश्चितः ।  
एवमभ्यस्यता नित्यं न सेव्यं वै वनान्तरम् ॥ १८०॥  
  
अभ्यासान्निमिषेणैवं समाधिमधिगच्छति ।  
आजन्मजनितं पापं तत्क्षणादेव नश्यति ॥ १८१॥  
  
किमावाहनमव्यक्तै व्यापकं किं विसर्जनम् ।  
अमूर्तो च कथं पूजा कथं ध्यानं निरामये ॥ १८२॥  
  
गुरुर्विष्णुः सत्त्वमयो राजसश्चतुराननः ।  
तामसो रुद्ररूपेण सृजत्यवति हन्ति च ॥ १८३॥  
  
स्वयं ब्रह्ममयो भूत्वा तत्परं नावलोकयेत् ।  
परात्परतरं नान्यत् सर्वगं च निरामयम् ॥ १८४॥  
  
तस्यावलोकनं प्राप्य सर्वसङ्गविवर्जितः ।  
एकाकी निस्पृहः शान्तः स्थातव्यं तत्प्रसादतः ॥ १८५॥  
  
लब्धं वाऽथ न लब्धं वा स्वल्पं वा बहुलं तथा ।  
निष्कामेनैव भोक्तव्यं सदा सन्तुष्टमानसः ॥ १८६॥  
  
सर्वज्ञपदमित्याहुर्देही सर्वमयो भुवि ।  
सदाऽनन्दः सदा शान्तो रमते यत्रकुत्रचित् ॥ १८७॥  
  
यत्रैव तिष्ठते सोऽपि स देशः पुण्यभाजनः ।  
मुक्तस्य लक्षणं देवि तवाग्रे कथितं मया ॥ १८८॥  
  
उपदेशस्त्वयं देवि गुरुमार्गेण मुक्तिदः ।  
गुरुभक्तिस्तथात्यान्ता कर्तव्या वै मनीषिभिः ॥ १८९॥  
  
नित्ययुक्ताश्रयः सर्वो वेदकृत्सर्ववेदकृत् ।  
स्वपरज्ञानदाता च तं वन्दे गुरुमीश्वरम् ॥ १९०॥  
  
यद्यप्यधीता निगमाः षडङ्गा आगमाः प्रिये ।  
अध्यात्मादीनि शास्त्राणि ज्ञानं नास्ति गुरुं विना ॥ १९१॥  
  
शिवपूजारतो वापि विष्णुपूजारतोऽथवा ।  
गुरुतत्त्वविहीनश्चेत्तत्सर्वं व्यर्थमेव हि ॥ १९२॥  
  
शिवस्वरूपमज्ञात्वा शिवपूजा कृता यदि ।  
सा पूजा नाममात्रं स्याच्चित्रदीप इव प्रिये ॥ १९३॥  
  
सर्वं स्यात्सफलं कर्म गुरुदीक्षाप्रभावतः ।  
गुरुलाभात्सर्वलाभो गुरुहीनस्तु बालिशः ॥ १९४॥  
  
गुरुहीनः पशुः कीटः पतङ्गो वक्तुमर्हति ।  
शिवरूपं स्वरूपं च न जानाति यतस्स्वयम् ॥ १९५॥  
  
तस्मात्सर्वप्रयत्नेन सर्वसङ्गविवर्जितः ।  
विहाय शास्त्रजालानि गुरुमेव समाश्रयेत् ॥ १९६॥  
  
निरस्तसर्वसन्देहो एकीकृत्य सुदर्शनम् ।  
रहस्यं यो दर्शयति भजामि गुरुमीश्वरम् ॥ १९७॥  
  
ज्ञानहीनो गुरुस्त्याज्यो मिथ्यावादि विडम्बकः ।  
स्वविश्रान्तिं न जानाति परशान्तिं करोति किम् ॥ १९८॥  
  
शिलायाः किं परं ज्ञानं शिलासङ्घप्रतारणे ।  
स्वयं तर्तुं न जानाति परं निस्तारयेत् कथम् ॥ १९९॥  
  
न वन्दनीयास्ते कष्टं दर्शनाद्भ्रान्तिकारकाः ।  
वर्जयेतान् गुरुन् दूरे धीरानेव समाश्रयेत् ॥ २००॥  
  
पाषण्डिनः पापरताः नास्तिका भेदबुद्धयः ।  
स्त्रीलम्पटा दुराचाराः कृतघ्ना बकवृत्तयः ॥ २०१॥  
  
कर्मभ्रष्टाः क्षमानष्टा निन्द्यतर्केश्च वादिनः ।  
कामिनः क्रोधिनश्चैव हिंस्राश्चण्डाः शठास्तथा ॥ २०२॥  
  
ज्ञानलुप्ता न कर्तव्या महापापास्तथा प्रिये ।  
एभ्यो भिन्नो गुरुः सेव्यः एकभक्त्या विचार्य च ॥ २०३॥  
  
शिष्यादन्यत्र देवेशि न वदेद्यस्य कस्यचित् ।  
नराणां च फलप्राप्तौ भक्तिरेव हि कारणम् ॥ २०४॥  
  
गूढो दृढश्च प्रीतश्च मौनेन सुसमाहितः ।  
सकृत्कामगतौ वापि पञ्चधा गुरुरीरितः ॥ २०५॥  
  
सर्वं गुरुमुखाल्लब्धं सफलं पापनाशनम् ।  
यद्यदात्महितं वस्तु तत्तद्द्रव्यं न वञ्चयेत् ॥ २०६॥  
  
गुरुदेवार्पणं वस्तु तेन तुष्टोऽस्मि सुव्रते ।  
श्रीगुरोः पादुकां मुद्रां मूलमन्त्रं च गोपयेत् ॥ २०७॥  
  
नतास्मि ते नाथ पदारविन्दं  
बुद्धीन्द्रियाप्राणमनोवचोभिः ।  
यच्चिन्त्यते भावित आत्मयुक्तौ  
मुमुक्षिभिः कर्ममयोपशान्तये ॥ २०८॥  
  
अनेन यद्भवेत्कार्यं तद्वदामि तव प्रिये ।  
लोकोपकारकं देवि लौकिकं तु विवर्जयेत् ॥ २०९॥  
  
लौकिकाद्धर्मतो याति ज्ञानहीनो भवार्णवे ।  
ज्ञानभावे च यत्सर्वं कर्म निष्कर्म शाम्यति ॥ २१०॥  
  
इमां तु भक्तिभावेन पठेद्वै श्रुणुयादपि ।  
लिखित्वा यत्प्रदानेन तत्सर्वं फलमश्नुते ॥ २११॥  
  
गुरुगीतामिमां देवि हृदि नित्यं विभावय ।  
महाव्याधिगतैर्दुःखैः सर्वदा प्रजपेन्मुदा ॥ २१२॥  
  
गुरुगीताक्षरैकैकं मन्त्रराजमिदं प्रिये ।  
अन्ये च विविधा मन्त्राः कलां नार्हन्ति षोडशीम् ॥ २१३॥  
  
अनन्त फलमाप्नोति गुरुगीता जपेन तु ।  
सर्वपापहरा देवि सर्वदारिद्र्यनाशिनी ॥ २१४॥  
  
अकालमृत्युहर्त्री च सर्वसङ्कटनाशिनी ।  
यक्षराक्षसभूतादिचोरव्याघ्रविघातिनी ॥ २१५॥  
  
सर्वोपद्रवकुष्ठादिदुष्टदोषनिवारिणी ।  
यत्फलं गुरुसान्निध्यात्तत्फलं पठनाद्भवेत् ॥ २१६॥  
  
महाव्याधिहरा सर्वविभूतेः सिद्धिदा भवेत् ।  
अथवा मोहने वश्ये स्वयमेव जपेत्सदा ॥ २१७॥  
  
कुशदूर्वासने देवि ह्यासने शुभ्रकम्बले ।  
उपविश्य ततो देवि जपेदेकाग्रमानसः ॥ २१८॥  
  
शुक्लं सर्वत्र वै प्रोक्तं वश्ये रक्तासनं प्रिये ।  
पद्मासने जपेन्नित्यं शान्तिवश्यकरं परम् ॥ २१९॥  
  
वस्त्रासने च दारिद्र्यं पाषाणे रोगसम्भवः ।  
मेदिन्यां दुःखमाप्नोति काष्ठे भवति निष्फलम् ॥ २२०॥  
  
कृष्णाजिने ज्ञानसिद्धिर्मोक्षश्रीर्व्याघ्रचर्मणि ।  
कुशासने ज्ञानसिद्धिः सर्वसिद्धिस्तु कम्बले ॥ २२१॥  
  
आग्नेय्यां कर्षणं चैव वायव्यां शत्रुनाशनम् ।  
नैरृत्यां दर्शनं चैव ईशान्यां ज्ञानमेव च ॥ २२२॥  
  
उदङ्मुखः शान्तिजप्ये वश्ये पूर्वमुखस्तथा ।  
याम्ये तु मारणं प्रोक्तं पश्चिमे च धनागमः ॥ २२३॥  
  
मोहनं सर्वभूतानां बन्धमोक्षकरं परम् ।  
देवराज्ञां प्रियकरं राजानं वशमानयेत् ॥ २२४॥  
  
मुखस्तम्भकरं चैव गुणानां च विवर्धनम् ।  
दुष्कर्मनाशनं चैव तथा सत्कर्मसिद्धिदम् ॥ २२५॥  
  
प्रसिद्धं साधयेत्कार्यं नवग्रहभयापहम् ।  
दुःस्वप्ननाशनं चैव सुस्वप्नफलदायकम् ॥ २२६॥  
  
मोहशान्तिकरं चैव बन्धमोक्षकरं परम् ।  
स्वरूपज्ञाननिलयं गीताशास्त्रमिदं शिवे ॥ २२७॥  
  
यं यं चिन्तयते कामं तं तं प्राप्नोति निश्चयम् ।  
नित्यं सौभाग्यदं पुण्यं तापत्रयकुलापहम् ॥ २२८॥  
  
सर्वशान्तिकरं नित्यं तथा वन्ध्या सुपुत्रदम् ।  
अवैधव्यकरं स्त्रीणां सौभाग्यस्य विवर्धनम् ॥ २२९॥  
  
आयुरारोग्यमैश्वर्यं पुत्रपौत्रप्रवर्धनम् ।  
निष्कामजापी विधवा पठेन्मोक्षमवाप्नुयात् ॥ २३०॥  
  
अवैधव्यं सकामा तु लभते चान्यजन्मनि ।  
सर्वदुःखमयं विघ्नं नाशयेत्तापहारकम् ॥ २३१॥  
  
सर्वपापप्रशमनं धर्मकामार्थमोक्षदम् ।  
यं यं चिन्तयते कामं तं तं प्राप्नोति निश्चितम् ॥ २३२॥  
  
काम्यानां कामधेनुर्वै कल्पिते कल्पपादपः ।  
चिन्तामणिश्चिन्तितस्य सर्वमङ्गलकारकम् ॥ २३३॥  
  
लिखित्वा पूजयेद्यस्तु मोक्षश्रियमवाप्नुयात् ।  
गुरूभक्तिर्विशेषेण जायते हृदि सर्वदा ॥ २३४॥  
  
जपन्ति शाक्ताः सौराश्च गाणपत्याश्च वैष्णवाः ।  
शैवाः पाशुपताः सर्वे सत्यं सत्यं न संशयः ॥ २३५॥  
  
॥ इति श्रीस्कन्दपुराणे उत्तरखण्डे उमामहेश्वर संवादे  
श्री गुरुगीतायां द्वितीयोऽध्यायः ॥  
  
॥ तृतीयः अध्यायः ॥  
अथ काम्यजपस्थानं कथयामि वरानने ।  
सागरान्ते सरितीरे तीर्थे हरिहरालये ॥ २३६॥  
  
शक्तिदेवालये गोष्ठे सर्वदेवालये शुभे ।  
वटस्य धात्र्या मूले वा मठे वृन्दावने तथा ॥ २३७॥  
  
पवित्रे निर्मले देशे नित्यानुष्ठानतोऽपि वा ।  
निर्वेदनेन मौनेन जपमेतत् समारभेत् ॥ २३८॥  
  
जाप्येन जयमाप्नोति जपसिद्धिं फलं तथा ।  
हीनं कर्म त्यजेत्सर्वं गर्हितस्थानमेव च ॥ २३९॥  
  
श्मशाने बिल्वमूले वा वटमूलान्तिके तथा ।  
सिद्ध्यन्ति कानके मूले चूतवृक्षस्य सन्निधौ ॥ २४०॥  
  
पीतासनं मोहने तु ह्यसितं चाभिचारिके ।  
ज्ञेयं शुक्लं च शान्त्यर्थं वश्ये रक्तं प्रकीर्तितम् ॥ २४१॥  
  
जपं हीनासनं कुर्वत् हीनकर्मफलप्रदम् ।  
गुरुगीतां प्रयाणे वा सङ्ग्रामे रिपुसङ्कटे ॥ २४२॥  
  
जपन् जयमवाप्नोति मरणे मुक्तिदायिका ।  
सर्वकर्माणि सिद्ध्यन्ति गुरुपुत्रे न संशयः ॥ २४३॥  
  
गुरुमन्त्रो मुखे यस्य तस्य सिद्ध्यन्ति नान्यथा ।  
दीक्षया सर्वकर्माणि सिद्ध्यन्ति गुरुपुत्रके ॥ २४४॥  
  
भवमूलविनाशाय चाष्टपाशनिवृत्तये ।  
गुरुगीताम्भसि स्नानं तत्त्वज्ञः कुरुते सदा ॥ २४५॥  
  
स एवं सद्गुरुः साक्षात् सदसद्ब्रह्मवित्तमः ।  
तस्य स्थानानि सर्वाणि पवित्राणि न संशयः ॥ २४६॥  
  
सर्वशुद्धः पवित्रोऽसौ स्वभावाद्यत्र तिष्ठति ।  
तत्र देवगणाः सर्वे क्षेत्रपीठे चरन्ति च ॥ २४७॥  
  
आसनस्थाः शयाना वा गच्छन्तस्तिष्ठन्तोऽपि वा ।  
अश्वारूढा गजारूढाः सुषुप्ता जाग्रतोऽपि वा ॥ २४८॥  
  
शुचिभूता ज्ञानवन्तो गुरुगीता जपन्ति ये ।  
तेषां दर्शनसंस्पर्षात् दिव्यज्ञानं प्रजायते ॥ २४९॥  
  
समुद्रे वै यथा तोयं क्षीरे क्षीरं जले जलम् ।  
भिन्ने कुम्भे यथाकाशं तथाऽऽत्मा परमात्मनि ॥ २५०॥  
  
तथैव ज्ञानवान् जीवः परमात्मनि सर्वदा ।  
ऐक्येन रमते ज्ञानी यत्र कुत्र दिवानिशम् ॥ २५१॥  
  
एवंविधो महायुक्तः सर्वत्र वर्तते सदा ।  
तस्मात्सर्वप्रकारेण गुरुभक्तिं समाचरेत् ॥ २५२॥  
  
गुरुसन्तोषणादेव मुक्तो भवति पार्वति ।  
अणिमादिषु भोक्तृत्वं कृपया देवि जायते ॥ २५३॥  
  
साम्येन रमते ज्ञानी दिवा वा यदि वा निशि ।  
एवंविधो महामौनी त्रैलोक्यसमतां व्रजेत् ॥ २५४॥  
  
अथ संसारिणः सर्वे गुरुगीताजपेन तु ।  
सर्वान् कामांस्तु भुञ्जन्ति त्रिसत्यं मम भाषितम् ॥ २५५॥  
  
सत्यं सत्यं पुनः सत्यं धर्मसारं मयोदितम् ।  
गुरुगीतासमं स्तोत्रं नास्ति तत्त्वं गुरोः परम् ॥ २५६॥  
  
गुरुर्देवो गुरुर्धर्मो गुरौ निष्ठा परं तपः ।  
गुरोः परतरं नास्ति त्रिवारं कथयामि ते ॥ २५७॥  
  
धन्या माता पिता धन्यो गोत्रं धन्यं कुलोद्भवः ।  
धन्या च वसुधा देवि यत्र स्याद्गुरुभक्तता ॥ २५८॥  
  
आकल्पजन्म कोटीनां यज्ञव्रततपःक्रियाः ।  
ताः सर्वाः सफला देवि गुरूसन्तोषमात्रतः ॥ २५९॥  
  
शरीरमिन्द्रियं प्राणश्चार्थः स्वजनबन्धुता ।  
मातृकुलं पितृकुलं गुरुरेव न संशयः ॥ २६०॥  
  
मन्दभाग्या ह्यशक्ताश्च ये जना नानुमन्वते ।  
गुरुसेवासु विमुखाः पच्यन्ते नरकेशुचौ ॥ २६१॥  
  
विद्या धनं बलं चैव तेषां भाग्यं निरर्थकम् ।  
येषां गुरूकृपा नास्ति अधो गच्छन्ति पार्वती ॥ २६२॥  
  
ब्रह्मा विष्णुश्च रुद्रश्च देवताः पितृकिन्नराः ।  
सिद्धचारणयक्षाश्च अन्ये च मुनयो जनाः ॥ २६३॥  
  
गुरुभावः परं तीर्थमन्यर्थं निरर्थकम् ।  
सर्वतीर्थमयं देवि श्रीगुरोश्चरणाम्बुजम् ॥ २६४॥  
  
कन्याभोगरता मन्दाः स्वकान्तायाः पराङ्मुखाः ।  
अतः परं मया देवि कथितन्न मम प्रिये ॥ २६५॥  
  
इदं रहस्यमस्पष्टं वक्तव्यं च वरानने ।  
सुगोप्यं च तवाग्रे तु ममात्मप्रीतये सति ॥ २६६॥  
  
स्वामिमुख्यगणेशाद्यान् वैष्णवादींश्च पार्वति ।  
न वक्तव्यं महामाये पादस्पर्शं कुरुष्व मे ॥ २६७॥  
  
अभक्ते वञ्चके धूर्ते पाषण्डे नास्तिकादिषु ।  
मनसाऽपि न वक्तव्या गुरुगीता कदाचन ॥ २६८॥  
  
गुरवो बहवः सन्ति शिष्यवित्तापहारकाः ।  
तमेकं दुर्लभं मन्ये शिष्यहृत्तापहारकम् ॥ २६९॥  
  
चातुर्यवान् विवेकी च अध्यात्मज्ञानवान् शुचिः ।  
मानसं निर्मलं यस्य गुरुत्वं तस्य शोभते ॥ २७०॥  
  
गुरवो निर्मलाः शान्ताः साधवो मितभाषिणः ।  
कामक्रोधविनिर्मुक्ताः सदाचाराः जितेन्द्रियाः ॥ २७१॥  
  
सूचकादिप्रभेदेन गुरवो बहुधा स्मृताः ।  
स्वयं सम्यक् परीक्ष्याथ तत्त्वनिष्ठं भजेत्सुधीः ॥ २७२॥  
  
वर्णजालमिदं तद्वद्बाह्यशास्त्रं तु लौकिकम् ।  
यस्मिन् देवि समभ्यस्तं स गुरुः सुचकः स्मृतः ॥ २७३॥  
  
वर्णाश्रमोचितां विद्यां धर्माधर्मविधायिनीम् ।  
प्रवक्तारं गुरुं विद्धि वाचकं त्विति पार्वति ॥ २७४॥  
  
पञ्चाक्षर्यादिमन्त्राणामुपदेष्टा तु पार्वति ।  
स गुरुर्बोधको भूयादुभयोरयमुत्तमः ॥ २७५॥  
  
मोहमारणवश्यादितुच्छमन्त्रोपदर्शिनम् ।  
निषिद्धगुरुरित्याहुः पण्डितास्तत्त्वदर्शिनः ॥ २७६॥  
  
अनित्यमिति निर्दिश्य संसारं सङ्कटालयम् ।  
वैराग्यपथदर्शी यः स गुरुर्विहितः प्रिये ॥ २७७॥  
  
तत्त्वमस्यादिवाक्यानामुपदेष्टा तु पार्वति ।  
कारणाख्यो गुरुः प्रोक्तो भवरोगनिवारकः ॥ २७८॥  
  
सर्वसन्देहसन्दोहनिर्मूलनविचक्षणः ।  
जन्ममृत्युभयघ्नो यः स गुरुः परमो मतः ॥ २७९॥  
  
बहुजन्मकृतात् पुण्याल्लभ्यतेऽसौ महागुरुः ।  
लब्ध्वाऽमुं न पुनर्याति शिष्यः संसारबन्धनम् ॥ २८०॥  
  
एवं बहुविधा लोके गुरवः सन्ति पार्वति ।  
तेषु सर्वप्रयत्नेन सेव्यो हि परमो गुरुः ॥ २८१॥  
  
निषिद्धगुरुशिष्यस्तु दुष्टसङ्कल्पदूषितः ।  
ब्रह्मप्रलयपर्यन्तं न पुनर्याति मर्त्यताम् ॥ २८२॥  
  
एवं श्रुत्वा महादेवी महादेववचस्तथा ।  
अत्यन्तविह्वलमना शङ्करं परिपृच्छति ॥ २८३॥  
  
पार्वत्युवाच ।  
नमस्ते देवदेवात्र श्रोतव्यं किञ्चिदस्ति मे ।  
श्रुत्वा त्वद्वाक्यमधुना भृशं स्याद्विह्वलं मनः ॥ २८४॥  
  
स्वयं मूढा मृत्युभीताः सुकृताद्विरतिं गताः ।  
दैवान्निषिद्धगुरुगा यदि तेषां तु का गतिः ॥ २८५॥  
  
श्री महादेव उवाच ।  
श्रुणु तत्त्वमिदं देवि यदा स्याद्विरतो नरः ।  
तदाऽसावधिकारीति प्रोच्यते श्रुतिमस्तकैः ॥ २८६॥  
  
अखण्डैकरसं ब्रह्म नित्यमुक्तं निरामयम् ।  
स्वस्मिन् सन्दर्शितं येन स भवेदस्यं देशिकः ॥ २८७॥  
  
जलानां सागरो राजा यथा भवति पार्वति ।  
गुरूणां तत्र सर्वेषां राजायं परमो गुरुः ॥ २८८॥  
  
मोहादिरहितः शान्तो नित्यतृप्तो निराश्रयः ।  
तृणीकृतब्रह्मविष्णुवैभवः परमो गुरुः ॥ २८९॥  
  
सर्वकालविदेशेषु स्वतन्त्रो निश्चलस्सुखी ।  
अखण्डैकरसास्वादतृप्तो हि परमो गुरुः ॥ २९०॥  
  
द्वैताद्वैतविनिर्मुक्तः स्वानुभूतिप्रकाशवान् ।  
अज्ञानान्धतमश्छेत्ता सर्वज्ञः परमो गुरुः ॥ २९१॥  
  
यस्य दर्शनमात्रेण मनसः स्यात् प्रसन्नता ।  
स्वयं भूयात् धृतिश्शान्तिः स भवेत् परमो गुरुः ॥ २९२॥  
  
सिद्धिजालं समालोक्य योगिनां मन्त्रवादिनाम् ।  
तुच्छाकारमनोवृत्तिर्यस्यासौ परमो गुरुः ॥ २९३॥  
  
स्वशरीरं शवं पश्यन् तथा स्वात्मानमद्वयम् ।  
यः स्त्रीकनकमोहघ्नः स भवेत् परमो गुरुः ॥ २९४॥  
  
मौनी वाग्मीति तत्त्वज्ञो द्विधाभूच्छृणु पार्वति ।  
न कश्चिन्मौनिना लाभो लोकेऽस्मिन्भवति प्रिये ॥ २९५॥  
  
वाग्मी तूत्कटसंसारसागरोत्तारणक्षमः ।  
यतोसौ संशयच्छेत्ता शास्त्रयुक्त्यनुभूतिभिः ॥ २९६॥  
  
गुरुनामजपाद्देवि बहुजन्मर्जितान्यपि ।  
पापानि विलयं यान्ति नास्ति सन्देहमण्वपि ॥ २९७॥  
  
श्रीगुरोस्सदृशं दैवं श्रीगुरोसदृशः पिता ।  
गुरुध्यानसमं कर्म नास्ति नास्ति महीतले ॥ २९८॥  
  
कुलं धनं बलं शास्त्रं बान्धवास्सोदरा इमे ।  
मरणे नोपयुज्यन्ते गुरुरेको हि तारकः ॥ २९९॥  
  
कुलमेव पवित्रं स्यात् सत्यं स्वगुरुसेवया ।  
तृप्ताः स्युस्सकला देवा ब्रह्माद्या गुरुतर्पणात् ॥ ३००॥  
  
गुरुरेको हि जानाति स्वरूपं देवमव्ययम् ।  
तज्ज्ञानं यत्प्रसादेन नान्यथा शास्त्रकोटिभिः ॥ ३०१॥  
  
स्वरूपज्ञानशून्येन कृतमप्यकृतं भवेत् ।  
तपोजपादिअक्ं देवि सकलं बालजल्पवत् ॥ ३०२॥  
  
शिवं केचिद्धरिं केचिद्विधिं केचित्तु केचन ।  
शक्तिं देवमिति ज्ञात्वा विवदन्ति वृथा नराः ॥ ३०३॥  
  
न जानन्ति परं तत्त्वं गुरूदीक्षापराङ्मुखाः ।  
भ्रान्ताः पशुसमा ह्येते स्वपरिज्ञानवर्जिताः ॥ ३०४॥  
  
तस्मात्कैवल्यसिद्ध्यर्थं गुरूमेव भजेत्प्रिये ।  
गुरूं विना न जानन्ति मूढास्तत्परमं पदम् ॥ ३०५॥  
  
भिद्यते हृदयग्रन्थिश्छिद्यन्ते सर्वसंशयाः ।  
क्षीयन्ते सर्वकर्माणि गुरोः करूणया शिवे ॥ ३०६॥  
  
कृताया गुरुभक्तेस्तु वेदशास्त्रानुसारतः ।  
मुच्यते पातकाद्घोराद्गुरूभक्तो विशेषतः ॥ ३०७॥  
  
दुःसङ्गं च परित्यज्य पापकर्म परित्यजेत् ।  
चित्तचिह्नमिदं यस्य दीक्षा विधीयते ॥ ३०८॥  
  
चित्तत्यागनियुक्तश्च क्रोधगर्वविवर्जितः ।  
द्वैतभावपरित्यागी तस्य दीक्षा विधीयते ॥ ३०९॥  
  
एतल्लक्षण संयुक्तं सर्वभूतहिते रतम् ।  
निर्मलं जीवितं यस्य तस्य दीक्षा विधीयते ॥ ३१०॥  
  
क्रियया चान्वितं पूर्वं दीक्षाजालं निरूपितम् ।  
मन्त्रदीक्षाभिर्र्ध साङ्गोपाङ्ग शिवोदितम् ॥ ३११॥  
  
क्रियया स्याद्विरहितां गुरूसायुज्यदायिनीम् ।  
गुरुदीक्षां विना को वा गुरुत्वाचारपालकः ॥ ३१२॥  
  
शक्तो न चापि शक्तो वा दैशिकाङ्घ्रिसमाश्रयात् ।  
तस्य जन्मास्ति सफलं भोगमोक्षफलप्रदम् ॥ ३१३॥  
  
अत्यन्तचित्तपक्वस्य श्रद्धाभक्तियुतस्य च ।  
प्रवक्तव्यमिदं देवि ममात्मप्रीतये सदा ॥ ३१४॥  
  
रहस्यं सर्वशास्त्रेषु गीताशास्त्रदं शिवे ।  
सम्यक्परीक्ष्य वक्तव्यं साधकस्य मद्यात्मनः ॥ ३१५॥  
  
सत्कर्मपरिपाकाच्च चित्तशुद्धस्य धीमतः ।  
साधकस्यैव वक्तव्या गुरुगीता प्रयत्नतः ॥ ३१६॥  
  
नास्तिकाय कृतघ्नाय दाम्भिकाय शठाय च ।  
अभक्ताय विभक्ताय न वाच्येयं कदाचन ॥ ३१७॥  
  
स्त्रीलोलुपाय मूर्खाय कामोपहतचेतसे ।  
निन्दकाय न वक्तव्या गुरुगीता स्वभावतः ॥ ३१८॥  
  
सर्व पापप्रशमनं सर्वोपद्रववारकम् ।  
जन्ममृत्युहरं देवि गीताशास्त्रमिदं शिवे ॥ ३१९॥  
  
श्रुतिसारमिदं देवि सर्वमुक्तं समासतः ।  
नान्यथा सद्गतिः पुंसां विना गुरुपदं शिवे ॥ ३२०॥  
  
बहुजन्मकृतात्पादयमर्थो न रोचते ।  
जन्मबन्धनिवृत्यर्थं गुरुमेव भजेत्सदा ॥ ३२१॥  
  
अहमेव जगत्सर्वमहमेव परं पदम् ।  
एतज्ज्ञानं यतो भूयात्तं गुरुं प्रणमाम्यहम् ॥ ३२२॥  
  
अलं विकल्पैरहमेव केवलो मयि स्थितं विश्वमिदं चराचरम् ।  
इदं रहस्यं मम येन दर्शितम् स वन्दनीयो गुरुरेव केवलम् ॥ ३२३॥  
  
यस्यान्तं नादिमध्यं न हि करचरणं नामगोत्रं न सूत्रम् ।  
नो जातिर्नैव वर्णो न भवति पुरुषो नो नपुंसं न च स्त्री ॥ ३२४॥  
  
नाकारं नो विकारं न हि जनिमरणं नास्ति पुण्यं न पापम् ।  
नोऽतत्त्वं तत्त्वमेकं सहजसमरसं सद्गुरुं तं नमामि ॥ ३२५॥  
  
नित्याय सत्याय चिदात्मकाय नव्याय भव्याय परात्पराय ।  
शुद्धाय बुद्धाय निरञ्जनाय नमोऽस्य नित्यं गुरुशेखराय ॥ ३२६॥  
  
सच्चिदानन्दरूपाय व्यापिने परमात्मने ।  
नमः श्रीगुरुनाथाय प्रकाशानन्दमूर्तये ॥ ३२७॥  
  
सत्यानन्दस्वरूपाय बोधैकसुखकारिणे ।  
नमो वेदान्तवेद्याय गुरवे बुद्धिसाक्षिणे ॥ ३२८॥  
  
नमस्ते नाथ भगवन् शिवाय गुरुरूपिणे ।  
विद्यावतारसंसिद्ध्यै स्वीकृतानेकविग्रह ॥ ३२९॥  
  
नवाय नवरूपाय परमार्थैकरूपिणे ।  
सर्वाज्ञानतमोभेदभानवे चिद्घनाय ते ॥ ३३०॥  
  
स्वतन्त्राय दयाक्लृप्तविग्रहाय शिवात्मने ।  
परतन्त्राय भक्तानां भव्यानां भव्यरूपिणे ॥ ३३१॥  
  
विवेकिनां विवेकाय विमर्शाय विमर्शिनाम् ।  
प्रकाशिनां प्रकाशाय ज्ञानिनां ज्ञानरूपिणे ॥ ३३२॥  
  
पुरस्तत्पार्श्वयोः पृष्ठे नमस्कुर्यादुपर्यधः ।  
सदा मच्चित्तरूपेण विधेहि भवदासनम् ॥ ३३३॥  
  
श्रीगुरुं परमानन्दं वन्दे ह्यानन्दविग्रहम् ।  
यस्य सन्निधिमात्रेण चिदानन्दाय ते मनः ॥ ३३४॥  
  
नमोऽस्तु गुरवे तुभ्यं सहजानन्दरूपिणे ।  
यस्य वागमृतं हन्ति विषं संसारसञ्ज्ञकम् ॥ ३३५॥  
  
नानायुक्तोपदेशेन तारिता शिष्यमन्ततिः ।  
तत्कृतासारवेदेन गुरुचित्पदमच्युतम् ॥ ३३६॥  
  
अच्युताय मनस्तुभ्यं गुरवे परमात्मने ।  
सर्वतन्त्रस्वतन्त्राय चिद्घनानन्दमूर्तये ॥ ३३७॥  
  
नमोच्युताय गुरवे विद्याविद्यास्वरूपिणे ।  
शिष्यसन्मार्गपटवे कृपापीयूषसिन्धवे ॥ ३३८॥  
  
ओमच्युताय गुरवे शिष्यसंसारसेतवे ।  
भक्तकार्यैकसिंहाय नमस्ते चित्सुखात्मने ॥ ३३९॥  
  
गुरुनामसमं दैवं न पिता न च बान्धवाः ।  
गुरुनामसमः स्वामी नेदृशं परमं पदम् ॥ ३४०॥  
  
एकाक्षरप्रदातारं यो गुरुं नैव मन्यते ।  
श्वानयोनिशतं गत्वा चाण्डालेष्वपि जायते ॥ ३४१॥  
  
गुरुत्यागाद्भवेन्मृत्युर्मन्त्रत्यागाद्दरिद्रता ।  
गुरुमन्त्रपरित्यागी रौरवं नरकं व्रजेत् ॥ ३४२॥  
  
शिवक्रोधाद्गुरुस्त्राता गुरुक्रोधाच्छिवो न हि ।  
तस्मात्सर्वप्रयत्नेन गुरोराज्ञा न लङ्घयेत् ॥ ३४३॥  
  
संसारसागरसमुद्धरणैकमन्त्रं  
ब्रह्मादिदेवमुनिपूजितसिद्धमन्त्रम् ।  
दारिद्र्यदुःखभवरोगविनाशमन्त्रं  
वन्दे महाभयहरं गुरुराजमन्त्रम् ॥ ३४४॥  
  
सप्तकोटीमहामन्त्राश्चित्तविभ्रंशकारकाः ।  
एक एव महामन्त्रो गुरुरित्यक्षरद्वयम् ॥ ३४५॥  
  
एवमुक्त्वा महादेवः पार्वतीं पुनरब्रवीत् ।  
इदमेव परं तत्त्वं श्रुणु देवि सुखावहम् ॥ ३४६॥  
  
गुरुतत्त्वमिदं देवि सर्वमुक्तं समासतः ।  
रहस्यमिदमव्यक्तन्न वदेद्यस्य कस्यचित् ॥ ३४७॥  
  
न मृषा स्यादियं देवि मदुक्तिः सत्यरूपिणी ।  
गुरुगीतासमं स्तोत्रं नास्ति नास्ति महीतले ॥ ३४८॥  
  
गुरुगीतामिमां देवि भवदुःखविनाशिनीम् ।  
गुरुदीक्षाविहीनस्य पुरतो न पठेत् क्वचित् ॥ ३४९॥  
  
रहस्यमत्यन्तरहस्यमेतन्न पापिना लभ्यमिदं महेश्वरि ।  
अनेकजन्मार्जितपुण्यपाकाद्गुरोस्तु तत्त्वं लभते मनुष्यः ॥ ३५०॥  
  
यस्य प्रसादादहमेव सर्वं  
मय्येव सर्वं परिकल्पितं च ।  
इत्थं विजानामि सदात्मरूपं  
ग्तस्याङ्घ्रिपद्मं प्रणतोऽस्मि नित्यम् ॥ ३५१॥  
  
अज्ञानतिमिरान्धस्य विषयाक्रान्तचेतसः ।  
ज्ञानप्रभाप्रदानेन प्रसादं कुरु मे प्रभो ॥ ३५२॥  
  
॥ इति श्रीगुरुगीतायां तृतीयोऽध्यायः ॥  
  
॥ इति श्रीस्कन्दपुराणे उत्तरखण्डे ईश्वरपार्वती  
संवादे गुरुगीता समाप्त ॥  
  
॥ श्रीगुरुदत्तात्रेयार्पणमस्तु ॥  
  
  
  
Shri Guru Gita - longer version (now out of print).  
  
Encoded and proofread by Sunder Hattangadi   
sunderh at hotmail.com  
  
  
