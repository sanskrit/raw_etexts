---
Category: gItA, giitaa
Description-comments: shivarahasyAntargatam
File name: RGall.itx
Language: Sanskrit
Latest update: February 24, 2013
Location: doc_giitaa
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: religion
Sublocation: giitaa
Text title: RibhugItA shivarahasyAntargataM
Transliterated by: Anil Sharma anilandvijaya at gmail.com
engtitle: Ribhu Gita from Shiva Rahasya
itxtitle: RibhugItA (shivarahasyAntargatA)
title: ऋइभुगीता (शिवरहस्यान्तर्गता)

---
  
 श्रीशिवरहस्यान्तर्गता ऋभुगीता   
  
१          ॥ प्रथमोऽध्यायः ॥  
  
हेमाद्रिं किल मातुलुङ्गफलमित्यादाय मोदाधिको  
मौढ्यान्नाकनिवासिनां भयपरैर्वाक्यैरिव प्रार्थितः ।  
नीलीशाम्बरनीलमम्बरतलं जम्बूफलं भावयन्  
तं मुञ्चन् गिरिमम्बरं परिमृशन् लम्बोदरः पातु माम् ॥ १.१॥  
  
वामं यस्य वपुः समस्तजगतां माता पिता चेतरत्  
यत्पादाम्बुजनूपुरोद्भवरवः शब्दार्थवाक्यास्पदम् ।  
यन्नेत्रत्रितयं समस्तजगतामालोकहेतुः सदा  
पायाद्दैवतसार्वभौमगिरिजालङ्कारमूर्तिः शिवः ॥ १.२॥  
  
सूतः -  
जैगीषव्यः पुनर्नत्वा षण्मुखं शिवसम्भवम् ।  
पप्रच्छ हृष्टस्तं तत्र मुनिभिर्गणपुङ्गवैः ॥ १.३॥  
  
जैगीषव्यः -  
करुणाकर सर्वज्ञ शरणागतपालक ।  
अरुणाधिपनेत्राब्ज चरणस्मरणोन्मुख ॥ १.४॥  
  
करुणावरुणाम्भोधे तरणिद्युतिभास्कर ।  
दिव्यद्वादशलिङ्गानां महिमा संश्रुतो मया ॥ १.५॥  
  
त्वत्तोऽन्यत् श्रोतुमिच्छामि शिवाख्यानमनुत्तमम् ।  
त्वद्वाक्यकञ्जपीयूषधाराभिः पावयाशु माम् ॥ १.६॥  
  
सूतः -  
इति तस्य गिरा तुष्टः षण्मुखः प्राह तं मुनिम् ॥ १.७॥  
  
श्रीषण्मुखः -  
शृणु त्वमगजाकान्तेनोक्तं ज्ञानमहार्णवम् ।  
ऋभवे यत्पुरा प्राह कैलासे शङ्करः स्वयम् ॥ १.८॥  
  
ब्रह्मसूनुः पुरा विप्रो गत्वा नत्वा महेश्वरम् ।  
ऋभुर्विभुं तदा शम्भुं तुष्टाव प्रणतो मुदा ॥ १.९॥  
  
ऋभुः -  
दिवामणिनिशापतिस्फुटकृपीटयोनिस्फुर-  
ल्ललाटभसितोल्लसद्वरत्रिपुण्ड्रभागोज्वलम् ।var was त्रिपुण्ट्र  
भजामि भुजगाङ्गदं विधृतसामिसोमप्रभा-  
विराजितकपर्दकं करटिकृत्तिभूष्यत्कटिम् ॥ १.१०॥  
  
फालाक्षाध्वरदक्षशिक्षकवलक्षोक्षेशवाहोत्तम-  
त्र्यक्षाक्षय्य फलप्रदावभसितालङ्काररुद्राक्षधृक् ।  
चक्षुःश्रोत्रवराङ्गहारसुमहावक्षःस्थलाध्यक्ष मां  
भक्ष्यीभूतगरप्रभक्ष भगवन् भिक्ष्वर्च्यपादाम्बुज ॥ १.११॥  
  
गङ्गाचन्द्रकलाललाम भगवन् भूभृत्कुमारीसख  
स्वामिंस्ते पदपद्मभावमतुलं कष्टापहं देहि मे ।  
तुष्टोऽहं शिपिविष्टहृष्टमनसा भ्रष्टान्न मन्ये हरि-  
ब्रह्मेन्द्रानमरान् त्रिविष्टपगतान् निष्ठा हि मे तादृशी ॥ १.१२॥  
  
नृत्ताडम्बरसज्जटापटलिकाभ्राम्यन्महोडुच्छटा  
त्रुट्यत्सोमकलाललामकलिका शम्याकमौलीनतम् ।  
उग्रानुग्रभवोग्रदुर्गजगदुद्धाराग्रपादाम्बुजं  
रक्षोवक्षकुठारभूतमुमया वीक्षे सुकामप्रदम् ॥ १.१३॥  
  
फालं मे भसितत्रिपुण्ड्ररचितं त्वत्पादपद्मानतं ??  
पाहीशान दयानिधान भगवन् फालानलाक्ष प्रभो ।  
कण्ठो मे शितिकण्ठनाम भवतो रुद्राक्षधृक् पाहि मां  
कर्णौ मे भुजगाधिपोरुसुमहाकर्ण प्रभो पाहि माम् ॥ १.१४॥  
  
नित्यं शङ्करनामबोधितकथासारादरं शङ्करं  
वाचं रुद्रजपादरां सुमहतीं पञ्चाक्षरीमिन्दुधृक् ।  
बाहू मे शशिभूषणोत्तम महालिङ्गार्चनायोद्यतौ  
पाहि प्रेमरसार्द्रयाऽद्य सुदृशा शम्भो हिरण्यप्रभ ॥ १.१५॥  
  
भास्वद्बाहुचतुष्टयोज्ज्वल सदा नेत्रे त्रिनेत्रे प्रभो  
त्वल्लिङ्गोत्तमदर्शनेन सुतरां तृप्तैः सदा पाहि मे ।  
पादौ मे हरिनेत्रपूजितपदद्वन्द्वाव नित्यं प्रभो  
त्वल्लिङ्गालयप्रक्रमप्रणतिभिर्मान्यौ च धन्यौ विभो ॥ १.१६॥  
  
धन्यस्त्वल्लिङ्गसङ्गेप्यनुदिनगलितानङ्गसङ्गान्तरङ्गः  
पुंसामर्थैकशक्त्या यमनियमवरैर्विश्ववन्द्य प्रभो यः ।  
दत्वा बिल्वदलं सदम्बुजवरं किञ्चिज्जलं वा मुहुः  
प्राप्नोतीश्वरपादपङ्कजमुमानाथाद्य मुक्तिप्रदम् ॥ १.१७॥  
  
उमारमण शङ्कर त्रिदशवन्द्य वेदेड्य हृत्  
त्वदीयपरभावतो मम सदैव निर्वाणकृत् ।  
भवार्णवनिवासिनां किमु भवत्पदाम्भोरुह-  
प्रभावभजनादरं भवति मानसं मुक्तिदम् ॥ १.१८॥  
  
संसारार्गलपादबद्धजनतासम्मोचनं भर्ग ते  
पादद्वन्द्वमुमासनाथ भजतां संसारसम्भर्जकम् ।  
त्वन्नामोत्तमगर्जनादघकुलं सन्तर्जितं वै भवेद्  
दुःखानां परिमार्जकं तवकृपावीक्षावतां जायते ॥ १.१९॥  
  
विधिमुण्डकरोत्तमोरुमेरुकोदण्डखण्डितपुराण्डजवाहबाण  
पाहि क्षमारथविकर्षसुवेदवाजिहेषान्तहर्षितपदाम्बुज विश्वनाथ ॥ १.२०॥  
  
विभूतीनामन्तो न हि खलु भवानीरमण ते  
भवे भावं कश्चित् त्वयि भवह भाग्येन लभते ।  
अभावं चाज्ञानं भवति जननाद्यैश्च रहितः  
उमाकान्त स्वान्ते भवदभयपादं कलयतः ॥ १.२१॥  
  
वरं शम्भो भावैर्भवभजनभावेन नितरां  
भवाम्भोधिर्नित्यं भवति विततः पांसुबहुलः ।  
विमुक्तिं भुक्तिं च श्रुतिकथितभस्माक्षवरधृक्  
भवे भर्तुः सर्वो भवति च सदानन्दमधुरः ॥ १.२२॥  
  
सोमसामजसुकृत्तिमौलिधृक् सामसीमशिरसि स्तुतपाद ।  
सामिकायगिरिजेश्वर शम्भो पाहि मामखिलदुःखसमूहात् ॥ १.२३॥  
  
भस्माङ्गराग भुजगाङ्ग महोक्षसङ्ग  
गङ्गाम्बुसङ्ग सुजटा निटिल स्फुलिङ्ग ।  
लिङ्गाङ्ग भङ्गितमनङ्ग विहङ्गवाह-  
सम्पूज्यपाद सदसङ्ग जनान्तरङ्ग ॥ १.२४॥  
  
वात्सल्यं मयि तादृशं तवनचेच्चन्द्रार्ध चूडामणे  
धिक्कृत्यापि विमुच्य वा त्वयि यतो धन्यो धरण्यामहम् ।  
सक्षारं लवणार्णवस्य सलिलं धारा धरेण क्षणात्  
आदायोज्झितमाक्षितौ हि जगतां आस्वादनीयां दृशाम् ॥ १.२५॥  
  
त्वत् कैलासवरे विशोकहृदयाः क्रोधोज्झिताच्चाण्डजाः  
तस्मान्मामपि भेदबुद्धिरहितं कुर्वीश तेऽनुग्रहात् ।  
त्वद्वक्त्रामल निर्जरोज्झित महासंसार सन्तापहं  
विज्ञानं करुणाऽदिशाद्य भगवन् लोकावनाय प्रभो ॥ १.२६॥  
  
सारङ्गी सिंहशाबं स्पृशति सुतधिया नन्दिनी व्याघ्रपोतं  
मार्जारी हंसबालं प्रणयपरवशा केकिकान्ता भुजङ्गम् ।  
वैराण्याजन्मजातान्यपि गलितमदा जन्तवोऽन्ये त्यजन्ति  
भक्तास्त्वत्पादपद्मे किमु भजनवतः सर्वसिद्धिं लभन्ते ॥ १.२७॥  
  
स्कन्दः -  
इत्थं ऋभुस्तुतिमुमावरजानिरीशः  
श्रुत्वा तमाह गणनाथवरो महेशः ।  
ज्ञानं भवामयविनाशकरं तदेव  
तस्मै तदेव कथये शृणु पाशमुक्त्यै ॥ १.२८॥  
  
॥ इति श्रीशिवरहस्ये शङ्कराख्ये षष्ठांशे  
ऋभुस्तुतिर्नाम प्रथमोऽध्यायः ॥  
  
  
  
२          ॥ द्वितीयोऽध्यायः ॥  
  
ईश्वरः -  
श्रुणु पद्मजसम्भूत मत्तः सूत्रविधिक्रमम् ।  
ज्ञानोत्पादकहेतूनि श्रुतिसाराणि तत्त्वतः ॥ २.१॥  
  
व्यासा मन्वन्तरेषु प्रतियुगजनिताः शाम्भवज्ञानसिद्ध्यै  
भस्माभ्यक्तसमस्तगात्रनिवहा रुद्राक्षमालाधराः ।  
कैलासं समवाप्य शङ्करपदध्यानेन सूत्राण्युमा-  
कान्तात् प्राप्य वितन्वते स्वकधिया प्रामाण्यवादानहो ॥ २.२॥  
  
जिज्ञास्यं ब्रह्म एवेत्यथपदविदितैः साधनप्राप्त्युपायै-  
र्योगैर्योगाद्युपायैर्यमनियममहासाङ्ख्यवेदान्तवाक्यैः ।  
श्रोतव्यो भगवान् न रूपगुणतो मन्तव्य इत्याह हि  
वेदोद्बोधदवाक्यहेतुकरणैर्ध्येयः स साक्षात्कृतेः ॥ २.३॥  
  
जन्माद्यस्य यतोऽस्य चित्रजगतो मिथ्यैव तत्कारणं  
ब्रह्म ब्रह्मात्मनैव प्रकृतिपरमदो वर्तमानं विवर्तेत् ।  
श्रुत्या युक्त्या यतो वा इतिपदघटितो बोधतो वक्ति शम्भुं  
नाणुः कालविपाककर्मजनितेत्याचोदना वै मृषा ॥ २.४॥  
  
योनिः शास्त्रस्य वेदस्तदुभयमननाद्ब्रह्मणः प्रत्यभिज्ञा  
निःश्वासाद्वेदजालं शिववरवदनाद्वेधसा प्राप्तमेतत् ।  
तस्मात् तर्कवितर्ककर्कशधिया नातिक्रमेत् तां धियं  
स्वाम्नायक्रियया तदप्रकरणे योनिर्महेशो ध्रुवम् ॥ २.५॥  
  
तत्त्वस्यापि समन्वयात् श्रुतिगिरां विश्वेश्वरे चोदना  
सा चानिर्वचनीयतामुपगता वाचो निवृत्ता इति ।  
आत्मैवैष इतीव वाक्यसुवृतिर्वृत्तिं विधत्ते धिया  
वेदान्तादिषु एक एव भगवानुक्तो महेशो ध्रुवम् ॥ २.६॥  
  
नासद्वा वीक्षते यज्जडमिति करणैर्गन्धरूपादिहीनं  
शब्दस्पर्शादिहीनं जगदनुगतमपि तद्ब्रह्म किंरूपमीष्टे ।  
गौणं चेदपि शब्दतो जगदिदं यन्नामरूपात्मकं  
तच्चात्राविशदीश्वरोऽर्थवचसा मोक्षस्य निष्ठाक्रमः ॥ २.७॥  
  
हेयत्वावचनाच्च तच्छ्रुतिगिरां स्थूलं प्रदृष्टं भवे-  
द्रूपं नारूपतोऽपि प्रकरणवचनं वा विकारः किलेदम् ।  
स्वाप्यायादपि तद्वदापि परमानन्दो यदीत्थं परः  
सामान्याच्च गतेरथाप्यनुभवे विद्योतते शङ्करः ॥ २.८॥  
  
श्रुतत्वाद्वेदान्तप्रतिपदवचः कारणमुमा-  
सनाथो नाथानां स च किल न कश्चिज्जनिभवः ।  
स एवानन्दात्मा श्रुतिकथितकोशादिरहितो  
विकारप्राचुर्यान्न हि भवति कार्यं च करणम् ॥ २.९॥  
  
तद्धेतुव्यपदेशतोऽपि शिव एवेति चानन्दकृत्  
मन्त्रैर्वर्णकृतक्रमेण भगवान् सत्याद्यनन्तोच्यते ।  
नैरन्तर्यानुपपत्तितोऽपि सुखिता चानन्दभेदोऽर्थतः  
कामाच्चाननुभावतो हृदि भिदा जायेद्भयं संसृतेः ॥ २.१०॥  
  
पुच्छं ब्रह्म प्रतिष्ठितेति वचनाच्छेषी महेशोऽव्ययः ।  
आकाशान्तरतोऽपि भौतिकहृदाकाशात्मता वाक्यतो  
ब्रह्मैव प्रतिभाति भेदकलने चाकल्पना कल्पतः ॥ २.११॥  
  
सुषुप्त्युत्क्रान्त्योर्वा न हि खलु न भेदः परशिवे  
अतोत्थानं द्वैते न भवति परे वै विलयने ।  
तदर्हं यत्सूक्ष्मं जगदिदमनाकारमरसं  
न गन्धं न स्पर्शं भवति परमेशे विलसितम् ॥ २.१२॥  
  
अधीनं चार्थं तद्भवति पुनरेवेक्षणपरं  
स्वतन्त्रेच्छा शम्भोर्न खलु करणं कार्यमपि न ॥ २.१३॥  
  
ज्ञेयत्वावचनाच्च शङ्कर परानन्दे प्रमोदास्पदे  
प्रज्ञानं न हि कारणं प्रकृतिकं प्रश्नत्रयस्यार्थवत् ।  
न विज्ञेयं देहप्रविलयशतोत्थानगणना  
स मृत्योर्मृत्युस्तद्भवति किल भेदेन जगतः ॥ २.१४॥  
  
महद्वच्चाणीयो भवति च समो लोकसदृशा  
तथा ज्योतिस्त्वेकं प्रकरणपरं कल्पितवतः ।  
न सङ्ख्याभेदेन त्रिभुवनविभवादतिकरं  
स्वभावोऽयं शश्वन्मुखरयति मोदाय जगताम् ॥ २.१५॥  
  
प्राणादुद्गतपञ्चसङ्ख्यजनिता तद्वस्त्रिवच्च श्रुतं  
तच्छ्रोत्रं मनसो न सिद्धपरमानन्दैकजन्यं महः ।  
ज्योतिष्कारणदर्शिते च करणे सत्ता सदित्यन्वहं  
चाकर्षा भवति प्रकर्षजनिते त्वत्तीति वाक्योत्तरम् ॥ २.१६॥  
  
जाग्रत्त्वावचनेन जीवजगतोर्भेदः कथं कथ्यते  
लिङ्गं प्राणगतं न चेश्वरपरं ज्योतिः किलैक्यप्रदम् ।  
अन्यार्थत्वविवेकतोऽर्थगतिकं चाकल्पयद्वाक्यतः ।  
प्रज्ञामित्यपरः क्रमस्थितिरसावन्यो वदन्तं मृषा ॥ २.१७॥  
  
प्रकृत्यैवं सिद्धं भवति परमानन्दविधुरं  
अभिध्योपादेशाद् भवति उभयाम्नायवचनैः ।  
भवत्यात्मा कर्ता कृतिविरहितो योनिरपि च  
प्रतिष्ठा निष्ठा च त्रिभुवनगुरुः प्रेमसदनः ॥ २.१८॥  
  
अभिध्योपादेशात् स बहु भवदीक्षादिवशतः  
समासाचोभाभ्यां प्रकृतिजसमाम्नायवचनात् ।  
अतो ह्यात्मा शुद्धः प्रकृतिपरिणामेन जगतां  
मृदीव व्यापारो भवति परिणामेषु च शिवः ॥ २.१९॥  
  
आनन्दाभ्यासयोगाद्विकृतजगदानन्दजगतो  
अतो हेतोर्धर्मो न भवति शिवः कारणपरः ।  
हिरण्यात्माऽऽदित्येऽक्षिणि उदेतीह भगवान्  
नतेश्चाधाराणां श्रवणवचनैर्गोपितधियः ॥ २.२०॥  
  
भेदादिव्यपदेशतोऽस्ति भगवानन्यो भवेत् किं ततः  
आकाशादिशरीरलिङ्गनियमाद्व्याप्यं हि सर्वं ततः ।  
तज्ज्योतिः परमं महेश्वरमुमाकान्ताख्यशान्तं महो  
वेदान्तेषु नितान्तवाक्यकलने छन्दोऽभिधानादपि ॥ २.२१॥  
  
भूतादिव्यपदेशतोऽपि भगवत्यस्मिन् महेशे ध्रुवं  
यस्माद्भूतवराणि जायत इति श्रुत्याऽस्य लेशांशतः ।  
विश्वं विश्वपतेरभूत् तदुभयं प्रामाण्यतो दर्शनात्  
प्राणस्यानुगमात् स एव भगवान् नान्यः पथा विद्यते ॥ २.२२॥  
  
न वक्तुश्चात्मा वै स खलु शिवभूमादिविहितः  
तथैवायुर्देहे अरणिवहवत् चक्रगमहो ।  
अदृश्यो ह्यात्मा वै स हि सुदृशतः शास्त्रनिवहैः  
शिवो देवो वामो मुनिरपि च सार्वात्म्यमभजत् ॥ २.२३॥  
  
प्रसिद्धिः सर्वत्र श्रुतिषु विधिवाक्यैर्भगवतो  
महाभूतैर्जातं जगदिति च तज्जादिवचनैः ।  
अतोऽणीयान् ज्यायानपि द्विविधभेदव्यपगता  
विवक्षा नोऽस्तीति प्रथयति गुणैरेव हि शिवः ॥ २.२४॥  
  
सम्भोगप्राप्तिरेव प्रकटजगतः कारणतया  
सदा व्योमैवेत्थं भवति हृदये सर्वजगताम् ।  
अतोऽत्ता वै शर्वश्चरमचरभूतं जगदिदं  
महामृत्युर्देशो भवति शिखरन्नाद इति च ॥ २.२५॥  
  
प्रकरणवचनेन वेदजाते  
भगवति भवनाशने महेशे ।  
प्रविशति शिव एव भोगभोक्तृ-  
नियमनदर्शनतो हि वाक्यजातम् ॥ २.२६॥  
  
विशेषणैः शङ्करमेव नित्यं  
द्विधा वदत्येवमुपाधियोगात् ।  
अतोऽन्तरा वाक्यपदैः समर्थितः  
स्थानादियोगैर्भगवानुमापतिः ॥ २.२७॥  
  
सुखाभिधानात् सुखमेव शम्भुः  
कं ब्रह्म खं ब्रह्म इति श्रुतीरितः ।  
श्रुतोपवाक्योपनिषत्प्रचोदितः  
गतिं प्रपद्येत बुधोऽपि विद्यया ॥ २.२८॥  
  
अनवस्थितितोऽपि नेतरो भगवानेव स चक्षुषि प्रबुध्येत् ।  
भयभीताः खलु यस्य सोमसूर्यानलवाय्वम्बुजसम्भवा भ्रमन्ति ॥ २.२९॥  
  
अन्तर्यामितयैव लोकमखिलं जानात्युमायाः पतिः ।  
भूतेष्वन्तरगोऽपि भूतनिवहा नो जानते शङ्करम् ॥ २.३०॥  
  
न तत्स्मृत्या धर्मैरभिलषणतो भेदविधुरं  
न शारीरं भेदे भवति अगजानायकवरे ।  
अदृश्यत्वाद्धर्मैर्न खलु भगवानन्यदिति च  
परादादित्यं चामतिरपि च भेदप्रकलने ॥ २.३१॥  
  
भेदादेश्च विशेषणं परशिवे रूपं न नाम प्रभा ।  
भावो वा भवति प्रभाविरहितं ब्रह्मात्मना चाह तत् ॥ २.३२॥  
  
स्मृतं मानं शम्भौ भगवति च तत्साधनतया-  
प्यतो दैवं भूतं न भवति च साक्षात् परशिवे ।  
अभिव्यक्ती चान्यः स्मृतिमपि तथाऽन्योऽपि मनुते  
तथा सम्पत्तिर्वै भुवि भवति किं शम्भुकलने ॥ २.३३॥  
  
यं मुक्तिव्यपदेशतः श्रुतिशिखाशाखाशतैः कल्पिते  
भिद्येद्ग्रन्थिरपि प्रकीर्णवचनात् साक्ष्येव बाह्यान्तरा ।  
शब्दो ब्रह्मतयैव न प्रभवते प्राणप्रभेदेन च  
तच्चाप्युत्क्रमणस्थितिश्च विलये भुङ्क्त्येऽप्यसौ शङ्करः ॥ २.३४॥  
  
तं भूमा सम्प्रसादाच्छिवमजरमात्मानमधुना  
शृणोतीक्षेद्वापि क्षणमपि तथान्यं न मनुते ।  
तथा धर्मापत्तिर्भवति परमाकाशजनितं  
प्रशस्तं व्यावृत्तं दहरमपि दध्याद्यपदिशत् ॥ २.३५॥  
  
अलिङ्गं लिङ्गस्थं वदति विधिवाक्यैः श्रुतिरियं  
धृतेराकाशाख्यं महिमनि प्रसिद्धेर्विमृशता ।  
अतो मर्शान्नायं भवति भवभावात्मकतया  
शिवाविर्भावो वा भवति च निरूपे गतधियाम् ॥ २.३६॥  
  
परामर्शे चान्यद्भवति दहरं किं श्रुतिवचो  
निरुक्तं चाल्पं यत् त्वनुकृति तदीयेऽह्नि महसा ।  
विभातीदं शश्वत् प्रमतिवरशब्दैः श्रुतिभवैः ॥ २.३७॥  
  
यो व्यापकोऽपि भगवान् पुरुषोऽन्तरात्मा ।  
वालाग्रमात्रहृदये किमु सन्निविष्टः ॥ २.३८॥  
  
प्रत्यक्षानुभवप्रमाणपरमं वाक्यं किलैकार्थदं  
मानेनापि च सम्भवाभ्रमपरो वर्णं तथैवाह हि ।  
शब्दं चापि तथैव नित्यमपि तत् साम्यानुपत्तिक्रिया  
मध्वादिष्वनधीकृतोऽपि पुरुषो ज्योतिष्यभावो भवेत् ॥ २.३९॥  
  
भावं चापि शुगस्य तच्छ्रवणतो जात्यन्तरासम्भवात्  
संस्काराधिकृतोऽपि शङ्करपदं ये वक्तुकामा मनाक् ।  
ज्योतिर्दर्शनतः प्रसादपरमादस्माच्छरीरात् परं  
ज्योतिश्चाभिनिविश्य व्योम परमानन्दं परं विन्दति ॥ २.४०॥  
  
स्मृतीनां वादोऽत्र श्रुतिविभवदोषान्यवचसा  
स एवात्मा दोषैर्विगतमतिकायः परशिवः ।  
स विश्वं विश्वात्मा भवति स हि विश्वाधिकतया  
समस्तेषु प्रोतो भवति स हि कार्येषु करणम् ॥ २.४१॥  
  
प्रधानानां तेषां भवति इतरेषामनुपमो-  
प्यलब्धोऽप्यात्मायं श्रुतिशिरसि चोक्तोऽणुरहितः ।  
स दृश्योऽचिन्त्यात्मा भवति वरकार्येषु करणं  
असद्वा सद्वा सोऽप्यसदिति न दृष्टान्तवशगम् ॥ २.४२॥  
  
असङ्गो लक्षण्यः स भवति हि पञ्चस्वपि मुधा  
अभीमानोद्देशादनुगतिरथाक्षादिरहितः ।  
स्वपक्षादौ दोषाश्रुतिरपि न ईष्टे परमतं  
त्वनिर्मोक्षो भूयादनुमितिकुतर्कैर्न हि भवेत् ॥ २.४३॥  
  
भोक्त्रापत्तेरपि विषयतो लोकवेदार्थवादो  
नैनं शास्ति प्रभुमतिपरं वाचि वारम्भणेभ्यः ।  
भोक्ता भोगविलक्षणो हि भगवान् भावोऽपि लब्धो भवेत्  
सत्त्वाच्चापि परस्य कार्यविवशं सद्वाक्यवादान्वयात् ॥ २.४४॥  
  
युक्तेः शब्दान्तराच्चासदिति न हि कार्यं च करणं  
प्रमाणैर्युक्त्या वा न भवति विशेषेण मनसा ।  
परः प्राणोद्देशाद्धितकरणदोषाभिधधिया  
तथाश्माद्या दिव्या ??? द्योतन्ति देवा दिवि ॥ २.४५॥  
  
प्रसक्तिर्वा कृत्स्ना श्रुतिवरबलादात्मनि चिरं  
स्वपक्षे दोषाणां प्रभवति च सर्वादिसुदृशा ।  
विकाराणां भेदो न भवति वियोज्यो गुणधियां  
अतो लोके लीलापरविषमनैर्घृण्यविधुरम् ॥ २.४६॥  
  
स कर्मारम्भाद्वा उपलभति यद्येति च परं  
सर्वैर्धर्मपदैरयुक्तवचनापत्तेः प्रवृत्तेर्भवेत् ।  
भूतानां गतिशोपयुज्यपयसि क्षारं यथा नोपयुक्  
अवस्थानं नैव प्रभवति तृणेषूद्यतमते-  
स्तथाभावात् पुंसि प्रकटयति कार्यं च करणम् ॥ २.४७॥  
  
अङ्गित्वानुपपत्तितोऽप्यनुमितो शक्तिज्ञहीनं जगत्  
प्रतिषिद्धे सिद्धे प्रसभमिति मौनं हि शरणम् ।  
महद्दीर्घं हस्वं उभयमपि कर्मैव करणे  
तथा साम्ये स्थित्या प्रभवति स्वभावाच्च नियतम् ॥ २.४८॥  
  
न स्थानतोऽपि श्रुतिलिङ्गसमन्वयेन  
प्रकाशवैयर्थ्यमतो हि मात्रा ।  
सूर्योपमा प्रमवतित्वतथा उदत्वा-  
त्तद्दर्शनाच्च नियतं प्रतिबिम्बरूपम् ॥ २.४९॥  
  
तदव्यक्तं न ततो लिङ्गमेतत्  
तथोभयव्यपदेशाच्च तेजः ।  
प्रतिषेधाच्च परमः सेतुरीशः  
सामान्यतः स्थानविशेषबुद्ध्या ॥ २.५०॥  
  
विशेषतश्चोपपत्तेस्तथान्यदतः फलं चोपपद्येत यस्मात् ।  
महेश्वराच्छ्रुतिभिश्चोदितं यत् धर्मं परे चेश्वरं चेति चान्ये ।  
न कर्मवच्चेश्वरे भेदधीर्नः ॥ २.५१॥  
  
भेदान्न चेति परतः परमार्थदृष्ट्या  
स्वाध्यायभेदादुपसंहारभेदः ।  
अथान्यथात्वं वचसोऽसौ वरीयान्  
सञ्ज्ञातश्चेद्व्याप्तिरेव प्रमाणम् ॥ २.५२॥  
  
सर्वत्राभेदादनयोस्तथान्यत्  
प्राधान्यमानन्दमयः शिरस्त्वम् ।  
तथेतरे त्वर्थसामान्ययोगात्  
प्रयोजनाभावतयाऽप्ययाय ते ॥ २.५३॥  
  
शब्दात्तथा ह्यात्मगृहीतिरुत्तरात्  
तथान्वयादितराख्यानपूर्वम् ।  
अशब्दत्वादेवमेतत् समान-  
मेवं च संविद्वचनाविशेषात् ॥ २.५४॥  
  
तद्दर्शनात् सम्भृतं चैवमेषोऽनाम्नायाद्वेद्यभेदात् परेति ।  
गतेरर्थादुपपन्नार्थलोके शब्दानुमानैः सगुणोऽव्ययात्मा ॥ २.५५॥  
  
यथाधिकारं स्थितिरेव चान्तरा  
तत्रैव भेदाद्विशिषन्हीतरवत् ।  
अन्यत्तथा सत्यकृत्या तथैके  
कामादिरत्रायतनेषु चादरात् ॥ २.५६॥  
  
उपस्थिते तद्वचनात् तथाग्नेः  
संलोप एवाग्निभवः प्रदाने ।  
अतोऽन्यचिन्तार्थभेदलिङ्गं बलीयः  
क्रिया परं चासमानाच्च दृष्टेः ॥ २.५७॥  
  
श्रुतेर्बलादनुबन्धेमखे वै  
भावापत्तिश्चात्मनश्चैक एव ।  
तद्भावभावदुपलब्धिरीशे  
सद्भावभावादनुभावतश्च ॥ २.५८॥  
  
अङ्गावबद्धा हि तथैव मन्त्रतो  
भूम्नः क्रतोर्जायते दर्शनेन ॥ २.५९॥  
  
रूपादेश्च विपर्ययेण तु दृशा दोषोभयत्राप्ययं  
अग्राह्याः सकलानपेक्ष्यकरणं प्राधान्यवादेन हि ।  
तत्प्राप्तिः समुदायकेऽपि इतरे प्रत्यायिकेनापि यत्  
विद्याऽविद्या असति बलतो धुर्यमार्याभिशंसी ॥ २.६०॥  
  
दोषोभयोरपि तदा स्वगमोऽभ्युपेया ।  
स्मृत्या सतो दृशि उदासीनवद्भजेत ॥ २.६१॥  
  
नाभावादुपलब्धितोऽपि भगवद्वैधर्म्यस्वन्यादिवत्  
भावेनाप्युपलब्धिरीशितुरहो सा वै क्षणं कल्प्यते ।  
सर्वार्थानुपपत्तितोऽपि भगवत्येकाद्वितीये पुनः ।  
कार्त्स्न्येनात्मनि नो विकारकलनं नित्यं पतेर्धर्मतः ॥ २.६२॥  
  
सम्बन्धानुअपपत्तितोऽपि समधिष्ठानोपपत्तेरपि  
तच्चैवाकरणं च भोगविधुरं त्वं तत्त्वसर्वज्ञता ।  
उत्पत्तेरपि कर्तुरेव कारणतया विज्ञानभावो यदि  
??? निषेधप्रतिपत्तितोऽपि मरुतश्चाकाशतः प्राणतः ॥ २.६३॥  
  
अस्तित्वं तदपीति गौणपरता वाक्येषु भिन्ना क्रिया  
कार्यद्रव्यसमन्वयायकरणं शब्दाच्च ब्रह्मैव तत् ।  
शब्देभ्योऽप्यमतं श्रुतं भवति तद् ज्ञानं परं शाम्भवं  
यावल्लोकविभागकल्पनवशात् भूतक्रमात् सर्जति ॥ २.६४॥  
  
तस्यासम्भवतो भवेज्जगदिदं तेजःप्रसूतं श्रुतिः  
चापः क्ष्मा मरुदेव खात्मकथयन्तल्लिङ्गसञ्ज्ञानतः ॥ २.६५॥  
  
विपर्ययेण क्रमतोऽन्तरा हि विज्ञानमानक्रमतो विशेषात् ।  
न चात्मनः कारणताविपर्यश्चराचरव्यापकतो हि भावैः ॥ २.६६॥  
  
नात्मा श्रुतो नित्यताशक्तियोगान्नानेव भासत्यविकल्पको हि ।  
सञ्ज्ञान एवात्र गतागतानां स्वात्मानं चोत्तरणेनाणुरेव ॥ २.६७॥  
  
स्वशब्दोन्मानाभ्यां सुखयति सदानन्दनतनुं  
विरोधश्चान्द्रोपद्रव इव सदात्मा निखिलगः ।  
गुणादालोकेषु व्यतिकरवतो गन्धवहतः  
परो दृष्टो ह्यात्मा व्यपदिशति प्रज्ञानुभवतः ॥ २.६८॥  
  
यावच्चात्मा नैवा दृश्येत दोषैः  
पुंस्त्वादिवत्त्वसतो व्यक्तियोगात् ।  
मनोऽन्यत्रायदि कार्येषु गौणं विमुखः  
कर्ता शाश्वतो विहरति उपादानवशतः ॥ २.६९॥  
  
अस्यात्मव्यपदेशतः श्रुतिरियं कर्तृत्ववादं वदत्  
उपालब्धुं शक्तेर्विपरति समाध्या क्षुभितया ।  
परात्तत्तु श्रुत्याप्यनुकृति सुरत्वक्षुभितया  
परो मन्त्रो वर्णैर्भगवति अनुज्ञापरिहरौ ।  
तनोः सम्बन्धेन प्रविशति परं ज्योतिकलने ॥ २.७०॥  
  
आसन्नतेव्यतिकरं पररूपभेदे  
आभास एव सुदृशा नियतो नियम्यात् ।  
आकाशवत् सर्वगतोऽव्ययात्मा  
आसन्धिभेदात् प्रतिदेशभावात् ॥ २.७१॥  
  
तथा प्राणो गौणः प्रकृतिविधिपूर्वार्थकलना-  
दघस्तोये सृत्यः प्रथितगतिशेषेण कथितः ।  
हस्तादयस्त्वणवः प्राणवायोः  
चक्षुस्तथा करणत्वान्न दोषः ॥ २.७२॥  
  
यः पञ्चवृत्तिर्मनवच्च दृश्यते तथाणुतो ज्योतिरसुश्च खानि ।  
भेदश्रुतेर्लक्षणविप्रयोगादात्मादिभेदे तु विशेष वादः ॥ २.७३॥  
  
आत्मैकत्वात् प्राणगतेश्च वह्नेः ते जागतीवाश्रुतत्त्वान्न चेष्टा ।  
भोक्तुर्न चात्मन्यविदीकृता ये ते धूममार्गेण किल प्रयान्ति ॥ २.७४॥  
  
चरणादिति चान्यकल्पनां स्मरन्ति सप्तैव गतिप्ररोहात् ।  
व्यापारवैधुर्यसमूहविद्या ते कर्मणैवेह तृतीयलब्धाम् ॥ २.७५॥  
  
तद्दर्शनं तद्गदतोऽप्यविद्या सव्योपपत्तेरुत दौविशेषात् ।  
चिरन्तपः शुद्धिरतो विशेषात् ते स्थावरे चाविशेषार्थवादः ॥ २.७६॥  
  
सन्ध्यांशसृष्ट्या किल निर्ममे जगत् पुत्रेषु मायामयतोऽव्ययात्मा ।  
कृत्स्नं मायामयं तज्जगदिदमसतो नामरूपं तु जातम् ।  
जाग्रत्स्वप्नसुषुप्तितोऽपि परमानन्दं तिरोधानकृत् ॥ २.७७॥  
  
देहयोगात् ह्रसते वर्धते यः  
तत्रैवान्यत् पश्यते सोऽथ बोधात् ।  
स शोशुचानस्मृतिशब्दबोधः ॥ २.७८॥  
  
नानाशब्दादिभेदात् फलविविधमहाकर्मवैचित्र्ययोगात्  
ईष्टे तां गुणधारणां श्रुतिहितां तद्दर्शनोद्बोधतः ।  
तद्दर्शनात् सिद्धित एव सिद्ध्यते आचारयोगादृततच्छ्रुतेश्च ॥ २.७९॥  
  
वाचा समारम्भणतो नियामतः  
तस्याधिकाप्रात्वकस्योपदेशात् ।  
तुल्यं दृशा सर्वतः स्याद्विभागः  
अध्यापयात्रान्नविशेषतस्तु ते ॥ २.८०॥  
  
कामोपमर्देन तदूर्ध्वरेतसा  
विमर्शतो याति स्वतत्त्वतोऽन्यः ।  
अनुष्ठेयं चान्यत् श्रुतिशिरसि निष्ठाभ्रमवशात् ।  
विधिस्तुत्या भावं प्रवदति  
रथाग्नेराधानमनुवदति ज्ञानाङ्गमपि च ॥ २.८१॥  
  
प्राणात्यये वापि समं तथान्नं  
अबाधतः स्मृतितः कामकारे ।  
विहिताश्रमकर्मतः सहैव कार्यात्  
तथोभयोर्लिङ्गभङ्गं च दर्शयेत् ॥ २.८२॥  
  
तथान्तरा चापि स्मृतेर्विशेषतः  
ज्यायोऽपि लिङ्गाभयभावनाधिका ।  
सैवाधिकारादर्शनात् तदुक्तं  
आचारतः स्वामिन ईज्यवृत्त्या ॥ २.८३॥  
  
स्मृते ऋत्विक्सहकार्यं च कृत्स्नम् ।  
तन्मौनवाचा वचनेन कुर्वन् ।  
तदैहिकं तदवस्थाधृतेश्च ॥ २.८४॥  
  
आवृत्त्याप्यसकृत्तथोपदिशति ह्यात्मन्नुपागच्छति  
ग्राहं याति च शास्त्रतो प्रतीककलनात् सा ब्रह्मदृष्टिः प्रभोः ।  
आदित्यादिकृतीषु तथा सतीरपि कर्माङ्गताध्यानतः  
तस्माच्चास्थिरतां स्मरन्ति च पुनर्यत्रैव तत्र श्रुता ॥ २.८५॥  
  
आप्रायणात् तत्र दृष्टं हि यत्र तत्रागमात् पूर्वयोऽश्लेषनाशौ ।  
तथेतरस्यापि पतेदसंसृतौ अनारब्धाग्निहोत्रादिकार्ये ॥ २.८६॥  
  
अतोऽन्येषामुभयोर्यत्र योगात्  
विद्याभोगेन वाङ्मनसी दर्शनाच्च ।  
सर्वाण्यनुमनसा प्राण एव  
सोऽध्यक्षेत उपदर्शेन कच्चित् ॥ २.८७॥  
  
समानवृत्त्या क्रमते चासु वृत्त्या  
संसारतो व्यपदेशोपपत्तेः ।  
सूक्ष्मप्रमाणोपमर्दोपलब्धस्थितिश्च  
तथोपपत्तेरेष ऊष्मा रसैके ॥ २.८८॥  
  
अत्र स्मर्यनानुपरताविधिवाक्यसिद्धे-  
र्वैयासकिर्मुनिरेषोव्ययात्मा ।  
अविभागो वचनाद्धार्द एव  
रश्म्यनुसारी निशितो दक्षिणायने ।  
योगिनः प्रतिसृतैस्तथार्चिरात्  
वायुमद्घटितो वरुणेन ॥ २.८९॥  
  
अतिवाहिकविधेस्तदलिङ्गात् तद्वदत्र उभयोरपि सिद्धिः ।  
तद्वैतेन गतिरप्युपावृतो विशेषसामीप्यसकार्यहेतौ ॥ २.९०॥  
  
स्मृतिस्तथाऽन्योऽपि च दर्शनेन काये तथा प्रतिपत्तिप्रतीकः ।  
विशेषदृष्ट्या सम्पदाविर्भवेन स्वेनांशत्वान्मुक्तिविज्ञानतो हि ॥ २.९१॥  
  
आत्मप्रकाशादविभागेन दृष्टः तद्ब्रह्मणोऽन्यद्द्युतितन्मात्रतोऽन्यः ।  
उपन्यासादन्यसङ्कल्पभूत्या रथवान्योऽप्युथाह ॥ २.९२॥  
  
भावमन्यो उभयं न स्वभावा  
भावे सम्पत्तिरेवं जगत् स्यात् ।  
प्रत्यक्षेणोपदेशात् स्थितिरपि  
जगतो व्यक्तिभावादुपासा  
भेदाभासस्थितिरविकारावर्तिरिति च ॥ २.९३॥  
  
तथा दृष्टेर्द्रष्टुर्विपरीतदृष्टेः श्रुतिवशात्  
तथा बुद्धेर्बोद्धा भवति अनुमानेन हि बुधः ।  
भोगे सामान्यलिङ्गात् शिवभजनभवे मान्यमनसा  
अनावृत्तिः शब्दो भवति विधिवाक्येन नियतम् ॥ २.९४॥  
  
तवोक्तः सूत्राणां विधिरपि च सामान्यमुभय-  
प्रकृष्ट श्रुत्यैव प्रभवति महानन्दसदने ॥ २.९५॥  
  
स्कन्दः -  
त्रिनेत्रवक्त्रसुचरित्ररूपं मन्त्रार्थवादाम्बुजमित्ररूपाः ।  
प्रहृष्टरूपा मुनयो वितेनिरे मतानुसारीण्यथ सूत्रितानि ॥ २.९६॥  
  
न तानि बुद्ध्युद्भवबोधदानि विश्वेशपादाम्बुजभक्तिदानि ॥ २.९७॥  
  
॥ इति श्रीशिवरहस्ये शङ्कराख्ये षष्ठांशे शिवेन  
ऋभुं प्रति सूत्रोपदेशो नाम द्वितीयोऽध्यायः ॥  
  
  
  
३          ॥ तृतीयोऽध्यायः ॥  
  
सूतः -  
ततो महेशात् संश्रुत्य सूत्राणि ऋभुरेव हि ।  
कैलासेशं महादेवं तुष्टाव विनयाञ्जलिः ॥ ३.१॥  
  
लब्धज्ञानो महादेवान् मुनिभ्योऽकथयच्च तत् ।  
तत् स्तुतिं च शृणुष्वेति जगाद गिरिजासुतः ॥ ३.२॥  
  
जैगीषव्यं महात्मानं जितषड्वर्गमुत्तमम् ।  
  
स्कन्दः -  
संस्तुत्य साम्बमीशानमृभुर्ज्ञानमविन्दत ।  
शाम्भवः स महायोगी तुष्टावाष्टतनुं हरम् ॥ ३.३॥  
  
ऋभुः -  
गन्धद्विपवरवृन्दत्वचिरुचिबन्धोद्यतपट  
गन्धप्रमुख मदान्धव्रजदलि हरिमुखनखरोद्यत्  
स्कन्धोद्यन्मुख बन्धक्षुरनिभ निर्यद्रसदसृभिन्दन्नगधर  
विन्ध्यप्रभशिव मेध्यप्रभुवर ।  
मेध्योत्तमशिव भेद्याखिलजगदुद्यद्भवगत  
वेद्यागमशिव गद्यस्तुतपद पद्यप्रकटहृ -  
दुद्यद्भवगद वैद्योत्तम पाहि शम्भो ॥ ३.४॥  
  
चण्डद्विपकर काण्डप्रभभुज दण्डोद्यतनग  
खण्डत्रिपुर महाण्डस्फुटदुडुपशिखण्ड ।  
द्युतिवर गण्डद्वय कोदण्डान्तक दण्डितपाद पाहि शम्भो ॥ ३.५॥  
  
किञ्चिज्जललव सिञ्चद्द्विजकुल मुञ्चद्वृजिन  
कुलुञ्चद्विजपति चञ्चच्छविजट कुञ्चत्पदनख  
मुञ्चन्नतवर करुणा पाहि शम्भो ॥ ३.६॥  
  
देव शङ्कर हरमहेश्वर पापतस्कर अमरमयस्कर ।  
शिवदशङ्कर पुरमहेश्वर भवहरेश्वर पाहि शम्भो ॥ ३.७॥  
  
अङ्गजभङ्ग तुरङ्गरथाङ्ग जलधिनिषङ्ग  
धृतभुजङ्गाङ्ग दृशि सुपतङ्ग  
करसुकुरङ्ग जटधृतगङ्ग  
यमिहृदिसङ्ग भजशिवलिङ्ग भवभयभङ्ग ॥ ३.८॥  
  
शम्बरकरशर दम्बरवरचर डम्बरघोषण दुम्बरफलजग  
निकुरुम्बभरहर बिम्बितहृदिचिर लम्बितपदयुग  
लम्बोदरजनकान्तकहर शिव बिन्दुवरासन  
बिन्दुगहन शरदिन्दुवदनवर कुन्दधवल गणवृन्दविनत  
भवभयहर परवर करुणाकर फणिवरभूषण  
स्मर हर गरधर परिपाहि ॥ ३.९॥  
  
रासभवृषभेभ शरभाननगणगुणनन्दित-  
त्रिगुणपथातिग शरवणभवनुत तरणिस्थित वरुणालय  
कृतपारण मुनिशरणायित पदपद्मारुण पिङ्गजटाधर  
कुरु करुणां शङ्कर शं कुरु मे ॥ ३.१०॥  
  
जम्भप्रहरण कुम्भोद्भवनुत कुम्भप्रमथ निशुम्भद्युतिहर  
भिन्दद्रणगण डिम्भायितसुर तारकहरसुत  
कुम्भ्युद्यतपद विन्ध्यस्थितदितिमान्द्यप्रहर मदान्धद्विपवर  
कृत्तिप्रवर सुधान्धोनुतपद बुद्ध्यागमशिव  
मेध्यातिथिवरद ममावन्ध्यं कुरु दिवसं  
तव पूजनतः परिपाहि शम्भो ॥ ३.११॥  
  
कुन्दसदृश मकरन्दनिभसुरवृन्दविनुत कुरुविन्दमणिगण  
वृन्दनिभाङ्घ्रिजमन्दर वसदिन्दुमकुट शरदम्बुजकृश  
गरनिन्दनगल सुन्दरगिरितनयाकृति  
देहवराङ्गबिन्दुकलित शिवलिङ्गगहन सुतसिन्दुरवरमुख  
बन्धुरवरसिन्धुनदीतट लिङ्गनिवहवरदिग्वस पाहि शम्भो ॥ ३.१२॥  
  
पन्नगाभरण मारमारण विभूतिभूषण शैलजारमण ।  
आपदुद्धरण यामिनीरमणशेखर सुखद पाहि शम्भो ॥ ३.१३॥  
  
दक्षाध्वरवरशिक्ष प्रभुवर त्र्यक्ष प्रबलमहोक्षस्थित  
सितवक्षस्स्थलकुलचक्षुःश्रवस वराक्षस्रज हर ।  
वीक्षानिहताधोक्षजात्मज वरकक्षाश्रय पुरपक्षविदारण  
लीक्षायितसुर भिक्षाशन हर पद्माक्षार्चनतुष्ट  
भगाक्षिहराव्यय शङ्कर मोक्षप्रद परिपाहि महेश्वर ॥ ३.१४॥  
  
अक्षयफलद शुभाक्ष हराक्षततक्षककर  
गरभक्ष परिस्फुरदक्ष क्षितिरथ सुरपक्षाव्यय ।  
पुरहर भव हर हरिशर शिव शिव  
शङ्कर कुरु कुरु करुणां शशिमौले ॥ ३.१५॥  
  
भजाम्यगसुताधवं पशुपतिं महोक्षध्वजं  
वलक्षभसितोज्ज्वलं प्रकटदक्षदाहाक्षिकम् ।  
भगाक्षिहरणं शिवं प्रमथितोरुदक्षाध्वरं  
प्रपक्षसुरतामुनिप्रमथशिक्षिताधोक्षजम् ॥ ३.१६॥  
  
श्रीनाथाक्षिसरोजराजितपदाम्भोजैकपूजोत्सवै-  
र्नित्यं मानसमेतदस्तु भगवन् सद्राजमौले हर ।  
भूषाभूतभुजङ्गसङ्गत महाभस्माङ्गनेत्रोज्वल-  
ज्ज्वालादग्धमनङ्गपतङ्गदृगुमाकान्ताव गङ्गाधर ॥ ३.१७॥  
  
स्वात्मानन्दपरायणाम्बुजभवस्तुत्याऽधुना पाहि माम्  
MISSING .   
गिरिजामुखसख षण्मुख पञ्चमुखोद्यतदुर्मुखमुख-  
हर आखुवहोन्मुख लेखगणोन्मुख शङ्कर खगगमपरिपूज्य ॥ ३.१८॥  
  
कोटिजन्मविप्रकर्मशुद्धचित्तवर्त्मनां  
श्रौतसिद्धशुद्धभस्मदग्धसर्ववर्ष्मणाम् ।  
रुद्रभुक्तमेध्यभुक्तिदग्धसर्वपाप्मनां  
रुद्रसूक्ति उक्तिभक्तिभुक्तिमुक्तिदायिकाम् ।  
पुरहर इष्टतुष्टिमुक्तिलास्यवासना  
भक्तिभासकैलासमीश आशु लभ्यते ॥ ३.१९॥  
  
स्कन्दः -  
तत्स्तुत्या तोषितः शम्भुस्तमाह ऋभुमीश्वरः ।  
प्रसन्नः करुणाम्भोधिरम्भोजसुतमोदनः ॥ ३.२०॥  
  
ईश्वरः -  
वेदान्तपाठपठनेन हठादियोगैः  
श्रीनीलकण्ठपदभक्तिविकुण्ठभावाः ।  
ये कर्मठा यतिवरा हरिसौरिगेहे  
सालावृकैर्वरकठोरकुठारघातैः ॥ ३.२१॥  
  
भिन्नोत्तमाङ्गहृदयाश्च भुसुण्डिभिस्ते ।  
भिक्षाशना जरठरासभवद्भ्रमन्ति ॥ ३.२२॥  
  
विद्युच्चञ्चलजीवितेऽपि न मनागुत्पद्यते शाम्भवी  
भक्तिर्भीमपदाम्बुजोत्तमपदे भस्मत्रिपुण्ड्रेऽपि च ।  
रुद्राक्षामलरुद्रसूक्तिजपने निष्ठा कनिष्ठात्मनां  
विष्ठाविष्टकुनिष्ठकष्टकुधियां दुष्टात्मनां सर्वदा ॥ ३.२३॥  
  
भ्रष्टानां दुरदृष्टतो जनिजरानाशेन नष्टात्मनां  
ज्येष्ठश्रीशिपिविष्टचारुचरणाम्भोजार्चनानादरः ।  
तेनानिष्टपरम्परासमुदयैरष्टाकृतेर्न स्मृतिः  
विष्ठापूरितदुर्मुखेषु नरके भ्रष्टे चिरं संस्थितिः ॥ ३.२४॥  
  
अज्ञायत्तेष्वभिज्ञाः सुरवरनिकरं स्तोत्रशास्त्रादितुष्टं  
सत्राशं मन्त्रमात्रैर्विधिविहितधिया सामभागैर्यजन्ति ।  
श्राद्धे श्रद्धाभरणहरणभ्रान्तरूपान्पितॄंस्ते  
तत्तच्छ्रद्धासमुदितमनः स्वान्तरा शम्भुमीशम् ॥  
  
नाभ्यर्चन्ति प्रणतशरणं मोक्षदं मां महेशम् ॥ ३.२५॥  
  
आर्याः शर्वसमर्चनेन सततं दूर्वादलैः कोमलैः  
बिल्वाखर्वदलैश्च शङ्करमहाभागं हृदन्तः सदा ।  
पर्वस्वप्यविशेषितेन मनसा गर्वं विहायादरात्  
दुर्गाण्याशु तरन्ति शङ्करकृपापीयूषधारारसैः ॥ ३.२६ ॥  
  
श्रीचन्द्रचूडचरणाम्बुज पूजनेन  
कालं नयन्ति पशुपाशविमुक्तिहेतोः ।  
भावाः परं भसितफाललसत्त्रिपुण्ड्र-  
रुद्राक्षकङ्कणलसत्करदण्डयुग्माः ॥ ३.२७॥  
  
पञ्चाक्षरप्रणवसूक्तधिया वदन्ति  
नामानि शाम्भवमनोहरदानि शम्भो ।  
मुक्तिप्रदानि सततं शिवभक्तवर्याः  
ये बिल्वमूलशिवलिङ्गसमर्चनेन ॥ ३.२८॥  
  
कालं नयेद्विमलकोमलबिल्वपत्रैः  
नो तस्य कालजभयं भवतापपापम् ।  
सन्तापभूपजनितं भजतां महेशम् ॥ ३.२९॥  
  
शश्वद्विश्वेशपादौ यमशमनियमैर्भूतिरुद्राक्षगात्रो  
विश्वत्रस्तो भुजङ्गाङ्गदवरगिरिजानायके लब्धभक्तिः ।  
मुग्धोऽप्यध्यात्मविद् यो भवति भवहरस्यार्चया प्राप्तकामः ॥ ३.३०॥  
  
शब्दैरब्दशतेऽपि नैव स लभेत् ज्ञानं न तर्कभ्रमैः  
मीमांसा द्वयतस्तथाद्वयपदं किं साङ्ख्यसङ्ख्या वद ।  
योगायासपरम्परादिविहितैर्वेदान्तकान्तारके  
श्राम्यन् भक्तिविवर्जितेन मनसा शम्भोः पदे मुक्तये ॥ ३.३१॥  
  
किं गङ्गया वा मकरे प्रयाग-  
स्नानेन वा योगमखक्रियाद्यैः ।  
यत्रार्चितं लिङ्गवरं शिवस्य  
तत्रैव सर्वार्थपरम्परा स्यात् ॥ ३.३२॥  
  
श्रीशैलो हिमभूधरोऽरुणगिरिर्वृद्धाद्रिगोपर्वतौ  
श्रीमद्धेमसभाविहार भगवन् नृत्तं त्रिनेत्रो गिरिः ।  
कैलासोत्तरदक्षिणौ च भगवान् यत्रार्चने शङ्करो  
लिङ्गे सन्निहितो वसत्यनुदिनं शाङ्गस्य हृत्पङ्कजे ॥ ३.३३॥  
  
तत्राविमुक्तं शशिचूडवासं  
ॐकारकालञ्जर रुद्रकोटिम् ।  
गङ्गाबुधेः सङ्गममम्बिकापति-  
प्रियं तु गोकर्णकसह्यजातटम् ॥ ३.३४॥  
  
यत्राभ्यर्णगतं महेशकरुणापूर्णं तु तूर्णं हृदा  
लिङ्गं पूजितमप्यपास्तदुरितं तीर्थानि गङ्गादयः ।  
पुण्याश्चाश्रमसङ्घका गिरिवरक्षेत्राणि शम्भोः पदं  
भक्तियुक्तभजनेन महेशे शक्तिवज्जगदिदं परिभाति ॥ ३.३५॥  
  
कर्मन्दिवृन्दा अपि वेदमौलि-  
सिद्धान्तवाक्यकलनेऽपि भवन्ति मन्दाः ।  
कामादिबद्धहृदयाः सितभस्मपुण्ड्र-  
रुद्राक्ष शङ्करसमर्चनतो विहीनाः ॥ ३.३६॥  
  
हीना भवन्ति बहुधाप्यबुधा भवन्ति  
मत्प्रेमवासभवनेषु विहीनवासाः ॥ ३.३७॥  
  
अष्टम्यामष्टमूर्तिर्निशि शशिदिवसे सोमचूडं तु मुक्त्यै  
भूतायां भूतनाथं धृतभसिततनुर्वीतदोषे प्रदोषे ।  
गव्यैः पञ्चामृताद्यैः फलवरजरसैर्बिल्वपत्रैश्च लिङ्गे  
तुङ्गे शाङ्गेऽप्यसङ्गो भजति यतहृदा नक्तभुक्त्यैकभक्तः ॥ ३.३८॥  
  
ज्ञानानुत्पत्तये तद्धरिविधिसमताबुद्धिरीशानमूर्तौ  
भस्माक्षाधृतिरीशलिङ्गभजनाशून्यं तु दुर्मानसम् ।  
शम्भोस्तीर्थमहत्सुतीर्थवरके निन्दावरे शाङ्करे  
श्रीमद्रुद्रजपाद्यद्रोहकरणात् ज्ञानं न चोत्पद्यते ॥ ३.३९॥  
  
ईशोत्कर्षधियैकलिङ्गनियमादभ्यर्चनं भस्मधृक्  
रुद्राक्षामल सारमन्त्र सुमहापञ्चाक्षरे जापिनाम् ।  
ईशस्थाननिवासशाम्भवकथा भक्तिश्च सङ्कीर्तनं  
भक्तस्यार्चनतो भवेत् सुमहाज्ञानं परं मुक्तिदम् ॥ ३.४०॥  
  
आद्यन्तयोर्यः प्रणवेन युक्तं  
श्रीरुद्रमन्त्रं प्रजपत्यघघ्नम् ।  
तस्याङ्घ्रिरेणुं शिरसा वहन्ति  
ब्रह्मादयः स्वाघनिवृत्तिकामाः ॥ ३.४१॥  
  
अपूर्वाथर्वोक्त श्रुतिशिरसि विज्ञानमनघं  
महाखर्वाज्ञानप्रशमनकरं यो विरचयेत् ।  
मुने हृत्पर्वाणां विशसनकरं सप्तमनुभि-  
र्व्रतं शीर्षण्यं यो विरचयति तस्येदमुदितम् ॥ ३.४२॥  
  
गुरौ यस्य प्रेम श्रुतिशिरसि सूत्रार्थपदगं  
मयि श्रद्धा वृद्धा भवति किल तस्यैष सुलभः ।  
अनन्यो मार्गोऽयम् अकथितमिदं त्वय्यपि मुदा  
यदा गोप्यो मुग्धे सुविहितमुनिष्वेव दिश वै ॥ ३.४३॥  
  
स्कन्दः -  
इति स्तुत्वा शम्भोः प्रमुदितमनास्त्वेष स ऋभुः  
मुनिर्नत्वा देवं नगमगपदीशस्य निलयम् ।  
यतो गङ्गा तुङ्गा प्रपतति हिमाद्रेः शिखरतो  
मुनीन्द्रेष्वाहेदं तदपि शृणु विप्रोत्तम हृदा ॥ ३.४४॥  
  
ऋभुः -  
पतन्त्वशनयो मुहुर्गिरिवरैः समुद्रोर्वरा  
भवत्वधरसम्प्लवा ग्रहगणाः सुरा यान्त्वघः ।  
भवज्जनिम पूजनान्मम मनो न यात्यन्यतः  
शपामि प्रपदे प्रभोस्तव सरोरुहाभे हर ॥ ३.४५॥  
  
॥ इति श्रीशिवरहस्ये शङ्कराख्ये षष्ठांशे  
शिवऋभुसंवादो नाम तृतीयोऽध्यायः ॥  
  
  
  
४          ॥ चतुर्थोऽध्यायः ॥  
  
स्कन्दः -  
हिमाद्रिशिखरे तत्र केदारे संस्थितं ऋभुम् ।  
केदारेशं पूजयन्तं शाम्भवं मुनिसत्तमम् ।  
भस्मरुद्राक्षसम्पन्नं निःस्पृहं मुनयोऽब्रुवन् ॥ ४.१॥  
  
मुनयः -  
पद्मोद्भवसुतश्रेष्ठ त्वया कैलासपर्वते ।  
आराध्य देवमीशानं तस्मात् सूत्रश्रुतीरितम् ॥ ४.२॥  
  
ज्ञानं लब्धं मुनिश्रेष्ठ त्वं नो ब्रूहि विमुक्तये ।  
येन संसारवाराशेः समुत्तीर्णा भवामहे ॥ ४.३॥  
  
सूतः -  
ऋभुर्मुनीनां वचसा तुष्टः शिष्टान् समीक्ष्य तान् ।  
अष्टमूर्तिपदध्याननिष्ठांस्तानभ्युवाच ह ॥ ४.४॥  
  
ऋभुः -  
नागोप्यं भवतामस्ति शाम्भवेषु महात्मसु ।var was  अस्मि  
त्रिनेत्रप्रेमसदनान् युष्मान् प्रेक्ष्य वदामि तत् ॥ ४.५॥  
  
शाङ्करं सूत्रविज्ञानं श्रुतिशीर्षमहोदयम् ।  
शृणुध्वं ब्रह्मविच्छ्रेष्ठाः शिवज्ञानमहोदयम् ॥ ४.६॥  
  
येन तीर्णाः स्थ संसारात् शिवभक्त्या जितेन्द्रियाः ।var was  तीर्णास्थ  
नमस्कृत्वा महादेवं वक्ष्ये विज्ञानमैश्वरम् ॥ ४.७॥  
  
ऋभुः -  
विश्वस्य कारणमुमापतिरेव देवो  
विद्योतको जडजगत्प्रमदैकहेतुः ।  
न तस्य कार्यं करणं महेशितुः  
स एव तत्कारणमीश्वरो हरः ॥ ४.८॥  
  
सूतः सायकसम्भवः समुदिताः सूताननेभ्यो हयाः  
नेत्रे ते रथिनो रथाङ्गयुगली युग्यान्तमृग्यो रथी ।  
मौवीमूर्ध्नि रथः स्थितो रथवहश्चापं शरव्यं पुरः  
योद्धुं केशचराः स एव निखिलस्थाणोरणुः पातु वः ॥ ४.९॥var was  नः  
निदाघमथ सम्बोध्य ततो ऋभुरुवाच ह ।  
अध्यात्मनिर्णयं वक्ष्ये नास्ति कालत्रयेष्वपि ॥ ४.१०॥  
  
शिवोपदिष्टं सङ्क्षिप्य गुह्यात् गुह्यतरं सदा ।  
अनात्मेति प्रसङ्गात्मा अनात्मेति मनोऽपि वा ।  
अनात्मेति जगद्वापि नास्त्यनात्मेति निश्चिनु ॥ ४.११॥  
  
सर्वसङ्कल्पशून्यत्वात् सर्वाकारविवर्जनात्  
केवलं ब्रह्मभावत्वात् नास्त्यनात्मेति निश्चिनु ॥ ४.१२॥  
  
चित्ताभावे चिन्तनीयो देहाभावे जरा च न ।  
केवलं ब्रह्मभावत्वात् नास्त्यनात्मेति निश्चिनु ॥ ४.१३॥var was  ब्रह्ममात्रत्वात्  
पादाभावाद्गतिर्नास्ति हस्ताभावात् क्रिया च न ।  
केवलं ब्रह्मभावत्वात् नास्त्यनात्मेति निश्चिनु ॥ ४.१४॥var was  ब्रह्ममात्रत्वात्  
ब्रह्माभावाज्जगन्नास्ति तदभावे हरिर्न च ।  
केवलं ब्रह्मभावत्वात् नास्त्यनात्मेति निश्चिनु ॥ ४.१५॥var was  ब्रह्ममात्रत्वात्  
मृत्युर्नास्ति जराभावे लोकवेददुराधिकम् ।  
केवलं ब्रह्मभावत्वात् नास्त्यनात्मेति निश्चिनु ॥ ४.१६॥var was  ब्रह्ममात्रत्वात्  
धर्मो नास्ति शुचिर्नास्ति सत्यं नास्ति भयं न च ।  
केवलं ब्रह्मभावत्वात् नास्त्यनात्मेति निश्चिनु ॥ ४.१७॥var was  ब्रह्ममात्रत्वात्  
अक्षरोच्चारणं नास्ति अक्षरत्यजडं मम ।  
केवलं ब्रह्मभावत्वात् नास्त्यनात्मेति निश्चिनु ॥ ४.१८॥var was  ब्रह्ममात्रत्वात्  
गुरुरित्यपि नास्त्येव शिष्यो नास्तीति तत्त्वतः ।  
केवलं ब्रह्मभावत्वात् नास्त्यनात्मेति निश्चिनु ॥ ४.१९॥var was  ब्रह्ममात्रत्वात्  
एकाभावान्न द्वितीयं न द्वितीयान्न चैकता ।  
सत्यत्वमस्ति चेत् किञ्चिदसत्यत्वं च सम्भवेत् ॥ ४.२०॥  
  
असत्यत्वं यदि भवेत् सत्यत्वं च घटिष्यति ।  
शुभं यद्यशुभं विद्धि अशुभं शुभमस्ति चेत् ॥ ४.२१॥  
  
भयं यद्यभयं विद्धि अभयाद्भयमापतेत् ।  
केवलं ब्रह्मभावत्वात् नास्त्यनात्मेति निश्चिनु ॥ ४.२२॥var was  ब्रह्ममात्रत्वात्  
बद्धत्वमस्ति चेन्मोक्षो बन्धाभावे न मोक्षता ।  
मरणं यदि चेज्जन्म जन्माभावे मृतिर्न च ॥ ४.२३॥  
  
त्वमित्यपि भवेच्चाहं त्वं नो चेदहमेव न ।  
इदं यदि तदेवापि तदभावे इदं न च ॥ ४.२४॥  
  
अस्ति चेदिति तन्नास्ति नास्ति चेदस्ति किञ्च न ।  
कार्यं चेत् कारणं किञ्चित् कार्याभावे न कारणम् ॥ ४.२५॥  
  
द्वैतं यदि तदाऽद्वैतं द्वैताभावेऽद्वयं च न ।  
दृश्यं यदि दृगप्यस्ति दृश्याभावे दृगेव न ॥ ४.२६॥  
  
अन्तर्यदि बहिः सत्यमन्ताभावे बहिर्न च ।  
पूर्णत्वमस्ति चेत् किञ्चिदपूर्णत्वं प्रसज्यते ॥ ४.२७॥  
  
किञ्चिदस्तीति चेच्चित्ते सर्वं भवति शीघ्रतः ।  
यत्किञ्चित् किमपि क्वापि नास्ति चेन्न प्रसज्यति ॥ ४.२८॥  
  
तस्मादेतत् क्वचिन्नास्ति त्वं नाहं वा इमे इदम् ।  
केवलं ब्रह्मभावत्वात् नास्त्यनात्मेति निश्चिनु ॥ ४.२९॥var was  ब्रह्ममात्रत्वात्  
नास्ति दृष्टान्तकं लोके नास्ति दार्ष्टान्तिकं क्वचित् ।  
केवलं ब्रह्मभावत्वात् नास्त्यनात्मेति निश्चिनु ॥ ४.३०॥var was  ब्रह्ममात्रत्वात्  
परं ब्रह्माहमस्मीति स्मरणस्य मनो न हि ।  
ब्रह्ममात्रं जगदिदं ब्रह्ममात्रत्वमप्य हि ॥ ४.३१॥  
  
चिन्मात्रं केवलं चाहं नास्त्यनात्मेति निश्चिनु ।  
इत्यात्मनिर्णयं प्रोक्तं भवते सर्वसङ्ग्रहम् ॥ ४.३२॥var was  निर्ण्यः प्रोक्तः  
सकृच्छ्रवणमात्रेण ब्रह्मैव भवति स्वयम् ॥ ४.३३॥  
  
निदाघः-var was  ऋभुः-  
भगवन् को भवान् को नु वद मे वदतां वर ।var was  निदाघ  
यच्छ्रुत्वा तत्क्षणान्मुच्येन्महासंसारसङ्कटात् ॥ ४.३४॥  
  
ऋभुः-  
अहमेव परं ब्रह्म अहमेव परं सुखम् ।  
अहमेवाहमेवाहमहं ब्रह्मास्मि केवलम् ॥ ४.३५॥  
  
अहं चैतन्यमेवास्मि दिव्यज्ञानात्मको ह्यहम् ।  
सर्वाक्षरविहीनोऽस्मि अहं ब्रह्मास्मि केवलम् ॥ ४.३६॥  
  
अहमर्थविहीनोऽस्मि इदमर्थविवर्जितः ।  
सर्वानर्थविमुक्तोऽस्मि अहं ब्रह्मास्मि केवलम् ॥ ४.३७॥  
  
नित्यशुद्धोऽस्मि बुद्धोऽस्मि नित्योऽस्म्यत्यन्तनिर्मलः ।  
नित्यानदस्वरूपोऽस्मि अहं ब्रह्मास्मि केवलम् ॥ ४.३८॥  
  
नित्यपूर्णस्वरूपोऽस्मि सच्चिदानन्दमस्म्यहम् ।  
केवलाद्वैतरूपोऽहमहं ब्रह्मास्मि केवलम् ॥ ४.३९॥  
  
अनिर्देश्यस्वरूपोऽस्मि आदिहीनोऽस्म्यनन्तकः ।  
अप्राकृतस्वरूपोऽस्मि अहं ब्रह्मास्मि केवलम् ॥ ४.४०॥  
  
स्वस्वसङ्कल्पहीनोऽहं सर्वाविद्याविवर्जितः ।  
सर्वमस्मि तदेवास्मि अहं ब्रह्मास्मि केवलम् ॥ ४.४१॥  
  
सर्वनामादिहीनोऽहं सर्वरूपविवर्जितः ।  
सर्वसङ्गविहीनोऽस्मि अहं ब्रह्मास्मि केवलम् ॥ ४.४२॥  
  
सर्ववाचां विधिश्चास्मि सर्ववेदावधिः परः ।  
सर्वकालावधिश्चास्मि अहं ब्रह्मास्मि केवलम् ॥ ४.४३॥  
  
सर्वरूपावधिश्चाहं सर्वनामावधिः सुखम् ।  
सर्वकल्पावधिश्चास्मि अहं ब्रह्मास्मि केवलम् ॥ ४.४४॥  
  
अहमेव सुखं नान्यदहमेव चिदव्ययः ।  
अहमेवास्मि सर्वत्र अहं ब्रह्मास्मि केवलम् ॥ ४.४५॥  
  
केवलं ब्रह्ममात्रात्मा केवलं शुद्धचिद्घनः ।  
केवलाखण्डोसारोऽस्मि अहं ब्रह्मास्मि केवलम् ॥ ४.४६॥  
  
केवलं ज्ञानरूपोऽस्मि केवलाकाररूपवान् ।  
केवलात्यन्तसारोऽस्मि अहं ब्रह्मास्मि केवलम् ॥ ४.४७॥  
  
सत्स्वरूपोऽस्मि कैवल्यस्वरूपोऽस्म्यहमेव हि ।  
अर्थानर्थविहीनोऽस्मि अहं ब्रह्मास्मि केवलम् ॥ ४.४८॥  
  
अप्रमेयस्वरूपोऽस्मि अप्रतर्क्यस्वरूपवान् ।  
अप्रगृह्यस्वरूपोऽस्मि अहं ब्रह्मास्मि केवलम् ॥ ४.४९॥  
  
अरसस्युतरूपोऽस्मि अनुतापविवर्जितः ।  
अनुस्यूतप्रकाशोऽस्मि अहं ब्रह्मास्मि केवलम् ॥ ४.५०॥  
  
सर्वकर्मविहीनोऽहं सर्वभेदविवर्जितः ।  
सर्वसन्देहहीनोऽस्मि अहं ब्रह्मास्मि केवलम् ॥ ४.५१॥  
  
अहम्भावविहीनोऽस्मि विहीनोऽस्मीति मे न च ।  
सर्वदा ब्रह्मरूपोऽस्मि अहं ब्रह्मास्मि केवलम् ॥ ४.५२॥  
  
ब्रह्म ब्रह्मादिहीनोऽस्मि केशवत्वादि न क्वचित् ।  
शङ्करादिविहीनोऽस्मि अहं ब्रह्मास्मि केवलम् ॥ ४.५३॥  
  
तूष्णीमेवावभासोऽस्मि अहं ब्रह्मास्मि केवलम् ।  
किञ्चिन्नास्ति परो नास्ति किञ्चिदस्मि परोऽस्मि च ॥ ४.५४॥  
  
न शरीरप्रकाशोऽस्मि जगद्भासकरो न च ।  
चिद्घनोऽस्मि चिदंशोऽस्मि सत्स्वरूपोऽस्मि सर्वदा ॥ ४.५५॥  
  
मुदा मुदितरूपोऽस्मि अहं ब्रह्मास्मि केवलम् ।  
न बालोऽस्मि न वृद्धोऽस्मि न युवाऽस्मि परात् परः ॥ ४.५६॥  
  
न च नानास्वरूपोऽस्मि अहं ब्रह्मास्मि केवलम् ।  
इमं स्वानुभवं प्रोक्तं सर्वोपनिषदां परं रसम् ॥ ४.५७॥  
  
यो वा को वा शृणोतीदं ब्रह्मैव भवति स्वयम् ॥ ४.५८॥  
  
न स्थूलोऽप्यनणुर्न तेजमरुतामाकाशनीरक्षमा  
भूतान्तर्गतकोशकाशहृदयाद्याकाशमात्राक्रमैः ।  
उद्ग्रन्थश्रुतिशास्त्रसूत्रकरणैः किञ्चिज्ज्ञ सर्वज्ञता  
बुद्ध्या मोहितमायया श्रुतिशतैर्भो जानते शङ्करम् ॥ ४.५९॥  
  
॥ इति श्री शिवरहस्ये शङ्कराख्ये षष्ठांशे  
ऋभुनिदाघसंवादो नाम चतुर्थोऽध्यायः ॥  
  
  
  
५          ॥ पञ्चमोऽध्यायः ॥  
  
निदाघः -  
एवं स्थिते ऋभो को वै ब्रह्मभावाय कल्पते ।  
तन्मे वद विशेषेण ज्ञानं शङ्करवाक्यजम् ॥ ५.१॥  
  
ऋभुः -  
त्वमेव ब्रह्म एवासि त्वमेव परमो गुरुः ।  
त्वमेवाकाशरूपोऽसि त्वं ब्रह्मासि न संशयः ॥ ५.२॥  
  
त्वमेव सर्वभावोऽसि त्वमेवार्थस्त्वमव्ययः ।  
त्वं सर्वहीनस्त्वं साक्षी साक्षिहीनोऽसि सर्वदा ॥ ५.३॥  
  
कालस्त्वं सर्वहीनस्त्वं साक्षिहीनोऽसि सर्वदा ।  
कालहीनोऽसि कालोऽसि सदा ब्रह्मासि चिद्घनः ।  
सर्वतत्त्वस्वरूपोऽसि त्वं ब्रह्मासि न संशयः ॥ ५.४॥  
  
सत्योऽसि सिद्धोऽसि सनातनोऽसि  
मुक्तोऽसि मोक्षोऽसि सदाऽमृतोऽसि ।  
देवोऽसि शान्तोऽसि निरामयोऽसि  
ब्रह्मासि पूर्णोऽसि परावरोऽसि ॥ ५.५॥  
  
समोऽसि सच्चासि सनातनोऽसि  
सत्यादिवाक्यैः प्रतिपादितोऽसि ।  
सर्वाङ्गहीनोऽसि सदास्थितोऽसि  
ब्रह्मासि पूर्णोऽसि परावरोऽसि ॥ ५.६॥var was  परापरोऽसि  
सर्वप्रपञ्चभ्रमवर्जितोऽसि सर्वेषु भूतेषु सदोदितोऽसि ।  
सर्वत्र सङ्कल्पविवर्जितोऽसि ब्रह्मासि पूर्णोऽसि परावरोऽसि ॥ ५.७॥  
  
सर्वत्र सन्तोषसुखासनोऽसि सर्वत्र विद्वेषविवर्जितोऽसि ।  
सर्वत्र कार्यादिविवर्जितोऽसि ब्रह्मासि पूर्णोऽसि परावरोऽसि ॥ ५.८॥  
  
चिदाकारस्वरूपोऽसि चिन्मात्रोऽसि निरङ्कुशः ।  
आत्मन्येवावस्थितोऽसि त्वं ब्रह्मासि न संशयः ॥ ५.९॥  
  
आनन्दोऽसि परोऽसि त्वं सर्वशून्योऽसि निर्गुणः ।  
एक एवाद्वितीयोऽसि त्वं ब्रह्मासि न संशयः ॥ ५.१०॥  
  
चिद्घनानन्दरूपोऽसि चिदानन्दोऽसि सर्वदा ।  
परिपूर्णस्वरूपोऽसि त्वं ब्रह्मासि न संशयः ॥ ५.११॥  
  
तदसि त्वमसि ज्ञोऽसि सोऽसि जानासि वीक्ष्यसि ।  
चिदसि ब्रह्मभूतोऽसि त्वं ब्रह्मासि न संशयः ॥ ५.१२॥  
  
अमृतोऽसि विभुश्चासि देवोऽसि त्वं महानसि ।  
चञ्चलोष्ठकलङ्कोऽसि त्वं ब्रह्मासि न संशयः ॥ ५.१३॥  
  
सर्वोऽसि सर्वहीनोऽसि शान्तोऽसि परमो ह्यसि ।  
कारणं त्वं प्रशान्तोऽसि त्वं ब्रह्मासि न संशयः ॥ ५.१४॥  
  
सत्तामात्रस्वरूपोऽसि सत्तासामान्यको ह्यसि ।  
नित्यशुद्धस्वरूपोऽसि त्वं ब्रह्मासि न संशयः ॥ ५.१५॥  
  
ईषण्मात्रविहीनोऽसि अणुमात्रविवर्जितः ।  
अस्तित्ववर्जितोऽसि त्वं नास्तित्वादिविवर्जितः ॥ ५.१६॥  
  
योऽसि सोऽसि महान्तोऽसि त्वं ब्रह्मासि न संशयः ॥ ५.१७॥  
  
लक्ष्यलक्षणहीनोऽसि चिन्मात्रोऽसि निरामयः ।  
अखण्डैकरसो नित्यं त्वं ब्रह्मासि न संशयः ॥ ५.१८॥  
  
सर्वाधारस्वरूपोऽसि सर्वतेजः स्वरूपकः ।  
सर्वार्थभेदहीनोऽसि त्वं ब्रह्मासि न संशयः ॥ ५.१९॥  
  
ब्रह्मैव भेदशून्योऽसि विप्लुत्यादिविवर्जितः ।  
शिवोऽसि भेदहीनोऽसि त्वं ब्रह्मासि न संशयः ॥ ५.२०॥  
  
प्रज्ञानवाक्यहीनोऽसि स्वस्वरूपं प्रपश्यसि ।  
स्वस्वरूपस्थितोऽसि त्वं त्वं ब्रह्मासि न संशयः ॥ ५.२१॥  
  
स्वस्वरूपावशेषोऽसि स्वस्वरूपो मतो ह्यसि ।  
स्वानन्दसिन्धुमग्नोऽसि त्वं ब्रह्मासि न संशयः ॥ ५.२२॥  
  
स्वात्मराज्ये त्वमेवासि स्वयमात्मानमो ह्यसि ।  
स्वयं पूर्णस्वरूपोऽसि त्वं ब्रह्मासि न संशयः ॥ ५.२३॥  
  
स्वस्मिन् सुखे स्वयं चासि स्वस्मात् किञ्चिन्न पश्यसि ।  
स्वात्मन्याकाशवद्भासि त्वं ब्रह्मासि न संशयः ॥ ५.२४॥  
  
स्वस्वरूपान्न चलसि स्वस्वरूपान्न पश्यसि ।  
स्वस्वरूपामृतोऽसि त्वं त्वं ब्रह्मासि न संशयः ॥ ५.२५॥  
  
स्वस्वरूपेण भासि त्वं स्वस्वरूपेण जृम्भसि ।  
स्वस्वरूपादनन्योऽसि त्वं ब्रह्मासि न संशयः ॥ ५.२६॥  
  
स्वयं स्वयं सदाऽसि त्वं स्वयं सर्वत्र पश्यसि ।  
स्वस्मिन् स्वयं स्वयं भुङ्क्षे त्वं ब्रह्मासि न संशयः ॥ ५.२७॥  
  
सूतः -  
तदा निधाघवचसा तुष्टो ऋभुरुवाच तम् ।  
शिवप्रेमरसे पात्रं तं वीक्ष्याब्जजनन्दनः ॥ ५.२८॥  
  
ऋभुः -  
कैलासे शङ्करः पुत्रं कदाचिदुपदिष्टवान् ।  
तदेव ते प्रवक्ष्यामि सावधानमनाः शृणु ॥ ५.२९॥  
  
अयं प्रपञ्चो नास्त्येव नोत्पन्नो न स्वतः क्वचित् ।  
चित्रप्रपञ्च इत्याहुर्नास्ति नास्त्येव सर्वदा ॥ ५.३०॥  
  
न प्रपञ्चो न चित्तादि नाहङ्कारो न जीवकः ।  
केवलं ब्रह्ममात्रत्वात् नास्ति नास्त्येव सर्वदा ॥ ५.३१॥  
  
मायकार्यादिकं नास्ति मायाकार्यभयं नहि ।  
केवलं ब्रह्ममात्रत्वात् नास्ति नास्त्येव सर्वदा ॥ ५.३२॥  
  
कर्ता नास्ति क्रिया नास्ति करणं नास्ति पुत्रक ।  
केवलं ब्रह्ममात्रत्वात् नास्ति नास्त्येव सर्वदा ॥ ५.३३॥  
  
एकं नास्ति द्वयं नास्ति मन्त्रतन्त्रादिकं च न ।  
केवलं ब्रह्ममात्रत्वात् नास्ति नास्त्येव सर्वदा ॥ ५.३४॥  
  
श्रवणं मननं नास्ति निदिध्यासनविभ्रमः ।  
केवलं ब्रह्ममात्रत्वात् नास्ति नास्त्येव सर्वदा ॥ ५.३५॥  
  
समाधिद्विविधं नास्ति मातृमानादि नास्ति हि ।  
केवलं ब्रह्ममात्रत्वात् नास्ति नास्त्येव सर्वदा ॥ ५.३६॥  
  
अज्ञानं चापि नास्त्येव अविवेककथा न च ।  
केवलं ब्रह्ममात्रत्वात् नास्ति नास्त्येव सर्वदा ॥ ५.३७॥  
  
अनुबन्धचतुष्कं च सम्बन्धत्रयमेव न ।  
केवलं ब्रह्ममात्रत्वात् नास्ति नास्त्येव सर्वदा ॥ ५.३८॥  
  
भूतं भविष्यन्न क्वापि वर्तमानं न वै क्वचित् ।  
केवलं ब्रह्ममात्रत्वात् नास्ति नास्त्येव सर्वदा ॥ ५.३९॥  
  
गङ्गा गया तथा सेतुव्रतं वा नान्यदस्ति हि ।  
केवलं ब्रह्ममात्रत्वात् नास्ति नास्त्येव सर्वदा ॥ ५.४०॥  
  
न भूमिर्न जलं वह्निर्न वायुर्न च खं क्वचित् ।  
केवलं ब्रह्ममात्रत्वात् नास्ति नास्त्येव सर्वदा ॥ ५.४१॥  
  
नैव देवा न दिक्पाला न पिता न गुरुः क्वचित् ।  
केवलं ब्रह्ममात्रत्वात् नास्ति नास्त्येव सर्वदा ॥ ५.४२॥  
  
न दूरं नान्तिकं नान्तं न मध्यं न क्वचित् स्थितिः ।  
नाद्वैतद्वैतसत्यत्वमसत्यं वा इदं न च ॥ ५.४३॥  
  
न मोक्षोऽस्ति न बन्धोऽस्ति न वार्तावसरोऽस्ति हि ।  
क्वचिद्वा किञ्चिदेवं वा सदसद्वा सुखानि च ॥ ५.४४॥  
  
द्वन्द्वं वा तीर्थधर्मादि आत्मानात्मेति न क्वचित् ।  
न वृद्धिर्नोदयो मृन्युर्न गमागमविभ्रमः ॥ ५.४५॥  
  
इह नास्ति परं नास्ति न गुरुर्न च शिष्यकः ।  
सदसन्नास्ति भूर्नास्ति कार्यं नास्ति कृतं च न ॥ ५.४६॥  
  
जातिर्नास्ति गतिर्नास्ति वर्णो नास्ति न लौकिकम् ।  
शमादिषट्कं नास्त्येव नियमो वा यमोऽपि वा ॥ ५.४७॥  
  
सर्वं मिथ्येति नास्त्येव ब्रह्म इत्येव नास्ति हि ।  
चिदित्येव हि नास्त्येव चिदहं भाषणं न हि ॥ ५.४८॥  
  
अहमित्येव नास्त्येव नित्योऽस्मीति च न क्वचित् ।  
केवलं ब्रह्ममात्रत्वात् नास्ति नास्त्येव सर्वथा ॥ ५.४९॥  
  
वाचा यदुच्यते किञ्चिन्मनसा मनुते च यत् ।  
बुद्ध्या निश्चीयते यच्च चित्तेन ज्ञायते हि यत् ॥ ५.५०॥  
  
योगेन युज्यते यच्च इन्द्रियाद्यैश्च यत् कृतम् ।  
जाग्रत्स्वप्नसुषुप्तिं च स्वप्नं वा न तुरीयकम् ॥ ५.५१॥  
  
सर्वं नास्तीति विज्ञेयं यदुपाधिविनिश्चितम् ।  
स्नानाच्छुद्धिर्न हि क्वापि ध्यानात् शुद्धिर्न हि क्वचित् ॥ ५.५२॥  
  
गुणत्रयं नास्ति किञ्चिद्गुणत्रयमथापि वा ।  
एकद्वित्वपदं नास्ति न बहुभ्रमविभ्रमः ॥ ५.५३॥  
  
भ्रान्त्यभ्रान्ति च नास्त्येव किञ्चिन्नास्तीति निश्चिनु ।  
केवलं ब्रह्ममात्रत्वात् न किञ्चिदवशिष्यते ॥ ५.५४॥  
  
इदं शृणोति यः सम्यक् स ब्रह्म भवति स्वयम् ॥ ५.५५॥  
  
ईश्वरः -  
वाराश्यम्बुनि बुद्बुदा इव घनानन्दाम्बुधावप्युमा-  
कान्तेऽनन्तजगद्गतं सुरनरं जातं च तिर्यङ् मुहुः ।  
भूतं चापि भविष्यति प्रतिभवं मायामयं चोर्मिजं  
सम्यङ् मामनुपश्यतामनुभवैर्नास्त्येव तेषां भवः ॥ ५.५६॥  
  
हरं विज्ञातारं निखिलतनुकार्येषु करणं  
न जानन्ते मोहाद्यमितकरणा अप्यतितराम् ।  
उमानाथाकारं हृदयदहरान्तर्गतसरा  
पयोजाते भास्वद्भवभुजगनाशाण्डजवरम् ॥ ५.५७॥  
  
॥इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
शिवेन कुमारोपदेशवर्णनं नाम पञ्चमोऽध्यायः ॥  
  
  
  
६          ॥ षष्ठोऽध्यायः ॥  
  
ईश्वरः -  
व्रतानि मिथ्या भुवनानि मिथ्या  
भावादि मिथ्या भवनानि मिथ्या ।  
भयं च मिथ्या भरणादि मिथ्या  
भुक्तं च मिथ्या बहुबन्धमिथ्या ॥ ६.१॥  
  
वेदाश्च मिथ्या वचनानि मिथ्या  
वाक्यानि मिथ्या विविधानि मिथ्या ।  
वित्तानि मिथ्या वियदादि मिथ्या  
विधुश्च मिथ्या विषयादि मिथ्या ॥ ६.२॥  
  
गुरुश्च मिथ्या गुणदोषमिथ्या  
गुह्यं च मिथ्या गणना च मिथ्या ।  
गतिश्च मिथ्या गमनं च मिथ्या  
सर्वं च मिथ्या गदितं च मिथ्या ॥ ६.३॥  
  
वेदशास्त्रपुराणं च कार्यं कारणमीश्वरः ।  
लोको भूतं जनं चैव सर्वं मिथ्या न संशयः ॥ ६.४॥  
  
बन्धो मोक्षः सुखं दुःखं ध्यानं चित्तं सुरासुराः ।  
गौणं मुख्यं परं चान्यत् सर्वं मिथ्या न संशयः ॥ ६.५॥  
  
वाचा वदति यत्किञ्चित् सर्वं मिथ्या न संशयः ।  
सङ्कल्पात् कल्प्यते यद्यत् मनसा चिन्त्यते च यत् ॥ ६.६॥  
  
बुद्ध्या निश्चीयते किञ्चित् चित्तेन नीयते क्वचित् ।  
प्रपञ्चे पञ्चते यद्यत् सर्वं मिथ्येति निश्चयः ॥ ६.७॥  
  
श्रोत्रेण श्रूयते यद्यन्नेत्रेण च निरीक्ष्यते ।  
नेत्रं श्रोत्रं गात्रमेव सर्वं मिथ्या न संशयः ॥ ६.८॥  
  
इदमित्येव निर्दिष्टमिदमित्येव कल्पितम् ।  
यद्यद्वस्तु परिज्ञातं सर्वं मिथ्या न संशयः ॥ ६.९॥  
  
कोऽहं किन्तदिदं सोऽहं अन्यो वाचयते नहि ।  
यद्यत् सम्भाव्यते लोके सर्वं मिथ्येति निश्चयः ॥ ६.१०॥  
  
सर्वाभ्यास्यं सर्वगोप्यं सर्वकारणविभ्रमः ।  
सर्वभूतेति वार्ता च मिथ्येति च विनिश्चयः ॥ ६.११॥  
  
सर्वभेदप्रभेदो वा सर्वसङ्कल्पविभ्रमः ।  
सर्वदोषप्रभेदश्च सर्वं मिथ्या न संशयः ॥ ६.१२॥  
  
रक्षको विष्णुरित्यादि ब्रह्मसृष्टेस्तु कारणम् ।  
संहारे शिव इत्येवं सर्वं मिथ्या न संशयः ॥ ६.१३॥  
  
स्नानं जपस्तपो होमः स्वाध्यायो देवपूजनम् ।  
मन्त्रो गोत्रं च सत्सङ्गः सर्वं मिथ्या न संशयः ॥ ६.१४॥  
  
सर्वं मिथ्या जगन्मिथ्या भूतं भव्यं भवत्तथा ।  
नास्ति नास्ति विभावेन सर्वं मिथ्या न संशयः ॥ ६.१५॥  
  
चित्तभेदो जगद्भेदः अविद्यायाश्च सम्भवः ।  
अनेककोटिब्रह्माण्डाः सर्वं ब्रह्मेति निश्चिनु ॥ ६.१६॥  
  
लोकत्रयेषु सद्भावो गुणदोषादिजृम्भणम् ।  
सर्वदेशिकवार्तोक्तिः सर्वं ब्रह्मेति निश्चिनु ॥ ६.१७॥  
  
उत्कृष्टं च निकृष्टं च उत्तमं मध्यमं च तत् ।  
ॐकारं चाप्यकारं च सर्वं ब्रह्मेति निश्चिनु ॥ ६.१८॥  
  
यद्यज्जगति दृश्येत यद्यज्जगति वीक्ष्यते ।  
यद्यज्जगति वर्तेत सर्वं ब्रह्मेति निश्चिनु ॥ ६.१९॥  
  
येन केनाक्षरेणोक्तं येन केनापि सङ्गतम् ।  
येन केनापि नीतं तत् सर्वं ब्रह्मेति निश्चिनु ॥ ६.२०॥  
  
येन केनापि गदितं येन केनापि मोदितम् ।  
येन केनापि च प्रोक्तं सर्वं ब्रह्मेति निश्चिनु ॥ ६.२१॥  
  
येन केनापि यद्दत्तं येन केनापि यत् कृतम् ।  
यत्र कुत्र जलस्नानं सर्वं ब्रह्मेति निश्चिनु ॥ ६.२२॥  
  
यत्र यत्र शुभं कर्म यत्र यत्र च दुष्कृतम् ।  
यद्यत् करोषि सत्येन सर्वं मिथ्येति निश्चिनु ॥ ६.२३॥  
  
इदं सर्वमहं सर्वं सर्वं ब्रह्मेति निश्चिनु ।  
यत् किञ्चित् प्रतिभातं च सर्वं मिथ्येति निश्चिनु ॥ ६.२४॥  
  
ऋभुः -  
पुनर्वक्ष्ये रहस्यानां रहस्यं परमाद्भुतम् ।  
शङ्करेण कुमाराय प्रोक्तं कैलास पर्वते ॥ ६.२५॥  
  
तन्मात्रं सर्वचिन्मात्रमखण्डैकरसं सदा ।  
एकवर्जितचिन्मात्रं सर्वं चिन्मयमेव हि ॥ ६.२६॥  
  
इदं च सर्वं चिन्मात्रं सर्वं चिन्मयमेव हि ।  
आत्माभासं च चिन्मात्रं सर्वं चिन्मयमेव हि ॥ ६.२७॥  
  
सर्वलोकं च चिन्मात्रं सर्वं चिन्मयमेव हि ।  
त्वत्ता मत्ता च चिन्मात्रं चिन्मात्रान्नास्ति किञ्चन ॥ ६.२८॥  
  
आकाशो भूर्जलं वायुरग्निर्ब्रह्मा हरिः शिवः ।  
यत्किञ्चिदन्यत् किञ्चिच्च सर्वं चिन्मयमेव हि ॥ ६.२९॥  
  
अखण्डैकरसं सर्वं यद्यच्चिन्मात्रमेव हि ।  
भूतं भव्यं च चिन्मात्रं सर्वं चिन्मयमेव हि ॥ ६.३०॥  
  
द्रव्यं कालश्च चिन्मात्रं ज्ञानं चिन्मयमेव च ।  
ज्ञेयं ज्ञानं च चिन्मात्रं सर्वं चिन्मयमेव हि ॥ ६.३१॥  
  
सम्भाषणं च चिन्मात्रं वाक् च चिन्मात्रमेव हि ।  
असच्च सच्च चिन्मात्रं सर्वं चिन्मयमेव हि ॥ ६.३२॥  
  
आदिरन्तं च चिन्मात्रं अस्ति चेच्चिन्मयं सदा ।  
ब्रह्मा यद्यपि चिन्मात्रं विष्णुश्चिन्मात्रमेव हि ॥ ६.३३॥  
  
रुद्रोऽपि देवाश्चिन्मात्रं अस्ति नरतिर्यक्सुरासुरम् ।  
गुरुशिष्यादि सन्मात्रं ज्ञानं चिन्मात्रमेव हि ॥ ६.३४॥  
  
दृग्दृश्यं चापि चिन्मात्रं ज्ञाता ज्ञेयं ध्रुवाध्रुवम् ।  
सर्वाश्चर्यं च चिन्मात्रं देहं चिन्मात्रमेव हि ॥ ६.३५॥  
  
लिङ्गं चापि च चिन्मात्रं कारणं कार्यमेव च ।  
मूर्तामूर्तं च चिन्मात्रं पापपुण्यमथापि च ॥ ६.३६॥  
  
द्वैताद्वैतं च चिन्मात्रं वेदवेदान्तमेव च ।  
दिशोऽपि विदिशश्चैव चिन्मात्रं तस्य पालकाः ॥ ६.३७॥  
  
चिन्मात्रं व्यवहारादि भूतं भव्यं भवत्तथा ।  
चिन्मात्रं नामरूपं च भूतानि भुवनानि च ॥ ६.३८॥  
  
चिन्मात्रं प्राण एवेह चिन्मात्रं सर्वमिन्द्रियम् ।  
चिन्मात्रं पञ्चकोशादि चिन्मात्रानन्दमुच्यते ॥ ६.३९॥  
  
नित्यानित्यं च चिन्मात्रं सर्वं चिन्मात्रमेव हि ।  
चिन्मात्रं नास्ति नित्यं च चिन्मात्रं नास्ति सत्यकम् ॥ ६.४०॥  
  
चिन्मात्रमपि वैराग्यं चिन्मात्रकमिदं किल ।  
आधारादि हि चिन्मात्रं आधेयं च मुनीश्वर ॥ ६.४१॥  
  
यच्च यावच्च चिन्मात्रं यच्च यावच्च दृश्यते ।  
यच्च यावच्च दूरस्थं सर्वं चिन्मात्रमेव हि ॥ ६.४२॥  
  
यच्च यावच्च भूतानि यच्च यावच्च वक्ष्यते ।  
यच्च यावच्च वेदोक्तं सर्वं चिन्मात्रमेव हि ॥ ६.४३॥  
  
चिन्मात्रं नास्ति बन्धं च चिन्मात्रं नास्ति मोक्षकम् ।  
चिन्मात्रमेव सन्मात्रं सत्यं सत्यं शिवं स्पृशे ॥ ६.४४॥  
  
सर्वं वेदत्रयप्रोक्तं सर्वं चिन्मात्रमेव हि ।  
शिवप्रोक्तं कुमाराय तदेतत् कथितं त्वयि ।  
यः शृणोति सकृद्वापि ब्रह्मैव भवति स्वयम् ॥ ६.४५॥  
  
सूतः -  
ईशावास्यादिमन्त्रैर्वरगगनतनोः क्षेत्रवासार्थवादैः  
तल्लिङ्गागारमध्यस्थितसुमहदीशान लिङ्गेषु पूजा ।  
अक्लेद्ये चाभिषेको ??? ??? ??? दिग्वाससे वासदानं  
नो गन्धघ्राणहीने रूपदृश्याद्विहीने गन्धपुष्पार्पणानि ॥ ६.४६॥  
  
स्वभासे दीपदानं ???   सर्वभक्षे महेशे  
नैवेद्यं नित्यतृप्ते सकलभुवनगे प्रक्रमो वा नमस्या ।  
कुर्यां केनापि भावैर्मम निगमशिरोभाव एव प्रमाणम् ॥ ६.४७॥  
  
अविच्छिन्नैश्छिन्नैः परिकरवरैः पूजनधिया  
भजन्त्यज्ञास्तद्ज्ञाः विधिविहितबुद्ध्यागतधियः ।var was तदज्ञाः  
तथापीशं भावैर्भजति भजतामात्मपदवीं  
ददातीशो विश्वं भ्रमयति गतज्ञांश्च कुरुते ॥ ६.४८॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
प्रपञ्चस्य सच्चिन्मयत्वकथनं नाम षष्ठोऽध्यायः ॥  
  
  
  
७          ॥ सप्तमोऽध्यायः ॥  
  
ऋभुः -  
अत्यद्भुतं प्रवक्ष्यामि सर्वलोकेषु दुर्लभम् ।  
वेदशास्त्रमहासारं दुर्लभं दुर्लभं सदा ॥ ७.१॥  
  
अखण्डैकरसो मन्त्रमखण्डैकरसं फलम् ।  
अखण्डैकरसो जीव अखण्डैकरसा क्रिया ॥ ७.२॥  
  
अखण्डैकरसा भूमिरखण्डैकरसं जलम् ।  
अखण्डैकरसो गन्ध अखण्डैकरसं वियत् ॥ ७.३॥  
  
अखण्डैकरसं शास्त्रं अखण्डैकरसं श्रुतिः ।  
अखण्डैकरसं ब्रह्म अखण्डैकरसं व्रतम् ॥ ७.४॥  
  
अखण्डैकरसो विष्णुरखण्डैकरसः शिवः ।  
अखण्डैकरसो ब्रह्मा अखण्डैकरसाः सुराः ॥ ७.५॥  
  
अखण्डैकरसं सर्वमखण्डैकरसः स्वयम् ।  
अखण्डैकरसश्चात्मा अखण्डैकरसो गुरुः ॥ ७.६॥  
  
अखण्डैकरसं वाच्यमखण्डैकरसं महः ।  
अखण्डैकरसं देह अखण्डैकरसं मनः ॥ ७.७॥  
  
अखण्डैकरसं चित्तं अखण्डैकरसं सुखम् ।  
अखण्डैकरसा विद्या अखण्डैकरसोऽव्ययः ॥ ७.८॥  
  
अखण्डैकरसं नित्यमखण्डैकरसः परः ।  
अखण्डैकरसात् किञ्चिदखण्डैकरसादहम् ॥ ७.९॥  
  
अखण्डैकरसं वास्ति अखण्डैकरसं न हि ।  
अखण्डैकरसादन्यत् अखण्डैकरसात् परः ॥ ७.१०॥  
  
अखण्डैकरसात् स्थूलं अखण्डैकरसं जनः ।  
अखण्डैकरसं सूक्ष्ममखण्डैकरसं द्वयम् ॥ ७.११॥  
  
अखण्डैकरसं नास्ति अखण्डैकरसं बलम् ।  
अखण्डैकरसाद्विष्णुरखण्डैकरसादणुः ॥ ७.१२॥  
  
अखण्डैकरसं नास्ति अखण्डैकरसाद्भवान् ।  
अखण्डैकरसो ह्येव अखण्डैकरसादितम् ॥ ७.१३॥  
  
अखण्डितरसाद् ज्ञानं अखण्डितरसाद् स्थितम् ।  
अखण्डैकरसा लीला अखण्डैकरसः पिता ॥ ७.१४॥var was लीना  
अखण्डैकरसा भक्ता अखण्डैकरसः पतिः ।  
अखण्डैकरसा माता अखण्डैकरसो विराट् ॥ ७.१५॥  
  
अखण्डैकरसं गात्रं अखण्डैकरसं शिरः ।  
अखण्डैकरसं घ्राणं अखण्डैकरसं बहिः ॥ ७.१६॥  
  
अखण्डैकरसं पूर्णमखण्डैकरसामृतम् ।  
अखण्डैकरसं श्रोत्रमखण्डैकरसं गृहम् ॥ ७.१७॥  
  
अखण्डैकरसं गोप्यमखण्डैकरसः शिवः ।  
अखण्डैकरसं नाम अखण्डैकरसो रविः ॥ ७.१८॥  
  
अखण्डैकरसः सोमः अखण्डैकरसो गुरुः ।  
अखण्डैकरसः साक्षी अखण्डैकरसः सुहृत् ॥ ७.१९॥  
  
अखण्डैकरसो बन्धुरखण्डैकरसोऽस्म्यहम् ।  
अखण्डैकरसो राजा अखण्डैकरसं पुरम् ॥ ७.२०॥  
  
अखण्डैकरसैश्वर्यं अखण्डैकरसं प्रभुः ।  
अखण्डैकरसो मन्त्र अखण्डैकरसो जपः ॥ ७.२१॥  
  
अखण्डैकरसं ध्यानमखण्डैकरसं पदम् ।  
अखण्डैकरसं ग्राह्यमखण्डैकरसं महान् ॥ ७.२२॥  
  
अखण्डैकरसं ज्योतिरखण्डैकरसं परम् ।  
अखण्डैकरसं भोज्यमखण्डैकरसं हविः ॥ ७.२३॥  
  
अखण्डैकरसो होमः अखण्डैकरसो जयः ।  
अखण्डैकरसः स्वर्गः अखण्डैकरसः स्वयम् ॥ ७.२४॥  
  
अखण्डैकरसाकारादन्यन्नास्ति नहि क्वचित् ।  
शृणु भूयो महाश्चर्यं नित्यानुभवसम्पदम् ॥ ७.२५॥  
  
दुर्लभं दुर्लभं लोके सर्वलोकेषु दुर्लभम् ।  
अहमस्मि परं चास्मि प्रभास्मि प्रभवोऽस्म्यहम् ॥ ७.२६॥  
  
सर्वरूपगुरुश्चास्मि सर्वरूपोऽस्मि सोऽस्म्यहम् ।  
अहमेवास्मि शुद्धोऽस्मि ऋद्धोऽस्मि परमोऽस्म्यहम् ॥ ७.२७॥  
  
अहमस्मि सदा ज्ञोऽस्मि सत्योऽस्मि विमलोऽस्म्यहम् ।  
विज्ञानोऽस्मि विशेषोऽस्मि साम्योऽस्मि सकलोऽस्म्यहम् ॥ ७.२८॥  
  
शुद्धोऽस्मि शोकहीनोऽस्मि चैतन्योऽस्मि समोऽस्म्यहम् ।  
मानावमानहीनोऽस्मि निर्गुणोऽस्मि शिवोऽस्म्यहम् ॥ ७.२९॥  
  
द्वैताद्वैतविहीनोऽस्मि द्वन्द्वहीनोऽस्मि सोऽस्म्यहम् ।  
भावाभावविहीनोऽस्मि भाषाहीनोऽस्मि सोऽस्म्यहम् ॥ ७.३०॥  
  
शून्याशून्यप्रभावोऽस्मि शोभनोऽस्मि मनोऽस्म्यहम् ।  
तुल्यातुल्यविहीनोऽस्मि तुच्छभावोऽस्मि नास्म्यहम् ॥ ७.३१॥  
  
सदा सर्वविहीनोऽस्मि सात्विकोऽस्मि सदास्म्यहम् ।  
एकसङ्ख्याविहीनोऽस्मि द्विसङ्ख्या नास्ति नास्म्यहम् ॥ ७.३२॥  
  
सदसद्भेदहीनोऽस्मि सङ्कल्परहितोऽस्म्यहम् ।  
नानात्मभेदहीनोऽस्मि यत् किञ्चिन्नास्ति सोऽस्म्यहम् ॥ ७.३३॥  
  
नाहमस्मि न चान्योऽस्मि देहादिरहितोऽस्म्यहम् ।  
आश्रयाश्रयहीनोऽस्मि आधाररहितोऽस्म्यहम् ॥ ७.३४॥  
  
बन्धमोक्षादिहीनोऽस्मि शुद्धब्रह्मादि सोऽस्म्यहम् ।  
चित्तादिसर्वहीनोऽस्मि परमोऽस्मि परोऽस्म्यहम् ॥ ७.३५॥  
  
सदा विचाररूपोऽस्मि निर्विचारोऽस्मि सोऽस्म्यहम् ।  
आकारादिस्वरूपोऽस्मि उकारोऽस्मि मुदोऽस्म्यहम् ॥ ७.३६॥  
  
ध्यानाध्यानविहीनोऽस्मि ध्येयहीनोऽस्मि सोऽस्म्यहम् ।  
पूर्णात् पूर्णोऽस्मि पूर्णोऽस्मि सर्वपूर्णोऽस्मि सोऽस्म्यहम् ॥ ७.३७॥  
  
सर्वातीतस्वरूपोऽस्मि परं ब्रह्मास्मि सोऽस्म्यहम् ।  
लक्ष्यलक्षणहीनोऽस्मि लयहीनोऽस्मि सोऽस्म्यहम् ॥ ७.३८॥  
  
मातृमानविहीनोऽस्मि मेयहीनोऽस्मि सोऽस्म्यहम् ।  
अगत् सर्वं च द्रष्टास्मि नेत्रादिरहितोऽस्म्यहम् ॥ ७.३९॥  
  
प्रवृद्धोऽस्मि प्रबुद्धोऽस्मि प्रसन्नोऽस्मि परोऽस्म्यहम् ।  
सर्वेन्द्रियविहीनोऽस्मि सर्वकर्महितोऽस्म्यहम् ॥ ७.४०॥  
  
सर्ववेदान्ततृप्तोऽस्मि सर्वदा सुलभोऽस्म्यहम् ।  
मुदा मुदितशून्योऽस्मि सर्वमौनफलोऽस्म्यहम् ॥ ७.४१॥  
  
नित्यचिन्मात्ररूपोऽस्मि सदसच्चिन्मयोऽस्म्यहम् ।  
यत् किञ्चिदपि हीनोऽस्मि स्वल्पमप्यति नाहितम् ॥ ७.४२॥  
  
हृदयग्रन्थिहीनोऽस्मि हृदयाद्व्यापकोऽस्म्यहम् ।  
षड्विकारविहीनोऽस्मि षट्कोशरहितोऽस्म्यहम् ॥ ७.४३॥  
  
अरिषड्वर्गमुक्तोऽस्मि अन्तरादन्तरोऽस्म्यहम् ।  
देशकालविहीनोऽस्मि दिगम्बरमुखोऽस्म्यहम् ॥ ७.४४॥  
  
नास्ति हास्ति विमुक्तोऽस्मि नकाररहितोऽस्म्यहम् ।  
सर्वचिन्मात्ररूपोऽस्मि सच्चिदानन्दमस्म्यहम् ॥ ७.४५॥  
  
अखण्डाकाररूपोऽस्मि अखण्डाकारमस्म्यहम् ।  
प्रपञ्चचित्तरूपोऽस्मि प्रपञ्चरहितोऽस्म्यहम् ॥ ७.४६॥  
  
सर्वप्रकाररूपोऽस्मि सद्भावावर्जितोऽस्म्यहम् ।  
कालत्रयविहीनोऽस्मि कामादिरहितोऽस्म्यहम् ॥ ७.४७॥  
  
कायकायिविमुक्तोऽस्मि निर्गुणप्रभवोऽस्म्यहम् ।  
मुक्तिहीनोऽस्मि मुक्तोऽस्मि मोक्षहीनोऽस्म्यहं सदा ॥ ७.४८॥  
  
सत्यासत्यविहीनोऽस्मि सदा सन्मात्रमस्म्यहम् ।  
गन्तव्यदेशहीनोऽस्मि गमनारहितोऽस्म्यहम् ॥ ७.४९॥  
  
सर्वदा स्मररूपोऽस्मि शान्तोऽस्मि सुहितोऽस्म्यहम् ।  
एवं स्वानुभवं प्रोक्तं एतत् प्रकरणं महत् ॥ ७.५०॥  
  
यः शृणोति सकृद्वापि ब्रह्मैव भवति स्वयम् ।  
पिण्डाण्डसम्भवजगद्गतखण्डनोद्य-  
द्वेतण्डशुण्डनिभपीवरबाहुदण्ड ।  
ब्रह्मोरुमुण्डकलिताण्डजवाहबाण  
कोदण्डभूधरधरं भजतामखण्डम् ॥ ७.५१॥  
  
विश्वात्मन्यद्वितीये भगवति गिरिजानायके काशरूपे  
नीरूपे विश्वरूपे गतदुरितधियः प्राप्नुवन्त्यात्मभावम् ।  
अन्ये भेदधियः श्रुतिप्रकथितैर्वर्णाश्रमोत्थश्रमैः  
तान्ताः शान्तिविवर्जिता विषयिणो दुःखं भजन्त्यन्वहम् ॥ ७.५२॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
स्वात्मनिरूपणं नाम सप्तमोऽध्यायः ॥  
  
  
  
८          ॥ अष्टमोऽध्यायः ॥  
  
ऋभुः -  
वक्ष्ये प्रपञ्चशून्यत्वं शशशृङ्गेण सम्मितम् ।  
दुर्लभं सर्वलोकेषु सावधानमनाः शृणु ॥ ८.१॥  
  
इदं प्रपञ्चं यत् किञ्चिद्यः शृणोति च पश्यति ।  
दृश्यरूपं च दृग्रूपं सर्वं शशविषाणवत् ॥ ८.२॥  
  
भूमिरापोऽनलो वायुः खं मनो बुद्धिरेव च ।  
अहङ्कारश्च तेजश्च सर्वं शशविषाणवत् ॥ ८.३॥  
  
नाश जन्म च सत्यं च लोकं भुवनमण्डलम् ।  
पुण्यं पापं जयो मोहः सर्वं शशविषाणवत् ॥ ८.४॥  
  
कामक्रोधौ लोभमोहौ मदमोहौ रतिर्धृतिः ।  
गुरुशिष्योपदेशादि सर्वं शशविषाणवत् ॥ ८.५॥  
  
अहं त्वं जगदित्यादि आदिरन्तिममध्यमम् ।  
भूतं भव्यं वर्तमानं सर्वं शशविषाणवत् ॥ ८.६॥  
  
स्थूलदेहं सूक्ष्मदेहं कारणं कार्यमप्ययम् ।  
दृश्यं च दर्शनं किञ्चित् सर्वं शशविषाणवत् ॥ ८.७॥  
  
भोक्ता भोज्यं भोगरूपं लक्ष्यलक्षणमद्वयम् ।  
शमो विचारः सन्तोषः सर्वं शशविषाणवत् ॥ ८.८॥  
  
यमं च नियमं चैव प्राणायामादिभाषणम् ।  
गमनं चलनं चित्तं सर्वं शशविषाणवत् ॥ ८.९॥  
  
श्रोत्रं नेत्रं गात्रगोत्रं गुह्यं जाड्यं हरिः शिवः ।  
आदिरन्तो मुमुक्षा च सर्वं शशविषाणवत् ॥ ८.१०॥  
  
ज्ञानेन्द्रियं च तन्मात्रं कर्मेन्द्रियगणं च यत् ।  
जाग्रत्स्वप्नसुषुप्त्यादि सर्वं शशविषाणवत् ॥ ८.११॥  
  
चतुर्विंशतितत्त्वं च साधनानां चतुष्टयम् ।  
सजातीयं विजातीयं सर्वं शशविषाणवत् ॥ ८.१२॥  
  
सर्वलोकं सर्वभूतं सर्वधर्मं सतत्वकम् ।  
सर्वाविद्या सर्वविद्या सर्वं शशविषाणवत् ॥ ८.१३॥  
  
सर्ववर्णः सर्वजातिः सर्वक्षेत्रं च तीर्थकम् ।  
सर्ववेदं सर्वशास्त्रं सर्वं शशविषाणवत् ॥ ८.१४॥  
  
सर्वबन्धं सर्वमोक्षं सर्वविज्ञानमीश्वरः ।  
सर्वकालं सर्वबोध सर्वं शशविषाणवत् ॥ ८.१५॥  
  
सर्वास्तित्वं सर्वकर्म सर्वसङ्गयुतिर्महान् ।  
सर्वद्वैतमसद्भावं सर्वं शशविषाणवत् ॥ ८.१६॥  
  
सर्ववेदान्तसिद्धान्तः सर्वशास्त्रार्थनिर्णयः ।  
सर्वजीवत्वसद्भावं सर्वं शशविषाणवत् ॥ ८.१७॥  
  
यद्यत् संवेद्यते किञ्चित् यद्यज्जगति दृश्यते ।  
यद्यच्छृणोति गुरुणा सर्वं शशविषाणवत् ॥ ८.१८॥  
  
यद्यद्ध्यायति चित्ते च यद्यत् सङ्कल्प्यते क्वचित् ।  
बुद्ध्या निश्चीयते यच्च सर्वं शशविषाणवत् ॥ ८.१९॥  
  
यद्यद् वाचा व्याकरोति यद्वाचा चार्थभाषणम् ।  
यद्यत् सर्वेन्द्रियैर्भाव्यं सर्वं शशविषाणवत् ॥ ८.२०॥  
  
यद्यत् सन्त्यज्यते वस्तु यच्छृणोति च पश्यति ।  
स्वकीयमन्यदीयं च सर्वं शशविषाणवत् ॥ ८.२१॥  
  
सत्यत्वेन च यद्भाति वस्तुत्वेन रसेन च ।  
यद्यत् सङ्कल्प्यते चित्ते सर्वं शशविषाणवत् ॥ ८.२२॥  
  
यद्यदात्मेति निर्णीतं यद्यन्नित्यमितं वचः ।  
यद्यद्विचार्यते चित्ते सर्वं शशविषाणवत् ॥ ८.२३॥  
  
शिवः संहरते नित्यं विष्णुः पाति जगत्त्रयम् ।  
स्रष्टा सृजति लोकान् वै सर्वं शशविषाणवत् ॥ ८.२४॥  
  
जीव इत्यपि यद्यस्ति भाषयत्यपि भाषणम् ।  
संसार इति या वार्ता सर्वं शशविषाणवत् ॥ ८.२५॥  
  
यद्यदस्ति पुराणेषु यद्यद्वेदेषु निर्णयः ।  
सर्वोपनिषदां भावं सर्वं शशविषाणवत् ॥ ८.२६॥  
  
शशशृङ्गवदेवेदमुक्तं प्रकरणं तव ।  
यः शृणोति रहस्यं वै ब्रह्मैव भवति स्वयम् ॥ ८.२७॥  
  
भूयः शृणु निदाघ त्वं सर्वं ब्रह्मेति निश्चयम् ।  
सुदुर्लभमिदं नॄणां देवानामपि सत्तम ॥ ८.२८॥  
  
इदमित्यपि यद्रूपमहमित्यपि यत्पुनः ।  
दृश्यते यत्तदेवेदं सर्वं ब्रह्मेति केवलम् ॥ ८.२९॥  
  
देहोऽयमिति सङ्कल्पस्तदेव भयमुच्यते ।  
कालत्रयेऽपि तन्नास्ति सर्वं ब्रह्मेति केवलम् ॥ ८.३०॥  
  
देहोऽहमिति सङ्कल्पस्तदन्तःकरणं स्मृतम् ।  
कालत्रयेऽपि तन्नास्ति सर्वं ब्रह्मेति केवलम् ॥ ८.३१॥  
  
देहोऽहमिति सङ्कल्पः स हि संसार उच्यते ।  
कालत्रयेऽपि तन्नास्ति सर्वं ब्रह्मेति केवलम् ॥ ८.३२॥  
  
देहोऽहमिति सङ्कल्पस्तद्बन्धनमिहोच्यते ।  
कालत्रयेऽपि तन्नास्ति सर्वं ब्रह्मेति केवलम् ॥ ८.३३॥  
  
देहोऽहमिति यद् ज्ञानं तदेव नरकं स्मृतम् ।  
कालत्रयेऽपि तन्नास्ति सर्वं ब्रह्मेति केवलम् ॥ ८.३४॥  
  
देहोऽहमिति सङ्कल्पो जगत् सर्वमितीर्यते ।  
कालत्रयेऽपि तन्नास्ति सर्वं ब्रह्मेति केवलम् ॥ ८.३५॥  
  
देहोऽहमिति सङ्कल्पो हृदयग्रन्थिरीरितः ।  
कालत्रयेऽपि तन्नास्ति सर्वं ब्रह्मेति केवलम् ॥ ८.३६॥  
  
देहत्रयेऽपि भावं यत् तद्देहज्ञानमुच्यते ।  
कालत्रयेऽपि तन्नास्ति सर्वं ब्रह्मेति केवलम् ॥ ८.३७॥  
  
देहोऽहमिति यद्भावं सदसद्भावमेव च ।  
कालत्रयेऽपि तन्नास्ति सर्वं ब्रह्मेति केवलम् ॥ ८.३८॥  
  
देहोऽहमिति सङ्कल्पस्तत्प्रपञ्चमिहोच्यते ।  
कालत्रयेऽपि तन्नास्ति सर्वं ब्रह्मेति केवलम् ॥ ८.३९॥  
  
देहोऽहमिति सङ्कल्पस्तदेवाज्ञानमुच्यते ।  
कालत्रयेऽपि तन्नास्ति सर्वं ब्रह्मेति केवलम् ॥ ८.४०॥  
  
देहोऽहमिति या बुद्धिर्मलिना वासनोच्यते ।  
कालत्रयेऽपि तन्नास्ति सर्वं ब्रह्मेति केवलम् ॥ ८.४१॥  
  
देहोऽहमिति या बुद्धिः सत्यं जीवः स एव सः ।  
कालत्रयेऽपि तन्नास्ति सर्वं ब्रह्मेति केवलम् ॥ ८.४२॥  
  
देहोऽहमिति सङ्कल्पो महानरकमीरितम् ।  
कालत्रयेऽपि तन्नास्ति सर्वं ब्रह्मेति केवलम् ॥ ८.४३॥  
  
देहोऽहमिति या बुद्धिर्मन एवेति निश्चितम् ।  
कालत्रयेऽपि तन्नास्ति सर्वं ब्रह्मेति केवलम् ॥ ८.४४॥  
  
देहोऽहमिति या बुद्धिः परिच्छिन्नमितीर्यते ।  
कालत्रयेऽपि तन्नास्ति सर्वं ब्रह्मेति केवलम् ॥ ८.४५॥  
  
देहोऽहमिति यद् ज्ञानं सर्वं शोक इतीरितम् ।  
कालत्रयेऽपि तन्नास्ति सर्वं ब्रह्मेति केवलम् ॥ ८.४६॥  
  
देहोऽहमिति यद् ज्ञानं संस्पर्शमिति कथ्यते ।  
कालत्रयेऽपि तन्नास्ति सर्वं ब्रह्मेति केवलम् ॥ ८.४७॥  
  
देहोऽहमिति या बुद्धिस्तदेव मरणं स्मृतम् ।  
कालत्रयेऽपि तन्नास्ति सर्वं ब्रह्मेति केवलम् ॥ ८.४८॥  
  
देहोऽहमिति या बुद्धिस्तदेवाशोभनं स्मृतम् ।  
कालत्रयेऽपि तन्नास्ति सर्वं ब्रह्मेति केवलम् ॥ ८.४९॥  
  
देहोऽहमिति या बुद्धिर्महापापमिति स्मृतम् ।  
कालत्रयेऽपि तन्नास्ति सर्वं ब्रह्मेति केवलम् ॥ ८.५०॥  
  
देहोऽहमिति या बुद्धिः तुष्टा सैव हि चोच्यते ।  
कालत्रयेऽपि तन्नास्ति सर्वं ब्रह्मेति केवलम् ॥ ८.५१॥  
  
देहोऽहमिति सङ्कल्पः सर्वदोषमिति स्मृतम् ।  
कालत्रयेऽपि तन्नास्ति सर्वं ब्रह्मेति केवलम् ॥ ८.५२॥  
  
देहोऽहमिति सङ्कल्पस्तदेव मलमुच्यते ।  
कालत्रयेऽपि तन्नास्ति सर्वं ब्रह्मेति केवलम् ॥ ८.५३॥  
  
देहोऽहमिति सङ्कल्पो महत्संशयमुच्यते ।  
कालत्रयेऽपि तन्नास्ति सर्वं ब्रह्मेति केवलम् ॥ ८.५४॥  
  
यत्किञ्चित्स्मरणं दुःखं यत्किञ्चित् स्मरणं जगत् ।  
यत्किञ्चित्स्मरणं कामो यत्किञ्चित्स्मरणं मलम् ॥ ८.५५॥  
  
यत्किञ्चित्स्मरणं पापं यत्किञ्चित्स्मरणं मनः ।  
यत्किञ्चिदपि सङ्कल्पं महारोगेति कथ्यते ॥ ८.५६॥  
  
यत्किञ्चिदपि सङ्कल्पं महामोहेति कथ्यते ।  
यत्किञ्चिदपि सङ्कल्पं तापत्रयमुदाहृतम् ॥ ८.५७॥  
  
यत्किञ्चिदपि सङ्कल्पं कामक्रोधं च कथ्यते ।  
यत्किञ्चिदपि सङ्कल्पं सम्बन्धो नेतरत् क्वचित् ॥ ८.५८॥  
  
यत्किञ्चिदपि सङ्कल्पं सर्वदुःखेति नेतरत् ।  
यत्किञ्चिदपि सङ्कल्पं जगत्सत्यत्वविभ्रमम् ॥ ८.५९॥  
  
यत्किञ्चिदपि सङ्कल्पं महादोषं च नेतरत् ।  
यत्किञ्चिदपि सङ्कल्पं कालत्रयमुदीरितम् ॥ ८.६०॥  
  
यत्किञ्चिदपि सङ्कल्पं नानारूपमुदीरितम् ।  
यत्र यत्र च सङ्कल्पं तत्र तत्र महज्जगत् ॥ ८.६१॥  
  
यत्र यत्र च सङ्कल्पं तदेवासत्यमेव हि ।  
यत्किञ्चिदपि सङ्कल्पं तज्जगन्नास्ति संशयः ॥ ८.६२॥  
  
यत्किञ्चिदपि सङ्कल्पं तत्सर्वं नेति निश्चयः ।  
मन एव जगत्सर्वं मन एव महारिपुः ॥ ८.६३॥  
  
मन एव हि संसारो मन एव जगत्त्रयम् ।  
मन एव महादुःखं मन एव जरादिकम् ॥ ८.६४॥  
  
मन एव हि कालं च मन एव मलं सदा ।  
मन एव हि सङ्कल्पो मन एव हि जीवकः ॥ ८.६५॥  
  
मन एवाशुचिर्नित्यं मन एवेन्द्रजालकम् ।  
मन एव सदा मिथ्या मनो वन्ध्याकुमारवत् ॥ ८.६६॥  
  
मन एव सदा नास्ति मन एव जडं सदा ।  
मन एव हि चित्तं च मनोऽहङ्कारमेव च ॥ ८.६७॥  
  
मन एव महद्बन्धं मनोऽन्तःकरणं क्वचित् ।  
मन एव हि भूमिश्च मन एव हि तोयकम् ॥ ८.६८॥  
  
मन एव हि तेजश्च मन एव मरुन्महान् ।  
मन एव हि चाकाशो मन एव हि शब्दकः ॥ ८.६९॥  
  
मन एव स्पर्शरूपं मन एव हि रूपकम् ।  
मन एव रसाकारं मनो गन्धः प्रकीर्तितः ॥ ८.७०॥  
  
अन्नकोशं मनोरूपं प्राणकोशं मनोमयम् ।  
मनोकोशं मनोरूपं विज्ञानं च मनोमयः ॥ ८.७१॥  
  
मन एवानन्दकोशं मनो जाग्रदवस्थितम् ।  
मन एव हि स्वप्नं च मन एव सुषुप्तिकम् ॥ ८.७२॥  
  
मन एव हि देवादि मन एव यमादयः ।  
मन एव हि यत्किञ्चिन्मन एव मनोमयः ॥ ८.७३॥  
  
मनोमयमिदं विश्वं मनोमयमिदं पुरम् ।  
मनोमयमिदं भूतं मनोमयमिदं द्वयम् ॥ ८.७४॥  
  
मनोमयमियं जातिर्मनोमयमयं गुणः ।  
मनोमयमिदं दृश्यं मनोमयमिदं जडम् ॥ ८.७५॥  
  
मनोमयमिदं यद्यन्मनो जीव इति स्थितम् ।  
सङ्कल्पमात्रमज्ञानं भेदः सङ्कल्प एव हि ॥ ८.७६॥  
  
सङ्कल्पमात्रं विज्ञानं द्वन्द्वं सङ्कल्प एव हि ।  
सङ्कल्पमात्रकालं च देशं सङ्कल्पमेव हि ॥ ८.७७॥  
  
सङ्कल्पमात्रो देहश्च प्राणः सङ्कल्पमात्रकः ।  
सङ्कल्पमात्रं मननं सङ्कल्पं श्रवणं सदा ॥ ८.७८॥  
  
सङ्कल्पमात्रं नरकं सङ्कल्पं स्वर्ग इत्यपि ।  
सङ्कल्पमेव चिन्मात्रं सङ्कल्पं चात्मचिन्तनम् ॥ ८.७९॥  
  
सङ्कल्पं वा मनाक्तत्त्वं ब्रह्मसङ्कल्पमेव हि ।  
सङ्कल्प एव यत्किञ्चित् तन्नास्त्येव कदाचन ॥ ८.८०॥  
  
नास्ति नास्त्येव सङ्कल्पं नास्ति नास्ति जगत्त्रयम् ।  
नास्ति नास्ति गुरुर्नास्ति नास्ति शिष्योऽपि वस्तुतः ॥ ८.८१॥  
  
नास्ति नास्ति शरीरं च नास्ति नास्ति मनः क्वचित् ।  
नास्ति नास्त्येव किञ्चिद्वा नास्ति नास्त्यखिलं जगत् ॥ ८.८२॥  
  
नास्ति नास्त्येव भूतं वा सर्वं नास्ति न संशयः ।  
᳚सर्वं नास्ति᳚ प्रकरणं मयोक्तं च निदाघ ते ।  
यः शृणोति सकृद्वापि ब्रह्मैव भवति स्वयम् ॥ ८.८३॥  
  
वेदान्तैरपि चन्द्रशेखरपदाम्भोजानुरागादरा-  
दारोदारकुमारदारनिकरैः प्राणैर्वनैरुज्झितः ।  
त्यागाद्यो मनसा सकृत् शिवपदध्यानेन यत्प्राप्यते  
तन्नैवाप्यति शब्दतर्कनिवहैः शान्तं मनस्तद्भवेत् ॥ ८.८४॥  
  
अशेषदृश्योज्झितदृङ्मयानां  
सङ्कल्पवर्जेन सदास्थितानाम् ।  
न जाग्रतः स्वप्नसुषुप्तिभावो  
न जीवनं नो मरणं च चित्रम् ॥ ८.८५॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
प्रपञ्चशून्यत्व-सर्वनास्तित्वनिरूपणं नाम अष्टमोऽध्यायः ॥  
  
  
  
९          ॥ नवमोऽध्यायः ॥  
  
निदाघः-  
कुत्र वा भवता स्नानं क्रियते नितरां गुरो ।  
स्नानमन्त्रं स्नानकालं तर्पणं च वदस्व मे ॥ ९.१॥  
  
ऋभुः -  
आत्मस्नानं महास्नानं नित्यस्नानं न चान्यतः ।  
इदमेव महास्नानं अहं ब्रह्मास्मि निश्चयः ॥ ९.२॥  
  
परब्रह्मस्वरूपोऽहं परमानन्दमस्म्यहम् ।  
इदमेव महास्नानं अहं ब्रह्मेति निश्चयः ॥ ९.३॥  
  
केवलं ज्ञानरूपोऽहं केवलं परमोऽस्म्यहम् ।  
केवलं शान्तरूपोऽहं केवलं निर्मलोऽस्म्यहम् ॥ ९.४॥  
  
केवलं नित्यरूपोऽहं केवलं शाश्वतोऽस्म्यहम् ।  
इदमेव परं ब्रह्म अहं ब्रह्मास्मि केवलम् ॥ ९.५॥  
  
केवलं सर्वरूपोऽहं अहन्त्यक्तोऽहमस्म्यहम् ।  
इदमेव परं ब्रह्म अहं ब्रह्मास्मि केवलम् ॥ ९.६॥  
  
सर्वहीनस्वरूपोऽहं चिदाकाशोऽहमस्म्यहम् ।  
इदमेव परं ब्रह्म अहं ब्रह्मास्मि केवलम् ॥ ९.७॥  
  
केवलं तुर्यरूपोऽस्मि तुर्यातीतोऽस्मि केवलम् ।  
इदमेव परं ब्रह्म अहं ब्रह्मास्मि केवलम् ॥ ९.८॥  
  
सदा चैतन्यरूपोऽस्मि सच्चिदानन्दमस्म्यहम् ।  
इदमेव परं ब्रह्म अहं ब्रह्मास्मि केवलम् ॥ ९.९॥  
  
केवलाकाररूपोऽस्मि शुद्धरूपोऽस्म्यहं सदा ।  
इदमेव परं ब्रह्म अहं ब्रह्मास्मि केवलम् ॥ ९.१०॥  
  
केवलं ज्ञानशुद्धोऽस्मि केवलोऽस्मि प्रियोऽस्म्यहम् ।  
इदमेव परं ब्रह्म अहं ब्रह्मास्मि केवलम् ॥ ९.११॥  
  
केवलं निर्विकल्पोऽस्मि स्वस्वरूपोऽहमस्मि ह ।  
इदमेव परं ब्रह्म अहं ब्रह्मास्मि केवलम् ॥ ९.१२॥  
  
सदा सत्सङ्गरूपोऽस्मि सर्वदा परमोऽस्म्यहम् ।  
इदमेव परं ब्रह्म अहं ब्रह्मास्मि केवलम् ॥ ९.१३॥  
  
सदा ह्येकस्वरूपोऽस्मि सदाऽनन्योऽस्म्यहं सुखम् ।  
इदमेव परं ब्रह्म अहं ब्रह्मास्मि केवलम् ॥ ९.१४॥  
  
अपरिच्छिन्नरूपोऽहम् अनन्तानन्दमस्म्यहम् ।  
इदमेव परं ब्रह्म अहं ब्रह्मास्मि केवलम् ॥ ९.१५॥  
  
सत्यानन्दस्वरूपोऽहं चित्परानन्दमस्म्यहम् ।  
इदमेव परं ब्रह्म अहं ब्रह्मास्मि केवलम् ॥ ९.१६॥  
  
अनन्तानन्दरूपोऽहमवाङ्मानसगोचरः ।  
इदमेव परं ब्रह्म अहं ब्रह्मास्मि केवलम् ॥ ९.१७॥  
  
ब्रह्मानदस्वरूपोऽहं सत्यानन्दोऽस्म्यहं सदा ।  
इदमेव परं ब्रह्म अहं ब्रह्मास्मि केवलम् ॥ ९.१८॥  
  
आत्ममात्रस्वरूपोऽस्मि आत्मानन्दमयोऽस्म्यहम् ।  
इदमेव परं ब्रह्म अहं ब्रह्मास्मि केवलम् ॥ ९.१९॥  
  
आत्मप्रकाशरूपोऽस्मि आत्मज्योतिरसोऽस्म्यहम् ।  
इदमेव परं ब्रह्म अहं ब्रह्मास्मि केवलम् ॥ ९.२०॥  
  
आदिमध्यान्तहीनोऽस्मि आकाशसदृशोऽस्म्यहम् ।  
इदमेव परं ब्रह्म अहं ब्रह्मास्मि केवलम् ॥ ९.२१॥  
  
नित्यसत्तास्वरूपोऽस्मि नित्यमुक्तोऽस्म्यहं सदा ।  
इदमेव परं ब्रह्म अहं ब्रह्मास्मि केवलम् ॥ ९.२२॥  
  
नित्यसम्पूर्णरूपोऽस्मि नित्यं निर्मनसोऽस्म्यहम् ।  
इदमेव परं ब्रह्म अहं ब्रह्मास्मि केवलम् ॥ ९.२३॥  
  
नित्यसत्तास्वरूपोऽस्मि नित्यमुक्तोऽस्म्यहं सदा ।  
इदमेव परं ब्रह्म अहं ब्रह्मास्मि केवलम् ॥ ९.२४॥  
  
नित्यशब्दस्वरूपोऽस्मि सर्वातीतोऽस्म्यहं सदा ।  
इदमेव परं ब्रह्म अहं ब्रह्मास्मि केवलम् ॥ ९.२५॥  
  
रूपातीतस्वरूपोऽस्मि व्योमरूपोऽस्म्यहं सदा ।  
इदमेव परं ब्रह्म अहं ब्रह्मास्मि केवलम् ॥ ९.२६॥  
  
भूतानन्दस्वरूपोऽस्मि भाषानन्दोऽस्म्यहं सदा ।  
इदमेव परं ब्रह्म अहं ब्रह्मास्मि केवलम् ॥ ९.२७॥  
  
सर्वाधिष्ठानरूपोऽस्मि सर्वदा चिद्घनोऽस्म्यहम् ।  
इदमेव परं ब्रह्म अहं ब्रह्मास्मि केवलम् ॥ ९.२८॥  
  
देहभावविहीनोऽहं चित्तहीनोऽहमेव हि ।  
इदमेव परं ब्रह्म अहं ब्रह्मास्मि केवलम् ॥ ९.२९॥  
  
देहवृत्तिविहीनोऽहं मन्त्रैवाहमहं सदा ।  
इदमेव परं ब्रह्म अहं ब्रह्मास्मि केवलम् ॥ ९.३०॥  
  
सर्वदृश्यविहीनोऽस्मि दृश्यरूपोऽहमेव हि ।  
इदमेव परं ब्रह्म अहं ब्रह्मास्मि केवलम् ॥ ९.३१॥  
  
सर्वदा पूर्णरूपोऽस्मि नित्यतृप्तोऽस्म्यहं सदा ।  
इदमेव परं ब्रह्म अहं ब्रह्मास्मि केवलम् ॥ ९.३२॥  
  
इदं ब्रह्मैव सर्वस्य अहं चैतन्यमेव हि ।  
इदमेव परं ब्रह्म अहं ब्रह्मास्मि केवलम् ॥ ९.३३॥  
  
अहमेवाहमेवास्मि नान्यत् किञ्चिच्च विद्यते ।  
इदमेव परं ब्रह्म अहं ब्रह्मास्मि केवलम् ॥ ९.३४॥  
  
अहमेव महानात्मा अहमेव परायणम् ।  
इदमेव परं ब्रह्म अहं ब्रह्मास्मि केवलम् ॥ ९.३५॥  
  
अहमेव महाशून्यमित्येवं मन्त्रमुत्तमम् ।  
इदमेव परं ब्रह्म अहं ब्रह्मास्मि केवलम् ॥ ९.३६॥  
  
अहमेवान्यवद्भामि अहमेव शरीरवत् ।  
इदमेव परं ब्रह्म अहं ब्रह्मास्मि केवलम् ॥ ९.३७॥  
  
अहं च शिष्यवद्भामि अहं लोकत्रयादिवत् ।  
इदमेव परं ब्रह्म अहं ब्रह्मास्मि केवलम् ॥ ९.३८॥  
  
अहं कालत्रयातीतः अहं वेदैरुपासितः ।  
इदमेव परं ब्रह्म अहं ब्रह्मास्मि केवलम् ॥ ९.३९॥  
  
अहं शास्त्रेषु निर्णीत अहं चित्ते व्यवस्थितः ।  
इदमेव परं ब्रह्म अहं ब्रह्मास्मि केवलम् ॥ ९.४०॥  
  
मत्त्यक्तं नास्ति किञ्चिद्वा मत्त्यक्तं पृथिवी च या ।  
इदमेव परं ब्रह्म अहं ब्रह्मास्मि केवलम् ॥ ९.४१॥  
  
मयातिरिक्तं तोयं वा इत्येवं मन्त्रमुत्तमम् ।  
इदमेव परं ब्रह्म अहं ब्रह्मास्मि केवलम् ॥ ९.४२॥  
  
अहं ब्रह्मास्मि शुद्धोऽस्मि नित्यशुद्धोऽस्म्यहं सदा ।  
निर्गुणोऽस्मि निरीहोऽस्मि इत्येवं मन्त्रमुत्तमम् ॥ ९.४३॥  
  
हरिब्रह्मादिरूपोऽस्मि एतद्भेदोऽपि नास्म्यहम् ।  
केवलं ब्रह्ममात्रोऽस्मि केवलोऽस्म्यजयोऽस्म्यहम् ॥ ९.४४॥  
  
स्वयमेव स्वयम्भास्यं स्वयमेव हि नान्यतः ।  
स्वयमेवात्मनि स्वस्थः इत्येवं मन्त्रमुत्तमम् ॥ ९.४५॥  
  
स्वयमेव स्वयं भुङ्क्ष्व स्वयमेव स्वयं रमे ।  
स्वयमेव स्वयञ्ज्योतिः स्वयमेव स्वयं रमे ॥ ९.४६॥  
  
स्वस्यात्मनि स्वयं रंस्ये स्वात्मन्येवावलोकये ।  
स्वात्मन्येव सुखेनासि इत्येवं मन्त्रमुत्तमम् ॥ ९.४७॥  
  
स्वचैतन्ये स्वयं स्थास्ये स्वात्मराज्ये सुखं रमे ।  
स्वात्मसिंहासने तिष्ठे इत्येवं मन्त्रमुत्तमम् ॥ ९.४८॥  
  
स्वात्ममन्त्रं सदा पश्यन् स्वात्मज्ञानं सदाऽभ्यसन् ।  
अहं ब्रह्मास्म्यहं मन्त्रः स्वात्मपापं विनाशयेत् ॥ ९.४९॥  
  
अहं ब्रह्मास्म्यहं मन्त्रो द्वैतदोषं विनाशयेत् ।  
अहं ब्रह्मास्म्यहं मन्त्रो भेददुःखं विनाशयेत् ॥ ९.५०॥  
  
अहं ब्रह्मास्म्यहं मन्त्रश्चिन्तारोगं विनाशयेत् ।  
अहं ब्रह्मास्म्यहं मन्त्रो बुद्धिव्याधिं विनाशयेत् ॥ ९.५१॥  
  
अहं ब्रह्मास्म्यहं मन्त्र आधिव्याधिं विनाशयेत् ।  
अहं ब्रह्मास्म्यहं मन्त्रः सर्वलोकं विनाशयेत् ॥ ९.५२॥  
  
अहं ब्रह्मास्म्यहं मन्त्रः कामदोषं विनाशयेत् ।  
अहं ब्रह्मास्म्यहं मन्त्रः क्रोधदोषं विनाशयेत् ॥ ९.५३॥  
  
अहं ब्रह्मास्म्यहं मन्त्रश्चिन्तादोषं विनाशयेत् ।  
अहं ब्रह्मास्म्यहं मन्त्रः सङ्कल्पं च विनाशयेत् ॥ ९.५४॥  
  
अहं ब्रह्मास्म्यहं मन्त्रः इदं दुःखं विनाशयेत् ।  
अहं ब्रह्मास्म्यहं मन्त्रः अविवेकमलं दहेत् ॥ ९.५५॥  
  
अहं ब्रह्मास्म्यहं मन्त्रः अज्ञानध्वंसमाचरेत् ।  
अहं ब्रह्मास्म्यहं मन्त्रः कोटिदोषं विनाशयेत् ॥ ९.५६॥  
  
अहं ब्रह्मास्म्यहं मन्त्रः सर्वतन्त्रं विनाशयेत् ।  
अहं ब्रह्मास्म्यहं मन्त्रो देहदोषं विनाशयेत् ॥ ९.५७॥  
  
अहं ब्रह्मास्म्यहं मन्त्रः दृष्टादृष्टं विनाशयेत् ।  
अहं ब्रह्मास्म्यहं मन्त्र आत्मज्ञानप्रकाशकम् ॥ ९.५८॥  
  
अहं ब्रह्मास्म्यहं मन्त्र आत्मलोकजयप्रदम् ।  
अहं ब्रह्मास्म्यहं मन्त्र असत्यादि विनाशकम् ॥ ९.५९॥  
  
अहं ब्रह्मास्म्यहं मन्त्रः अन्यत् सर्वं विनाशयेत् ।  
अहं ब्रह्मास्म्यहं मन्त्र अप्रतर्क्यसुखप्रदम् ॥ ९.६०॥  
  
अहं ब्रह्मास्म्यहं मन्त्रः अनात्मज्ञानमाहरेत् ।  
अहं ब्रह्मास्म्यहं मन्त्रो ज्ञानानन्दं प्रयच्छति ॥ ९.६१॥  
  
सप्तकोटि महामन्त्रा जन्मकोटिशतप्रदाः ।  
सर्वमन्त्रान् समुत्सृज्य जपमेनं समभ्यसेत् ॥ ९.६२॥  
  
सद्यो मोक्षमवाप्नोति नात्र सन्देहमस्ति मे ।  
मन्त्रप्रकरणे प्रोक्तं रहस्यं वेदकोटिषु ॥ ९.६३॥  
  
यः शृणोति सकृद्वापि ब्रह्मैव भवति स्वयम् ।  
नित्यानन्दमयः स एव परमानन्दोदयः शाश्वतो  
यस्मान्नान्यदतोऽन्यदार्तमखिलं तज्जं जगत् सर्वदः ।  
यो वाचा मनसा तथेन्द्रियगणैर्देहोऽपि वेद्यो न चे-  
दच्छेद्यो भववैद्य ईश इति या सा धीः परं मुक्तये ॥ ९.६४॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
अहम्ब्रह्मास्मिप्रकरणनिरूपणं नाम नवमोऽध्यायः ॥  
  
  
  
१०          ॥ दशमोऽध्यायः ॥  
  
ऋभुः -  
नित्यतर्पणमाचक्ष्ये निदाघ शृणु मे वचः ।  
वेदशास्त्रेषु सर्वेषु अत्यन्तं दुर्लभं नृणाम् ॥ १०.१॥  
  
सदा प्रपञ्चं नास्त्येव इदमित्यपि नास्ति हि ।  
ब्रह्ममात्रं सदापूर्णं इत्येवं ब्रह्मतर्पणम् ॥ १०.२॥  
  
सरूपमात्रं ब्रह्मैव सच्चिदानन्दमप्यहम् ।  
आनन्दघन एवाहं इत्येवं ब्रह्मतर्पणम् ॥ १०.३॥  
  
सर्वदा सर्वशून्योऽहं सदात्मानन्दवानहम् ।  
नित्यानित्यस्वरूपोऽहं इत्येवं ब्रह्मतर्पणम् ॥ १०.४॥  
  
अहमेव चिदाकाश आत्माकाशोऽस्मि नित्यदा ।  
आत्मनाऽऽत्मनि तृप्तोऽहं इत्येवं ब्रह्मतर्पणम् ॥ १०.५॥  
  
एकत्वसङ्ख्याहीनोऽस्मि अरूपोऽस्म्यहमद्वयः ।  
नित्यशुद्धस्वरूपोऽहं इत्येवं ब्रह्मतर्पणम् ॥ १०.६॥  
  
आकाशादपि सूक्ष्मोऽहं अत्यन्ताभावकोऽस्म्यहम् ।  
सर्वप्रकाशरूपोऽहं इत्येवं ब्रह्मतर्पणम् ॥ १०.७॥  
  
परब्रह्मस्वरूपोऽहं परावरसुखोऽस्म्यहम् ।  
सत्रामात्रस्वरूपोऽहं दृग्दृश्यादिविवर्जितः ॥ १०.८॥  
  
यत् किञ्चिदप्यहं नास्ति तूष्णीं तूष्णीमिहास्म्यहम् ।  
शुद्धमोक्षस्वरूपोऽहम् इत्येवं ब्रह्मतर्पणम् ॥ १०.९॥  
  
सर्वानन्दस्वरूपोऽहं ज्ञानानन्दमहं सदा ।  
विज्ञानमात्ररूपोऽहम् इत्येवं ब्रह्मतर्पणम् ॥ १०.१०॥  
  
ब्रह्ममात्रमिदं सर्वं नास्ति नान्यत्र ते शपे ।  
तदेवाहं न सन्देहः इत्येवं ब्रह्मतर्पणम् ॥ १०.११॥  
  
त्वमित्येतत् तदित्येतन्नास्ति नास्तीह किञ्चन ।  
शुद्धचैतन्यमात्रोऽहं इत्येवं ब्रह्मतर्पणम् ॥ १०.१२॥  
  
अत्यन्ताभावरूपोऽहमहमेव परात्परः ।  
अहमेव सुखं नान्यत् इत्येवं ब्रह्मतर्पणम् ॥ १०.१३॥  
  
इदं हेममयं किञ्चिन्नास्ति नास्त्येव ते शपे ।  
निर्गुणानन्दरूपोऽहं इत्येवं ब्रह्मतर्पणम् ॥ १०.१४॥  
  
साक्षिवस्तुविहीनत्वात् साक्षित्वं नास्ति मे सदा ।  
केवलं ब्रह्मभावत्वात् इत्येवं ब्रह्मतर्पणम् ॥ १०.१५॥  
  
अहमेवाविशेषोऽहमहमेव हि नामकम् ।  
अहमेव विमोहं वै इत्येवं ब्रह्मतर्पणम् ॥ १०.१६॥  
  
इन्द्रियाभावरूपोऽहं सर्वाभावस्वरूपकम् ।  
बन्धमुक्तिविहीनोऽस्मि इत्येवं ब्रह्मतर्पणम् ॥ १०.१७॥  
  
सर्वानन्दस्वरूपोऽहं सर्वानन्दघनोऽस्म्यहम् ।  
नित्यचैतन्यमात्रोऽहं इत्येवं ब्रह्मतर्पणम् ॥ १०.१८॥  
  
वाचामगोचरश्चाहं वाङ्मनो नास्ति किञ्चन ।  
चिदानन्दमयश्चाहं इत्येवं ब्रह्मतर्पणम् ॥ १०.१९॥  
  
सर्वत्र पूर्णरूपोऽहं सर्वत्र सुखमस्म्यहम् ।  
सर्वत्राचिन्त्यरूपोऽहम् इत्येवं ब्रह्मतर्पणम् ॥ १०.२०॥  
  
सर्वत्र तृप्तिरूपोऽहं सर्वानन्दमयोऽस्म्यहम् ।  
सर्वशून्यस्वरूपोऽहम् इत्येवं ब्रह्मतर्पणम् ॥ १०.२१॥  
  
सर्वदा मत्स्वरूपोऽहं परमानन्दवानहम् ।  
एक एवाहमेवाहं इत्येवं ब्रह्मतर्पणम् ॥ १०.२२॥  
  
मुक्तोऽहं मोक्षरूपोऽहं सर्वमौनपरोऽस्म्यहम् ।  
सर्वनिर्वाणरूपोऽहं इत्येवं ब्रह्मतर्पणम् ॥ १०.२३॥  
  
सर्वदा सत्स्वरूपोऽहं सर्वदा तुर्यवानहम् ।  
तुर्यातीतस्वरूपोऽहं इत्येवं ब्रह्मतर्पणम् ॥ १०.२४॥  
  
सत्यविज्ञानमात्रोऽहं सन्मात्रानन्दवानहम् ।  
निर्विकल्पस्वरूपोऽहम् इत्येवं ब्रह्मतर्पणम् ॥ १०.२५॥  
  
सर्वदा ह्यजरूपोऽहं निरीहोऽहं निरञ्जनः ।  
ब्रह्मविज्ञानरूपोऽहं इत्येवं ब्रह्मतर्पणम् ॥ १०.२६॥  
  
ब्रह्मतर्पणमेवोक्तं एतत्प्रकरणं मया ।  
यः शृणोति सकृद्वापि ब्रह्मैव भवति स्वयम् ॥ १०.२७॥  
  
नित्यहोमं प्रवक्ष्यामि सर्ववेदेषु दुर्लभम् ।  
सर्वशास्त्रार्थमद्वैतं सावधानमनाः शृणु ॥ १०.२८॥  
  
अहं ब्रह्मास्मि शुद्धोऽस्मि नित्योऽस्मि प्रभुरस्म्यहम् ।  
ॐकारार्थस्वरूपोऽस्मि एवं होमं सुदुर्लभम् ॥ १०.२९॥  
  
परमात्मस्वरूपोऽस्मि परानन्दपरोऽस्म्यहम् ।  
चिदानन्दस्वरूपोऽस्मि एवं होमं सुदुर्लभम् ॥ १०.३०॥  
  
नित्यानन्दस्वरूपोऽस्मि निष्कलङ्कमयो ह्यहम् ।  
चिदाकारस्वरूपोऽहं एवं होमं सुदुर्लभम् ॥ १०.३१॥  
  
न हि किञ्चित् स्वरूपोऽस्मि नाहमस्मि न सोऽस्म्यहम् ।  
निर्व्यापारस्वरूपोऽस्मि एवं होमं सुदुर्लभम् ॥ १०.३२॥  
  
निरंशोऽस्मि निराभासो न मनो नेन्द्रियोऽस्म्यहम् ।  
न बुद्धिर्न विकल्पोऽहं एवं होमं सुदुर्लभम् ॥ १०.३३॥  
  
न देहादिस्वारूपोऽस्मि त्रयादिपरिवर्जितः ।  
न जाग्रत्स्वप्नरूपोऽस्मि एवं होमं सुदुर्लभम् ॥ १०.३४॥  
  
श्रवणं मननं नास्ति निदिध्यासनमेव हि ।  
स्वगतं च न मे किञ्चिद् एवं होमं सुदुर्लभम् ॥ १०.३५॥  
  
असत्यं हि मनःसत्ता असत्यं बुद्धिरूपकम् ।  
अहङ्कारमसद्विद्धि कालत्रयमसत् सदा ॥ १०.३६॥  
  
गुणत्रयमसद्विद्धि एवं होमं सुदुर्लभम् ॥ १०.३७॥  
  
श्रुतं सर्वमसद्विद्धि वेदं सर्वमसत् सदा ।  
सर्वतत्त्वमसद्विद्धि एवं होमं सुदुर्लभम् ॥ १०.३८॥  
  
नानारूपमसद्विद्धि नानावर्णमसत् सदा ।  
नानाजातिमसद्विद्धि एवं होमं सुदुर्लभम् ॥ १०.३९॥  
  
शास्त्रज्ञानमसद्विद्धि वेदज्ञानं तपोऽप्यसत् ।  
सर्वतीर्थमसद्विद्धि एवं होमं सुदुर्लभम् ॥ १०.४०॥  
  
गुरुशिष्यमसद्विद्धि गुरोर्मन्त्रमसत् ततः ।  
यद् दृश्यं तदसद्विद्धि एवं होमं सुदुर्लभम् ॥ १०.४१॥  
  
सर्वान् भोगानसद्विद्धि यच्चिन्त्यं तदसत् सदा ।  
यद् दृश्यं तदसद्विद्धि एवं होमं सुदुर्लभम् ॥ १०.४२॥  
  
सर्वेन्द्रियमसद्विद्धि सर्वमन्त्रमसत् त्विति ।  
सर्वप्राणानसद्विद्धि एवं होमं सुदुर्लभम् ॥ १०.४३॥  
  
जीवं देहमसद्विद्धि परे ब्रह्मणि नैव हि ।  
मयि सर्वमसद्विद्धि एवं होमं सुदुर्लभम् ॥ १०.४४॥  
  
दृष्टं श्रुतमसद्विद्धि ओतं प्रोतमसन्मयि ।  
कार्याकार्यमसद्विद्धि एवं होमं सुदुर्लभम् ॥ १०.४५॥  
  
दृष्टप्राप्तिमसद्विद्धि सन्तोषमसदेव हि ।  
सर्वकर्माण्यसद्विद्धि एवं होमं सुदुर्लभम् ॥ १०.४६॥  
  
सर्वासर्वमसद्विद्धि पूर्णापूर्णमसत् परे ।  
सुखं दुःखमसद्विद्धि एवं होमं सुदुर्लभम् ॥ १०.४७॥  
  
यथाधर्ममसद्विद्धि पुण्यापुण्यमसत् सदा ।  
लाभालाभमसद्विद्धि सदा देहमसत् सदा ॥ १०.४८॥  
  
सदा जयमसद्विद्धि सदा गर्वमसत् सदा ।  
मनोमयमसद्विद्धि संशयं निश्चयं तथा ॥ १०.४९॥  
  
शब्दं सर्वमसद्विद्धि स्पर्शं सर्वमसत् सदा ।  
रूपं सर्वमसद्विद्धि रसं सर्वमसत् सदा ॥ १०.५०॥  
  
गन्धं सर्वमसद्विद्धि ज्ञानं सर्वमसत् सदा ।  
भूतं भव्यमसद्विद्धि असत् प्रकृतिरुच्यते ॥ १०.५१॥  
  
असदेव सदा सर्वमसदेव भवोद्भवम् ।  
असदेव गुणं सर्वं एवं होमं सुदुर्लभम् ॥ १०.५२॥  
  
शशशृङ्गवदेव त्वं शशशृङ्गवदस्म्यहम् ।  
शशशृङ्गवदेवेदं शशशृङ्गवदन्तरम् ॥ १०.५३॥  
  
इत्येवमात्महोमाख्यमुक्तं प्रकरणं मया ।  
यः शृणोति सकृद्वापि ब्रह्मैव भवति स्वयम् ॥ १०.५४॥  
  
स्कन्दः -  
यस्मिन् सञ्च विचैति विश्वमखिलं द्योतन्ति सूर्येन्दवो  
विद्युद्वह्निमरुद्गणाः सवरुणा भीता भजन्तीश्वरम् ।  
भूतं चापि भवत्यदृश्यमखिलं शम्भोः सुखांशं जगत्  
जातं चापि जनिष्यति प्रतिभवं देवासुरैर्निर्यपि ।  
तन्नेहास्ति न किञ्चिदत्र भगवद्ध्यानान्न किञ्चित् प्रियम् ॥ १०.५५॥  
  
यः प्राणापानभेदैर्मननधिया धारणापञ्चकाद्यैः  
मध्ये विश्वजनस्य सन्नपि शिवो नो दृश्यते सूक्ष्मया ।  
बुद्धयादध्यातयापि श्रुतिवचनशतैर्देशिकोक्त्यैकसूक्त्या  
योगैर्भक्तिसमन्वितैः शिवतरो दृश्यो न चान्यत् तथा ॥ १०.५६॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
ब्रह्मतर्पणात्महोमाख्य प्रकरणद्वयवर्णनं नाम दशमोऽध्यायः ॥  
  
  
  
११          ॥ एकादशोऽध्यायः ॥  
  
ऋभुः -  
ब्रह्मज्ञानं प्रवक्ष्यामि जीवन्मुक्तस्य लक्षणम् ।  
आत्ममात्रेण यस्तिष्ठेत् स जीवन्मुक्त उच्यते ॥ ११.१॥  
  
अहं ब्रह्मवदेवेदमहमात्मा न संशयः ।  
चैतन्यात्मेति यस्तिष्ठेत् स जीवन्मुक्त उच्यते ॥ ११.२॥  
  
चिदात्माहं परात्माहं निर्गुणोऽहं परात्परः ।  
इत्येवं निश्चयो यस्य स जीवन्मुक्त उच्यते ॥ ११.३॥  
  
देहत्रयातिरिक्तोऽहं ब्रह्म चैतन्यमस्म्यहम् ।  
ब्रह्माहमिति यस्यान्तः स जीवन्मुक्त उच्यते ॥ ११.४॥  
  
आनन्दघनरूपोऽस्मि परानन्दपरोऽस्म्यहम् ।  
यश्चिदेवं परानन्दं स जीवन्मुक्त उच्यते ॥ ११.५॥  
  
यस्य देहादिकं नास्ति यस्य ब्रह्मेति निश्चयः ।  
परमानन्दपूर्णो यः स जीवन्मुक्त उच्यते ॥ ११.६॥  
  
यस्य किञ्चिदहं नास्ति चिन्मात्रेणावतिष्ठते ।  
परानन्दो मुदानन्दः स जीवन्मुक्त उच्यते ॥ ११.७॥  
  
चैतन्यमात्रं यस्यान्तश्चिन्मात्रैकस्वरूपवान् ।  
न स्मरत्यन्यकलनं स जीवन्मुक्त उच्यते ॥ ११.८॥var was कललं  
सर्वत्र परिपूर्णात्मा सर्वत्र कलनात्मकः ।  
सर्वत्र नित्यपूर्णात्मा स जीवन्मुक्त उच्यते ॥ ११.९॥  
  
परमात्मपरा नित्यं परमात्मेति निश्चितः ।  
आनन्दाकृतिरव्यक्तः स जीवन्मुक्त उच्यते ॥ ११.१०॥  
  
शुद्धकैवल्यजीवात्मा सर्वसङ्गविवर्जितः ।  
नित्यानन्दप्रसन्नात्मा स जीवन्मुक्त उच्यते ॥ ११.११॥  
  
एकरूपः प्रशान्तात्मा अन्यचिन्ताविवर्जितः ।  
किञ्चिदस्तित्वहीनो यः स जीवन्मुक्त उच्यते ॥ ११.१२॥  
  
न मे चित्तं न मे बुद्धिर्नाहङ्कारो न चेन्द्रियः ।  
केवलं ब्रह्ममात्रत्वात् स जीवन्मुक्त उच्यते ॥ ११.१३॥  
  
न मे दोषो न मे देहो ने मे प्राणो न मे क्वचित् ।  
दृढनिश्चयवान् योऽन्तः स जीवन्मुक्त उच्यते ॥ ११.१४॥  
  
न मे माया न मे कामो न मे क्रोधोऽपरोऽस्म्यहम् ।  
न मे किञ्चिदिदं वाऽपि स जीवन्मुक्त उच्यते ॥ ११.१५॥  
  
न मे दोषो न मे लिङ्गं न मे बन्धः क्वचिज्जगत् ।  
यस्तु नित्यं सदानन्दः स जीवन्मुक्त उच्यते ॥ ११.१६॥  
  
न मे श्रोत्रं न मे नासा न मे चक्षुर्न मे मनः ।  
न मे जिह्वेति यस्यान्तः स जीवन्मुक्त उच्यते ॥ ११.१७॥  
  
न मे देहो न मे लिङ्गं न मे कारणमेव च ।  
न मे तुर्यमिति स्वस्थः स जीवन्मुक्त उच्यते ॥ ११.१८॥  
  
इदं सर्वं न मे किञ्चिदयं सर्वं न मे क्वचित् ।  
ब्रह्ममात्रेण यस्तिष्ठेत् स जीवन्मुक्त उच्यते ॥ ११.१९॥  
  
न मे किञ्चिन्न मे कश्चिन्न मे कश्चित् क्वचिज्जगत् ।  
अहमेवेति यस्तिष्ठेत् स जीवन्मुक्त उच्यते ॥ ११.२०॥  
  
न मे कालो न मे देशो न मे वस्तु न मे स्थितिः ।  
न मे स्नानं न मे प्रासः स जीवन्मुक्त उच्यते ॥ ११.२१॥  
  
न मे तीर्थं न मे सेवा न मे देवो न मे स्थलम् ।  
न क्वचिद्भेदहीनोऽयं स जीवन्मुक्त उच्यते ॥ ११.२२॥  
  
न मे बन्धं न मे जन्म न मे ज्ञानं न मे पदम् ।  
न मे वाक्यमिति स्वस्थः स जीवन्मुक्त उच्यते ॥ ११.२३॥  
  
न मे पुण्यं न मे पापं न मे कायं न मे शुभम् ।  
न मे दृश्यमिति ज्ञानी स जीवन्मुक्त उच्यते ॥ ११.२४॥  
  
न मे शब्दो न मे स्पर्शो न मे रूपं न मे रसः ।  
न मे जीव इति ज्ञात्वा स जीवन्मुक्त उच्यते ॥ ११.२५॥  
  
न मे सर्वं न मे किञ्चित् न मे जीवं न मे क्वचित् ।  
न मे भावं न मे वस्तु स जीवन्मुक्त उच्यते ॥ ११.२६॥  
  
न मे मोक्ष्ये न मे द्वैतं न मे वेदो न मे विधिः ।  
न मे दूरमिति स्वस्थः स जीवन्मुक्त उच्यते ॥ ११.२७॥  
  
न मे गुरुर्न मे शिष्यो न मे बोधो न मे परः ।  
न मे श्रेष्ठं क्वचिद्वस्तु स जीवन्मुक्त उच्यते ॥ ११.२८॥  
  
न मे ब्रह्मा न मे विष्णुर्न मे रुद्रो न मे रविः ।  
न मे कर्म क्वचिद्वस्तु स जीवन्मुक्त उच्यते ॥ ११.२९॥  
  
न मे पृथ्वी न मे तोयं न मे तेजो न मे वियत् ।  
न मे कार्यमिति स्वस्थः स जीवन्मुक्त उच्यते ॥ ११.३०॥  
  
न मे वार्ता न मे वाक्यं न मे गोत्रं न मे कुलम् ।  
न मे विद्येति यः स्वस्थः स जीवन्मुक्त उच्यते ॥ ११.३१॥  
  
न मे नादो न मे शब्दो न मे लक्ष्यं न मे भवः ।  
न मे ध्यानमिति स्वस्थः स जीवन्मुक्त उच्यते ॥ ११.३२॥  
  
न मे शीतं न मे चोष्णं न मे मोहो न मे जपः ।  
न मे सन्ध्येति यः स्वस्थः स जीवन्मुक्त उच्यते ॥ ११.३३॥  
  
न मे जपो न मे मन्त्रो न मे होमो न मे निशा ।  
न मे सर्वमिति स्वस्थः स जीवन्मुक्त उच्यते ॥ ११.३४॥  
  
न मे भयं न मे चान्नं न मे तृष्णा न मे क्षुधा ।  
न मे चात्मेति यः स्वस्थः स जीवन्मुक्त उच्यते ॥ ११.३५॥  
  
न मे पूर्वं न मे पश्चात् न मे चोर्ध्वं न मे दिशः ।  
न चित्तमिति स्वस्थः स जीवन्मुक्त उच्यते ॥ ११.३६॥  
  
न मे वक्तव्यमल्पं वा न मे श्रोतव्यमण्वपि ।  
न मे मन्तव्यमीषद्वा स जीवन्मुक्त उच्यते ॥ ११.३७॥  
  
न मे भोक्तव्यमीषद्वा न मे ध्यातव्यमण्वपि ।  
न मे स्मर्तव्यमेवायं स जीवन्मुक्त उच्यते ॥ ११.३८॥  
  
न मे भोगो न मे रोगो न मे योगो न मे लयः ।  
न मे सर्वमिति स्वस्थः स जीवन्मुक्त उच्यते ॥ ११.३९॥  
  
न मेऽस्तित्वं न मे जातं न मे वृद्धं न मे क्षयः ।  
अध्यारोपो न मे स्वस्थः स जीवन्मुक्त उच्यते ॥ ११.४०॥  
  
अध्यारोप्यं न मे किञ्चिदपवादो न मे क्वचित् ।  
न मे किञ्चिदहं यत्तु स जीवन्मुक्त उच्यते ॥ ११.४१॥  
  
न मे शुद्धिर्न मे शुभ्रो न मे चैकं न मे बहु ।  
न मे भूतं न मे कार्यं स जीवन्मुक्त उच्यते ॥ ११.४२॥  
  
न मे कोऽहं न मे चेदं न मे नान्यं न मे स्वयम् ।  
न मे कश्चिन्न मे स्वस्थः स जीवन्मुक्त उच्यते ॥ ११.४३॥  
  
न मे मांसं न मे रक्तं न मे मेदो न मे शकृत् ।  
न मे कृपा न मेऽस्तीति स जीवन्मुक्त उच्यते ॥ ११.४४॥  
  
न मे सर्वं न मे शुक्लं न मे नीलं न मे पृथक् ।  
न मे स्वस्थः स्वयं यो वा स जीवन्मुक्त उच्यते ॥ ११.४५॥  
  
न मे तापं न मे लोभो न मे गौण न मे यशः ।  
ने मे तत्त्वमिति स्वस्थः स जीवन्मुक्त उच्यते ॥ ११.४६॥  
  
न मे भ्रान्तिर्न मे ज्ञानं न मे गुह्यं न मे कुलम् ।  
न मे किञ्चिदिति ध्यायन् स जीवन्मुक्त उच्यते ॥ ११.४७॥  
  
न मे त्याज्यं न मे ग्राह्यं न मे हास्यं न मे लयः ।  
न मे दैवमिति स्वस्थः स जीवन्मुक्त उच्यते ॥ ११.४८॥  
  
न मे व्रतं न मे ग्लानिः न मे शोच्यं न मे सुखम् ।  
न मे न्यूनं क्वचिद्वस्तु स जीवन्मुक्त उच्यते ॥ ११.४९॥  
  
न मे ज्ञाता न मे ज्ञानं न मे ज्ञेयं न मे स्वयम् ।  
न मे सर्वमिति ज्ञानी स जीवन्मुक्त उच्यते ॥ ११.५०॥  
  
न मे तुभ्यं न मे मह्यं न मे त्वत्तो न मे त्वहम् ।  
न मे गुरुर्न मे यस्तु स जीवन्मुक्त उच्यते ॥ ११.५१॥  
  
न मे जडं न मे चैत्यं न मे ग्लानं न मे शुभम् ।  
न मे न मेति यस्तिष्ठेत् स जीवन्मुक्त उच्यते ॥ ११.५२॥  
  
न मे गोत्रं न मे सूत्रं न मे पात्रं न मे कृपा ।  
न मे किञ्चिदिति ध्यायी स जीवन्मुक्त उच्यते ॥ ११.५३॥  
  
न मे चात्मा न मे नात्मा न मे स्वर्गं न मे फलम् ।  
न मे दूष्यं क्वचिद्वस्तु स जीवन्मुक्त उच्यते ॥ ११.५४॥  
  
न मेऽभ्यासो न मे विद्या न मे शान्तिर्न मे दमः ।  
न मे पुरमिति ज्ञानी स जीवन्मुक्त उच्यते ॥ ११.५५॥  
  
न मे शल्यं न मे शङ्का न मे सुप्तिर्न मे मनः ।  
न मे विकल्प इत्याप्तः स जीवन्मुक्त उच्यते ॥ ११.५६॥  
  
न मे जरा न मे बाल्यं न मे यौवनमण्वपि ।  
न मे मृतिर्न मे ध्वान्तं स जीवन्मुक्त उच्यते ॥ ११.५७॥  
  
न मे लोकं न मे भोगं न मे सर्वमिति स्मृतः ।  
न मे मौनमिति प्राप्तं स जीवन्मुक्त उच्यते ॥ ११.५८॥  
  
अहं ब्रह्म ह्यहं ब्रह्म ह्यहं ब्रह्मेति निश्चयः ।  
चिदहं चिदहं चेति स जीवन्मुक्त उच्यते ॥ ११.५९॥  
  
ब्रह्मैवाहं चिदेवाहं परैवाहं न संशयः ।  
स्वयमेव स्वयं ज्योतिः स जीवन्मुक्त उच्यते ॥ ११.६०॥  
  
स्वयमेव स्वयं पश्येत् स्वयमेव स्वयं स्थितः ।  
स्वात्मन्येव स्वयं भूतः स जीवन्मुक्त उच्यते ॥ ११.६१॥  
  
स्वात्मानन्दं स्वयं भुङ्क्ष्वे स्वात्मराज्ये स्वयं वसे ।  
स्वात्मराज्ये स्वयं पश्ये स जीवन्मुक्त उच्यते ॥ ११.६२॥  
  
स्वयमेवाहमेकाग्रः स्वयमेव स्वयं प्रभुः ।  
स्वस्वरूपः स्वयं पश्ये स जीवन्मुक्त उच्यते ॥ ११.६३॥  
  
जीवन्मुक्तिप्रकरणं सर्ववेदेषु दुर्लभम् ।  
यः शृणोति सकृद्वापि ब्रह्मैव भवति स्वयम् ॥ ११.६४॥  
  
ये वेदवादविधिकल्पितभेदबुद्ध्या  
पुण्याभिसन्धितधिया परिकर्शयन्तः ।  
देहं स्वकीयमतिदुःखपरं पराभि-  
स्तेषां सुखाय न तु जातु तवेश पादात् ॥ ११.६५॥  
  
कः सन्तरेत भवसागरमेतदुत्य-  
त्तरङ्गसदृशं जनिमृत्युरूपम् ।  
ईशार्चनाविधिसुबोधितभेदहीन-  
ज्ञानोडुपेन प्रतरेद्भवभावयुक्तः ॥ ११.६६॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
जीवन्मुक्तप्रकरणं नाम एकादशोऽध्यायः ॥  
  
  
  
१२          ॥ द्वादशोऽध्यायः ॥  
  
ऋभुः -  
देहमुक्तिप्रकरणं निदाघ शृणु दुर्लभम् ।  
त्यक्तात्यक्तं न स्मरति विदेहान्मुक्त एव सः ॥ १२.१॥  
  
ब्रह्मरूपः प्रशान्तात्मा नान्यरूपः सदा सुखी ।  
स्वस्थरूपो महामौनी विदेहान्मुक्त एव सः ॥ १२.२॥  
  
सर्वात्मा सर्वभूतात्मा शान्तात्मा मुक्तिवर्जितः ।  
एकात्मवर्जितः साक्षी विदेहान्मुक्त एव सः ॥ १२.३॥  
  
लक्ष्यात्मा लालितात्माहं लीलात्मा स्वात्ममात्रकः ।  
तूष्णीमात्मा स्वभावात्मा विदेहान्मुक्त एव सः ॥ १२.४॥  
  
शुभ्रात्मा स्वयमात्माहं सर्वात्मा स्वात्ममात्रकः ।  
अजात्मा चामृतात्मा हि विदेहान्मुक्त एव सः ॥ १२.५॥  
  
आनन्दात्मा प्रियः स्वात्मा मोक्षात्मा कोऽपि निर्णयः ।  
इत्येवमिति निध्यायी विदेहान्मुक्त एव सः ॥ १२.६॥  
  
ब्रह्मैवाहं चिदेवाहं एकं वापि न चिन्त्यते ।  
चिन्मात्रेणैव यस्तिष्ठेद्विदेहान्मुक्त एव सः ॥ १२.७॥  
  
निश्चयं च परित्यज्य अहं ब्रह्मेति निश्चयः ।  
आनन्दभूरिदेहस्तु विदेहान्मुक्त एव सः ॥ १२.८॥  
  
सर्वमस्तीति नास्तीति निश्चयं त्यज्य तिष्ठति ।  
अहं ब्रह्मास्मि नान्योऽस्मि विदेहान्मुक्त एव सः ॥ १२.९॥  
  
किञ्चित् क्वचित् कदाचिच्च आत्मानं न स्मरत्यसौ ।  
स्वस्वभावेन यस्तिष्ठेत् विदेहान्मुक्त एव सः ॥ १२.१०॥  
  
अहमात्मा परो ह्यात्मा चिदात्माहं न चिन्त्यते ।  
स्थास्यामीत्यपि यो युक्तो विदेहान्मुक्त एव सः ॥ १२.११॥  
  
तूष्णीमेव स्थितस्तूष्णीं सर्वं तूष्णीं न किञ्चन ।  
अहमर्थपरित्यक्तो विदेहान्मुक्त एव सः ॥ १२.१२॥  
  
परमात्मा गुणातीतः सर्वात्मापि न सम्मतः ।  
सर्वभावान्महात्मा यो विदेहान्मुक्त एव सः ॥ १२.१३॥  
  
कालभेदं देशभेदं वस्तुभेदं स्वभेदकम् ।  
किञ्चिद्भेदं न यस्यास्ति विदेहान्मुक्त एव सः ॥ १२.१४॥  
  
अहं त्वं तदिदं सोऽयं किञ्चिद्वापि न विद्यते ।  
अत्यन्तसुखमात्रोऽहं विदेहान्मुक्त एव सः ॥ १२.१५॥  
  
निर्गुणात्मा निरात्मा हि नित्यात्मा नित्यनिर्णयः ।  
शून्यात्मा सूक्ष्मरूपो यो विदेहान्मुक्त एव सः ॥ १२.१६॥  
  
विश्वात्मा विश्वहीनात्मा कालात्मा कालहेतुकः ।  
देवात्मा देवहीनो यो विदेहान्मुक्त एव सः ॥ १२.१७॥  
  
मात्रात्मा मेयहीनात्मा मूढात्माऽनात्मवर्जितः ।  
केवलात्मा परात्मा च विदेहान्मुक्त एव सः ॥ १२.१८॥  
  
सर्वत्र जडहीनात्मा सर्वेषामन्तरात्मकः ।  
सर्वेषामिति यस्तूक्तो विदेहान्मुक्त एव सः ॥ १२.१९॥  
  
सर्वसङ्कल्पहीनेति सच्चिदानन्दमात्रकः ।  
स्थास्यामीति न यस्यान्तो विदेहान्मुक्त एव सः ॥ १२.२०॥  
  
सर्वं नास्ति तदस्तीति चिन्मात्रोऽस्तीति सर्वदा ।  
प्रबुद्धो नास्ति यस्यान्तो विदेहान्मुक्त एव सः ॥ १२.२१॥  
  
केवलं परमात्मा यः केवलं ज्ञानविग्रहः ।  
सत्तामात्रस्वरूपो यो विदेहान्मुक्त एव सः ॥ १२.२२॥  
  
जीवेश्वरेति चैत्येति वेदशास्त्रे त्वहं त्विति ।  
ब्रह्मैवेति न यस्यान्तो विदेहान्मुक्त एव सः ॥ १२.२३॥  
  
ब्रह्मैव सर्वमेवाहं नान्यत् किञ्चिज्जगद्भवेत् ।  
इत्येवं निश्चयो भावः विदेहान्मुक्त एव सः ॥ १२.२४॥  
  
इदं चैतन्यमेवेति अहं चैतन्यमेव हि ।  
इति निश्चयशून्यो यो विदेहान्मुक्त एव सः ॥ १२.२५॥  
  
चैतन्यमात्रः संसिद्धः स्वात्मारामः सुखासनः ।  
सुखमात्रान्तरङ्गो यो विदेहान्मुक्त एव सः ॥ १२.२६॥  
  
अपरिच्छिन्नरूपात्मा अणोरणुविनिर्मलः ।  
तुर्यातीतः परानन्दो विदेहान्मुक्त एव सः ॥ १२.२७॥  
  
नामापि नास्ति सर्वात्मा न रूपो न च नास्तिकः ।  
परब्रह्मस्वरूपात्मा विदेहान्मुक्त एव सः ॥ १२.२८॥  
  
तुर्यातीतः स्वतोऽतीतः अतोऽतीतः स सन्मयः ।  
अशुभाशुभशान्तात्मा विदेहान्मुक्त एव सः ॥ १२.२९॥  
  
बन्धमुक्तिप्रशान्तात्मा सर्वात्मा चान्तरात्मकः ।  
प्रपञ्चात्मा परो ह्यात्मा विदेहान्मुक्त एव सः ॥ १२.३०॥  
  
सर्वत्र परिपूर्णात्मा सर्वदा च परात्परः ।  
अन्तरात्मा ह्यनन्तात्मा विदेहान्मुक्त एव सः ॥ १२.३१॥  
  
अबोधबोधहीनात्मा अजडो जडवर्जितः ।  
अतत्त्वातत्त्वसर्वात्मा विदेहान्मुक्त एव सः ॥ १२.३२॥  
  
असमाधिसमाध्यन्तः अलक्ष्यालक्ष्यवर्जितः ।  
अभूतो भूत एवात्मा विदेहान्मुक्त एव सः ॥ १२.३३॥  
  
चिन्मयात्मा चिदाकाशश्चिदानन्दश्चिदम्बरः ।  
चिन्मात्ररूप एवात्मा विदेहान्मुक्त एव सः ॥ १२.३४॥  
  
सच्चिदानन्दरूपात्मा सच्चिदानन्दविग्रहः ।  
सच्चिदानन्दपूर्णात्मा विदेहान्मुक्त एव सः ॥ १२.३५॥  
  
सदा ब्रह्ममयो नित्यं सदा स्वात्मनि निष्ठितः ।  
सदाऽखण्डैकरूपात्मा विदेहान्मुक्त एव सः ॥ १२.३६॥  
  
प्रज्ञानघन एवात्मा प्रज्ञानघनविग्रहः ।  
नित्यज्ञानपरानन्दो विदेहान्मुक्त एव सः ॥ १२.३७॥  
  
यस्य देहः क्वचिन्नास्ति यस्य किञ्चित् स्मृतिश्च न ।  
सदात्मा ह्यात्मनि स्वस्थो विदेहान्मुक्त एव सः ॥ १२.३८॥  
  
यस्य निर्वासनं चित्तं यस्य ब्रह्मात्मना स्थितिः ।  
योगात्मा योगयुक्तात्मा विदेहान्मुक्त एव सः ॥ १२.३९॥  
  
चैतन्यमात्र एवेति त्यक्तं सर्वमतिर्न हि ।  
गुणागुणविकारान्तो विदेहान्मुक्त एव सः ॥ १२.४०॥  
  
कालदेशादि नास्त्यन्तो न ग्राह्यो नास्मृतिः परः ।  
निश्चयं च परित्यक्तो विदेहान्मुक्त एव सः ॥ १२.४१॥  
  
भूमानन्दापरानन्दो भोगानन्दविवर्जितः ।  
साक्षी च साक्षिहीनश्च विदेहान्मुक्त एव सः ॥ १२.४२॥  
  
सोऽपि कोऽपि न सो कोऽपि किञ्चित् किञ्चिन्न किञ्चन ।  
आत्मानात्मा चिदात्मा च चिदचिच्चाहमेव च ॥ १२.४३॥  
  
यस्य प्रपञ्चश्चानात्मा ब्रह्माकारमपीह न ।  
स्वस्वरूपः स्वयञ्ज्योतिर्विदेहान्मुक्त एव सः ॥ १२.४४॥  
  
वाचामगोचरानन्दः सर्वेन्द्रियविवर्जितः ।  
अतीतातीतभावो यो विदेहान्मुक्त एव सः ॥ १२.४५॥  
  
चित्तवृत्तेरतीतो यश्चित्तवृत्तिर्न भासकः ।  
सर्ववृत्तिविहीनो यो विदेहान्मुक्त एव सः ॥ १२.४६॥  
  
तस्मिन् काले विदेहो यो देहस्मरणवर्जितः ।  
न स्थूलो न कृशो वापि विदेहान्मुक्त एव सः ॥ १२.४७॥  
  
ईषण्मात्रस्थितो यो वै सदा सर्वविवर्जितः ।  
ब्रह्ममात्रेण यस्तिष्ठेत् विदेहान्मुक्त एव सः ॥ १२.४८॥  
  
परं ब्रह्म परानन्दः परमात्मा परात्परः ।  
परैरदृष्टबाह्यान्तो विदेहान्मुक्त एव सः ॥ १२.४९॥  
  
शुद्धवेदान्तसारोऽयं शुद्धसत्त्वात्मनि स्थितः ।  
तद्भेदमपि यस्त्यक्तो विदेहान्मुक्त एव सः ॥ १२.५०॥  
  
ब्रह्मामृतरसास्वादो ब्रह्मामृतरसायनम् ।  
ब्रह्मामृतरसे मग्नो विदेहान्मुक्त एव सः ॥ १२.५१॥  
  
ब्रह्मामृतरसाधारो ब्रह्मामृतरसः स्वयम् ।  
ब्रह्मामृतरसे तृप्तो विदेहान्मुक्त एव सः ॥ १२.५२॥  
  
ब्रह्मानन्दपरानन्दो ब्रह्मानन्दरसप्रभः ।  
ब्रह्मानन्दपरञ्ज्योतिर्विदेहान्मुक्त एव सः ॥ १२.५३॥  
  
ब्रह्मानन्दरसानन्दो ब्रह्मामृतनिरन्तरम् ।  
ब्रह्मानन्दः सदानन्दो विदेहान्मुक्त एव सः ॥ १२.५४॥  
  
ब्रह्मानन्दानुभावो यो ब्रह्मामृतशिवार्चनम् ।  
ब्रह्मानन्दरसप्रीतो विदेहान्मुक्त एव सः ॥ १२.५५॥  
  
ब्रह्मानन्दरसोद्वाहो ब्रह्मामृतकुटुम्बकः ।  
ब्रह्मानन्दजनैर्युक्तो विदेहान्मुक्त एव सः ॥ १२.५६॥  
  
ब्रह्मामृतवरे वासो ब्रह्मानन्दालये स्थितः ।  
ब्रह्मामृतजपो यस्य विदेहान्मुक्त एव सः ॥ १२.५७॥  
  
ब्रह्मानन्दशरीरान्तो ब्रह्मानन्देन्द्रियः क्वचित् ।  
ब्रह्मामृतमयी विद्या विदेहान्मुक्त एव सः ॥ १२.५८॥  
  
ब्रह्मानदमदोन्मत्तो ब्रह्मामृतरसम्भरः ।  
ब्रह्मात्मनि सदा स्वस्थो विदेहान्मुक्त एव सः ॥ १२.५९॥  
  
देहमुक्तिप्रकरणं सर्ववेदेषु दुर्लभम् ।  
मयोक्तं ते महायोगिन् विदेहः श्रवणाद्भवेत् ॥ १२.६०॥  
  
स्कन्दः -  
अनाथ नाथ ते पदं भजाम्युमासनाथ स-  
न्निशीथनाथमौलिसंस्फुटल्ललाटसङ्गज-  
स्फुलिङ्गदग्धमन्मथं प्रमाथनाथ पाहि माम् ॥ १२.६१॥  
  
विभूतिभूषगात्र ते त्रिनेत्रमित्रतामियात्  
मनःसरोरुहं क्षणं तथेक्षणेन मे सदा ।  
प्रबन्धसंसृतिभ्रमद्भ्रमज्जनौघसन्ततौ  
न वेद वेदमौलिरप्यपास्तदुःखसन्ततिम् ॥ १२.६२॥  
  
॥इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
देहमुक्तिप्रकरणवर्णनं नाम द्वादशोऽध्यायः ॥  
  
  
  
१३          ॥ त्रयोदशोऽध्यायः ॥  
  
ऋभुः -  
शृणुष्व दुर्लभं लोके सारात् सारतरं परम् ।  
आत्मरूपमिदं सर्वमात्मनोऽन्यन्न किञ्चन ॥ १३.१॥  
  
सर्वमात्मास्ति परमा परमात्मा परात्मकः ।  
नित्यानन्दस्वरूपात्मा ह्यात्मनोऽन्यन्न किञ्चन ॥ १३.२॥  
  
पूर्णरूपो महानात्मा पूतात्मा शाश्वतात्मकः ।  
निर्विकारस्वरूपात्मा निर्मलात्मा निरात्मकः ॥ १३.३॥  
  
शान्ताशान्तस्वरूपात्मा ह्यात्मनोऽन्यन्न किञ्चन ।  
जीवात्मा परमात्मा हि चित्ताचित्तात्मचिन्मयः ।  
एकात्मा एकरूपात्मा नैकात्मात्मविवर्जितः ॥ १३.४॥  
  
मुक्तामुक्तस्वरूपात्मा मुक्तामुक्तविवर्जितः ।  
मोक्षरूपस्वरूपात्मा ह्यात्मनोऽन्यन्न किञ्चन ॥ १३.५॥  
  
द्वैताद्वैतस्वरूपात्मा द्वैताद्वैतविवर्जितः ।  
सर्ववर्जितसर्वात्मा ह्यात्मनोऽन्यन्न किञ्चन ॥ १३.६॥  
  
मुदामुदस्वरूपात्मा मोक्षात्मा देवतात्मकः ।  
सङ्कल्पहीनसारात्मा ह्यात्मनोऽन्यन्न किञ्चन ॥ १३.७॥  
  
निष्कलात्मा निर्मलात्मा बुद्ध्यात्मा पुरुषात्मकः ।  
आनन्दात्मा ह्यजात्मा च ह्यात्मनोऽन्यन्न किञ्चन ॥ १३.८॥  
  
अगण्यात्मा गणात्मा च अमृतात्मामृतान्तरः ।  
भूतभव्यभविष्यात्मा ह्यात्मनोऽन्यन्न किञ्चन ॥ १३.९॥  
  
अखिलात्माऽनुमन्यात्मा मानात्मा भावभावनः ।  
तुर्यरूपप्रसन्नात्मा आत्मनोऽन्यन्न किञ्चन ॥ १३.१०॥  
  
नित्यं प्रत्यक्षरूपात्मा नित्यप्रत्यक्षनिर्णयः ।  
अन्यहीनस्वभावात्मा आत्मनोऽन्यन्न किञ्चन ॥ १३.११॥  
  
असद्धीनस्वभावात्मा अन्यहीनः स्वयं प्रभुः ।  
विद्याविद्यान्यशुद्धात्मा मानामानविहीनकः ॥ १३.१२॥  
  
नित्यानित्यविहीनात्मा इहामुत्रफलान्तरः ।  
शमादिषट्कशून्यात्मा ह्यात्मनोऽन्यन्न किञ्चन ॥ १३.१३॥  
  
मुमुक्षुत्वं च हीनात्मा शब्दात्मा दमनात्मकः ।  
नित्योपरतरूपात्मा ह्यात्मनोऽन्यन्न किञ्चन ॥ १३.१४॥  
  
सर्वकालतितिक्षात्मा समाधानात्मनि स्थितः ।  
शुद्धात्मा स्वात्मनि स्वात्मा ह्यात्मनोऽन्यन्न किञ्चन ॥ १३.१५॥  
  
अन्नकोशविहीनात्मा प्राणकोशविवर्जितः ।  
मनःकोशविहीनात्मा ह्यात्मनोऽन्यन्न किञ्चन ॥ १३.१६॥  
  
विज्ञानकोशहीनात्मा आनन्दादिविवर्जितः ।  
पञ्चकोशविहीनात्मा ह्यात्मनोऽन्यन्न किञ्चन ॥ १३.१७॥  
  
निर्विकल्पस्वरूपात्मा सविकल्पविवर्जितः ।  
शब्दानुविद्धहीनात्मा ह्यात्मनोऽन्यन्न किञ्चन ॥ १३.१८॥var was शब्दानुविध्यहीनात्मा  
स्थूलदेहविहीनात्मा सूक्ष्मदेहविवर्जितः ।  
कारणादिविहीनात्मा ह्यात्मनोऽन्यन्न किञ्चन ॥ १३.१९॥  
  
दृश्यानुविद्धशून्यात्मा ह्यादिमध्यान्तवर्जितः ।  
शान्ता समाधिशून्यात्मा ह्यात्मनोऽन्यन्न किञ्चन ॥ १३.२०॥  
  
प्रज्ञानवाक्यहीनात्मा अहं ब्रह्मास्मिवर्जितः ।  
तत्त्वमस्यादिवाक्यात्मा ह्यात्मनोऽन्यन्न किञ्चन ॥ १३.२१॥  
  
अयमात्मेत्यभावात्मा सर्वात्मा वाक्यवर्जितः ।  
ओङ्कारात्मा गुणात्मा च ह्यात्मनोऽन्यन्न किञ्चन ॥ १३.२२॥  
  
जाग्रद्धीनस्वरूपात्मा स्वप्नावस्थाविवर्जितः ।  
आनन्दरूपपूर्णात्मा ह्यात्मनोऽन्यन्न किञ्चन ॥ १३.२३॥  
  
भूतात्मा च भविष्यात्मा ह्यक्षरात्मा चिदात्मकः ।  
अनादिमध्यरूपात्मा ह्यात्मनोऽन्यन्न किञ्चन ॥ १३.२४॥  
  
सर्वसङ्कल्पहीनात्मा स्वच्छचिन्मात्रमक्षयः ।  
ज्ञातृज्ञेयादिहीनात्मा ह्यात्मनोऽन्यन्न किञ्चन ॥ १३.२५॥  
  
एकात्मा एकहीनात्मा द्वैताद्वैतविवर्जितः ।  
स्वयमात्मा स्वभावात्मा ह्यात्मनोऽन्यन्न किञ्चन ॥ १३.२६॥  
  
तुर्यात्मा नित्यमात्मा च यत्किञ्चिदिदमात्मकः ।  
भानात्मा मानहीनात्मा ह्यात्मनोऽन्यन्न किञ्चन ॥ १३.२७॥var was मानात्मा  
वाचावधिरनेकात्मा वाच्यानन्दात्मनन्दकः ।  
सर्वहीनात्मसर्वात्मा ह्यात्मनोऽन्यन्न किञ्चन ॥ १३.२८॥  
  
आत्मानमेव वीक्षस्व आत्मानं भावय स्वकम् ।  
स्वस्वात्मानं स्वयं भुङ्क्ष्व ह्यात्मनोऽन्यन्न किञ्चन ॥ १३.२९॥  
  
स्वात्मानमेव सन्तुष्य आत्मानं स्वयमेव हि ।  
स्वस्वात्मानं स्वयं पश्येत् स्वमात्मानं स्वयं श्रुतम् ॥ १३.३०॥  
  
स्वमात्मनि स्वयं तृप्तः स्वमात्मानं स्वयम्भरः ।  
स्वमात्मानं स्वयं भस्म ह्यात्मनोऽन्यन्न किञ्चन ॥ १३.३१॥  
  
स्वमात्मानं स्वयं मोदं स्वमात्मानं स्वयं प्रियम् ।  
स्वमात्मानमेव मन्तव्यं ह्यात्मनोऽन्यन्न किञ्चन ॥ १३.३२॥  
  
आत्मानमेव श्रोतव्यं आत्मानं श्रवणं भव ।  
आत्मानं कामयेन्नित्यम् आत्मानं नित्यमर्चय ॥ १३.३३॥  
  
आत्मानं श्लाघयेन्नित्यमात्मानं परिपालय ।  
आत्मानं कामयेन्नित्यम् आत्मनोऽन्यन्न किञ्चन ॥ १३.३४॥  
  
आत्मैवेयमियं भूमिः आत्मैवेदमिदं जलम् ।  
आत्मैवेदमिदं ज्योतिरात्मनोऽन्यन्न किञ्चन ॥ १३.३५॥  
  
आत्मैवायमयं वायुरात्मैवेदमिदम् वियत् ।  
आत्मैवायमहङ्कारः आत्मनोऽन्यन्न किञ्चन ॥ १३.३६॥  
  
आत्मैवेदमिदं चित्तं आत्मैवेदमिदं मनः ।  
आत्मैवेयमियं बुद्धिरात्मनोऽन्यन्न किञ्चन ॥ १३.३७॥  
  
आत्मैवायमयं देहः आत्मैवायमयं गुणः ।  
आत्मैवेदमिदं तत्त्वम् आत्मनोऽन्यन्न किञ्चन ॥ १३.३८॥  
  
आत्मैवायमयं मन्त्रः आत्मैवायमयं जपः ।  
आत्मैवायमयं लोकः आत्मनोऽन्यन्न किञ्चन ॥ १३.३९॥  
  
आत्मैवायमयं शब्दः आत्मैवायमयं रसः ।  
आत्मैवायमयं स्पर्शः आत्मनोऽन्यन्न किञ्चन ॥ १३.४०॥  
  
आत्मैवायमयं गन्धः आत्मैवायमयं शमः ।  
आत्मैवेदमिदं दुःखं आत्मैवेदमिदं सुखम् ॥ १३.४१॥  
  
आत्मीयमेवेदं जगत् आत्मीयः स्वप्न एव हि ।  
सुषुप्तं चाप्यथात्मीयं आत्मनोऽन्यन्न किञ्चन ॥ १३.४२॥  
  
आत्मैव कार्यमात्मैव प्रायो ह्यात्मैवमद्वयम् ।  
आत्मीयमेवमद्वैतं आत्मनोऽन्यन्न किञ्चन ॥ १३.४३॥  
  
आत्मीयमेवायं कोऽपि आत्मैवेदमिदं क्वचित् ।  
आत्मैवायमयं लोकः आत्मनोऽन्यन्न किञ्चन ॥ १३.४४॥  
  
आत्मैवेदमिदं दृश्यं आत्मैवायमयं जनः ।  
आत्मैवेदमिदं सर्वं आत्मनोऽन्यन्न किञ्चन ॥ १३.४५॥  
  
आत्मैवायमयं शम्भुः आत्मैवेदमिदं जगत् ।  
आत्मैवायमयं ब्रह्मा आत्मनोऽन्यन्न किञ्चन ॥ १३.४६॥  
  
आत्मैवायमयं सूर्य आत्मैवेदमिदं जडम् ।  
आत्मैवेदमिदं ध्यानम् आत्मैवेदमिदम् फलम् ॥ १३.४७॥  
  
आत्मैवायमयं योगः सर्वमात्ममयं जगत् ।  
सर्वमात्ममयं भूतं आत्मनोऽन्यन्न किञ्चन ॥ १३.४८॥  
  
सर्वमात्ममयं भावि सर्वमात्ममयं गुरुः ।  
सर्वमात्ममयं शिष्य आत्मनोऽन्यन्न किञ्चन ॥ १३.४९॥  
  
सर्वमात्ममयं देवः सर्वमात्ममयं फलम् ।  
सर्वमात्ममयं लक्ष्यं आत्मनोऽन्यन्न किञ्चन ॥ १३.५०॥  
  
सर्वमात्ममयं तीर्थं सर्वमात्ममयं स्वयम् ।  
सर्वमात्ममयं मोक्षं आत्मनोऽन्यन्न किञ्चन ॥ १३.५१॥  
  
सर्वमात्ममयं कामं सर्वमात्ममयं क्रिया ।  
सर्वमात्ममयं क्रोधः आत्मनोऽन्यन्न किञ्चन ॥ १३.५२॥  
  
सर्वमात्ममयं विद्या सर्वमात्ममयं दिशः ।  
सर्वमात्ममयं लोभः आत्मनोऽन्यन्न किञ्चन ॥ १३.५३॥  
  
सर्वमात्ममयं मोहः सर्वमात्ममयं भयम् ।  
सर्वमात्ममयं चिन्ता आत्मनोऽन्यन्न किञ्चन ॥ १३.५४॥  
  
सर्वमात्ममयं धैर्यं सर्वमात्ममयं ध्रुवम् ।  
सर्वमात्ममयं सत्यं आत्मनोऽन्यन्न किञ्चन ॥ १३.५५॥  
  
सर्वमात्ममयं बोधं सर्वमात्ममयं दृढम् ।  
सर्वमात्ममयं मेयं आत्मनोऽन्यन्न किञ्चन ॥ १३.५६॥  
  
सर्वमात्ममयं गुह्यं सर्वमात्ममयं शुभम् ।  
सर्वमात्ममयं शुद्धं आत्मनोऽन्यन्न किञ्चन ॥ १३.५७॥  
  
सर्वमात्ममयं सर्वं सत्यमात्मा सदात्मकः ।  
पूर्णमात्मा क्षयं चात्मा परमात्मा परात्परः ॥ १३.५८॥  
  
इतोऽप्यात्मा ततोऽप्यात्मा ह्यात्मैवात्मा ततस्ततः ।  
सर्वमात्ममयं सत्यं आत्मनोऽन्यन्न किञ्चन ॥ १३.५९॥  
  
सर्वमात्मस्वरूपं हि दृश्यादृश्यं चराचरम् ।  
सर्वमात्ममयं श्रुत्वा मुक्तिमाप्नोति मानवः ॥ १३.६०॥  
  
स्वतन्त्रशक्तिर्भगवानुमाधवो  
विचित्रकायात्मकजाग्रतस्य ।  
सुकारणं कार्यपरम्पराभिः  
स एव मायाविततोऽव्ययात्मा ॥ १३.६१॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
सर्वमात्मप्रकरणं नाम त्रयोदशोऽध्यायः ॥  
  
  
  
१४          ॥ चतुर्दशोऽध्यायः ॥  
  
ऋभुः -  
शृणुष्व सर्वं ब्रह्मैव सत्यं सत्यं शिवं शपे ।  
निश्चयेनात्मयोगीन्द्र अन्यत् किञ्चिन्न किञ्चन ॥ १४.१॥  
  
अणुमात्रमसद्रूपं अणुमात्रमिदं ध्रुवम् ।  
अणुमात्रशरीरं च अन्यत् किञ्चिन्न किञ्चन ॥ १४.२॥  
  
सर्वमात्मैव शुद्धात्मा सर्वं चिन्मात्रमद्वयम् ।  
नित्यनिर्मलशुद्धात्मा अन्यत् किञ्चिन्न किञ्चन ॥ १४.३॥  
  
अणुमात्रे विचिन्त्यात्मा सर्वं न ह्यणुमात्रकम् ।  
अणुमात्रमसङ्कल्पो अन्यत् किञ्चिन्न किञ्चन ॥ १४.४॥  
  
चैतन्यमात्रं सङ्कल्पं चैतन्यं परमं पदम् ।  
आनन्दं परमं मानं इदं दृश्यं न किञ्चन ॥ १४.५॥  
  
चैतन्यमात्रमोङ्कारः चैतन्यं सकलं स्वयम् ।  
आनन्दं परमं मानं इदं दृश्यं न किञ्चन ॥ १४.६॥  
  
आनन्दश्चाहमेवास्मि अहमेव चिदव्ययः ।  
आनन्दं परमं मानं इदं दृश्यं न किञ्चन ॥ १४.७॥  
  
अहमेव हि गुप्तात्मा अहमेव निरन्तरम् ।  
आनन्दं परमं मानं इदं दृश्यं न किञ्चन ॥ १४.८॥  
  
अहमेव परं ब्रह्म अहमेव गुरोर्गुरुः ।  
आनन्दं परमं मानं इदं दृश्यं न किञ्चन ॥ १४.९॥  
  
अहमेवाखिलाधार अहमेव सुखात् सुखम् ।  
आनन्दं परमं मानं इदं दृश्यं न किञ्चन ॥ १४.१०॥  
  
अहमेव परं ज्योतिरहमेवाखिलात्मकः ।  
आनन्दं परमं मानं इदं दृश्यं न किञ्चन ॥ १४.११॥  
  
अहमेव हि तृप्तात्मा अहमेव हि निर्गुणः ।  
आनन्दं परमं मानं इदं दृश्यं न किञ्चन ॥ १४.१२॥  
  
अहमेव हि पूर्णात्मा अहमेव पुरातनः ।  
आनन्दं परमं मानं इदं दृश्यं न किञ्चन ॥ १४.१३॥  
  
अहमेव हि शान्तात्मा अहमेव हि शाश्वतः ।  
आनन्दं परमं मानं इदं दृश्यं न किञ्चन ॥ १४.१४॥  
  
अहमेव हि सर्वत्र अहमेव हि सुस्थिरः ।  
आनन्दं परमं मानं इदं दृश्यं न किञ्चन ॥ १४.१५॥  
  
अहमेव हि जीवात्मा अहमेव परात्परः ।  
आनन्दं परमं मानं इदं दृश्यं न किञ्चन ॥ १४.१६॥  
  
अहमेव हि वाक्यार्थो अहमेव हि शङ्करः ।  
आनन्दं परमं मानं इदं दृश्यं न किञ्चन ॥ १४.१७॥  
  
अहमेव हि दुर्लक्ष्य अहमेव प्रकाशकः ।  
आनन्दं परमं मानं इदं दृश्यं न किञ्चन ॥ १४.१८॥  
  
अहमेवाहमेवाहं अहमेव स्वयं स्वयम् ।  
अहमेव परानन्दोऽहमेव हि चिन्मयः ॥ १४.१९॥  
  
अहमेव हि शुद्धात्मा अहमेव हि सन्मयः ।  
अहमेव हि शून्यात्मा अहमेव हि सर्वगः ॥ १४.२०॥  
  
अहमेव हि वेदान्तः अहमेव हि चित्परः ॥ १४.२१॥  
  
अहमेव हि चिन्मात्रं अहमेव हि चिन्मयः ।  
अन्यन्न किञ्चित् चिद्रूपादहं बाह्यविवर्जितः ॥ १४.२२॥  
  
अहं न किञ्चिद् ब्रह्मात्मा अहं नान्यदहं परम् ।  
नित्यशुद्धविमुक्तोऽहं नित्यतृप्तो निरञ्जनः ॥ १४.२३॥  
  
आनन्दं परमानन्दमन्यत् किञ्चिन्न किञ्चन ।  
नास्ति किञ्चिन्नास्ति किञ्चित् नास्ति किञ्चित् परात्परात् ॥ १४.२४॥  
  
आत्मैवेदं जगत् सर्वमात्मैवेदं मनोभवम् ।  
आत्मैवेदं सुखं सर्वं आत्मैवेदमिदं जगत् ॥ १४.२५॥  
  
ब्रह्मैव सर्वं चिन्मात्रं अहं ब्रह्मैव केवलम् ।  
आनन्दं परमं मानं इदं दृश्यं न किञ्चन ॥ १४.२६॥  
  
दृश्यं सर्वं परं ब्रह्म दृश्यं नास्त्येव सर्वदा ।  
ब्रह्मैव सर्वसङ्कल्पो ब्रह्मैव न परं क्वचित् ।  
आनन्दं परमं मानं इदं दृश्यं न किञ्चन ॥ १४.२७॥  
  
ब्रह्मैव ब्रह्म चिद्रूपं चिदेवं चिन्मयं जगत् ।  
असदेव जगत्सर्वं असदेव प्रपञ्चकम् ॥ १४.२८॥  
  
असदेवाहमेवास्मि असदेव त्वमेव हि ।  
असदेव मनोवृत्तिरसदेव गुणागुणौ ॥ १४.२९॥  
  
असदेव मही सर्वा असदेव जलं सदा ।  
असदेव जगत्खानि असदेव च तेजकम् ॥ १४.३०॥  
  
असदेव सदा वायुरसदेवेदमित्यपि ।  
अहङ्कारमसद्बुद्धिर्ब्रह्मैव जगतां गणः ॥ १४.३१॥  
  
असदेव सदा चित्तमात्मैवेदं न संशयः ।  
असदेवासुराः सर्वे असदेवेदश्वराकृतिः ॥ १४.३२॥  
  
असदेव सदा विश्वं असदेव सदा हरिः ।  
असदेव सदा ब्रह्मा तत्सृष्टिरसदेव हि ॥ १४.३३॥  
  
असदेव महादेवः असदेव गणेश्वरः ।  
असदेव सदा चोमा असत् स्कन्दो गणेश्वराः ॥ १४.३४॥  
  
असदेव सदा जीव असदेव हि देहकम् ।  
असदेव सदा वेदा असद्देहान्तमेव च ॥ १४.३५॥  
  
धर्मशास्त्रं पुराणं च असत्ये सत्यविभ्रमः ।  
असदेव हि सर्वं च असदेव परम्परा ॥ १४.३६॥  
  
असदेवेदमाद्यन्तमसदेव मुनीश्वराः ।  
असदेव सदा लोका लोक्या अप्यसदेव हि ॥ १४.३७॥  
  
असदेव सुखं दुःखं असदेव जयाजयौ ।  
असदेव परं बन्धमसन्मुक्तिरपि ध्रुवम् ॥ १४.३८॥  
  
असदेव मृतिर्जन्म असदेव जडाजडम् ।  
असदेव जगत् सर्वमसदेवात्मभावना ॥ १४.३९॥  
  
असदेव च रूपाणि असदेव पदं शुभम् ।  
असदेव सदा चाहमसदेव त्वमेव हि ॥ १४.४०॥  
  
असदेव हि सर्वत्र असदेव चलाचलम् ।  
असच्च सकलं भूतमसत्यं सकलं फलम् ॥ १४.४१॥  
  
असत्यमखिलं विश्वमसत्यमखिलो गुणः ।  
असत्यमखिलं शेषमसत्यमखिलं जगत् ॥ १४.४२॥  
  
असत्यमखिलं पापं असत्यं श्रवणत्रयम् ।  
असत्यं च सजातीयविजातीयमसत् सदा ॥ १४.४३॥  
  
असत्यमधिकाराश्च अनित्या विषयाः सदा ।  
असदेव हि देवाद्या असदेव प्रयोजनम् ॥ १४.४४॥  
  
असदेव शमं नित्यं असदेव शमोऽनिशम् ।  
असदेव ससन्देहं असद्युद्धं सुरासुरम् ॥ १४.४५॥var was असदेव च सन्देहं  
असदेवेशभावं चासदेवोपास्यमेव हि ।  
असच्च कालदेशादि असत् क्षेत्रादिभावनम् ॥ १४.४६॥  
  
तज्जन्यधर्माधर्मौ च असदेव विनिर्णयः ।  
असच्च सर्वकर्माणि असदस्वपरभ्रमः ॥ १४.४७॥  
  
असच्च चित्तसद्भाव असच्च स्थूलदेहकम् ।  
असच्च लिङ्गदेहं च सत्यं सत्यं शिवं शपे ॥ १४.४८॥  
  
असत्यं स्वर्गनरकं असत्यं तद्भवं सुखम् ।  
असच्च ग्राहकं सर्वं असत्यं ग्राह्यरूपकम् ॥ १४.४९॥  
  
असत्यं सत्यवद्भावं असत्यं ते शिवे शपे ।var was  सत्यवद्भानं  
असत्यं वर्तमानाख्यं असत्यं भूतरूपकम् ॥ १४.५०॥  
  
असत्यं हि भविष्याख्यं सत्यं सत्यं शिवे शपे ।  
असत् पूर्वमसन्मध्यमसदन्तमिदं जगत् ॥ १४.५१॥  
  
असदेव सदा प्रायं असदेव न संशयः ।  
असदेव सदा ज्ञानमज्ञानज्ञेयमेव च ॥ १४.५२॥  
  
असत्यं सर्वदा विश्वमसत्यं सर्वदा जडम् ।  
असत्यं सर्वदा दृश्यं भाति तौ रङ्गशृङ्गवत् ॥ १४.५३॥  
  
असत्यं सर्वदा भावः असत्यं कोशसम्भवम् ।  
असत्यं सकलं मन्त्रं सत्यं सत्यं न संशयः ॥ १४.५४॥  
  
आत्मनोऽन्यज्जगन्नास्ति नास्त्यनात्ममिदं सदा ।  
आत्मनोऽन्यन्मृषैवेदं सत्यं सत्यं न संशयः ॥ १४.५५॥  
  
आत्मनोऽन्यत्सुखं नास्ति आत्मनोऽन्यन्न किञ्चन ।  
आत्मनोऽन्या गतिर्नास्ति स्थितमात्मनि सर्वदा ॥ १४.५६॥  
  
आत्मनोऽन्यन्न हि क्वापि आत्मनोऽन्यत् तृणं न हि ।  
आत्मनोऽन्यन्न किञ्चिच्च क्वचिदप्यात्मनो न हि ॥ १४.५७॥  
  
आत्मानन्दप्रकरणमेतत्तेऽभिहितं मया ।  
यः शृणोति सकृद्विद्वान् ब्रह्मैव भवति स्वयम् ॥ १४.५८॥  
  
सकृच्छ्रवणमात्रेण सद्योबन्धविमुक्तिदम् ।  
एतद्ग्रन्थार्थमात्रं वै गृणन् सर्वैर्विमुच्यते ॥ १४.५९॥  
  
सूतः -  
पूर्णं सत्यं महेशं भज नियतहृदा योऽन्तरायैर्विहीनः  
सो नित्यो निर्विकल्पो भवति भुवि सदा ब्रह्मभूतो ऋतात्मा ।  
विच्छिन्नग्रन्थिरीशे शिवविमलपदे विद्यते भासतेऽन्तः  
आरामोऽन्तर्भवति नियतं विश्वभूतो मृतश्च ॥ १४.६०॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
आत्मानन्दप्रकरणवर्णनं नाम चतुर्दशोऽध्यायः ॥  
  
  
  
१५          ॥ पञ्चदशोऽध्यायः ॥  
  
ऋभुः -  
महारहस्यं वक्ष्यामि गुह्यात् गुह्यतरं पुनः ।  
अत्यन्तदुर्लभं लोके सर्वं ब्रह्मैव केवलम् ॥ १५.१॥  
  
ब्रह्ममात्रमिदं सर्वं ब्रह्ममात्रमसन्न हि ।  
ब्रह्ममात्रं श्रुतं सर्वं सर्वं ब्रह्मैव केवलम् ॥ १५.२॥  
  
ब्रह्ममात्रं महायन्त्रं ब्रह्ममात्रं क्रियाफलम् ।  
ब्रह्ममात्रं महावाक्यं सर्वं ब्रह्मैव केवलम् ॥ १५.३॥  
  
ब्रह्ममात्रं जगत्सर्वं ब्रह्ममात्रं जडाजडम् ।  
ब्रह्ममात्रं परं देहं सर्वं ब्रह्मैव केवलम् ॥ १५.४॥  
  
ब्रह्ममात्रं गुणं प्रोक्तं ब्रह्ममात्रमहं महत् ।  
ब्रह्ममात्रं परं ब्रह्म सर्वं ब्रह्मैव केवलम् ॥ १५.५॥  
  
ब्रह्ममात्रमिदं वस्तु ब्रह्ममात्रं स च पुमान् ।  
ब्रह्ममात्रं च यत् किञ्चित् सर्वं ब्रह्मैव केवलम् ॥ १५.६॥  
  
ब्रह्ममात्रमनन्तात्मा ब्रह्ममात्रं परं सुखम् ।  
ब्रह्ममात्रं परं ज्ञानं सर्वं ब्रह्मैव केवलम् ॥ १५.७॥  
  
ब्रह्ममात्रं परं पारं ब्रह्ममात्रं पुरत्रयम् ।  
ब्रह्ममात्रमनेकत्वं सर्वं ब्रह्मैव केवलम् ॥ १५.८॥  
  
ब्रह्मैव केवलं गन्धं ब्रह्मैव परमं पदम् ।  
ब्रह्मैव केवलं घ्राणं सर्वं ब्रह्मैव केवलम् ॥ १५.९॥  
  
ब्रह्मैव केवलं स्पर्शं शब्दं ब्रह्मैव केवलम् ।  
ब्रह्मैव केवलं रूपं सर्वं ब्रह्मैव केवलम् ॥ १५.१०॥  
  
ब्रह्मैव केवलं लोकं रसो ब्रह्मैव केवलम् ।  
ब्रह्मैव केवलं चित्तं सर्वं ब्रह्मैव केवलम् ॥ १५.११॥  
  
तत्पदं च सदा ब्रह्म त्वं पदं ब्रह्म एव हि ।  
असीत्येव पदं ब्रह्म ब्रह्मैक्यं केवलम् सदा ॥ १५.१२॥  
  
ब्रह्मैव केवलं गुह्यं ब्रह्म बाह्यं च केवलम् ।  
ब्रह्मैव केवलं नित्यं सर्वं ब्रह्मैव केवलम् ॥ १५.१३॥  
  
ब्रह्मैव तज्जलानीति जगदाद्यन्तयोः स्थितिः ।  
ब्रह्मैव जगदाद्यन्तं सर्वं ब्रह्मैव केवलम् ॥ १५.१४॥  
  
ब्रह्मैव चास्ति नास्तीति ब्रह्मैवाहं न संशयः ।  
ब्रह्मैव सर्वं यत् किञ्चित् सर्वं ब्रह्मैव केवलम् ॥ १५.१५॥  
  
ब्रह्मैव जाग्रत् सर्वं हि ब्रह्ममात्रमहं परम् ।  
ब्रह्मैव सत्यमस्तित्वं ब्रह्मैव तुर्यमुच्यते ॥ १५.१६॥  
  
ब्रह्मैव सत्ता ब्रह्मैव ब्रह्मैव गुरुभावनम् ।  
ब्रह्मैव शिष्यसद्भावं मोक्षं ब्रह्मैव केवलम् ॥ १५.१७॥  
  
पूर्वापरं च ब्रह्मैव पूर्णं ब्रह्म सनातनम् ।  
ब्रह्मैव केवलं साक्षात् सर्वं ब्रह्मैव केवलम् ॥ १५.१८॥  
  
ब्रह्म सच्चित्सुखं ब्रह्म पूर्णं ब्रह्म सनातनम् ।  
ब्रह्मैव केवलं साक्षात् सर्वं ब्रह्मैव केवलम् ॥ १५.१९॥  
  
ब्रह्मैव केवलं सच्चित् सुखं ब्रह्मैव केवलम् ।  
आनन्दं ब्रह्म सर्वत्र प्रियरूपमवस्थितम् ॥ १५.२०॥  
  
शुभवासनया जीवं शिववद्भाति सर्वदा ।  
पापवासनया जीवो नरकं भोज्यवत् स्थितम् ॥ १५.२१॥  
  
ब्रह्मैवेन्द्रियवद्भानं ब्रह्मैव विषयादिवत् ।  
ब्रह्मैव व्यवहारश्च सर्वं ब्रह्मैव केवलम् ॥ १५.२२॥  
  
ब्रह्मैव सर्वमानन्दं ब्रह्मैव ज्ञानविग्रहम् ।  
ब्रह्मैव मायाकार्याख्यं सर्वं ब्रह्मैव केवलम् ॥ १५.२३॥  
  
ब्रह्मैव यज्ञसन्धानं ब्रह्मैव हृदयाम्बरम् ।  
ब्रह्मैव मोक्षसाराख्यं सर्वं ब्रह्मैव केवलम् ॥ १५.२४॥  
  
ब्रह्मैव शुद्धाशुद्धं च सर्वं ब्रह्मैव कारणम् ।  
ब्रह्मैव कार्यं भूलोकं सर्वं ब्रह्मैव केवलम् ॥ १५.२५॥  
  
ब्रह्मैव नित्यतृप्तात्मा ब्रह्मैव सकलं दिनम् ।  
ब्रह्मैव तूष्णीं भूतात्मा सर्वं ब्रह्मैव केवलम् ॥ १५.२६॥  
  
ब्रह्मैव वेदसारार्थः ब्रह्मैव ध्यानगोचरम् ।  
ब्रह्मैव योगयोगाख्यं सर्वं ब्रह्मैव केवलम् ॥ १५.२७॥  
  
नानारूपत्वाद् ब्रह्म उपाधित्वेन दृश्यते ।  
मायामात्रमिति ज्ञात्वा वस्तुतो नास्ति तत्त्वतः ॥ १५.२८॥  
  
ब्रह्मैव लोकवद्भाति ब्रह्मैव जनवत्तथा ।  
ब्रह्मैव रूपवद्भाति वस्तुतो नास्ति किञ्चन ॥ १५.२९॥  
  
ब्रह्मैव देवताकारं ब्रह्मैव मुनिमण्डलम् ।  
ब्रह्मैव ध्यानरूपं च सर्वं ब्रह्मैव केवलम् ॥ १५.३०॥  
  
ब्रह्मैव ज्ञानविज्ञानं ब्रह्मैव परमेश्वरः ।  
ब्रह्मैव शुद्धबुद्धात्मा सर्वं ब्रह्मैव केवलम् ॥ १५.३१॥  
  
ब्रह्मैव परमानदं ब्रह्मैव व्यापकं महत् ।  
ब्रह्मैव परमार्थं च सर्वं ब्रह्मैव केवलम् ॥ १५.३२॥  
  
ब्रह्मैव यज्ञरूपं च ब्रह्म हव्यं च केवलम् ।  
ब्रह्मैव जीवभूतात्मा सर्वं ब्रह्मैव केवलम् ॥ १५.३३॥  
  
ब्रह्मैव सकलं लोकं ब्रह्मैव गुरुशिष्यकम् ।  
ब्रह्मैव सर्वसिद्धिं च सर्वं ब्रह्मैव केवलम् ॥ १५.३४॥  
  
ब्रह्मैव सर्वमन्त्रं च ब्रह्मैव सकलं जपम् ।  
ब्रह्मैव सर्वकार्यं च सर्वं ब्रह्मैव केवलम् ॥ १५.३५॥  
  
ब्रह्मैव सर्वशान्तत्वं ब्रह्मैव हृदयान्तरम् ।  
ब्रह्मैव सर्वकैवल्यं सर्वं ब्रह्मैव केवलम् ॥ १५.३६॥  
  
ब्रह्मैवाक्षरभावञ्च ब्रह्मैवाक्षरलक्षणम् ।  
ब्रह्मैव ब्रह्मरूपञ्च सर्वं ब्रह्मैव केवलम् ॥ १५.३७॥  
  
ब्रह्मैव सत्यभवनं ब्रह्मैवाहं न संशयः ।  
ब्रह्मैव तत्पदार्थञ्च सर्वं ब्रह्मैव केवलम् ॥ १५.३८॥  
  
ब्रह्मैवाहम्पदार्थञ्च ब्रह्मैव परमेश्वरः ।  
ब्रह्मैव त्वम्पदार्थञ्च सर्वं ब्रह्मैव केवलम् ॥ १५.३९॥  
  
ब्रह्मैव यद्यत् परमं ब्रह्मैवेति परायणम् ।  
ब्रह्मैव कलनाभावं सर्वं ब्रह्मैव केवलम् ॥ १५.४०॥  
  
ब्रह्म सर्वं न सन्देहो ब्रह्मैव त्वं सदाशिवः ।  
ब्रह्मैवेदं जगत् सर्वं सर्वं ब्रह्मैव केवलम् ॥ १५.४१॥  
  
ब्रह्मैव सर्वसुलभं ब्रह्मैवात्मा स्वयं स्वयम् ।  
ब्रह्मैव सुखमात्रत्वात् सर्वं ब्रह्मैव केवलम् ॥ १५.४२॥  
  
ब्रह्मैव सर्वं ब्रह्मैव ब्रह्मणोऽन्यदसत् सदा ।  
ब्रह्मैव ब्रह्ममात्रात्मा सर्वं ब्रह्मैव केवलम् ॥ १५.४३॥  
  
ब्रह्मैव सर्ववाक्यार्थः ब्रह्मैव परमं पदम् ।  
ब्रह्मैव सत्यासत्यं च सर्वं ब्रह्मैव केवलम् ॥ १५.४४॥  
  
ब्रह्मैवैकमनाद्यन्तं ब्रह्मैवैकं न संशयः ।  
ब्रह्मैवैकं चिदानन्दः सर्वं ब्रह्मैव केवलम् ॥ १५.४५॥  
  
ब्रह्मैवैकं सुखं नित्यं ब्रह्मैवैकं परायणम् ।  
ब्रह्मैवैकं परं ब्रह्म सर्वं ब्रह्मैव केवलम् ॥ १५.४६॥  
  
ब्रह्मैव चित् स्वयं स्वस्थं ब्रह्मैव गुणवर्जितम् ।  
ब्रह्मैवात्यन्तिकं सर्वं सर्वं ब्रह्मैव केवलम् ॥ १५.४७॥  
  
ब्रह्मैव निर्मलं सर्वं ब्रह्मैव सुलभं सदा ।  
ब्रह्मैव सत्यं सत्यानां सर्वं ब्रह्मैव केवलम् ॥ १५.४८॥  
  
ब्रह्मैव सौख्यं सौख्यं च ब्रह्मैवाहं सुखात्मकम् ।  
ब्रह्मैव सर्वदा प्रोक्तं सर्वं ब्रह्मैव केवलम् ॥ १५.४९॥  
  
ब्रह्मैवमखिलं ब्रह्म ब्रह्मैकं सर्वसाक्षिकम् ।  
ब्रह्मैव भूरिभवनं सर्वं ब्रह्मैव केवलम् ॥ १५.५०॥  
  
ब्रह्मैव परिपूर्णात्मा ब्रह्मैवं सारमव्ययम् ।  
ब्रह्मैव कारणं मूलं ब्रह्मैवैकं परायणम् ॥ १५.५१॥  
  
ब्रह्मैव सर्वभूतात्मा ब्रह्मैव सुखविग्रहम् ।  
ब्रह्मैव नित्यतृप्तात्मा सर्वं ब्रह्मैव केवलम् ॥ १५.५२॥  
  
ब्रह्मैवाद्वैतमात्रात्मा ब्रह्मैवाकाशवत् प्रभुः ।  
ब्रह्मैव हृदयानन्दः सर्वं ब्रह्मैव केवलम् ॥ १५.५३॥  
  
ब्रह्मणोऽन्यत् परं नास्ति ब्रह्मणोऽन्यज्जगन्न च ।  
ब्रह्मणोऽन्यदहं नाहं सर्वं ब्रह्मैव केवलम् ॥ १५.५४॥  
  
ब्रह्मैवान्यसुखं नास्ति ब्रह्मणोऽन्यत् फलं न हि ।  
ब्रह्मणोऽन्यत् तृणं नास्ति सर्वं ब्रह्मैव केवलम् ॥ १५.५५॥  
  
ब्रह्मणोऽन्यत् पदं मिथ्या ब्रह्मणोऽन्यन्न किञ्चन ।  
ब्रह्मणोऽन्यज्जगन्मिथ्या सर्वं ब्रह्मैव केवलम् ॥ १५.५६॥  
  
ब्रह्मणोऽन्यदहं मिथ्या ब्रह्ममात्रोहमेव हि ।  
ब्रह्मणोऽन्यो गुरुर्नास्ति सर्वं ब्रह्मैव केवलम् ॥ १५.५७॥  
  
ब्रह्मणोऽन्यदसत् कार्यं ब्रह्मणोऽन्यदसद्वपुः ।  
ब्रह्मणोऽन्यन्मनो नास्ति सर्वं ब्रह्मैव केवलम् ॥ १५.५८॥  
  
ब्रह्मणोऽन्यज्जगन्मिथ्या ब्रह्मणोऽन्यन्न किञ्चन ।  
ब्रह्मणोऽन्यन्न चाहन्ता सर्वं ब्रह्मैव केवलम् ॥ १५.५९॥  
  
ब्रह्मैव सर्वमित्येवं प्रोक्तं प्रकरणं मया ।  
यः पठेत् श्रावयेत् सद्यो ब्रह्मैव भवति स्वयम् ॥ १५.६०॥  
  
अस्ति ब्रह्मेति वेदे इदमिदमखिलं वेद सो सद्भवेत् ।  
सच्चासच्च जगत्तथा श्रुतिवचो ब्रह्मैव तज्जादिकम् ॥  
  
यतो विद्यैवेदं परिलुठति मोहेन जगति ।  
अतो विद्यापादो परिभवति ब्रह्मैव हि सदा ॥ १५.६१॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
ब्रह्मैव सर्वं प्रकरणनिरूपणं नाम पञ्चदशोऽध्यायः ॥  
  
  
  
१६          ॥ षोडशोऽध्यायः ॥  
  
ऋभुः -  
अत्यन्तं दुर्लभं वक्ष्ये वेदशास्त्रागमादिषु ।  
शृण्वन्तु सावधानेन असदेव हि केवलम् ॥ १६.१॥  
  
यत्किञ्चिद् दृश्यते लोके यत्किञ्चिद्भाषते सदा ।  
यत्किञ्चिद् भुज्यते क्वापि तत्सर्वमसदेव हि ॥ १६.२॥  
  
यद्यत् किञ्चिज्जपं वापि स्नानं वा जलमेव वा ।  
आत्मनोऽन्यत् परं यद्यत् असत् सर्वं न संशयः ॥ १६.३॥  
  
चित्तकार्यं बुद्धिकार्यं मायाकार्यं तथैव हि ।  
आत्मनोऽन्यत् परं किञ्चित् तत्सर्वमसदेव हि ॥ १६.४॥  
  
अहन्तायाः परं रूपं इदन्त्वं सत्यमित्यपि ।  
आत्मनोऽन्यत् परं किञ्चित् तत्सर्वमसदेव हि ॥ १६.५॥  
  
नानात्वमेव रूपत्वं व्यवहारः क्वचित् क्वचित् ।  
आत्मीय एव सर्वत्र तत्सर्वमसदेव हि ॥ १६.६॥  
  
तत्त्वभेदं जगद्भेदं सर्वभेदमसत्यकम् ।  
इच्छाभेदं जगद्भेदं तत्सर्वमसदेव हि ॥ १६.७॥  
  
द्वैतभेदं चित्रभेदं जाग्रद्भेदं मनोमयम् ।  
अहम्भेदमिदम्भेदमसदेव हि केवलम् ॥ १६.८॥  
  
स्वप्नभेदं सुप्तिभेदं तुर्यभेदमभेदकम् ।  
कर्तृभेदं कार्यभेदं गुणभेदं रसात्मकम् ।  
लिङ्गभेदमिदम्भेदमसदेव हि केवलम् ॥ १६.९॥  
  
आत्मभेदमसद्भेदं सद्भेदमसदण्वपि ।  
अत्यन्ताभावसद्भेदम् असदेव हि केवलम् ॥ १६.१०॥  
  
अस्तिभेदं नास्तिभेदमभेदं भेदविभ्रमः ।  
भ्रान्तिभेदं भूतिभेदमसदेव हि केवलम् ॥ १६.११॥  
  
पुनरन्यत्र सद्भेदमिदमन्यत्र वा भयम् ।  
पुण्यभेदं पापभेदं असदेव हि केवलम् ॥ १६.१२॥  
  
सङ्कल्पभेदं तद्भेदं सदा सर्वत्र भेदकम् ।  
ज्ञानाज्ञानमयं सर्वं असदेव हि केवलम् ॥ १६.१३॥  
  
ब्रह्मभेदं क्षत्रभेदं भूतभौतिकभेदकम् ।  
इदम्भेदमहम्भेदं असदेव हि केवलम् ॥ १६.१४॥  
  
वेदभेदं देवभेदं लोकानां भेदमीदृशम् ।  
पञ्चाक्षरमसन्नित्यम् असदेव हि केवलम् ॥ १६.१५॥  
  
ज्ञानेन्द्रियमसन्नित्यं कर्मेन्द्रियमसत्सदा ।  
असदेव च शब्दाख्यं असत्यं तत्फलं तथा ॥ १६.१६॥  
  
असत्यं पञ्चभूताख्यमसत्यं पञ्चदेवताः ।  
असत्यं पञ्चकोशाख्यम् असदेव हि केवलम् ॥ १६.१७॥  
  
असत्यं षड्विकारादि असत्यं षट्कमूर्मिणाम् ।  
असत्यमरिषड्वर्गमसत्यं षडृतुस्तदा ॥ १६.१८॥var was  तथा  
असत्यं द्वादशमासाः असत्यं वत्सरस्तथा ।  
असत्यं षडवस्थाख्यं षट्कालमसदेव हि ॥ १६.१९॥  
  
असत्यमेव षट्शास्त्रं असदेव हि केवलम् ।  
असदेव सदा ज्ञानं असदेव हि केवलम् ॥ १६.२०॥  
  
अनुक्तमुक्तं नोक्तं च असदेव हि केवलम् ।  
असत्प्रकरणं प्रोक्तं सर्ववेदेषु दुर्लभम् ॥ १६.२१॥  
  
भूयः शृणु त्वं योगीन्द्र साक्षान्मोक्षं ब्रवीम्यहम् ।  
सन्मात्रमहमेवात्मा सच्चिदानन्द केवलम् ॥ १६.२२॥  
  
सन्मयानन्दभूतात्मा चिन्मयानन्दसद्घनः ।  
चिन्मयानन्दसन्दोहचिदानन्दो हि केवलम् ॥ १६.२३॥  
  
चिन्मात्रज्योतिरान्दश्चिन्मात्रज्योतिविग्रहः ।  
चिन्मात्रज्योतिरीशानः सर्वदानन्दकेवलम् ॥ १६.२४॥  
  
चिन्मात्रज्योतिरखिलं चिन्मात्रज्योतिरस्म्यहम् ।  
चिन्मात्रं सर्वमेवाहं सर्वं चिन्मात्रमेव हि ॥ १६.२५॥  
  
चिन्मात्रमेव चित्तं च चिन्मात्रं मोक्ष एव च ।  
चिन्मात्रमेव मननं चिन्मात्रं श्रवणं तथा ॥ १६.२६॥  
  
चिन्मात्रमहमेवास्मि सर्वं चिन्मात्रमेव हि ।  
चिन्मात्रं निर्गुणं ब्रह्म चिन्मात्रं सगुणं परम् ॥ १६.२७॥  
  
चिन्मात्रमहमेव त्वं सर्वं चिन्मात्रमेव हि ।  
चिन्मात्रमेव हृदयं चिन्मात्रं चिन्मयं सदा ॥ १६.२८॥  
  
चिदेव त्वं चिदेवाहं सर्वं चिन्मात्रमेव हि ।  
चिन्मात्रमेव शान्तत्वं चिन्मात्रं शान्तिलक्षणम् ॥ १६.२९॥  
  
चिन्मात्रमेव विज्ञानं चिन्मात्रं ब्रह्म केवलम् ।  
चिन्मात्रमेव सङ्कल्पं चिन्मात्रं भुवनत्रयम् ॥ १६.३०॥  
  
चिन्मात्रमेव सर्वत्र चिन्मात्रं व्यापको गुरुः ।  
चिन्मात्रमेव शुद्धत्वं चिन्मात्रं ब्रह्म केवलम् ॥ १६.३१॥  
  
चिन्मात्रमेव चैतन्यं चिन्मात्रं भास्करादिकम् ।  
चिन्मात्रमेव सन्मात्रं चिन्मात्रं जगदेव हि ॥ १६.३२॥  
  
चिन्मात्रमेव सत्कर्म चिन्मात्रं नित्यमङ्गलम् ।  
चिन्मात्रमेव हि ब्रह्म चिन्मात्रं हरिरेव हि ॥ १६.३३॥  
  
चिन्मात्रमेव मौनात्मा चिन्मात्रं सिद्धिरेव हि ।  
चिन्मात्रमेव जनितं चिन्मात्रं सुखमेव हि ॥ १६.३४॥  
  
चिन्मात्रमेव गगनं चिन्मात्रं पर्वतं जलम् ।  
चिन्मात्रमेव नक्षत्रं चिन्मात्रं मेघमेव हि ॥ १६.३५॥  
  
चिदेव देवताकारं चिदेव शिवपूजनम् ।  
चिन्मात्रमेव काठिन्यं चिन्मात्रं शीतलं जलम् ॥ १६.३६॥  
  
चिन्मात्रमेव मन्तव्यं चिन्मात्रं दृश्यभावनम् ।  
चिन्मात्रमेव सकलं चिन्मात्रं भुवनं पिता ॥ १६.३७॥  
  
चिन्मात्रमेव जननी चिन्मात्रान्नास्ति किञ्चन ।  
चिन्मात्रमेव नयनं चिन्मात्रं श्रवणं सुखम् ॥ १६.३८॥  
  
चिन्मात्रमेव करणं चिन्मात्रं कार्यमीश्वरम् ।  
चिन्मात्रं चिन्मयं सत्यं चिन्मात्रं नास्ति नास्ति हि ॥ १६.३९॥  
  
चिन्मात्रमेव वेदान्तं चिन्मात्रं ब्रह्म निश्चयम् ।  
चिन्मात्रमेव सद्भावि चिन्मात्रं भाति नित्यशः ॥ १६.४०॥  
  
चिदेव जगदाकारं चिदेव परमं पदम् ।  
चिदेव हि चिदाकारं चिदेव हि चिदव्ययः ॥ १६.४१॥  
  
चिदेव हि शिवाकारं चिदेव हि शिवविग्रहः ।  
चिदाकारमिदं सर्वं चिदाकारं सुखासुखम् ॥ १६.४२॥  
  
चिदेव हि जडाकारं चिदेव हि निरन्तरम् ।  
चिदेवकलनाकारं जीवाकारं चिदेव हि ॥ १६.४३॥  
  
चिदेव देवताकारं चिदेव शिवपूजनम् ।  
चिदेव त्वं चिदेवाहं सर्वं चिन्मात्रमेव हि ॥ १६.४४॥  
  
चिदेव परमाकारं चिदेव हि निरामयम् ।  
चिन्मात्रमेव सततं चिन्मात्रं हि परायणम् ॥ १६.४५॥  
  
चिन्मात्रमेव वैराग्यं चिन्मात्रं निर्गुणं सदा ।  
चिन्मात्रमेव सञ्चारं चिन्मात्रं मन्त्रतन्त्रकम् ॥ १६.४६॥  
  
चिदाकारमिदं विश्वं चिदाकारं जगत्त्रयम् ।  
चिदाकारमहङ्कारं चिदाकारं परात् परम् ॥ १६.४७॥  
  
चिदाकारमिदं भेदं चिदाकारं तृणादिकम् ।  
चिदाकारं चिदाकाशं चिदाकारमरूपकम् ॥ १६.४८॥  
  
चिदाकारं महानन्दं चिदाकारं सुखात् सुखम् ।  
चिदाकारं सुखं भोज्यं चिदाकारं परं गुरुम् ॥ १६.४९॥  
  
चिदाकारमिदं विश्वं चिदाकारमिदं पुमान् ।  
चिदाकारमजं शान्तं चिदाकारमनामयम् ॥ १६.५०॥  
  
चिदाकारं परातीतं चिदाकारं चिदेव हि ।  
चिदाकारं चिदाकाशं चिदाकाशं शिवायते ॥ १६.५१॥  
  
चिदाकारं सदा चित्तं चिदाकारं सदाऽमृतम् ।  
चिदाकारं चिदाकाशं तदा सर्वान्तरान्तरम् ॥ १६.५२॥  
  
चिदाकारमिदं पूर्णं चिदाकारमिदं प्रियम् ।  
चिदाकारमिदं सर्वं चिदाकारमहं सदा ॥ १६.५३॥  
  
चिदाकारमिदं स्थानं चिदाकारं हृदम्बरम् ।  
चिदाबोधं चिदाकारं चिदाकाशं ततं सदा ॥ १६.५४॥  
  
चिदाकारं सदा पूर्णं चिदाकारं महत्फलम् ।  
चिदाकारं परं तत्त्वं चिदाकारं परं भवान् ॥ १६.५५॥  
  
चिदाकारं सदामोदं चिदाकारं सदा मृतम् ।  
चिदाकारं परं ब्रह्म चिदहं चिदहं सदा ॥ १६.५६॥  
  
चिदहं चिदहं चित्तं चित्तं स्वस्य न संशयः ।  
चिदेव जगदाकारं चिदेव शिवशङ्करः ॥ १६.५७॥  
  
चिदेव गगनाकारं चिदेव गणनायकम् ।  
चिदेव भुवनाकारं चिदेव भवभावनम् ॥ १६.५८॥  
  
चिदेव हृदयाकारं चिदेव हृदयेश्वरः ।  
चिदेव अमृताकारं चिदेव चलनास्पदम् ॥ १६.५९॥  
  
चिदेवाहं चिदेवाहं चिन्मयं चिन्मयं सदा ।  
चिदेव सत्यविश्वासं चिदेव ब्रह्मभावनम् ॥ १६.६०॥  
  
चिदेव परमं देवं चिदेव हृदयालयम् ।  
चिदेव सकलाकारं चिदेव जनमण्डलम् ॥ १६.६१॥  
  
चिदेव सर्वमानन्दं चिदेव प्रियभाषणम् ।  
चिदेव त्वं चिदेवाहं सर्वं चिन्मात्रमेव हि ॥ १६.६२॥  
  
चिदेव परमं ध्यानं चिदेव परमर्हणम् ।  
चिदेव त्वं चिदेवाहं सर्वं चिन्मयमेव हि ॥ १६.६३॥  
  
चिदेव त्वं प्रकरणं सर्ववेदेषु दुर्लभम् ।  
सकृच्छ्रवणमात्रेण ब्रह्मैव भवति ध्रुवम् ॥ १६.६४॥  
  
यस्याभिध्यानयोगाज्जनिमृतिविवशाः शाश्वतं वृत्तिभिर्ये  
मायामोहैर्विहीना हृदुदरभयजं छिद्यते ग्रन्थिजातम् ।  
विश्वं विश्वाधिकरसं भवति भवतो दर्शनादाप्तकामः  
सो नित्यो निर्विकल्पो भवति भुवि सदा ब्रह्मभूतोऽन्तरात्मा ॥ १६.६५॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
चिदेवत्वम्प्रकरणवर्णनं नाम षोडशोऽध्यायः ॥  
  
  
  
१७          ॥ सप्तदशोऽध्यायः ॥  
  
ऋभुः -  
निदाघ शृणु गुह्यं मे सर्वसिद्धान्तसङ्ग्रहम् ।  
द्वैताद्वैतमिदं शून्यं शान्तं ब्रह्मैव सर्वदा ॥ १७.१॥  
  
अहमेव परं ब्रह्म अहमेव परात् परम् ।  
द्वैताद्वैतमिदं शून्यं शान्तं ब्रह्मैव केवलम् ॥ १७.२॥  
  
अहमेव हि शान्तात्मा अहमेव हि सर्वगः ।  
अहमेव हि शुद्धात्मा अहमेव हि नित्यशः ॥ १७.३॥  
  
अहमेव हि नानात्मा अहमेव हि निर्गुणः ।  
अहमेव हि नित्यात्मा अहमेव हि कारणम् ॥ १७.४॥  
  
अहमेव हि जगत् सर्वं इदं चैवाहमेव हि ।  
अहमेव हि मोदात्मा अहमेव हि मुक्तिदः ॥ १७.५॥  
  
अहमेव हि चैतन्यं अहमेव हि चिन्मयः ।  
अहमेव हि चैतन्यमहं सर्वान्तरः सदा ॥ १७.६॥  
  
अहमेव हि भूतात्मा भौतिकं त्वहमेव हि ।  
अहमेव त्वमेवाहमहमेवाहमेव हि ॥ १७.७॥  
  
जीवात्मा त्वहमेवाहमहमेव परेश्वरः ।  
अहमेव विभुर्नित्यमहमेव स्वयं सदा ॥ १७.८॥  
  
अहमेवाक्षरं साक्षात् अहमेव हि मे प्रियम् ।  
अहमेव सदा ब्रह्म अहमेव सदाऽव्ययः ॥ १७.९॥  
  
अहमेवाहमेवाग्रे अहमेवान्तरान्तरः ।  
अहमेव चिदाकाशमहमेवावभासकः ॥ १७.१०॥  
  
अहमेव सदा स्रष्टा अहमेव हि रक्षकः ।  
अहमेव हि लीलात्मा अहमेव हि निश्चयः ॥ १७.११॥  
  
अहमेव सदा साक्षी त्वमेव त्वं पुरातनः ।  
त्वमेव हि परं ब्रह्म त्वमेव हि निरन्तरम् ॥ १७.१२॥  
  
अहमेवाहमेवाहमहमेव त्वमेव हि ।  
अहमेवाद्वयाकारः अहमेव विदेहकः ॥ १७.१३॥  
  
अहमेव ममाधारः अहमेव सदात्मकः ।  
अहमेवोपशान्तात्मा अहमेव तितिक्षकः ॥ १७.१४॥  
  
अहमेव समाधानं श्रद्धा चाप्यहमेव हि ।  
अहमेव महाव्योम अहमेव कलात्मकः ॥ १७.१५॥  
  
अहमेव हि कामान्तः अहमेव सदान्तरः ।  
अहमेव पुरस्ताच्च अहं पश्चादहं सदा ॥ १७.१६॥  
  
अहमेव हि विश्वात्मा अहमेव हि केवलम् ।  
अहमेव परं ब्रह्म अहमेव परात्परः ॥ १७.१७॥  
  
अहमेव चिदानन्दः अहमेव सुखासुखम् ।  
अहमेव गुरुत्वं च अहमेवाच्युतः सदा ॥ १७.१८॥  
  
अहमेव हि वेदान्तः अहमेव हि चिन्तनः ।  
देहोऽहं शुद्धचैतन्यः अहं संशयवर्जितः ॥ १७.१९॥  
  
अहमेव परं ज्योतिरहमेव परं पदम् ।  
अहमेवाविनाश्यात्मा अहमेव पुरातनः ॥ १७.२०॥  
  
अहं ब्रह्म न सन्देहः अहमेव हि निष्कलः ।  
अहं तुर्यो न सन्देहः अहमात्मा न संशयः ॥ १७.२१॥  
  
अहमित्यपि हीनोऽहमहं भावनवर्जितः ।  
अहमेव हि भावान्ता अहमेव हि शोभनम् ॥ १७.२२॥  
  
अहमेव क्षणातीतः अहमेव हि मङ्गलम् ।  
अहमेवाच्युतानन्दः अहमेव निरन्तरम् ॥ १७.२३॥  
  
अहमेवाप्रमेयात्मा अहं सङ्कल्पवर्जितः ।  
अहं बुद्धः परन्धाम अहं बुद्धिविवर्जितः ॥ १७.२४॥  
  
अहमेव सदा सत्यं अहमेव सदासुखम् ।  
अहमेव सदा लभ्यं अहं सुलभकारणम् ॥ १७.२५॥  
  
अहं सुलभविज्ञानं दुर्लभो ज्ञानिनां सदा ।  
अहं चिन्मात्र एवात्मा अहमेव हि चिद्घनः ॥ १७.२६॥  
  
अहमेव त्वमेवाहं ब्रह्मैवाहं न संशयः ।  
अहमात्मा न सन्देहः सर्वव्यापी न संशयः ॥ १७.२७॥  
  
अहमात्मा प्रियं सत्यं सत्यं सत्यं पुनः पुनः ।  
अहमात्माऽजरो व्यापी अहमेवात्मनो गुरुः ॥ १७.२८॥  
  
अहमेवामृतो मोक्षो अहमेव हि निश्चलः ।  
अहमेव हि नित्यात्मा अहं मुक्तो न संशयः ॥ १७.२९॥  
  
अहमेव सदा शुद्धः अहमेव हि निर्गुणः ।  
अहं प्रपञ्चहीनोऽहं अहं देहविवर्जितः ॥ १७.३०॥  
  
अहं कामविहीनात्मा अहं मायाविवर्जितः ।  
अहं दोषप्रवृत्तात्मा अहं संसारवर्जितः ॥ १७.३१॥  
  
अहं सङ्कल्परहितो विकल्परहितः शिवः ।  
अहमेव हि तुर्यात्मा अहमेव हि निर्मलः ॥ १७.३२॥  
  
अहमेव सदा ज्योतिरहमेव सदा प्रभुः ।  
अहमेव सदा ब्रह्म अहमेव सदा परः ॥ १७.३३॥  
  
अहमेव सदा ज्ञानमहमेव सदा मृदुः ।  
अहमेव हि चित्तं च अहं मानविवर्जितः ॥ १७.३४॥  
  
अहङ्कारश्च संसारमहङ्कारमसत्सदा ।  
अहमेव हि चिन्मात्रं मत्तोऽन्यन्नास्ति नास्ति हि ॥ १७.३५॥  
  
अहमेव हि मे सत्यं मत्तोऽन्यन्नास्ति किञ्चन ।  
मत्तोऽन्यत्तत्पदं नास्ति मत्तोऽन्यत् त्वत्पदं नहि ॥ १७.३६॥  
  
पुण्यमित्यपि न क्वापि पापमित्यपि नास्ति हि ।  
इदं भेदमयं भेदं सदसद्भेदमित्यपि ॥ १७.३७॥  
  
नास्ति नास्ति त्वया सत्यं सत्यं सत्यं पुनः पुनः ।  
नास्ति नास्ति सदा नास्ति सर्वं नास्तीति निश्चयः ॥ १७.३८॥  
  
इदमेव परं ब्रह्म अहं ब्रह्म त्वमेव हि ।  
कालो ब्रह्म कला ब्रह्म कार्यं ब्रह्म क्षणं तदा ॥ १७.३९॥  
  
सर्वं ब्रह्माप्यहं ब्रह्म ब्रह्मास्मीति न संशयः ।  
चित्तं ब्रह्म मनो ब्रह्म सत्यं ब्रह्म सदाऽस्म्यहम् ॥ १७.४०॥  
  
निर्गुणं ब्रह्म नित्यं च निरन्तरमहं परः ।  
आद्यन्तं ब्रह्म एवाहं आद्यन्तं च नहि क्वचित् ॥ १७.४१॥  
  
अहमित्यपि वार्ताऽपि स्मरणं भाषणं न च ।  
सर्वं ब्रह्मैव सन्देहस्त्वमित्यपि न हि क्वचित् ॥ १७.४२॥  
  
वक्ता नास्ति न सन्देहः एषा गीता सुदुर्लभः ।  
सद्यो मोक्षप्रदं ह्येतत् सद्यो मुक्तिं प्रयच्छति ॥ १७.४३॥  
  
सद्य एव परं ब्रह्म पदं प्राप्नोति निश्चयः ।  
सकृच्छ्रवणमात्रेण सद्यो मुक्तिं प्रयच्छति ॥ १७.४४॥  
  
एतत्तु दुर्लभं लोके त्रैलोक्येऽपि च दुर्लभम् ।  
अहं ब्रह्म न सन्देह इत्येवं भावयेत् दृढम् ।  
ततः सर्वं परित्यज्य तूष्णीं तिष्ठ यथा सुखम् ॥ १७.४५॥  
  
सूतः -  
भुवनगगनमध्यध्यानयोगाङ्गसङ्गे  
यमनियमविशेषैर्भस्मरागाङ्गसङ्गैः ।  
सुखमुखभरिताशाः कोशपाशाद्विहीना  
हृदि मुदितपराशाः शाम्भवाः शम्भुवच्च ॥ १७.४६॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
सर्वसिद्धान्तसङ्ग्रहप्रकरणं नाम सप्तदशोऽध्यायः ॥  
  
  
  
१८          ॥ अष्टादशोऽध्यायः ॥  
  
ऋभुः -  
शृणु भूयः परं तत्त्वं सद्यो मोक्षप्रदायकम् ।  
सर्वं ब्रह्मैव सततं सर्वं शान्तं न संशयः ॥ १८.१॥  
  
ब्रह्माक्षरमिदं सर्वं पराकारमिदं नहि ।  
इदमित्यपि यद्दोषं वयमित्यपि भाषणम् ॥ १८.२॥  
  
यत्किञ्चित्स्मरणं नास्ति यत्किञ्चिद् ध्यानमेव हि ।  
यत्किञ्चिद् ज्ञानरूपं वा तत्सर्वं ब्रह्म एव हि ॥ १८.३॥  
  
यत्किञ्चिद् ब्रह्मवाक्यं वा यत्किञ्चिद्वेदवाक्यकम् ।  
यत्किञ्चिद्गुरुवाक्यं वा तत्सर्वं ब्रह्म एव हि ॥ १८.४॥  
  
यत्किञ्चित्कल्मषं सत्यं यत्किञ्चित् प्रियभाषणम् ।  
यत्किञ्चिन्मननं सत्ता तत्सर्वं ब्रह्म एव हि ॥ १८.५॥  
  
यत्किञ्चित् श्रवणं नित्यं यत् किञ्चिद्ध्यानमश्नुते ।  
यत्किञ्चिन्निश्चयं श्रद्धा तत्सर्वं ब्रह्म एव हि ॥ १८.६॥  
  
यत्किञ्चिद् गुरूपदेशं यत्किञ्चिद्गुरुचिन्तनम् ।  
यत्किञ्चिद्योगभेदं वा तत्सर्वं ब्रह्म एव हि ॥ १८.७॥  
  
सर्वं त्यज्य गुरुं त्यज्य सर्वं सन्त्यज्य नित्यशः ।  
तूष्णीमेवासनं ब्रह्म सुखमेव हि केवलम् ॥ १८.८॥  
  
सर्वं त्यक्त्वा सुखं नित्यं सर्वत्यागं सुखं महत् ।  
सर्वत्यागं परानन्दं सर्वत्यागं परं सुखम् ॥ १८.९॥  
  
सर्वत्यागं मनस्त्यागः सर्वत्यागमहङ्कृतेः ।  
सर्वत्यागं महायागः सर्वत्यागं सुखं परम् ॥ १८.१०॥  
  
सर्वत्यागं महामोक्षं चित्तत्यागं तदेव हि ।  
चित्तमेव जगन्नित्यं चित्तमेव हि संसृतिः ॥ १८.११॥  
  
चित्तमेव महामाया चित्तमेव शरीरकम् ।  
चित्तमेव भयं देहः चित्तमेव मनोमयम् ॥ १८.१२॥  
  
चित्तमेव प्रपञ्चाख्यं चित्तमेव हि कल्मषम् ।  
चित्तमेव जडं सर्वं चित्तमेवेन्द्रियादिकम् ॥ १८.१३॥  
  
चित्तमेव सदा सत्यं चित्तमेव नहि क्वचित् ।  
चित्तमेव महाशास्त्रं चित्तमेव मनःप्रदम् ॥ १८.१४॥  
  
चित्तमेव सदा पापं चित्तमेव सदा मतम् ।  
चित्तमेव हि सर्वाख्यं चित्तमेव सदा जहि ॥ १८.१५॥  
  
चित्तं नास्तीति चिन्ता स्यात् आत्ममात्रं प्रकाशते ।  
चित्तमस्तीति चिन्ता चेत् चित्तत्वं स्वयमेव हि ॥ १८.१६॥  
  
स्वयमेव हि चित्ताख्यं स्वयं ब्रह्म न संशयः ।  
चित्तमेव हि सर्वाख्यं चित्तं सर्वमिति स्मृतम् ॥ १८.१७॥  
  
ब्रह्मैवाहं स्वयञ्ज्योतिर्ब्रह्मैवाहं न संशयः ।  
सर्वं ब्रह्म न सन्देहः सर्वं चिज्ज्योतिरेव हि ॥ १८.१८॥  
  
अहं ब्रह्मैव नित्यात्मा पूर्णात् पूर्णतरं सदा ।  
अहं पृथ्व्यादिसहितं अहमेव विलक्षणम् ॥ १८.१९॥  
  
अहं सूक्ष्मशरीरान्तमहमेव पुरातनम् ।  
अहमेव हि मानात्मा सर्वं ब्रह्मैव केवलम् ॥ १८.२०॥  
  
चिदाकारो ह्यहं पूर्णश्चिदाकारमिदं जगत् ।  
चिदाकारं चिदाकाशं चिदाकाशमहं सदा ॥ १८.२१॥  
  
चिदाकाशं त्वमेवासि चिदाकाशमहं सदा ।  
चिदाकाशं चिदेवेदं चिदाकाशान्न किञ्चन ॥ १८.२२॥  
  
चिदाकाशततं सर्वं चिदाकाशं प्रकाशकम् ।  
चिदाकारं मनो रूपं चिदाकाशं हि चिद्घनम् ॥ १८.२३॥  
  
चिदाकाशं परं ब्रह्म चिदाकाशं च चिन्मयः ।  
चिदाकाशं शिवं साक्षाच्चिदाकाशमहं सदा ॥ १८.२४॥  
  
सच्चिदानन्दरूपोऽहं सच्चिदानन्दशाश्वतः ।  
सच्चिदानन्द सन्मात्रं सच्चिदानन्दभावनः ॥ १८.२५॥  
  
सच्चिदानन्दपूर्णोऽहं सच्चिदानन्दकारणम् ।  
सच्चिदानन्दसन्दोहः सच्चिदानन्द ईश्वरः ॥ १८.२६॥var was  हीनकः  
सच्चिदानन्दनित्योऽहं सच्चिदानन्दलक्षणम् ।  
सच्चिदानन्दमात्रोऽहं सच्चिदानन्दरूपकः ॥ १८.२७॥  
  
आत्मैवेदमिदं सर्वमात्मैवाहं न संशयः ।  
आत्मैवास्मि परं सत्यमात्मैव परमं पदम् ॥ १८.२८॥  
  
आत्मैव जगदाकारं आत्मैव भुवनत्रयम् ।  
आत्मैव जगतां श्रेष्ठः आत्मैव हि मनोमयः ॥ १८.२९॥  
  
आत्मैव जगतां त्राता आत्मैव गुरुरात्मनः ।  
आत्मैव बहुधा भाति आत्मैवैकं परात्मनः ॥ १८.३०॥  
  
आत्मैव परमं ब्रह्म आत्मैवाहं न संशयः ।  
आत्मैव परमं लोकं आत्मैव परमात्मनः ॥ १८.३१॥  
  
आत्मैव जीवरूपात्मा आत्मैवेश्वरविग्रहः ।  
आत्मैव हरिरानन्दः आत्मैव स्वयमात्मनः ॥ १८.३२॥  
  
आत्मैवानन्दसन्दोह आत्मैवेदं सदा सुखम् ।  
आत्मैव नित्यशुद्धात्मा आत्मैव जगतः परः ॥ १८.३३॥  
  
आत्मैव पञ्चभूतात्मा आत्मैव ज्योतिरात्मनः ।  
आत्मैव सर्वदा नान्यदात्मैव परमोऽव्ययः ॥ १८.३४॥  
  
आत्मैव ह्यात्मभासात्मा आत्मैव विभुरव्ययः ।  
आत्मैव ब्रह्मविज्ञानं आत्मैवाहं त्वमेव हि ॥ १८.३५॥  
  
आत्मैव परमानन्द आत्मैवाहं जगन्मयः ।  
आत्मैवाहं जगद्भानं आत्मैवाहं न किञ्चन ॥ १८.३६॥  
  
आत्मैव ह्यात्मनः स्नानमात्मैव ह्यात्मनो जपः ।  
आत्मैव ह्यात्मनो मोदमात्मैवात्मप्रियः सदा ॥ १८.३७॥  
  
आत्मैव ह्यात्मनो नित्यो ह्यात्मैव गुणभासकः ।  
आत्मैव तुर्यरूपात्मा आत्मातीतस्ततः परः ॥ १८.३८॥  
  
आत्मैव नित्यपूर्णात्मा आत्मैवाहं न संशयः ।  
आत्मैव त्वमहं चात्मा सर्वमात्मैव केवलम् ॥ १८.३९॥  
  
नित्योऽहं नित्यपूर्णोऽहं नित्योऽहं सर्वदा सदा ।  
आत्मैवाहं जगन्नान्यद् अमृतात्मा पुरातनः ॥ १८.४०॥  
  
पुरातनोऽहं पुरुषोऽहमीशः परात् परोऽहं परमेश्वरोऽहम् ।  
भवप्रदोऽहं भवनाशनोऽहं सुखप्रदोऽहं सुखरूपमद्वयम् ॥ १८.४१॥  
  
आनन्दोऽहमशेषोऽहममृतोहं न संशयः ।  
अजोऽहमात्मरूपोऽहमन्यन्नास्ति सदा प्रियः ॥ १८.४२॥  
  
ब्रह्मैवाहमिदं ब्रह्म सर्वं ब्रह्म सदाऽव्ययः ।  
सदा सर्वपदं नास्ति सर्वमेव सदा न हि ॥ १८.४३॥  
  
निर्गुणोऽहं निराधार अहं नास्तीति सर्वदा ।  
अनर्थमूलं नास्त्येव मायाकार्यं न किञ्चन ॥ १८.४४॥  
  
अविद्याविभवो नास्ति अहं ब्रह्म न संशयः ।  
सर्वं ब्रह्म चिदाकाशं तदेवाहं न संशयः ॥ १८.४५॥  
  
तदेवाहं स्वयं चाहं परं चाहं परेश्वरः ।  
विद्याधरोऽहमेवात्र विद्याविद्ये न किञ्चन ॥ १८.४६॥  
  
चिदहं चिदहं नित्यं तुर्योऽहं तुर्यकः परः ।  
ब्रह्मैव सर्वं ब्रह्मैव सर्वं ब्रह्म सदाऽस्म्यहम् ॥ १८.४७॥  
  
मत्तोऽन्यन्नापरं किञ्चिन्मत्तोऽन्यद्ब्रह्म च क्वचित् ।  
मत्तोऽन्यत् परमं नास्ति मत्तोऽन्यच्चित्पदं नहि ॥ १८.४८॥  
  
मत्तोऽन्यत् सत्पदं नास्ति मत्तोऽन्यच्चित्पदं न मे ।  
मत्तोऽन्यत् भवनं नास्ति मत्तोऽन्यद् ब्रह्म एव न ॥ १८.४९॥  
  
मत्तोऽन्यत् कारणं नास्ति मत्तोऽन्यत् किञ्चिदप्यणु ।  
मत्तोऽन्यत् सत्त्वरूपं च मत्तोऽन्यत् शुद्धमेव न ॥ १८.५०॥  
  
मत्तोऽन्यत् पावनं नास्ति मत्तोऽन्यत् तत्पदं न हि ।  
मत्तोऽन्यत् धर्मरूपं वा मत्तोऽन्यदखिलं न च ॥ १८.५१॥  
  
मत्तोऽन्यदसदेवात्र मत्तोऽन्यन्मिथ्या एव हि ।  
मत्तोऽन्यद्भाति सर्वस्वं मत्तोऽन्यच्छशशृङ्गवत् ॥ १८.५२॥  
  
मत्तोऽन्यद्भाति चेन्मिथ्या मत्तोऽन्यच्चेन्द्रजालकम् ।  
मत्तोऽन्यत् संशयो नास्ति मत्तोऽन्यत् कार्य कारणम् ॥ १८.५३॥  
  
ब्रह्ममात्रमिदं सर्वं सोऽहमस्मीति भावनम् ।  
सर्वमुक्तं भगवता एवमेवेति निश्चिनु ॥ १८.५४॥  
  
बहुनोक्तेन किं योगिन् निश्चयं कुरु सर्वदा ।  
सकृन्निश्चयमात्रेण ब्रह्मैव भवति स्वयम् ॥ १८.५५॥  
  
वननगभुवनं यच्छङ्करान्नान्यदस्ति  
जगदिदमसुराद्यं देवदेवः स एव ।  
तनुमनगमनाद्यैः कोशकाशावकाशे  
स खलु परशिवात्मा दृश्यते सूक्ष्मबुद्ध्या ॥ १८.५६॥  
  
चक्षुःश्रोत्रमनोऽसवश्च हृदि खादुद्भासितध्यान्तरात्  
तस्मिन्नेव विलीयते गतिपरं यद्वासना वासिनी ।  
चित्तं चेतयते हृदिन्द्रियगणं वाचां मनोदूरगं  
तं ब्रह्मामृतमेतदेव गिरिजाकान्तात्मना सञ्ज्ञितम् ॥ १८.५७॥  
  
॥ इति श्रीशिवरहस्ये शङ्कराख्ये षष्ठांशे  
ऋभुनिदाघसंवादे अष्टादशोऽध्यायः ॥  
  
  
  
१९          ॥ एकोनविंशोऽध्यायः ॥  
  
ऋभुः -  
ब्रह्मानन्दं प्रवक्ष्यामि त्रिषु लोकेषु दुर्लभम् ।  
यस्य श्रवणमात्रेण सदा मुक्तिमवाप्नुयात् ॥ १९.१॥var was  युक्तिमाप्नुयात्  
परमानन्दोऽहमेवात्मा सर्वदानन्दमेव हि ।  
पूर्णानन्दस्वरूपोऽहं चिदानन्दमयं जगत् ॥ १९.२॥  
  
सदानन्तमनन्तोऽहं बोधानन्दमिदं जगत् ।  
बुद्धानन्दस्वरूपोऽहं नित्यानन्दमिदं मनः ॥ १९.३॥  
  
केवलानन्दमात्रोऽहं केवलज्ञानवानहम् ।  
इति भावय यत्नेन प्रपञ्चोपशमाय वै ॥ १९.४॥  
  
सदा सत्यं परं ज्योतिः सदा सत्यादिलक्षणः ।  
सदा सत्यादिहीनात्मा सदा ज्योतिः प्रियो ह्यहम् ॥ १९.५॥  
  
नास्ति मिथ्याप्रपञ्चात्मा नास्ति मिथ्या मनोमयः ।  
नास्ति मिथ्याभिधानात्मा नास्ति चित्तं दुरात्मवान् ॥ १९.६॥  
  
नास्ति मूढतरो लोके नास्ति मूढतमो नरः ।  
अहमेव परं ब्रह्म अहमेव स्वयं सदा ॥ १९.७॥  
  
इदं परं च नास्त्येव अहमेव हि केवलम् ।  
अहं ब्रह्मास्मि शुद्धोऽस्मि सर्वं ब्रह्मैव केवलम् ॥ १९.८॥  
  
जगत्सर्वं सदा नास्ति चित्तमेव जगन्मयम् ।  
चित्तमेव प्रपञ्चाख्यं चित्तमेव शरीरकम् ॥ १९.९॥  
  
चित्तमेव महादोषं चित्तमेव हि बालकः ।  
चित्तमेव महात्माऽयं चित्तमेव महानसत् ॥ १९.१०॥  
  
चित्तमेव हि मिथ्यात्मा चित्तं शशविषाणवत् ।  
चित्तं नास्ति सदा सत्यं चित्तं वन्ध्याकुमारवत् ॥ १९.११॥  
  
चित्तं शून्यं न सन्देहो ब्रह्मैव सकलं जगत् ।  
अहमेव हि चैतन्यं अहमेव हि निर्गुणम् ॥ १९.१२॥  
  
मन एव हि संसारं मन एव हि मण्डलम् ।  
मन एव हि बन्धत्वं मन एव हि पातकम् ॥ १९.१३॥  
  
मन एव महद्दुःखं मन एव शरीरकम् ।  
मन एव प्रपञ्चाख्यं मन एव कलेवरम् ॥ १९.१४॥  
  
मन एव महासत्त्वं मन एव चतुर्मुखः ।  
मन एव हरिः साक्षात् मन एव शिवः स्मृतः ॥ १९.१५॥  
  
मन एवेन्द्रजालाख्यं मनः सङ्कल्पमात्रकम् ।  
मन एव महापापं मन एव दुरात्मवान् ॥ १९.१६॥  
  
मन एव हि सर्वाख्यं मन एव महद्भयम् ।  
मन एव परं ब्रह्म मन एव हि केवलम् ॥ १९.१७॥  
  
मन एव चिदाकारं मन एव मनायते ।  
चिदेव हि परं रूपं चिदेव हि परं पदम् ॥ १९.१८॥  
  
परं ब्रह्माहमेवाद्य परं ब्रह्माहमेव हि ।  
अहमेव हि तृप्तात्मा अहमानन्दविग्रहः ॥ १९.१९॥  
  
अहं बुद्धिः प्रवृद्धात्मा नित्यं निश्चलनिर्मलः ।  
अहमेव हि शान्तात्मा अहमाद्यन्तवर्जितः ॥ १९.२०॥  
  
अहमेव प्रकाशात्मा अहं ब्रह्मैव केवलम् ।  
अहं नित्यो न सन्देह अहं बुद्धिः प्रियः सदा ॥ १९.२१॥var was  बुद्धिप्रियः सदा  
अहमेवाहमेवैकः अहमेवाखिलामृतः ।  
अहमेव स्वयं सिद्धः अहमेवानुमोदकः ॥ १९.२२॥  
  
अहमेव त्वमेवाहं सर्वात्मा सर्ववर्जितः ।  
अहमेव परं ब्रह्म अहमेव परात्परः ॥ १९.२३॥  
  
अहङ्कारं न मे दुःखं न मे दोषं न मे सुखम् ।  
न मे बुद्धिर्न मे चित्तं न मे देहो न मेन्द्रियम् ॥ १९.२४॥  
  
न मे गोत्रं न मे नेत्रं न मे पात्रं न मे तृणम् ।  
न मे जपो न मे मन्त्रो न मे लोको न मे सुहृत् ॥ १९.२५॥  
  
न मे बन्धुर्न मे शत्रुर्न मे माता न मे पिता ।  
न मे भोज्यं न मे भोक्ता न मे वृत्तिर्न मे कुलम् ॥ १९.२६॥  
  
न मे जातिर्न मे वर्णः न मे श्रोत्रं न मे क्वचित् ।  
न मे बाह्यं न मे बुद्धिः स्थानं वापि न मे वयः ॥ १९.२७॥  
  
न मे तत्त्वं न मे लोको न मे शान्तिर्न मे कुलम् ।  
न मे कोपो न मे कामः केवलं ब्रह्ममात्रतः ॥ १९.२८॥  
  
केवलं ब्रह्ममात्रत्वात् केवलं स्वयमेव हि ।  
न मे रागो न मे लोभो न मे स्तोत्रं न मे स्मृतिः ॥ १९.२९॥  
  
न मे मोहो न मे तृष्णा न मे स्नेहो न मे गुणः ।  
न मे कोशं न मे बाल्यं न मे यौवनवार्धकम् ॥ १९.३०॥  
  
सर्वं ब्रह्मैकरूपत्वादेकं ब्रह्मेति निश्चितम् ।  
ब्रह्मणोऽन्यत् परं नास्ति ब्रह्मणोऽन्यन्न किञ्चन ॥ १९.३१॥  
  
ब्रह्मणोऽन्यदिदं नास्ति ब्रह्मणोऽन्यदिदं न हि ।  
आत्मनोऽन्यत् सदा नास्ति आत्मैवाहं न संशयः ॥ १९.३२॥  
  
आत्मनोऽन्यत् सुखं नास्ति आत्मनोऽन्यदहं न च ।  
ग्राह्यग्राहकहीनोऽहं त्यागत्याज्यविवर्जितः ॥ १९.३३॥  
  
न त्याज्यं न च मे ग्राह्यं न बन्धो न च भुक्तिदम् ।var was मुक्तिदम्  
न मे लोकं न मे हीनं न श्रेष्ठं नापि दूषणम् ॥ १९.३४॥  
  
न मे बलं न चण्डालो न मे विप्रादिवर्णकम् ।  
न मे पानं न मे ह्रस्वं न मे क्षीणं न मे बलम् ॥ १९.३५॥  
  
न मे शक्तिर्न मे भुक्तिर्न मे दैवं न मे पृथक् ।  
अहं ब्रह्मैकमात्रत्वात् नित्यत्वान्यन्न किञ्चन ॥ १९.३६॥  
  
न मतं न च मे मिथ्या न मे सत्यं वपुः क्वचित् ।  
अहमित्यपि नास्त्येव ब्रह्म इत्यपि नाम वा ॥ १९.३७॥  
  
यद्यद्यद्यत्प्रपञ्चोऽस्ति यद्यद्यद्यद्गुरोर्वचः ।  
तत्सर्वं ब्रह्म एवाहं तत्सर्वं चिन्मयं मतम् ॥ १९.३८॥  
  
चिन्मयं चिन्मयं ब्रह्म सन्मयं सन्मयं सदा ।  
स्वयमेव स्वयं ब्रह्म स्वयमेव स्वयं परः ॥ १९.३९॥  
  
स्वयमेव स्वयं मोक्षः स्वयमेव निरन्तरः ।  
स्वयमेव हि विज्ञानं स्वयमेव हि नास्त्यकम् ॥ १९.४०॥  
  
स्वयमेव सदासारः स्वयमेव स्वयं परः ।  
स्वयमेव हि शून्यात्मा स्वयमेव मनोहरः ॥ १९.४१॥  
  
तूष्णीमेवासनं स्नानं तूष्णीमेवासनं जपः ।  
तूष्णीमेवासनं पूजा तूष्णीमेवासनं परः ॥ १९.४२॥  
  
विचार्य मनसा नित्यमहं ब्रह्मेति निश्चिनु ।  
अहं ब्रह्म न सन्देहः एवं तूष्णींस्थितिर्जपः ॥ १९.४३॥  
  
सर्वं ब्रह्मैव नास्त्यन्यत् सर्वं ज्ञानमयं तपः ।  
स्वयमेव हि नास्त्येव सर्वातीतस्वरूपवान् ॥ १९.४४॥  
  
वाचातीतस्वरूपोऽहं वाचा जप्यमनर्थकम् ।  
मानसः परमार्थोऽयं एतद्भेदमहं न मे ॥ १९.४५॥  
  
कुणपं सर्वभूतादि कुणपं सर्वसङ्ग्रहम् ।  
असत्यं सर्वदा लोकमसत्यं सकलं जगत् ॥ १९.४६॥  
  
असत्यमन्यदस्तित्वमसत्यं नास्ति भाषणम् ।  
असत्याकारमस्तित्वं ब्रह्ममात्रं सदा स्वयम् ॥ १९.४७॥  
  
असत्यं वेदवेदाङ्गं असत्यं शास्त्रनिश्चयः ।  
असत्यं श्रवणं ह्येतदसत्यं मननं च तत् ॥ १९.४८॥  
  
असत्यं च निदिध्यासः सजातीयमसत्यकम् ।  
विजातीयमसत् प्रोक्तं सत्यं सत्यं न संशयः ।  
सर्वं ब्रह्म सदा ब्रह्म एकं ब्रह्म चिदव्ययम् ॥ १९.४९॥  
  
चेतोविलासजनितं किल विश्वमेत-  
द्विश्वाधिकस्य कृपया परिपूर्णभास्यात् ।  
नास्त्यन्यतः श्रुतिशिरोत्थितवाक्यमोघ-  
शास्त्रानुसारिकरणैर्भवते विमुक्त्यै ॥ १९.५०॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
ब्रह्मानन्दप्रकरणं नाम एकोनविंशोऽध्यायः ॥  
  
  
  
२०          ॥ विंशोऽध्यायः ॥  
  
ऋभुः -  
शृणु केवलमत्यन्तं रहस्यं परमाद्भुतम् ।  
इति गुह्यतरं सद्यो मोक्षप्रदमिदं सदा ॥ २०.१॥  
  
सुलभं ब्रह्मविज्ञानं सुलभं शुभमुत्तमम् ।  
सुलभं ब्रह्मनिष्ठानां सुलभं सर्वबोधकम् ॥ २०.२॥  
  
सुलभं कृतकृत्यानां सुलभं स्वयमात्मनः ।  
सुलभं कारणाभावं सुलभं ब्रह्मणि स्थितम् ॥ २०.३॥  
  
सुलभं चित्तहीनानां स्वयं तच्च स्वयं स्वयम् ।  
स्वयं संसारहीनानां चित्तं संसारमुच्यते ॥ २०.४॥  
  
सृष्ट्वैदं न संसारः ब्रह्मैवेदं मनो न च ।  
ब्रह्मैवेदं भयं नास्ति ब्रह्मैवेदं न किञ्चन ॥ २०.५॥  
  
ब्रह्मैवेदमसत् सर्वं ब्रह्मैवेदं परायणम् ।  
ब्रह्मैवेदं शरीराणां ब्रह्मैवेदं तृणं न च ॥ २०.६॥  
  
ब्रह्मैवास्मि न चान्योऽस्मि ब्रह्मैवेदं जगन्न च ।  
ब्रह्मैवेदं वियन्नास्ति ब्रह्मैवेदं क्रिया न च ॥ २०.७॥  
  
ब्रह्मैवेदं महात्मानं ब्रह्मैवेदं प्रियं सदा ।  
ब्रह्मैवेदं जगन्नान्तो ब्रह्मैवाहं भयं न हि ॥ २०.८॥  
  
ब्रह्मैवाहं सदाचित्तं ब्रह्मैवाहमिदं न हि ।  
ब्रह्मैवाहं तु यन्मिथ्या ब्रह्मैवाहमियं भ्रमा ॥ २०.९॥  
  
ब्रह्मैव सर्वसिद्धान्तो ब्रह्मैव मनसास्पदम् ।  
ब्रह्मैव सर्वभवनं ब्रह्मैव मुनिमण्डलम् ॥ २०.१०॥  
  
ब्रह्मैवाहं तु नास्त्यन्यद् ब्रह्मैव गुरुपूजनम् ।  
ब्रह्मैव नान्यत् किञ्चित्तु ब्रह्मैव सकलं सदा ॥ २०.११॥  
  
ब्रह्मैव त्रिगुणाकारं ब्रह्मैव हरिरूपकम् ।  
ब्रह्मणोऽन्यत् पदं नास्ति ब्रह्मणोऽन्यत् क्षणं न मे ॥ २०.१२॥  
  
ब्रह्मैवाहं नान्यवार्ता ब्रह्मैवाहं न च श्रुतम् ।  
ब्रह्मैवाहं समं नास्ति सर्वं ब्रह्मैव केवलम् ॥ २०.१३॥  
  
ब्रह्मैवाहं न मे भोगो ब्रह्मैवाहं न मे पृथक् ।  
ब्रह्मैवाहं सतं नास्ति ब्रह्मैव ब्रह्मरूपकः ॥ २०.१४॥  
  
ब्रह्मैव सर्वदा भाति ब्रह्मैव सुखमुत्तमम् ।  
ब्रह्मैव नानाकारत्वात् ब्रह्मैवाहं प्रियं महत् ॥ २०.१५॥  
  
ब्रह्मैव ब्रह्मणः पूज्यं ब्रह्मैव ब्रह्मणो गुरुः ।  
ब्रह्मैव ब्रह्ममाता तु ब्रह्मैवाहं पिता सुतः ॥ २०.१६॥  
  
ब्रह्मैव ब्रह्म देवं च ब्रह्मैव ब्रह्म तज्जयः ।  
ब्रह्मैव ध्यानरूपात्मा ब्रह्मैव ब्रह्मणो गुणः ॥ २०.१७॥  
  
आत्मैव सर्वनित्यात्मा आत्मनोऽन्यन्न किञ्चन ।  
आत्मैव सततं ह्यात्मा आत्मैव गुरुरात्मनः ॥ २०.१८॥  
  
आत्मज्योतिरहम्भूतमात्मैवास्ति सदा स्वयम् ।  
स्वयं तत्त्वमसि ब्रह्म स्वयं भामि प्रकाशकः ॥ २०.१९॥  
  
स्वयं जीवत्वसंशान्तिः स्वयमीश्वररूपवान् ।  
स्वयं ब्रह्म परं ब्रह्म स्वयं केवलमव्ययम् ॥ २०.२०॥  
  
स्वयं नाशं च सिद्धान्तं स्वयमात्मा प्रकाशकः ।  
स्वयं प्रकाशरूपात्मा स्वयमत्यन्तनिर्मलः ॥ २०.२१॥  
  
स्वयमेव हि नित्यात्मा स्वयं शुद्धः प्रियाप्रियः ।  
स्वयमेव स्वयं छन्दः स्वयं देहादिवर्जितः ॥ २०.२२॥  
  
स्वयं दोषविहीनात्मा स्वयमाकाशवत् स्थितः ।  
अयं चेदं च नास्त्येव अयं भेदविवर्जितः ॥ २०.२३॥  
  
ब्रह्मैव चित्तवद्भाति ब्रह्मैव शिववत् सदा ।  
ब्रह्मैव बुद्धिवद्भाति ब्रह्मैव शिववत् सदा ॥ २०.२४॥  
  
ब्रह्मैव शशवद्भाति ब्रह्मैव स्थूलवत् स्वयम् ।  
ब्रह्मैव सततं नान्यत् ब्रह्मैव गुरुरात्मनः ॥ २०.२५॥  
  
आत्मज्योतिरहं भूतमहं नास्ति सदा स्वयम् ।  
स्वयमेव परं ब्रह्म स्वयमेव चिदव्ययः ॥ २०.२६॥  
  
स्वयमेव स्वयं ज्योतिः स्वयं सर्वत्र भासते ।  
स्वयं ब्रह्म स्वयं देहः स्वयं पूर्णः परः पुमान् ॥ २०.२७॥  
  
स्वयं तत्त्वमसि ब्रह्म स्वयं भाति प्रकाशकः ।  
स्वयं जीवत्वसंशान्तः स्वयमीश्वररूपवान् ॥ २०.२८॥  
  
स्वयमेव परं ब्रह्म स्वयं केवलमव्ययः ।  
स्वयं राद्धान्तसिद्धान्तः स्वयमात्मा प्रकाशकः ॥ २०.२९॥  
  
स्वयं प्रकाशरूपात्मा स्वयमत्यन्तनिर्मलः ।  
स्वयमेव हि नित्यात्मा स्वयं शुद्धः प्रियाप्रियः ॥ २०.३०॥  
  
स्वयमेव स्वयं स्वस्थः स्वयं देहविवर्जितः ।  
स्वयं दोषविहीनात्मा स्वयमाकाशवत् स्थितः ॥ २०.३१॥  
  
अखण्डः परिपूर्णोऽहमखण्डरसपूरणः ।  
अखण्डानन्द एवाहमपरिच्छिन्नविग्रहः ॥ २०.३२॥  
  
इति निश्चित्य पूर्णात्मा ब्रह्मैव न पृथक् स्वयम् ।  
अहमेव हि नित्यात्मा अहमेव हि शाश्वतः ॥ २०.३३॥  
  
अहमेव हि तद्ब्रह्म ब्रह्मैवाहं जगत्प्रभुः ।  
ब्रह्मैवाहं निराभासो ब्रह्मैवाहं निरामयः ॥ २०.३४॥  
  
ब्रह्मैवाहं चिदाकाशो ब्रह्मैवाहं निरन्तरः ।  
ब्रह्मैवाहं महानन्दो ब्रह्मैवाहं सदात्मवान् ॥ २०.३५॥  
  
ब्रह्मैवाहमनन्तात्मा ब्रह्मैवाहं सुखं परम् ।  
ब्रह्मैवाहं महामौनी सर्ववृत्तान्तवर्जितः ॥ २०.३६॥  
  
ब्रह्मैवाहमिदं मिथ्या ब्रह्मैवाहं जगन्न हि ।  
ब्रह्मैवाहं न देहोऽस्मि ब्रह्मैवाहं महाद्वयः ॥ २०.३७॥  
  
ब्रह्मैव चित्तवद्भाति ब्रह्मैव शिववत् सदा ।  
ब्रह्मैव बुद्धिवद्भाति ब्रह्मैव फलवत् स्वयम् ॥ २०.३८॥  
  
ब्रह्मैव मूर्तिवद्भाति तद्ब्रह्मासि न संशयः ।  
ब्रह्मैव कालवद्भाति ब्रह्मैव सकलादिवत् ॥ २०.३९॥  
  
ब्रह्मैव भूतिवद्भाति ब्रह्मैव जडवत् स्वयम् ।  
ब्रह्मैवौङ्कारवत् सर्वं ब्रह्मैवौङ्काररूपवत् ॥ २०.४०॥  
  
ब्रह्मैव नादवद्ब्रह्म नास्ति भेदो न चाद्वयम् ।  
सत्यं सत्यं पुनः सत्यं ब्रह्मणोऽन्यन्न किञ्चन ॥ २०.४१॥  
  
ब्रह्मैव सर्वमात्मैव ब्रह्मणोऽन्यन्न किञ्चन ।  
सर्वं मिथ्या जगन्मिथ्या दृश्यत्वाद्घटवत् सदा ॥ २०.४२॥  
  
ब्रह्मैवाहं न सन्देहश्चिन्मात्रत्वादहं सदा ।  
ब्रह्मैव शुद्धरूपत्वात् दृग्रूपत्वात् स्वयं महत् ॥ २०.४३॥  
  
अहमेव परं ब्रह्म अहमेव परात् परः ।  
अहमेव मनोतीत अहमेव जगत्परः ॥ २०.४४॥  
  
अहमेव हि नित्यात्मा अहं मिथ्या स्वभावतः ।  
आनन्दोऽहं निराधारो ब्रह्मैव न च किञ्चन ॥ २०.४५॥  
  
नान्यत् किञ्चिदहं ब्रह्म नान्यत् किञ्चिच्चिदव्ययः ।  
आत्मनोऽन्यत् परं तुच्छमात्मनोऽन्यदहं नहि ॥ २०.४६॥  
  
आत्मनोऽन्यन्न मे देहः आत्मैवाहं न मे मलम् ।  
आत्मन्येवात्मना चित्तमात्मैवाहं न तत् पृथक् ॥ २०.४७॥  
  
आत्मैवाहमहं शून्यमात्मैवाहं सदा न मे ।  
आत्मैवाहं गुणो नास्ति आत्मैव न पृथक् क्वचित् ॥ २०.४८॥  
  
अत्यन्ताभाव एव त्वं अत्यन्ताभावमीदृशम् ।  
अत्यन्ताभाव एवेदमत्यन्ताभावमण्वपि ॥ २०.४९॥  
  
आत्मैवाहं परं ब्रह्म सर्वं मिथ्या जगत्त्रयम् ।  
अहमेव परं ब्रह्म अहमेव परो गुरुः ॥ २०.५०॥  
  
जीवभावं सदासत्यं शिवसद्भावमीदृशम् ।  
विष्णुवद्भावनाभ्रान्तिः सर्वं शशविषाणवत् ॥ २०.५१॥  
  
अहमेव सदा पूर्णं अहमेव निरन्तरम् ।  
नित्यतृप्तो निराकारो ब्रह्मैवाहं न संशयः ॥ २०.५२॥  
  
अहमेव परानन्द अहमेव क्षणान्तिकः ।  
अहमेव त्वमेवाहं त्वं चाहं नास्ति नास्ति हि ॥ २०.५३॥  
  
वाचामगोचरोऽहं वै वाङ्मनो नास्ति कल्पितम् ।  
अहं ब्रह्मैव सर्वात्मा अहं ब्रह्मैव निर्मलः ॥ २०.५४॥  
  
अहं ब्रह्मैव चिन्मात्रं अहं ब्रह्मैव नित्यशः ।  
इदं च सर्वदा नास्ति अहमेव सदा स्थिरः ॥ २०.५५॥  
  
इदं सुखमहं ब्रह्म इदं सुखमहं जडम् ।  
इदं ब्रह्म न सन्देहः सत्यं सत्यं पुनः पुनः ॥ २०.५६॥  
  
इत्यात्मवैभवं प्रोक्तं सर्वलोकेषु दुर्लभम् ।  
सकृच्छ्रवणमात्रेण ब्रह्मैव भवति स्वयम् ॥ २०.५७॥  
  
शान्तिदान्तिपरमा भवतान्ताः  
स्वान्तभान्तमनिशं शशिकान्तम् ।  
अन्तकान्तकमहो कलयन्तः  
वेदमौलिवचनैः किल शान्ताः ॥ २०.५८॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
आत्मवैभवप्रकरणं नाम विंशोऽध्यायः ॥  
  
  
  
२१          ॥ एकविंशोऽध्यायः ॥  
  
ऋभुः -  
महारहस्यं वक्ष्यामि वेदान्तेषु च गोपितम् ।  
यस्य श्रवणमात्रेण ब्रह्मैव भवति स्वयम् ॥ २१.१॥  
  
सच्चिदानन्दमात्रोऽहं सर्वं सच्चिन्मयं ततम् ।  
तदेव ब्रह्म सम्पश्यत् ब्रह्मैव भवति स्वयम् ॥ २१.२॥  
  
अहं ब्रह्म इदं ब्रह्म नाना ब्रह्म न संशयः ।  
सत्यं ब्रह्म सदा ब्रह्माप्यहं ब्रह्मैव केवलम् ॥ २१.३॥  
  
गुरुर्ब्रह्म गुणो ब्रह्म सर्वं ब्रह्मपरोऽस्म्यहम् ।  
नान्तं ब्रह्म अहं ब्रह्म सर्वं ब्रह्मापरोऽस्म्यहम् ॥ २१.४॥  
  
वेदवेद्यं परं ब्रह्म विद्या ब्रह्म विशेषतः ।  
आत्मा ब्रह्म अहं ब्रह्म आद्यन्तं ब्रह्म सोऽस्म्यहम् ॥ २१.५॥  
  
सत्यं ब्रह्म सदा ब्रह्म अन्यन्नास्ति सदा परम् ।  
अहं ब्रह्म त्वहं नास्ति अहङ्कारपरं नहि ॥ २१.६॥  
  
अहं ब्रह्म इदं नास्ति अयमात्मा महान् सदा ।  
वेदान्तवेद्यो ब्रह्मात्मा अपरं शशशृङ्गवत् ॥ २१.७॥  
  
भूतं नास्ति भविष्यं न ब्रह्मैव स्थिरतां गतः ।  
चिन्मयोऽहं जडं तुच्छं चिन्मात्रं देहनाशनम् ॥ २१.८॥  
  
चित्तं किञ्चित् क्वचिच्चापि चित्तं दूरोऽहमात्मकः ।var was  हरोऽहमात्मकः  
सत्यं ज्ञानमनन्तं यन्नानृतं जडदुःखकम् ॥ २१.९॥  
  
आत्मा सत्यमनन्तात्मा देहमेव न संशयः ।  
वार्ताप्यसच्छ्रुतं तन्न अहमेव महोमहः ॥ २१.१०॥  
  
एकसङ्ख्याप्यसद्ब्रह्म सत्यमेव सदाऽप्यहम् ।  
सर्वमेवमसत्यं च उत्पन्नत्वात् परात् सदा ॥ २१.११॥  
  
सर्वावयवहीनोऽपि नित्यत्वात् परमो ह्यहम् ।  
सर्वं दृश्यं न मे किञ्चित् चिन्मयत्वाद्वदाम्यहम् ॥ २१.१२॥  
  
आग्रहं च न मे किञ्चित् चिन्मयत्वाद्वदाम्यहम् ।  
इदमित्यपि निर्देशो न क्वचिन्न क्वचित् सदा ॥ २१.१३॥  
  
निर्गुणब्रह्म एवाहं सुगुरोरुपदेशतः ।  
विज्ञानं सगुणो ब्रह्म अहं विज्ञानविग्रहः ॥ २१.१४॥  
  
निर्गुणोऽस्मि निरंशोऽस्मि भवोऽस्मि भरणोऽस्म्यहम् ।  
देवोऽस्मि द्रव्यपूर्णोऽस्मि शुद्धोऽस्मि रहितोऽस्म्यहम् ॥ २१.१५॥  
  
रसोऽस्मि रसहीनोऽस्मि तुर्योऽस्मि शुभभावनः ।  
कामोऽस्मि कार्यहीनोऽस्मि नित्यनिर्मलविग्रहः ॥ २१.१६॥  
  
आचारफलहीनोऽस्मि अहं ब्रह्मास्मि केवलम् ।  
इदं सर्वं परं ब्रह्म अयमात्मा न विस्मयः ॥ २१.१७॥  
  
पूर्णापूर्णस्वरूपात्मा नित्यं सर्वात्मविग्रहः ।  
परमानन्दतत्त्वात्मा परिच्छिन्नं न हि क्वचित् ॥ २१.१८॥  
  
एकात्मा निर्मलाकार अहमेवेति भावय ।  
अहम्भावनया युक्त अहम्भावेन संयुतः ॥ २१.१९॥  
  
शान्तं भावय सर्वात्मा शाम्यतत्त्वं मनोमलः ।  
देहोऽहमिति सन्त्यज्य ब्रह्माहमिति निश्चिनु ॥ २१.२०॥  
  
ब्रह्मैवाहं ब्रह्ममात्रं ब्रह्मणोऽन्यन्न किञ्चन ।  
इदं नाहमिदं नाहमिदं नाहं सदा स्मर ॥ २१.२१॥  
  
अहं सोऽहमहं सोऽहमहं ब्रह्मेति भावय ।  
चिदहं चिदहं ब्रह्म चिदहं चिदहं वद ॥ २१.२२॥  
  
नेदं नेदं सदा नेदं न त्वं नाहं च भावय ।  
सर्वं ब्रह्म न सन्देहः सर्वं वेदं न किञ्चन ॥ २१.२३॥  
  
सर्वं शब्दार्थभवनं सर्वलोकभयं न च ।  
सर्वतीर्थं न सत्यं हि सर्वदेवालयं न हि ॥ २१.२४॥  
  
सर्वचैतन्यमात्रत्वात् सर्वं नाम सदा न हि ।  
सर्वरूपं परित्यज्य सर्वं ब्रह्मेति निश्चिनु ॥ २१.२५॥  
  
ब्रह्मैव सर्वं तत्सत्यं प्रपञ्चं प्रकृतिर्नहि ।  
प्राकृतं स्मरणं त्यज्य ब्रह्मस्मरणमाहर ॥ २१.२६॥  
  
ततस्तदपि सन्त्यज्य निजरूपे स्थिरो भव ।  
स्थिररूपं परित्यज्य आत्ममात्रं भवत्यसौ ॥ २१.२७॥  
  
त्यागत्वमपि सन्त्यज्य भेदमात्रं सदा त्यज ।  
स्वयं निजं समावृत्य स्वयमेव स्वयं भज ॥ २१.२८॥  
  
इदमित्यङ्गुलीदृष्टमिदमस्तमचेतनम् ।  
इदं वाक्यं च वाक्येन वाचाऽपि परिवेदनम् ॥ २१.२९॥  
  
सर्वभावं न सन्देहः सर्वं नास्ति न संशयः ।  
सर्वं तुच्छं न सन्देहः सर्वं माया न संशयः ॥ २१.३०॥  
  
त्वं ब्रह्माहं न सन्देहो ब्रह्मैवेदं न संशयः ।  
सर्वं चित्तं न सन्देहः सर्वं ब्रह्म न संशयः ॥ २१.३१॥  
  
ब्रह्मान्यद्भाति चेन्मिथ्या सर्वं मिथ्या परावरा ।  
न देहं पञ्चभूतं वा न चित्तं भ्रान्तिमात्रकम् ॥ २१.३२॥  
  
न च बुद्धीन्द्रियाभावो न मुक्तिर्ब्रह्ममात्रकम् ।  
निमिषं च न शङ्कापि न सङ्कल्पं तदस्ति चेत् ॥ २१.३३॥  
  
अहङ्कारमसद्विद्धि अभिमानं तदस्ति चेत् ।  
न चित्तस्मरणं तच्चेन्न सन्देहो जरा यदि ॥ २१.३४॥  
  
प्राणो???दीयते शास्ति घ्राणो यदिह गन्धकम् ।  
चक्षुर्यदिह भूतस्य श्रोत्रं श्रवणभावनम् ॥ २१.३५॥  
  
त्वगस्ति चेत् स्पर्शसत्ता जिह्वा चेद्रससङ्ग्रहः ।  
जीवोऽस्ति चेज्जीवनं च पादश्चेत् पादचारणम् ॥ २१.३६॥  
  
हस्तौ यदि क्रियासत्ता स्रष्टा चेत् सृष्टिसम्भवः ।  
रक्ष्यं चेद्रक्षको विष्णुर्भक्ष्यं चेद्भक्षकः शिवः ॥ २१.३७॥  
  
सर्वं ब्रह्म न सन्देहः सर्वं ब्रह्मैव केवलम् ।  
पूज्यं चेत् पूजनं चास्ति भास्यं चेद्भासकः शिवः ॥ २१.३८॥  
  
सर्वं मिथ्या न सन्देहः सर्वं चिन्मात्रमेव हि ।  
अस्ति चेत् कारणं सत्यं कार्यं चैव भविष्यति ॥ २१.३९॥  
  
नास्ति चेन्नास्ति हीनोऽहं ब्रह्मैवाहं परायणम् ।  
अत्यन्तदुःखमेतद्धि अत्यन्तसुखमव्ययम् ॥ २१.४०॥  
  
अत्यन्तं जन्ममात्रं च अत्यन्तं रणसम्भवम् ।  
अत्यन्तं मलिनं सर्वमत्यन्तं निर्मलं परम् ॥ २१.४१॥  
  
अत्यन्तं कल्पनं दुष्टं अत्यन्तं निर्मलं त्वहम् ।  
अत्यन्तं सर्वदा दोषमत्यन्तं सर्वदा गुणम् ॥ २१.४२॥  
  
अत्यन्तं सर्वदा शुभ्रमत्यन्तं सर्वदा मलम् ।  
अत्यन्तं सर्वदा चाहमत्यन्तं सर्वदा इदम् ॥ २१.४३॥  
  
अत्यन्तं सर्वदा ब्रह्म अत्यन्तं सर्वदा जगत् ।  
एतावदुक्तमभयमहं भेदं न किञ्चन ॥ २१.४४॥  
  
सदसद्वापि नास्त्येव सदसद्वापि वाक्यकम् ।  
नास्ति नास्ति न सन्देहो ब्रह्मैवाहं न संशयः ॥ २१.४५॥  
  
कारणं कार्यरूपं वा सर्वं नास्ति न संशयः ।  
कर्ता भोक्ता क्रिया वापि न भोज्यं भोगतृप्तता ॥ २१.४६॥  
  
सर्वं ब्रह्म न सन्देहः सर्व शब्दो न वास्तवम् ।  
भूतं भविष्यं वार्तं तु कार्यं वा नास्ति सर्वदा ॥ २१.४७॥  
  
सदसद्भेद्यभेदं वा न गुणा गुणभागिनः ।  
निर्मलं वा मलं वापि नास्ति नास्ति न किञ्चन ॥ २१.४८॥  
  
भाष्यं वा भाषणं वाऽपि नास्ति नास्ति न किञ्चन ।  
प्रबलं दुर्बलं वापि अहं च त्वं च वा क्वचित् ॥ २१.४९॥  
  
ग्राह्यं च ग्राहकं वापि उपेक्ष्यं नात्मनः क्वचित् ।  
तीर्थं वा स्नानरूपं वा देवो वा देव पूजनम् ॥ २१.५०॥  
  
जन्म वा मरणं हेतुर्नास्ति नास्ति न किञ्चन ।  
सत्यं वा सत्यरूपं वा नास्ति नास्ति न किञ्चन ॥ २१.५१॥  
  
मातरः पितरो वापि देहो वा नास्ति किञ्चन ।  
दृग्रूपं दृश्यरूपं वा नास्ति नास्तीह किञ्चन ॥ २१.५२॥  
  
मायाकार्यं च माया वा नास्ति नास्तीह किञ्चन ।  
ज्ञानं वा ज्ञानभेदो वा नास्ति नास्तीह किञ्चन ॥ २१.५३॥  
  
सर्वप्रपञ्चहेयत्वं प्रोक्तं प्रकरणं च ते ।  
यः शृणोति सकृद्वापि आत्माकारं प्रपद्यते ॥ २१.५४॥  
  
स्कन्दः -  
माया सा त्रिगुणा गणाधिपगुरोरेणाङ्कचूडामणेः  
पादाम्भोजसमर्चनेन विलयं यात्येव नास्त्यन्यथा ।  
विद्या हृद्यतमा सुविद्युदिव सा भात्येव हृत्पङ्कजे  
यस्यानल्पतपोभिरुग्रकरणादृक् तस्य मुक्तिः स्थिरा ॥ २१.५५॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
सर्वप्रपञ्चहेयत्वप्रकरणवर्णनं नाम एकविंशोऽध्यायः ॥  
  
  
  
२२          ॥ द्वाविंशोऽध्यायः ॥  
  
ऋभुः -  
वक्ष्ये ब्रह्ममयं सर्वं नास्ति सर्वं जगन्मृषा ।  
अहं ब्रह्म न मे चिन्ता अहं ब्रह्म न मे जडम् ॥ २२.१॥  
  
अहं ब्रह्म न मे दोषः अहं ब्रह्म न मे फलम् ।  
अहं ब्रह्म न मे वार्ता अहं ब्रह्म न मे द्वयम् ॥ २२.२॥  
  
अहं ब्रह्म न मे नित्यमहं ब्रह्म न मे गतिः ।  
अहं ब्रह्म न मे माता अहं ब्रह्म न मे पिता ॥ २२.३॥  
  
अहं ब्रह्म न मे सोऽयमहं वैश्वानरो न हि ।  
अहं ब्रह्म चिदाकाशमहं ब्रह्म न संशयः ॥ २२.४॥  
  
सर्वान्तरोऽहं पूर्णात्मा सर्वान्तरमनोऽन्तरः ।  
अहमेव शरीरान्तरहमेव स्थिरः सदा ॥ २२.५॥  
  
एवं विज्ञानवान् मुक्त एवं ज्ञानं सुदुर्लभम् ।  
अनेकशतसाहस्त्रेष्वेक एव विवेकवान् ॥ २२.६॥  
  
तस्य दर्शनमात्रेण पितरस्तृप्तिमागताः ।  
ज्ञानिनो दर्शनं पुण्यं सर्वतीर्थावगाहनम् ॥ २२.७॥  
  
ज्ञानिनः चार्चनेनैव जीवन्मुक्तो भवेन्नरः ।  
ज्ञानिनो भोजने दाने सद्यो मुक्तो भवेन्नरः ॥ २२.८॥  
  
अहं ब्रह्म न सन्देहः अहमेव गुरुः परः ।  
अहं शान्तोऽस्मि शुद्धोऽस्मि अहमेव गुणान्तरः ॥ २२.९॥  
  
गुणातीतो जनातीतः परातीतो मनः परः ।  
परतः परतोऽतीतो बुद्ध्यातीतो रसात् परः ॥ २२.१०॥  
  
भावातीतो मनातीतो वेदातीतो विदः परः ।  
शरीरादेश्च परतो जाग्रत्स्वप्नसुषुप्तितः ॥ २२.११॥  
  
अव्यक्तात् परतोऽतीत इत्येवं ज्ञाननिश्चयः ।  
क्वचिदेतत्परित्यज्य सर्वं सन्त्यज्य मूकवत् ॥ २२.१२॥  
  
तूष्णीं ब्रह्म परं ब्रह्म शाश्वतब्रह्मवान् स्वयम् ।  
ज्ञानिनो महिमा किञ्चिदणुमात्रमपि स्फुटम् ॥ २२.१३॥  
  
हरिणापि हरेणापि ब्रह्मणापि सुरैरपि ।  
न शक्यते वर्णयितुं कल्पकोटिशतैरपि ॥ २२.१४॥  
  
अहं ब्रह्मेति विज्ञानं त्रिषु लोकेषु दुर्लभम् ।  
विवेकिनं महात्मानं ब्रह्ममात्रेणावस्थितम् ॥ २२.१५॥  
  
द्रष्टुं च भाषितुं वापि दुर्लभं पादसेवनम् ।  
कदाचित् पादतीर्थेन स्नातश्चेत् ब्रह्म एव सः ॥ २२.१६॥  
  
सर्वं मिथ्या न सन्देहः सर्वं ब्रह्मैव केवलम् ।  
एतत् प्रकरणं प्रोक्तं सर्वसिद्धान्तसङ्ग्रहः ॥ २२.१७॥  
  
दुर्लभं यः पठेद्भक्त्या ब्रह्म सम्पद्यते नरः ।  
वक्ष्ये ब्रह्ममयं सर्वं नान्यत् सर्वं जगन्मृषा ॥ २२.१८॥  
  
ब्रह्मैव जगदाकारं ब्रह्मैव परमं पदम् ।  
अहमेव परं ब्रह्म अहमित्यपि वर्जितः ॥ २२.१९॥  
  
सर्ववर्जितचिन्मात्रं सर्ववर्जितचेतनः ।  
सर्ववर्जितशान्तात्मा सर्वमङ्गलविग्रहः ॥ २२.२०॥  
  
अहं ब्रह्म परं ब्रह्म असन्नेदं न मे न मे ।  
न मे भूतं भविष्यच्च न मे वर्णं न संशयः ॥ २२.२१॥  
  
ब्रह्मैवाहं न मे तुच्छं अहं ब्रह्म परं तपः ।  
ब्रह्मरूपमिदं सर्वं ब्रह्मरूपमनामयम् ॥ २२.२२॥  
  
ब्रह्मैव भाति भेदेन ब्रह्मैव न परः परः ।  
आत्मैव द्वैतवद्भाति आत्मैव परमं पदम् ॥ २२.२३॥  
  
ब्रह्मैवं भेदरहितं भेदमेव महद्भयम् ।  
आत्मैवाहं निर्मलोऽहमात्मैव भुवनत्रयम् ॥ २२.२४॥  
  
आत्मैव नान्यत् सर्वत्र सर्वं ब्रह्मैव नान्यकः ।  
अहमेव सदा भामि ब्रह्मैवास्मि परोऽस्म्यहम् ॥ २२.२५॥  
  
निर्मलोऽस्मि परं ब्रह्म कार्याकार्यविवर्जितः ।  
सदा शुद्धैकरूपोऽस्मि सदा चैतन्यमात्रकः ॥ २२.२६॥  
  
निश्चयोऽस्मि परं ब्रह्म सत्योऽस्मि सकलोऽस्म्यहम् ।  
अक्षरोऽस्मि परं ब्रह्म शिवोऽस्मि शिखरोऽस्म्यहम् ॥ २२.२७॥  
  
समरूपोऽस्मि शान्तोऽस्मि तत्परोऽस्मि चिदव्ययः ।  
सदा ब्रह्म हि नित्योऽस्मि सदा चिन्मात्रलक्षणः ॥ २२.२८॥  
  
सदाऽखण्डैकरूपोऽस्मि सदामानविवर्जितः ।  
सदा शुद्धैकरूपोऽस्मि सदा चैतन्यमात्रकः ॥ २२.२९॥  
  
सदा सन्मानरूपोऽस्मि सदा सत्ताप्रकाशकः ।  
सदा सिद्धान्तरूपोऽस्मि सदा पावनमङ्गलः ॥ २२.३०॥  
  
एवं निश्चितवान् मुक्तः एवं नित्यपरो वरः ।  
एवं भावनया युक्तः परं ब्रह्मैव सर्वदा ॥ २२.३१॥  
  
एवं ब्रह्मात्मवान् ज्ञानी ब्रह्माहमिति निश्चयः ।  
स एव पुरुषो लोके ब्रह्माहमिति निश्चितः ॥ २२.३२॥  
  
स एव पुरुषो ज्ञानी जीवन्मुक्तः स आत्मवान् ।  
ब्रह्मैवाहं महानात्मा सच्चिदानन्दविग्रहः ॥ २२.३३॥  
  
नाहं जीवो न मे भेदो नाहं चिन्ता न मे मनः ।  
नाहं मांसं न मेऽस्थीनि नाहङ्कारकलेवरः ॥ २२.३४॥  
  
न प्रमाता न मेयं वा नाहं सर्वं परोऽस्म्यहम् ।  
सर्वविज्ञानरूपोऽस्मि नाहं सर्वं कदाचन ॥ २२.३५॥  
  
नाहं मृतो जन्मनान्यो न चिन्मात्रोऽस्मि नास्म्यहम् ।  
न वाच्योऽहं न मुक्तोऽहं न बुद्धोऽहं कदाचन ॥ २२.३६॥  
  
न शून्योऽहं न मूढोऽहं न सर्वोऽहं परोऽस्म्यहम् ।  
सर्वदा ब्रह्ममात्रोऽहं न रसोऽहं सदाशिवः ॥ २२.३७॥  
  
न घ्राणोऽहं न गन्धोऽहं न चिह्नोऽयं न मे प्रियः ।  
नाहं जीवो रसो नाहं वरुणो न च गोलकः ॥ २२.३८॥  
  
ब्रह्मैवाहं न सन्देहो नामरूपं न किञ्चन ।  
न श्रोत्रोऽहं न शब्दोऽहं न दिशोऽहं न साक्षिकः ॥ २२.३९॥  
  
नाहं न त्वं न च स्वर्गो नाहं वायुर्न साक्षिकः ।  
पायुर्नाहं विसर्गो न न मृत्युर्न च साक्षिकः ॥ २२.४०॥  
  
गुह्यं नाहं न चानन्दो न प्रजापतिदेवता ।  
सर्वं ब्रह्म न सन्देहः सर्वं ब्रह्मैव केवलम् ॥ २२.४१॥  
  
नाहं मनो न सङ्कल्पो न चन्द्रो न च साक्षिकः ।  
नाहं बुद्धीन्द्रियो ब्रह्मा नाहं निश्चयरूपवान् ॥ २२.४२॥  
  
नाहङ्कारमहं रुद्रो नाभिमानो न साक्षिकः ।  
चित्तं नाहं वासुदेवो धारणा नायमीश्वरः ॥ २२.४३॥  
  
नाहं विश्वो न जाग्रद्वा स्थूलदेहो न मे क्वचित् ।  
न प्रातिभासिको जीवो न चाहं व्यावहारिकः ॥ २२.४४॥  
  
न पारमार्थिको देवो नाहमन्नमयो जडः ।  
न प्राणमयकोशोऽहं न मनोमयकोशवान् ॥ २२.४५॥  
  
न विज्ञानमयः कोशो नानन्दमयकोशवान् ।  
ब्रह्मैवाहं न सन्देहो नामरूपे न किञ्चन ॥ २२.४६॥  
  
एतावदुक्त्वा सकलं नामरूपद्वयात्मकम् ।  
सर्वं क्षणेन विस्मृत्य काष्ठलोष्टादिवत् त्यजेत् ॥ २२.४७॥  
  
एतत्सर्वमसन्नित्यं सदा वन्ध्याकुमारवत् ।  
शशशृङ्गवदेवेदं नरशृङ्गवदेव तत् ॥ २२.४८॥  
  
आकाशपुष्पसदृशं यथा मरुमरीचिका ।  
गन्धर्वनगरं यद्वदिन्द्रजालवदेव हि ॥ २२.४९॥  
  
असत्यमेव सततं पञ्चरूपकमिष्यते ।  
शिष्योपदेशकालो हि द्वैतं न परमार्थतः ॥ २२.५०॥  
  
माता मृते रोदनाय द्रव्यं दत्वाऽऽह्वयेज्जनान् ।  
तेषां रोदनमात्रं यत् केवलं द्रव्यपञ्चकम् ॥ २२.५१॥  
  
तदद्वैतं मया प्रोक्तं सर्वं विस्मृत्य कुड्यवत् ।  
अहं ब्रह्मेति निश्चित्य अहमेवेति भावय ॥ २२.५२॥  
  
अहमेव सुखं चेति अहमेव न चापरः ।  
अहं चिन्मात्रमेवेति ब्रह्मैवेति विनिश्चिनु ॥ २२.५३॥  
  
अहं निर्मलशुद्धेति अहं जीवविलक्षणः ।  
अहं ब्रह्मैव सर्वात्मा अहमित्यवभासकः ॥ २२.५४॥  
  
अहमेव हि चिन्मात्रमहमेव हि निर्गुणः ।  
सर्वान्तर्याम्यहं ब्रह्म चिन्मात्रोऽहं सदाशिवः ॥ २२.५५॥  
  
नित्यमङ्गलरूपात्मा नित्यमोक्षमयः पुमान् ।  
एवं निश्चित्य सततं स्वात्मानं स्वयमास्थितः ॥ २२.५६॥  
  
ब्रह्मैवाहं न सन्देहो नामरूपे न किञ्चन ।  
एतद्रूपप्रकरणं सर्ववेदेषु दुर्लभम् ।  
यः शृणोति सकृद्वापि ब्रह्मैव भवति स्वयम् ॥ २२.५७॥  
  
तं वेदादिवचोभिरीडितमहायागैश्च भोगैर्व्रतै-  
र्दानैश्चानशनैर्यमादिनियमैस्तं विद्विषन्ते द्विजाः ।  
तस्यानङ्गरिपोरतीव सुमहाहृद्यं हि लिङ्गार्चनं  
तेनैवाशु विनाश्य मोहमखिलं ज्ञानं ददातीश्वरः ॥ २२.५८॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
नामरूपनिषेधप्रकरणं नाम द्वाविंशोऽध्यायः ॥  
  
  
  
२३          ॥ त्रयोविंशोऽध्यायः ॥  
  
ऋभुः -  
निदाघ शृणु वक्ष्यामि सर्वलोकेषु दुर्लभम् ।  
इदं ब्रह्म परं ब्रह्म सच्चिदानन्द एव हि ॥ २३.१॥  
  
नानाविधजनं लोकं नाना कारणकार्यकम् ।  
ब्रह्मैवान्यदसत् सर्वं सच्चिदानन्द एव हि ॥ २३.२॥  
  
अहं ब्रह्म सदा ब्रह्म अस्मि ब्रह्माहमेव हि ।  
कालो ब्रह्म क्षणो ब्रह्म अहं ब्रह्म न संशयः ॥ २३.३॥  
  
वेदो ब्रह्म परं ब्रह्म सत्यं ब्रह्म परात् परः ।  
हंसो ब्रह्म हरिर्ब्रह्म शिवो ब्रह्म चिदव्ययः ॥ २३.४॥  
  
सर्वोपनिषदो ब्रह्म साम्यं ब्रह्म समोऽस्म्यहम् ।  
अजो ब्रह्म रसो ब्रह्म वियद्ब्रह्म परात्परः ॥ २३.५॥  
  
त्रुटिर्ब्रह्म मनो ब्रह्म व्यष्टिर्ब्रह्म सदामुदः ।  
इदं ब्रह्म परं ब्रह्म तत्त्वं ब्रह्म सदा जपः ॥ २३.६॥  
  
अकारो ब्रह्म एवाहमुकारोऽहं न संशयः ।  
मकारब्रह्ममात्रोऽहं मन्त्रब्रह्ममनुः परम् ॥ २३.७॥  
  
शिकारब्रह्ममात्रोऽहं वाकारं ब्रह्म केवलम् ।  
यकारं ब्रह्म नित्यं च पञ्चाक्षरमहं परम् ॥ २३.८॥  
  
रेचकं ब्रह्म सद्ब्रह्म पूरकं ब्रह्म सर्वतः ।  
कुम्भकं ब्रह्म सर्वोऽहं धारणं ब्रह्म सर्वतः ॥ २३.९॥  
  
ब्रह्मैव नान्यत् तत्सर्वं सच्चिदानन्द एव हि ।  
एवं च निश्चितो मुक्तः सद्य एव न संशयः ॥ २३.१०॥  
  
केचिदेव महामूढाः द्वैतमेवं वदन्ति हि ।  
न सम्भाष्याः सदानर्हा नमस्कारे न योग्यता ॥ २३.११॥  
  
मूढा मूढतरास्तुच्छास्तथा मूढतमाः परे ।  
एते न सन्ति मे नित्यं अहंविज्ञानमात्रतः ॥ २३.१२॥  
  
सर्वं चिन्मात्ररूपत्वादानन्दत्वान्न मे भयम् ।  
अहमित्यपि नास्त्येव परमित्यपि न क्वचित् ॥ २३.१३॥  
  
ब्रह्मैव नान्यत् तत्सर्वं सच्चिदानन्द एव हि ।  
कालातीतं सुखातीतं सर्वातीतमतीतकम् ॥ २३.१४॥  
  
नित्यातीतमनित्यानाममितं ब्रह्म केवलम् ।  
ब्रह्मैव नान्यद्यत्सर्वं सच्चिदानन्दमात्रकम् ॥ २३.१५॥  
  
द्वैतसत्यत्वबुद्धिश्च द्वैतबुद्ध्या न तत् स्मर ।  
सर्वं ब्रह्मैव नान्योऽस्ति सर्वं ब्रह्मैव केवलम् ॥ २३.१६॥  
  
बुद्ध्यातीतं मनोऽतीतं वेदातीतमतः परम् ।  
आत्मातीतं जनातीतं जीवातीतं च निर्गुणम् ॥ २३.१७॥  
  
काष्ठातीतं कलातीतं नाट्यातीतं परं सुखम् ।  
ब्रह्ममात्रेण सम्पश्यन् ब्रह्ममात्रपरो भव ॥ २३.१८॥  
  
ब्रह्ममात्रपरो नित्यं चिन्मात्रोऽहं न संशयः ।  
ज्योतिरानन्दमात्रोऽहं निजानन्दात्ममात्रकः ॥ २३.१९॥  
  
शून्यानन्दात्ममात्रोऽहं चिन्मात्रोऽहमिति स्मर ।  
सत्तामात्रोऽहमेवात्र सदा कालगुणान्तरः ॥ २३.२०॥  
  
नित्यसन्मात्ररूपोऽहं शुद्धानन्दात्ममात्रकम् ।  
प्रपञ्चहीनरूपोऽहं सच्चिदानन्दमात्रकः ॥ २३.२१॥  
  
निश्चयानन्दमात्रोऽहं केवलानन्दमात्रकः ।  
परमानन्दमात्रोऽहं पूर्णानन्दोऽहमेव हि ॥ २३.२२॥  
  
द्वैतस्यमात्रसिद्धोऽहं साम्राज्यपदलक्षणम् ।  
इत्येवं निश्चयं कुर्वन् सदा त्रिषु यथासुखम् ॥ २३.२३॥  
  
दृढनिश्चयरूपात्मा दृढनिश्चयसन्मयः ।  
दृढनिश्चयशान्तात्मा दृढनिश्चयमानसः ॥ २३.२४॥  
  
दृढनिश्चयपूर्णात्मा दृढनिश्चयनिर्मलः ।  
दृढनिश्चयजीवात्मा दृढनिश्चयमङ्गलः ॥ २३.२५॥  
  
दृढनिश्चयजीवात्मा संशयं नाशमेष्यति ।  
दृढनिश्चयमेवात्र ब्रह्मज्ञानस्य लक्षणम् ॥ २३.२६॥  
  
दृढनिश्चयमेवात्र वाक्यज्ञानस्य लक्षणम् ।  
दृढनिश्चयमेवात्र कारणं मोक्षसम्पदः ॥ २३.२७॥  
  
एवमेव सदा कार्यं ब्रह्मैवाहमिति स्थिरम् ।  
ब्रह्मैवाहं न सन्देहः सच्चिदानन्द एव हि ॥ २३.२८॥  
  
आत्मानन्दस्वरूपोऽहं नान्यदस्तीति भावय ।  
ततस्तदपि सन्त्यज्य एक एव स्थिरो भव ॥ २३.२९॥  
  
ततस्तदपि सन्त्यज्य निर्गुणो भव सर्वदा ।  
निर्गुणत्वं च सन्त्यज्य वाचातीतो भवेत् ततः ॥ २३.३०॥  
  
वाचातीतं च सन्त्यज्य चिन्मात्रत्वपरो भव ।  
आत्मातीतं च सन्त्यज्य ब्रह्ममात्रपरो भव ॥ २३.३१॥  
  
चिन्मात्रत्वं च सन्त्यज्य सर्वतूष्णीम्परो भव ।  
सर्वतूष्णीं च सन्त्यज्य महातूष्णीम्परो भव ॥ २३.३२॥  
  
महातूष्णीं च सन्त्यज्य चित्ततूष्णीं समाश्रय ।  
चित्ततूष्णीं च सन्त्यज्य जीवतूष्णीं समाहर ॥ २३.३३॥  
  
जीवतूष्णीं परित्यज्य जीवशून्यपरो भव ।  
शून्यत्यागं परित्यज्य यथा तिष्ठ तथासि भो ॥ २३.३४॥  
  
तिष्ठत्वमपि सन्त्यज्य अवाङ्मानसगोचरः ।  
ततः परं न वक्तव्यं ततः पश्येन्न किञ्चन ॥ २३.३५॥  
  
नो चेत् सर्वपरित्यागो ब्रह्मैवाहमितीरय ।  
सदा स्मरन् सदा चिन्त्यं सदा भावय निर्गुणम् ॥ २३.३६॥  
  
सदा तिष्ठस्व तत्त्वज्ञ सदा ज्ञानी सदा परः ।  
सदानन्दः सदातीतः सदादोषविवर्जितः ॥ २३.३७॥  
  
सदा शान्तः सदा तृप्तः सदा ज्योतिः सदा रसः ।  
सदा नित्यः सदा शुद्धः सदा बुद्धः सदा लयः ॥ २३.३८॥  
  
सदा ब्रह्म सदा मोदः सदानन्दः सदा परः ।  
सदा स्वयं सदा शून्यः सदा मौनी सदा शिवः ॥ २३.३९॥  
  
सदा सर्वं सदा मित्रः सदा स्नानं सदा जपः ।  
सदा सर्वं च विस्मृत्य सदा मौनं परित्यज ॥ २३.४०॥  
  
देहाभिमानं सन्त्यज्य चित्तसत्तां परित्यज ।  
आत्मैवाहं स्वयं चाहं इत्येवं सर्वदा भव ॥ २३.४१॥  
  
एवं स्थिते त्वं मुक्तोऽसि न तु कार्या विचारणा ।  
ब्रह्मैव सर्वं यत्किञ्चित् सच्चिदानन्द एव हि ॥ २३.४२॥  
  
अहं ब्रह्म इदं ब्रह्म त्वं ब्रह्मासि निरन्तरः ।  
प्रज्ञानं ब्रह्म एवासि त्वं ब्रह्मासि न संशयः ॥ २३.४३॥  
  
दृढनिश्चयमेव त्वं कुरु कल्याणमात्मनः ।  
मनसो भूषणं ब्रह्म मनसो भूषणं परः ॥ २३.४४॥  
  
मनसो भूषणं कर्ता ब्रह्मैवाहमवेक्षतः ।  
ब्रह्मैव सच्चिदानदः सच्चिदानन्दविग्रहः ॥ २३.४५॥  
  
सच्चिदानन्दमखिलं सच्चिदानन्द एव हि ।  
सच्चिदानन्दजीवात्मा सच्चिदानन्दविग्रहः ॥ २३.४६॥  
  
सच्चिदानन्दमद्वैतं सच्चिदानन्दशङ्करः ।  
सच्चिदानन्दविज्ञानं सच्चिदानन्दभोजनः ॥ २३.४७॥  
  
सच्चिदानन्दपूर्णात्मा सच्चिदानन्दकारणः ।  
सच्चिदानन्दलीलात्मा सच्चिदानन्दशेवधिः ॥ २३.४८॥  
  
सच्चिदानन्दसर्वाङ्गः सच्चिदानन्दचन्दनः ।  
सच्चिदानन्दसिद्धान्तः सच्चिदानन्दवेदकः ॥ २३.४९॥  
  
सच्चिदानन्दशास्त्रार्थः सच्चिदानन्दवाचकः ।  
सच्चिदानन्दहोमश्च सच्चिदानन्दराज्यकः ॥ २३.५०॥  
  
सच्चिदानन्दपूर्णात्मा सच्चिदानन्दपूर्णकः ।  
सच्चिदानन्दसन्मात्रं मूढेषु पठितं च यत् ॥ २३.५१॥  
  
शुद्धं मूढेषु यद्दत्तं सुबद्धं मार्गचारिणा ।  
विषयासक्तचित्तेषु न सम्भाष्यं विवेकिना ॥ २३.५२॥  
  
सकृच्छ्रवणमात्रेण ब्रह्मैव भवति स्वयम् ।  
इच्छा चेद्यदि नारीणां मुखं ब्राह्मण एव हि ॥ २३.५३॥  
  
सर्वं चैतन्यमात्रत्वात् स्त्रीभेदं च न विद्यते ।  
वेदशास्त्रेण युक्तोऽपि ज्ञानाभावाद् द्विजोऽद्विजः ॥ २३.५४॥  
  
ब्रह्मैव तन्तुना तेन बद्धास्ते मुक्तिचिन्तकाः ।  
सर्वमुक्तं भगवता रहस्यं शङ्करेण हि ॥ २३.५५॥  
  
सोमापीडपदाम्बुजार्चनफलैर्भुक्त्यै भवान् मानसं  
नान्यद्योगपथा श्रुतिश्रवणतः किं कर्मभिर्भूयते ।  
युक्त्या शिक्षितमानसानुभवतोऽप्यश्माप्यसङ्गो वचां  
किं ग्राह्यं भवतीन्द्रियार्थरहितानन्दैकसान्द्रः शिवः ॥ २३.५६॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
रहस्योपदेशप्रकरणं नाम त्रयोविंशोऽध्यायः ॥  
  
  
  
२४          ॥ चतुर्विंशोऽध्यायः ॥  
  
ऋभुः -  
पुनः पुनः परं वक्ष्ये आत्मनोऽन्यदसत् स्वतः ।  
असतो वचनं नास्ति सतो नास्ति सदा स्थिते ॥ २४.१॥  
  
ब्रह्माभ्यास परस्याहं वक्ष्ये निर्णयमात्मनः ।  
तस्यापि सकृदेवाहं वक्ष्ये मङ्गलपूर्वकम् ॥ २४.२॥  
  
सर्वं ब्रह्माहमेवास्मि चिन्मात्रो नास्ति किञ्चन ।  
अहमेव परं ब्रह्म अहमेव चिदात्मकम् ॥ २४.३॥  
  
अहं ममेति नास्त्येव अहं ज्ञानीति नास्ति च ।  
शुद्धोऽहं ब्रह्मरूपोऽहमानन्दोऽहमजो नरः ॥ २४.४॥var was  नजः  
देवोऽहं दिव्यभानोऽहं तुर्योऽहं भवभाव्यहम् ।  
अण्डजोऽहमशेषोऽहमन्तरादन्तरोऽस्म्यहम् ॥ २४.५॥  
  
अमरोऽहमजस्रोऽहमत्यन्तपरमोऽस्म्यहम् ।  
परापरस्वरूपोऽहं नित्यानित्यरसोऽस्म्यहम् ॥ २४.६॥  
  
गुणागुणविहीनोऽहं तुर्यातुर्यरसोऽस्म्यहम् ।  
शान्ताशान्तविहीनोऽहं ज्ञानाज्ञानरसोऽस्म्यहम् ॥ २४.७॥  
  
कालाकालविहीनोऽहमात्मानात्मविवर्जितः ।  
लब्धालब्धादिहीनोऽहं सर्वशून्योऽहमव्ययः ॥ २४.८॥  
  
अहमेवाहमेवाहमनन्तरनिरन्तरम् ।  
शाश्वतोऽहमलक्ष्योऽहमात्मा न परिपूर्णतः ॥ २४.९॥  
  
इत्यादिशब्दमुक्तोऽहं इत्याद्यं च न चास्म्यहम् ।  
इत्यादिवाक्यमुक्तोऽहं सर्ववर्जितदुर्जयः ॥ २४.१०॥  
  
निरन्तरोऽहं भूतोऽहं भव्योऽहं भववर्जितः ।  
लक्ष्यलक्षणहीनोऽहं कार्यहीनोऽहमाशुगः ॥ २४.११॥  
  
व्योमादिरूपहीनोऽहं व्योमरूपोऽहमच्युतः ।  
अन्तरान्तरभावोऽहमन्तरान्तरवर्जितः ॥ २४.१२॥  
  
सर्वसिद्धान्तरूपोऽहं सर्वदोषविवर्जितः ।  
न कदाचन मुक्तोऽहं न बद्धोऽहं कदाचन ॥ २४.१३॥  
  
एवमेव सदा कृत्वा ब्रह्मैवाहमिति स्मर ।  
एतावदेव मात्रं तु मुक्तो भवतु निश्चयः ॥ २४.१४॥  
  
चिन्मात्रोऽहं शिवोऽहं वै शुभमात्रमहं सदा ।  
सदाकारोऽहं मुक्तोऽहं सदा वाचामगोचरः ॥ २४.१५॥  
  
सर्वदा परिपूर्णोऽहं वेदोपाधिविवर्जितः ।  
चित्तकार्यविहीनोऽहं चित्तमस्तीति मे न हि ॥ २४.१६॥  
  
यत् किञ्चिदपि नास्त्येव नास्त्येव प्रियभाषणम् ।  
आत्मप्रियमनात्मा हि इदं मे वस्तुतो न हि ॥ २४.१७॥  
  
इदं दुःखमिदं सौख्यमिदं भाति अहं न हि ।  
सर्ववर्जितरूपोऽहं सर्ववर्जितचेतनः ॥ २४.१८॥  
  
अनिर्वाच्यमनिर्वाच्यं परं ब्रह्म रसोऽस्म्यहम् ।  
अहं ब्रह्म न सन्देह अहमेव परात् परः ॥ २४.१९॥  
  
अहं चैतन्यभूतात्मा देहो नास्ति कदाचन ।  
लिङ्गदेहं च नास्त्येव कारणं देहमेव न ॥ २४.२०॥  
  
अहं त्यक्त्वा परं चाहं अहं ब्रह्मस्वरूपतः ।  
कामादिवर्जितोऽतीतः कालभेदपरात्परः ॥ २४.२१॥  
  
ब्रह्मैवेदं न संवेद्यं नाहं भावं न वा नहि ।  
सर्वसंशयसंशान्तो ब्रह्मैवाहमिति स्थितिः ॥ २४.२२॥  
  
निश्चयं च न मे किञ्चित् चिन्ताभावात् सदाऽक्षरः ।  
चिदहं चिदहं ब्रह्म चिदहं चिदहं सदा ॥ २४.२३॥  
  
एवं भावनया युक्तस्त्यक्तशङ्कः सुखीभव ।  
सर्वसङ्गं परित्यज्य आत्मैक्यैवं भवान्वहम् ॥ २४.२४॥  
  
सङ्गं नाम प्रवक्ष्येऽहं ब्रह्माहमिति निश्चयः ।  
सत्योऽहं परमात्माऽहं स्वयमेव स्वयं स्वयम् ॥ २४.२५॥  
  
नाहं देहो न च प्राणो न द्वन्द्वो न च निर्मलः ।  
एष एव हि सत्सङ्गः एष एव हि निर्मलः ॥ २४.२६॥  
  
महत्सङ्गे महद्ब्रह्मभावनं परमं पदम् ।  
अहं शान्तप्रभावोऽहं अहं ब्रह्म न संशयः ॥ २४.२७॥  
  
अहं त्यक्तस्वरूपोऽहं अहं चिन्तादिवर्जितः ।  
एष एव हि सत्सङ्गः एष नित्यं भवानहम् ॥ २४.२८॥  
  
सर्वसङ्कल्पहीनोऽहं सर्ववृत्तिविवर्जितः ।  
अमृतोऽहमजो नित्यं मृतिभीतिरतीतिकः ॥ २४.२९॥  
  
सर्वकल्याणरूपोऽहं सर्वदा प्रियरूपवान् ।  
समलाङ्गो मलातीतः सर्वदाहं सदानुगः ॥ २४.३०॥  
  
अपरिच्छिन्नसन्मात्रं सत्यज्ञानस्वरूपवान् ।  
नादान्तरोऽहं नादोऽहं नामरूपविवर्जितः ॥ २४.३१॥  
  
अत्यन्ताभिन्नहीनोऽहमादिमध्यान्तवर्जितः ।  
एवं नित्यं दृढाभ्यास एवं स्वानुभवेन च ॥ २४.३२॥  
  
एवमेव हि नित्यात्मभावनेन सुखी भव ।  
एवमात्मा सुखं प्राप्तः पुनर्जन्म न सम्भवेत् ॥ २४.३३॥  
  
सद्यो मुक्तो भवेद्ब्रह्माकारेण परितिष्ठति ।  
आत्माकारमिदं विश्वमात्माकारमहं महत् ॥ २४.३४॥  
  
आत्मैव नान्यद्भूतं वा आत्मैव मन एव हि ।  
आत्मैव चित्तवद्भाति आत्मैव स्मृतिवत् क्वचित् ॥ २४.३५॥  
  
आत्मैव वृत्तिवद्भाति आत्मैव क्रोधवत् सदा ।var was  वृत्तिमद्भाति  
आत्मैव श्रवणं तद्वदात्मैव मननं च तत् ॥ २४.३६॥  
  
आत्मैवोपक्रमं नित्यमुपसंहारमात्मवत् ।  
आत्मैवाभ्यां समं नित्यमात्मैवापूर्वताफलम् ॥ २४.३७॥  
  
अर्थवादवदात्मा हि परमात्मोपपत्ति हि ।  
इच्छा प्रारभ्यवद्ब्रह्म इच्छामारभ्यवत् परः ॥ २४.३८॥var was  प्रारब्धवद्  
परेच्छारब्धवद्ब्रह्मा इच्छाशक्तिश्चिदेव हि ।  
अनिच्छाशक्तिरात्मैव परेच्छाशक्तिरव्ययः ॥ २४.३९॥  
  
परमात्मैवाधिकारो विषयं परमात्मनः ।  
सम्बन्धं परमात्मैव प्रयोजनं परात्मकम् ॥ २४.४०॥  
  
ब्रह्मैव परमं सङ्गं कर्मजं ब्रह्म सङ्गमम् ।  
ब्रह्मैव भ्रान्तिजं भाति द्वन्द्वं ब्रह्मैव नान्यतः ॥ २४.४१॥  
  
सर्वं ब्रह्मेति निश्चित्य सद्य एव विमोक्षदम् ।  
सविकल्पसमाधिस्थं निर्विकल्पसमाधि हि ॥ २४.४२॥  
  
शब्दानुविद्धं ब्रह्मैव ब्रह्म दृश्यानुविद्धकम् ।  
ब्रह्मैवादिसमाधिश्च तन्मध्यमसमाधिकम् ॥ २४.४३॥  
  
ब्रह्मैव निश्चयं शून्यं तदुक्तमसमाधिकम् ।  
देहाभिमानरहितं तद्वैराग्यसमाधिकम् ॥ २४.४४॥  
  
एतद्भावनया शान्तं जीवन्मुक्तसमाधिकः ।  
अत्यन्तं सर्वशान्तत्वं देहो मुक्तसमाधिकम् ॥ २४.४५॥  
  
एतदभ्यासिनां प्रोक्तं सर्वं चैतत्समन्वितम् ।  
सर्वं विस्मृत्य विस्मृत्य त्यक्त्वा त्यक्त्वा पुनः पुनः ॥ २४.४६॥  
  
सर्ववृत्तिं च शून्येन स्थास्यामीति विमुच्य हि ।  
न स्थास्यामीति विस्मृत्य भास्यामीति च विस्मर ॥ २४.४७॥  
  
चैतन्योऽहमिति त्यक्त्वा सन्मात्रोऽहमिति त्यज ।  
त्यजनं च परित्यज्य भावनं च परित्यज ॥ २४.४८॥  
  
सर्वं त्यक्त्वा मनः क्षिप्रं स्मरणं च परित्यज ।  
स्मरणं किञ्चिदेवात्र महासंसारसागरम् ॥ २४.४९॥  
  
स्मरणं किञ्चिदेवात्र महादुःखं भवेत् तदा ।  
महादोषं भवं बन्धं चित्तजन्म शतं मनः ॥ २४.५०॥  
  
प्रारब्धं हृदयग्रन्थि ब्रह्महत्यादि पातकम् ।  
स्मरणं चैवमेवेह बन्धमोक्षस्य कारणम् ॥ २४.५१॥  
  
अहं ब्रह्मप्रकरणं सर्वदुःखविनाशकम् ।  
सर्वप्रपञ्चशमनं सद्यो मोक्षप्रदं सदा ।  
एतच्छ्रवणमात्रेण ब्रह्मैव भवति स्वयम् ॥ २४.५२॥  
  
भक्त्या पद्मदलाक्षपूजितपदध्यानानुवृत्त्या मनः  
स्वान्तानन्तपथप्रचारविधुरं मुक्त्यै भवेन्मानसम् ।  
सङ्कल्पोज्झितमेतदल्पसुमहाशीलो दयाम्भोनिधौ  
कश्चित् स्याच्छिवभक्तधुर्यसुमहाशान्तः शिवप्रेमतः ॥ २४.५३॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
अहं ब्रह्मप्रकरणनिरूपणं नाम चतुर्विंशोऽध्यायः ॥  
  
  
  
२५          ॥ पञ्चविंशोऽध्यायः ॥  
  
ऋभुः -  
वक्ष्ये प्रसिद्धमात्मानं सर्वलोकप्रकाशकम् ।  
सर्वाकारं सदा सिद्धं सर्वत्र निबिडं महत् ॥ २५.१॥  
  
तद्ब्रह्माहं न सन्देह इति निश्चित्य तिष्ठ भोः ।  
चिदेवाहं चिदेवाहं चित्रं चेदहमेव हि ॥ २५.२॥  
  
वाचावधिश्च देवोऽहं चिदेव मनसः परः ।  
चिदेवाहं परं ब्रह्म चिदेव सकलं पदम् ॥ २५.३॥  
  
स्थूलदेहं चिदेवेदं सूक्ष्मदेहं चिदेव हि ।  
चिदेव करणं सोऽहं कायमेव चिदेव हि ॥ २५.४॥  
  
अखण्डाकारवृत्तिश्च उत्तमाधममध्यमाः ।  
देहहीनश्चिदेवाहं सूक्ष्मदेहश्चिदेव हि ॥ २५.५॥  
  
चिदेव कारणं सोऽहं बुद्धिहीनश्चिदेव हि ।  
भावहीनश्चिदेवाहं दोषहीनश्चिदेव हि ॥ २५.६॥  
  
अस्तित्वं ब्रह्म नास्त्येव नास्ति ब्रह्मेति नास्ति हि ।  
अस्ति नास्तीति नास्त्येव अहमेव चिदेव हि ॥ २५.७॥  
  
सर्वं नास्त्येव नास्त्येव साकारं नास्ति नास्ति हि ।  
यत्किञ्चिदपि नास्त्येव अहमेव चिदेव हि ॥ २५.८॥  
  
अन्वयव्यतिरेकं च आदिमध्यान्तदूषणम् ।  
सर्वं चिन्मात्ररूपत्वादहमेव चिदेव हि ॥ २५.९॥  
  
सर्वापरं च सदसत् कार्यकारणकर्तृकम् ।  
सर्वं नास्त्येव नास्त्येव अहमेव हि केवलम् ॥ २५.१०॥  
  
अशुद्धं शुद्धमद्वैतं द्वैतमेकमनेककम् ।  
सर्वं नास्त्येव नास्त्येव अहमेव हि केवलम् ॥ २५.११॥  
  
असत्यसत्यमद्वन्द्वं द्वन्द्वं च परतः परम् ।  
सर्वं नास्त्येव नास्त्येव अहमेव हि केवलम् ॥ २५.१२॥  
  
भूतं भविष्यं वर्तं च मोहामोहौ समासमौ ।  
सर्वं नास्त्येव नास्त्येव अहमेव हि केवलम् ॥ २५.१३॥  
  
क्षणं लवं त्रुटिर्ब्रह्म त्वम्पदं तत्पदं तथा ।  
सर्वं नास्त्येव नास्त्येव अहमेव हि केवलम् ॥ २५.१४॥  
  
त्वम्पदं तत्पदं वापि ऐक्यं च ह्यहमेव हि ।  
सर्वं नास्त्येव नास्त्येव अहमेव हि केवलम् ॥ २५.१५॥  
  
आनन्दं परमानन्दं सर्वानन्दं निजं महत् ।  
सर्वं नास्त्येव नास्त्येव अहमेव हि केवलम् ॥ २५.१६॥  
  
अहं ब्रह्म इदं ब्रह्म कं ब्रह्म ह्यक्षरं परम् ।  
सर्वं नास्त्येव नास्त्येव अहमेव हि केवलम् ॥ २५.१७॥  
  
विष्णुरेव परं ब्रह्म शिवो ब्रह्माहमेव हि ।  
सर्वं नास्त्येव नास्त्येव अहमेव हि केवलम् ॥ २५.१८॥  
  
श्रोत्रं ब्रह्म परं ब्रह्म शब्दं ब्रह्म पदं शुभम् ।  
सर्वं नास्त्येव नास्त्येव अहमेव हि केवलम् ॥ २५.१९॥  
  
स्पर्शो ब्रह्म पदं त्वक्च त्वक्च ब्रह्म परस्परम् ।  
सर्वं नास्त्येव नास्त्येव अहमेव हि केवलम् ॥ २५.२०॥  
  
परं रूपं चक्षुभिः एव तत्रैव योज्यताम् ।  
सर्वं नास्त्येव नास्त्येव अहमेव हि केवलम् ॥ २५.२१॥  
  
ब्रह्मैव सर्वं सततं सच्चिदानन्दमात्रकम् ।  
सर्वं नास्त्येव नास्त्येव अहमेव हि केवलम् ॥ २५.२२॥  
  
चिन्मयानन्दमात्रोऽहं इदं विश्वमिदं सदा ।  
सर्वं नास्त्येव नास्त्येव अहमेव हि केवलम् ॥ २५.२३॥  
  
ब्रह्मैव सर्वं यत्किञ्चित् तद्ब्रह्माहं न संशयः ।  
सर्वं नास्त्येव नास्त्येव अहमेव हि केवलम् ॥ २५.२४॥  
  
वाचा यत् प्रोच्यते नाम मनसा मनुते तु यत् ।  
सर्वं नास्त्येव नास्त्येव अहमेव हि केवलम् ॥ २५.२५॥  
  
कारणे कल्पिते यद्यत् तूष्णीं वा स्थीयते सदा ।  
शरीरेण तु यद् भुङ्क्ते इन्द्रियैर्यत्तु भाव्यते ।  
सर्वं नास्त्येव नास्त्येव अहमेव हि केवलम् ॥ २५.२६॥  
  
वेदे यत् कर्म वेदोक्तं शास्त्रं शास्त्रोक्तनिर्णयम् ।  
गुरूपदेशसिद्धान्तं शुद्धाशुद्धविभासकम् ॥ २५.२७॥  
  
कामादिकलनं ब्रह्म देवादि कलनं पृथक् ।  
जीवयुक्तेति कलनं विदेहो मुक्तिकल्पनम् ॥ २५.२८॥  
  
ब्रह्म इत्यपि सङ्कल्पं ब्रह्मविद्वरकल्पनम् ।  
वरीयानिति सङ्कल्पं वरिष्ठ इति कल्पनम् ॥ २५.२९॥  
  
ब्रह्माहमिति सङ्कल्पं चिदहं चेति कल्पनम् ।  
महाविद्येति सङ्कल्पं महामायेति कल्पनम् ॥ २५.३०॥  
  
महाशून्येति सङ्कल्पं महाचिन्तेति कल्पनम् ।  
महालोकेति सङ्कल्पं महासत्येति कल्पनम् ॥ २५.३१॥  
  
महारूपेति सङ्कल्पं महारूपं च कल्पनम् ।  
सर्वसङ्कल्पकं चित्तं सर्वसङ्कल्पकं मनः ॥ २५.३२॥  
  
सर्वं नास्त्येव नास्त्येव सर्वं ब्रह्मैव केवलम् ।  
सर्वं द्वैतं मनोरूपं सर्वं दुःखं मनोमयम् ॥ २५.३३॥  
  
चिदेवाहं न सन्देहः चिदेवेदं जगत्त्रयम् ।  
यत्किञ्चिद्भाषणं वापि यत्किञ्चिन्मनसो जपम् ।  
यत्किञ्चिन्मानसं कर्म सर्वं ब्रह्मैव केवलम् ॥ २५.३४॥  
  
सर्वं नास्तीति सन्मन्त्रं जीवब्रह्मस्वरूपकम् ।  
ब्रह्मैव सर्वमित्येवं मन्त्रञ्चैवोत्तमोत्तमम् ॥ २५.३५॥  
  
अनुक्तमन्त्रं सन्मन्त्रं वृत्तिशून्यं परं महत् ।  
सर्वं ब्रह्मेति सङ्कल्पं तदेव परमं पदम् ॥ २५.३६॥  
  
सर्वं ब्रह्मेति सङ्कल्पं महादेवेति कीर्तनम् ।  
सर्वं ब्रह्मेति सङ्कल्पं शिवपूजासमं महत् ॥ २५.३७॥  
  
सर्वं ब्रह्मेत्यनुभवः सर्वाकारो न संशयः ।  
सर्वं ब्रह्मेति सङ्कल्पं सर्वत्यागमितीरितम् ॥ २५.३८॥  
  
सर्वं ब्रह्मेति सङ्कल्पं भावाभावविनाशनम् ।  
सर्वं ब्रह्मेति सङ्कल्पं महादेवेति निश्चयः ॥ २५.३९॥  
  
सर्वं ब्रह्मेति सङ्कल्पं कालसत्ताविनिर्मुक्तः ।  
सर्वं ब्रह्मेति सङ्कल्पः देहसत्ता विमुक्तिकः ॥ २५.४०॥  
  
सर्वं ब्रह्मेति सङ्कल्पः सच्चिदानन्दरूपकः ।  
सर्वोऽहं ब्रह्ममात्रैव सर्वं ब्रह्मैव केवलम् ॥ २५.४१॥  
  
इदमित्येव यत्किञ्चित् तद्ब्रह्मैव न संशयः ।  
भ्रान्तिश्च नरकं दुःखं स्वर्गभ्रान्तिरितीरिता ॥ २५.४२॥  
  
ब्रह्मा विष्णुरिति भ्रान्तिर्भ्रान्तिश्च शिवरूपकम् ।  
विराट् स्वराट् तथा सम्राट् सूत्रात्मा भ्रान्तिरेव च ॥ २५.४३॥  
  
देवाश्च देवकार्याणि सूर्याचन्द्रमसोर्गतिः ।  
मुनयो मनवः सिद्धा भ्रान्तिरेव न संशयः ॥ २५.४४॥  
  
सर्वदेवासुरा भ्रान्तिस्तेषां युद्धादि जन्म च ।  
विष्णोर्जन्मावताराणि चरितं शान्तिरेव हि ॥ २५.४५॥  
  
ब्रह्मणः सृष्टिकृत्यानि रुद्रस्य चरितानि च ।  
सर्वभ्रान्तिसमायुक्तं भ्रान्त्या लोकाश्चतुर्दश ॥ २५.४६॥  
  
वर्णाश्रमविभागश्च भ्रान्तिरेव न संशयः ।  
ब्रह्मविष्ण्वीशरुद्राणामुपासा भ्रान्तिरेव च ॥ २५.४७॥  
  
तत्रापि यन्त्रमन्त्राभ्यां भ्रान्तिरेव न संशयः ।  
वाचामगोचरं ब्रह्म सर्वं ब्रह्ममयं च हि ॥ २५.४८॥  
  
सर्वं नास्त्येव नास्त्येव अहमेव चिदेव हि ।  
एवं वद त्वं तिष्ठ त्वं सद्यो मुक्तो भविष्यसि ॥ २५.४९॥  
  
एतावदुक्तं यत्किञ्चित् तन्नास्त्येव न संशयः ।  
एवं यदान्तरं क्षिप्रं ब्रह्मैव दृढनिश्चयम् ॥ २५.५०॥  
  
दृढनिश्चयमेवात्र प्रथमं कारणं भवेत् ।  
निश्चयः खल्वयं पश्चात् स्वयमेव भविष्यति ॥ २५.५१॥  
  
आर्तं यच्छिवपादतोऽन्यदितरं तज्जादिशब्दात्मकं  
चेतोवृत्तिपरं पराप्रमुदितं षड्भावसिद्धं जगत् ।  
भूताक्षादिमनोवचोभिरनघे सान्द्रे महेशे घने  
सिन्धौ सैन्धवखण्डवज्जगदिदं लीयेत वृत्त्युज्झितम् ॥ २५.५२॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
ब्रह्मणस्सर्वरूपत्वनिरूपणप्रकरणं नाम पञ्चविंशोऽध्यायः ॥  
  
  
  
२६          ॥ षड्विंशोऽध्यायः ॥  
  
ऋभुः -  
वक्ष्ये सच्चित्परानन्दं स्वभावं सर्वदा सुखम् ।  
सर्ववेदपुराणानां सारात् सारतरं स्वयम् ॥ २६.१॥  
  
न भेदं च द्वयं द्वन्द्वं न भेदं भेदवर्जितम् ।  
इदमेव परं ब्रह्म ज्ञानाश्रयमनामयम् ॥ २६.२॥  
  
न क्वचिन्नात एवाहं नाक्षरं न परात्परम् ।  
इदमेव परं ब्रह्म ज्ञानाश्रयमनामयम् ॥ २६.३॥  
  
न बहिर्नान्तरं नाहं न सङ्कल्पो न विग्रहः ।  
इदमेव परं ब्रह्म ज्ञानाश्रयमनामयम् ॥ २६.४॥  
  
न सत्यं च परित्यज्य न वार्ता नार्थदूषणम् ।  
इदमेव परं ब्रह्म ज्ञानाश्रयमनामयम् ॥ २६.५॥  
  
न गुणो गुणिवाक्यं वा न मनोवृत्तिनिश्चयः ।  
न जपं न परिच्छिन्नं न व्यापकमसत् फलम् ॥ २६.६॥  
  
न गुरुर्न च शिष्यो वा न स्थिरं न शुभाशुभम् ।  
नैकरूपं नान्यरूपं न मोक्षो न च बन्धकम् ॥ २६.७॥  
  
अहं पदार्थस्तत्पदं वा नेन्द्रियं विषयादिकम् ।  
न संशयं न तुच्छं वा न निश्चयं न वा कृतम् ॥ २६.८॥  
  
न शान्तिरूपमद्वैतं न चोर्ध्वं न च नीचकम् ।  
न लक्षणं न दुःखाङ्गं न सुखं न च चञ्चलम् ॥ २६.९॥  
  
न शरीरं न लिङ्गं वा न कारणमकारणम् ।  
न दुःखं नान्तिकं नाहं न गूढं न परं पदम् ॥ २६.१०॥  
  
न सञ्चितं च नागामि न सत्यं च त्वमाहकम् ।  
नाज्ञानं न च विज्ञानं न मूढो न च विज्ञवान् ॥ २६.११॥  
  
न नीचं नरकं नान्तं न मुक्तिर्न च पावनम् ।  
न तृष्णा न च विद्यात्वं नाहं तत्त्वं न देवता ॥ २६.१२॥  
  
न शुभाशुभसङ्केतो न मृत्युर्न च जीवनम् ।  
न तृप्तिर्न च भोज्यं वा न खण्डैकरसोऽद्वयम् ॥ २६.१३॥  
  
न सङ्कल्पं न प्रपञ्चं न जागरणराजकम् ।  
न किञ्चित्समतादोषो न तुर्यगणना भ्रमः ॥ २६.१४॥  
  
न सर्वं समलं नेष्टं न नीतिर्न च पूजनम् ।  
न प्रपञ्चं न बहुना नान्यभाषणसङ्गमः ॥ २६.१५॥  
  
न सत्सङ्गमसत्सङ्गः न ब्रह्म न विचारणम् ।  
नाभ्यासं न च वक्ता च न स्नानं न च तीर्थकम् ॥ २६.१६॥  
  
न पुण्यं न च वा पापं न क्रिया दोषकारणम् ।  
न चाध्यात्मं नाधिभूतं न दैवतमसम्भवम् ॥ २६.१७॥  
  
न जन्ममरणे क्वापि जाग्रत्स्वप्नसुषुप्तिकम् ।  
न भूलोकं न पातालं न जयापजयाजयौ ॥ २६.१८॥  
  
न हीनं न च वा भीतिर्न रतिर्न मृतिस्त्वरा ।  
अचिन्त्यं नापराध्यात्मा निगमागमविभ्रमः ॥ २६.१९॥  
  
न सात्त्विकं राजसं च न तामसगुणाधिकम् ।  
न शैवं न च वेदान्तं न स्वाद्यं तन्न मानसम् ॥ २६.२०॥  
  
न बन्धो न च मोक्षो वा न वाक्यं ऐक्यलक्षणम् ।  
न स्त्रीरूपं न पुम्भावः न षण्डो न स्थिरः पदम् ॥ २६.२१॥  
  
न भूषणं न दूषणं न स्तोत्रं न स्तुतिर्न हि ।  
न लौकिकं वैदिकं न शास्त्रं न च शासनम् ॥ २६.२२॥  
  
न पानं न कृशं नेदं न मोदं न मदामदम् ।  
न भावनमभावो वा न कुलं नामरूपकम् ॥ २६.२३॥  
  
नोत्कृष्टं च निकृष्टं च न श्रेयोऽश्रेय एव हि ।  
निर्मलत्वं मलोत्सर्गो न जीवो न मनोदमः ॥ २६.२४॥  
  
न शान्तिकलना नागं न शान्तिर्न शमो दमः ।  
न क्रीडा न च भावाङ्गं न विकारं न दोषकम् ॥ २६.२५॥  
  
न यत्किञ्चिन्न यत्राहं न मायाख्या न मायिका ।  
यत्किञ्चिन्न च धर्मादि न धर्मपरिपीडनम् ॥ २६.२६॥  
  
न यौवनं न बाल्यं वा न जरामरणादिकम् ।  
न बन्धुर्न च वाऽबन्धुर्न मित्रं न च सोदरः ॥ २६.२७॥  
  
नापि सर्वं न चाकिञ्चिन्न विरिञ्चो न केशवः ।  
न शिवो नाष्टदिक्पालो न विश्वो न च तैजसः ॥ २६.२८॥  
  
न प्राज्ञो हि न तुर्यो वा न ब्रह्मक्षत्रविड्वरः ।  
इदमेव परं ब्रह्म ज्ञानामृतमनामयम् ॥ २६.२९॥  
  
न पुनर्भावि पश्चाद्वा न पुनर्भवसम्भवः ।  
न कालकलना नाहं न सम्भाषणकारणम् ॥ २६.३०॥  
  
न चोर्ध्वमन्तःकरणं न च चिन्मात्रभाषणम् ।  
न ब्रह्माहमिति द्वैतं न चिन्मात्रमिति द्वयम् ॥ २६.३१॥  
  
नान्नकोशं न च प्राणमनोमयमकोशकम् ।  
न विज्ञानमयः कोशः न चानन्दमयः पृथक् ॥ २६.३२॥  
  
न बोधरूपं बोध्यं वा बोधकं नात्र यद्भ्रमः ।  
न बाध्यं बाधकं मिथ्या त्रिपुटीज्ञाननिर्णयः ॥ २६.३३॥  
  
न प्रमाता प्रमाणं वा न प्रमेयं फलोदयम् ।  
इदमेव परं ब्रह्म ज्ञानामृतमनोमयम् ॥ २६.३४॥  
  
न गुह्यं न प्रकाशं वा न महत्वं न चाणुता ।  
न प्रपञ्चो विद्यमानं न प्रपञ्चः कदाचन ॥ २६.३५॥  
  
नान्तःकरणसंसारो न मनो जगतां भ्रमः ।  
न चित्तरूपसंसारो बुद्धिपूर्वं प्रपञ्चकम् ॥ २६.३६॥  
  
न जीवरूपसंसारो वासनारूपसंसृतिः ।  
न लिङ्गभेदसंसारो नाज्ञानमयसंस्मृतिः ॥ २६.३७॥var was  संसृतिः  
न वेदरूपसंसारो न शास्त्रागमसंसृतिः ।  
नान्यदस्तीति संसारमन्यदस्तीति भेदकम् ॥ २६.३८॥  
  
न भेदाभेदकलनं न दोषादोषकल्पनम् ।  
न शान्ताशान्तसंसारं न गुणागुणसंसृतिः ॥ २६.३९॥  
  
न स्त्रीलिङ्गं न पुंलिङ्गं न नपुंसकसंसृतिः ।  
न स्थावरं न जङ्गमं च न दुःखं न सुखं क्वचित् ॥ २६.४०॥  
  
न शिष्टाशिष्टरूपं वा न योग्यायोग्यनिश्चयः ।  
न द्वैतवृत्तिरूपं वा साक्षिवृत्तित्वलक्षणम् ॥ २६.४१॥  
  
अखण्डाकारवृत्तित्वमखण्डैकरसं सुखम् ।  
देहोऽहमिति या वृत्तिर्ब्रह्माहमिति शब्दकम् ॥ २६.४२॥  
  
अखण्डनिश्चया वृत्तिर्नाखण्डैकरसं महत् ।  
न सर्ववृत्तिभवनं सर्ववृत्तिविनाशकम् ॥ २६.४३॥  
  
सर्ववृत्त्यनुसन्धानं सर्ववृत्तिविमोचनम् ।  
सर्ववृत्तिविनाशान्तं सर्ववृत्तिविशून्यकम् ॥ २६.४४॥  
  
न सर्ववृत्तिसाहस्रं क्षणक्षणविनाशनम् ।  
न सर्ववृत्तिसाक्षित्वं न च ब्रह्मात्मभावनम् ॥ २६.४५॥  
  
न जगन्न मनो नान्तो न कार्यकलनं क्वचित् ।  
न दूषणं भूषणं वा न निरङ्कुशलक्षणम् ॥ २६.४६॥  
  
न च धर्मात्मनो लिङ्गं गुणशालित्वलक्षणम् ।  
न समाधिकलिङ्गं वा न प्रारब्धं प्रबन्धकम् ॥ २६.४७॥  
  
ब्रह्मवित्तं आत्मसत्यो न परः स्वप्नलक्षणम् ।  
न च वर्यपरो रोधो वरिष्ठो नार्थतत्परः ॥ २६.४८॥  
  
आत्मज्ञानविहीनो यो महापातकिरेव सः ।  
एतावद् ज्ञानहीनो यो महारोगी स एव हि ॥ २६.४९॥  
  
अहं ब्रह्म न सन्देह अखण्डैकरसात्मकः ।  
ब्रह्मैव सर्वमेवेति निश्चयानुभवात्मकः ॥ २६.५०॥  
  
सद्यो मुक्तो न सन्देहः सद्यः प्रज्ञानविग्रहः ।  
स एव ज्ञानवान् लोके स एव परमेश्वरः ॥ २६.५१॥  
  
इदमेव परं ब्रह्म ज्ञानामृतमनोमयम् ।  
एतत्प्रकरणं यस्तु शृणुते ब्रह्म एव सः ॥ २६.५२॥  
  
एकत्वं न बहुत्वमप्यणुमहत् कार्यं न वै कारणं  
विश्वं विश्वपतित्वमप्यरसकं नो गन्धरूपं सदा ।  
बद्धं मुक्तमनुत्तमोत्तममहानन्दैकमोदं सदा  
भूमानन्दसदाशिवं जनिजरारोगाद्यसङ्गं महः ॥ २६.५३॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
ज्ञानामृतमनोमयप्रकरणवर्णनं नाम षड्विंशोऽध्यायः ॥  
  
  
  
२७          ॥ सप्तविंशोऽध्यायः ॥  
  
ऋभुः -  
वक्ष्ये प्रकरणं सत्यं ब्रह्मानन्दमनोमयम् ।  
कार्यकारणनिर्मुक्तं नित्यानन्दमयं त्विदम् ॥ २७.१॥  
  
अक्षयानन्द एवाहमात्मानन्दप्रकाशकम् ।  
ज्ञानानन्दस्वरूपोऽहं लक्ष्यानन्दमयं सदा ॥ २७.२॥  
  
विषयानन्दशून्योऽहं मिथ्यानन्दप्रकाशकः ।  
वृत्तिशून्यसुखात्माहं वृत्तिशून्यसुखात्परम् ॥ २७.३॥  
  
जडानन्दप्रकाशात्मा आत्मानन्दरसोऽस्म्यहम् ।  
आत्मानन्दविहीनोऽहं नास्त्यानन्दात्मविग्रहः ॥ २७.४॥  
  
कार्यानन्दविहीनोऽहं कार्यानन्दकलात्मकः ।  
गुणानन्दविहीनोऽहं गुह्यानन्दस्वरूपवान् ॥ २७.५॥  
  
गुप्तानन्दस्वरूपोऽहं कृत्यानन्दमहानहम् ।  
ज्ञेयानन्दविहीनोऽहं गोप्यानन्दविवर्जितः ॥ २७.६॥  
  
सदानन्दस्वरूपोऽहं मुदानन्दनिजात्मकः ।  
लोकानन्दो महानन्दो लोकातीतमहानयम् ॥ २७.७॥  
  
भेदानन्दश्चिदानन्दः सुखानन्दोऽहमद्वयः ।  
क्रियानन्दोऽक्षयानन्दो वृत्त्यानन्दविवर्जितः ॥ २७.८॥  
  
सर्वानन्दोऽक्षयानन्दश्चिदानन्दोऽहमव्ययः ।  
सत्यानन्दः परानन्दः सद्योनन्दः परात्परः ॥ २७.९॥  
  
वाक्यानन्दमहानन्दः शिवानन्दोऽहमद्वयः ।  
शिवानन्दोत्तरानन्द आद्यानन्दविवर्जितः ॥ २७.१०॥  
  
अमलात्मा परानन्दश्चिदानन्दोऽहमद्वयः ।  
वृत्त्यानन्दपरानन्दो विद्यातीतो हि निर्मलः ॥ २७.११॥  
  
कारणातीत आनन्दश्चिदानन्दोऽहमद्वयः ।  
सर्वानन्दः परानन्दो ब्रह्मानन्दात्मभावनः ॥ २७.१२॥  
  
जीवानन्दो लयानन्दश्चिदानन्दस्वरूपवान् ।  
शुद्धानन्दस्वरूपात्मा बुद्ध्यानन्दो मनोमयः ॥ २७.१३॥  
  
शब्दानन्दो महानन्दश्चिदानन्दोऽहमद्वयः ।  
आनन्दानन्दशून्यात्मा भेदानन्दविशून्यकः ॥ २७.१४॥  
  
द्वैतानन्दप्रभावात्मा चिदानन्दोऽहमद्वयः ।  
एवमादिमहानन्द अहमेवेति भावय ॥ २७.१५॥  
  
शान्तानन्दोऽहमेवेति चिदानन्दप्रभास्वरः ।  
एकानन्दपरानन्द एक एव चिदव्ययः ॥ २७.१६॥  
  
एक एव महानात्मा एकसङ्ख्याविवर्जितः ।  
एकतत्त्वमहानन्दस्तत्त्वभेदविवर्जितः ॥ २७.१७॥  
  
विजितानन्दहीनोऽहं निर्जितानन्दहीनकः ।  
हीनानन्दप्रशान्तोऽहं शान्तोऽहमिति शान्तकः ॥ २७.१८॥  
  
ममतानन्दशान्तोऽहमहमादिप्रकाशकम् ।  
सर्वदा देहशान्तोऽहं शान्तोऽहमिति वर्जितः ॥ २७.१९॥  
  
ब्रह्मैवाहं न संसारी इत्येवमिति शान्तकः ।  
अन्तरादन्तरोऽहं वै अन्तरादन्तरान्तरः ॥ २७.२०॥  
  
एक एव महानन्द एक एवाहमक्षरः ।  
एक एवाक्षरं ब्रह्म एक एवाक्षरोऽक्षरः ॥ २७.२१॥  
  
एक एव महानात्मा एक एव मनोहरः ।  
एक एवाद्वयोऽहं वै एक एव न चापरः ॥ २७.२२॥  
  
एक एव न भूरादि एक एव न बुद्धयः ।  
एक एव प्रशान्तोऽहं एक एव सुखात्मकः ॥ २७.२३॥  
  
एक एव न कामात्मा एक एव न कोपकम् ।  
एक एव न लोभात्मा एक एव न मोहकः ॥ २७.२४॥  
  
एक एव मदो नाहं एक एव न मे रसः ।  
एक एव न चित्तात्मा एक एव न चान्यकः ॥ २७.२५॥  
  
एक एव न सत्तात्मा एक एव जरामरः ।  
एक एव हि पूर्णात्मा एक एव हि निश्चलः ॥ २७.२६॥  
  
एक एव महानन्द एक एवाहमेकवान् ।  
देहोऽहमिति हीनोऽहं शान्तोऽहमिति शाश्वतः ॥ २७.२७॥  
  
शिवोऽहमिति शान्तोऽहं आत्मैवाहमिति क्रमः ।  
जीवोऽहमिति शान्तोऽहं नित्यशुद्धहृदन्तरः ॥ २७.२८॥  
  
एवं भावय निःशङ्कं सद्यो मुक्तस्त्वमद्वये ।  
एवमादि सुशब्दं वा नित्यं पठतु निश्चलः ॥ २७.२९॥  
  
कालस्वभावो नियतैश्च भूतैः  
जगद्विजायेत इति श्रुतीरितम् ।  
तद्वै मृषा स्याज्जगतो जडत्वतः  
इच्छाभवं चैतदथेस्वरस्य ॥ २७.३०॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
आनन्दरूपत्वनिरूपणप्रकरणं नाम सप्तविंशोऽध्यायः ॥  
  
  
  
२८          ॥ अष्टाविंशोऽध्यायः ॥  
  
ऋभुः -  
ब्रह्मैवाहं चिदेवाहं निर्मलोऽहं निरन्तरः ।  
शुद्धस्वरूप एवाहं नित्यरूपः परोऽस्म्यहम् ॥ २८.१॥  
  
नित्यनिर्मलरूपोऽहं नित्यचैतन्यविग्रहः ।  
आद्यन्तरूपहीनोऽहमाद्यन्तद्वैतहीनकः ॥ २८.२॥  
  
अजस्रसुखरूपोऽहं अजस्रानन्दरूपवान् ।  
अहमेवादिनिर्मुक्तः अहं कारणवर्जितः ॥ २८.३॥  
  
अहमेव परं ब्रह्म अहमेवाहमेव हि ।  
इत्येवं भावयन्नित्यं सुखमात्मनि निर्मलः ॥ २८.४॥  
  
सुखं तिष्ठ सुखं तिष्ठ सुचिरं सुखमावह ।  
सर्ववेदमनन्यस्त्वं सर्वदा नास्ति कल्पनम् ॥ २८.५॥  
  
सर्वदा नास्ति चित्ताख्यं सर्वदा नास्ति संसृतिः ।  
सर्वदा नास्ति नास्त्येव सर्वदा जगदेव न ॥ २८.६॥  
  
जगत्प्रसङ्गो नास्त्येव देहवार्ता कुतस्ततः ।  
ब्रह्मैव सर्वचिन्मात्रमहमेव हि केवलम् ॥ २८.७॥  
  
चित्तमित्यपि नास्त्येव चित्तमस्ति हि नास्ति हि ।  
अस्तित्वभावना निष्ठा जगदस्तित्ववाङ्मृषा ॥ २८.८॥  
  
अस्तित्ववक्ता वार्ता हि जगदस्तीति भावना ।  
स्वात्मनोऽन्यज्जगद्रक्षा देहोऽहमिति निश्चितः ॥ २८.९॥  
  
महाचण्डाल एवासौ महाविप्रोऽपि निश्चयः ।  
तस्मादिति जगन्नेति चित्तं वा बुद्धिरेव च ॥ २८.१०॥  
  
नास्ति नास्तीति सहसा निश्चयं कुरु निर्मलः ।  
दृश्यं नास्त्येव नास्त्येव नास्ति नास्तीति भावय ॥ २८.११॥  
  
अहमेव परं ब्रह्म अहमेव हि निष्कलः ।  
अहमेव न सन्देहः अहमेव सुखात् सुखम् ॥ २८.१२॥  
  
अहमेव हि दिव्यात्मा अहमेव हि केवलः ।  
वाचामगोचरोऽहं वै अहमेव न चापरः ॥ २८.१३॥  
  
अहमेव हि सर्वात्मा अहमेव सदा प्रियः ।  
अहमेव हि भावात्मा अहं वृत्तिविवर्जितः ॥ २८.१४॥  
  
अहमेवापरिच्छिन्न अहमेव निरन्तरः ।  
अहमेव हि निश्चिन्त अहमेव हि सद्गुरुः ॥ २८.१५॥  
  
अहमेव सदा साक्षी अहमेवाहमेव हि ।  
नाहं गुप्तो न वाऽगुप्तो न प्रकाशात्मकः सदा ॥ २८.१६॥  
  
नाहं जडो न चिन्मात्रः क्वचित् किञ्चित् तदस्ति हि ।  
नाहं प्राणो जडत्वं तदत्यन्तं सर्वदा भ्रमः ॥ २८.१७॥  
  
अहमत्यन्तमानन्द अहमत्यन्तनिर्मलः ।  
अहमत्यन्तवेदात्मा अहमत्यन्तशाङ्करः ॥ २८.१८॥  
  
अहमित्यपि मे किञ्चिदहमित्यपि न स्मृतिः ।  
सर्वहीनोऽहमेवाग्रे सर्वहीनः सुखाच्छुभात् ॥ २८.१९॥  
  
परात् परतरं ब्रह्म परात् परतरः पुमान् ।  
परात् परतरोऽहं वै सर्वस्यात् परतः परः ॥ २८.२०॥  
  
सर्वदेहविहीनोऽहं सर्वकर्मविवर्जितः ।  
सर्वमन्त्रः प्रशान्तात्मा सर्वान्तःकरणात् परः ॥ २८.२१॥  
  
सर्वस्तोत्रविहीनोऽहं सर्वदेवप्रकाशकः ।  
सर्वस्नानविहीनात्मा एकमग्नोऽहमद्वयः ॥ २८.२२॥  
  
आत्मतीर्थे ह्यात्मजले आत्मानन्दमनोहरे ।  
आत्मैवाहमिति ज्ञात्वा आत्मारामोवसाम्यहम् ॥ २८.२३॥  
  
आत्मैव भोजनं ह्यात्मा तृप्तिरात्मसुखात्मकः ।  
आत्मैव ह्यात्मनो ह्यात्मा आत्मैव परमो ह्यहम् ॥ २८.२४॥  
  
अहमात्माऽहमात्माहमहमात्मा न लौकिकः ।  
सर्वात्माहं सदात्माहं नित्यात्माहं गुणान्तरः ॥ २८.२५॥  
  
एवं नित्यं भावयित्वा सदा भावय सिद्धये ।  
सिद्धं तिष्ठति चिन्मात्रो निश्चयं मात्रमेव सा ।  
निश्चयं च लयं याति स्वयमेव सुखी भव ॥ २८.२६॥  
  
शाखादिभिश्च श्रुतयो ह्यनन्ता-  
स्त्वामेकमेव भगवन् बहुधा वदन्ति ।  
विष्ण्विन्द्रधातृरविसून्वनलानिलादि  
भूतात्मनाथ गणनाथललाम शम्भो ॥ २८.२७॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
आत्मवैलक्षण्यप्रकरणं नाम अष्टाविंशोऽध्यायः ॥  
  
  
  
२९          ॥ एकोनत्रिंशोऽध्यायः ॥  
  
ऋभुः -  
अत्यन्तं तन्मयं वक्ष्ये दुर्लभं योगिनामपि ।  
वेदशास्त्रेषु देवेषु रहस्यमतिदुर्लभम् ॥ २९.१॥  
  
यः परं ब्रह्म सर्वात्मा सच्चिदानन्दविग्रहः ।  
सर्वात्मा परमात्मा हि तन्मयो भव सर्वदा ॥ २९.२॥  
  
आत्मरूपमिदं सर्वमाद्यन्तरहितोऽजयः ।  
कार्याकार्यमिदं नास्ति तन्मयो भव सर्वदा ॥ २९.३॥  
  
यत्र द्वैतभयं नास्ति यत्राद्वैतप्रबोधनम् ।  
शान्ताशान्तद्वयं नास्ति तन्मयो भव सर्वदा ॥ २९.४॥  
  
यत्र सङ्कल्पकं नास्ति यत्र भ्रान्तिर्न विद्यते ।  
तदेव हि मतिर्नास्ति तन्मयो भव सर्वदा ॥ २९.५॥  
  
यत्र ब्रह्मणि नास्त्येव यत्र भावि विकल्पनम् ।  
यत्र सर्वं जगन्नास्ति तन्मयो भव सर्वदा ॥ २९.६॥  
  
यत्र भावमभावं वा मनोभ्रान्ति विकल्पनम् ।  
यत्र भ्रान्तेर्न वार्ता वा तन्मयो भव सर्वदा ॥ २९.७॥  
  
यत्र नास्ति सुखं नास्ति देहोऽहमिति रूपकम् ।  
सर्वसङ्कल्पनिर्मुक्तं तन्मयो भव सर्वदा ॥ २९.८॥  
  
यत्र ब्रह्म विना भावो यत्र दोषो न विद्यते ।  
यत्र द्वन्द्वभयं नास्ति तन्मयो भव सर्वदा ॥ २९.९॥  
  
यत्र वाक्कायकार्यं वा यत्र कल्पो लयं गतः ।  
यत्र प्रपञ्चं नोत्पन्नं तन्मयो भव सर्वदा ॥ २९.१०॥  
  
यत्र माया प्रकाशो न माया कार्यं न किञ्चन ।  
यत्र दृश्यमदृश्यं वा तन्मयो भव सर्वदा ॥ २९.११॥  
  
विद्वान् विद्यापि नास्त्येव यत्र पक्षविपक्षकौ ।  
न यत्र दोषादोषौ वा तन्मयो भव सर्वदा ॥ २९.१२॥  
  
यत्र विष्णुत्वभेदो न यत्र ब्रह्मा न विद्यते ।  
यत्र शङ्करभेदो न तन्मयो भव सर्वदा ॥ २९.१३॥  
  
न यत्र सदसद्भेदो न यत्र कलनापदम् ।  
न यत्र जीवकलना तन्मयो भव सर्वदा ॥ २९.१४॥  
  
न यत्र शङ्करध्यानं न यत्र परमं पदम् ।  
न यत्र कलनाकारं तन्मयो भव सर्वदा ॥ २९.१५॥  
  
न यत्राणुर्महत्त्वं च यत्र सन्तोषकल्पनम् ।  
यत्र प्रपञ्चमाभासं तन्मयो भव सर्वदा ॥ २९.१६॥  
  
न यत्र देहकलनं न यत्र हि कुतूहलम् ।  
न यत्र चित्तकलनं तन्मयो भव सर्वदा ॥ २९.१७॥  
  
न यत्र बुद्धिविज्ञानं न यत्रात्मा मनोमयः ।  
न यत्र कामकलनं तन्मयो भव सर्वदा ॥ २९.१८॥  
  
न यत्र मोक्षविश्रान्तिर्यत्र बन्धत्वविग्रहः ।  
न यत्र शाश्वतं ज्ञानं तन्मयो भव सर्वदा ॥ २९.१९॥  
  
न यत्र कालकलनं यत्र दुःखत्वभावनम् ।  
न यत्र देहकलनं तन्मयो भव सर्वदा ॥ २९.२०॥  
  
न यत्र जीववैराग्यं यत्र शास्त्रविकल्पनम् ।  
यत्राहमहमात्मत्वं तन्मयो भव सर्वदा ॥ २९.२१॥  
  
न यत्र जीवन्मुक्तिर्वा यत्र देहविमोचनम् ।  
यत्र सङ्कल्पितं कार्यं तन्मयो भव सर्वदा ॥ २९.२२॥  
  
न यत्र भूतकलनं यत्रान्यत्वप्रभावनम् ।  
न यत्र जीवभेदो वा तन्मयो भव सर्वदा ॥ २९.२३॥  
  
यत्रानन्दपदं ब्रह्म यत्रानन्दपदं सुखम् ।  
यत्रानन्दगुणं नित्यं तन्मयो भव सर्वदा ॥ २९.२४॥  
  
न यत्र वस्तुप्रभवं न यत्रापजयोजयः ।  
न यत्र वाक्यकथनं तन्मयो भव सर्वदा ॥ २९.२५॥  
  
न यत्रात्मविचाराङ्गं न यत्र श्रवणाकुलम् ।  
न यत्र च महानन्दं तन्मयो भव सर्वदा ॥ २९.२६॥  
  
न यत्र हि सजातीयं विजातीयं न यत्र हि ।  
न यत्र स्वगतं भेदं तन्मयो भव सर्वदा ॥ २९.२७॥  
  
न यत्र नरको घोरो न यत्र स्वर्गसम्पदः ।  
न यत्र ब्रह्मलोको वा तन्मयो भव सर्वदा ॥ २९.२८॥  
  
न यत्र विष्णुसायुज्यं यत्र कैलासपर्वतः ।  
ब्रह्माण्डमण्डलं यत्र तन्मयो भव सर्वदा ॥ २९.२९॥  
  
न यत्र भूषणं यत्र दूषणं वा न विद्यते ।  
न यत्र समता दोषं तन्मयो भव सर्वदा ॥ २९.३०॥  
  
न यत्र मनसा भावो न यत्र सविकल्पनम् ।  
न यत्रानुभवं दुःखं तन्मयो भव सर्वदा ॥ २९.३१॥  
  
यत्र पापभयं नास्ति पञ्चपापादपि क्वचित् ।  
न यत्र सङ्गदोषं वा तन्मयो भव सर्वदा ॥ २९.३२॥  
  
यत्र तापत्रयं नास्ति यत्र जीवत्रयं क्वचित् ।  
यत्र विश्वविकल्पाख्यं तन्मयो भव सर्वदा ॥ २९.३३॥  
  
न यत्र बोधमुत्पन्नं न यत्र जगतां भ्रमः ।  
न यत्र करणाकारं तन्मयो भव सर्वदा ॥ २९.३४॥  
  
न यत्र हि मनो राज्यं यत्रैव परमं सुखम् ।  
यत्र वै शाश्वतं स्थानं तन्मयो भव सर्वदा ॥ २९.३५॥  
  
यत्र वै कारणं शान्तं यत्रैव सकलं सुखम् ।  
यद्गत्वा न निवर्तन्ते तन्मयो भव सर्वदा ॥ २९.३६॥  
  
यद् ज्ञात्वा मुच्यते सर्वं यद् ज्ञात्वाऽन्यन्न विद्यते ।  
यद् ज्ञात्वा नान्यविज्ञानं तन्मयो भव सर्वदा ॥ २९.३७॥  
  
यत्रैव दोषं नोत्पन्नं यत्रैव स्थाननिश्चलः ।  
यत्रैव जीवसङ्घातः तन्मयो भव सर्वदा ॥ २९.३८॥  
  
यत्रैव नित्यतृप्तात्मा यत्रैवानन्दनिश्चलम् ।  
यत्रैव निश्चलं शान्तं तन्मयो भव सर्वदा ॥ २९.३९॥  
  
यत्रैव सर्वसौख्यं वा यत्रैव सन्निरूपणम् ।  
यत्रैव निश्चयाकारं तन्मयो भव सर्वदा ॥ २९.४०॥  
  
न यत्राहं न यत्र त्वं न यत्र त्वं स्वयं स्वयम् ।  
यत्रैव निश्चयं शान्तं तन्मयो भव सर्वदा ॥ २९.४१॥  
  
यत्रैव मोदते नित्यं यत्रैव सुखमेधते ।  
यत्र दुःखभयं नास्ति तन्मयो भव सर्वदा ॥ २९.४२॥  
  
यत्रैव चिन्मयाकारं यत्रैवानन्दसागरः ।  
यत्रैव परमं साक्षात् तन्मयो भव सर्वदा ॥ २९.४३॥  
  
यत्रैव स्वयमेवात्र स्वयमेव तदेव हि ।  
स्वस्वात्मनोक्तभेदोऽस्ति तन्मयो भव सर्वदा ॥ २९.४४॥  
  
यत्रैव परमानन्दं स्वयमेव सुखं परम् ।  
यत्रैवाभेदकलनं तन्मयो भव सर्वदा ॥ २९.४५॥  
  
न यत्र चाणुमात्रं वा न यत्र मनसो मलम् ।  
न यत्र च ददाम्येव तन्मयो भव सर्वदा ॥ २९.४६॥  
  
यत्र चित्तं मृतं देहं मनो मरणमात्मनः ।  
यत्र स्मृतिर्लयं याति तन्मयो भव सर्वदा ॥ २९.४७॥  
  
यत्रैवाहं मृतो नूनं यत्र कामो लयं गतः ।  
यत्रैव परमानन्दं तन्मयो भव सर्वदा ॥ २९.४८॥  
  
यत्र देवास्त्रयो लीनं यत्र देहादयो मृताः ।  
न यत्र व्यवहारोऽस्ति तन्मयो भव सर्वदा ॥ २९.४९॥  
  
यत्र मग्नो निरायासो यत्र मग्नो न पश्यति ।  
यत्र मग्नो न जन्मादिस्तन्मयो भव सर्वदा ॥ २९.५०॥  
  
यत्र मग्नो न चाभाति यत्र जाग्रन्न विद्यते ।  
यत्रैव मोहमरणं तन्मयो भव सर्वदा ॥ २९.५१॥  
  
यत्रैव कालमरणं यत्र योगो लयं गतः ।  
यत्र सत्सङ्गतिर्नष्टा तन्मयो भव सर्वदा ॥ २९.५२॥  
  
यत्रैव ब्रह्मणो रूपं यत्रैवानन्दमात्रकम् ।  
यत्रैव परमानन्दं तन्मयो भव सर्वदा ॥ २९.५३॥  
  
यत्र विश्वं क्वचिन्नास्ति यत्र नास्ति ततो जगत् ।  
यत्रान्तःकरणं नास्ति तन्मयो भव सर्वदा ॥ २९.५४॥  
  
यत्रैव सुखमात्रं च यत्रैवानन्दमात्रकम् ।  
यत्रैव परमानन्दं तन्मयो भव सर्वदा ॥ २९.५५॥  
  
यत्र सन्मात्रचैतन्यं यत्र चिन्मात्रमात्रकम् ।  
यत्रानन्दमयं भाति तन्मयो भव सर्वदा ॥ २९.५६॥  
  
यत्र साक्षात् परं ब्रह्म यत्र साक्षात् स्वयं परम् ।  
यत्र शान्तं परं लक्ष्यं तन्मयो भव सर्वदा ॥ २९.५७॥  
  
यत्र साक्षादखण्डार्थं यत्र साक्षात् परायणम् ।  
यत्र नाशादिकं नास्ति तन्मयो भव सर्वदा ॥ २९.५८॥  
  
यत्र साक्षात् स्वयं मात्रं यत्र साक्षात्स्वयं जयम् ।  
यत्र साक्षान्महानात्मा तन्मयो भव सर्वदा ॥ २९.५९॥  
  
यत्र साक्षात् परं तत्त्वं यत्र साक्षात् स्वयं महत् ।  
यत्र साक्षात्तु विज्ञानं तन्मयो भव सर्वदा ॥ २९.६०॥  
  
यत्र साक्षाद्गुणातीतं यत्र साक्षाद्धि निर्मलम् ।  
यत्र साक्षात् सदाशुद्धं तन्मयो भव सर्वदा ॥ २९.६१॥  
  
यत्र साक्षान्महानात्मा यत्र साक्षात् सुखात् सुखम् ।  
यत्रैव ज्ञानविज्ञानं तन्मयो भव सर्वदा ॥ २९.६२॥  
  
यत्रैव हि स्वयं ज्योतिर्यत्रैव स्वयमद्वयम् ।  
यत्रैव परमानन्दं तन्मयो भव सर्वदा ॥ २९.६३॥  
  
एवं तन्मयभावोक्तं एवं नित्यशनित्यशः ।  
ब्रह्माहं सच्चिदानन्दं अखण्डोऽहं सदा सुखम् ॥ २९.६४॥  
  
विज्ञानं ब्रह्ममात्रोऽहं स शान्तं परमोऽस्म्यहम् ।  
चिदहं चित्तहीनोऽहं नाहं सोऽहं भवाम्यहम् ॥ २९.६५॥  
  
तदहं चिदहं सोऽहं निर्मलोऽहमहं परम् ।  
परोऽहं परमोऽहं वै सर्वं त्यज्य सुखीभव ॥ २९.६६॥  
  
इदं सर्वं चित्तशेषं शुद्धत्वकमलीकृतम् ।  
एवं सर्वं परित्यज्य विस्मृत्वा शुद्धकाष्ठवत् ॥ २९.६७॥  
  
प्रेतवद्देहं सन्त्यज्य काष्ठवल्लोष्ठवत् सदा ।  
स्मरणं च परित्यज्य ब्रह्ममात्रपरो भव ॥ २९.६८॥  
  
एतत् प्रकरणं यस्तु शृणोति सकृदस्ति वा ।  
महापातकयुक्तोऽपि सर्वं त्यक्त्वा परं गतः ॥ २९.६९॥  
  
अङ्गावबद्धाभिरुपासनाभि-  
र्वदन्ति वेदाः किल त्वामसङ्गम् ।  
समस्तहृत्कोशविशेषसङ्गं  
भूमानमात्मानमखण्डरूपम् ॥ २९.७०॥  
  
इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
तन्मयभावोपदेशप्रकरणं नाम एकोनत्रिंशोऽध्यायः ॥  
  
  
  
३०          ॥ त्रिंशोऽध्यायः ॥  
  
ऋभुः -  
वक्ष्ये परं ब्रह्ममात्रं जगत्सन्त्यागपूर्वकम् ।  
सकृच्छ्रवणमात्रेण ब्रह्मभावं परं लभेत् ॥ ३०.१॥  
  
ब्रह्म ब्रह्मपरं मात्रं निर्गुणं नित्यनिर्मलम् ।  
शाश्वतं सममत्यन्तं ब्रह्मणोऽन्यन्न विद्यते ॥ ३०.२॥  
  
अहं सत्यः परानन्दः शुद्धो नित्यो निरञ्जनः ।  
सर्वं ब्रह्म न सन्देहस्तद्ब्रह्माहं न संशयः ॥ ३०.३॥  
  
अखण्डैकरसैवास्मि परिपूर्णोऽस्मि सर्वदा ।  
ब्रह्मैव सर्वं नान्योऽस्ति सर्वं ब्रह्म न संशयः ॥ ३०.४॥  
  
सर्वदा केवलात्माहं सर्वं ब्रह्मेति नित्यशः ।  
आनन्दरूपमेवाहं नान्यत् किञ्चिन्न शाश्वतम् ॥ ३०.५॥  
  
शुद्धानन्दस्वरूपोऽहं शुद्धविज्ञानमात्मनः ।  
एकाकारस्वरूपोऽहं नैकसत्ताविवर्जितः ॥ ३०.६॥  
  
अन्तरज्ञानशुद्धोऽहमहमेव परायणम् ।  
सर्वं ब्रह्म न सन्देहस्तद्ब्रह्माहं न संशयः ॥ ३०.७॥  
  
अनेकतत्त्वहीनोऽहं एकत्वं च न विद्यते ।  
सर्वं ब्रह्म न सन्देहस्तद्ब्रह्माहं न संशयः ॥ ३०.८॥  
  
सर्वप्रकाररूपोऽस्मि सर्वं इत्यपि वर्जितः ।  
सर्वं ब्रह्म न सन्देहस्तद्ब्रह्माहं न संशयः ॥ ३०.९॥  
  
निर्मलज्ञानरूपोऽहमहमेव न विद्यते ।  
शुद्धब्रह्मस्वरूपोऽहं विशुद्धपदवर्जितः ॥ ३०.१०॥  
  
नित्यानन्दस्वरूपोऽहं ज्ञानानन्दमहं सदा ।  
सूक्ष्मात् सूक्ष्मतरोऽहं वै सूक्ष्म इत्यादिवर्जितः ॥ ३०.११॥  
  
अखण्डानन्दमात्रोऽहं अखण्डानन्दविग्रहः ।  
सदाऽमृतस्वरूपोऽहं सदा कैवल्यविग्रहः ॥ ३०.१२॥  
  
ब्रह्मानन्दमिदं सर्वं नास्ति नास्ति कदाचन ।  
जीवत्वधर्महीनोऽहमीश्वरत्वविवर्जितः ॥ ३०.१३॥  
  
वेदशास्त्रस्वरूपोऽहं शास्त्रस्मरणकारणम् ।  
जगत्कारणकार्यं च ब्रह्मविष्णुमहेश्वराः ॥ ३०.१४॥  
  
वाच्यवाचकभेदं च स्थूलसूक्ष्मशरीरकम् ।  
जाग्रत्स्वप्नसुषुप्ताद्यप्राज्ञतैजसविश्वकाः ॥ ३०.१५॥  
  
सर्वशास्त्रस्वरूपोऽहं सर्वानन्दमहं सदा ।  
अतीतनामरूपार्थ अतीतः सर्वकल्पनात् ॥ ३०.१६॥  
  
द्वैताद्वैतं सुखं दुःखं लाभालाभौ जयाजयौ ।  
सर्वं ब्रह्म न सन्देहस्तद्ब्रह्माहं न संशयः ॥ ३०.१७॥  
  
सात्त्विकं राजसं भेदं संशयं हृदयं फलम् ।  
दृक् दृष्टं सर्वद्रष्टा च भूतभौतिकदैवतम् ॥ ३०.१८॥  
  
सर्वं ब्रह्म न सन्देहस्तद्ब्रह्माहं न संशयः ।  
तुर्यरूपमहं साक्षात् ज्ञानरूपमहं सदा ॥ ३०.१९॥  
  
अज्ञानं चैव नास्त्येव तत्कार्यं कुत्र विद्यते ।  
सर्वं ब्रह्म न सन्देहस्तद्ब्रह्माहं न संशयः ॥ ३०.२०॥  
  
चित्तवृत्तिविलासं च बुद्धीनामपि नास्ति हि ।  
देहसङ्कल्पहीनोऽहं बुद्धिसङ्कल्पकल्पना ॥ ३०.२१॥  
  
सर्वं ब्रह्म न सन्देहस्तद्ब्रह्माहं न संशयः ।  
बुद्धिनिश्चयरूपोऽहं निश्चयं च गलत्यहो ॥ ३०.२२॥  
  
अहङ्कारं बहुविधं देहोऽहमिति भावनम् ।  
सर्वं ब्रह्म न सन्देहस्तद्ब्रह्माहं न संशयः ॥ ३०.२३॥  
  
ब्रह्माहमपि काणोऽहं बधिरोऽहं परोऽस्म्यहम् ।  
सर्वं ब्रह्म न सन्देहस्तद्ब्रह्माहं न संशयः ॥ ३०.२४॥  
  
देहोऽहमिति तादात्म्यं देहस्य परमात्मनः ।  
सर्वं ब्रह्म न सन्देहस्तद्ब्रह्माहं न संशयः ॥ ३०.२५॥  
  
सर्वोऽहमिति तादात्म्यं सर्वस्य परमात्मनः ।  
इति भावय यत्नेन ब्रह्मैवाहमिति प्रभो ॥ ३०.२६॥  
  
दृढनिश्चयमेवेदं सत्यं सत्यमहं परम् ।  
दृढनिश्चयमेवात्र सद्गुरोर्वाक्यनिश्चयम् ॥ ३०.२७॥  
  
दृढनिश्चयसाम्राज्ये तिष्ठ तिष्ठ सदा परः ।  
अहमेव परं ब्रह्म आत्मानन्दप्रकाशकः ॥ ३०.२८॥  
  
शिवपूजा शिवश्चाहं विष्णुर्विष्णुप्रपूजनम् ।  
यद्यत् संवेद्यते किञ्चित् यद्यन्निश्चीयते क्वचित् ॥ ३०.२९॥  
  
तदेव त्वं त्वमेवाहं इत्येवं नास्ति किञ्चन ।  
इदं चित्तमिदं दृश्यं इत्येवमिति नास्ति हि ॥ ३०.३०॥  
  
सदसद्भावशेषोऽपि तत्तद्भेदं न विद्यते ।  
सुखरूपमिदं सर्वं सुखरूपमिदं न च ॥ ३०.३१॥  
  
लक्षभेदं सकृद्भेदं सर्वभेदं न विद्यते ।  
ब्रह्मानन्दो न सन्देहस्तद्ब्रह्माहं न संशयः ॥ ३०.३२॥  
  
ब्रह्मभेदं तुर्यभेदं जीवभेदमभेदकम् ।  
इदमेव हि नोत्पन्नं सर्वदा नास्ति किञ्चन ॥ ३०.३३॥  
  
स देवमिति निर्देशो नास्ति नास्त्येव सर्वदा ।  
अस्ति चेत् किल वक्तव्यं नास्ति चेत् कथमुच्यते ॥ ३०.३४॥  
  
परं विशेषमेवेति नास्ति किञ्चित् सदा मयि ।  
चञ्चलं मनश्चैव नास्ति नास्ति न संशयः ॥ ३०.३५॥  
  
एवमेव सदा पूर्णो निरीहस्तिष्ठ शान्तधीः ।  
सर्वं ब्रह्मास्मि पूर्णोऽस्मि एवं च न कदाचन ॥ ३०.३६॥  
  
आनन्दोऽहं वरिष्ठोऽहं ब्रह्मास्मीत्यपि नास्ति हि ।  
ब्रह्मानन्दमहानन्दमात्मानन्दमखण्डितम् ॥ ३०.३७॥  
  
इदं परमहन्ता च सर्वदा नास्ति किञ्चन ।  
इदं सर्वमिति ख्याति आनन्दं नेति नो भ्रमः ॥ ३०.३८॥  
  
सर्वं ब्रह्म न सन्देहस्तद्ब्रह्माहं न संशयः ।  
लक्ष्यलक्षणभावं च दृश्यदर्शनदृश्यता ॥ ३०.३९॥  
  
अत्यन्ताभावमेवेति सर्वदानुभवं महत् ।  
सर्वं ब्रह्म न सन्देहस्तद्ब्रह्माहं न संशयः ॥ ३०.४०॥  
  
गुह्यं मन्त्रं गुणं शास्त्रं सत्यं श्रोत्रं कलेवरम् ।  
मरणं जननं कार्यं कारणं पावनं शुभम् ॥ ३०.४१॥  
  
कामक्रोधौ लोभमोहौ मदो मात्सर्यमेव हि ।  
द्वैतदोषं भयं शोकं सर्वं नास्त्येव सर्वदा ॥ ३०.४२॥  
  
इदं नास्त्येव नास्त्येव नास्त्येव सकलं सुखम् ।  
इदं ब्रह्मेति मननमहं ब्रह्मेति चिन्तनम् ॥ ३०.४३॥  
  
अहं ब्रह्मेति मननं त्वं ब्रह्मत्वविनाशनम् ।  
सत्यत्वं ब्रह्मविज्ञानं असत्यत्वं न बाध्यते ॥ ३०.४४॥  
  
एक एव परो ह्यात्मा एकत्वश्रान्तिवर्जितः ।  
सर्वं ब्रह्म सदा ब्रह्म तद्ब्रह्माहं न संशयः ॥ ३०.४५॥  
  
जीवरूपा जीवभावा जीवशब्दत्रयं न हि ।  
ईशरूपं चेशभावं ईशशब्दं च कल्पितम् ॥ ३०.४६॥  
  
नाक्षरं न च सर्वं वा न पदं वाच्यवाचकम् ।  
हृदयं मन्त्रतन्त्रं च चित्तं बुद्धिर्न किञ्चन ॥ ३०.४७॥  
  
मूढो ज्ञानी विवेकी वा शुद्ध इत्यपि नास्ति हि ।  
निश्चयं प्रणवं तारं आत्मायं गुरुशिष्यकम् ॥ ३०.४८॥  
  
तूष्णीं तूष्णीं महातूष्णीं मौनं वा मौनभावनम् ।  
प्रकाशनं प्रकाशं च आत्मानात्मविवेचनम् ॥ ३०.४९॥  
  
ध्यानयोगं राजयोगं भोगमष्टाङ्गलक्षणम् ।  
सर्वं ब्रह्म न सन्देहस्तद्ब्रह्माहं न संशयः ॥ ३०.५०॥  
  
अस्तित्वभाषणं चापि नास्तित्वस्य च भाषणम् ।  
पञ्चाशद्वर्णरूपोऽहं चतुःषष्टिकलात्मकः ॥ ३०.५१॥  
  
सर्वं ब्रह्म न सन्देहस्तद्ब्रह्माहं न संशयः ।  
ब्रह्मैवाहं प्रसन्नात्मा ब्रह्मैवाहं चिदव्ययः ॥ ३०.५२॥  
  
शास्त्रज्ञानविदूरोऽहं वेदज्ञानविदूरकः ।  
उक्तं सर्वं परं ब्रह्म नास्ति सन्देहलेशतः ॥ ३०.५३॥  
  
सर्वं ब्रह्म न सन्देहस्तद्ब्रह्माहं न संशयः ।  
ब्रह्मैवाहं प्रसन्नात्मा ब्रह्मैवाहं चिदव्ययः ॥ ३०.५४॥  
  
इत्येवं ब्रह्मतन्मात्रं तत्र तुभ्यं प्रियं ततः ।  
यस्तु बुद्ध्येत सततं सर्वं ब्रह्म न संशयः ।  
नित्यं शृण्वन्ति ये मर्त्यास्ते चिन्मात्रमयामलाः ॥ ३०.५५॥  
  
सन्देहसन्देहकरोऽर्यकास्वकैः  
करादिसन्दोहजगद्विकारिभिः ।  
यो वीतमोहं न करोति दुर्हृदं  
विदेहमुक्तिं शिवदृक्प्रभावतः ॥ ३०.५६॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
ब्रह्मैकरूपत्वनिरूपणप्रकरणं नाम त्रिंशोऽध्यायः ॥  
  
  
  
३१          ॥ एकत्रिंशोऽध्यायः ॥  
  
ऋभुः -  
वक्ष्ये रहस्यमत्यन्तं साक्षाद्ब्रह्मप्रकाशकम् ।  
सर्वोपनिषदामर्थं सर्वलोकेषु दुर्लभम् ॥ ३१.१॥  
  
प्रज्ञानं ब्रह्म निश्चित्य पदद्वयसमन्वितम् ।  
महावाक्यं चतुर्वाक्यं ऋग्यजुःसामसम्भवम् ॥ ३१.२॥  
  
मम प्रज्ञैव ब्रह्माहं ज्ञानमात्रमिदं जगत् ।  
ज्ञानमेव जगत् सर्वं ज्ञानादन्यन्न विद्यते ॥ ३१.३॥  
  
ज्ञानस्यानन्तरं सर्वं दृश्यते ज्ञानरूपतः ।  
ज्ञानस्य ब्रह्मणश्चापि ममेव पृथङ् न हि ॥ ३१.४॥  
  
जीवः प्रज्ञानशब्दस्य ब्रह्मशब्दस्य चेश्वरः ।  
ऐक्यमस्मीत्यखण्डार्थमखण्डैकरसं ततम् ॥ ३१.५॥  
  
अखण्डाकारवृत्तिस्तु जीवन्मुक्तिरितीरितम् ।  
अखण्डैकरसं वस्तु विदेहो मुक्तिरुच्यते ॥ ३१.६॥  
  
ब्रह्मैवाहं न संसारी सच्चिदानन्दमस्म्यहम् ।  
निर्गुणोऽहं निरंशोऽहं परमानन्दवानहम् ॥ ३१.७॥  
  
नित्योऽहं निर्विकल्पोऽहं चिदहं चिदहं सदा ।  
अखण्डाकारवृत्त्याख्यं चित्तं ब्रह्मात्मना स्थितम् ॥ ३१.८॥  
  
लवणं तोयमात्रेण यथैकत्वमखण्डितम् ।  
अखण्डैकरसं वक्ष्ये विदेहो मुक्तिलक्षणम् ॥ ३१.९॥  
  
प्रज्ञापदं परित्यज्य ब्रह्मैव पदमेव हि ।  
अहमस्मि महानस्मि सिद्धोऽस्मीति परित्यजन् ॥ ३१.१०॥  
  
स्मरणं च परित्यज्य भावनं चित्तकर्तृकम् ।  
सर्वमन्तः परित्यज्य सर्वशून्यं परिस्थितिः ॥ ३१.११॥  
  
तूष्णीं स्थितिं च सन्त्यज्य ततो मौनविकल्पनम् ।  
यत्तच्चित्तं विकल्पांशं मनसा कल्पितं जगत् ॥ ३१.१२॥  
  
देहोऽहमित्यहङ्कारं द्वैतवृत्तिरितीरितम् ।  
सर्वं साक्षिरहं ब्रह्म इत्येवं दृढनिश्चयम् ॥ ३१.१३॥  
  
सर्वदाऽसंशयं ब्रह्म साक्षिवृत्तिरितीरितम् ।  
द्वैतवृत्तिः साक्षवृत्तिरखण्डाकारवृत्तिकम् ॥ ३१.१४॥  
  
अखण्डैकरसं चेति लोके वृत्तित्रयं भवेत् ।  
प्रथमे निश्चिते द्वैते द्वितीये साक्षिसंशयः ॥ ३१.१५॥  
  
तृतीये पदभागे हि दृढनिश्चयमीरितम् ।  
एतत्त्रयार्थं संशोध्य तं परित्यज्य निश्चिनु ॥ ३१.१६॥  
  
अखण्डैकरसाकारो नित्यं तन्मयतां व्रज ।  
अभ्यासवाक्यमेतत्तु सदाऽभ्यासस्य कारणम् ॥ ३१.१७॥  
  
मननस्य परं वाक्यं योऽयं चन्दनवृक्षवत् ।  
युक्तिभिश्चिन्तनं वृत्तं पदत्रयमुदाहृतम् ॥ ३१.१८॥  
  
अहं पदस्य जीवोऽर्थ ईशो ब्रह्मपदस्य हि ।  
अस्मीति पदभागस्य अखण्डाकारवृत्तिकम् ॥ ३१.१९॥  
  
पदत्रयं परित्यज्य विचार्य मनसा सह ।  
अखण्डैकरसं प्राप्य विदेहो मुक्तिलक्षणम् ॥ ३१.२०॥  
  
अहं ब्रह्मास्मि चिन्मात्रं सच्चिदानन्दविग्रहः ।  
अहं ब्रह्मास्मि वाक्यस्य श्रवणानन्तरं सदा ॥ ३१.२१॥  
  
अहं ब्रह्मास्मि नित्योऽस्मि शान्तोऽस्मि परमोऽस्म्यहम् ।  
निर्गुणोऽहं निरीहोऽहं निरंशोऽस्मि सदा स्मृतः ॥ ३१.२२॥var was निर्यशोऽस्मि  
आत्मैवास्मि न सन्देहः अखण्डैकरसोऽस्म्यहम् ।  
एवं निरन्तरं तज्ज्ञो भावयेत् परमात्मनि ॥ ३१.२३॥  
  
यथा चानुभवं वाक्यं तस्मादनुभवेत् सदा ।  
आरम्भाच्च द्वितीयात्तु स्मृतमभ्यासवाक्यतः ॥ ३१.२४॥  
  
तृतीयान्तत्त्वमस्येति वाक्यसामान्यनिर्णयम् ।  
तत्पदं त्वम्पदं त्वस्य पदत्रयमुदाहृतम् ॥ ३१.२५॥  
  
तत्पदस्येश्वरो ह्यर्थो जीवोऽर्थस्त्वम्पदस्य हि ।  
ऐक्यस्यापि पदस्यार्थमखण्डैकरसं पदम् ॥ ३१.२६॥  
  
द्वैतवृत्तिः साक्षवृत्तिरखण्डाकारवृत्तिकः ।  
अखण्डं सच्चिदानन्दं तत्त्वमेवासि निश्चयः ॥ ३१.२७॥  
  
त्वं ब्रह्मासि न सन्देहस्त्वमेवासि चिदव्ययः ।  
त्वमेव सच्चिदानन्दस्त्वमेवाखण्डनिश्चयः ॥ ३१.२८॥  
  
इत्येवमुक्तो गुरुणा स एव परमो गुरुः ।  
अहं ब्रह्मेति निश्चित्य सच्छिष्यः परमात्मवान् ॥ ३१.२९॥  
  
नान्यो गुरुर्नान्यशिष्यस्त्वं ब्रह्मासि गुरुः परः ।  
सर्वमन्त्रोपदेष्टारो गुरवः स गुरुः परः ॥ ३१.३०॥  
  
त्वं ब्रह्मासीति वक्तारं गुरुरेवेति निश्चिनु ।  
तथा तत्त्वमसि ब्रह्म त्वमेवासि च सद्गुरुः ॥ ३१.३१॥  
  
सद्गुरोर्वचने यस्तु निश्चयं तत्त्वनिश्चयम् ।  
करोति सततं मुक्तेर्नात्र कार्या विचारणा ॥ ३१.३२॥  
  
महावाक्यं गुरोर्वाक्यं तत्त्वमस्यादिवाक्यकम् ।  
शृणोतु श्रवणं चित्तं नान्यत् श्रवणमुच्यते ॥ ३१.३३॥  
  
सर्ववेदान्तवाक्यानामद्वैते ब्रह्मणि स्थितिः ।  
इत्येवं च गुरोर्वक्त्रात् श्रुतं ब्रह्मेति तच्छ्रवः ॥ ३१.३४॥  
  
गुरोर्नान्यो मन्त्रवादी एक एव हि सद्गुरुः ।  
त्वं ब्रह्मासीति येनोक्तं एष एव हि सद्गुरुः ॥ ३१.३५॥  
  
वेदान्तश्रवणं चैतन्नान्यच्छ्रवणमीरितम् ।  
युक्तिभिश्चिन्तनं चैव मननं परिकथ्यते ॥ ३१.३६॥  
  
एवं चन्दनवृक्षोऽपि श्रुतोऽपि परिशोध्यते ।  
त्वं ब्रह्मासीति चोक्तोऽपि संशयं परिपश्यति ॥ ३१.३७॥  
  
संशोध्य निश्चिनोत्येवमात्मानं परिशोध्यते ।  
युक्तिर्नाम वदाम्यत्र देहोनाहं विनाशतः ॥ ३१.३८॥  
  
स्थूलदेहं सूक्ष्मदेहं स्थूलसूक्ष्मं च कारणम् ।  
त्रयं चथुर्थे नास्तीति सर्वं चिन्मात्रमेव हि ॥ ३१.३९॥  
  
एतत्सर्वं जडत्वाच्च दृश्यत्वाद्घटवन्नहि ।  
अहं चैतन्यमेवात्र दृग्रूपत्वाल्लयं न हि ॥ ३१.४०॥  
  
सत्यं ज्ञानमनन्तं यदात्मनः सहजा गुणाः ।  
अन्ततं जडदुःखादि जगतः प्रथितो गुणः ॥ ३१.४१॥  
  
तस्मादहं ब्रह्म एव इदं सर्वमसत्यकम् ।  
एवं च मननं नित्यं करोति ब्रह्मवित्तमः ॥ ३१.४२॥  
  
वक्ष्ये निदिध्यासनं च उभयत्यागलक्षणम् ।  
त्वं ब्रह्मासीति श्रवणं मननं चाहमेव हि ॥ ३१.४३॥  
  
एतत्त्यागं निदिध्यासं सजातीयत्वभावनम् ।  
विजातीयपरित्यागं स्वगतत्वविभावनम् ॥ ३१.४४॥  
  
सर्वत्यागं परित्यज्य तुरीयत्वं च वर्जनम् ।  
ब्रह्मचिन्मात्रसारत्वं साक्षात्कारं प्रचक्षते ॥ ३१.४५॥  
  
उपदेशे महावाक्यमस्तित्वमिति निर्णयः ।  
तथैवानुभवं वाक्यमहं ब्रह्मास्मि निर्णयः ॥ ३१.४६॥  
  
प्रज्ञानं ब्रह्मवाक्योत्थमभ्यासार्थमितीरितम् ।  
अयमात्मेति वाक्योत्थदर्शनं वाक्यमीरितम् ॥ ३१.४७॥  
  
अयमेकपदं चैक आत्मेति ब्रह्म च त्रयम् ।  
अयम्पदस्य जीवोऽर्थ आत्मनो ईश्वरः परः ॥ ३१.४८॥  
  
तथा ब्रह्मपदस्यार्थ अखण्डाकारवृत्तिकम् ।  
अखण्डैकरसं सर्वं पदत्रयलयं गतम् ॥ ३१.४९॥  
  
अखण्डैकरसो ह्यात्मा नित्यशुद्धविमुक्तकः ।  
तदेव सर्वमुद्भूतं भविष्यति न संशयः ॥ ३१.५०॥  
  
अखण्डैकरसो देव अयमेकमुदीरितम् ।  
आत्मेति पदमेकस्य ब्रह्मेति पदमेककम् ॥ ३१.५१॥  
  
अयं पदस्य जीवोऽर्थ आत्मेतीश्वर ईरितः ।  
अस्यार्थोऽस्मीत्यखण्डार्थमखण्डैकरसं पदम् ॥ ३१.५२॥  
  
द्वैतवृत्तिः साक्षिवृत्तिरखण्डाकारवृत्तिकम् ।  
अखण्डैकरसं पश्चात् सोऽहमस्मीति भावय ॥ ३१.५३॥  
  
इत्येवं च चतुर्वाक्यतात्पर्यार्थं समीरितम् ।  
उपाधिसहितं वाक्यं केवलं लक्ष्यमीरितम् ॥ ३१.५४॥  
  
किञ्चिज्ज्ञत्वादि जीवस्य सर्व ज्ञत्वादि चेश्वरः ।  
जीवोऽपरो सचैतन्यमीश्वरोऽहं परोक्षकः ॥ ३१.५५॥  
  
सर्वशून्यमिति त्याज्यं ब्रह्मास्मीति विनिश्चयः ।  
अहं ब्रह्म न सन्देहः सच्चिदानन्दविग्रहः ॥ ३१.५६॥  
  
अहमैक्यं परं गत्वा स्वस्वभावो भवोत्तम ।  
एतत्सर्वं महामिथ्या नास्ति नास्ति न संशयः ॥ ३१.५७॥  
  
सर्वं नास्ति न सन्देहः सर्वं ब्रह्म न संशयः ।  
एकाकारमखण्डार्थं तदेवाहं न संशयः ।  
ब्रह्मेदं वितताकारं तद्ब्रह्माहं न संशयः ॥ ३१.५८॥  
  
सूतः -  
भवोद्भवमुखोद्भवं भवहराद्यहृद्यं भुवि  
प्रकृष्टरसभावतः प्रथितबोधबुद्धं भव ।  
भजन्ति भसिताङ्गका भरितमोदभारादरा  
भुजङ्गवरभूषणं भुवनमध्यवृन्दावनम् ॥ ३१.५९॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
महावाक्यार्थनिरूपणप्रकरणं नाम एकत्रिंशोऽध्यायः ॥  
  
  
  
३२          ॥ द्वात्रिंशोऽध्यायः ॥  
  
ऋभुः -  
वक्ष्ये पुनरसत्त्यागं ब्रह्मनिश्चयमेव च ।  
यस्य श्रवणमात्रेण सद्यो मुक्तो भवेन्नरः ॥ ३२.१॥  
  
चित्तसत्ता मनःसत्ता ब्रह्मसत्ताऽन्यथा स्थिता ।  
सर्वं मिथ्या न सन्देहो ब्रह्मैवाहं न संशयः ॥ ३२.२॥  
  
देहसत्ता लिङ्गसत्ता भावसत्ताऽक्षरा स्थिता ।  
सर्वं मिथ्या न सन्देहो ब्रह्मैवाहं न संशयः ॥ ३२.३॥  
  
दृश्यं च दर्शनं दृष्टा कर्ता कारयिता क्रिया ।var was  द्रष्टा  
सर्वं मिथ्या न सन्देहो ब्रह्मैवाहं न संशयः ॥ ३२.४॥  
  
एकं द्वित्वं पृथग्भावं अस्ति नास्तीति निर्णयः ।  
सर्वं मिथ्या न सन्देहो ब्रह्मैवाहं न संशयः ॥ ३२.५॥  
  
शास्त्रभेदं वेदभेदं मुक्तीनां भेदभावनम् ।  
सर्वं मिथ्या न सन्देहो ब्रह्मैवाहं न संशयः ॥ ३२.६॥  
  
जातिभेदं वर्णभेदं शुद्धाशुद्धविनिर्णयः ।  
सर्वं मिथ्या न सन्देहो ब्रह्मैवाहं न संशयः ॥ ३२.७॥  
  
अखण्डाकारवृत्तिश्च अखण्डैकरसं परम् ।  
सर्वं मिथ्या न सन्देहो ब्रह्मैवाहं न संशयः ॥ ३२.८॥  
  
परापरविकल्पश्च पुण्यपापविकल्पनम् ।  
सर्वं मिथ्या न सन्देहो ब्रह्मैवाहं न संशयः ॥ ३२.९॥  
  
कल्पनाकल्पनाद्वैतं मनोकल्पनभावनम् ।  
सर्वं मिथ्या न सन्देहो ब्रह्मैवाहं न संशयः ॥ ३२.१०॥  
  
सिद्धं साध्यं साधनं च नाशनं ब्रह्मभावनम् ।  
सर्वं मिथ्या न सन्देहो ब्रह्मैवाहं न संशयः ॥ ३२.११॥  
  
आत्मज्ञानं मनोधर्मं मनोऽभावे कुतो भवेत् ।  
सर्वं मिथ्या न सन्देहो ब्रह्मैवाहं न संशयः ॥ ३२.१२॥  
  
अज्ञानं च मनोधर्मस्तदभावे च तत्कुतः ।  
सर्वं मिथ्या न सन्देहो ब्रह्मैवाहं न संशयः ॥ ३२.१३॥  
  
शमो दमो मनोधर्मस्तदभावे च तत्कुतः ।  
सर्वं मिथ्या न सन्देहो ब्रह्मैवाहं न संशयः ॥ ३२.१४॥  
  
बन्धमोक्षौ मनोधर्मौ तदभावे कुतो भवेत् ।  
सर्वं मिथ्या न सन्देहो ब्रह्मैवाहं न संशयः ॥ ३२.१५॥  
  
सर्वं मिथ्या जगन्मिथ्या देहो मिथ्या जडत्वतः ।  
सर्वं मिथ्या न सन्देहो ब्रह्मैवाहं न संशयः ॥ ३२.१६॥  
  
ब्रह्मलोकः सदा मिथ्या बुद्धिरूपं तदेव हि ।  
सर्वं मिथ्या न सन्देहो ब्रह्मैवाहं न संशयः ॥ ३२.१७॥  
  
विष्णुलोकः सदा मिथ्या शिवमेव हि सर्वदा ।  
सर्वं मिथ्या न सन्देहो ब्रह्मैवाहं न संशयः ॥ ३२.१८॥  
  
रुद्रलोकः सदा मिथ्या अहङ्कारस्वरूपतः ।  
सर्वं मिथ्या न सन्देहो ब्रह्मैवाहं न संशयः ॥ ३२.१९॥  
  
चन्द्रलोकः सदा मिथ्या मनोरूपविकल्पनम् ।  
सर्वं मिथ्या न सन्देहो ब्रह्मैवाहं न संशयः ॥ ३२.२०॥  
  
दिशो लोकः सदा मिथ्या श्रोत्रशब्दसमन्वितः ।  
सर्वं मिथ्या न सन्देहो ब्रह्मैवाहं न संशयः ॥ ३२.२१॥  
  
सूर्यलोकः सदा मिथ्या नेत्ररूपसमन्वितः ।  
सर्वं मिथ्या न सन्देहो ब्रह्मैवाहं न संशयः ॥ ३२.२२॥  
  
वरुणस्य सदा लोको जिह्वारससमन्वितः ।  
सर्वं मिथ्या न सन्देहो ब्रह्मैवाहं न संशयः ॥ ३२.२३॥  
  
त्वचो लोकः सदा मिथ्या वायोः स्पर्शसमन्वितः ।  
सर्वं मिथ्या न सन्देहो ब्रह्मैवाहं न संशयः ॥ ३२.२४॥  
  
अश्विनोर्घ्राणलोकश्च गन्धद्वैतसमन्वितः ।  
सर्वं मिथ्या न सन्देहो ब्रह्मैवाहं न संशयः ॥ ३२.२५॥  
  
अग्नेर्लोकः सदा मिथ्या वागेव वचनेन तत् ।  
सर्वं मिथ्या न सन्देहो ब्रह्मैवाहं न संशयः ॥ ३२.२६॥  
  
इन्द्रलोकः सदा मिथ्या पाणिपादेन संयुतः ।  
सर्वं मिथ्या न सन्देहो ब्रह्मैवाहं न संशयः ॥ ३२.२७॥  
  
उपेन्द्रस्य महर्लोको गमनेन पदं युतम् ।  
सर्वं मिथ्या न सन्देहो ब्रह्मैवाहं न संशयः ॥ ३२.२८॥  
  
मृत्युरेव सदा नास्ति पायुरेव विसर्गकम् ।  
सर्वं मिथ्या न सन्देहो ब्रह्मैवाहं न संशयः ॥ ३२.२९॥  
  
प्रजापतेर्महर्लोको गुह्यमानन्दसंयुतम् ।  
सर्वं मिथ्या न सन्देहो ब्रह्मैवाहं न संशयः ॥ ३२.३०॥  
  
सर्वं मिथ्या न सन्देहः सर्वमात्मेति निश्चितम् ।  
तितिक्षोश्च समाधानं श्रद्धा चाचार्यभाषणे ॥ ३२.३१॥  
  
मुमुक्षुत्वं च मोक्षश्च मोक्षार्थे मम जीवने ।  
चतुःसाधनसम्पन्नः सोऽधिकारीति निश्चयः ॥ ३२.३२॥  
  
जीवब्रह्मैक्यसद्भावं वियद्ब्रह्मेति निश्चयः ।  
वेदान्तब्रह्मणो बोध्यं बोधकं बन्धमुच्यते ॥ ३२.३३॥  
  
सर्वज्ञाननिर्वृत्तिश्चेदानन्दावाप्तिकं फलम् ।var was  निवृत्ति  
इत्येवमादिभिः शब्दैः प्रोक्तं सर्वमसत् सदा ॥ ३२.३४॥  
  
सर्वशब्दार्थरूपं च निश्चयं भावनं तथा ।  
ब्रह्ममात्रं परं सत्यमन्यत् सर्वमसत् सदा ॥ ३२.३५॥  
  
अनेकशब्दश्रवणमनेकार्थविचारणम् ।  
सर्वं मिथ्या न सन्देहो ब्रह्मैवाहं न संशयः ॥ ३२.३६॥  
  
नानुध्यायाद्ब्रह्मशब्दान् इत्युक्त्वा ह महानसि ।  
ब्रह्मोपदेशकाले तु सर्वं चोक्तं न संशयः ॥ ३२.३७॥  
  
ब्रह्मैवाहमिदं द्वैतं चित्तसत्ताविभावनम् ।  
चिन्मात्रोऽहमिदं द्वैतं जीवब्रह्मेति भावनम् ॥ ३२.३८॥  
  
अहं चिन्मात्रमन्त्रं वा कार्यकारणचिन्तनम् ।  
अक्षयानन्दविज्ञानमखण्डैकरसाद्वयम् ॥ ३२.३९॥  
  
परं ब्रह्म इदं ब्रह्म शान्तं ब्रह्म स्वयं जगत् ।  
अन्तरिन्द्रियविज्ञानं बाह्येन्द्रियनिरोधनम् ॥ ३२.४०॥  
  
सर्वोपदेशकालं च साम्यं शेषं महोदयम् ।  
भूमिरापोऽनलो वायुः खं मनो बुद्धिरेव च ॥ ३२.४१॥  
  
कारणं कार्यभेदं च शास्त्रमार्गैककल्पनम् ।  
अहं ब्रह्म इदं ब्रह्म सर्वं ब्रह्मेति शब्दतः ॥ ३२.४२॥  
  
सत्यरूपं क्वचिन्नास्ति सत्यं नाम कदा नहि ।  
संशयं च विपर्यासं सङ्कल्पः कारणं भ्रमः ॥ ३२.४३॥  
  
आत्मनोऽन्यत् क्वचिन्नास्ति सर्वं मिथ्या न संशयः ।  
महतां ह्यद्यते मन्त्री मेधाशुद्धिशुभाशुभम् ॥ ३२.४४॥  
  
देशभेदं वस्तुभेदं न च चैतन्यभेदकम् ।  
आत्मनोऽन्यत् पृथग्भावमात्मनोऽन्यन्निरूपणम् ॥ ३२.४५॥  
  
आत्मनोऽन्यन्नामरूपमात्मनोऽन्यच्छुभाशुभम् ।  
आत्मनोऽन्यद्वस्तुसत्ता आत्मनोऽन्यज्जगत्त्रयम् ॥ ३२.४६॥  
  
आत्मनोऽन्यत् सुःखं दुःखमात्मनोऽन्यद्विचिन्तनम् ।  
आत्मनोऽन्यत्प्रपञ्चं वा आत्मनोऽन्यज्जयाजयौ ॥ ३२.४७॥  
  
आत्मनोऽन्यद्देवपूजा आत्मनोऽन्यच्छिवार्चनम् ।  
आत्मनोऽन्यन्महाध्यानमात्मनोऽन्यत् कलाक्रमम् ॥ ३२.४८॥  
  
सर्वं मिथ्या न सन्देहो ब्रह्म सर्वं न संशयः ।  
सर्वमुक्तं भगवता निदिध्यासस्तु सर्वदा ॥ ३२.४९॥  
  
सकृच्छ्रवणमात्रेण हृदयग्रन्थिरन्तिमम् ।  
कर्मनाशं च मूढानां महतां मुक्तिरेव हि ॥ ३२.५०॥  
  
अनेककोटिजननपातकं भस्मसाद्भवेत् ।  
सत्यं सत्यं पुनः सत्यं सत्यं सर्वं विनश्यति ।  
सद्यो मुक्तिर्न सन्देहो नास्ति मङ्गलमङ्गलम् ॥ ३२.५१॥  
  
क्व भेदभावदर्शनं न चैव शोकमोहहृत्  
प्रपश्यतां श्रुते शिखाविशेषमैक्यभावनात् ।  
यतो भवेज्जगाद तं महेश येन जीवितं  
यदन्तराऽविशत् सदा यथोर्णनाभतन्तुवत् ॥ ३२.५२॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
सर्वमिथ्यात्वनिरूपणप्रकरणं नाम द्वात्रिंशोऽध्यायः ॥  
  
  
  
३३          ॥ त्रयस्त्रिंशोऽध्यायः ॥  
  
ऋभुः -  
वक्ष्ये परं ब्रह्ममात्रमनुत्पन्नमिदं जगत् ।  
सत्पदानन्दमात्रोऽहमनुत्पन्नमिदं जगत् ॥ ३३.१॥  
  
आत्मैवाहं परं ब्रह्म नान्यत् संसारदृष्टयः ।  
सत्पदानन्दमात्रोऽहमनुत्पन्नमिदं जगत् ॥ ३३.२॥  
  
सत्पदानन्दमात्रोऽहं चित्पदानन्दविग्रहम् ।  
अहमेवाहमेवैकमहमेव परात् परः ॥ ३३.३॥  
  
सच्चिदानदमेवैकमहं ब्रह्मैव केवलम् ।  
अहमस्मि सदा भामि एवं रूपं कुतोऽप्यसत् ॥ ३३.४॥  
  
त्वमित्येवं परं ब्रह्म चिन्मयानन्दरूपवान् ।  
चिदाकारं चिदाकाशं चिदेव परमं सुखम् ॥ ३३.५॥  
  
आत्मैवाहमसन्नाहं कूटस्थोऽहं गुरुः परः ।  
कालं नास्ति जगन्नास्ति कल्मषत्वानुभावनम् ॥ ३३.६॥  
  
अहमेव परं ब्रह्म अहमेव सदा शिवः ।  
शुद्धचैतन्य एवाहं शुद्धसत्वानुभावनः ॥ ३३.७॥  
  
अद्वयानन्दमात्रोऽहमव्ययोऽहं महानहम् ।  
सर्वं ब्रह्मैव सततं सर्वं ब्रह्मैव निर्मलः ॥ ३३.८॥  
  
सर्वं ब्रह्मैव नान्योऽस्ति सर्वं ब्रह्मैव चेतनः ।  
सर्वप्रकाशरूपोऽहं सर्वप्रियमनो ह्यहम् ॥ ३३.९॥  
  
एकान्तैकप्रकाशोऽहं सिद्धासिद्धविवर्जितः ।  
सर्वान्तर्यामिरूपोऽहं सर्वसाक्षित्वलक्षणम् ॥ ३३.१०॥  
  
शमो विचारसन्तोषरूपोऽहमिति निश्चयः ।  
परमात्मा परं ज्योतिः परं परविवर्जितः ॥ ३३.११॥  
  
परिपूर्णस्वरूपोऽहं परमात्माऽहमच्युतः ।  
सर्ववेदस्वरूपोऽहं सर्वशास्त्रस्य निर्णयः ॥ ३३.१२॥  
  
लोकानन्दस्वरूपोऽहं मुख्यानन्दस्य निर्णयः ।  
सर्वं ब्रह्मैव भूर्नास्ति सर्वं ब्रह्मैव कारणम् ॥ ३३.१३॥  
  
सर्वं ब्रह्मैव नाकार्यं सर्वं ब्रह्म स्वयं वरः ।  
नित्याक्षरोऽहं नित्योऽहं सर्वकल्याणकारकम् ॥ ३३.१४॥  
  
सत्यज्ञानप्रकाशोऽहं मुख्यविज्ञानविग्रहः ।  
तुर्यातुर्यप्रकाशोऽहं सिद्धासिद्धादिवर्जितः ॥ ३३.१५॥  
  
सर्वं ब्रह्मैव सततं सर्वं ब्रह्म निरन्तरम् ।  
सर्वं ब्रह्म चिदाकाशं नित्यब्रह्म निरञ्जनम् ॥ ३३.१६॥  
  
सर्वं ब्रह्म गुणातीतं सर्वं ब्रह्मैव केवलम् ।  
सर्वं ब्रह्मैव इत्येवं निश्चयं कुरु सर्वदा ॥ ३३.१७॥  
  
ब्रह्मैव सर्वमित्येवं सर्वदा दृढनिश्चयः ।  
सर्वं ब्रह्मैव इत्येवं निश्चयित्वा सुखी भव ॥ ३३.१८॥  
  
सर्वं ब्रह्मैव सततं भावाभावौ चिदेव हि ।  
द्वैताद्वैतविवादोऽयं नास्ति नास्ति न संशयः ॥ ३३.१९॥  
  
सर्वविज्ञानमात्रोऽहं सर्वं ब्रह्मेति निश्चयः ।  
गुह्याद्गुह्यतरं सोऽहं गुणातीतोऽहमद्वयः ॥ ३३.२०॥  
  
अन्वयव्यतिरेकं च कार्याकार्यं विशोधय ।  
सच्चिदानन्दरूपोऽहमनुत्पन्नमिदं जगत् ॥ ३३.२१॥  
  
ब्रह्मैव सर्वमेवेदं चिदाकाशमिदं जगत् ।  
ब्रह्मैव परमानन्दं आकाशसदृशं विभु ॥ ३३.२२॥  
  
ब्रह्मैव सच्चिदानन्दं सदा वाचामगोचरम् ।  
ब्रह्मैव सर्वमेवेदमस्ति नास्तीति केचन ॥ ३३.२३॥  
  
आनन्दभावना किञ्चित् सदसन्मात्र एव हि ।  
ब्रह्मैव सर्वमेवेदं सदा सन्मात्रमेव हि ॥ ३३.२४॥  
  
ब्रह्मैव सर्वमेवदं चिद्घनानन्दविग्रहम् ।  
ब्रह्मैव सच्च सत्यं च सनातनमहं महत् ॥ ३३.२५॥  
  
ब्रह्मैव सच्चिदानन्दं ओतप्रोतेव तिष्ठति ।  
ब्रह्मैव सच्चिदानन्दं सर्वाकारं सनातनम् ॥ ३३.२६॥  
  
ब्रह्मैव सच्चिदानन्दं परमानदमव्ययम् ।  
ब्रह्मैव सच्चिदानन्दं मायातीतं निरञ्जनम् ॥ ३३.२७॥  
  
ब्रह्मैव सच्चिदानन्दं सत्तामात्रं सुखात् सुखम् ।  
ब्रह्मैव सच्चिदानन्दं चिन्मात्रैकस्वरूपकम् ॥ ३३.२८॥  
  
ब्रह्मैव सच्चिदानन्दं सर्वभेदविवर्जितम् ।  
सच्चिदानन्दं ब्रह्मैव नानाकारमिव स्थितम् ॥ ३३.२९॥  
  
ब्रह्मैव सच्चिदानन्दं कर्ता चावसरोऽस्ति हि ।  
सच्चिदानदं ब्रह्मैव परं ज्योतिः स्वरूपकम् ॥ ३३.३०॥  
  
ब्रह्मैव सच्चिदानन्दं नित्यनिश्चलमव्ययम् ।  
ब्रह्मैव सच्चिदानन्दं वाचावधिरसावयम् ॥ ३३.३१॥  
  
ब्रह्मैव सच्चिदानन्दं स्वयमेव स्वयं सदा ।  
ब्रह्मैव सच्चिदानन्दं न करोति न तिष्ठति ॥ ३३.३२॥  
  
ब्रह्मैव सच्चिदानन्दं न गच्छति न तिष्ठति ।  
ब्रह्मैव सच्चिदानन्दं ब्रह्मणोऽन्यन्न किञ्चन ॥ ३३.३३॥  
  
ब्रह्मैव सच्चिदानन्दं न शुक्लं न च कृष्णकम् ।  
ब्रह्मैव सच्चिदानन्दं सर्वाधिष्ठानमव्ययम् ॥ ३३.३४॥  
  
ब्रह्मैव सच्चिदानन्दं न तूष्णीं न विभाषणम् ।  
ब्रह्मैव सच्चिदानन्दं सत्त्वं नाहं न किञ्चन ॥ ३३.३५॥  
  
ब्रह्मैव सच्चिदानन्दं परात्परमनुद्भवम् ।  
ब्रह्मैव सच्चिदानन्दं तत्त्वातीतं महोत्सवम् ॥ ३३.३६॥  
  
ब्रह्मैव सच्चिदानन्दं परमाकाशमाततम् ।  
ब्रह्मैव सच्चिदानन्दं सर्वदा गुरुरूपकम् ॥ ३३.३७॥  
  
ब्रह्मैव सच्चिदानन्दं सदा निर्मलविग्रहम् ।  
ब्रह्मैव सच्चिदानन्दं शुद्धचैतन्यमाततम् ॥ ३३.३८॥  
  
ब्रह्मैव सच्चिदानन्दं स्वप्रकाशात्मरूपकम् ।  
ब्रह्मैव सच्चिदानन्दं निश्चयं चात्मकारणम् ॥ ३३.३९॥  
  
ब्रह्मैव सच्चिदानन्दं स्वयमेव प्रकाशते ।  
ब्रह्मैव सच्चिदानन्दं नानाकार इति स्थितम् ॥ ३३.४०॥  
  
ब्रह्मैव सच्चिदाकारं भ्रान्ताधिष्ठानरूपकम् ।  
ब्रह्मैव सच्चिदानन्दं सर्वं नास्ति न मे स्थितम् ॥ ३३.४१॥  
  
वाचामगोचरं ब्रह्म सच्चिदानदविग्रहम् ।  
सच्चिदानन्दरूपोऽहमनुत्पन्नमिदम् जगत् ॥ ३३.४२॥  
  
ब्रह्मैवेदं सदा सत्यं नित्यमुक्तं निरञ्जनम् ।  
सच्चिदानन्दं ब्रह्मैव एकमेव सदा सुखम् ॥ ३३.४३॥  
  
सच्चिदानन्दं ब्रह्मैव पूर्णात् पूर्णतरं महत् ।  
सच्चिदानन्दं ब्रह्मैव सर्वव्यापकमीश्वरम् ॥ ३३.४४॥  
  
सच्चिदानन्दं ब्रह्मैव नामरूपप्रभास्वरम् ।  
सच्चिदानन्दं ब्रह्मैव अनन्तानन्दनिर्मलम् ॥ ३३.४५॥  
  
सच्चिदानन्दं ब्रह्मैव परमानन्ददायकम् ।  
सच्चिदानन्दं ब्रह्मैव सन्मात्रं सदसत्परम् ॥ ३३.४६॥  
  
सच्चिदानन्दं ब्रह्मैव सर्वेषां परमव्ययम् ।  
सच्चिदानन्दं ब्रह्मैव मोक्षरूपं शुभाशुभम् ॥ ३३.४७॥  
  
सच्चिदानन्दं ब्रह्मैव परिच्छिन्नं न हि क्वचित् ।  
ब्रह्मैव सर्वमेवेदं शुद्धबुद्धमलेपकम् ॥ ३३.४८॥  
  
सच्चिदानन्दरूपोऽहमनुत्पन्नमिदं जगत् ।  
एतत् प्रकरणं सत्यं सद्योमुक्तिप्रदायकम् ॥ ३३.४९॥  
  
सर्वदुःखक्षयकरं सर्वविज्ञानदायकम् ।  
नित्यानन्दकरं सत्यं शान्तिदान्तिप्रदायकम् ॥ ३३.५०॥  
  
यस्त्वन्तकान्तकमहेश्वरपादपद्म-  
लोलम्बसप्रभहृदा परिशीलकश्च ।  
वृन्दारवृन्दविनतामलदिव्यपादो  
भावो भवोद्भवकृपावशतो भवेच्च ॥ ३३.५१॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
सच्चिदानन्दरूपताप्रकरणं नाम त्रयस्त्रिंशोऽध्यायः ॥  
  
  
  
३४          ॥ चतुस्त्रिंशोऽध्यायः ॥  
  
ऋभुः -  
शृणुष्व ब्रह्म विज्ञानमद्भुतं त्वतिदुर्लभम् ।  
एकैकश्रवणेनैव कैवल्यं परमश्नुते ॥ ३४.१॥  
  
सत्यं सत्यं जगन्नास्ति सङ्कल्पकलनादिकम् ।  
नित्यानन्दमयं ब्रह्मविज्ञानं सर्वदा स्वयम् ॥ ३४.२॥  
  
आनन्दमव्ययं शान्तमेकरूपमनामयम् ।  
चित्तप्रपञ्चं नैवास्ति नास्ति कार्यं च तत्त्वतः ॥ ३४.३॥  
  
प्रपञ्चभावना नास्ति दृश्यरूपं न किञ्चन ।  
असत्यरूपं सङ्कल्पं तत्कार्यं च जगन्न हि ॥ ३४.४॥  
  
सर्वमित्येव नास्त्येव कालमित्येवमीश्वरः ।  
वन्ध्याकुमारे भीतिश्च तदधीनमिदं जगत् ॥ ३४.५॥  
  
गन्धर्वनगरे शृङ्गे मदग्रे दृश्यते जगत् ।  
मृगतृष्णाजलं पीत्वा तृप्तिश्चेदस्त्विदं जगत् ॥ ३४.६॥  
  
नगे शृङ्गे न बाणेन नष्टं पुरुषमस्त्विदम् ।  
गन्धर्वनगरे सत्ये जगद्भवतु सर्वदा ॥ ३४.७॥  
  
गगने नीलमासिन्धौ जगत् सत्यं भविष्यति ।  
शुक्तिकारजतं सत्यं भूषणं चिज्जगद्भवेत् ॥ ३४.८॥  
  
रज्जुसर्पेण नष्टश्चेत् नरो भवति संसृतिः ।  
जातिरूपेण बाणेन ज्वालाग्नौ नाशिते सति ॥ ३४.९॥  
  
रम्भास्तम्भेन काष्ठेन पाकसिद्धिर्जगद्भवेत् ।  
नित्यानन्दमयं ब्रह्म केवलं सर्वदा स्वयम् ॥ ३४.१०॥  
  
सद्यः कुमारिकारूपैः पाके सिद्धे जगद्भवेत् ।  
नित्यानन्दमयं ब्रह्म केवलं सर्वदा स्वयम् ॥ ३४.११॥  
  
मित्याटव्यां वायसान्नं अस्ति चेज्जगदुद्भवम् ।  
मूलारोपणमन्त्रस्य प्रीतिश्चेद्भाषणं जगत् ॥ ३४.१२॥  
  
मासात् पूर्वं मृतो मर्त्य आगतश्चेज्जगद् भवेत् ।  
तक्रं क्षीरस्वरूपं चेत् किञ्चित् किञ्चिज्जगद्भवेत् ॥ ३४.१३॥  
  
गोस्तनादुद्भवं क्षीरं पुनरारोहणं जगत् ।  
भूरजस्याअब्दमुत्पन्नं जगद्भवतु सर्वदा ॥ ३४.१४॥  
  
कूर्मरोम्णा गजे बद्धे जगदस्तु मदोत्कटे ।  
मृणालतन्तुना मेरुश्चलितश्चेज्जगद् भवेत् ॥ ३४.१५॥  
  
तरङ्गमालया सिन्धुः बद्धश्चेदस्त्विदं जगत् ।  
ज्वालाग्निमण्डले पद्मं वृद्धं चेत् तज्जगद्भवेत् ॥ ३४.१६॥  
  
महच्छैलेन्द्रनिलयं सम्भवश्चेदिदं भवेत् ।  
नित्यानन्दमयं ब्रह्म केवलं सर्वदा स्वयम् ॥ ३४.१७॥  
  
मीन आगत्य पद्माक्षे स्थितश्चेदस्त्विदं जगत् ।  
निगीर्णश्चेद्भङ्गसूनुः मेरुपुच्छवदस्त्विदम् ॥ ३४.१८॥  
  
मशकेनाशिते सिंहे हते भवतु कल्पनम् ।  
अणुकोटरविस्तीर्णे त्रैलोक्ये चेज्जगद्भवेत् ॥ ३४.१९॥  
  
स्वप्ने तिष्ठति यद्वस्तु जागरे चेज्जगद्भवेत् ।  
नदीवेगो निश्चलश्चेत् जगद्भवतु सर्वदा ॥ ३४.२०॥  
  
जात्यन्धै रत्नविषयः सुज्ञातश्चेज्जगद्भवेत् ।  
चन्द्रसूर्यादिकं त्यक्त्वा राहुश्चेत् दृश्यते जगत् ॥ ३४.२१॥  
  
भ्रष्टबीजेन उत्पन्ने वृद्धिश्चेच्चित्तसम्भवः ।  
महादरिद्रैराढ्यानां सुखे ज्ञाते जगद्भवेत् ॥ ३४.२२॥  
  
दुग्धं दुग्धगतक्षीरं पुनरारोहणं पुनः ।  
केवलं दर्पणे नास्ति प्रतिबिम्बं तदा जगत् ॥ ३४.२३॥  
  
यथा शून्यगतं व्योम प्रतिबिम्बेन वै जगत् ।  
अजकुक्षौ गजो नास्ति आत्मकुक्षौ जगन्न हि ॥ ३४.२४॥  
  
यथा तान्त्रे समुत्पन्ने तथा ब्रह्ममयं जगत् ।  
कार्पासकेऽग्निदग्धेन भस्म नास्ति तथा जगत् ॥ ३४.२५॥  
  
परं ब्रह्म परं ज्योतिः परस्तात् परतः परः ।  
सर्वदा भेदकलनं द्वैताद्वैतं न विद्यते ॥ ३४.२६॥  
  
चित्तवृत्तिर्जगद्दुःखं अस्ति चेत् किल नाशनम् ।  
मनःसङ्कल्पकं बन्ध अस्ति चेद्ब्रह्मभावना ॥ ३४.२७॥  
  
अविद्या कार्यदेहादि अस्ति चेद्द्वैतभावनम् ।  
चित्तमेव महारोगो व्याप्तश्चेद्ब्रह्मभेषजम् ॥ ३४.२८॥  
  
अहं शत्रुर्यदि भवेदहं ब्रह्मैव भावनम् ।  
देहोऽहमिति दुखं चेद्ब्रह्माहमिति निश्चिनु ॥ ३४.२९॥  
  
संशयश्च पिशाचश्चेद्ब्रह्ममात्रेण नाशय ।  
द्वैतभूताविष्टरेण अद्वैतं भस्म आश्रय ॥ ३४.३०॥  
  
अनात्मत्वपिशाचश्चेदात्ममन्त्रेण बन्धय ।  
नित्यानन्दमयं ब्रह्म केवलं सर्वदा स्वयम् ॥ ३४.३१॥  
  
चतुःषष्टिकदृष्टान्तैरेवं ब्रह्मैव साधितम् ।  
यः शृणोति नरो नित्यं स मुक्तो नात्र संशयः ॥ ३४.३२॥  
  
कृतार्थ एव सततं नात्र कार्या विचारणा ॥ ३४.३३॥  
  
मनोवचोविदूरगं त्वरूपगन्धवर्जितं  
हृदर्भकोकसन्ततं विजानतां मुदे सदा ।  
सदाप्रकाशदुज्वलप्रभाविकाससद्युति  
प्रकाशदं महेश्वर त्वदीयपादपङ्कजम् ॥ ३४.३४॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
दृष्टान्तैर्ब्रह्मसाधनप्रकरणं नाम चतुस्त्रिंशोऽध्यायः ॥  
  
  
  
३५          ॥ पञ्चत्रिंशोऽध्यायः ॥  
  
ऋभुः -  
निदाघ शृणु गुह्यं मे सद्यो मुक्तिप्रदं नृणाम् ।  
आत्मैव नान्यदेवेदं परमात्माहमक्षतः ॥ ३५.१॥  
  
अहमेव परं ब्रह्म सच्चिदानन्दविग्रहः ।  
अहमस्मि महानस्मि शिवोऽस्मि परमोऽस्म्यहम् ॥ ३५.२॥  
  
अदृश्यं परमं ब्रह्म नान्यदस्ति स्वभावतः ।  
सर्वं नास्त्येव नास्त्येव अहं ब्रह्मैव केवलम् ॥ ३५.३॥  
  
शान्तं ब्रह्म परं चास्मि सर्वदा नित्यनिर्मलः ।  
सर्वं नास्त्येव नास्त्येव अहं ब्रह्मैव केवलम् ॥ ३५.४॥  
  
सर्वसङ्कल्पमुक्तोऽस्मि सर्वसन्तोषवर्जितः ।  
कालकर्मजगद्द्वैतद्रष्टृदर्शनविग्रहः ॥ ३५.५॥  
  
आनन्दोऽस्मि सदानन्दकेवलो जगतां प्रियम् ।  
समरूपोऽस्मि नित्योऽस्मि भूतभव्यमजो जयः ॥ ३५.६॥  
  
चिन्मात्रोऽस्मि सदा भुक्तो जीवो बन्धो न विद्यते ।var was  मुक्तः  
श्रवणं षड्विधं लिङ्गं नैवास्ति जगदीदृशम् ॥ ३५.७॥  
  
चित्तसंसारहीनोऽस्मि चिन्मात्रत्वं जगत् सदा ।  
चित्तमेव हितं देह अविचारः परो रिपुः ॥ ३५.८॥  
  
अविचारो जगद्दुःखमविचारो महद्भयम् ।  
सद्योऽस्मि सर्वदा तृप्तः परिपूर्णः परो महान् ॥ ३५.९॥  
  
नित्यशुद्धोऽस्मि बुद्धोऽस्मि चिदाकाशोऽस्मि चेतनः ।  
आत्मैव नान्यदेवेदं परमात्माऽहमक्षतः ॥ ३५.१०॥  
  
सर्वदोषविहीनोऽस्मि सर्वत्र विततोऽस्म्यहम् ।  
वाचातीतस्वरूपोऽस्मि परमात्माऽहमक्षतः ॥ ३५.११॥  
  
चित्रातीतं परं द्वन्द्वं सन्तोषः समभावनम् ।  
अन्तर्बहिरनाद्यन्तं सर्वभेदविनिर्णयम् ॥ ३५.१२॥  
  
अहङ्कारं बलं सर्वं कामं क्रोधं परिग्रहम् ।  
ब्रह्मेन्द्रोविष्णुर्वरुणो भावाभावविनिश्चयः ॥ ३५.१३॥  
  
जीवसत्ता जगत्सत्ता मायासत्ता न किञ्चन ।  
गुरुशिष्यादिभेदं च कार्याकार्यविनिश्चयः ॥ ३५.१४॥  
  
त्वं ब्रह्मासीति वक्ता च अहं ब्रह्मास्मि सम्भवः ।  
सर्ववेदान्तविज्ञानं सर्वाम्नायविचारणम् ॥ ३५.१५॥  
  
इदं पदार्थसद्भावमहं रूपेण सम्भवम् ।  
वेदवेदान्तसिद्धान्तजगद्भेदं न विद्यते ॥ ३५.१६॥  
  
सर्वं ब्रह्म न सन्देहः सर्वमित्येव नास्ति हि ।  
केवलं ब्रह्मशान्तात्मा अहमेव निरन्तरम् ॥ ३५.१७॥  
  
शुभाशुभविभेदं च दोषादोषं च मे न हि ।  
चित्तसत्ता जगत्सत्ता बुद्धिवृत्तिविजृम्भणम् ॥ ३५.१८॥  
  
ब्रह्मैव सर्वदा नान्यत् सत्यं सत्यं निजं पदम् ।  
आत्माकारमिदं द्वैतं मिथ्यैव न परः पुमान् ॥ ३५.१९॥  
  
सच्चिदानन्दमात्रोऽहं सर्वं केवलमव्ययम् ।  
ब्रह्मा विष्णुश्च रुद्रश्च ईश्वरश्च सदाशिवः ॥ ३५.२०॥  
  
मनो जगदहं भेदं चित्तवृत्तिजगद्भयम् ।  
सर्वानन्दमहानन्दमात्मानन्दमनन्तकम् ॥ ३५.२१॥  
  
अत्यन्तस्वल्पमल्पं वा प्रपञ्चं नास्ति किञ्चन ।  
प्रपञ्चमिति शब्दो वा स्मरणं वा न विद्यते ॥ ३५.२२॥  
  
अन्तरस्थप्रपञ्चं वा क्वचिन्नास्ति क्वचिद्बहिः ।  
यत् किञ्चिदेवं तूष्णीं वा यच्च किञ्चित् सदा क्व वा ॥ ३५.२३॥  
  
येन केन यदा किञ्चिद्यस्य कस्य न किञ्चन ।  
शुद्धं मलिनरूपं वा ब्रह्मवाक्यमबोधकम् ॥ ३५.२४॥  
  
ईदृषं तादृषं वेति न किञ्चित् वक्तुमर्हति ।  
ब्रह्मैव सर्वं सततं ब्रह्मैव सकलं मनः ॥ ३५.२५॥  
  
आनन्दं परमानदं नित्यानन्दं सदाऽद्वयम् ।  
चिन्मात्रमेव सततं नास्ति नास्ति परोऽस्म्यहम् ॥ ३५.२६॥  
  
प्रपञ्चं सर्वदा नास्ति प्रपञ्चं चित्रमेव च ।  
चित्तमेव हि संसारं नान्यत् संसारमेव हि ॥ ३५.२७॥  
  
मन एव हि संसारो देहोऽहमिति रूपकम् ।  
सङ्कल्पमेव संसारं तन्नाशेऽसौ विनश्यति ॥ ३५.२८॥  
  
सङ्कल्पमेव जननं तन्नाशेऽसौ विनश्यति ।  
सङ्कल्पमेव दारिद्र्यं तन्नाशेऽसौ विनश्यति ॥ ३५.२९॥  
  
सङ्कल्पमेव मननं तन्नाशेऽसौ विनश्यति ।  
आत्मैव नान्यदेवेदं परमात्माऽहमक्षतः ॥ ३५.३०॥  
  
नित्यमात्ममयं बोधमहमेव सदा महान् ।  
आत्मैव नान्यदेवेदं परमात्माऽहमक्षतः ॥ ३५.३१॥  
  
इत्येवं भावयेन्नित्यं क्षिप्रं मुक्तो भविष्यति ।  
त्वमेव ब्रह्मरूपोऽसि त्वमेव ब्रह्मविग्रहः ॥ ३५.३२॥  
  
एवं च परमानन्दं ध्यात्वा ध्यात्वा सुखीभव ।  
सुखमात्रं जगत् सर्वं प्रियमात्रं प्रपञ्चकम् ॥ ३५.३३॥  
  
जडमात्रमयं लोकं ब्रह्ममात्रमयं सदा ।  
ब्रह्मैव नान्यदेवेदं परमात्माऽहमव्ययः ॥ ३५.३४॥  
  
एक एव सदा एष एक एव निरन्तरम् ।  
एक एव परं ब्रह्म एक एव चिदव्ययः ॥ ३५.३५॥  
  
एक एव गुणातीत एक एव सुखावहः ।  
एक एव महानात्मा एक एव निरन्तरम् ॥ ३५.३६॥  
  
एक एव चिदाकार एक एवात्मनिर्णयः ।  
ब्रह्मैव नान्यदेवेदं परमात्माऽहमक्षतः ॥ ३५.३७॥  
  
परमात्माहमन्यन्न परमानन्दमन्दिरम् ।  
इत्येवं भावयन्नित्यं सदा चिन्मय एव हि ॥ ३५.३८॥  
  
सूतः -  
विरिञ्चिवञ्चनाततप्रपञ्चपञ्चबाणभित्  
सुकाञ्चनाद्रिधारिणं कुलुञ्चनां पतिं भजे ।  
अकिञ्चनेऽपि सिञ्चके जलेन लिङ्गमस्तके  
विमुञ्चति क्षणादघं न किञ्चिदत्र शिष्यते ॥ ३५.३९॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
ब्रह्मभावनोपदेशप्रकरणं नाम पञ्चत्रिंशोऽध्यायः ॥  
  
  
  
३६          ॥ षट्त्रिंशोऽध्यायः ॥  
  
ऋभुः -  
शृणु वक्ष्यामि विप्रेन्द्र सर्वं ब्रह्मैव निर्णयम् ।  
यस्य श्रवणमात्रेण सद्यो मुक्तिमवाप्नुयात् ॥ ३६.१॥  
  
इदमेव सदा नास्ति ह्यहमेव हि केवलम् ।  
आत्मैव सर्वदा नास्ति आत्मैव सुखलक्षणम् ॥ ३६.२॥  
  
आत्मैव परमं तत्त्वमात्मैव जगतां गणः ।  
आत्मैव गगनाकारमात्मैव च निरन्तरम् ॥ ३६.३॥  
  
आत्मैव सत्यं ब्रह्मैव आत्मैव गुरुलक्षणम् ।  
आत्मैव चिन्मयं नित्यमात्मैवाक्षरमव्ययम् ॥ ३६.४॥  
  
आत्मैव सिद्धरूपं वा आत्मैवात्मा न संशयः ।  
आत्मैवजगदाकारं आत्मैवात्मा स्वयं स्वयम् ॥ ३६.५॥  
  
आत्मैव शान्तिकलनमात्मैव मनसा वियत् ।  
आत्मैव सर्वं यत् किञ्चिदात्मैव परमं पदम् ॥ ३६.६॥  
  
आत्मैव भुवनाकारमात्मैव प्रियमव्ययम् ।  
आत्मैवान्यन्न च क्वापि आत्मैवान्यं मनोमयम् ॥ ३६.७॥  
  
आत्मैव सर्वविज्ञानमात्मैव परमं धनम् ।  
आत्मैव भूतरूपं वा आत्मैव भ्रमणं महत् ॥ ३६.८॥  
  
आत्मैव नित्यशुद्धं वा आत्मैव गुरुरात्मनः ।  
आत्मैव ह्यात्मनः शिष्य आत्मैव लयमात्मनि ॥ ३६.९॥  
  
आत्मैव ह्यात्मनो ध्यानमात्मैव गतिरात्मनः ।  
आत्मैव ह्यात्मनो होम आत्मैव ह्यात्मनो जपः ॥ ३६.१०॥  
  
आत्मैव तृप्तिरात्मैव आत्मनोऽन्यन्न किञ्चन ।  
आत्मैव ह्यात्मनो मूलमात्मैव ह्यात्मनो व्रतम् ॥ ३६.११॥  
  
आत्मज्ञानं व्रतं नित्यमात्मज्ञानं परं सुखम् ।  
आत्मज्ञानं परानन्दमात्मज्ञानं परायणम् ॥ ३६.१२॥  
  
आत्मज्ञानं परं ब्रह्म आत्मज्ञानं महाव्रतम् ।  
आत्मज्ञानं स्वयं वेद्यमात्मज्ञानं महाधनम् ॥ ३६.१३॥  
  
आत्मज्ञानं परं ब्रह्म आत्मज्ञानं महत् सुखम् ।  
आत्मज्ञानं महानात्मा आत्मज्ञानं जनास्पदम् ॥ ३६.१४॥  
  
आत्मज्ञानं महातीर्थमात्मज्ञानं जयप्रदम् ।  
आत्मज्ञानं परं ब्रह्म आत्मज्ञानं चराचरम् ॥ ३६.१५॥  
  
आत्मज्ञानं परं शास्त्रमात्मज्ञानमनूपमम् ।  
आत्मज्ञानं परो योग आत्मज्ञानं परा गतिः ॥ ३६.१६॥  
  
आत्मज्ञानं परं ब्रह्म इत्येवं दृढनिश्चयः ।  
आत्मज्ञानं मनोनाशः आत्मज्ञानं परो गुरुः ॥ ३६.१७॥  
  
आत्मज्ञानं चित्तनाशः आत्मज्ञानं विमुक्तिदम् ।  
आत्मज्ञानं भयनाशमात्मज्ञानं सुखावहम् ॥ ३६.१८॥  
  
आत्मज्ञानं महातेज आत्मज्ञानं महाशुभम् ।  
आत्मज्ञानं सतां रूपमात्मज्ञानं सतां प्रियम् ॥ ३६.१९॥  
  
आत्मज्ञानं सतां मोक्षमात्मज्ञानं विवेकजम् ।  
आत्मज्ञानं परो धर्म आत्मज्ञानं सदा जपः ॥ ३६.२०॥  
  
आत्मज्ञानस्य सदृशमात्मविज्ञानमेव हि ।  
आत्मज्ञानेन सदृशं न भूतं न भविष्यति ॥ ३६.२१॥  
  
आत्मज्ञानं परो मन्त्र आत्मज्ञानं परं तपः ।  
आत्मज्ञानं हरिः साक्षादात्मज्ञानं शिवः परः ॥ ३६.२२॥  
  
आत्मज्ञानं परो धाता आत्मज्ञानं स्वसम्मतम् ।  
आत्मज्ञानं स्वयं पुण्यमात्मज्ञानं विशोधनम् ॥ ३६.२३॥  
  
आत्मज्ञानं महातीर्थमात्मज्ञानं शमादिकम् ।  
आत्मज्ञानं प्रियं मन्त्रमात्मज्ञानं स्वपावनम् ॥ ३६.२४॥  
  
आत्मज्ञानं च किन्नाम अहं ब्रह्मेति निश्चयः ।  
अहं ब्रह्मेति विश्वासमात्मज्ञानं महोदयम् ॥ ३६.२५॥  
  
अहं ब्रह्मास्मि नित्योऽस्मि सिद्धोऽस्मीति विभावनम् ।  
आनन्दोऽहं परानन्दं शुद्धोऽहं नित्यमव्ययः ॥ ३६.२६॥  
  
चिदाकाशस्वरूपोऽस्मि सच्चिदानन्दशाश्वतम् ।  
निर्विकारोऽस्मि शान्तोऽहं सर्वतोऽहं निरन्तरः ॥ ३६.२७॥  
  
सर्वदा सुखरूपोऽस्मि सर्वदोषविवर्जितः ।  
सर्वसङ्कल्पहीनोऽस्मि सर्वदा स्वयमस्म्यहम् ॥ ३६.२८॥  
  
सर्वं ब्रह्मेत्यनुभवं विना शब्दं पठ स्वयम् ।  
कोट्यश्वमेधे यत् पुण्यं क्षणात् तत्पुण्यमाप्नुयात् ॥ ३६.२९॥  
  
अहं ब्रह्मेति निश्चित्य मेरुदानफलं लभेत् ।  
ब्रह्मैवाहमिति स्थित्वा सर्वभूदानमप्यणु ॥ ३६.३०॥  
  
ब्रह्मैवाहमिति स्थित्वा कोटिशो दानमप्यणु ।  
ब्रह्मैवाहमिति स्थित्वा सर्वानन्दं तृणायते ॥ ३६.३१॥  
  
ब्रह्मैव सर्वमित्येव भावितस्य फलं स्वयम् ।  
ब्रह्मैवाहमिति स्थित्वा समानं ब्रह्म एव हि ॥ ३६.३२॥  
  
तस्मात् स्वप्नेऽपि नित्यं च सर्वं सन्त्यज्य यत्नतः ।  
अहं ब्रह्म न सन्देहः अहमेव गतिर्मम ॥ ३६.३३॥  
  
अहमेव सदा नान्यदहमेव सदा गुरुः ।  
अहमेव परो ह्यात्मा अहमेव न चापरः ॥ ३६.३४॥  
  
अहमेव गुरुः शिष्यः अहमेवेति निश्चिनु ।  
इदमित्येव निर्देशः परिच्छिन्नो जगन्न हि ॥ ३६.३५॥  
  
न भूमिर्न जलं नाग्निर्न वायुर्न च खं तथा ।  
सर्वं चैतन्यमात्रत्वात् नान्यत् किञ्चन विद्यते ॥ ३६.३६॥  
  
इत्येवं भावनपरो देहमुक्तः सुखीभव ।  
अहमात्मा इदं नास्ति सर्वं चैतन्यमात्रतः ॥ ३६.३७॥  
  
अहमेव हि पूर्णात्मा आनन्दाब्धिरनामयः ।  
इदमेव सदा नास्ति जडत्वादसदेव हि ।  
इदं ब्रह्म सदा ब्रह्म इदं नेति सुखी भव ॥ ३६.३८॥  
  
तुरङ्गशृङ्गसन्निभा श्रुतिपरोचना  ???  
विशेषकामवासना विनिश्चितात्मवृत्तितः ।  
नराः सुरा मुनीश्वरा असङ्गसङ्गमप्युमा-  
पतिं  ??? न ते भजन्ति केचन  ??? ॥ ३६.३९॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
ब्रह्मभावनोपदेशप्रकरणं नाम षट्त्रिंशोऽध्यायः ॥  
  
  
  
३७          ॥ सप्तत्रिंशोऽध्यायः ॥  
  
ऋभुः -  
निदाघ शृणु वक्ष्यामि रहस्यं परमद्भुतम् ।  
श्लोकैकश्रवणेनैव सद्यो मोक्षमवाप्नुयात् ॥ ३७.१॥  
  
इदं दृष्टं परं ब्रह्म दृश्यवद्भाति चित्ततः ।  
सर्वं चैतन्यमात्रत्वात् नान्यत् किञ्चिन्न विद्यते ॥ ३७.२॥  
  
इदमेव हि नास्त्येव अयमित्यपि नास्ति हि ।  
एक एवाप्यणुर्वापि नास्ति नास्ति न संशयः ॥ ३७.३॥  
  
व्यवहारमिदं क्वापि वार्तामात्रमपि क्व वा ।  
बन्धरूपं बन्धवार्ता बन्धकार्यं परं च वा ॥ ३७.४॥  
  
सन्मात्रकार्यं सन्मात्रमहं ब्रह्मेति निश्चयम् ।  
दुःखं सुखं वा बोधो वा साधकं साध्यनिर्णयः ॥ ३७.५॥  
  
आत्मेति परमात्मेति जीवात्मेति पृथङ् न हि ।  
देहोऽहमिति मूर्तोऽहं ज्ञानविज्ञानवानहम् ॥ ३७.६॥  
  
कार्यकारणरूपोऽहमन्तःकरणकार्यकम् ।  
एकमित्येकमात्रं वा नास्ति नास्तीति भावय ॥ ३७.७॥  
  
सर्वसङ्कल्पमात्रेति सर्वं ब्रह्मेति वा जगत् ।  
तत्त्वज्ञानं परं ब्रह्म ओङ्कारार्थं सुखं जपम् ॥ ३७.८॥  
  
द्वैताद्वैतं सदाद्वैतं तथा मानावमानकम् ।  
सर्वं चैतन्यमात्रत्वात् नान्यत् किञ्चिन्न विद्यते ॥ ३७.९॥  
  
आत्मानन्दमहं ब्रह्म प्रज्ञानं ब्रह्म एव हि ।  
इदं रूपमहं रूपं प्रियाप्रियविचारणम् ॥ ३७.१०॥  
  
यद्यत् सम्भाव्यते लोके यद्यत् साधनकल्पनम् ।  
यद्यन्तरहितं ब्रह्मभावनं चित्तनिर्मितम् ॥ ३७.११॥  
  
स्थूलदेहोऽहमेवात्र सूक्ष्मदेहोऽहमेव हि ।  
बुद्धेर्भेदं मनोभेदं अहङ्कारं जडं च तत् ॥ ३७.१२॥  
  
सर्वं चैतन्यमात्रत्वात् नान्यत् किञ्चिन्न विद्यते ।  
श्रवणं मननं चैव साक्षात्कारविचारणम् ॥ ३७.१३॥  
  
आत्मैवाहं परं चैव नाहं मोहमयं स्वयम् ।  
ब्रह्मैव सर्वमेवेदं ब्रह्मैव परमं पदम् ॥ ३७.१४॥  
  
ब्रह्मैव कारणं कार्यं ब्रह्मैव जगतां जयः ।  
ब्रह्मैव सर्वं चैतन्यं ब्रह्मैव मनसायते ॥ ३७.१५॥  
  
ब्रह्मैव जीववद्भाति ब्रह्मैव च हरीयते ।  
ब्रह्मैव शिववद्भाति ब्रह्मैव प्रियमात्मनः ॥ ३७.१६॥  
  
ब्रह्मैव शान्तिवद्भाति ब्रह्मणोऽन्यन्न किञ्चन ।  
नाहं न चायं नैवान्यन्नोत्पन्नं न परात् परम् ॥ ३७.१७॥  
  
न चेदं न च शास्त्रार्थं न मीमांसं न चोद्भवम् ।  
न लक्षणं न वेदादि नापि चित्तं न मे मनः ॥ ३७.१८॥  
  
न मे नायं नेदमिदं न बुद्धिनिश्चयं सदा ।  
कदाचिदपि नास्त्येव सत्यं सत्यं न किञ्चन ॥ ३७.१९॥  
  
नैकमात्रं न चायं वा नान्तरं न बहिर्न हि ।  
ईषण्मात्रं च न द्वैतं न जन्यं न च दृश्यकम् ॥ ३७.२०॥  
  
न भावनं न स्मरणं न विस्मरणमण्वपि ।  
न कालदेशकलनं न सङ्कल्पं न वेदनम् ॥ ३७.२१॥  
  
न विज्ञानं न देहान्यं न वेदोऽहं न संसृतिः ।  
न मे दुःखं न मे मोक्षं न गतिर्न च दुर्गतिः ॥ ३७.२२॥  
  
नात्मा नाहं न जीवोऽहं न कूटस्थो न जायते ।  
न देहोऽहं न च श्रोत्रं न त्वगिन्द्रियदेवता ॥ ३७.२३॥  
  
सर्वं चैतन्यमात्रत्वात् सर्वं नास्त्येव सर्वदा ।  
अखण्डाकाररूपत्वात् सर्वं नास्त्येव सर्वदा ॥ ३७.२४॥  
  
हुङ्कारस्यावकाशो वा हुङ्कारजननं च वा ।  
नास्त्येव नास्ति नास्त्येव नास्ति नास्ति कदाचन ॥ ३७.२५॥  
  
अन्यत् पदार्थमल्पं वा अन्यदेवान्यभाषणम् ।  
आत्मनोऽन्यदसत्यं वा सत्यं वा भ्रान्तिरेव च ॥ ३७.२६॥  
  
नास्त्येव नास्ति नास्त्येव नास्ति शब्दोऽपि नास्ति हि ।  
सर्वं चैतन्यमात्रत्वात् सर्वं नास्त्येव सर्वदा ॥ ३७.२७॥  
  
सर्वं ब्रह्म न सन्देहो ब्रह्मैवाहं न संशयः ।  
वाक्यं च वाचकं सर्वं वक्ता च त्रिपुटीद्वयम् ॥ ३७.२८॥  
  
ज्ञाता ज्ञानं ज्ञेयभेदं मातृमानमिति प्रियम् ।  
यद्यच्छास्त्रेषु निर्णीतं यद्यद्वेदेषु निश्चितम् ॥ ३७.२९॥  
  
परापरमतीतं च अतीतोऽहमवेदनम् ।  
गुरुर्गुरूपदेशश्च गुरुं वक्ष्ये न कस्यचित् ॥ ३७.३०॥  
  
गुरुरूपा गुरुश्रद्धा सदा नास्ति गुरुः स्वयम् ।  
आत्मैव गुरुरात्मैव अन्याभावान्न संशयः ॥ ३७.३१॥  
  
आत्मनः शुभमात्मैव अन्याभावान्न संशयः ।  
आत्मनो मोहमात्मैव आत्मनोऽस्ति न किञ्चन ॥ ३७.३२॥  
  
आत्मनः सुखमात्मैव अन्यन्नास्ति न संशयः ।  
आत्मन्येवात्मनः शक्तिः आत्मन्येवात्मनः प्रियम् ॥ ३७.३३॥  
  
आत्मन्येवात्मनः स्नानं आत्मन्येवात्मनो रतिः ।  
आत्मज्ञानं परं श्रेयः आत्मज्ञानं सुदुर्लभम् ॥ ३७.३४॥  
  
आत्मज्ञानं परं ब्रह्म आत्मज्ञानं सुखात् सुखम् ।  
आत्मज्ञानात् परं नास्ति आत्मज्ञानात् स्मृतिर्न हि ॥ ३७.३५॥  
  
ब्रह्मैवात्मा न सन्देह आत्मैव ब्रह्मणः स्वयम् ।  
स्वयमेव हि सर्वत्र स्वयमेव हि चिन्मयः ॥ ३७.३६॥  
  
स्वयमेव चिदाकाशः स्वयमेव निरन्तरम् ।  
स्वयमेव च नानात्मा स्वयमेव च नापरः ॥ ३७.३७॥  
  
स्वयमेव गुणातीतः स्वयमेव महत् सुखम् ।  
स्वयमेव हि शान्तात्मा स्वयमेव हि निष्कलः ॥ ३७.३८॥  
  
स्वयमेव चिदानन्दः स्वयमेव महत्प्रभुः ।  
स्वयमेव सदा साक्षी स्वयमेव सदाशिवः ॥ ३७.३९॥  
  
स्वयमेव हरिः साक्षात् स्वयमेव प्रजापतिः ।  
स्वयमेव परं ब्रह्म ब्रह्म एव स्वयं सदा ॥ ३७.४०॥  
  
सर्वं ब्रह्म स्वयं ब्रह्म स्वयं ब्रह्म न संशयः ।  
दृढनिश्चयमेव त्वं सर्वथा कुरु सर्वदा ॥ ३७.४१॥  
  
विचारयन् स्वयं ब्रह्म ब्रह्ममात्रं स्वयं भवेत् ।  
एतदेव परं ब्रह्म अहं ब्रह्मेति निश्चयः ॥ ३७.४२॥  
  
एष एव परो मोक्ष अहं ब्रह्मेति निश्चयः ।  
एष एव कृतार्थो हि एष एव सुखं सदा ॥ ३७.४३॥  
  
एतदेव सदा ज्ञानं स्वयं ब्रह्म स्वयं महत् ।  
अहं ब्रह्म एतदेव सदा ज्ञानं स्वयं महत् ॥ ३७.४४॥  
  
अहं ब्रह्म एतदेव स्वभावं सततं निजम् ।  
अहं ब्रह्म एतदेव सदा नित्यं स्वयं सदा ॥ ३७.४५॥  
  
अहं ब्रह्म एतदेव बन्धनाशं न संशयः ।  
अहं ब्रह्म एतदेव सर्वसिद्धान्तनिश्चयम् ॥ ३७.४६॥  
  
एष वेदान्तसिद्धान्त अहं ब्रह्म न संशयः ।  
सर्वोपनिषदामर्थः सर्वानन्दमयं जगत् ॥ ३७.४७॥  
  
महावाक्यस्य सिद्धान्त अहं ब्रह्मेति निश्चयः ।  
साक्षाच्छिवस्य सिद्धान्त अहं ब्रह्मेति निश्चयः ॥ ३७.४८॥  
  
नारायणस्य सिद्धान्त अहं ब्रह्मेति निश्चयः ।  
चतुर्मुखस्य सिद्धान्त अहं ब्रह्मेति निश्चयः ॥ ३७.४९॥  
  
ऋषीणां हृदयं ह्येतत् देवानामुपदेशकम् ।  
सर्वदेशिकसिद्धान्त अहं ब्रह्मेति निश्चयः ॥ ३७.५०॥  
  
यच्च यावच्च भूतानां महोपदेश एव तत् ।  
अहं ब्रह्म महामोक्षं परं चैतदहं स्वयम् ॥ ३७.५१॥  
  
अहं चानुभवं चैतन्महागोप्यमिदं च तत् ।  
अहं ब्रह्म एतदेव सदा ज्ञानं स्वयं महत् ॥ ३७.५२॥  
  
महाप्रकाशमेवैतत् अहं ब्रह्म एव तत् ।  
एतदेव महामन्त्रं एतदेव महाजपः ॥ ३७.५३॥  
  
एतदेव महास्नानमहं ब्रह्मेति निश्चयः ।  
एतदेव महातीर्थमहं ब्रह्मेति निश्चयः ॥ ३७.५४॥  
  
एतदेव महागङ्गा अहं ब्रह्मेति निश्चयः ।  
एष एव परो धर्म अहं ब्रह्मेति निश्चयः ॥ ३७.५५॥  
  
एष एव महाकाश अहं ब्रह्मेति निश्चयः ।  
एतदेव हि विज्ञानमहं ब्रह्मास्मि केवलम् ।  
सर्वसिद्धान्तमेवैतदहं ब्रह्मेति निश्चयः ॥ ३७.५६॥  
  
सव्यासव्यतयाद्यवज्ञहृदया गोपोदहार्यः स्रियः  
पश्यन्त्यम्बुजमित्रमण्डलगतं शम्भुं हिरण्यात्मकम् ।  
सर्वत्र प्रसृतैः करैर्जगदिदं पुष्णाति मुष्णन् धनैः  
घृष्टं चौषधिजालमम्बुनिकरैर्विश्वोत्थधूतं हरः ॥ ३७.५७॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
सर्वसिद्धान्तप्रकरणं नाम सप्तत्रिंशोऽध्यायः ॥  
  
  
  
३८          ॥ अष्टत्रिंशोऽध्यायः ॥  
  
ऋभुः -  
वक्ष्ये अत्यद्भुतं व्यक्तं सच्चिदानन्दमात्रकम् ।  
सर्वप्रपञ्चशून्यत्वं सर्वमात्मेति निश्चितम् ॥ ३८.१॥  
  
आत्मरूपप्रपञ्चं वा आत्मरूपप्रपञ्चकम् ।  
सर्वप्रपञ्चं नास्त्येव सर्वं ब्रह्मेति निश्चितम् ॥ ३८.२॥  
  
नित्यानुभवमानन्दं नित्यं ब्रह्मेति भावनम् ।  
चित्तरूपप्रपञ्चं वा चित्तसंसारमेव वा ॥ ३८.३॥  
  
इदमस्तीति सत्तात्वमहमस्तीति वा जगत् ।  
स्वान्तःकरणदोषं वा स्वान्तःकरणकार्यकम् ॥ ३८.४॥  
  
स्वस्य जीवभ्रमः कश्चित् स्वस्य नाशं स्वजन्मना ।  
ईश्वरः कश्चिदस्तीति जीवोऽहमिति वै जगत् ॥ ३८.५॥  
  
माया सत्ता महा सत्ता चित्तसत्ता जगन्मयम् ।  
यद्यच्च दृश्यते शास्त्रैर्यद्यद्वेदे च भाषणम् ॥ ३८.६॥  
  
एकमित्येव निर्देशं द्वैतमित्येव भाषणम् ।  
शिवोऽस्मीति भ्रमः कश्चित् ब्रह्मास्मीति विभ्रमः ॥ ३८.७॥  
  
विष्णुरस्मीति विभ्रान्तिर्जगदस्तीति विभ्रमः ।var was  जगदस्मीति  
ईषदस्तीति वा भेदं ईषदस्तीति वा द्वयम् ॥ ३८.८॥  
  
सर्वमस्तीति नास्तीति सर्वं ब्रह्मेति निश्चयम् ।  
आत्मध्यानप्रपञ्चं वा स्मरणादिप्रपञ्चकम् ॥ ३८.९॥  
  
दुःखरूपप्रपञ्चं वा सुखरूपप्रपञ्चकम् ।  
द्वैताद्वैतप्रपञ्चं वा सत्यासत्यप्रपञ्चकम् ॥ ३८.१०॥  
  
जाग्रत्प्रपञ्चमेवापि तथा स्वप्नप्रपञ्चकम् ।  
सुप्तिज्ञानप्रपञ्चं वा तुर्यज्ञानप्रपञ्चकम् ॥ ३८.११॥  
  
वेदज्ञानप्रपञ्चं वा शास्त्रज्ञानप्रपञ्चकम् ।  
पापबुद्धिप्रपञ्चं वा पुण्यभेदप्रपञ्चकम् ॥ ३८.१२॥  
  
ज्ञानरूपप्रपञ्चं वा निर्गुणज्ञानप्रपञ्चकम् ।  
गुणागुणप्रपञ्चं वा दोषादोषविनिर्णयम् ॥ ३८.१३॥  
  
सत्यासत्यविचारं वा चराचरविचारणम् ।  
एक आत्मेति सद्भावं मुख्य आत्मेति भावनम् ॥ ३८.१४॥  
  
सर्वप्रपञ्चं नास्त्येव सर्वं ब्रह्मेति निश्चयम् ।  
द्वैताद्वैतसमुद्भेदं नास्ति नास्तीति भाषणम् ॥ ३८.१५॥  
  
असत्यं जगदेवेति सत्यं ब्रह्मेति निश्चयम् ।  
कार्यरूपं कारणं च नानाभेदविजृम्भणम् ॥ ३८.१६॥  
  
सर्वमन्त्रप्रदातारं दूरे दूरं तथा तथा ।  
सर्वं सन्त्यज्य सततं स्वात्मन्येव स्थिरो भव ॥ ३८.१७॥  
  
मौनभावं मौनकार्यं मौनयोगं मनःप्रियम् ।  
पञ्चाक्षरोपदेष्टारं तथा चाष्टाक्षरप्रदम् ॥ ३८.१८॥  
  
यद्यद्यद्यद्वेदशास्त्रं यद्यद्भेदो गुरोऽपि वा ।  
सर्वदा सर्वलोकेषु सर्वसङ्कल्पकल्पनम् ॥ ३८.१९॥  
  
सर्ववाक्यप्रपञ्चं हि सर्वचित्तप्रपञ्चकम् ।  
सर्वाकारविकल्पं च सर्वकारणकल्पनम् ॥ ३८.२०॥  
  
सर्वदोषप्रपञ्चं च सुखदुःखप्रपञ्चकम् ।  
सहादेयमुपादेयं ग्राह्यं त्याज्यं च भाषणम् ॥ ३८.२१॥  
  
विचार्य जन्ममरणं वासनाचित्तरूपकम् ।  
कामक्रोधं लोभमोहं सर्वडम्भं च हुङ्कृतिम् ॥ ३८.२२॥  
  
त्रैलोक्यसम्भवं द्वैतं ब्रह्मेन्द्रवरुणादिकम् ।  
ज्ञानेन्द्रियं च शब्दादि दिग्वाय्वर्कादिदैवतम् ॥ ३८.२३॥  
  
कर्मेन्द्रियादिसद्भावं विषयं देवतागणम् ।  
अन्तःकरणवृत्तिं च विषयं चाधिदैवतम् ॥ ३८.२४॥  
  
चित्तवृत्तिं विभेदं च बुद्धिवृत्तिनिरूपणम् ।  
मायामात्रमिदं द्वैतं सदसत्तादिनिर्णयम् ॥ ३८.२५॥  
  
किञ्चिद् द्वैतं बहुद्वैतं जीवद्वैतं सदा ह्यसत् ।  
जगदुत्पत्तिमोहं च गुरुशिष्यत्वनिर्णयम् ॥ ३८.२६॥  
  
गोपनं तत्पदार्थस्य त्वम्पदार्थस्य मेलनम् ।  
तथा चासिपदार्थस्य ऐक्यबुद्ध्यानुभावनम् ॥ ३८.२७॥  
  
भेदेषु भेदाभेदं च नान्यत् किञ्चिच्च विद्यते ।  
एतत् प्रपञ्चं नास्त्येव सर्वं ब्रह्मेति निश्चयः ॥ ३८.२८॥  
  
सर्वं चैतन्यमात्रत्वात् केवलं ब्रह्म एव सः ।  
आत्माकारमिदं सर्वमात्मनोऽन्यन्न किञ्चन ॥ ३८.२९॥  
  
तुर्यातीतं ब्रह्मणोऽन्यत् सत्यासत्यं न विद्यते ।  
सर्वं त्यक्त्वा तु सततं स्वात्मन्येव स्थिरो भव ॥ ३८.३०॥  
  
चित्तं कालं वस्तुभेदं सङ्कल्पं भावनं स्वयम् ।  
सर्वं सन्त्यज्य सततं सर्वं ब्रह्मैव भावय ॥ ३८.३१॥  
  
यद्यद्भेदपरं शास्त्रं यद्यद् भेदपरं मनः ।  
सर्वं सन्त्यज्य सततं स्वात्मन्येव स्थिरो भव ॥ ३८.३२॥  
  
मनः कल्पितकल्पं वा आत्माकल्पनविभ्रमम् ।  
अहङ्कारपरिच्छेदं देहोऽहं देहभावना ॥ ३८.३३॥  
  
सर्वं सन्त्यज्य सततमात्मन्येव स्थिरो भव ।  
प्रपञ्चस्य च सद्भावं प्रपञ्चोद्भवमन्यकम् ॥ ३८.३४॥  
  
बन्धसद्भावकलनं मोक्षसद्भावभाषणम् ।  
देवताभावसद्भावं देवपूजाविनिर्णयम् ॥ ३८.३५॥  
  
पञ्चाक्षरेति यद्द्वैतमष्टाक्षरस्य दैवतम् ।  
प्राणादिपञ्चकास्तित्वमुपप्राणादिपञ्चकम् ॥ ३८.३६॥  
  
पृथिवीभूतभेदं च गुणा यत् कुण्ठनादिकम् ।  
वेदान्तशास्त्रसिद्धान्तं शैवागमनमेव च ॥ ३८.३७॥  
  
लौकिकं वास्तवं दोषं प्रवृत्तिं च निवृत्तिकम् ।  
सर्वं सन्त्यज्य सततमात्मन्येव स्थिरो भव ॥ ३८.३८॥  
  
आत्मज्ञानसुखं ब्रह्म अनात्मज्ञानदूषणम् ।  
रेचकं पूरकं कुम्भं षडाधारविशोधनम् ॥ ३८.३९॥  
  
द्वैतवृत्तिश्च देहोऽहं साक्षिवृत्तिश्चिदंशकम् ।  
अखण्डाकारवृत्तिश्च अखण्डाकारसम्मतम् ॥ ३८.४०॥  
  
अनन्तानुभवं चापि अहं ब्रह्मेति निश्चयम् ।  
उत्तमं मध्यमं चापि तथा चैवाधमाधमम् ॥ ३८.४१॥  
  
दूषणं भूषणं चैव सर्ववस्तुविनिन्दनम् ।  
अहं ब्रह्म इदं ब्रह्म सर्वं ब्रह्मैव तत्त्वतः ॥ ३८.४२॥  
  
अहं ब्रह्मास्मि मुग्धोऽस्मि वृद्धोऽस्मि सदसत्परः ।  
वैश्वानरो विराट् स्थूलप्रपञ्चमिति भावनम् ॥ ३८.४३॥  
  
आनन्दस्फारणेनाहं परापरविवर्जितः ।  
नित्यानन्दमयं ब्रह्म सच्चिदानन्दविग्रहः ॥ ३८.४४॥  
  
दृग्रूपं दृश्यरूपं च महासत्तास्वरूपकम् ।  
कैवल्यं सर्वनिधनं सर्वभूतान्तरं गतम् ॥ ३८.४५॥  
  
भूतभव्यं भविष्यच्च वर्तमानमसत् सदा ।  
कालभावं देहभावं सत्यासत्यविनिर्णयम् ॥ ३८.४६॥  
  
प्रज्ञानघन एवाहं शान्ताशान्तं निरञ्जनम् ।  
प्रपञ्चवार्तास्मरणं द्वैताद्वैतविभावनम् ॥ ३८.४७॥  
  
शिवागमसमाचारं वेदान्तश्रवणं पदम् ।  
अहं ब्रह्मास्मि शुद्धोऽस्मि चिन्मात्रोऽस्मि सदाशिवः ॥ ३८.४८॥  
  
सर्वं ब्रह्मेति सन्त्यज्य स्वात्मन्येव स्थिरो भव ।  
अहं ब्रह्म न सन्देह इदं ब्रह्म न संशयः ॥ ३८.४९॥  
  
स्थूलदेहं सूक्ष्मदेहं कारणं देहमेव च ।  
एवं ज्ञातुं च सततं ब्रह्मैवेदं क्षणे क्षणे ॥ ३८.५०॥  
  
शिवो ह्यात्मा शिवो जीवः शिवो ब्रह्म न संशयः ।  
एतत् प्रकरणं यस्तु सकृद्वा सर्वदापि वा ॥ ३८.५१॥  
  
पठेद्वा शृणुयाद्वापि स च मुक्तो न संशयः ।  
निमिषं निमिषार्धं वा श्रुत्वैतब्रह्मभाग्भवेत् ॥ ३८.५२॥  
  
लोकालोकजगत्स्थितिप्रविलयप्रोद्भावसत्तात्मिका  
भीतिः शङ्करनामरूपमस्कृद्व्याकुर्वते केवलम् ।  
सत्यासत्यनिरङ्कुशश्रुतिवचोवीचीभिरामृश्यते  
यस्त्वेतत् सदितीव तत्त्ववचनैर्मीमांस्यतेऽयं शिवः ॥ ३८.५३॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
प्रपञ्चशून्यत्वप्रकरणं नाम अष्टत्रिंशोऽध्यायः ॥  
  
  
  
३९          ॥ एकोनचत्वारिंशोऽध्यायः ॥  
  
ऋभुः -  
परं ब्रह्म प्रवक्ष्यामि निर्विकल्पं निरामयम् ।  
तदेवाहं न सन्देहः सर्वं ब्रह्मैव केवलम् ॥ ३९.१॥  
  
चिन्मात्रममलं शान्तं सच्चिदानन्दविग्रहम् ।  
आनन्दं परमानन्दं निर्विकल्पं निरञ्जनम् ॥ ३९.२॥  
  
गुणातीतं जनातीतमवस्थातीतमव्ययम् ।  
एवं भावय चैतन्यमहं ब्रह्मास्मि सोऽस्म्यहम् ॥ ३९.३॥  
  
सर्वातीतस्वरूपोऽस्मि सर्वशब्दार्थवर्जितः ।  
सत्योऽहं सर्वहन्ताहं शुद्धोऽहं परमोऽस्म्यहम् ॥ ३९.४॥  
  
अजोऽहं शान्तरूपोऽहं अशरीरोऽहमान्तरः ।  
सर्वहीनोऽहमेवाहं स्वयमेव स्वयं महः ॥ ३९.५॥  
  
आत्मैवाहं परात्माहं ब्रह्मैवाहं शिवोऽस्म्यहम् ।  
चित्तहीनस्वरूपोऽहं बुद्धिहीनोऽहमस्म्यहम् ॥ ३९.६॥  
  
व्यापकोऽहमहं साक्षी ब्रह्माहमिति निश्चयः ।  
निष्प्रपञ्चगजारूढो निष्प्रपञ्चाश्ववाहनः ॥ ३९.७॥  
  
निष्प्रपञ्चमहाराज्यो निष्प्रपञ्चायुधादिमान् ।  
निष्प्रपञ्चमहावेदो निष्प्रपञ्चात्मभावनः ॥ ३९.८॥  
  
निष्प्रपञ्चमहानिद्रो निष्प्रपञ्चस्वभावकः ।  
निष्प्रपञ्चस्तु जीवात्मा निष्प्रपञ्चकलेवरः ॥ ३९.९॥  
  
निष्प्रपञ्चपरीवारो निष्प्रपञ्चोत्सवो भवः ।  
निष्प्रपञ्चस्तु कल्याणो निष्प्रपञ्चस्तु दर्पणः ॥ ३९.१०॥  
  
निष्प्रपञ्चरथारूढो निष्प्रपञ्चविचारणम् ।  
निष्प्रपञ्चगुहान्तस्थो निष्प्रपञ्चप्रदीपकम् ॥ ३९.११॥  
  
निष्प्रपञ्चप्रपूर्णात्मा निष्प्रपञ्चोऽरिमर्दनः ।  
चित्तमेव प्रपञ्चो हि चित्तमेव जगत्त्रयम् ॥ ३९.१२॥  
  
चित्तमेव महामोहश्चित्तमेव हि संसृतिः ।  
चित्तमेव महापापं चित्तमेव हि पुण्यकम् ॥ ३९.१३॥  
  
चित्तमेव महाबन्धश्चित्तमेव विमोक्षदम् ।  
ब्रह्मभावनया चित्तं नाशमेति न संशयः ॥ ३९.१४॥  
  
ब्रह्मभावनया दुःखं नाशमेति न संशयः ।  
ब्रह्मभावनया द्वैतं नाशमेति न संशयः ॥ ३९.१५॥  
  
ब्रह्मभावनया कामः नाशमेति न संशयः ।  
ब्रह्मभावनया क्रोधः नाशमेति न संशयः ॥ ३९.१६॥  
  
ब्रह्मभावनया लोभः नाशमेति न संशयः ।  
ब्रह्मभावनया ग्रन्थिः नाशमेति न संशयः ॥ ३९.१७॥  
  
ब्रह्मभावनया सर्वं ब्रह्मभावनया मदः ।  
ब्रह्मभावनया पूजा नाशमेति न संशयः ॥ ३९.१८॥  
  
ब्रह्मभावनया ध्यानं नाशमेति न संशयः ।  
ब्रह्मभावनया स्नानं नाशमेति न संशयः ॥ ३९.१९॥  
  
ब्रह्मभावनया मन्त्रो नाशमेति न संशयः ।  
ब्रह्मभावनया पापं नाशमेति न संशयः ॥ ३९.२०॥  
  
ब्रह्मभावनया पुण्यं नाशमेति न संशयः ।  
ब्रह्मभावनया दोषो नाशमेति न संशयः ॥ ३९.२१॥  
  
ब्रह्मभावनया भ्रान्तिः नाशमेति न संशयः ।  
ब्रह्मभावनया दृश्यं नाशमेति न संशयः ॥ ३९.२२॥  
  
ब्रह्मभावनया सङ्गो नाशमेति न संशयः ।  
ब्रह्मभावनया तेजो नाशमेति न संशयः ॥ ३९.२३॥  
  
ब्रह्मभावनया प्रज्ञा नाशमेति न संशयः ।  
ब्रह्मभावनया सत्ता नाशमेति न संशयः ॥ ३९.२४॥  
  
ब्रह्मभावनया भीतिः नाशमेति न संशयः ।  
ब्रह्मभावनया वेदः नाशमेति न संशयः ॥ ३९.२५॥  
  
ब्रह्मभावनया शास्त्रं नाशमेति न संशयः ।  
ब्रह्मभावनया निद्रा नाशमेति न संशयः ॥ ३९.२६॥  
  
ब्रह्मभावनया कर्म नाशमेति न संशयः ।  
ब्रह्मभावनया तुर्यं नाशमेति न संशयः ॥ ३९.२७॥  
  
ब्रह्मभावनया द्वन्द्वं नाशमेति न संशयः ।  
ब्रह्मभावनया पृच्छेदहं ब्रह्मेति निश्चयम् ॥ ३९.२८॥  
  
निश्चयं चापि सन्त्यज्य स्वस्वरूपान्तरासनम् ।  
अहं ब्रह्म परं ब्रह्म चिद्ब्रह्म ब्रह्ममात्रकम् ॥ ३९.२९॥  
  
ज्ञानमेव परं ब्रह्म ज्ञानमेव परं पदम् ।  
दिवि ब्रह्म दिशो ब्रह्म मनो ब्रह्म अहं स्वयम् ॥ ३९.३०॥  
  
किञ्चिद्ब्रह्म ब्रह्म तत्त्वं तत्त्वं ब्रह्म तदेव हि ।  
अजो ब्रह्म शुभं ब्रह्म आदिब्रह्म ब्रवीमि तम् ॥ ३९.३१॥  
  
अहं ब्रह्म हविर्ब्रह्म कार्यब्रह्म त्वहं सदा ।  
नादो ब्रह्म नदं ब्रह्म तत्त्वं ब्रह्म च नित्यशः ॥ ३९.३२॥  
  
एतद्ब्रह्म शिखा ब्रह्म तद्ब्रह्म ब्रह्म शाश्वतम् ।  
निजं ब्रह्म स्वतो ब्रह्म नित्यं ब्रह्म त्वमेव हि ॥ ३९.३३॥  
  
सुखं ब्रह्म प्रियं ब्रह्म मित्रं ब्रह्म सदामृतम् ।  
गुह्यं ब्रह्म गुरुर्ब्रह्म ऋतं ब्रह्म प्रकाशकम् ॥ ३९.३४॥  
  
सत्यं ब्रह्म समं ब्रह्म सारं ब्रह्म निरञ्जनम् ।  
एकं ब्रह्म हरिर्ब्रह्म शिवो ब्रह्म न संशयः ॥ ३९.३५॥  
  
इदं ब्रह्म स्वयं ब्रह्म लोकं ब्रह्म सदा परः ।  
आत्मब्रह्म परं ब्रह्म आत्मब्रह्म निरन्तरः ॥ ३९.३६॥  
  
एकं ब्रह्म चिरं ब्रह्म सर्वं ब्रह्मात्मकं जगत् ।  
ब्रह्मैव ब्रह्म सद्ब्रह्म तत्परं ब्रह्म एव हि ॥ ३९.३७॥  
  
चिद्ब्रह्म शाश्वतं ब्रह्म ज्ञेयं ब्रह्म न चापरः ।  
अहमेव हि सद्ब्रह्म अहमेव हि निर्गुणम् ॥ ३९.३८॥  
  
अहमेव हि नित्यात्मा एवं भावय सुव्रत ।  
अहमेव हि शास्त्रार्थ इति निश्चित्य सर्वदा ॥ ३९.३९॥  
  
आत्मैव नान्यद्भेदोऽस्ति सर्वं मिथ्येति निश्चिनु ।  
आत्मैवाहमहं चात्मा अनात्मा नास्ति नास्ति हि ॥ ३९.४०॥  
  
विश्वं वस्तुतया विभाति हृदये मूढात्मनां बोधतो-  
ऽप्यज्ञानं न निवर्तते श्रुतिशिरोवार्तानुवृत्त्याऽपि च ।  
विश्वेशस्य समर्चनेन सुमहालिङ्गार्चनाद्भस्मधृक्  
रुद्राक्षामलधारणेन भगवद्ध्यानेन भात्यात्मवत् ॥ ३९.४१॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
सर्वलयप्रकरणं नाम एकोनचत्वारिंशोऽध्यायः ॥  
  
  
  
४०          ॥ चत्वारिंशोऽध्यायः ॥  
  
ऋभुः -  
सर्वसारात् सारतरं ततः सारतरान्तरम् ।  
इदमन्तिमत्यन्तं शृणु प्रकरणं मुदा ॥ ४०.१॥  
  
ब्रह्मैव सर्वमेवेदं ब्रह्मैवान्यन्न किञ्चन ।  
निश्चयं दृढमाश्रित्य सर्वत्र सुखमास्व ह ॥ ४०.२॥  
  
ब्रह्मैव सर्वभुवनं भुवनं नाम सन्त्यज ।  
अहं ब्रह्मेति निश्चित्य अहं भावं परित्यज ॥ ४०.३॥  
  
सर्वमेवं लयं याति स्वयमेव पतत्रिवत् ।  
स्वयमेव लयं याति सुप्तहस्तस्थपद्मवत् ॥ ४०.४॥  
  
न त्वं नाहं न प्रपञ्चः सर्वं ब्रह्मैव केवलम् ।  
न भूतं न च कार्यं च सर्वं ब्रह्मैव केवलम् ॥ ४०.५॥  
  
न दैवं न च कार्याणि न देहं नेन्द्रियाणि च ।  
न जाग्रन्न च वा स्वप्नो न सुषुप्तिर्न तुर्यकम् ॥ ४०.६॥  
  
इदं प्रपञ्चं नास्त्येव सर्वं ब्रह्मेति निश्चिनु ।  
सर्वं मिथ्या सदा मिथ्या सर्वं ब्रह्मेति निश्चिनु ॥ ४०.७॥  
  
सदा ब्रह्म विचारं च सर्वं ब्रह्मेति निश्चिनु ।  
तथा द्वैतप्रतीतिश्च सर्वं ब्रह्मेति निश्चिनु ॥ ४०.८॥  
  
सदाहं भावरूपं च सर्वं ब्रह्मेति निश्चिनु ।  
नित्यानित्यविवेकं च सर्वं ब्रह्मेति निश्चिनु ॥ ४०.९॥  
  
भावाभावप्रतीतिं च सर्वं ब्रह्मेति निश्चिनु ।  
गुणदोषविभागं च सर्वं ब्रह्मेति निश्चिनु ॥ ४०.१०॥  
  
कालाकालविभागं च सर्वं ब्रह्मेति निश्चिनु ।  
अहं जीवेत्यनुभवं सर्वं ब्रह्मेति निश्चिनु ॥ ४०.११॥  
  
अहं मुक्तोऽस्म्यनुभवं सर्वं ब्रह्मेति निश्चिनु ।  
सर्वं ब्रह्मेति कलनं सर्वं ब्रह्मेति निश्चिनु ॥ ४०.१२॥  
  
सर्वं नास्तीति वार्ता च सर्वं ब्रह्मेति निश्चिनु ।  
देवतान्तरसत्ताकं सर्वं ब्रह्मेति निश्चिनु ॥ ४०.१३॥  
  
देवतान्तरपूजा च सर्वं ब्रह्मेति निश्चिनु ।  
देहोऽहमिति सङ्कल्पं सर्वं ब्रह्मेति निश्चिनु ॥ ४०.१४॥  
  
ब्रह्माहमिति सङ्कल्पं सर्वं ब्रह्मेति निश्चिनु ।  
गुरुशिष्यादि सङ्कल्पं सर्वं ब्रह्मेति निश्चिनु ॥ ४०.१५॥  
  
तुल्यातुल्यादि सङ्कल्पं सर्वं ब्रह्मेति निश्चिनु ।  
वेदशास्त्रादि सङ्कल्पं सर्वं ब्रह्मेति निश्चिनु ॥ ४०.१६॥  
  
चित्तसत्तादि सङ्कल्पं सर्वं ब्रह्मेति निश्चिनु ।  
बुद्धिनिश्चयसङ्कल्पं सर्वं ब्रह्मेति निश्चिनु ॥ ४०.१७॥  
  
मनोविकल्पसङ्कल्पं सर्वं ब्रह्मेति निश्चिनु ।  
अहङ्कारादि सङ्कल्पं सर्वं ब्रह्मेति निश्चिनु ॥ ४०.१८॥  
  
पञ्चभूतादिसङ्कल्पं सर्वं ब्रह्मेति निश्चिनु ।  
शब्दादिसत्तासङ्कल्पं सर्वं ब्रह्मेति निश्चिनु ॥ ४०.१९॥  
  
दृग्वार्तादिकसङ्कल्पं सर्वं ब्रह्मेति निश्चिनु ।  
कर्मेन्द्रियादिसङ्कल्पं सर्वं ब्रह्मेति निश्चिनु ॥ ४०.२०॥  
  
वचनादानसङ्कल्पं सर्वं ब्रह्मेति निश्चिनु ।  
मुनीन्द्रोपेन्द्रसङ्कल्पं सर्वं ब्रह्मेति निश्चिनु ॥ ४०.२१॥  
  
मनोबुद्ध्यादिसङ्कल्पं सर्वं ब्रह्मेति निश्चिनु ।  
सङ्कल्पाध्यास इत्यादि सर्वं ब्रह्मेति निश्चिनु ॥ ४०.२२॥  
  
रुद्रक्षेत्रादि सङ्कल्पं सर्वं ब्रह्मेति निश्चिनु ।  
प्राणादिदशसङ्कल्पं सर्वं ब्रह्मेति निश्चिनु ॥ ४०.२३॥  
  
माया विद्या देहजीवाः सर्वं ब्रह्मेति निश्चिनु ।  
स्थूलव्यष्टादिसङ्कल्पं सर्वं ब्रह्मेति निश्चिनु ॥ ४०.२४॥  
  
सूक्ष्मव्यष्टिसमष्ट्यादि सर्वं ब्रह्मेति निश्चिनु ।  
व्यष्ट्यज्ञानादि सङ्कल्पं सर्वं ब्रह्मेति निश्चिनु ॥ ४०.२५॥  
  
विश्ववैश्वानरत्वं च सर्वं ब्रह्मेति निश्चिनु ।  
तैजसप्राज्ञभेदं च सर्वं ब्रह्मेति निश्चिनु ॥ ४०.२६॥  
  
वाच्यार्थं चापि लक्ष्यार्थं सर्वं ब्रह्मेति निश्चिनु ।  
जहल्लक्षणयानैक्यं अजहल्लक्षणा ध्रुवम् ॥ ४०.२७॥  
  
भागत्यागेन नित्यैक्यं सर्वं ब्रह्म उपाधिकम् ।  
लक्ष्यं च निरुपाध्यैक्यं सर्वं ब्रह्मेति निश्चिनु ॥ ४०.२८॥  
  
एवमाहुर्महात्मानः सर्वं ब्रह्मेति केवलम् ।  
सर्वमन्तः परित्यज्य अहं ब्रह्मेति भावय ॥ ४०.२९॥  
  
असङ्कलितकापिलैर्मधुहराक्षिपूज्याम्बुज-  
प्रभाङ्घ्रिजनिमोत्तमो परिषिचेद्यदिन्दुप्रभम् ।  
तं डिण्डीरनिभोत्तमोत्तम महाखण्डाज्यदध्ना परं  
क्षीराद्यैरभिषिच्य मुक्तिपरमानन्दं लभे शाम्भवम् ॥ ४०.३०॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
चित्तवृत्तिनिरोधप्रकरणं नाम चत्वारिंशोऽध्यायः ॥  
  
  
  
४१          ॥ एकचत्वारिंशोऽध्यायः ॥  
  
ऋभुः -  
अहं ब्रह्म न सन्देहः अहं ब्रह्म न संशयः ।  
अहं ब्रह्मैव नित्यात्मा अहमेव परात्परः ॥ ४१.१॥  
  
चिन्मात्रोऽहं न सन्देह इति निश्चित्य तं त्यज ।  
सत्यं सत्यं पुनः सत्यमात्मनोऽन्यन्न किञ्चन ॥ ४१.२॥  
  
शिवपादद्वयं स्पृष्ट्वा वदामीदं न किञ्चन ।  
गुरुपादद्वयं स्पृष्ट्वा वदामीदं न किञ्चन ॥ ४१.३॥  
  
जिह्वया परशुं तप्तं धारयामि न संशयः ।  
वेदशास्त्रादिकं स्पृष्ट्वा वदामीदं विनिश्चितम् ॥ ४१.४॥  
  
निश्चयात्मन् निश्चयस्त्वं निश्चयेन सुखी भव ।  
चिन्मयस्त्वं चिन्मयत्वं चिन्मयानन्द एव हि ॥ ४१.५॥  
  
ब्रह्मैव ब्रह्मभूतात्मा ब्रह्मैव त्वं न संशयः ।  
सर्वमुक्तं भगवता योगिनामपि दुर्लभम् ॥ ४१.६॥  
  
देवानां च ऋषीणां च अत्यन्तं दुर्लभं सदा ।  
ऐश्वरं परमं ज्ञानमुपदिष्टं शिवेन हि ॥ ४१.७॥  
  
एतत् ज्ञानं समानीतं कैलासाच्छङ्करान्तिकात् ।  
देवानां दक्षिणामूर्तिर्दशसाहस्रवत्सरान् ॥ ४१.८॥  
  
विघ्नेशो बहुसाहस्रं वत्सरं चोपदिष्टवान् ।  
साक्षाच्छिवोऽपि पार्वत्यै वत्सरं चोपदिष्टवान् ॥ ४१.९॥  
  
क्षीराब्धौ च महाविष्णुर्ब्रह्मणे चोपदिष्टवान् ।  
कदाचित्ब्रह्मलोके तु मत्पितुश्चोक्तवानहम् ॥ ४१.१०॥  
  
नारदादि ऋषीणां च उपदिष्टं महद्बहु ।  
अयातयामं विस्तारं गृहीत्वाऽहमिहागतः ॥ ४१.११॥  
  
न समं पादमेकं च तीर्थकोटिफलं लभेत् ।  
न समं ग्रन्थमेतस्य भूमिदानफलं लभेत् ॥ ४१.१२॥  
  
एकानुभवमात्रस्य न सर्वं सर्वदानकम् ।  
श्लोकार्धश्रवणस्यापि न समं किञ्चिदेव हि ॥ ४१.१३॥  
  
तात्पर्यश्रवणाभावे पठंस्तूष्णीं स मुच्यते ।  
सर्वं सन्त्यज्य सततमेतद्ग्रन्थं समभ्यसेत् ॥ ४१.१४॥  
  
सर्वमन्त्रं च सन्त्यज्य एतद्ग्रन्थं समभ्यसेत् ।  
सर्वदेवांश्च सन्त्यज्य एतद्ग्रन्थं समभ्यसेत् ॥ ४१.१५॥  
  
सर्वस्नानं च सन्त्यज्य एतद्ग्रन्थं समभ्यसेत् ।  
सर्वभावं च सन्त्यज्य एतद्ग्रन्थं समभ्यसेत् ॥ ४१.१६॥  
  
सर्वहोमं च सन्त्यज्य एतद्ग्रन्थं समभ्यसेत् ।  
सर्वदानं च सन्त्यज्य एतद्ग्रन्थं समभ्यसेत् ॥ ४१.१७॥  
  
सर्वपूजां च सन्त्यज्य एतद्ग्रन्थं समभ्यसेत् ।  
सर्वगुह्यं च सन्त्यज्य एतद्ग्रन्थं समभ्यसेत् ॥ ४१.१८॥  
  
सर्वसेवां च सन्त्यज्य एतद्ग्रन्थं समभ्यसेत् ।  
सर्वास्तित्वं च सन्त्यज्य एतद्ग्रन्थं समभ्यसेत् ॥ ४१.१९॥  
  
सर्वपाठं च सन्त्यज्य एतद्ग्रन्थं समभ्यसेत् ।  
सर्वाभ्यासं च सन्त्यज्य एतद्ग्रन्थं समभ्यसेत् ॥ ४१.२०॥  
  
देशिकं च परित्यज्य एतद्ग्रन्थं समभ्यसेत् ।  
गुरुं वापि परित्यज्य एतद्ग्रन्थं समभ्यसेत् ॥ ४१.२१॥  
  
सर्वलोकं च सन्त्यज्य एतद्ग्रन्थं समभ्यसेत् ।  
सर्वैश्वर्यं च सन्त्यज्य एतद्ग्रन्थं समभ्यसेत् ॥ ४१.२२॥  
  
सर्वसङ्कल्पकं त्यज्य एतद्ग्रन्थं समभ्यसेत् ।  
सर्वपुण्यं च सन्त्यज्य एतद्ग्रन्थं समभ्यसेत् ॥ ४१.२३॥  
  
एतद्ग्रन्थं परं ब्रह्म एतद्ग्रन्थं समभ्यसेत् ।  
अत्रैव सर्वविज्ञानं अत्रैव परमं पदम् ॥ ४१.२४॥  
  
अत्रैव परमो मोक्ष अत्रैव परमं सुखम् ।  
अत्रैव चित्तविश्रान्तिरत्रैव ग्रन्थिभेदनम् ॥ ४१.२५॥  
  
अत्रैव जीवन्मुक्तिश्च अत्रैव सकलो जपः ।  
एतद्ग्रन्थं पठंस्तूष्णीं सद्यो मुक्तिमवाप्नुयात् ॥ ४१.२६॥  
  
सर्वशास्त्रं च सन्त्यज्य एतन्मात्रं सदाभ्यसेत् ।  
दिने दिने चैकवारं पठेच्चेन्मुक्त एव सः ॥ ४१.२७॥  
  
जन्ममध्ये सकृद्वापि श्रुतं चेत् सोऽपि मुच्यते ।  
सर्वशास्त्रस्य सिद्धान्तं सर्ववेदस्य सङ्ग्रहम् ॥ ४१.२८॥  
  
सारात् सारतरं सारं सारात् सारतरं महत् ।  
एतद्ग्रन्थस्य न समं त्रैलोक्येऽपि भविष्यति ॥ ४१.२९ ॥  
  
न प्रसिद्धिं गते लोके न स्वर्गेऽपि च दुर्लभम् ।  
ब्रह्मलोकेषु सर्वेषु शास्त्रेष्वपि च दुर्लभम् ॥ ४१.३०॥  
  
एतद्ग्रन्थं कदाचित्तु चौर्यं कृत्वा पितामहः ।  
क्षीराब्धौ च परित्यज्य सर्वे मुञ्चन्तु नो इति ॥ ४१.३१॥  
  
ज्ञात्वा क्षीरसमुद्रस्य तीरे प्राप्तं गृहीतवान् ।  
गृहीतं चाप्यसौ दृष्ट्वा शपथं च प्रदत्तवान् ॥ ४१.३२॥  
  
तत् आरभ्य तल्लोकं त्यक्त्वाहमिममागतः ।  
अत्यद्भुतमिदं ज्ञानं ग्रन्थं चैव महाद्भुतम् ॥ ४१.३३॥  
  
तद् ज्ञो वक्ता च नास्त्येव ग्रन्थश्रोता च दुर्लभः ।  
आत्मनिष्ठैकलभ्योऽसौ सद्गुरुर्नैष लभ्यते ॥ ४१.३४॥  
  
ग्रन्थवन्तो न लभ्यन्ते तेन न ख्यातिरागता ।  
भवते दर्शितं ह्येतद्गमिष्यामि यथागतम् ॥ ४१.३५॥  
  
एतावदुक्तमात्रेण निदाघ ऋषिसत्तमः ।  
पतित्वा पादयोस्तस्य आनन्दाश्रुपरिप्लुतः ॥ ४१.३६॥  
  
उवाच वाक्यं सानन्दं साष्टाङ्गं प्रणिपत्य च ।  
  
निदाघः -  
अहो ब्रह्मन् कृतार्थोऽस्मि कृतार्थोऽस्मि न संशयः ।  
भवतां दर्शनेनैव मज्जन्म सफलं कृतम् ॥ ४१.३७॥  
  
एकवाक्यस्य मनने मुक्तोऽहं नात्र संशयः ।  
नमस्करोमि ते पादौ सोपचारं न वास्तवौ ॥ ४१.३८॥  
  
तस्यापि नावकाशोऽस्ति अहमेव न वास्तवम् ।  
त्वमेव नास्ति मे नास्ति ब्रह्मेति वचनं न च ॥ ४१.३९॥  
  
ब्रह्मेति वचनं नास्ति ब्रह्मभावं न किञ्चन ।  
एतद्ग्रन्थं न मे नास्ति सर्वं ब्रह्मेति विद्यते ॥ ४१.४०॥  
  
सर्वं ब्रह्मेति वाक्यं न सर्वं ब्रह्मेति तं न हि ।  
तदिति द्वैतभिन्नं तु त्वमिति द्वैतमप्यलम् ॥ ४१.४१॥  
  
एवं किञ्चित् क्वचिन्नास्ति सर्वं शान्तं निरामयम् ।  
एकमेव द्वयं नास्ति एकत्वमपि नास्ति हि ॥ ४१.४२॥  
  
भिन्नद्वन्द्वं जगद्दोषं संसारद्वैतवृत्तिकम् ।  
साक्षिवृत्तिप्रपञ्चं वा अखण्डाकारवृत्तिकम् ॥ ४१.४३॥  
  
अखण्डैकरसो नास्ति गुरुर्वा शिष्य एव वा ।  
भवद्दर्शनमात्रेण सर्वमेवं न संशयः ॥ ४१.४४॥  
  
ब्रह्मज्योतिरहं प्राप्तो ज्योतिषां ज्योतिरस्म्यहम् ।  
नमस्ते सुगुरो ब्रह्मन् नमस्ते गुरुनन्दन ।  
एवं कृत्य नमस्कारं तूष्णीमास्ते सुखी स्वयम् ॥ ४१.४५॥  
  
किं चण्डभानुकरमण्डलदण्डितानि  
काष्ठामुखेषु गलितानि नमस्ततीति ।  
यादृक्च तादृगथ शङ्करलिङ्गसङ्ग-  
भङ्गीनि पापकलशैलकुलानि सद्यः ।  
श्रीमृत्युञ्जय रञ्जय त्रिभुवनाध्यक्ष प्रभो पाहि नः ॥ ४१.४६॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
ग्रन्थप्रशस्तिनिरूपणं नाम एकचत्वारिंशोऽध्यायः ॥  
  
  
  
४२          ॥ द्विचत्वारिंशोऽध्यायः ॥  
  
ऋभुः -  
श्रुतं किञ्चिन्मया प्रोक्तं ब्रह्मज्ञानं सुदुर्लभम् ।  
मनसा धारितं ब्रह्म चित्तं कीदृक् स्थितं वद ॥ ४२.१॥  
  
निदाघः -  
शृणु त्वं सुगुरो ब्रह्मंस्त्वत्प्रसादाद्वदाम्यहम् ।  
ममाज्ञानं महादोषं महाज्ञाननिरोधकम् ॥ ४२.२॥  
  
सदा कर्मणि विश्वासं प्रपञ्चे सत्यभावनम् ।  
नष्टं सर्वं क्षणादेव त्वत्प्रसादान्महद्भयम् ॥ ४२.३॥  
  
एतावन्तमिमं कालमज्ञानरिपुणा हृतम् ।  
महद्भयं च नष्टं मे कर्मतत्त्वं च नाशितम् ॥ ४२.४॥  
  
अज्ञानं मनसा पूर्वमिदानीं ब्रह्मतां गतम् ।  
पुराहं चित्तवद्भूतः इदानीं सन्मयोऽभवम् ॥ ४२.५॥  
  
पूर्वमज्ञानवद्भावं इदानीं सन्मयं गतम् ।  
अज्ञानवत् स्थितोऽहं वै ब्रह्मैवाहं परं गतः ॥ ४२.६॥  
  
पुराऽहं चित्तवद्भ्रान्तो ब्रह्मैवाहं परं गतः ।  
सर्वो विगलितो दोषः सर्वो भेदो लयं गतः ॥ ४२.७॥  
  
सर्वः प्रपञ्चो गलितश्चित्तमेव हि सर्वगम् ।  
सर्वान्तःकरणं लीनं ब्रह्मसद्भावभावनात् ॥ ४२.८॥  
  
अहमेव चिदाकाश अहमेव हि चिन्मयः ।  
अहमेव हि पूर्णात्मा अहमेव हि निर्मलः ॥ ४२.९॥  
  
अहमेवाहमेवेति भावनापि विनिर्गता ।  
अहमेव चिदाकाशो ब्राह्मणत्वं न किञ्चन ॥ ४२.१०॥  
  
शूद्रोऽहं श्वपचोऽहं वै वर्णी चापि गृहस्थकः ।  
वानप्रस्थो यतिरहमित्ययं चित्तविभ्रमः ॥ ४२.११॥  
  
तत्तदाश्रमकर्माणि चित्तेन परिकल्पितम् ।  
अहमेव हि लक्ष्यात्मा अहमेव हि पूर्णकः ॥ ४२.१२॥  
  
अहमेवान्तरात्मा हि अहमेव परायणम् ।  
अहमेव सदाधार अहमेव सुखात्मकः ॥ ४२.१३॥  
  
त्वत्प्रसादादहं ब्रह्मा त्वत्प्रसादाज्जनार्दनः ।  
त्वत्प्रसादाच्चिदाकाशः शिवोऽहं नात्र संशयः ॥ ४२.१४॥  
  
त्वत्प्रसादादहं चिद्वै त्वत्प्रसादान्न मे जगत् ।  
त्वत्प्रसादाद्विमुक्तोऽस्मि त्वत्प्रसादात् परं गतः ॥ ४२.१५॥  
  
त्वत्प्रसादाद्व्यापकोऽहं त्वत्प्रसादान्निरङ्कुशः ।  
त्वत्प्रसादेन तीर्णोऽहं त्वत्प्रसादान्महत्सुखम् ॥ ४२.१६॥  
  
त्वत्प्रसादादहं ब्रह्म त्वत्प्रसादात् त्वमेव न ।  
त्वत्प्रसादादिदं नास्ति त्वत्प्रसादान्न किञ्चन ॥ ४२.१७॥  
  
त्वत्प्रसादान्न मे किञ्चित् त्वत्प्रसादान्न मे विपत् ।  
त्वत्प्रसादान्न मे भेदस्त्वत्प्रसादान्न मे भयम् ॥ ४२.१८॥  
  
त्वत्प्रसादान्नमे रोगस्त्वत्प्रसादान्न मे क्षतिः ।  
यत्पादाम्बुजपूजया हरिरभूदर्च्यो यदङ्घ्र्यर्चना-  
दर्च्याऽभूत् कमला विधिप्रभृतयो ह्यर्च्या यदाज्ञावशात् ।  
तं कालान्तकमन्तकान्तकमुमाकान्तं मुहुः सन्ततं  
सन्तः स्वान्तसरोजराजचरणाम्भोजं भजन्त्यादरात् ॥ ४२.१९॥  
  
किं वा धर्मशतायुतार्जितमहासौख्यैकसीमायुतं  
नाकं पातमहोग्रदुःखनिकरं देवेषु तुष्टिप्रदम् ।  
तस्माच्छङ्करलिङ्गपूजनमुमाकान्तप्रियं मुक्तिदं  
भूमानन्दघनैकमुक्तिपरमानन्दैकमोदं महः ॥ ४२.२०॥  
  
ये शाम्भवाः शिवरताः शिवनाममात्र-  
शब्दाक्षरज्ञहृदया भसितत्रिपुण्ड्राः ।  
यां प्राप्नुवन्ति गतिमीशपदाम्बुजोद्यद्-  
ध्यानानुरक्तहृदया न हि योगसाङ्ख्यैः ॥ ४२.२१॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
निदाघानुभववर्णनप्रकरणं नाम द्विचत्वारिंशोऽध्यायः ॥  
  
  
  
४३          ॥ त्रिचत्वारिंशोऽध्यायः ॥  
  
निदाघः -  
न पश्यामि शरीरं वा लिङ्गं करणमेव वा ।  
न पश्यामि मनो वापि न पश्यामि जडं ततः ॥ ४३.१॥  
  
न पश्यामि चिदाकाशं न पश्यामि जगत् क्वचित् ।  
न पश्यामि हरिं वापि न पश्यामि शिवं च वा ॥ ४३.२॥  
  
आनन्दस्यान्तरे लग्नं तन्मयत्वान्न चोत्थितः ।  
न पश्यामि सदा भेदं न जडं न जगत् क्वचित् ॥ ४३.३॥  
  
न द्वैतं न सुखं दुःखं न गुरुर्न परापरम् ।  
न गुणं वा न तुर्यं वा न बुद्धिर्न च संशयः ॥ ४३.४॥  
  
न च कालं न च भयं न च शोकं शुभाशुभम् ।  
न पश्यामि सन्दीनं न बन्धं न च सम्भवम् ॥ ४३.५॥  
  
न देहेन्द्रियसद्भावो न च सद्वस्तु सन्मनः ।  
न पश्यामि सदा स्थूलं न कृशं न च कुब्जकम् ॥ ४३.६॥  
  
न भूमिर्न जलं नाग्निर्न मोहो न च मन्त्रकम् ।  
न गुरुर्न च वाक्यं वा न दृढं न च सर्वकम् ॥ ४३.७॥  
  
न जगच्छ्रवणं चैव निदिध्यासं न चापरः ।  
आनन्दसागरे मग्नस्तन्मयत्वान्न चोत्थितः ॥ ४३.८॥  
  
आनन्दोऽहमशेषोऽहमजोऽहममृतोस्म्यहम् ।  
नित्योऽहमिति निश्चित्य सदा पूर्णोऽस्मि नित्यधीः ॥ ४३.९॥  
  
पूर्णोऽहं पूर्णचित्तोऽहं पुण्योऽहं ज्ञानवानहम् ।  
शुद्धोऽहं सर्वमुक्तोऽहं सर्वाकारोऽहमव्ययः ॥ ४३.१०॥  
  
चिन्मात्रोऽहं स्वयं सोऽहं तत्त्वरूपोऽहमीश्वरः ।  
परापरोऽहं तुर्योऽहं प्रसन्नोऽहं रसोऽस्म्यहम् ॥ ४३.११॥  
  
ब्रह्माऽहं सर्वलक्ष्योऽहं सदा पूर्णोऽहमक्षरः ।  
ममानुभवरूपं यत् सर्वमुक्तं च सद्गुरो ॥ ४३.१२॥  
  
नमस्करोमि ते नाहं सर्वं च गुरुदक्षिणा ।  
मद्देहं त्वत्पदे दत्तं त्वया भस्मीकृतं क्षणात् ॥ ४३.१३॥  
  
ममात्मा च मया दत्तः स्वयमात्मनि पूरितः ।  
त्वमेवाहमहं च त्वमहमेव त्वमेव हि ॥ ४३.१४॥  
  
ऐक्यार्णवनिमग्नोऽस्मि ऐक्यज्ञानं त्वमेव हि ।  
एकं चैतन्यमेवाहं त्वया गन्तुं न शक्यते ॥ ४३.१५॥  
  
गन्तव्यदेशो नास्त्येव एकाकारं न चान्यतः ।  
त्वया गन्तव्यदेशो न मया गन्तव्यमस्ति न ॥ ४३.१६॥  
  
एकं कारणमेकं च एकमेव द्वयं न हि ।  
त्वया वक्तव्यकं नास्ति मया श्रोतव्यमप्यलम् ॥ ४३.१७॥  
  
त्वमेव सद्गुरुर्नासि अहं नास्मि सशिष्यकः ।  
ब्रह्ममात्रमिदं सर्वमस्मिन्मानोऽस्मि तन्मयः ॥ ४३.१८॥  
  
भेदाभेदं न पश्यामि कार्याकार्यं न किञ्चन ।  
ममैव चेन्नमस्कारो निष्प्रयोजन एव हि ॥ ४३.१९॥  
  
तवैव चेन्नमस्कारो भिन्नत्वान्न फलं भवेत् ।  
तव चेन्मम चेद्भेदः फलाभावो न संशयः ॥ ४३.२०॥  
  
नमस्कृतोऽहं युष्माकं भवानज्ञीति वक्ष्यति ।  
ममैवापकरिष्यामि परिच्छिन्नो भवाम्यहम् ॥ ४३.२१॥  
  
ममैव चेन्नमस्कारः फलं नास्ति स्वतः स्थिते ।  
कस्यापि च नमस्कारः कदाचिदपि नास्ति हि ॥ ४३.२२॥  
  
सदा चैतन्यमात्रत्वात् नाहं न त्वं न हि द्वयम् ।  
न बन्धं न परो नान्ये नाहं नेदं न किञ्चन ॥ ४३.२३॥  
  
न द्वयं नैकमद्वैतं निश्चितं न मनो न तत् ।  
न बीजं न सुखं दुःखं नाशं निष्ठा न सत्सदा ॥ ४३.२४॥  
  
नास्ति नास्ति न सन्देहः केवलात् परमात्मनि ।  
न जीवो नेश्वरो नैको न चन्द्रो नाग्निलक्षणः ॥ ४३.२५॥  
  
न वार्ता नेन्द्रियो नाहं न महत्त्वं गुणान्तरम् ।  
न कालो न जगन्नान्यो न वा कारणमद्वयम् ॥ ४३.२६॥  
  
नोन्नतोऽत्यन्तहीनोऽहं न मुक्तस्त्वत्प्रसादतः ।  
सर्वं नास्त्येव नास्त्येव सर्वं ब्रह्मैव केवलम् ॥ ४३.२७॥  
  
अहं ब्रह्म इदं ब्रह्म आत्म ब्रह्माहमेव हि ।  
सर्वं ब्रह्म न सन्देहस्त्वत्प्रसादान्महेश्वरः ॥ ४३.२८॥  
  
त्वमेव सद्गुरुर्ब्रह्म न हि सद्गुरुरन्यतः ।  
आत्मैव सद्गुरुर्ब्रह्म शिष्यो ह्यात्मैव सद्गुरुः ॥ ४३.२९॥  
  
गुरुः प्रकल्पते शिष्यो गुरुहीनो न शिष्यकः ।  
शिष्ये सति गुरुः कल्प्यः शिष्याभावे गुरुर्न हि ॥ ४३.३०॥  
  
गुरुशिष्यविहीनात्मा सर्वत्र स्वयमेव हि ।  
चिन्मात्रात्मनि कल्प्योऽहं चिन्मात्रात्मा न चापरः ॥ ४३.३१॥  
  
चिन्मात्रात्माहमेवैको नान्यत् किञ्चिन्न विद्यते ।  
सर्वस्थितोऽहं सततं नान्यं पश्यामि सद्गुरोः ॥ ४३.३२॥  
  
नान्यत् पश्यामि चित्तेन नान्यत् पश्यामि किञ्चन ।  
सर्वाभावान्न पश्यामि सर्वं चेद् दृश्यतां पृथक् ॥ ४३.३३॥  
  
एवं ब्रह्म प्रपश्यामि नान्यदस्तीति सर्वदा ।  
अहो भेदं प्रकुपितं अहो माया न विद्यते ॥ ४३.३४॥  
  
अहो सद्गुरुमाहात्म्यमहो ब्रह्मसुखं महत् ।  
अहो विज्ञानमाहात्म्यमहो सज्जनवैभवः ॥ ४३.३५॥  
  
अहो मोहविनाशश्च अहो पश्यामि सत्सुखम् ।  
अहो चित्तं न पश्यामि अहो सर्वं न किञ्चन ॥ ४३.३६॥  
  
अहमेव हि नान्यत्र अहमानन्द एव हि ।  
ममान्तःकरणे यद्यन्निश्चितं भवदीरितम् ॥ ४३.३७॥  
  
सर्वं ब्रह्म परं ब्रह्म न किञ्चिदन्यदैवतम् ।  
एवं पश्यामि सततं नान्यत् पश्यामि सद्गुरो ॥ ४३.३८॥  
  
एवं निश्चित्य तिष्ठामि स्वस्वरूपे ममात्मनि ॥ ४३.३९॥  
  
अगाधवेदवाक्यतो न चाधिभेषजं भवे-  
दुमाधवाङ्घ्रिपङ्कजस्मृतिः प्रबोधमोक्षदा ।  
प्रबुद्धभेदवासनानिरुद्धहृत्तमोभिदे  
महारुजाघवैद्यमीश्वरं हृदम्बुजे भजे ॥ ४३.४०॥  
  
द्यतत्प्रदग्धकामदेह दुग्धसन्निभं प्रमुग्धसामि ।  
सोमधारिणं श्रुतीड्यगद्यसंस्तुतं त्वभेद्यमेकशङ्करम् ॥ ४३.४१॥  
  
वरः कङ्कः काको भवदुभयजातेषु नियतं  
महाशङ्कातङ्कैर्विधिविहितशान्तेन मनसा ।  
यदि स्वैरं ध्यायन्नगपतिसुतानायकपदं  
स एवायं धुर्यो भवति मुनिजातेषु नियतम् ॥ ४३.४२॥  
  
कः कालान्तकपादपद्मभजनादन्यद्धृदा कष्टदां  
धर्माभासपरम्परां प्रथयते मूर्खो खरीं तौरगीम् ।  
कर्तुं यत्नशतैरशक्यकरणैर्विन्देत दुःखादिकंvar was  दुःखाधिकम्  
तद्वत् साम्बपदाम्बुजार्चनरतिं त्यक्त्वा वृथा दुःखभाक् ॥ ४३.४३॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
निदाघानुभववर्णनप्रकरणं नाम त्रिचत्वारिंशोऽध्यायः ॥  
  
  
  
४४          ॥ चतुश्चत्वारिंशोऽध्यायः ॥  
  
निदाघः -  
शृणुश्व सद्गुरो ब्रह्मन् त्वत्प्रसादान्विनिश्चितम् ।  
अहमेव हि तद्ब्रह्म अहमेव हि केवलम् ॥ ४४.१॥  
  
अहमेव हि नित्यात्मा अहमेव सदाऽजरः ।  
अहमेव हि शान्तात्मा अहमेव हि निष्कलः ॥ ४४.२॥  
  
अहमेव हि निश्चिन्तः अहमेव सुखात्मकः ।  
अहमेव गुरुस्त्वं हि अहं शिष्योऽस्मि केवलम् ॥ ४४.३॥  
  
अहमानन्द एवात्मा अहमेव निरञ्जनः ।  
अहं तुर्यातिगो ह्यात्मा अहमेव गुणोज्झितः ॥ ४४.४॥  
  
अहं विदेह एवात्मा अहमेव हि शङ्करः ।  
अहं वै परिपूर्णात्मा अहमेवेश्वरः परः ॥ ४४.५॥  
  
अहमेव हि लक्ष्यात्मा अहमेव मनोमयः ।  
अहमेव हि सर्वात्मा अहमेव सदाशिवः ॥ ४४.६॥  
  
अहं विष्णुरहं ब्रह्मा अहमिन्द्रस्त्वहं सुराः ।  
अहं वै यक्षरक्षांसि पिशाचा गुह्यकास्तथा ॥ ४४.७॥  
  
अहं समुद्राः सरित अहमेव हि पर्वताः ।  
अहं वनानि भुवनं अहमेवेदमेव हि ॥ ४४.८॥  
  
नित्यतृप्तो ह्यहं शुद्धबुद्धोऽहं प्रकृतेः परः ।  
अहमेव हि सर्वत्र अहमेव हि सर्वगः ॥ ४४.९॥  
  
अहमेव महानात्मा सर्वमङ्गलविग्रहः ।  
अहमेव हि मुक्तोऽस्मि शुद्धोऽस्मि परमः शिवः ॥ ४४.१०॥  
  
अहं भूमिरहं वायुरहं तेजो ह्यहं नभः ।  
अहं जलमहं सूर्यश्चन्द्रमा भगणा ह्यहम् ॥ ४४.११॥  
  
अहं लोका अलोकाश्च अहं लोक्या अहं सदा ।  
अहमात्मा पारदृश्य अहं प्रज्ञानविग्रहः ॥ ४४.१२॥  
  
अहं शून्यो अशून्योऽहं सर्वानन्दमयोऽस्म्यहम् ।  
शुभाशुभफलातीतो ह्यहमेव हि केवलम् ॥ ४४.१३॥  
  
अहमेव ऋतं सत्यमहं सच्चित्सुखात्मकः ।  
अहमानन्द एवात्मा बहुधा चैकधा स्थितः ॥ ४४.१४॥  
  
अहं भूतभविष्यं च वर्तमानमहं सदा ।  
अहमेको द्विधाहं च बहुधा चाहमेव हि ॥ ४४.१५॥  
  
अहमेव परं ब्रह्म अहमेव प्रजापतिः ।  
स्वराट् सम्राड् जगद्योनिरहमेव हि सर्वदा ॥ ४४.१६॥  
  
अहं विश्वस्तैजसश्च प्राज्ञोऽहं तुर्य एव हि ।  
अहं प्राणो मनश्चाहमहमिद्रियवर्गकः ॥ ४४.१७॥  
  
अहं विश्वं हि भुवनं गगनात्माहमेव हि ।  
अनुपाधि उपाध्यं यत्तत्सर्वमहमेव हि ॥ ४४.१८॥  
  
उपाधिरहितश्चाहं नित्यानन्दोऽहमेव हि ।  
एवं निश्चयवानन्तः सर्वदा सुखमश्नुते ।  
एवं यः शृणुयान्नित्यं सर्वपापैः प्रमुच्यते ॥ ४४.१९॥  
  
नित्योऽहं निर्विकल्पो जनवनभुवने पावनोऽहं मनीषी  
विश्वो विश्वातिगोऽहं प्रकृतिविनिकृतो एकधा संस्थितोऽहम् ।  
नानाकारविनाशजन्मरहितस्वज्ञानकार्योज्झितैः  
भूमानन्दघनोऽस्म्यहं परशिवः सत्यस्वरूपोऽस्म्यहम् ॥ ४४.२०॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
निदाघानुभववर्णनं नाम चतुश्चत्वारिंशोऽध्यायः ॥  
  
  
  
४५          ॥ पञ्चचत्वारिंशोऽध्यायः ॥  
  
निदाघः -  
पुण्ये शिवरहस्येऽस्मिन्नितिहासे शिवोदिते ।  
देव्यै शिवेन कथिते देव्या स्कन्दाय मोदतः ॥ ४५.१॥  
  
तदेतस्मिन् हि षष्ठांशे षडास्यकमलोदिते ।  
पारमेश्वरविज्ञानं श्रुतमेतन्महाघभित् ॥ ४५.२॥  
  
महामायातमस्तोमविनिवारणभास्करम् ।  
अस्याध्यायैककथनाद् विज्ञानं महदश्नुते ॥ ४५.३॥  
  
श्लोकस्य श्रवणेनापि जीवन्मुक्तो न संशयः ।  
एतद्ग्रन्थप्रवक्ता हि षण्मुखः शिव एव हि ॥ ४५.४॥  
  
जैगीषव्यो महायोगी स एव श्रवणेऽर्हति ।  
भस्मरुद्राक्षधृङ् नित्यं सदा ह्यत्याश्रमी मुनिः ॥ ४५.५॥  
  
एतद्ग्रन्थप्रवक्ता हि स गुरुर्नात्र संशयः ।  
एतद्ग्रन्थप्रवक्ता हि परं ब्रह्म न संशयः ॥ ४५.६॥  
  
एतद्ग्रन्थप्रवक्ता हि शिव एव न चापरः ।  
एतद्ग्रन्थप्रवक्ता हि साक्षाद्देवी न संशयः ॥ ४५.७॥  
  
एतद्ग्रन्थप्रवक्ता हि गणेशो नात्र संशयः ।  
एतद्ग्रन्थप्रवक्ता हि स्कन्दः स्कन्दिततारकः ॥ ४५.८॥  
  
एतद्ग्रन्थप्रवक्ता हि नन्दिकेशो न संशयः ।  
एतद्ग्रन्थप्रवक्ता हि दत्तात्रेयो मुनिः स्वयम् ॥ ४५.९॥  
  
एतद्ग्रन्थप्रवक्ता हि दक्षिणामूर्तिरेव हि ।  
एतद्ग्रन्थार्थकथने भावने मुनयः सुराः ॥ ४५.१०॥  
  
न शक्ता मुनिशार्दूल त्वदृतेऽहं शिवं शपे ।  
एतद्ग्रन्थार्थवक्तारं गुरुं सर्वात्मना यजेत् ॥ ४५.११॥  
  
एतद्ग्रन्थप्रवक्ता तु शिवो विघ्नेश्वरः स्वयम् ।  
पिता हि जन्मदो दाता गुरुर्जन्मविनाशकः ॥ ४५.१२॥  
  
एतद्ग्रन्थं समभ्यस्य गुरोर्वाक्याद्विशेषतः ।  
न दुह्येत गुरुं शिष्यो मनसा किञ्च कायतः ॥ ४५.१३॥  
  
गुरुरेव शिवः साक्षात् गुरुरेव शिवः स्वयम् ।  
शिवे रुष्टे गुरुस्त्राता गुरौ रुष्टे न कश्चन ॥ ४५.१४॥  
  
एतद्ग्रन्थपदाभ्यासे श्रद्धा वै कारणं परम् ।  
अश्रद्धधानः पुरुषो नैतल्लेशमिहार्हति ॥ ४५.१५॥  
  
श्रद्धैव परमं श्रेयो जीवब्रह्मैक्यकारणम् ।  
अस्ति ब्रह्मेति च श्रुत्वा भावयन् सन्त एव हि ॥ ४५.१६॥  
  
शिवप्रसादहीनो यो नैतद्ग्रन्थार्थविद्भवेत् ।  
भावग्राह्योऽयमात्मायं पर एकः शिवो ध्रुवः ॥ ४५.१७॥  
  
सर्वमन्यत् परित्यज्य ध्यायीतेशानमव्ययम् ।  
शिवज्ञानमिदं शुद्धं द्वैताद्वैतविनाशनम् ॥ ४५.१८॥  
  
अन्येषु च पुराणेषु इतिहासेषु न क्वचित् ।  
एतादृशं शिवज्ञानं श्रुतिसारमहोदयम् ॥ ४५.१९॥  
  
उक्तं साक्षाच्छिवेनैतद् योगसाङ्ख्यविवर्जितम् ।  
भावनामात्रसुलभं भक्तिगम्यमनामयम् ॥ ४५.२०॥  
  
महानन्दप्रदं साक्षात् प्रसादेनैव लभ्यते ।  
तस्यैते कथिता ह्यर्थाः प्रकाशन्ते महात्मनः ॥ ४५.२१॥  
  
एतद्ग्रन्थं गुरोः श्रुत्वा न पूजां कुरुते यदि ।  
श्वानयोनिशतं प्राप्य चण्डालः कोटिजन्मसु ॥ ४५.२२॥  
  
एतद्ग्रन्थस्य माहात्म्यं न यजन्तीश्वरं हृदा ।  
स सूकरो भवत्येव सहस्रपरिवत्सरान् ॥ ४५.२३॥  
  
एतद्ग्रन्थार्थवक्तारमभ्यसूयेत यो द्विजः ।  
अनेकब्रह्मकल्पं च विष्ठायां जायते क्रिमिः ॥ ४५.२४॥  
  
एतद्ग्रन्थार्थविद्ब्रह्मा स ब्रह्म भवति स्वयम् ।  
किं पुनर्बहुनोक्तेन ज्ञानमेतद्विमुक्तिदम् ॥ ४५.२५॥  
  
यस्त्वेतच्छृणुयाच्छिवोदिमहावेदान्ताम्बुधि (?)  
वीचिजातपुण्यं नापेक्षत्यनिशं न चाब्दकल्पैः ।  
शब्दानां निखिलो रसो हि स शिवः किं वा तुषाद्रि  
परिखण्डनतो भवेत् स्यात् तण्डुलोऽपि स मृषा भवमोहजालम् ॥ ४५.२६॥  
  
तद्वत् सर्वमशास्त्रमित्येव हि सत्यं  
द्वैतोत्थं परिहाय वाक्यजालम् ।  
एवं त्वं त्वनिशं भजस्व नित्यं  
शान्तोद्यखिलवाक् समूहभावना ॥ ४५.२७॥  
  
सत्यत्वाभावभावितोऽनुरूपशीलः ।  
सम्पश्यन् जगदिदमासमञ्जसं सदा हि ॥ ४५.२८॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
निदाघकृतगुरुस्तुतिवर्णनं नाम पञ्चचत्वारिंशोऽध्यायः ॥  
  
  
  
४६          ॥ षट्चत्वारिंशोऽध्यायः ॥  
  
निदाघः -  
एतद्ग्रन्थं सदा श्रुत्वा चित्तजाड्यमकुर्वतः ।  
यावद्देहं सदा वित्तैः शुश्रूषेत् पूजयेद्गुरुम् ॥ ४६.१॥  
  
तत्पूजयैव सततं अहं ब्रह्मेति निश्चिनु ।  
नित्यं पूर्णोऽस्मि नित्योऽस्मि सर्वदा शान्तविग्रहः ॥ ४६.२॥  
  
एतदेवात्मविज्ञानं अहं ब्रह्मेति निर्णयः ।  
निरङ्कुशस्वरूपोऽस्मि अतिवर्णाश्रमी भव ॥ ४६.३॥  
  
अग्निरित्यादिभिर्मन्त्रैः सर्वदा भस्मधारणम् ।  
त्रियायुषैस्त्र्यम्बकैश्च कुर्वन्ति च त्रिपुण्ड्रकम् ॥ ४६.४॥  
  
त्रिपुण्ड्रधारिणामेव सर्वदा भस्मधारणम् ।  
शिवप्रसादसम्पत्तिर्भविष्यति न संशयः ॥ ४६.५॥  
  
शिवप्रसादादेतद्वै ज्ञानं सम्प्राप्यते ध्रुवम् ।  
शिरोव्रतमिदं प्रोक्तं केवलं भस्मधारणम् ॥ ४६.६॥  
  
भस्मधारणमात्रेण ज्ञानमेतद्भविष्यति ।  
अहं वत्सरपर्यन्तं कृत्वा वै भस्मधारणम् ॥ ४६.७॥  
  
त्वत्पादाब्जं प्रपन्नोऽस्मि त्वत्तो लब्धात्म निर्वृतिः ।  
सर्वाधारस्वरूपोऽहं सच्चिदानन्दमात्रकम् ॥ ४६.८॥  
  
ब्रह्मात्माहं सुलक्षण्यो ब्रह्मलक्षणपूर्वकम् ।  
आनन्दानुभवं प्राप्तः सच्चिदानन्दविग्रहः ॥ ४६.९॥  
  
गुणरूपादिमुक्तोऽस्मि जीवन्मुक्तो न संशयः ।  
मैत्र्यादिगुणसम्पन्नो ब्रह्मैवाहं परो महान् ॥ ४६.१०॥  
  
समाधिमानहं नित्यं जीवन्मुक्तेषु सत्तमः ।  
अहं ब्रह्मास्मि नित्योऽस्मि समाधिरिति कथ्यते ॥ ४६.११॥  
  
प्रारब्धप्रतिबन्धश्च जीवन्मुक्तेषु विद्यते ।  
प्रारब्धवशतो यद्यत् प्राप्यं भुञ्जे सुखं वस ॥ ४६.१२॥  
  
दूषणं भूषणं चैव सदा सर्वत्र सम्भवेत् ।  
स्वस्वनिश्चयतो बुद्ध्या मुक्तोऽहमिति मन्यते ॥ ४६.१३॥  
  
अहमेव परं ब्रह्म अहमेव परा गतिः ।  
एवं निश्चयवान् नित्यं जीवन्मुक्तेति कथ्यते ॥ ४६.१४॥  
  
एतद्भेदं च सन्त्यज्य स्वरूपे तिष्ठति प्रभुः ।  
इन्द्रियार्थविहीनोऽहमिन्द्रियार्थविवर्जितः ॥ ४६.१५॥  
  
सर्वेन्द्रियगुणातीतः सर्वेन्द्रियविवर्जितः ।  
सर्वस्य प्रभुरेवाहं सर्वं मय्येव तिष्ठति ॥ ४६.१६॥  
  
अहं चिन्मात्र एवास्मि सच्चिदान्दविग्रहः ।  
सर्वं भेदं सदा त्यक्त्वा ब्रह्मभेदमपि त्यजेत् ॥ ४६.१७॥  
  
अजस्रं भावयन् नित्यं विदेहो मुक्त एव सः ।  
अहं ब्रह्म परं ब्रह्म अहं ब्रह्म जगत्प्रभुः ॥ ४६.१८॥  
  
अहमेव गुणातीतः अहमेव मनोमयः ।  
अहं मय्यो मनोमेयः प्राणमेयः सदामयः ॥ ४६.१९॥  
  
सदृङ्मयो ब्रह्ममयोऽमृतमयः सभूतोमृतमेव हि ।  
अहं सदानन्दधनोऽव्ययः सदा ।  
स वेदमय्यो प्रणवोऽहमीशः ॥ ४६.२०॥  
  
अपाणिपादो जवनो गृहीता  
अपश्यः पश्याम्यात्मवत् सर्वमेव ।  
यत्तद्भूतं यच्च भव्योऽहमात्मा  
सर्वातीतो वर्तमानोऽहमेव ॥ ४६.२२॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
ज्ञानोपायभूतशिवव्रतनिरूपणं नाम षट्चत्वारिंशोऽध्यायः ॥  
  
  
  
४७          ॥ सप्तचत्वारिंशोऽध्यायः ॥  
  
ऋभुः -  
निदाघ शृणु वक्ष्यामि दृढीकरणमस्तु ते ।  
शिवप्रसादपर्यन्तमेवं भावय नित्यशः ॥ ४७.१॥  
  
अहमेव परं ब्रह्म अहमेव सदाशिवः ।  
अहमेव हि चिन्मात्रमहमेव हि निर्गुणः ॥ ४७.२॥  
  
अहमेव हि चैतन्यमहमेव हि निष्कलः ।  
अहमेव हि शून्यात्मा अहमेव हि शाश्वतः ॥ ४७.३॥  
  
अहमेव हि सर्वात्मा अहमेव हि चिन्मयः ।  
अहमेव परं ब्रह्म अहमेव महेश्वरः ॥ ४७.४॥  
  
अहमेव जगत्साक्षी अहमेव हि सद्गुरुः ।  
अहमेव हि मुक्तात्मा अहमेव हि निर्मलः ॥ ४७.५॥  
  
अहमेवाहमेवोक्तः अहमेव हि शङ्करः ।  
अहमेव हि महाविष्णुरहमेव चतुर्मुखः ॥ ४७.६॥  
  
अहमेव हि शुद्धात्मा ह्यहमेव ह्यहं सदा ।  
अहमेव हि नित्यात्मा अहमेव हि मत्परः ॥ ४७.७॥  
  
अहमेव मनोरूपं अहमेव हि शीतलः ।  
अहमेवान्तर्यामी च अहमेव परेश्वरः ॥ ४७.८॥  
  
एवमुक्तप्रकारेण भावयित्वा सदा स्वयम् ।  
द्रव्योऽस्ति चेन्न कुर्यात्तु वञ्चकेन गुरुं परम् ॥ ४७.९॥  
  
कुम्भीपाके सुघोरे तु तिष्ठत्येव हि कल्पकान् ।  
श्रुत्वा निदाघश्चोथाय पुत्रदारान् प्रदत्तवान् ॥ ४७.१०॥  
  
स्वशरीरं च पुत्रत्वे दत्वा सादरपूर्वकम् ।  
धनधान्यं च वस्त्रादीन् दत्वाऽतिष्ठत् समीपतः ॥ ४७.११॥  
  
गुरोस्तु दक्षिणां दत्वा निदाघस्तुष्टवानृभुम् ।  
सन्तुष्टोऽस्मि महाभाग तव शुश्रूषया सदा ॥ ४७.१२॥  
  
ब्रह्मविज्ञानमाप्तोऽसि सुकृतार्थो न संशयः ।  
ब्रह्मरूपमिदं चेति निश्चयं कुरु सर्वदा ॥ ४७.१३॥  
  
निश्चयादपरो मोक्षो नास्ति नास्तीति निश्चिनु ।  
निश्चयं कारणं मोक्षो नान्यत् कारणमस्ति वै ॥ ४७.१४॥  
  
सकलभुवनसारं सर्ववेदान्तसारं  
समरसगुरुसारं सर्ववेदार्थसारम् ।  
सकलभुवनसारं सच्चिदानन्दसारं  
समरसजयसारं सर्वदा मोक्षसारम् ॥ ४७.१५॥  
  
सकलजननमोक्षं सर्वदा तुर्यमोक्षं  
सकलसुलभमोक्षं सर्वसाम्राज्यमोक्षम् ।  
विषयरहितमोक्षं वित्तसंशोषमोक्षं  
श्रवणमननमात्रादेतदत्यन्तमोक्षम् ॥ ४७.१६॥  
  
तच्छुश्रूषा च भवतः तच्छ्रुत्वा च प्रपेदिरे ।  
एवं सर्ववचः श्रुत्वा निदाघऋषिदर्शितम् ।  
शुकादयो महान्तस्ते परं ब्रह्ममवाप्नुवन् ॥ ४७.१७॥  
  
श्रुत्वा शिवज्ञानमिदं ऋभुस्तदा  
निदाघमाहेत्थं मुनीन्द्रमध्ये ।  
मुदा हि तेऽपि श्रुतिशब्दसारं  
श्रुत्वा प्रणम्याहुरतीव हर्षात् ॥ ४७.१८॥  
  
मुनयः -  
पिता माता भ्राता गुरुरसि वयस्योऽथ हितकृत्  
अविद्याब्धेः पारं गमयसि भवानेव शरणम् ।  
बलेनास्मान् नीत्वा मम वचनबलेनैव सुगमं  
पथं प्राप्त्यैवार्थैः शिववचनतोऽस्मान् सुखयसि ॥ ४७.१९॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
ऋभुकृतसङ्ग्रहोपदेशवर्णनं नाम सप्तचत्वारिंशोऽध्यायः ॥  
  
  
  
४८          ॥ अष्टचत्वारिंशोऽध्यायः ॥  
  
स्कन्दः -  
ज्ञानाङ्गसाधनं वक्ष्ये शृणु वक्ष्यामि ते हितम् ।  
यत् कृत्वा ज्ञानमाप्नोति तत् प्रादात् परमेष्ठिनः ॥ ४८.१॥  
  
जैगीषव्य शृणुष्वैतत् सावधानेन चेतसा ।  
प्रथमं वेदसम्प्रोक्तं कर्माचरणमिष्यते ॥ ४८.२॥  
  
उपनीतो द्विजो वापि वैश्यः क्षत्रिय एव वा ।  
अग्निरित्यादिभिर्मन्त्रैर्भस्मधृक् पूयते त्वघैः ॥ ४८.३॥  
  
त्रियायुषैस्त्र्यम्बकैश्च त्रिपुण्ड्रं भस्मनाऽऽचरेत् ।  
लिङ्गार्चनपरो नित्यं रुद्राक्षान् धारयन् क्रमैः ॥ ४८.४॥  
  
कण्ठे बाह्वोर्वक्षसी च मालाभिः शिरसा तथा ।  
त्रिपुण्ड्रवद्धारयेत रुद्राक्षान् क्रमशो मुने ॥ ४८.५॥  
  
एकाननं द्विवक्त्रं वा त्रिवक्त्रं चतुरास्यकम् ।  
पञ्चवक्त्रं च षट् सप्त तथाष्टदशकं नव ॥ ४८.६॥  
  
एकादशं द्वादशं वा तथोर्ध्वं धारयेत् क्रमात् ।  
भस्मधारणमात्रेण प्रसीदति महेश्वरः ॥ ४८.७॥  
  
रुद्राक्षधारणादेव नरो रुद्रत्वमाप्नुयात् ।  
भस्मरुद्राक्षधृङ्मर्त्यो ज्ञानाङ्गी भवति प्रियः ॥ ४८.८॥  
  
रुद्राध्यायी भस्मनिष्ठः पञ्चाक्षरजपाधरः ।  
भस्मोद्धूलितदेहोऽयं श्रीरुद्रं प्रजपन् द्विजः ॥ ४८.९॥  
  
सर्वपापैर्विमुक्तश्च ज्ञाननिष्ठो भवेन्मुने ।  
भस्मसञ्छन्नसर्वाङ्गो भस्मफालत्रिपुण्ड्रकः ॥ ४८.१०॥  
  
वेदमौलिजवाक्येषु विचाराधिकृतो भवेत् ।  
नान्यपुण्ड्रधरो विप्रो यतिर्वा विप्रसत्तम ॥ ४८.११॥  
  
शमादिनियमोपेतः क्षमायुक्तोऽप्यसंस्कृतः ।  
शिरोव्रतमिदं प्रोक्तं भस्मधारणमेव हि ॥ ४८.१२॥  
  
शिरोव्रतं च विधिवद्यैश्चीर्णं मुनिसत्तम ।  
तेषामेव ब्रह्मविद्यां वदेत गुरुरास्तिकः ॥ ४८.१३॥  
  
शाम्भवा एव वेदेषु निष्ठा नष्टाशुभाः परम् ।  
शिवप्रसादसम्पन्नो भस्मरुद्राक्षधारकः ॥ ४८.१४॥  
  
रुद्राध्यायजपासक्तः पञ्चाक्षरपरायणः ।  
स एव वेदवेदान्तश्रवणेऽधिकृतो भवेत् ॥ ४८.१५॥  
  
नान्यपुण्ड्रधरो विप्रः कृत्वापि श्रवणं बहु ।  
नैव लभ्येत तद्ज्ञानं प्रसादेन विनेशितुः ॥ ४८.१६॥  
  
प्रसादजनकं शम्भोर्भस्मधारणमेव हि ।  
शिवप्रसादहीनानां ज्ञानं नैवोपजायते ॥ ४८.१७॥  
  
प्रसादे सति देवस्य विज्ञानस्फुरणं भवेत् ।  
रुद्राध्यायजापिनां तु भस्मधारणपूर्वकम् ॥ ४८.१८॥  
  
प्रसादो जायते शम्भोः पुनरावृत्तिवर्जितः ।  
प्रसादे सति देवस्य वेदान्तस्फुरणं भवेत् ॥ ४८.१९॥  
  
तस्यैवाकथिता ह्यर्थाः प्रकाशन्ते महात्मनः ।  
पञ्चाक्षरजपादेव पञ्चास्यध्यानपूर्वकम् ॥ ४८.२०॥  
  
तस्यैव भवति ज्ञानं शिवप्रोक्तमिदं ध्रुवम् ।  
सर्वं शिवात्मकं भाति जगदेतत् चराचरम् ॥ ४८.२१॥  
  
स प्रसादो महेशस्य विज्ञेयः शाम्भवोत्तमैः ।  
शिवलिङ्गार्चनादेव प्रसादः शाम्भवोत्तमे ॥ ४८.२२॥  
  
नियमाद्बिल्वपत्रैश्च भस्मधारणपूर्वकम् ।  
प्रसादो जायते शम्भोः साक्षाद्ज्ञानप्रकाशकः ॥ ४८.२३॥  
  
शिवक्षेत्रनिवासेन ज्ञानं सम्यक् दृढं भवेत् ।  
शिवक्षेत्रनिवासे तु भस्मधार्यधिकारवान् ॥ ४८.२४॥  
  
नक्ताशनार्चनादेव प्रीयेत भगवान् भवः ।  
प्रदोषपूजनं शम्भोः प्रसादजनकं परम् ॥ ४८.२५॥  
  
सोमवारे निशीथेषु पूजनं प्रियमीशितुः ।  
भूतायां भूतनाथस्य पूजनं परमं प्रियम् ॥ ४८.२६॥  
  
शिवशब्दोच्चारणं च प्रसादजनकं महत् ।  
ज्ञानाङ्गसाधनेष्वेवं शिवभक्तार्चनं महत् ॥ ४८.२७॥  
  
भक्तानामर्चनादेव शिवः प्रीतो भविष्यति ।  
इत्येतत्तं समासेन ज्ञानाङ्गं कथितं मया ।  
अकैतवेन भावेन श्रवणीयो महेश्वरः ॥ ४८.२८॥  
  
सूतः -  
यः कोऽपि प्रसभं प्रदोषसमये बिल्वीदलालङ्कृतं  
लिङ्गं तुङ्गमपारपुण्यविभवैः पश्येदथार्चेत वा ।  
प्राप्तं राज्यमवाप्य कामहृदयस्तुष्येदकामो यदि  
मुक्तिद्वारमपावृतं स तु लभेत् शम्भोः कटाक्षाङ्कुरैः ॥ ४८.२९॥  
  
अचलातुलराजकन्यकाकुचलीलामलबाहुजालमीशम् ।  
भजतामनलाक्षिपादपद्मं भवलीलं न भवेत चित्तबालम् ॥ ४८.३०॥  
  
भस्मत्रिपुण्ड्ररचिताङ्गकबाहुफाल-  
रुद्राक्षजालकवचाः श्रुतिसूक्तिमालाः ।  
वेदोरुरत्नपदकाङ्कितशम्भुनाम-  
लोला हि शाम्भववराः परिशीलयन्ति ॥ ४८.३१॥  
  
॥ इति श्रीशिवरहस्ये शङ्कराख्ये षष्ठांशे ऋभुनिदाघसंवादे  
स्कन्दकृतशिवव्रतोपदेशवर्णनं नाम अष्टचत्वारिंशोऽध्यायः ॥  
  
  
  
४९          ॥ एकोनपञ्चाशोऽध्यायः ॥  
  
स्कन्दः -  
पुरा मगधदेशीयो ब्राह्मणो वेदपारगः ।  
उचथ्यतनयो वाग्मी वेदार्थप्रवणे धृतः ॥ ४९.१॥  
  
नाम्ना सुदर्शनो विप्रान् पाठयन् शास्त्रमुत्तमम् ।  
वेदान्तपरया भक्त्या वर्णाश्रमरतः सदा ॥ ४९.२॥  
  
मोक्षमिच्छेदपि सदा विप्रोऽपि च जनार्दनात् ।  
विष्णुपूजापरो नित्यं विष्णुक्षेत्रेषु संवसन् ॥ ४९.३॥  
  
गोपीचन्दनफालोसौ तुलस्यैवार्चयद्धरिम् ।  
उवास नियतं विप्रो विष्णुध्यानपरायणः ॥ ४९.४॥  
  
दशवर्षमिदं तस्य कृत्यं दृष्ट्वा जनार्दनः ।  
मोक्षेच्छोराजुहावैनं पुरतोद्भूय तं द्विजम् ॥ ४९.५॥  
  
विष्णुः -  
औचथ्य मुनिशार्दूल तपस्यभिरतः सदा ।  
वृणु कामं ददाम्येव विना ज्ञानं द्विजोत्तम ॥ ४९.६॥  
  
सूतः -  
इति विष्णोर्गिरं श्रुत्वा विप्रः किञ्चिद्भयान्वितः ।  
प्रणिपत्याह तं विष्णुं स्तुवन्नारायणेति तम् ॥ ४९.७॥  
  
सुदर्शनः -  
विष्णो जिष्णो नमस्तेऽस्तु शङ्खचक्रगदाधर ।  
त्वत्पादनलिनं प्राप्तो ज्ञानायानर्हणः किमु ॥ ४९.८॥  
  
किमन्यैर्धर्मकामार्थैर्नश्वरैरिह शङ्खभृत् ।  
इत्युक्तं तद्वचः श्रुत्वा विष्णु प्राह सुदर्शनम् ॥ ४९.९॥  
  
विष्णुः -  
सुदर्शन शृणुष्वैतन्मत्तो नान्यमना द्विज ।  
वदामि ते हितं सत्यं मया प्राप्तं यथा तव ॥ ४९.१०॥  
  
मदर्चनेन ध्यानेन मोक्षेच्छा जायते नृणाम् ।  
मोक्षदाता महादेवो ज्ञानविज्ञानदायकः ॥ ४९.११॥  
  
तदर्चनेन सम्प्राप्तं मया पूर्वं सुदर्शनम् ।  
सहस्रारं दैत्यहन्तृ साक्षात् त्र्यक्षप्रपूजया ॥ ४९.१२॥  
  
तमाराधय यत्नेन भस्मधारणपूर्वकम् ।  
अग्निरित्यादिभिर्मन्त्रैस्त्रियायुषत्रिपुण्ड्रकैः ॥ ४९.१३॥  
  
रुद्राक्षधारको नित्यं रुद्रपञ्चाक्षरादरः ।  
शिवलिङ्गं बिल्वपत्रैः पूजयन् ज्ञानवान् भव ॥ ४९.१४॥  
  
वसन् क्षेत्रे महेशस्य स्नाहि तीर्थे च शाङ्करे ।  
अहं ब्रह्मादयो देवाः पूजयैव पिनाकिनः ॥ ४९.१५॥  
  
बलिनः शिवलिङ्गस्य पूजया विप्रसत्तम ।  
यस्य फालतलं मेऽद्य त्रिपुण्ड्रपरिचिन्हितम् ॥ ४९.१६॥  
  
ब्रह्मेन्द्रदेवमुनिभिस्त्रिपुण्ड्रं भस्मना धृतम् ।  
पश्य वक्षसि बाह्वोर्मे रुद्राक्षाणां स्रजं शुभाम् ॥ ४९.१७॥  
  
पञ्चाक्षरजपासक्तो रुद्राध्यायपरायणः ।  
त्रिकालमर्चयामीशं बिल्वपत्रैरहं शिवम् ॥ ४९.१८॥  
  
कमला विमला नित्यं कोमलैर्बिल्वपल्लवैः ।  
पूजयत्यनिशं लिङ्गे तथा ब्रह्मादयः सुराः ॥ ४९.१९॥  
  
मुनयो मनवोऽप्येवं तथान्ये द्विजसत्तमाः ।  
नृपासुरास्तथा दैत्या बलिनः शिवपूजया ॥ ४९.२०॥  
  
ज्ञानं मोक्षस्तथा भाग्यं लभ्यते शङ्करार्चनात् ।  
तस्मात् त्वमपि भक्त्यैव समाराधय शङ्करम् ॥ ४९.२१॥  
  
पशवो विष्णुविधयस्तथान्ये मुनयः सुराः ।  
सर्वेषां पतिरीशानस्तत्प्रसादाद्विमुक्तिभाक् ॥ ४९.२२॥  
  
प्रसादजनकं तस्य भस्मधारणमेव हि ।  
प्रसादजनकं तस्य मुने रुद्राक्षधारणम् ॥ ४९.२३॥  
  
प्रसादजनकस्तस्य रुद्राध्यायजपः सदा ।  
प्रसादजनकस्तस्य पञ्चाक्षरजपो द्विज ॥ ४९.२४॥  
  
प्रसादजनकं तस्य शिवलिङ्गैकपूजनम् ।  
प्रसादे शाम्भवे जाते भुक्तिमुक्ती करे स्थिते ॥ ४९.२५॥  
  
तस्य भक्त्यैव सर्वेषां मोचनं भवपाशतः ।  
तस्य प्रीतिकरं साक्षाद्बिल्वैर्लिङ्गस्य पूजनम् ॥ ४९.२६॥  
  
तस्य प्रीतिकरं साक्षाच्छिवक्षेत्रेषु वर्तनम् ।  
तस्य प्रीतिकरं साक्षात् शिवतीर्थनिषेवणम् ॥ ४९.२७॥  
  
तस्य प्रीतिकरं साक्षात् भस्मरुद्राक्षधारणम् ।  
तस्य प्रीतिकरं साक्षात् प्रदोषे शिवपूजनम् ॥ ४९.२८॥  
  
तस्य प्रीतिकरं साक्षाद् रुद्रपञ्चाक्षरावृतिः ।  
तस्य प्रीतिकरं साक्षाच्छिवभक्तजनार्चनम् ॥ ४९.२९॥  
  
तस्य प्रीतिकरं साक्षात् सोमे सायन्तनार्चनम् ।  
तस्य प्रीतिकरं साक्षात् तन्निर्माल्यैकभोजनम् ॥ ४९.३०॥  
  
तस्य प्रीतिकरं साक्षाद् अष्टमीष्वर्चनं निशि ।  
तस्य प्रीतिकरं साक्षात् चतुर्दश्यर्चनं निशि ॥ ४९.३१॥  
  
तस्य प्रीतिकरं साक्षात् तन्नाम्नां स्मृतिरेव हि ।  
एतावानेन धर्मो हि शम्भोः प्रियकरो महान् ॥ ४९.३२॥  
  
अन्यदभ्युदयं विप्र श्रुतिस्मृतिषु कीर्तितम् ।  
धर्मो वर्णाश्रमप्रोक्तो मुनिभिः कथितो मुने ॥ ४९.३३॥  
  
अविमुक्ते विशेषेण शिवो नित्यं प्रकाशते ।  
तस्मात् काशीति तत् प्रोक्तं यतो हीशः प्रकाशते ॥ ४९.३४॥  
  
तत्रैवामरणं तिष्ठेदिति जाबालिकी श्रुतिः ।  
तत्र विश्वेश्वरे लिङ्गे नित्यं ब्रह्म प्रकाशते ॥ ४९.३५॥  
  
तत्रान्नपूर्णा सर्वेषां भुक्त्यन्नं सम्प्रयच्छति ।  
तत्रास्ति मणिकर्णाख्यं मणिकुण्डं विनिर्मितम् ॥ ४९.३६॥  
  
ज्ञानोदयोऽपि तत्रास्ति सर्वेषां ज्ञानदायकः ।  
तत्र याहि मया सार्धं तत्रैव वस वै मुने ॥ ४९.३७॥  
  
तत्रान्ते मोक्षदं ज्ञानं ददातीश्वर एव हि ।  
इत्युक्त्वा तेन विप्रेण ययौ काशीं हरिः स्वयम् ॥ ४९.३८॥  
  
स्नात्वा तीर्थे चक्रसञ्ज्ञे ज्ञानवाप्यां हरिद्विजः ।  
तं द्विजं स्नापयामास भस्मनापादमस्तकम् ॥ ४९.३९॥  
  
धृतत्रिपुण्ड्ररुद्राक्षं कृत्वा तं च सुदर्शनम् ।  
पूजयच्चाथ विश्वेशं पूजयामास च द्विजान् ॥ ४९.४०॥  
  
बिल्वैर्गन्धाक्षतैर्दीपैर्नैवेद्यैश्च मनोहरैः ।  
तुष्टाव प्रणिपत्यैवं स द्विजो मधुसूदनः ॥ ४९.४१॥  
  
सुदर्शनविष्णू -  
भज भज भसितानलोज्वलाक्षं  
भुजगाभोगभुजङ्गसङ्गहस्तम् ।  
भवभीममहोग्ररुद्रमीड्यं  
भवभर्जकतर्जकं महैनसाम् ॥ ४९.४२॥  
  
वेदघोषभटकाटकावधृक् देहदाहदहनामल काल ।  
जूटकोटिसुजटातटिदुद्यद्रागरञ्जितटिनीशशिमौले ॥ ४९.४३॥  
  
शम्बराङ्कवरभूष पाहि मामम्बरान्तरचरस्फुटवाह ।  
वारिजाद्यघनघोष शङ्कर त्राहि वारिजभवेड्य महेश ॥ ४९.४४॥  
  
मदगजवरकृत्तिवास शम्भो  
मधुमदनाक्षिसरोरुहार्च्यपाद ।  
यममददमनान्धशिक्ष शम्भो  
पुरहर पाहि दयाकटाक्षसारैः ॥ ४९.४५॥  
  
अपां पुष्पं मौलौ हिमभयहरः फालनयनः  
जटाजूटे गङ्गाऽम्बुजविकसनः सव्यनयनः ।  
गरं कण्ठे यस्य त्रिभुवनगुरोः शम्बरहर  
मतङ्गोद्यत्कृत्तेर्भवहरणपादाब्जभजनम् ॥ ४९.४६॥  
  
श्रीबिल्वमूलशितिकण्ठमहेशलिङ्गं  
बिल्वाम्बुजोत्तमवरैः परिपूज्य भक्त्या ।  
स्तम्बेरमाङ्गवदनोत्तमसङ्गभङ्ग  
राजद्विषाङ्गपरिसङ्गमहेशशाङ्गम् ॥ ४९.४७॥  
  
यो गौरीरमणार्चनोद्यतमतिर्भूयो भवेच्छाम्भवो  
भक्तो जन्मपरम्परासु तु भवेन्मुक्तोऽथ मुक्त्यङ्गना-  
कान्तस्वान्तनितान्तशान्तहृदये कार्तान्तवार्तोज्झितः ।  
विष्णुब्रह्मसुरेन्द्ररञ्जितमुमाकान्ताङ्घ्रिपङ्केरुह-  
ध्यानानन्दनिमग्नसर्वहृदयः किञ्चिन्न जानात्यपि ॥ ४९.४८॥  
  
कामारातिपदाम्बुजार्चनरतः पापानुतापाधिक-  
व्यापारप्रवणप्रकीर्णमनसा पुण्यैरगण्यैरपि ।  
नो दूयेत विशेषसन्ततिमहासारानुकारादरा-  
दाराग्राहकुमारमारसुशराद्याघातभीतैरपि ॥ ४९.४९॥  
  
॥ इति श्रीशिवरहस्ये शङ्कराख्ये षष्ठांशे विष्णूचथ्यसंवादे  
शिवस्य ज्ञानदातृत्वनिरूपणं नाम एकोनपञ्चाशोऽध्यायः ॥  
  
  
  
५०          ॥ पञ्चाशोऽध्यायः ॥  
  
स्कन्दः -  
विष्णुस्तवान्ते विप्रोऽसौ सुदर्शनसमाह्वयः ।  
स्नात्वाऽथ मणिकर्ण्यां स भस्मरुद्राक्षभूषणः ॥ ५०.१॥  
  
सञ्जपन् शतरुद्रीयं पञ्चाक्षरपरायणः ।  
सम्पाद्य बिल्वपत्राणि कमलान्यमलान्यपि ॥ ५०.२॥  
  
गन्धाक्षतैर्धूपदीपैर्नैवेद्यैर्विविधैरपि ।  
विष्णूपदिष्टमार्गेण नित्यमन्तर्गृहस्य हि ॥ ५०.३॥  
  
प्रदक्षिणं चकारासौ लिङ्गान्यभ्यर्चयंस्तथा ।  
विश्वेश्वराविमुक्तेशौ वीरेशं च त्रिलोचनम् ॥ ५०.४॥  
  
कृत्तिवासं वृद्धकाले केदारं शूलटङ्ककम् ।  
रत्नेशं भारभूतेशं चन्द्रेशं सिद्धकेश्वरम् ॥ ५०.५॥  
  
घण्टाकर्णेश्वरं चैव नारदेशं यमेश्वरम् ।  
पुलस्तिपुलहेशं च विकर्णेशं फलेश्वरम् ॥ ५०.६॥  
  
कद्रुद्रेशमखण्डेशं केतुमालिं गभस्तिकम् ।  
यमुनेशं वर्णकेशं भद्रेशं ज्येष्ठशङ्करम् ॥ ५०.७॥  
  
नन्दिकेशं च रामेशं करमर्देश्वरं तथा ।  
आवर्देशं मतङ्गेशं वासुकीशं द्रुतीश्वरम् ॥ ५०.८॥  
  
सूर्येशमर्यमेशं च तूणीशं गालवेश्वरम् ।  
कण्वकात्यायनेशं च चन्द्रचूडेश्वरं तथा ॥ ५०.९॥  
  
उदावर्तेश्वरं चैव तृणज्योतीश्वरं सदा ।  
कङ्कणेशं तङ्कणेशं स्कन्देशं तारकेश्वरम् ॥ ५०.१०॥  
  
जम्बुकेशं च ज्ञानेशं नन्दीशं गणपेश्वरम् ।  
एतान्यन्तर्गृहे विप्रः पूजयन् परया मुदा ॥ ५०.११॥  
  
ढुण्ढ्यादिगणपांश्चैव भैरवं चापि नित्यशः ।  
अन्नपूर्णामन्नदात्रीं साक्षाल्लोकैकमातरम् ॥ ५०.१२॥  
  
दण्डपाणिं क्षेत्रपालं सम्यगभ्यर्च्य तस्थिवान् ।  
तीर्थान्यन्यान्यपि मुनिर्मणिकर्ण्यादि सत्तम ॥ ५०.१३॥  
  
ज्ञानोदं सिद्धकूपं च वृद्धकूपं पिशाचकम् ।  
ऋणमोचनतीर्थं च गर्गतीर्थं महत्तरम् ॥ ५०.१४॥  
  
स्नात्वा सनियमं विप्रो नित्यं पञ्चनदे हृदे ।  
किरणां धूतपापां च पञ्चगङ्गामपि द्विजः ॥ ५०.१५॥  
  
गङ्गां मनोरमां तुङ्गां सर्वपापप्रणाशिनीम् ।  
मुक्तिमण्टपमास्थाय स जपन् शतरुद्रियम् ॥ ५०.१६॥  
  
अष्टोत्तरसहस्रं वै जपन् पञ्चाक्षरं द्विजः ।  
पक्षे पक्षे तथा कुर्वन् पञ्चक्रोशप्रदक्षिणम् ॥ ५०.१७॥  
  
अन्तर्गृहाद्बहिर्देशे चकारावसथं तदा ।  
एवं संवसतस्तस्य कालो भूयानवर्तत ॥ ५०.१८॥  
  
तत्र दृष्ट्वा तपोनिष्ठं सुदर्शनसमाह्वयम् ।  
विष्णुस्तदा वै तं विप्रं समाहूय शिवार्चकम् ॥ ५०.१९॥  
  
पुनः प्राह प्रसन्नेन चेतसा मुनिसत्तमम् ।  
  
विष्णुः -  
भोः सुदर्शनविप्रेन्द्र शिवार्चनपरायण ।  
ज्ञानपात्रं भवानेव विश्वेशकृपयाऽधुना ॥ ५०.२०॥  
  
त्वया तपांसि तप्तानि इष्टा यज्ञास्त्वयैव हि ।  
अधीताश्च त्वया वेदाः काश्यां वासो यतस्तव ॥ ५०.२१॥  
  
बहुभिर्जन्मभिर्येन कृतं क्षेत्रे महत्तपः ।  
तस्यैव सिद्ध्यत्यमला काशीयं मुक्तिकाशिका ॥ ५०.२२॥  
  
तव भाग्यस्य नान्तोऽस्ति मुने त्वं भाग्यवानसि ।  
किञ्चैकं तव वक्ष्यामि हितमात्यन्तिकं शृणु ॥ ५०.२३॥  
  
विश्वेशकृपया तेऽद्य मुक्तिरन्ते भविष्यति ।  
रुद्राक्षनामपुण्यं यत् नाम्नां साहस्रमुत्तमम् ॥ ५०.२४॥  
  
उपदेक्ष्यामि ते विप्र नामसाहस्रमीशितुः ।  
तेनार्चयेशं विश्वेशं बिल्वपत्रैर्मनोहरैः ॥ ५०.२५॥  
  
वर्षमेकं निराहारो विश्वेशं पूजयन् सदा ।  
संवत्सरान्ते मुक्तस्त्वं भविष्यति न संशयः ॥ ५०.२६॥  
  
त्वद्देहापगमे मन्त्रं पञ्चाक्षरमनुत्तमम् ।  
ददाति देवो विश्वेशस्तेन मुक्तो भविष्यति ॥ ५०.२७॥  
  
शैवेभ्यः सन्नजीवेभ्यो ददातीमं महामनुम् ।  
  
स्कन्दः -  
इति विष्णुवचः श्रुत्वा प्रणम्याह हरिं तदा ।  
सुदर्शनो ययाचेत्थं नाम्नां साहस्रमुत्तमम् ॥ ५०.२८॥  
  
भगवन् दैत्यवृन्दघ्न विष्णो जिष्णो नमोऽस्तु ते ।  
सहस्रनाम्नां यद्दिव्यं विश्वेशस्याशु तद्वद ॥ ५०.२९॥  
  
येन जप्तेन देवेशः पूजितो बिल्वपत्रकैः ।  
ददाति मोक्षसाम्राज्यं देहान्ते तद्वदाशु मे ॥ ५०.३०॥  
  
तदा विप्रवचः श्रुत्वा तस्मै चोपादिशत् स्वयम् ।  
सहस्रनाम्नां देवस्य हिरण्यस्येत्यादि सत्तम ॥ ५०.३१॥  
  
तेन सम्पूज्य विश्वेशं वर्षमेकमतन्द्रितः ।  
कोमलारक्तबिल्वैश्च स्तोत्रेणानेन तुष्टुवे ॥ ५०.३२॥  
  
सुदर्शनः -  
आशीविषाङ्गपरिमण्डलकण्ठभाग-  
राजत्सुसागरभवोग्रविषोरुशोभ ।  
फालस्फुरज्ज्वलनदीप्तिविदीपिताशा-  
शोकावकाश तपनाक्ष मृगाङ्कमौले ॥ ५०.३३॥  
  
क्रुद्धोडुजायापतिधृतार्धशरीरशोभ  
पाह्याशु शासितमखान्धकदक्षशत्रो ।  
सुत्रामवज्रकरदण्डविखण्डितोरु-  
पक्षाद्यघक्षितिधरोर्ध्वशयाव शम्भो ॥ ५०.३४॥  
  
उत्फुल्लहल्लकलसत्करवीरमाला-  
भ्राजत्सुकन्धरशरीर पिनाकपाणे ।  
चञ्चत्सुचन्द्रकलिकोत्तमचारुमौलिं  
लिङ्गे कुलुञ्चपतिमम्बिकया समेतम् ॥ ५०.३५॥  
  
छायाधवानुजलसच्छदनैः परिपूज्य भक्त्या  
मुक्तेन स्वस्य च विराजितवंशकोट्या ।  
सायं सङ्गवपुङ्गवोरुवहनं श्रीतुङ्गलिङ्गार्चकः  
शाङ्गः पातकसङ्गभङ्गचतुरश्चासङ्गनित्यान्तरः ॥ ५०.३६॥  
  
फालाक्षस्फुरदक्षिजस्फुरदुरुस्फूलिङ्गदग्धाङ्गका-  
नङ्गोत्तुङ्गमतङ्गकृत्तिवसनं लिङ्गं भजे शाङ्करम् ।  
अच्छाच्छागवहां सुरतामीक्षाशिनान्ते विभो  
वृष्यं शाङ्करवाहनामनिरताः सोमं तथा वाजिनम् ॥ ५०.३७॥  
  
त्यक्त्वा जन्मविनाशनं त्विति मुहुस्ते जिह्वया सत्तमाः  
ये शम्भोः सकृदेव नामनिरताः शाङ्गाः स्वतः पावनाः ॥ ५०.३८॥  
  
मृगाङ्क मौलिमीश्वरं मृगेन्द्रशत्रुजत्वचम् ।  
वसानमिन्दुसप्रभं मृगाद्यबालसत्करम् ।  
भजे मृगेन्द्रसप्रभं ??? ???  ॥ ५०.३९॥  
  
स्कन्दः -  
एवं स्तुवन्तं विश्वेशं सुदर्शनमतन्द्रितम् ।  
प्राहेत्थं शौरिमाभाष्य शम्भोर्भक्तिविवर्धनम् ॥ ५०.४०॥  
  
विष्णुः -  
अत्रैवामरणं विप्र वस त्वं नियताशनः ।  
नाम्नां सहस्रं प्रजपन् शतरुद्रीयमेव च ॥ ५०.४१॥  
  
अन्तर्गृहात् बहिः स्थित्वा पूजयाशु महेश्वरम् ।  
तवान्ते भूरिकरुणो मोक्षं दास्यत्यसंशयम् ॥ ५०.४२॥  
  
स प्रणम्याह विश्वेशं दृष्ट्वा प्राह सुदर्शनम् ।  
धन्यस्त्वं लिङ्गेऽप्यनुदिनगलितस्वान्तरङ्गाघसङ्घः  
पुंसां वर्याद्यभक्त्या यमनियमवरैर्विश्ववन्द्यं प्रभाते ।  
दत्वा बिल्ववरं सदम्बुजदलं किञ्चिज्जलं वा मुहुः  
प्राप्नोतीश्वरपादपङ्कजमुमानाथाद्य मुक्तिप्रदम् ॥ ५०.४३॥  
  
को वा त्वत्सदृशो भवेदगपतिप्रेमैकलिङ्गार्चको  
मुक्तानां प्रवरोर्ध्वकेशविलसच्छ्रीभक्तिबीजाङ्कुरैः ।  
देवा वाप्यसुराः सुरा मुनिवरा भारा भुवः केवलं  
वीरा वा करवीरपुष्पविलसन्मालाप्रदे नो समः ॥ ५०.४४॥  
  
वने वा राज्ये वाप्यगपतिसुतानायकमहो  
स्फुरल्लिङ्गार्चायां नियममतभावेन मनसा ।  
हरं भक्त्या साध्य त्रिभुवनतृणाडम्बरवर-  
प्ररूढैर्भाग्यैर्वा न हि खलु स सज्जेत भुवने ॥ ५०.४५॥  
  
न दानैर्योगैर्वा विधिविहितवर्णाश्रमभरैः  
अपारैर्वेदान्तप्रतिवचनवाक्यानुसरणैः ।  
न मन्येऽहं स्वान्ते भवभजनभावेन मनसा  
मुहुर्लिङ्गं शाङ्गं भजति परमानन्दकुहरः ॥ ५०.४६॥  
  
शर्वं परवतनन्दिनीपतिमहानन्दाम्बुधेः पारगा  
रागत्यागहृदा विरागपरमा भस्माङ्गरागादराः ।  
मारापारशराभिघातरहिता धीरोरुधारारसैः  
पारावारमहाघसंसृतिभरं तीर्णाः शिवाभ्यर्चनात् ॥ ५०.४७॥  
  
मार्कण्डेयसुतं पुराऽन्तकभयाद्योऽरक्षदीशो हरः  
तत्पादाम्बुजरागरञ्जितमना नाप्नोति किं वा फलम् ।  
तं मृत्युञ्जयमञ्जसा प्रणमतामोजोजिमध्ये जयं  
जेतारोतपराजयो जनिजरारोगैर्विमुक्तिं लभेत् ॥ ५०.४८॥  
  
भूतायां भूतनाथं त्वघमतितिलकाकारभिल्लोत्थशल्यैः  
धावन् भल्लूकपृष्ठे निशि किल सुमहद्व्याघ्रभीत्याऽरुरोह ।  
बिल्वं नल्वप्रभं तच्छदघनमसकृत् पातयामास मूले  
निद्रातन्द्रोज्झितोऽसौ मृगगणकलने मूललिङ्गेऽथ शाङ्गे ॥ ५०.४९॥  
  
तेनाभूद्भगवान् गणोत्तमवरो मुक्ताघसङ्घस्तदा  
चण्डांशोस्तनयेन पूजितपदः सारूप्यमापेशितुः ।  
गङ्गाचन्द्रकलाकपर्दविलसत्फालस्फुलिङ्गोज्ज्वलद्  
वालन्यङ्कुकराग्रसङ्गतमहाशूलाहि टङ्कोद्यतः ॥ ५०.५०॥  
  
चैत्रे चित्रैः पातकैर्विप्रमुक्तो वैशाखे वै दुःखशाखाविमुक्तः ।  
ज्येष्ठे श्रेष्ठो भवतेषाढमासि पुत्रप्राप्तिः श्रावणे श्रान्तिनाशः ॥ ५०.५१॥  
  
भाद्रे भद्रो भवते चाश्विने वै अश्वप्राप्तिः कार्तिके कीर्तिलाभः ।  
मार्गे मुक्तेर्मार्गमेतल्लभेत पुष्ये पुण्यं माघके चाघनाशः ॥ ५०.५२॥  
  
फल्गु त्वंहो फाल्गुने मासि  
नश्येदीशार्चातो बिल्वपत्रैश्चलिङ्गे ।  
एवं तत्तन्मासि पूज्येशलिङ्गं  
चित्रैः पापैर्विप्रमुक्तो द्विजेन्द्रः ॥ ५०.५३॥  
  
दूर्वाङ्कुरैरभिनवैः शशिधामचूड-  
लिङ्गार्चनेन परिशेषयदङ्कुराणि ।  
संसारघोरतररूपकराणि सद्यः  
मुक्त्यङ्कुराणि परिवर्धयतीह धन्यः ॥ ५०.५४॥  
  
गोक्षीरेक्षुक्षौद्रखण्डाज्यदध्ना  
सन्नारेलैः पानसाम्रादिसारैः ।  
विश्वेशानं सत्सितारत्नतोयैः  
गन्धोदैर्वा सिञ्च्य दोषैर्विमुक्तः ॥ ५०.५५॥  
  
लिङ्गं चन्दनलेपसङ्गतमुमाकान्तस्य पश्यन्ति ये  
ते संसारभुजङ्गभङ्गपतनानङ्गाङ्गसङ्गोज्झिताः ।  
व्यङ्गं सर्वसमर्चनं भगवतः साङ्गं भवेच्छाङ्करं  
शङ्गापाङ्गकृपाकटाक्षलहरी तस्मिंश्चिरं तिष्ठति ॥ ५०.५६॥  
  
मुरलिसरलिरागैर्मर्दलैस्तालशङ्खैः  
पटुपटहनिनादध्वान्तसन्धानघोषैः ।  
दुन्दुभ्याघातवादैर्वरयुवतिमहानृत्तसंरम्भरङ्गैः  
दर्शेष्वादर्शदर्शो भगवति गिरिजानायके मुक्तिहेतुः ॥ ५०.५७॥  
  
स्वच्छच्छत्रछवीनां विविधजितमहाच्छायया छन्नमैशं  
शीर्षं विच्छिन्नपापो भवति भवहरः पूजकः शम्भुभक्त्या ।  
चञ्चच्चन्द्राभकाण्डप्रविलसदमलस्वर्णरत्नाग्रभाभि-  
र्दीप्यच्चामरकोटिभिः स्फुटपटघटितैश्चाकचक्यैः पताकैः ॥ ५०.५८॥  
  
सम्पश्यारुणभूरुहोत्तमशिखासंलेढितारागणं  
तारानाथकलाधरोरुसुमहालिङ्गौघसंसेवितम् ।  
बिल्वानां कुलमेतदत्र सुमहापापौघसंहारकृत्  
वाराणां निखिलप्रमोदजनकं शम्भोः प्रियं केवलम् ॥ ५०.५९॥  
  
अन्नं पोत्रिमलायते धनरसं कौलेयमूत्रायते  
संवेशो निगलायते मम सदानन्दो कन्दायते ।  
शम्भो ते स्मरणान्तरायभरित प्राणः कृपाणायते ॥ ५०.६०॥  
  
कः कल्पद्रुमुपेक्ष्य चित्तफलदं तूलादिदानक्षयं  
बब्बूलं परिसेवते क्षुदधिको वातूलदानक्षमम् ।  
तद्वच्छङ्करकिङ्करो विधिहरिब्रह्मेन्द्रचन्द्रानलान्  
सेवेद्यो विधिवञ्चितः कलिबलप्राचुर्यतो मूढधीः ॥ ५०.६१॥  
  
सुवर्णाण्डोद्भूतस्तुतिगतिसमर्च्याण्डजवर-  
प्रपादं त्वां कश्चिद् भजति भुवने भक्तिपरमः ।  
महाचण्डोद्दण्डप्रकटितभुवं ताण्डवपरं  
विभुं सन्तं नित्यं भज भगणनाथामलजटम् ॥ ५०.६२॥  
  
अजगवकर विष्णुबाण शम्भो  
दुरितहरान्तकनाश पाहि मामनाथम् ।  
भवदभयपदाब्जवर्यमेत  
मम चित्तसरस्तटान्नयातु चाद्य ॥ ५०.६३॥  
  
इत्थं विष्णुश्च काश्यां प्रमथपतिमगात् पूज्य विश्वेश्वरं तं  
क्षितिसुरवरवर्यं चानुशास्येत्थमिष्टम् ।  
स च मुनिगणमध्ये प्राप्य मुक्तिं तथान्ते  
प्रमथपतिपदाब्जे लीनहीनाङ्गसङ्गः ॥ ५०.६४॥  
  
सूतः -  
इत्थं श्रुत्वा मुनीन्द्रोऽसौ जैगीषव्योऽवदद्विभुम् ।  
प्रणिपत्य प्रहृष्टात्मा षष्ठांशं वै षडास्यतः ॥ ५०.६५॥  
  
जैगीषव्यः -  
मारमारकजानन्दवसतेर्महिमा कथम् ।  
नाम्नां सहस्रमेतच्च वद मे करुणानिधे ॥ ५०.६६॥  
  
क्षेत्राणां चाप्यथान्यानां महिमां वद सद्गुरो ।  
शूरतारकसंहर्तस्त्वत्तो नान्यो गुरुर्मम ॥ ५०.६७॥  
  
तच्छ्रुत्वा तु मुनेर्वाक्यं स्कन्दः प्राहाथ तं मुनिम् ।  
  
स्कन्दः -  
आगामिन्यंशकेऽस्मिंस्तव हृदयमहानन्दसिन्धौ विधूत्थ-  
प्राचुर्यप्रकटैः करोपममहासप्तमांशे विशेषे ।  
नाम्नां चापि सहस्रकं भगवतः शम्भोः प्रियं केवलं  
अस्यानन्दवनस्य चैव महिमा त्वं वै शृणुष्वादरात् ॥ ५०.६८॥  
  
उग्रोंऽशः शशिशेखरेण कथितो वेदान्तसारात्मकः  
षष्ठः षण्मुखसत्तमाय स ददौ तद्ब्रह्मणे सोऽप्यदात् ।  
पुत्रायात्मभवाय तद्भवहरं श्रुत्वा भवेद् ज्ञानवित्  
चोक्त्वा जन्मशतायुतार्जितमहापापैर्विमुक्तो भवेत् ॥ ५०.६९॥  
  
श्रुत्वांशमेतद् भवतापपापहं शिवास्पदज्ञानदमुत्तमं महत् ।  
ध्यानेन विज्ञानदमात्मदर्शनं ददाति शम्भोः पदभक्तिभावतः ॥ ५०.७०॥  
  
सूतः -  
अध्यायपादाध्ययनेऽपि विद्या बुद्ध्या हृदि ध्यायति बन्धमुक्त्यै ।  
स्वाध्यायतान्ताय शमान्विताय दद्याद्यदद्यान्न विभेद्यमेतत् ॥ ५०.७१॥  
  
इत्थं सूतवचोद्यतमहानन्दैकमोदप्रभा  
भास्वद्भास्करसप्रभा मुनिवराः सन्तुष्टुवुस्तं तदा ।  
वेदोद्यद्वचनाशिषा प्रहृषिताः सूतं जयेत्युच्चरन्  
प्याहो जग्मुरतीव हर्षितहृदा विश्वेश्वरं वीक्षितुम् ॥ ५०.७२॥  
  
॥ इति श्रीशिवरहस्ये शङ्कराख्ये षष्ठांशे सुदर्शनस्य  
मुक्तिलाभवर्णनं अंशश्रवणफलनिरूपणं च नाम पञ्चाशोऽध्यायः ॥  
  
॥ शङ्कराख्यः षष्ठांशः समाप्तः॥  
  
॥ सर्वं श्रीरमणार्पणमस्तु ॥  
  
  
  
  
Encoded by Anil Sharma anilandvijaya at gmail.com  
Reproofread by Sunder Hattangadi sunderh at hotmail.com  
  
