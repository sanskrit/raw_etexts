---
Category: gItA, giitaa
Description-comments: vAsiShThamahArAmAyaNe mokShopAyeShUpashamaprakaraNe
File name: siddhagiitaa.itx
Indexextra: (yogavAiShTha upAsanA prakaraNa sarga 8 (scanned) (meaning))
Language: Sanskrit
Latest update: March 2, 2013
Location: doc_giitaa
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: religion
Sublocation: giitaa
Text title: siddhagItA
Transliterated by: Sunder Hattangadi sunderh at hotmail.com
engtitle: Siddha Gita
itxtitle: siddhagItA
title: सिद्धगीता

---
  
 सिद्धगीता   
  
अस्त्यस्तमितसर्वापदुद्यत्सम्पदुदारधीः ।  
विदेहानां महीपालो जनको नाम वीर्यवान् ॥ १॥  
  
कल्पवृक्षोऽर्थिसार्थानां मित्रालानां दिवाकरः ।  
माधवो बन्धुपुष्पाणां स्त्रीणां मकरकेतनः ॥ २॥  
  
द्विजकैरवशीतांशुर्द्विषत्तिमिरभास्करः ।  
सौजन्यरत्नजलधिर्भुवं विष्णुरिवास्थितः ॥ ३॥  
  
प्रफुल्लबाललतिके मञ्जरीपुञ्जपिञ्जिरे ।  
स कदाचिन्मधौ मत्ते कोकिलालापलासिनि ॥ ४॥  
  
ययौ कुसुमिताभोगं सुविलासलताङ्गनम् ।  
लीलयोपवनं कान्तं नन्दनं वासवो यथा ॥ ५॥  
  
तस्मिन्वरवने हृद्ये केसरोद्दाममारुते ।  
दूरस्थानुचरः सानुकुञ्जेषु विचचार ह ॥ ६॥  
  
अथ शुश्राव कस्मिंश्चित्तमालवनगुल्मके ।  
सिद्धानामप्रदृश्यानां स्वप्रसङ्गादुदाहृताः ॥ ७॥  
  
विविक्तवासिनां नित्यं शैलकन्दरचारिणाम् ।  
इमाः कमलपत्राक्ष गीता गीतात्मभावनाः ॥ ८॥  
  
        सिद्धा ऊचुः ।  
द्रष्टुदृश्यसमायोगात्प्रत्ययानन्दनिश्चयः ।  
यस्तं स्वमात्मतत्त्वोत्थं निःस्पन्दं समुपास्महे ॥ ९॥  
  
        अन्ये ऊचुः ।  
द्रष्टृदर्शनदृश्यानि त्यक्त्वा वासनया सह ।  
दर्शनप्रथमाभासमात्मानं समुपास्महे ॥ १०॥  
  
        अन्ये ऊचुः ।  
द्वयोर्मध्यगतं नित्यमस्तिनास्तीति पक्षयोः ।  
प्रकाशनं प्रकाश्यानामात्मानं समुपास्महे ॥ ११॥  
  
        अन्ये ऊचुः ।  
यस्मिन्सर्वं यस्य सर्वं यतः सर्वं यस्मायिदम् ।  
येन सर्वं यद्धि सर्वं तत्सत्यं समुपास्महे ॥ १२॥  
  
        अन्ये ऊचुः ।  
अशिरस्कं हकारान्तमशेषाकारसंस्थितम् ।  
अजस्रमुच्चरन्तं स्वं तमात्मानमुपास्महे ॥ १३॥  
  
        अन्ये ऊचुः ।  
सन्त्यज्य हृद्गुहेशानं देवमन्यं प्रयान्ति ये ।  
ते रत्नमभिवाञ्छन्ति त्यक्तहस्तस्थकौस्तुभाः ॥ १४॥  
  
        अन्ये ऊचुः ।  
सर्वाशाः किल सन्त्यज्य फलमेतदवाप्यते ।  
येनाशाविषवल्लीनां मूलमाला विलूयते ॥ १५॥  
  
        अन्ये ऊचुः ।  
बुद्ध्वाप्यत्यन्तवैरस्यं यः पदार्थेषु दुर्मतिः ।  
बध्नाति भावनां भूयो नरो नासौ स गर्दभः ॥ १६॥  
  
        अन्ये ऊचुः ।  
उत्थितानुत्थितानेतानिन्द्रियाहीन्पुनः पुनः ।  
हन्याद्विवेकदण्डेन वज्रेणेव हरिर्गिरीन् ॥ १७॥  
  
        अन्ये ऊचुः ।  
उपशमसुखमाहरेत्पवित्रं  
       सुशमवतः शममेति साधुचेतः ।  
प्रशमितमनसः स्वके स्वरूपे  
       भवति सुखे स्थितिरुत्तमा चिराय ॥ १८॥  
  
इत्यार्षे श्रीवासिष्ठमहारामायणे वाल्मिकीये देवदूतोक्ते  
मोक्षोपायेषूपशमप्रकरणे सिद्धगीतानामाष्टमः सर्गः ॥ ८॥  
  
  
  
Encoded and proofread by Sunder Hattangadi sunderh at hotmail.com  
  
