---
Category: giitaa, raama
Description/comments: Adbhutaramayana Sarga 11-14
File name: rAmagItAadbhutarAmAyaNa.itx
Indexextra: (Hindi
Language: Sanskrit
Latest update: September 17, 2018
Location: doc_giitaa
Proofread by: Vishwas Bhide and PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: raama
Subject: philosophy/hinduism/religion
Sublocation: giitaa
Text title: rAmagItAadbhutarAmAyaNa
Transliterated by: Vishwas Bhide vrbhide at rediffmail.com
engtitle: rAmagItAadbhutarAmAyaNa
itxtitle: rAmagItA 2 (adbhutarAmAyaNAntargatam)
title: रामगीता २ (अद्भुतरामायणान्तर्गतम्)

---
  
 रामगीता अद्भुतरामायणान्तर्गतम्   
एकादशः सर्गः ।  
हनूमते श्रीरामकृतं साङ्ख्ययोगवर्णनम् -  
  
रामःप्राह हनूमन्तमात्मानं पुरुषोत्तमः ।  
वत्स वत्स हनूमन्स्त्वं भक्तो यत्पृष्टशनसि ॥ १॥  
  
तत्तेऽहं सम्प्रवक्ष्यामि शृणुष्वावहितो मम ।  
अवाच्यमेतद्विज्ञानमात्मगुह्यं सनातनम् ॥ २॥  
  
यन्न देवा विजानन्ति यतन्तोऽपि द्विजातयः ।  
इदं ज्ञानं समाश्रित्य ब्रह्मभूता द्विजोत्तमाः ॥ ३॥  
  
न संसारं प्रपश्यन्ति पूर्वेऽपि ब्रह्मवादिनः ।  
गुह्याद्गुह्यतमं साक्षाद्गोपनीयं प्रयत्नतः ॥ ४॥  
  
वंशे भक्तिमतो ह्यस्य भवन्ति ब्रह्मवादिनः ।  
आत्मा यः केवलः स्वच्छः शान्तः सूक्ष्मः सनातनः ॥ ५॥  
  
अस्ति सर्वान्तरः साक्षाच्चिन्मात्रस्तमसः परः ।  
सोऽन्तर्यामी स पुरुषः स प्राणः स महेश्वरः ॥ ६॥  
  
स कालाग्निस्तदव्यक्तं सद्यो वेदयति श्रुतिः ।  
तस्माद्विजायते विश्वमत्रैव प्रविलीयते ॥ ७॥  
  
मायावी मायया बद्धः करोति विविधास्तनूः ।  
न चाप्ययं संसरति न च संसारयेत्प्रभुम् ॥ ८॥  
  
नायं पृथ्वी न सलिलं न तेजः पवनो नभः ।  
न प्राणो न मनो व्यक्तं न शब्दः स्पर्श एव च ॥ ९॥  
  
न रूपरसगन्धाश्च नाहङ्कर्ता ना वागपि ।  
न पाणिपादौ नो पायुर्न चोपस्थं प्लवङ्गम ॥ १०॥  
  
न कर्ता न च भोक्ता च न च प्रकृतिपूरूषौ ।  
न माया नैव च प्राणश्चैतन्यं परमार्थतः ॥ ११॥  
  
तथा प्रकाशतमसोः सम्बन्धो नोपपद्यते ।  
तद्वदेव न सम्बन्धः प्रपञ्चपरमात्मनोः ॥ १२॥  
  
छायातरू यथा लोके परस्परविलक्षणौ ।  
तद्वत्प्रञ्चपुरुषौ विभिन्नौ परमार्थतः ॥ १३॥  
  
यद्यात्मा मलिनोऽवस्थौ विकारी स्यात्स्वभावतः ।  
नहि तस्य भवेन्मुक्तिर्जन्मान्तरशतैरपि ॥ १४॥  
  
पश्यन्ति मुनयो मुक्ताः स्वात्मानं परमार्थतः ।  
विकारहीनं निर्दुःखमानन्दात्मानमव्यययम् ॥ १५॥  
  
अहं कर्ता सुखी दुःखी कृशः स्थूलेति या मतिः ।  
साप्यहङ्कृतिसम्बन्धादात्मन्यारोप्यते जनैः ॥ १६॥  
  
वदन्ति वेदविद्वान्सः साक्षिणं प्रकृतेः परम् ।  
भोक्तारमक्षयं बुद्ध्वा सर्वत्र समवस्थितम् ॥ १७॥  
  
तस्मादज्ञान मूलोऽयं संसारः सर्व देहिनाम् ।  
अज्ञानादन्यथा ज्ञातं तच्च प्रकृतिसङ्गतम् ॥ १८॥  
  
नित्योदितः स्वयञ्ज्योतिः सर्वगः पुरुषः परः ।  
अहङ्कारीऽविवेकेन कर्ताहमिति मन्यते ॥ १९॥  
  
पश्यन्ति ऋषयो व्यक्तं नित्यं सदसदात्मकम् ।  
प्रधानं प्रकृतिं बुद्ध्वा कारणं ब्रह्मवादिनः ॥ २०॥  
  
तेनात्र सङ्गतो ह्यात्मा कूटस्थोऽपि निरञ्जनः ।  
आत्सानमक्षरं ब्रह्म नावबुद्ध्यन्ति तत्त्वतः ॥ २१॥  
  
अनात्मन्यात्मविज्ञानं तस्माद्दुःखः तथेतरत् ।  
रागद्वेषादयो दोषाः सर्वभ्रान्तिनिबन्धनाः ॥ २२॥  
  
कार्ये ह्यस्य भवेदेषा पुण्यापुण्यमिति श्रुतिः ।  
तद्वशादेव सर्वेषां सर्वदेहसमुद्भवः ॥ २३॥  
  
नित्य सर्वत्रगो ह्यात्मा कूटस्थो दोषवर्जितः ।  
एकः स भिद्यते शक्त्या मायया न स्वभावतः ॥ २४॥  
  
तस्मादद्वैतमेवाहुर्मुनयः परमार्थतः ।  
भेदोऽव्यक्तस्वभावेन सा च मायाऽऽत्मसंश्रया ॥ २५॥  
  
यथाहि धूमसम्पर्कान्नाकाशो मलिनो भवेत् ।  
अन्तःकरणजैर्भावैरात्मा तद्वन्न लिप्यते ॥ २६॥  
  
यथा स्वप्रभया भाति केवलः स्फटिकोपलः ।  
उपाधिहीनो विमलस्तथैवात्मा प्रकाशते ॥ २७॥  
  
ज्ञानस्वरूपमेवाहुर्जगदेतद्विचक्षणाः ।  
अर्थस्वरूपमेवाज्ञाः पश्यन्त्यन्ये कुबुद्धयः ॥ २८॥  
  
कूटस्थो निर्गुणो व्यापी चैतन्यात्मा स्वभावतः ।  
दृश्यते ह्यर्थरूपेण पुरुषं भ्रान्तदृष्टिभिः ॥ २९॥  
  
यथा संलक्ष्यते व्यक्तः केवलः स्फटिको जनैः ।  
रक्तिकाव्यवधानेन तद्वत्परमपूरुषः ॥ ३०॥  
  
तस्मादात्माक्षरः शुद्धो नित्यः सर्वगतोऽव्ययः ।  
उपासितव्यो मन्तव्यः श्रोतव्यश्च मुमुक्षुभिः ॥ ३१॥  
  
यदा मनसि चैतन्यं भाति सर्वत्रगं सदा ।  
योगिनोऽव्यवधानेन तदा सम्पद्यते स्वयम् ॥ ३२॥  
  
यदा सर्वाणि भूतानि स्वात्मन्येवाभि पश्यति ।  
सर्वभूतेषु चात्मानं ब्रह्म सम्पद्यते स्वयम् ॥ ३३॥  
  
यदा सर्वाणि भूतानि स्वात्मन्येवाभिपश्यति ।  
एकीभूतः परेणासौ तदा भवति केवलः ॥ ३४॥  
  
यदा सर्वे प्रमुच्यन्ते कामा येऽस्य हृदि स्थिताः ।  
तदासावमृतीभूतः क्षेमं गच्छति पण्डितः ॥ ३५॥  
  
यदा भूतपृथग्भावमेकस्थमनुपश्यति ।  
तत एव च विस्तारं ब्रह्म सम्पद्यते तदा ॥ ३६॥  
  
यदा पश्यति चात्मायं केवलं परमार्थतः ।  
मायामात्रं जगत्कृत्स्नं तदा भवति निर्वृतः ॥ ३७॥  
  
यदा जन्मजरादुःखव्याधीनामेकभेषजम् ।  
केवलं ब्रह्मविज्ञानं जायतेऽसौ तदा शिवः ॥ ३८॥  
  
यथा नदीनदा लोके सागरेणैकतां ययुः ।  
तद्वदात्माक्षरेणासौ निष्कलेनैकतां व्रजेत् ॥ ३९॥  
  
तस्माद्विज्ञानमेवास्ति न प्रपञ्चो न संस्थितिः ।  
अज्ञानेनावृतं लोकं विज्ञानं तेन मुह्यति ॥ ४०॥  
  
तज्ज्ञानं निर्मलं सूक्ष्मं निर्विकल्पं यदव्ययम् ।  
अज्ञानमिति तत्सर्वं विज्ञानमिति मे मतम् ॥ ४१॥  
  
एतत्ते परमं साङ्ख्यं भावितं ज्ञानमुत्तमम् ।  
सर्ववेदान्तसारं हि योगस्तत्रैकचित्तता ॥ ४२॥  
  
योगात्सञ्जायते ज्ञानं ज्ञानाद्योगः प्रजायते ।  
योगज्ञानाभियुक्तस्य नावाप्यं विद्यते क्वचित् ॥ ४३॥  
  
यदेव योगिनो यान्ति साङ्ख्यं तदभिगम्यते ।  
एकं साङ्ख्यं च योगं च यः पश्यति स तत्त्ववित् ॥ ४४॥  
  
अन्ये च योगिनो वत्स ऐश्वर्यासक्तचेतसः ।  
मज्जन्ति तत्र तत्रैव सत्त्वात्मैक्यमिति श्रुतिः ॥ ४५॥  
  
यत्तत्सर्वगतं दिव्यमैश्वर्यमचलं महत् ।  
ज्ञानयोगाभियुक्तस्तु देहान्ते तदवाप्नुयात् ॥ ४६॥  
  
एष आत्माहमव्यक्तो मायावी परमेश्वरः ।  
कीर्तितः सर्ववेदेषु सर्वात्मा सर्वतोमुखः ॥ ४७॥  
  
सर्वकामः सर्वरसः सर्वगन्धोऽजरोऽमरः ।  
सर्वतः पाणिपादोऽहमन्तर्यामी सनातनः ॥ ४८॥  
  
अपाणिपादो जवनो गृहीतो हृदि संस्थितः ।  
अचक्षुरपि पश्यामि तथाऽकर्णः शृणोम्यहम् ॥ ४९॥  
  
वेदाहं सर्वमेवेदं न मां जानाति कश्चन ।  
प्राहुर्महान्तं पुरुषं मामेकं तत्त्वदर्शिनः ॥ ५०॥  
  
निर्गुणामलरूपस्य यत्तदैश्वर्यमुत्तमम् ।  
यत्र देवा विजानन्ति मोहिता मायया मम ॥ ५१॥  
  
यन्मे गुह्यतमं देहं सर्वगं तत्त्वदर्शिनः ।  
प्रविष्टा मम सायुज्यं लभन्ते योगिनोऽव्ययम् ॥ ५२॥  
  
येषां हि न समापन्ना माया वै विश्वरूपिणी ।  
लभन्ते परमं शुद्धं निर्वाणं ते मया सह ॥ ५३॥  
  
न तेषां पुनरावृत्तिः कल्पकोटिशतैरपि ।  
प्रसादान्मम ते वत्स एतद्वेदानुशासनम् ॥ ५४॥  
  
नापुत्रशिष्ययोगिभ्यो दातव्यं हनुमन्क्वचित् ।  
यदुक्तमेतद्विज्ञानं साङ्ख्ययोगसमाश्रयम् ॥ ५५॥  
  
इत्यार्षे श्रीमद्रामायणे वाल्मीकीये आदिकाव्ये  
अद्भुतोत्तरकाण्डे साङ्ख्ययोगो नामैकादशः सर्गः ॥ ११॥  
  
द्वादशः सर्गः ।  
उपनिषत्कथनम् -  
  
पुनः रामः प्रवचनमुवाच द्विजपुङ्गव ।  
अव्यक्तादभवत्कालः प्रधानं पुरुषः परः ॥ १॥  
  
तेभ्यः सर्वमिदं जातं तस्मात्सर्वमिदं जगत् ।  
सर्वतः पाणिपादं तत्सर्वतोऽक्षिशिरोमुखम् ॥ २॥  
  
सर्वत श्रुतिमल्लोके सर्वमावृत्य तिष्ठति ।  
सर्वेन्द्रियगुणाभासं सर्वेन्द्रियविवर्जितम् ॥ ३॥  
  
सर्वाधारं स्थिरानन्दमव्यक्तं द्वैतवर्जितम् ।  
सर्वोपमानरहितं प्रमाणातीतगोचरम् ॥ ४॥  
  
निर्विकल्पं निराभासं सर्वाभासं परामृतम् ।  
अभिन्नं भिन्नसंस्थानं शाश्वतं ध्रुवमव्ययम् ॥ ५॥  
  
निर्गुणं परमं व्योम तज्ज्ञानं सूरयो विदुः ।  
स आत्मा सर्वभूतानां स बाह्याभ्यन्तरात्परः ॥ ६॥  
  
सोऽहं सर्वत्रगः शान्तो ज्ञानात्मा परमेश्वरः ।  
मया ततमिदं विश्वं जगदव्यक्तरूपिणा ॥ ७॥  
  
मत्स्थानि सर्वभूतानि यस्तं वेद स वेदवित् ।  
प्रधानं पुरुषं चैव तत्त्वद्वयमुदाहृतम् ॥ ८॥  
  
तयोरनादिनिर्दिष्टः कालः संयोजकः परः ।  
त्रयमेतदनाद्यन्तमव्यक्तं समवस्थितम् ॥ ९॥  
  
तदात्मकं तदन्यत्स्यात्तद्रूपं मामकं विदुः ।  
महदाद्यं विशेषान्तं सम्प्रसूतेऽखिलं जगत् ॥ १०॥  
  
या सा प्रकृतिरुद्दिष्टा मोहिनी सर्वदेहिनाम् ।  
पुरुषः प्रकृतिस्थोतोऽपिभुङ्क्ते यः प्राकृतान्गुणान् ॥ ११॥  
  
अहङ्कारो विविक्तत्वात्प्रोच्यते पञ्चविंशकः ।  
आद्यो विकारः प्रकृतिर्महनात्मेति कथ्यते ॥ १२॥  
  
विज्ञानशक्तिर्विज्ञानादहङ्कारस्तदुत्थितः ।  
एक एव महानात्मा सोहङ्कारोऽभिधीयते ॥ १३॥  
  
रा जीवः सोऽन्तरात्मेति गीयते तत्त्वचिन्तकैः ।  
तेन वेदयते सर्वं सुखं दुःखं च जन्मसु ॥ १४॥  
  
स विज्ञानात्मकस्तस्य मनः स्यादुपकारकम् ।  
तेनाविवेकतस्तस्मात्संसारं पुरुषस्य तु ॥ १५॥  
  
स चाविवेकः प्रकृतौ सङ्गात्कालेन सोऽभवत् ।  
कालः सृजति भूतानि कालः संहरते प्रजाः ॥ १६॥  
  
सर्वे कालस्य वशगा न कालः कस्यचिद्वशे ।  
सोऽन्तरा सर्वमेवेदं नियच्छति सनातनः ॥ १७॥  
  
प्रोच्यते भगवान्प्राणः सर्वज्ञः पुरुषः परः ।  
सर्वेन्द्रियेभ्यः परमं मनः प्राहुर्मनीषिणः ॥ १८॥  
  
मनसश्चाप्यहङ्कारमहङ्कारान्महान् परः ।  
महतः परमव्यक्तमव्यक्तात्पुरुषः परः ॥ १९॥  
  
पुरुषाद्भगवान्प्राणस्तस्य सर्वमिदं जगत् ।  
प्राणात्परतरं व्योम व्योमातीतोऽग्निरीश्वरः ॥ २०॥  
  
सोऽहं सर्वत्रगः शान्तो ज्ञानात्मा परमेश्वरः ।  
नास्ति मत्परमं भूतं मां विज्ञाय विमुच्यते ॥ २१॥  
  
नित्यं हि नास्ति जगति भूतं स्थावरजङ्गमम् ।  
ऋते मामेकमव्यक्तं व्योमरूपं महेश्वरम् ॥ २२॥  
  
सोऽहं सृजामि सकलं संहरामि सदा जगत् ।  
मायी मायामयो देवः कालेन सह सङ्गतः ॥ २३॥  
  
मत्सन्निधावेष कालः करोति सकलं जगत् ।  
नियोजयत्यनन्तात्मा ह्येतद्वेदानुशासनम् ॥ २४॥  
  
इत्यार्षे श्रीमद्रामायणे वाल्मीकीये आदिकाव्ये  
अद्भुतोत्तरकाण्डे उपनिषत्कथनं नाम द्वादशः सर्गः ॥ १२॥  
  
त्रयोदशः सर्गः  
भक्तियोगकथनम् -  
  
वक्ष्ये समाहितमनाः शृणुष्व पवनात्मज ।  
येनेदं लीयते रूपं येनेदं सम्प्रवर्तते ॥ १॥  
  
नाहं तपोभिर्विविधैर्न दानेन नच चेज्यया ।  
शक्यो हि पुरुषैर्ज्ञातुमृते भक्तिमनुत्तमाम् ॥ २॥  
  
अहं हि सर्वभावानामन्तस्तिष्ठामि सर्वगः ।  
मां सर्वसाक्षिणं लोके न जानन्ति प्लवङ्गम ॥ ३॥  
  
यस्यान्तरा सर्वमिदं यो हि सर्वान्तरः परः ।  
सोऽहं धाता विधाता च लोकेऽस्मिन्विश्वतोमुखः ॥ ४॥  
  
न मां पश्यन्ति मुनयः सर्वेऽपि त्रिदिवौकसः ।  
ब्राह्मणा मनवः शक्रा ये चान्ये प्रथितौजसः ॥ ५॥  
  
गृणन्ति सततं वेदा मामेकं परमेश्वरम् ।  
यजन्ति विविधैरग्नौ ब्राह्मणा वैदिकैर्मखैः ॥ ६॥  
  
सर्वेलोका नमस्यन्ति ब्रह्मलोके पितामहम् ।  
ध्यायन्ति योगिनो देवं भूताधिपतिमीश्वरम् ॥ ७॥  
  
अहं हि सर्वयज्ञानां भोक्ता चैव फलप्रदः ।  
सर्वदेवतनुर्भूत्वा सर्वात्मा सर्वसंस्तुतः ॥ ८॥  
  
मां पश्यन्तीह विद्वान्सो धार्मिका वेदवादिनः ।  
तेषां सन्निहितो नित्यं ये भक्ता मामुपासते ॥ ९॥  
  
ब्राह्मणाः क्षत्रिया वैश्या धार्मिका मामुपासते ।  
तेषां ददामि तत्स्थानमानन्दं परमं पदम् ॥ १०॥  
  
अन्येऽपि ये विकर्मस्थाः शूद्राद्या नीचजातयः ।  
भक्तिमन्तः प्रमुच्यन्ते कालेन मयि सङ्गताः ॥ ११॥  
  
न मद्भक्ता विनश्यन्ते मद्भक्ता वीतकल्मषाः ।  
आदावेतत्प्रतिज्ञातं न मे भक्तः प्रणश्यति ॥ १२॥  
  
यो वा निन्दति तं मूढो देवदेवं स निन्दति ।  
यो हि तं पूजयेद्भक्त्या स पूजयति मां सदा ॥ १३॥  
  
पत्रं पुष्पं फलं तोयं मदाराधनकारणात् ।  
यो मे ददाति नियतः स मे भक्तः प्रियो मतः ॥ १४॥  
  
अहं हि जगतामादौ ब्रह्माणं परमेष्ठिनम् ।  
विधाय दत्तवान्वेदानशेषानास्यनिःसृतान् ॥ १५॥  
  
अहमेव हि सर्वेषां योगिनां गुरुरव्ययः ।  
धार्मिकानां च गोप्ताहं निहन्ता वेदविद्विषाम् ॥ १६॥  
  
अहं वै सर्वसंसारान्मोचको योगिनामिह ।  
संसारहेतुरेवाहं सर्वसंसारवर्जितः ॥ १७॥  
  
अहमेव हि संहर्ता स्त्रष्टाहं परिपालकः ।  
मायावी मामिका शक्तिर्माया लोकविमोहिनी ॥ १८॥  
  
ममैव च पराशक्तिर्या सा विद्येति गीयते ।  
नाशयामि तया मायां योगिनां हृदि संस्थितः ॥ १९॥  
  
अहं हि सर्वशक्तीनां प्रवर्तकनिवर्तकः ।  
आधारभूतः सर्वेषां निधानममृतस्य च ॥ २०॥  
  
एका सर्वान्तरा शक्तिः करोति विविधं जगत् ।  
भूत्वा नारायणोऽनन्तो जगन्नाथो जगन्मयः ॥ २१॥  
  
तृतीया महती शक्तिर्निहन्ति सकलं जगत् ।  
तामसी मे समाख्याता कालात्मा रुद्रकपिणी ॥ २२॥  
  
ध्यानेन मां प्रपश्यन्ति केचिज्ज्ञानेन चापरे ।  
अपरे भक्तियोगेन कर्मयोगेन चापरे ।  
सर्वेषामेव भक्तानामेष प्रियतरो मम ॥ २३॥  
  
यो विज्ञानेन मां नित्यमाराधयति नान्यथा  
अन्ये च ये त्रयो भक्ता मदाराधनकाङ्क्षिणः ॥ २४॥  
  
तेऽपि मां प्राप्नुवन्त्येव नावर्तते च वै पुनः ।  
मया ततमिदं कृत्स्नं प्रधानपुरुषात्मकम् ।  
मय्येव संस्थितं विश्वं मया सम्प्रेर्यते जगत् ॥ २५॥  
  
नाहं प्रेरयिता कीश परमं योगमाश्रितः ।  
प्रेरयामि जगत्कृत्स्नमेतद्यो वेद सोऽमृतः ॥ २६॥  
  
पश्याम्यशेषमेवेदं वर्तमानं स्वभावतः ।  
करोति काले भगवान्महायोगेश्वरः स्वयम् ॥ २७॥  
  
योगं सम्प्रोच्यते योगी मायी शास्त्रेषु सूरिभिः ।  
योगेश्वरोऽसौ भगवान्महादेवो महाप्रभुः ॥ २८॥  
  
महत्वात्सर्वसत्त्वानां वरत्वात्परमेश्वरः ।  
प्रोच्यते भगवान्ब्रह्मा महान्ब्रह्ममयो यतः ॥ २९॥  
  
यो मामेवं विजानाति महायोगेश्वरेश्वरम् ।  
सोऽविकम्पेन योगेन युज्यते नात्र संशयः ॥ ३०॥  
  
सोऽहं प्रेरयिता देवः परमानन्दमाश्रितः ।  
तिष्ठामि सततं योगी यस्तद्वेद स वेदवित् ॥ ३१॥  
  
इति गुह्यतमं ज्ञानं सर्ववेदेषु निश्चितम् ।  
प्रसन्नचेतसे देयं धार्मिकायाहिताग्नये ॥ ३२॥  
  
इत्यार्षे श्रीमद्रामायणे वाल्मीकीये आदिकाव्ये  
अद्भुतोत्तरकाण्डे भक्तियोगो नाम त्रयोदशः सर्गः ॥ १३॥  
  
चतुर्दशः सर्गः ।  
श्रीरामचन्द्रहनुमत्संवादवर्णनम् -  
  
सर्वलोकैकनिर्माता सर्वलोकैकरक्षिता ।  
सर्वलोकैकसंहर्ता सर्वात्माऽहं सनातनः ॥ १॥  
  
सर्वेषामेव वस्तूनामन्तर्यामी पिता ह्यहम् ।  
मय्येवान्तःस्थितं सर्वं नाहं सर्वत्र संस्थितः ॥ २॥  
  
भवता चाद्भुतं दृष्टं यत्स्वरूपं तु मामकम् ।  
ममैषा ह्युपमा वत्स मायया दर्शिता मया ॥ ३॥  
  
सर्वेषामेव भावानामन्तरा समवस्थितः ।  
प्रेरयामि जगत्सर्वं क्रियाशक्तिरियं मम ॥ ४॥  
  
मयेदं चेष्टते विश्वं मत्स्वभावानुवर्ति च ।  
सोऽहं काले जगत्कृत्स्नं करोमि हनुमन् किल ॥ ५॥  
  
संहराम्येकरूपेण द्विधावस्था ममैव तु ।  
आदिमध्यान्तनिर्मुक्तो मायातत्त्वप्रवर्तकः ॥ ६॥  
  
क्षोभयामि च सर्गादौ प्रधानपुरुषावुभौ ।  
ताभ्यां सञ्जायते सर्वं संयुक्ताभ्यां परस्परम् ॥ ७॥  
  
महदादिक्रमेणैव मम तेजोविजृम्भितम् ।  
यो हि सर्वजगत्साक्षी कालचक्रप्रवर्तकः ॥ ८॥  
  
हिरण्यगर्भो मार्तण्डः सोऽपि मद्देहसम्भवः ।  
तस्मै दिव्यं स्वमैश्वर्यं ज्ञानयोगं सनातनम् ॥ ९॥  
  
दत्तवानात्मजान् वेदान् कल्पादौ वतुरः किल ।  
स मन्नियोगतो ब्रह्मा सदा मद्भावभावितः ॥ १०॥  
  
दिव्यं तन्मामकैश्वर्यं सर्वदा वहति स्वयम् ।  
स सर्वलोकनिर्माता मन्नियोगेन सर्ववित् ॥ ११॥  
  
भूत्वा चतुर्मुखः सर्वं सृजत्येवात्मसम्भवः ।  
योऽपि नारायणोऽनन्तो लोकानां प्रभवाव्ययः ॥ १२॥  
  
ममैव परमा मूर्तिः करोति परिपालनम् ।  
योऽन्तकः सर्वभूतानां रुद्रः कालात्मकः प्रभुः ॥ १३॥  
  
मदाज्ञयाऽसौ सततं संहारत्येव मे तनुः ।  
हव्यं वहति देवानां कव्यं कव्याशिनामपि ॥ १४॥  
  
पाकं च कुरुते वह्निः सोऽपि मच्छक्तिचोदितः ।  
भुक्तमाहारजातं यत्पचत्येतदहर्निशम् ॥ १५॥  
  
वैश्वानरोऽग्निर्भगवानीश्वरस्य नियोगतः ।  
यो हि सर्वाम्भसां योनिर्वरुणो देवपुङ्गवः ॥ १६॥  
  
स सञ्जीवयते सर्वमीशस्यैव नियोगतः ।  
योऽन्तस्तिष्ठति भूतानां बहिर्देवो निरञ्जनः ॥ १७॥  
  
मदाज्ञयासौ भूतानां शरीराणि बिभर्ति हि ।  
योऽपि सञ्जीवनो नृणां देवानाममृताकरः ॥ १८॥  
  
सोमः स मन्नियोगेन चोदितः किल वर्तते ।  
यः स्वभासा जगत्कृत्स्नं प्रकाशयति सर्वदा ॥ १९॥  
  
सूर्यो वृष्टिं वितनुते शास्त्रेणैव स्वयम्भुवः ।  
योऽप्यशेषजगच्छास्ता शक्रः सर्वामरेश्वरः ॥ २०॥  
  
यज्ञानां फलदो देवो वर्ततेऽसौ मदाज्ञया ।  
यः प्रशास्ता ह्यसाधूनां वर्तते नियमादिह ॥ २१॥  
  
यमो वैवस्वतो देवो देवदेवनियोगतः ।  
योऽपि सर्वधनाध्यक्षो धनानां सम्प्रदायकः ॥ २२॥  
  
सोऽपीश्वरनियोगेन कुबेरो वर्तते सदा ।  
यः सर्वरक्षसां नाथस्तापसानां फलप्रदाः ॥ २३॥  
  
मन्नियोगादसौ देवो वर्तते निरृतिः सदा ।  
वैतालगणभूतानां स्वामी भोगफलप्रदः ॥ २४॥  
  
ईशानः सर्वभक्तानां सोऽपि तिष्ठेन्ममाज्ञया ।  
यो वामदेवोऽङ्गिरसः शिष्यो रुद्रगणाग्रणीः ॥ २५॥  
  
रक्षको योगिनां नित्यं वर्ततेऽसौ मदाज्ञया ।  
यश्च सर्वजगत्पूज्ययो वर्तते विघ्नकारकः ॥ २६॥  
  
विनायको धर्मनेता सोऽपि मद्वचनात्किल ।  
योऽपि वेदविदां श्रेष्ठो देवसेनापतिः प्रभुः ॥ २७॥  
  
स्कन्दोऽसौ वर्तते नित्यं स्वयम्भूप्रतिचोदितः ।  
ये च प्रजानां पतयो मरीच्याद्या महर्षयः ॥ २८॥  
  
सृजन्ति विविधान् लोकान् परस्यैव नियोगतः ।  
या च श्री सर्वभूतानां ददाति विपुलां श्रियम् ॥ २९॥  
  
पत्नी नारायणस्यासौ वर्तते मदनुग्रहात् ।  
वाचं ददाति विपुलां या च देवी सरस्वती ॥ ३०॥  
  
सापीश्वरनियोगेन चोदिता सम्प्रवर्तते ।  
याशेषपुरुषान् घोरान्नरकात्तारयत्यपि ॥ ३१॥  
  
सावित्री संस्मृता देवी देवाज्ञानुविधायिनी ।  
पार्वती परमा देवी ब्रह्मविद्याप्रदायिनी ॥ ३२॥  
  
यापि ध्याता विशेषेण सापि मद्वचनानुगा ।  
योऽनन्तो महिमानन्तः शेषोऽशेषामरः प्रभुः ॥ ३३॥  
  
दधाति शिरसा लोकं सोऽपि देवनियोगतः ।  
योऽग्निः संवर्तको नित्यं वडवारूपसंस्थितः ॥ ३४॥  
  
पिबत्यखिलमम्भोधिमीश्वरस्य नियोगतः ।  
आदित्या वसवो रुद्रा मरुतश्च तथाश्विनौ ॥ ३५॥  
  
अन्याश्च देवताः सर्वा मच्छासनमधिष्ठिताः ।  
गन्धर्वा उरगा यक्षाः सिद्धाः साध्याश्च चारणाः ॥ ३६॥  
  
भूतरक्षःपिशाचाश्च स्थिताः शास्त्रे स्वयम्भुवः ।  
कलाकाष्ठानिमेषाश्च मुहूर्ता दिवसाः क्षणाः ॥ ३७॥  
  
ऋत्वब्दमासपक्षाश्च स्थिताः शास्त्रे प्रजापतेः ।  
युगमन्वन्तराण्येव मम तिष्ठन्ति शासने ॥ ३८॥  
  
पराश्चैव परार्द्धाश्च कालभेदास्तथापरे ।  
चतुर्विधानि भूतानि स्थावराणि चराणि च ॥ ३९॥  
  
नियोगादेव वर्तन्ते सर्वाण्येव स्वयम्भुवः ।  
पत्तनानि च सर्वाणि भुवनानि च शासनात् ॥ ४०॥  
  
ब्रह्माण्डानि च वर्तन्ते देवस्य परमात्मनः ।  
अतीतान्यप्यसङ्ख्यानि ब्रह्माण्डानि मदाज्ञया ॥ ४१॥  
  
प्रवृत्तानि पदार्थौघैः सहितानि समं ततः ।  
ब्रह्माण्डानि भविष्यन्ति सह वस्तुभिरात्मजैः ॥ ४२॥  
  
हरिष्यन्ति सहैवाज्ञां परस्य परमात्मनः ।  
भूमिरापोऽनलो वायुः खं मनो बुद्धिरेव च ॥ ४३॥  
  
भूतादिरादिप्रकृतिर्नियोगान्मम वर्तते ।  
याऽशेषसर्वजगतां मोहिनीं सर्वदेहिनाम् ॥ ४४॥  
  
मायापि वर्तते नित्यं सापीश्वरनियोगतः ।  
विधूय मोहकलिलं यथा पश्यति तत्पदम् ॥ ४५॥  
  
सापि विद्या महेशस्य नियोगाद्वशवर्तिनी ।  
बहुनात्र किमुक्तेन मम शक्त्यात्मकं जगत् ॥ ४६॥  
  
मयैव पूर्यते विश्वं मयैव प्रलयं व्रजेत् ।  
अहं हि भगवानीशः स्वयञ्ज्योतिः सनातनः ॥ ४७॥  
  
परमात्मा परम्ब्रह्म मत्तो ह्यन्यन्न विद्यते ।  
इत्येतत्परमं ज्ञानं भवते कथितं मया ॥ ४८॥  
  
ज्ञात्वा विमुच्यते जन्तुर्जन्म संसारबन्धनात् ।  
मायामाश्रित्य जातोऽहं गृहे दशरथस्य हि ॥ ४९॥  
  
रामोऽहं लक्ष्मणो ह्येष शत्रुघ्नो भारतोऽपि च ।  
चतुर्धा सम्प्रभूतोऽहं कथितं तेऽनिलात्मज ॥ ५०॥  
  
मायास्वरूपं च तव कथितं यत्प्लवङ्गम ।  
कृपया तद्धृदा धार्यं न विस्मर्तव्यमेव हि ॥ ५१॥  
  
येनायं पठ्यते नित्यं संवादो भवतो मम ।  
जीवन्मुक्तो भवेत्सोऽपि सर्वपापैः प्रमुच्यते ॥ ५२॥  
  
श्रावयेद्वा द्विजाञ्छुद्धान्ब्रह्मचर्यपरायणान् ।  
यो वा विचारयेदर्थं स याति परमां गतिम् ॥ ५३॥  
  
यश्चैतच्छृणुयान्नित्यं भक्तियुक्तो दृढव्रतः ।  
सर्वपापविनिर्मुक्तो ब्रह्मलोके महीयते ॥ ५४॥  
  
तस्मात्सर्वप्रयत्नेन पठितव्यो मनीषिभिः ।  
श्रोतव्यश्चापि मन्तव्यो विशेषाद्ब्राह्मणैः सदा ॥ ५५॥  
  
इत्यार्षे श्रीमद्रामायणे वाल्मीकीये आदिकाव्ये  
अद्भुतोत्तरकाण्डे भगवद्धनूमत्संवादो नाम चतुर्दशः सर्गः ॥ १४॥  
  
  
Adbhutaramayana Sarga 11-14  
  
Encoded by Vishwas Bhide vrbhide at rediffmail.com  
Proofread by Vishwas Bhide and PSA Easwaran psaeaswaran at gmail.com  
  
