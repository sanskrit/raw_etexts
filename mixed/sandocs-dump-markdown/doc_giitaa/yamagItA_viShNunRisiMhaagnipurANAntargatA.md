+++
"Text title" = "Yama Gita-s"
"File name" = "yamagiitaa.itx"
itxtitle = "yamagItA (viShNu,nRisiMha,agnipurANAntargatA)"
engtitle = "Yama Gita-s from Vishnu, Nrisimha, and Agni Purana"
Category = "gItA, giitaa"
Location = "doc_giitaa"
Sublocation = "giitaa"
Author = "Vyasa Rishi (by tradition)"
Language = "Sanskrit"
Subject = "philosophy"
"Transliterated by" = "Sunder Hattangadi (sunderh at hotmail.com)"
"Proofread by" = "Sunder Hattangadi (sunderh at hotmail.com)"
Description-comments = "From Purana-s (Vishnu, Nrisimha, and Agni)"
"Latest update" = "July 7, 2008"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "यमगीता (विष्णु,नृइसिंह,अग्निपुराणान्तर्गता)"

+++
  
 श्रीविष्णु नृसिंह अथवा अग्निपुराणान्तर्गत यमगीता   
  
॥ अथ प्रारभ्यते विष्णुपुराणान्तर्गता यमगीता ॥  
  
मैत्रेय उवाच -  
यथावत्कथितं सर्वं यत्पृष्टोऽसि मया द्विज ।  
श्रोतुमिच्छाम्यहं त्वेकं तद्भवान्प्रब्रवीतु मे ॥ १ ॥  
  
सप्तद्वीपानि पातालवीथ्यश्च सुमहामुने ।  
सप्तलोका येऽन्तरस्था ब्रह्माण्डस्यस्य सर्वतः ॥ २ ॥  
  
स्थूलैः सूक्ष्मैस्तथा स्थूलसूक्ष्मैः सूक्ष्मस्थूलैस्तथा ।  
स्थूलास्थूलतरैश्चैतत्सर्वं प्राणिभिरावृतम् ॥ ३ ॥  
  
अङ्गुलस्याष्टभागोऽपि न सोऽस्ति मुनिसत्तम ।  
न सन्ति प्राणिनो यत्र कर्मबन्धनिबन्धनाः ॥ ४ ॥  
  
सर्वे चैते वशं यान्ति यमस्य भगवन्किल ।  
आयुषोऽन्तेन ते यान्ति यातनास्तत्प्रचोदिताः ॥ ५ ॥  
  
यातनाभ्यः परिभ्रष्टा देवाद्यास्वथ योनिषु ।  
जन्तवः परिवर्तन्ते शास्त्राणामेष निर्णयः ॥ ६ ॥  
  
सोऽहमिच्छामि तच्छ्रोतुं यमस्य वशवर्तिनः ।  
न भवन्ति नरा येन तत्कर्म कथयामलम् ॥ ७ ॥  
  
पराशर उवाच -  
अयमेव मुने प्रश्नो नकुलेन महात्मना ।  
पृष्टः पितामहः प्राह भीष्मो यत्तच्छ्रुणुष्व मे ॥ ८ ॥  
  
भीष्म उवाच -  
पुरा ममागतो वत्स सखा कालिंगको द्विजः ।  
स मामुवाच पृष्टो वै मया जातिस्मरो मुनिः ॥ ९ ॥  
  
तेनाख्यातमिदं चेदमित्थं चैतद्भविष्यति ।  
तथा च तदभूद्वत्स यथोक्तं तेन धीमता ॥ १० ॥  
  
स पृष्टश्च मया भूयः श्रद्दधानवता द्विजः ।  
यद्यदाह न तद्दृष्टमन्यथा हि मया क्वचित् ॥ ११ ॥  
  
एकदा तु मया पृष्टं यदेतद्भवतोदितम् ।  
प्राह कालिंगको विप्रः स्मृत्वा तस्य मुनेर्वचः ॥ १२ ॥  
  
जातिस्मरेण कथितो रहस्यः परमो मम ।  
यमकिंकरयोर्योऽभूत्संवादस्तं ब्रवीमि ते ॥ १३ ॥  
  
कालिंग उवाच -  
स्वपुरुषमभिवीक्ष्य पाशहस्तं  
     वदति यमः किल तस्य कर्णमूले ।  
परिहर मधुसूदनं प्रपन्नान्  
     प्रभुरहमस्मि नृणां न वैष्णवानाम् ॥ १४ ॥  
  
अहममरगणार्चितेन धात्रा  
     यम इति लोकहिताहिते नियुक्तः ।  
हरिगुरुवशगोऽस्मि न स्वतन्त्रः  
     प्रभवति संयमनि ममापि विष्णुः ॥ १५ ॥  
  
कटकमुकुटकर्णिकादिभेदैः  
     कनकमभेदमपीष्यते यथैकम् ।  
सुरपशुमनुजादिकल्पनाभि-  
     र्हरिरखिलाभिरुदीयते तथैकः ॥ १६ ॥  
  
क्षितिजलपरमाणवोऽनिलान्ते  
     पुनरपि यान्ति यथैकतां धरित्र्या ।  
सुरपशुमनुजादयस्तथान्ते  
     गुणकलुषेण सनातनेन तेन ॥ १७ ॥  
  
हरिममरगणार्चितांघ्रिपद्मं  
     प्रणमति यः परमार्थतो हि मर्त्यः ।  
तमथ गतसमस्तपापबन्धं  
     व्रज परिहृत्य यथाग्निमाज्यसिक्तम् ॥ १८ ॥  
  
इति यमवचनं निशम्य पाशी  
     यमपुरुषमुवाच धर्मराजम् ।  
कथय मम विभोः समस्तधातु-  
    र्भवति हरेः खलु यादृशोऽस्य भक्तः ॥ १९ ॥  
  
यम उवाच -  
न चलति निजवर्णधर्मतो  
     यः सममतिरात्मसुहृद्विपक्षपक्षे ।  
न हरति न च हन्ति किंचिदुच्चैः  
     सितमनसं तमवेहि विष्णुभक्तम् ॥ २० ॥  
  
कलिकलुषमलेन यस्य नात्मा  
     विमलमतेर्मलिनीकृतोऽस्तमोहे ।  
मनसि कृतजनार्दनं मनुष्यं  
     सत्तमवेहि हरेरतीवभक्तम् ॥ २१ ॥  
  
कनकमपि रहस्यवेक्ष्य बुद्ध्या  
     तृणमिव यः समवैति वै परस्वम् ।  
भवति च भगवत्यनन्यचेताः  
     पुरुषवरं तमवेहि विष्णुभक्तम् ॥ २२ ॥  
  
स्फटिकगिरिशिलामलः क्व विष्णु-  
     र्मनसि नृणां क्व च मत्सरादिदोषः ।  
न हि तुहिनमयूखरश्मिपुञ्जे  
     भवति हुताशनदीप्तिजः प्रतापः ॥ २३ ॥  
  
विमलमतिविमत्सरः प्रशान्तः  
     शुचिचरितोऽखिलसत्त्वमित्रभूतः ।  
प्रियहितवचनोऽस्तमानमायो  
     वसति सदा हृदि तस्य वासुदेवः ॥ २४ ॥  
  
वसति हृदि सनातने च तस्मिन्  
     भवतिपुमाञ्जगतोऽस्य सौम्यरूपः ।  
क्षितिरसमतिरम्यमात्मनोऽन्तः  
     कथयति चारुतयैव शालपोतः ॥ २५ ॥  
  
 यमनियमविधूतकल्मषाणा-  
     मनुदिनमच्युतसक्तमानसानाम् ।  
अपगतमदमानमत्सराणां  
     व्रज भट दूरतरेण मानवानाम् ॥ २६ ॥  
  
हृदि यदि भगवाननादिरास्ते  
     हरिरसिशंखगदाधरोऽव्ययात्मा ।  
तदघमघविघातकर्तृभिन्नम्  
     भवति कथं सति वान्धकारमर्के ॥ २७ ॥  
  
हरति परधनं निहन्ति जन्तून्  
     वदति तथानिशनिष्ठुराणि यश्च ।  
अशुभजनितदुर्मदस्य पुंसः  
     कलुषमतेर्हृदि तस्य नास्त्यनन्तः ॥ २८ ॥  
  
न सहति परमं पदं विनिन्दां  
     कलुषमतिः कुरुते सतामसाधुः ।  
न यजति न ददाति यश्च सन्तं  
     मनसि न तस्य जनार्दनोऽधमस्य ॥ २९ ॥  
  
परमसुहृदि बान्धवे कलत्रे  
     सुततनयापितृमातृभृत्यवर्गे ।  
शठमतिरुपयाति योऽर्थतृष्णां  
     तमधमचेष्टमवेहि नास्य भक्तम् ॥ ३० ॥  
  
अशुभमतिरसत्प्रवृत्तिसक्तः  
     सततमनार्यविशालसंगमत्तः ।  
अनुदिनकृतपापबन्धयत्नः  
     पुरुषपशुर्न हि वासुदेवभक्तः ॥ ३१ ॥  
  
सकलमिदमहं च वासुदेवः  
     परमपुमान्परमेश्वरः स एकः ।  
इति मतिरमला भवत्यनन्ते  
     हृदयगते व्रज तान्विहाय दूरात् ॥ ३२ ॥  
  
कमलनयन वासुदेव विष्णो  
     धरणिधराच्युत शंखचक्रपाणे ।  
भव शरणमितीरयन्ति ये वै  
     त्यज भट दूरतरेण तानपापान् ॥ ३३ ॥  
  
वसति मनसि यस्य सोऽव्ययात्मा  
     पुरुषवरस्य न तस्य दृष्टिपाते ।  
तव गतिरथवा ममास्ति चक्र-  
     प्रतिहतवीर्यवलस्य सोऽन्यलोक्यः ॥ ३४ ॥  
  
कालिंग उवाच -  
इति निजभटशासनाय देवो  
     रवितनयः स किलाह धर्मराजः ।  
मम कथितमिदं च तेन तुभ्यं  
     कुरुवर सम्यगिदं मयापि चोक्तम् ॥ ३५ ॥  
  
भीष्म उवाच -  
नकुलैतन्ममाख्यातं पूर्वं तेन द्विजन्मना ।  
कलिंगदेशादभ्येत्य प्रीयता सुमहात्मना ॥ ३६ ॥  
  
मयाप्येतद्यथान्यायं सम्यग्वत्स तवोदितम् ।  
यथा विष्णुमृते नान्यत्त्राणं संसारसागरे ॥ ३७  
किंकरा दण्डपाशौ वा न यमो न च यातनाः ।  
समर्थास्तस्य यस्यात्मा केशवालम्बनः सदा ॥ ३८ ॥  
  
पराशर उवाच -  
एतन्मुने तवाख्यातं गीतं वैवस्वतेन यत् ।  
त्वत्प्रश्नानुगतं सम्यक्किमन्यच्छ्रोतुमिच्छसि ॥ ३९ ॥  
  
    ॥ इति  विष्णुपुराणान्तर्गता यमगीता समाप्ता ॥  
  
  
  
     ॥ अथ प्रारभ्यते नृसिंहपुराणान्तर्गता यमगीता ॥  
  
व्यास उवाच -  
मृत्युश्च किंकराश्चैव विष्णुदूतैः प्रपीडिताः ।  
स्वराज्ञस्तेऽनुनिर्वेशं गत्वा संचक्रुशुर्भृशम् ॥ १ ॥  
  
मृत्युकिंकराः ऊचुः -  
शृणु राजन्वचोऽस्माकं तवाग्रे यद्ब्रवीमहे ।  
त्वदादेशाद्वयं गत्वा मृत्युं संस्थाप्य दूरतः ॥ २ ॥  
  
ब्राह्मणस्य समीपं च भृगोः पौत्रस्य सत्तमः ।  
तं ध्यायमानं कमपि देवमेवाग्रमानसम् ॥ ३ ॥  
  
गन्तुं न शक्तास्तत्पार्श्वं वयं सर्वे महामते ।  
यावत्तावन्महाकायैः पुरुषैर्मुशलैर्हताः ॥ ४ ॥  
  
वयं निवृत्तास्तद्वीक्ष्य मृत्युस्तत्र गतः पुनः ।  
अस्मान्निर्भर्त्स्य तत्रायं तैर्नरैर्मुशलैर्हतः ॥ ५ ॥  
  
एवमत्र तमानेतुं ब्राह्मणं तपसि स्थितम् ।  
अशक्ता वयमेवात्र मृत्युना सह वै प्रभो ॥ ६ ॥  
  
तद्ब्रवीमि महाभाग यद्ब्रह्म ब्राह्मणस्य तु ।  
देवं कं ध्यायते विप्रः के वा ते यैर्हता वयम् ॥ ७ ॥  
  
व्यास उवाच -  
इत्युक्तः किंकरैः सर्वैर्मृत्युना च महामते ।  
ध्यात्वा क्षणं महाबुद्धिः प्राह वैवस्वतो यमः ॥ ८ ॥  
  
यम उवाच -  
शृण्वन्तु किंकराः सर्वे मृत्युश्चान्ये च मे वचः ।  
सत्यमेतत्प्रवक्ष्यामि ज्ञानं यद्योगमार्गतः ॥ ९ ॥  
  
भृगोः पौत्रो महाभागो मार्कण्डेयो महामतिः ।  
स ज्ञात्वाद्यात्मनः कालं गतो मृत्युजिगीषया ॥ १० ॥  
  
भृगुणोक्तेन मार्गेण स तेपे परमं तपः ।  
हरिमाराध्य मेधावी जपन्वै द्वादशाक्षरम् ॥ ११ ॥  
  
एकाग्रेणैव मनसा ध्यायते हृदि केशवम् ।  
सततं योगयुक्तस्तु स मुनिस्तत्र किंकराः ॥ १२ ॥  
  
हरिध्यानमहादक्षा बलं तस्य महामुनेः ।  
नान्यद्वै प्राप्तकालस्य बलं पश्यामि किंकराः ॥ १३ ॥  
  
हृदिस्थे पुण्डरीकाक्षे सततं भक्तवत्सले ।  
पश्यन्तं विष्णुभूतं नु को हि स्यात्केशवाश्रयम् ॥ १४ ॥  
  
तेऽपि वै पुरुषा विष्णोर्यैर्यूयं ताडिता भृशम् ।  
अत ऊर्ध्वं न गन्तव्यं यत्र वै वैष्णवाः स्थिताः ॥ १५ ॥  
  
न चित्रं ताडनं तत्र अहं मन्ये महात्मभिः ।  
भवतां जीवनं चित्रं यक्षैर्दत्तं कृपालुभिः ॥ १६ ॥  
  
नारायणपरं विप्रं कस्तं वीक्षितुमुत्सहेत् ।  
युष्माभिश्च महापापैर्मार्कण्डेयं हरिप्रियम् ।  
समानेतुं कृतो यत्नः समीचीनं न तत्कृतम् ॥ १७ ॥  
  
नरसिंहं महादेवं ये नराः पर्युपासते ।  
तेषां पार्श्वं न गन्तव्यं युष्माभिर्मम शासनात् ॥ १८ ॥  
  
व्यास उवाच -  
स एवं किंकरानुक्त्वा मृत्युं च पुरतः स्थितम् ।  
यमो निरीक्ष्य च जनं नरकस्थं प्रपीडितम् ॥ १९ ॥  
  
कृपया परया युक्तो विष्णुभक्त्या विशेषतः ।  
जनस्यानुग्रहार्थाय तेनोक्ता चागिरः शृणु ॥ २० ॥  
  
नरके पच्यमानस्य यमेन परिभाषितम् ।  
किं त्वया नार्चितो देवः केशवः क्लेशनाशनः ॥ २१ ॥  
  
उदकेनाप्यलाभे तु द्रव्याणां पूजितः प्रभुः ।  
यो ददाति स्वकं लोकं स त्वया किं न पूजितः ॥ २२ ॥  
  
नरसिंहो हृषीकेशः पुण्डरीकनिभेक्षणः ।  
स्मरणान्मुक्तिदो नॄणां स त्वया किं न पूजितः ॥ २३ ॥  
  
इत्युक्त्वा नारकान्सर्वान्पुनराह स किंकरान् ।  
वैवस्वतो यमः साक्षाद्विष्णुभक्तिसमन्वितः ॥ २४ ॥  
  
नारदाय स विश्वात्मा प्राहैवं विष्णुरव्ययः ।  
अन्येभ्यो वैष्णवेभ्यश्च सिद्धेभ्यः सततं श्रुतम् ॥ २५ ॥  
  
तद्वः प्रीत्या प्रवक्ष्यामि हरिवाक्यमनुत्तमम् ।  
शिक्षार्थं किंकराः सर्वे शृणुत प्रणता हरेः ॥ २६ ॥  
  
हे कृष्ण कृष्ण कृष्णेति यो मां स्मरति नित्यशः ।  
जलं भित्त्वा यथा पद्मं नरकादुद्धराम्यहम् ॥ २७ ॥  
  
पुण्डरीकाक्ष देवेश नरसिंह त्रिविक्रम ।  
त्वामहं शरणं प्राप्त इति यस्तं समुद्धर ॥ २८ ॥  
  
त्वां प्रपन्नोऽस्मि शरणं देवदेव जनार्दन ।  
इति यः शरणं प्राप्तस्तं क्लेशादुद्धराम्यहम् ॥ २९ ॥  
  
व्यास उवाच -  
इत्युदीरितमाकर्ण्य हरिवाक्यं यमेन च ।  
नारकाः कृष्ण कृष्णेति नारसिंहेति चुक्रुशुः ॥ ३० ॥  
  
यथा यथा हरेर्नाम कीर्तयन्त्यत्र नारकाः ।  
तथा तथा हरेर्भक्तिमुद्वहन्तोऽब्रुवन्निदम् ॥ ३१ ॥  
  
नारका ऊचुः -  
नमो भगवते तस्मै केशवाय महात्मने ।  
यन्नामकीर्तनात्सद्यो नरकाग्निः प्रशाम्यति ॥ ३२ ॥  
  
भक्तप्रियाय देवाय रक्षाय हरये नमः ।  
लोकनाथाय शान्ताय यज्ञेशायादिमूर्तये ॥ ३३ ॥  
  
अनन्तायाप्रमेयाय नरसिंहाय ते नमः ।  
नारायणाय गुरवे शंखचक्रगदाभृते ॥ ३४ ॥  
  
वेदप्रियाय महते विक्रमाय नमो नमः ।  
वाराहायाप्रतर्क्याय वेदांगाय महीभृते ॥ ३५ ॥  
  
नमो द्युतिमते नित्यं ब्राह्मणाय नमो नमः ।  
वामनाय बहुज्ञाय वेदवेदांगधारिणे ॥ ३६ ॥  
  
बलिबन्धनदत्ताय वेदपालाय ते नमः ।  
विष्णवे सुरनाथाय व्यापिने परमात्मने ॥ ३७ ॥  
  
चतुर्भुजाय शुद्धाय शुद्धद्रव्याय ते नमः ।  
जामदग्न्याय रामाय दुष्टक्षत्रान्तकारिणे ॥ ३८ ॥  
  
रामाय रावणान्ताय नमस्तुभ्यं महात्मने ।  
अस्मानुद्धर गोविन्द पूतिगन्धान्नमोऽस्तु ते ॥ ३९ ॥  
  
            इति नृसिंहपुराणे यमगीताध्यायः ॥  
  
                  ॥ इति यमगीता समाप्ता ॥  
  
  
  
 ॥ अथ प्रारभ्यते अग्निपुराणान्तर्गता यमगीता ॥  
  
अग्निरुवाच -  
यमगीतां प्रवक्ष्यामि उक्ता या नाचिकेतसे ।  
पठतां शृण्वतां भुक्त्यै मुक्त्यै मोक्षार्थिनं सताम् ॥ १ ॥  
  
यम उवाच -  
आसनं शयनं यानपरिधानगृहादिकम् ।  
वांछन्त्यहोऽतिमोहेन सुस्थिरं स्वयमस्थिरः ॥ २ ॥  
  
भोगेषु शक्तिः सततं तथैवात्मावलोकनम् ।  
श्रेयः परं मनुष्याणां कपिलोद्गीतमेव हि ॥ ३ ॥  
  
सर्वत्र समदर्शित्वं निर्ममत्वमसंगता ।  
श्रेयः परं मनुष्याणां गीतं पंचशिखेन हि ॥ ४ ॥  
  
आगर्भजन्मबाल्यादिवयोऽवस्थादिवेदनम् ।  
श्रेयः परं मनुष्याणां गंगाविष्णुप्रगीतकम् ॥ ५ ॥  
  
आध्यात्मिकादिदुःखानामाद्यन्तादिप्रतिक्रिया ।  
श्रेयः परं मनुष्याणां जनकोद्गीतमेव च ॥ ६ ॥  
  
अभिन्नयोर्भेदकरः प्रत्ययो यः परात्मनः ।  
तच्छान्तिपरमं श्रेयो ब्रह्मोद्गीतमुदाहृतम् ॥ ७ ॥  
  
कर्तवयमिति यत्कर्म ऋग्यजुःसामसंज्ञितम् ।  
कुरुते श्रेयसे संगान् जैगीषव्येण गीयते ॥ ८ ॥  
  
हानिः सर्वविधित्सानामात्मनः सुखहैतुकी ।  
श्रेयः परं मनुष्याणां देवलोद्गीतमीरितम् ॥ ९ ॥  
  
कामत्यागात्तु विज्ञानं सुखं ब्रह्मपरं पदम् ।  
कामिनां न हि विज्ञानं सनकोद्गीतमेव तत् ॥ १० ॥  
  
प्रवृत्तं च निवृत्तं च कार्यं कर्मपरोऽब्रवीत् ।  
श्रेयसा श्रेय एतद्धि नैष्कर्म्य ब्रह्म तद्दहरिः ॥ ११ ॥  
  
पुमांश्चाधिगतज्ञानो भेदं नाप्नोति सत्तमः ।  
ब्रह्मणा विष्णुसंज्ञेन परमेणाव्ययेन च ॥ १२ ॥  
  
ज्ञानं विज्ञानमास्तिक्यं सौभाग्यं रूपमुत्तमम् ।  
तपसा लक्ष्यते सर्वं मनसा यद्यदिच्छति ॥ १३ ॥  
  
नास्ति विष्णुसमं ध्येयं तपो नानशनात्परम् ।  
नास्त्यारोग्यसमं धन्यं नास्ति गंगासमा सरित् ॥ १४ ॥  
  
न सोऽस्ति बान्धवः कश्चिद्विष्णुं मुक्त्वा जगद्गुरुम् ।  
अधश्चोर्ध्वं हरिश्चाग्रे देहेन्द्रियमनोमुखे ॥ १५ ॥  
  
इत्येव संस्मरन्प्राणान्यस्त्यजेत्स हरिर्भवेत् ।  
यत्तद्ब्रह्म यतः सर्वं यत्सर्वं तस्य संस्थितम् ॥ १६ ॥  
  
अग्राह्यकमनिर्देश्यं सुप्रतीकं च यत्परम् ।  
परापरस्वरूपेण विष्णुः सर्वहृदि स्थितः ॥ १७ ॥  
  
यज्ञेशं यज्ञपुरुषं केचिदिच्छन्ति तत्परम् ।  
केचिद्विष्णुं हरं केचित्केचिद्ब्रह्माणमीश्वरम् ॥ १८ ॥  
  
इन्द्रादिनामभिः केचित्सूर्यं सोमं च कालकम् ।  
ब्रह्मादिस्तम्बपर्यन्तं जगद्विष्णुं वदन्ति च ॥ १९ ॥  
  
स विष्णुः परमं ब्रह्म यतो नावर्तते पुनः ।  
सुवर्णादिमहादानपुण्यतीर्थावगाहनैः ॥ २० ॥  
  
ध्यानैर्व्रतैः पूजया च धर्मश्रुत्या तदाप्नुयात् ।  
आत्मानं रथिनं विद्धि शरीरं रथमेव च ॥ २१ ॥  
  
बुद्धिं तु सारथिं विद्धि मनः प्रग्रहमेव च ।  
इन्द्रियाणि हयानाहुर्विषयांस्तेषु गोचरान् ॥ ॥ २२ ॥  
  
आत्मेन्द्रियमनोयुक्तं भोक्तेत्याहुर्मनीषिणः ।  
यस्त्वविज्ञानवान्भवत्ययुक्येन मनसा सदा ॥ २३ ॥  
  
न तत्पदमवाप्नोति संसारं चाधिगच्छति ।  
यस्तु विज्ञानवान्भवति युक्तेन मनसा सदा ॥ २४ ॥  
  
स तत्पदमवाप्नोति यस्माद्भूयो न जायते ।  
विज्ञानसारथिर्यस्तु मनः प्रग्रहवान्नरः ॥ २५ ।  
सोऽध्वानं परमाप्नोति तद्विष्णोः परमं पदम् ।  
इन्द्रियेभ्यः परा ह्यर्था अर्थेभ्यश्च परं मनः ॥ २६ ॥  
  
मनसस्तु परा बुद्धिर्बुद्धेरात्मा महान्परः ।  
महतः परमव्यक्तमव्यक्तात्पुरुषः परः ॥ २७ ॥  
  
पुरुषान्न परं किंचित् सा काष्ठा सा परा गतिः ।  
एषु सर्वेषु भूतेषु गूढात्मा न प्रकाशते ॥ २८ ॥  
  
दृश्यते त्वग्र्यया बुद्ध्या सूक्ष्मया सूक्ष्मदर्शिभिः ।  
यच्छेद्वाङ्मनसी प्राज्ञः तद्यच्छेज्ज्ञानमात्मनि ॥ २९ ॥  
  
ज्ञानमात्मनि महति नियच्छेच्छान्त आत्मनि ।  
ज्ञात्वा ब्रह्मात्मनोर्योगं यमाद्यैर्ब्रह्म सद्भवेत् ॥ ३० ॥  
  
अहिंसा सत्यमस्तेयं ब्रह्मचर्यापरिग्रहौ ।  
यमाश्च नियमाः पंचं शौचं संतोषसत्तमः ॥ ३१ ॥  
  
स्वाध्यायेश्वरपूजा च आसनं पद्मकादिकम् ।  
प्राणायामो वायुजयः प्रत्याहारः स्वनिग्रहः ॥ ३२ ॥  
  
शुभे ह्येकत्र विषये चेतसो यत्प्रधारणम् ।  
निश्चलत्वात्तु धीमद्भिर्धारणा द्विज कथ्यते ॥ ३३ ॥  
  
पौनः पुन्येन तत्रैव विषयेष्वेव धारणा ।  
ध्यानं स्मृतं समाधिस्तु अहंब्रह्मात्मसंस्थितिः ॥ ३४ ॥  
  
घटध्वंसाद्यथाकाशमभिन्नं नभसा भवेत् ।  
मुक्तो जीवो ब्रह्मणैवं सद्ब्रह्म ब्रह्म वै भवेत् ॥ ३५ ॥  
  
आत्मानं मन्यते ब्रह्म जीवो ज्ञानेन नान्यथा ।  
जीवो ह्यज्ञानतत्कार्यमुक्तः स्यादजरामरः ॥ ३६ ॥  
  
अग्निरुवाच -  
वसिष्ठ यमगीतोक्ता पठतां भुक्तिमुक्तिदा ।  
आत्यन्तिको लयः प्रोक्तो वेदान्तब्रह्मधीमयः ॥ ३७ ॥  
  
             ॥ इति अग्निपुराणान्तर्गता यमगीता समाप्ता ॥  
  
  
Encoded and proofread by Sunder Hattangadi sunderh at hotmail.com  
  
