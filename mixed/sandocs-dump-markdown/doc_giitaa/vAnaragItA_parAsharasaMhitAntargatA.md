+++
"Text title" = "vAnaragItA"
"File name" = "vAnaragItA.itx"
itxtitle = "vAnaragItA (parAsharasaMhitAntargatA)"
engtitle = "Shrivanaragita from ParasharasamhitA"
Category = "gItA, giitaa"
Location = "doc_giitaa"
Sublocation = "giitaa"
Language = "Sanskrit"
Subject = "philosophy/hinduism/religion"
"Transliterated by" = "pranav.tendulkar at gmail dotcom, PSA EASWARAN psaeaswaran at gmail.com"
"Proofread by" = "vrushaliagarkar at gmail dotcom, PSA EASWARAN psaeaswaran at gmail.com"
Description-comments = "parAsharasaMhitA maitreyaparAsharasaMvAde hanumanmAhAtmyavarNanaM nAma paMchaviMsho.adhyAyaH"
Indexextra = "(parAsharasaMhitA hanumanmAhAtmyavarNanaM 25 (Needs proofreading))"
"Latest update" = "June 13, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "वानरगीता (पराशरसंहितान्तर्गता)"

+++
  
 श्रीवानरगीता श्रीपराशरसंहितायां   
  
श्रीपराशर उवाच  
शृणु मैत्रेय विप्रर्षे स्तोत्रं श्रीहनुमत्परम् ।  
कृतं सर्ववानरैश्च श्रीवानरगीताभिदम् ॥  
  
स्तोत्रं सर्वोत्तमं चैव हनुमत्तत्त्वदर्शनम् ।  
सर्वमायहरं चैव आधिव्याधिविनाशनम् ॥  
  
अगस्त्येन पुरा प्रोक्तं सर्वेषां मुनिसन्निधौ ।  
इन्द्रेण याचितं चैतत् लोकोपकरणेच्छया ॥  
  
इन्द्रोऽथ परिपप्रच्छ सत्कृतं मुनिपुङ्गवम् ।  
अगस्त्यं च महात्मानं आसीनं च सुखासने ॥  
  
देवदेव भवांभोधेः दुस्तरात्कलुषेन्द्रियाः ।  
जनाः कथं तरन्तीह तन्मे वद कृपानिधे ॥  
  
श्री अगस्त्य उवाच  
हनूमन्तं कृतस्तोत्रं वानरैर्विमलात्मभिः ।  
पठन्ति ये सदा मर्त्याः तच्चित्तविमलात्मकाः ॥  
  
तरन्ति भवपादोधिं प्राप्नुवन्ति हरेः पदम् ।  
आयुः कीर्तिर्यशश्चैव लभन्ते नात्र संशयः ॥  
  
ॐ अस्य श्रीवानरगीतास्तोत्रमन्त्रस्य - अगस्त्य ऋषिः  
जगती छन्दः - श्रीहनुमान् देवता - मारुतात्मज इति बीजम् -  
अञ्जनासूनुरिति शक्तिः - वायुपुत्र इति कीलकम् -   
श्रीहनुमत्प्रसादसिध्यर्थे विनियोगः ॥  
  
ध्यानम् ।  
वामे जानुनि वामजानुमपरं ज्ञानाख्यमुद्रान्वितं  
हृद्देशे कलयन्नुतो मुनिगणैराध्यात्मदक्षेक्षणः ।  
आसीनः कदलीवने मणिमये बालार्ककोटिप्रभः  
ध्यायन् ब्रह्म परं करोतु मनसा शुद्धिं हनूमान् मम ॥  
  
संजीव पर्वतोद्धार मोनोदुःखं निवारय ।  
प्रसीद सुमहाबाहो त्रायस्व हरिसत्तम ॥  
  
श्रीसुग्रीव उवाच  
सुवर्णशैलस्य गवां च कोटिशतस्य कोटेश्च शतस्य यत्फलम् ।  
दानस्य नैवास्ति समं फलं च ध्रुवं च तन्मारुतिदर्शनेन ॥ १॥  
  
श्रीगन्धमादनः  
हनुमन्निति मे स्नानं हनुमन्निति मे जपः ।  
हनुमन्निति मे ध्यानं हनुमत्कीर्तनं सदा ॥ २॥  
  
श्रीसुषेण उवाच  
रामभक्तचरिताकथामृतं वायुतनयगुणानुकीर्तनम् ।  
रामदास तव पादसेवनं संभवन्तु मम जन्मजन्मनि ॥ ३॥  
  
श्री अङ्गद उवाच  
माता सुवर्चलादेवी पिता मे वायुनन्दनः ।  
बान्धवा हनुमद्भक्ताः स्वदेशं भुवनत्रयम् ॥ ४॥  
  
श्रीनील उवाच  
भक्तकल्पतरुं सौम्यं लोकोत्तरगुणाकरम् ।  
सुवर्चलापतिं वन्दे मारुतिं वरदं सदा ॥ ५॥  
  
श्रीगवाक्ष उवाच  
वायुपुत्रेण महता यद्यदुक्तं करोमि तत् ।  
न जानामि ततो धर्मं मद्धर्मं रक्ष मां सदा ॥ ६॥  
  
श्रीमैन्द उवाच  
समीरसूते सततं त्वदाज्ञया त्वदंशकः प्रेरितमानसेन्द्रियः ।  
करोम्यहं यच्च शुभाशुभं प्रभो त्वत्प्रीतये मत्कृतमस्तु तत्सदा ॥ ७॥  
  
श्रीद्विविद उवाच  
रामादीनां रणे ख्यातिं दातुं यो रावणादिकान् ।  
नावधीत्स्वयमेवैकस्तं वन्दे हनुमत्प्रभुम् ॥ ८॥  
  
श्रीशरभ उवाच  
भौमस्य वासरे पूजा कर्तव्या हनुमत्प्रभोः ।  
भवेत्सः शुचिरायुः श्रीः पुत्रमित्रकलत्रवान् ॥ ९॥  
  
श्रीगवयः  
आमिषीकृतमार्ताण्डं गोष्पदीकृतसागरम् ।  
तृणीकृतदशग्रीवं आञ्जनेयं नमाम्यहम् ॥ १०॥  
  
श्रीप्रहस्तः  
उल्लङ्ख्य सिन्धोः सलिलं सलीलं यश्शोकवह्निं जनकात्मजायाः ।  
आदाय तेनैव ददाह लङ्कां नमामि तं प्राञ्जलिराञ्जनेयम् ॥ ११॥  
  
श्रीनल उवाच  
नमाम्यहं वायुजपादपङ्कजं करोमि तद्वायुजपूजनं सदा ।  
वदामि वातात्मजनाम मङ्गलं स्मरामि वायूद्भवकीर्तनं शुभम् ॥ १२॥  
  
श्रीधर्मक उवाच  
सप्तषष्टिर्हतान् कोटिवानराणां तरस्विनाम् ।  
यः सञ्जीवनयामास तं वन्दे मारुतात्मजम् ॥ १३॥  
  
श्रीगज उवाच  
तनौ बालपाशः पिता पार्वतीशः स्फुरद्बाहुदण्डो मुखे वज्रदंष्ट्रः ।  
सती चाञ्जना यस्य माता ततोऽन्यं न जाने न जाने न जाने न जाने ॥ १४॥  
  
श्रीऋक्षरजस उवाच  
बुद्धिर्बलं यशो धैर्यं निर्भयत्वमरोगता ।  
अजाड्यं वाक्पटुत्वं च हनुमत्स्मरणाद्भवेत्    ॥ १५॥  
  
श्रीसम्पाति उवाच  
नाशकं सीताशोकस्य श्रीरामानन्ददायिनम् ।  
सुखप्रदं साधकानां वायुपुत्रं नमाम्यहम् ॥ १६॥  
  
श्रीवेगवान् उवाच  
अञ्जनावरपुत्राय रामेष्टाय हनूमते ।  
सर्वलोकैकवीराय ब्रह्मरूपाय ते नमः ॥ १७॥  
  
श्रीरुद्रग्रीव उवाच  
हनूमत्सदृशं दैवं नास्ति नास्तीति भूतले ।  
तं पूजयन्ति सततं ब्रह्मा-गौरी-महेश्वराः ॥ १८॥  
  
श्रीदधिमुखः  
आलोड्य वेदशास्त्राणि सर्वाण्यपि महर्षिभिः ।  
इदमेकं सुनिर्णीतं न दैवं हनुमत्परम् ॥ १९॥  
  
श्रीसुदंष्ट्र उवाच  
मङ्गलं हनुमन्नित्यं मङ्गलं कपिपुङ्गव ।  
मङ्गलं चाञ्जनासूनो मङ्गलं राघवप्रिय ॥ २०॥  
  
श्रीऋषभ उवाच   
करुणारसपूर्णाय जगदानन्दहेतवे ।  
कुक्षिस्थाखिललोकाय हनूमद्ब्रह्मणे नमः ॥ २१॥  
  
श्रीपृथु उवाच  
दाता दापयिता चैव संहर्ता रक्षकस्तथा ।  
प्रेरकश्चानुमोदा च कर्ता भोक्ता कपीश्वरः ॥ २२॥  
  
श्रीजाम्बवान् उवाच  
भुक्तिमुक्तिप्रदं नाम विहाय हनुमन् तव ।  
संसरन्ति जना मूढाः किं विचित्रमतःपरम् ॥ २३॥  
  
श्रीज्योतिर्मुख उवाच  
मत्प्रार्थनाफलमिदं मम जन्मनश्च नेच्छामि किञ्चिदपरं हनुमन् महात्मन्  
।  
त्वद्दासदासजनपादरजोनिकेतमस्मद्धितो भवतु सेवकपारिजात ॥ २४॥  
  
श्रीसुमुख उवाच  
रसने रससारज्ञे मधुरास्वादकाङ्क्षिणि ।  
हनुमन्नामपीयूषं सर्वदा रसने पिब ॥ २५॥  
  
श्रीगोलाङ्गूल उवाच  
कुतो दुर्दिनं वा कुतो भौमवारः कुतो वैधृतिस्तस्य भद्रा कथं वा ।  
कुतो वा व्यतीपातदोषक्षुतं वा हनूमत्पदध्यानवीताशुभस्य ॥ २६॥  
  
श्रीकुमुद उवाच  
त्रातारो भुवि पादाश्च मार्गाश्च रसने तव ।?  
हनूमन्निर्मितास्सन्ति जनानां हीनता कुतः ॥ २७॥  
  
श्रीशतबलि उवाच  
धन्योस्म्यनुगृहीतोऽस्मि पुण्योऽस्मि महितोऽस्म्यहम् ।  
हनुमन् त्वत्पदाम्भोजसेवाविभवयोगतः ॥ २८॥  
  
श्रीकेसरि उवाच  
त्वत्तोऽन्यः शरणं नास्ति त्वमेव मम रक्षकः ।  
अतो मयि कृपादृष्ट्या हनुमन् रक्ष मां सदा ॥ २९॥  
  
श्रीमारीच उवाच  
सदा पापौघनिष्ठूतं पापेषु हृष्टमानसम् ।  
पापात्मानं महापापं रक्ष मां हनुमत्प्रभो ॥ ३०॥  
  
श्रीतरुण उवाच  
हनूमदाज्ञया यच्च भावि तद्भवति ध्रुवम् ।  
यदभावि न तद्भावि वृथा देहपरिश्रमः ॥ ३१॥  
  
श्रीगोमुख उवाच  
अपराधशतं नित्यं कुर्वाणं मां नृशंसकम् ।  
क्षमस्व दासबुध्या त्वं हनुमन् करुणानिधे ॥ ३२॥  
  
श्रीपनस उवाच  
हनुमतो न परं परमार्थतो हनुमतो न परं परमार्थतः ।  
इति वदामि जनान् परमार्थतो न हि परं भवतोऽत्र विचक्षणः ॥ ३३॥  
  
श्रीसुषेण उवाच  
माता हनूमांश्च पिता हनूमान् भ्राता हनूमान् भगिनी हनूमान् ।  
विद्या हनूमान् द्रविणं हनूमान् स्वामी हनूमान् सकलं हनूमान् ॥ ३४॥  
  
श्रीहरिलोम उवाच  
इतो हनूमान् परतो हनूमान् यतो यतो यामि ततो हनूमान् ।  
हनूमतोऽन्यं ननु नास्ति किञ्चित्  ततो हनूमान् तमहं प्रपद्ये ॥ ३५॥  
  
श्रीरङ्ग उवाच  
यद्वर्णपदमात्राभिः सहसोच्चारणो भवेत् ।  
क्षमस्व तत्कृपादृष्ट्या हनूमन् प्रणतोऽस्म्यहम् ॥ ३६॥  
  
श्रीविधुष्ट उवाच  
हनूमान् रक्षतु जले स्थले रक्षतु वायुजः ।  
अटव्यां वायुपुत्रस्तु सर्वतः पातु मारुतिः ॥ ३७॥  
  
फलश्रुतिः  
इतीदं वानरप्रोक्तं सर्वपापहरं वरम् ।  
सर्वज्ञानप्रदं चैव सर्वसौभाग्यवर्धनम् ॥  
  
इमां वानरगीतां ये  पठन्ति श्रद्धयान्विताः ।  
पुत्रान् पौत्रांश्च भोगांश्च लभन्ते क्षणमात्रतः ॥  
  
ऐश्वर्यं शाश्वतं चैव सुस्थिराः सम्पदस्तथा ।  
आयुर्दीर्घं च कीर्तिं च प्राप्नुवन्ति न संशयः ॥  
  
इह भुक्त्वाखिलान् कामान् आञ्जनेयप्रसादतः ।  
गच्छन्त्यन्ते पदं नित्यं पुनरावृत्तिवर्जितम् ॥  
  
इति श्रीपराशरसंहितायां पराशरमैत्रेयसंवादे  
श्रीवानरगीता नाम षट्सप्ततितमः पटलः ॥  
  
  
Encoded and proofread by PSA EASWARAN psaeaswaran at gmail.com  
(Earlier encoding by  
Pranav and Vrushali Tendulkar pranav.tendulkar at gmail.com)  
  
  
