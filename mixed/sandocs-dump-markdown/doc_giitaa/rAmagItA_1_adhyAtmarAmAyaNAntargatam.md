---
Author: veda vyaasa (traditionally ascribed)
Category: gItA, raama, giitaa, vedanta
Description-comments: vedaanta philosophy,@shruti-saara-sangraha@,in the form of
File name: raamagitaa.itx
Indexextra: (1, 2, Hindi 1, 2, 3)
Language: Sanskrit
Latest update: Dec. 17, 1997
Location: doc_giitaa
Proofread by: Sunder Hattangadi
Send corrections to: Sanskrit@cheerful.com
Site access: https://sanskritdocuments.org
Subject: philosophy/religion
Sublocation: raama
Text title: rAmagItA
Transliterated by: Sunder Hattangadi
engtitle: rAmagItA
itxtitle: rAmagItA 1 (adhyAtmarAmAyaNAntargatam)
title: रामगीता १ (अध्यात्मरामायणान्तर्गतम्)

---
  
 श्रीरामगीता   
श्रीमहादेव उवाच -  
ततो जगन्मङ्गलमङ्गलात्मना  
       विधाय रामायणकीर्तिमुत्तमाम् ।  
चचार पूर्वाचरितं रघूत्तमो  
       राजर्षिवर्यैरभिसेवितं यथा  ॥ १॥  
  
सौमित्रिणा पृष्ट उदारबुद्धिना  
       रामः कथाः प्राह पुरातनीः शुभाः ।  
राज्ञः प्रमत्तस्य नृगस्य शापतो  
       द्विजस्य तिर्यक्त्वमथाह राघवः ॥ २॥  
  
कदाचिदेकान्त उपस्थितं प्रभुं  
       रामं रमालालितपादपङ्कजम् ।  
सौमित्रिरासादितशुद्धभावनः  
       प्रणम्य भक्त्या विनयान्वितोऽब्रवीत् ॥ ३॥  
  
त्वं शुद्धबोधोऽसि हि सर्वदेहिना-  
       मात्मास्यधीशोऽसि निराकृतिः स्वयम् ।  
प्रतीयसे ज्ञानदृशां महामते  
       पादाब्जभृङ्गाहितसङ्गसङ्गिनाम् ॥ ४॥  
  
अहं प्रपन्नोऽस्मि पदाम्बुजं प्रभो  
       भवापवर्गं तव योगिभावितम् ।  
यथाञ्जसाज्ञानमपारवारिधिं  
       सुखं तरिष्यामि तथानुशाधि माम् ॥ ५॥  
  
श्रुत्वाथ सौमित्रवचोऽखिलं तदा  
       प्राह प्रपन्नार्तिहरः प्रसन्नधीः ।  
विज्ञानमज्ञानतमःप्रशान्तये  
       श्रुतिप्रपन्नं क्षितिपालभूषणः ॥ ६॥  
  
श्रीरामचन्द्र उवाच -  
आदौ स्ववर्णाश्रमवर्णिताः क्रियाः  
       कृत्वा समासादितशुद्धमानसः ।  
समाप्य तत्पूर्वमुपात्तसाधनः  
       समाश्रयेत्सद्गुरुमात्मलब्धये ॥ ७॥  
  
क्रिया श्रीरोद्भवहेतुरादृता  
       प्रियाप्रियौ तौ भवतः सुरागिणः ।  
धर्मेतरौ तत्र पुनः शरीरकम्  
       पुनः क्रिया चक्रवदीर्यते भवः ॥ ८॥  
  
अज्ञानमेवास्य हि मूलकारणं  
       तद्धानमेवात्र विधौ विधीयते ।  
विद्यैव तन्नाशविधौ पटीयसी  
       न कर्म तज्जं सविरोधमीरितम् ॥ ९॥  
  
नाज्ञानहानिर्न च रागसङ्क्षयो  
       भवेत्ततः कर्म सदोषमुद्भवेत् ।  
ततः पुनः संसृतिरप्यवारिता  
       तस्माद्बुधो ज्ञानविचारवान्भवेत् ॥ १०॥  
  
ननु क्रिया वेदमुखेन चोदिता  
       तथैव विद्या पुरुषार्थसाधनम् ।  
कर्तव्यता प्राणभृतः प्रचोदिता  
       विद्यासहायत्वमुपैति सा पुनः ॥ ११॥  
  
कर्माकृतौ दोषमपि श्रुतिर्जगौ  
       तस्मात्सदा कार्यमिदं मुमुक्षुणा ।  
ननु स्वतन्त्रा ध्रुवकार्यकारिणी  
       विद्य न किञ्चिन्मनसाप्यपेक्षते ॥ १२॥  
  
न सत्यकार्योऽपि हि यद्वदध्वरः  
       प्रकाङ्क्षतेऽन्यानपि कारकादिकान् ।  
तथैव विद्या विधितः प्रकाशितै-  
       र्विशिष्यते कर्मभिरेव मुक्तये ॥ १३॥  
  
केचिद्वदन्तीति वितर्कवादिन-  
       स्तदप्यसदृष्टविरोधकारणात् ।  
देहाभिमानादभिवर्धते क्रिया  
       विद्या गताहङ्कृतितः प्रसिध्द्यति ॥ १४॥  
  
विशुद्धविज्ञानविरोचनाञ्चिता  
      विद्यात्मवृत्तिश्चरमेति भण्यते ।  
उदेति कर्माखिलकारकादिभि-  
       र्निहन्ति विद्याखिलकारकादिकम् ॥ १५॥  
  
तस्मात्त्यजेत्कार्यमशेषतः सुधी-  
       र्विद्याविरोधान्न समुच्चयो भवेत् ॥  
  
आत्मानुसन्धानपरायणः सदा  
       निवृत्तसर्वेन्द्रियवृत्तिगोचरः ॥ १६॥  
  
यावच्छारीरादिषु माययात्मधी-  
       स्तावद्विधेयो विधिवादकर्मणाम् ।  
नेतीति वाक्यैरखिलं निषिध्य तत्  
       ज्ञात्वा परात्मानमथ त्यजेत्क्रियाः ॥ १७॥  
  
यदा परात्मात्मविभेदभेदकं  
       विज्ञानमात्मन्यवभाति भास्वरम् ।  
तदैव माया प्रविलीयतेऽञ्जसा  
       सकारका कारणमात्मसंसृतेः ॥ १८॥  
  
श्रुतिप्रमाणाभिविनाशिता च सा  
       कथं भविषत्यपि कार्यकारिणी ।  
विज्ञानमात्रादमलाद्वितीयत-  
       स्तस्मादविद्या न पुनर्भविष्यति ॥ १९॥  
  
यदि स्म नष्टा न पुनः प्रसूयते  
       कर्ताहमस्येति मतिः कथं भवेत् ।  
तस्मात्स्वतन्त्रा न किमप्यपेक्षते  
       विद्य विमोक्षाय विभाति केवला ॥ २०॥  
  
सा तैत्तिरीयश्रुतिराह सादरं  
       न्यासं प्रशस्ताखिलकर्मणां स्फुटम् ।  
एतावदित्याह च वाजिनां श्रुति-  
       र्ज्ञानं विमोक्षाय न कर्म साधनम् ॥ २१॥  
  
विद्यासमत्वेन तु दर्शितस्त्वया  
       क्रतुर्न दृष्टान्त उदाहृतः समः ।  
फलैः पृथक्त्वाद्बहुकारकैः क्रतुः  
       संसाध्यते ज्ञानमतो विपर्ययम् ॥ २२॥  
  
सप्रत्यवायो ह्यहमित्यनात्मधी-  
       रज्ञप्रसिद्धा न तु तत्त्वदर्शिनः ।  
तस्माद्बुधैस्त्याज्यमविक्रियात्मभि-  
       र्विधानतः कर्म विधिप्रकाशितम् ॥ २३॥  
  
श्रद्धान्वितस्तत्त्वमसीति वाक्यतो  
       गुरोः प्रसादादपि शुद्धमानसः ।  
विज्ञाय चैकात्म्यमथात्मजीवयोः  
       सुखी भवेन्मेरुरिवाप्रकम्पनः ॥ २४॥  
  
आदौ पदार्थावगतिर्हि कारणं  
       वाक्यार्थविज्ञानविधौ विधानतः ।  
तत्त्वम्पदार्थौ परमात्मजीवका-  
      वसीति चैकात्म्यमथानयोर्भवेत् ॥ २५॥  
  
प्रत्यक्परोक्षादि विरोधमात्मनो-  
       र्विहाय सङ्गृह्य तयोश्चिदात्मताम् ।  
संशोधितां लक्षणया च लक्षितां  
       ज्ञात्वा स्वमात्मानमथाद्वयो भवेत् ॥ २६॥  
  
एकात्मकत्वाज्जहती न सम्भवे-  
       त्तथाजहल्लक्षणता विरोधतः ।  
सोऽयम्पदार्थाविव भागलक्षणा  
       युज्येत तत्त्वम्पदयोरदोषतः ॥ २७॥  
  
रसादिपञ्चीकृतभूतसम्भवं  
       भोगालयं दुःखसुखादिकर्मणाम् ।  
शरीरमाद्यन्तवदादिकर्मजं  
       मायामयं स्थूलमुपाधिमात्मनः ॥ २८॥  
  
सूक्ष्मं मनोबुद्धिदशेन्द्रियैर्युतं  
       प्राणैरपञ्चीकृतभूतसम्भवम् ।  
भोक्तुः सुखादेरनुसाधनं भवेत्  
       शरीरमन्यद्विदुरात्मनो बुधाः ॥ २९॥  
  
अनाद्यनिर्वाच्यमपीह कारणं  
       मायाप्रधानं तु परं शरीरकम् ।  
उपाधिभेदात्तु यतः पृथक्स्थितं  
       स्वात्मानमात्मन्यवधारयेत्क्रमात् ॥ ३०॥  
  
कोशेष्वयं तेषु तु तत्तदाकृति-  
       र्विभाति सङ्गात्स्फतिकोपलो यथा ।  
असङ्गरूपोऽयमजो यतोऽद्वयो  
       विज्ञायतेऽस्मिन्परितो विचारिते ॥ ३१॥  
  
बुद्धेस्त्रिधा वृत्तिरपीह दृश्यते  
       स्वप्नादिभेदेन गुणत्रयात्मनः  ।  
अन्योन्यतोऽस्मिन्व्यभिचारितो मृषा  
       नित्ये परे ब्रह्मणि केवले शिवे ॥ ३२॥  
  
देहेन्द्रियप्राणमनश्चिदात्मनां  
       सङ्घादजस्त्रं परिवर्तते धियः ।  
वृत्तिस्तमोमूलतयाज्ञलक्षणा  
       यावद्भवेत्तावदसौ भवोद्भवः ॥ ३३॥  
  
नेतिप्रमाणेन निराकृताखिलो  
       हृदा समास्वादितचिद्घनामृतः ।  
त्यजेदशेषं जगदात्तसद्रसं  
       पीत्वा यथाम्भः प्रजहाति तत्फलम् ॥ ३४॥  
  
कदाचिदात्मा न मृतो न जायते  
       न क्षीयते नापि विवर्धतेऽनवः ।  
निरस्तसर्वातिशयः सुखात्मकः  
       स्वयम्प्रभः सर्वगतोऽयमद्वयः ॥ ३५॥  
  
एवंविधे ज्ञानमये सुखात्मके  
       कथं भवो दुःखमयः प्रतीयते ।  
अज्ञानतोऽध्यासवशात्प्रकाशते  
       ज्ञाने विलीयेत विरोधतः क्षणात् ॥ ३६॥  
  
यदन्यदन्यत्र विभाव्यते भ्रमा-  
      दध्यासमित्याहुरमुं विपश्चितः ।  
असर्पभूतेऽहिविभावनं यथा  
       रज्ज्वादिके तद्वदपीश्वरे जगत् ॥ ३७॥  
  
विकल्पमायारहिते चिदात्मके-  
       ऽहङ्कार एष प्रथमः प्रकल्पितः ।  
अध्यास एवात्मनि सर्वकारणे  
       निरामये ब्रह्मणि केवले परे ॥ ३८॥  
  
इच्छादिरागादि सुखादिधर्मिकाः  
      सदा धियः संसृतिहेतवः परे ।  
यस्मात्प्रसुप्तौ तदभावतः परः  
       सुखस्वरूपेण विभाव्यते हि नः ॥ ३९॥  
  
अनाद्यविद्योद्भवबुद्धिबिम्बितो  
       जीवप्रकाशोऽयमितीर्यते चितः ।  
आत्माधियः साक्षितया पृथक्स्थितो  
       बुध्द्यापरिच्छिन्नपरः स एव हि ॥ ४०॥  
  
चिद्बिम्बसाक्ष्यात्मधियां प्रसङ्गत-  
       स्त्वेकत्र वासादनलाक्तलोहवत् ।  
अन्योन्यमध्यासवशात्प्रतीयते  
       जडाजडत्वं च चिदात्मचेतसोः ॥ ४१॥  
  
गुरोः सकाशादपि वेदवाक्यतः  
       सञ्जातविद्यानुभवो निरीक्ष्य तम् ।  
स्वात्मानमात्मस्थमुपाधिवर्जितं  
       त्यजेदशेषं जडमात्मगोचरम् ॥ ४२॥  
  
प्रकाशरूपोऽहमजोऽहमद्वयो-  
       ऽसकृद्विभातोऽहमतीव निर्मलः ।  
विशुद्धविज्ञानघनो निरामयः  
       सम्पूर्ण आनन्दमयोऽहमक्रियः ॥ ४३॥  
  
सदैव मुक्तोऽहमचिन्त्यशक्तिमा-  
       नतीन्द्रियज्ञानमविक्रियात्मकः ।  
अनन्तपारोऽहमहर्निशं बुधै-  
       र्विभावितोऽहं हृदि वेदवादिभिः ॥ ४४॥  
  
एवं सदात्मानमखण्डितात्मना  
       विचारमाणस्य विशुद्धभावना ।  
हन्यादविद्यामचिरेण कारकै  
       रसायनं यद्वदुपासितं रुजः ॥ ४५॥  
  
विविक्त आसीन उपारतेन्द्रियो  
       विनिर्जितात्मा विमलान्तराशयः ।  
विभावयेदेकमनन्यसाधनो  
       विज्ञानदृक्केवल आत्मसंस्थितः ॥ ४६॥  
  
विश्वं यदेतत्परमात्मदर्शनं  
       विलापयेदात्मनि सर्वकारणे ।  
पूर्णश्चिदानन्दमयोऽवतिष्ठते  
       न वेद बाह्यं न च किञ्चिदान्तरम् ॥ ४७॥  
  
पूर्वं समाधेरखिलं विचिन्तये-  
       दोङ्कारमात्रं सचराचरं जगत् ।  
तदेव वाच्यं प्रणवो हि वाचको  
       विभाव्यतेऽज्ञानवशान्न बोधतः ॥ ४८॥  
  
अकारसञ्ज्ञः पुरुषो हि विश्वको  
       ह्युकारकस्तैजस ईर्यते क्रमात् ।  
प्राज्ञो मकारः परिपठ्यतेऽखिलैः  
       समाधिपूर्वं न तु तत्त्वतो भवेत् ॥ ४९॥  
  
विश्वं त्वकारं पुरुषं विलापये-  
       दुकारमध्ये बहुधा व्यवस्थितम् ।  
ततो मकारे प्रविलाप्य तैजसं  
       द्वितीयवर्णं प्रणवस्य चान्तिमे ॥ ५०॥  
  
मकारमप्यात्मनि चिद्घने परे  
       विलापयेत्प्राज्ञमपीह कारणम् ।  
सोऽहं परं ब्रह्म सदा विमुक्तिम-  
       द्विज्ञानदृङ् मुक्त उपाधितोऽमलः ॥ ५१॥  
  
एवं सदा जातपरात्मभावनः  
       स्वानन्दतुष्टः परिविस्मृताखिलः ।  
आस्ते स नित्यात्मसुखप्रकाशकः  
       साक्षाद्विमुक्तोऽचलवारिसिन्धुवत् ॥ ५२॥  
  
एवं सदाभ्यस्तसमाधियोगिनो  
       निवृत्तसर्वेन्द्रियगोचरस्य हि ।  
विनिर्जिताशेषरिपोरहं सदा  
       दृश्यो भवेयं जितषड्गुणात्मनः ॥ ५३॥  
  
ध्यात्वैवमात्मानमहर्निशं मुनि-  
       स्तिष्ठेत्सदा मुक्तसमस्तबन्धनः ।  
प्रारब्धमश्नन्नभिमानवर्जितो  
       मय्येव साक्षात्प्रविलीयते ततः ॥ ५४॥  
  
आदौ च मध्ये च तथैव चान्ततो  
       भवं विदित्वा भयशोककारणम् ।  
हित्वा समस्तं विधिवादचोदितं  
       भजेत्स्वमात्मानमथाखिलात्मनाम् ॥ ५५॥  
  
आत्मन्यभेदेन विभावयन्निदं  
       भवत्यभेदेन मयात्मना तदा ।  
यथा जलं वारिनिधौ यथा पयः  
       क्षीरे वियद्व्योम्न्यनिले यथानिलः ॥ ५६॥  
  
इत्थं यदीक्षेत हि लोकसंस्थितो  
       जगन्मृषैवेति विभावयन्मुनिः ।  
निराकृतत्वाच्छ्रुतियुक्तिमानतो  
       यथेन्दुभेदो दिशि दिग्भ्रमादयः ॥ ५७॥  
  
यावन्न पश्येदखिलं मदात्मकं  
       तावन्मदाराधनतत्परो भवेत् ।  
श्रद्धालुरत्यूर्जितभक्तिलक्षणो  
       यस्तस्य दृश्योऽहमहर्निशं हृदि ॥ ५८॥  
  
रहस्यमेतच्छ्रुतिसारसङ्ग्रहं  
       मया विनिश्चित्य तवोदितं प्रिय ।  
यस्त्वेतदालोचयतीह बुद्धिमान्  
       स मुच्यते पातकराशिभिः क्षणात् ॥ ५९॥  
  
भ्रातर्यदीदं परिदृश्यते जग-  
       न्मायैव सर्वं परिहृत्य चेतसा ।  
मद्भावनाभावितशुद्धमानसः  
       सुखी भवानन्दमयो निरामयः ॥ ६०॥  
  
यः सेवते मामगुणं गुणात्परं  
       हृदा कदा वा यदि वा गुणात्मकम् ।  
सोऽहं स्वपादाञ्चितरेणुभिः स्पृशन्  
       पुनाति लोकत्रितयं यथा रविः ॥ ६१॥  
  
विज्ञानमेतदखिलं श्रुतिसारमेकं  
       वेदान्तवेदचरणेन मयैव गीतम् ।  
यः श्रद्धया परिपठेद्गुरुभक्तियुक्तो  
       मद्रूपमेति यदि मद्वचनेषु भक्तिः ॥ ६२॥  
  
॥ इति श्रीमदध्यात्मरामायणे उमामहेश्वरसंवादे उत्तरकाण्डे पञ्चमः सर्गः ॥  
  
  
Encoded and proofread by Sunder Hattangadi sunderh at hotmail.com  
  
