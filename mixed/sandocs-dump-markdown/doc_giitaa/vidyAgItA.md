---
Author: Traditional
Category: gItA, giitaa
Description-comments: Tripura Rahasya, Jnana Khanda, Ch. 20
File name: vidyaagiitaa.itx
Indexextra: (vidyAgItA tripurArahasya, jnAnakhaNDa adhyAya 20 scanned, Hindi)
Language: Sanskrit
Latest update: November 7, 2017
Location: doc_giitaa
Proofread by: sunder hattangadi
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: giitaa
Text title: Vidya Gita
Transliterated by: sunder hattangadi
engtitle: vidyAgItA
itxtitle: vidyAgItA
title: विद्यागीता

---
  
 विद्यागीता   
  
         त्रिपुरा रहस्ये ज्ञानखण्डे  
              अथ विंशोध्यायः ।  
अत्र ते वर्तयिष्यामि पुरा वृत्तं श्रुणुष्व तत् ।  
पुरा ब्रह्मसभामध्ये सत्यलोकेऽतिपावने ॥ १॥  
  
ज्ञानप्रसङ्गः समभूत् सूक्ष्मात्सूक्ष्मविमर्शनः ।  
सनकाद्या वसिष्ठश्च पुलस्त्यः पुलहः क्रतुः ॥ २॥  
  
भृगुरत्रिरङ्गिराश्च प्रचेता नारदस्तथा ।  
च्यवनो वामदेवश्च विश्वामित्रोऽथ गौतमः ॥ ३॥  
  
शुक्रः पराशरो व्यासः कण्वः काश्यप एव च ।  
दक्षः सुमन्तुः शङ्खश्च लिखितो देवलोऽपि च ॥ ४॥  
  
एवमन्ये ऋषिगणा राजर्षिप्रवरा अपि ।  
सर्वे समुदितास्तत्र ब्रह्मसत्रे महत्तरे ॥ ५॥  
  
मीमांसां चक्रुरत्युच्चैः सूक्ष्मात्सूक्ष्मनिरूपिणैः ।  
ब्रह्माणं तत्र पप्रच्छुरृषयः सर्व एव ते ॥ ६॥  
  
भगवन् ज्ञानिनो लोके वयं ज्ञातपरावराः ।  
तेषां नो विविधा भाति स्थितिः प्रकृतिभेदतः ॥ ७॥  
  
केचित् सदा समाधिस्थाः केचिन्मीमांसने रताः ।  
अपरे भक्तिनिर्मग्नाश्चान्ये कर्मसमाश्रयाः ॥ ८॥  
  
व्यवहारपरास्त्वेके बहिर्मुखनरा इव ।  
तेषु श्रेयान् हि कतम एतन्नो वक्तुमर्हसि ॥ ९॥  
  
स्वस्वपक्षं वयं विद्मः श्रेयांसमिति वै विधे ।  
इति पृष्टोऽवदद् ब्रह्मा मत्वाऽनाश्वस्तमानसान् ॥ १०॥  
  
मुनीन्द्रा नाहमप्येतद्वेद्मि सर्वात्मना ततः ।  
जानीयादिममर्थं तु सर्वज्ञः परमेश्वरः ॥ ११॥  
  
तत्र यामोऽथ सम्प्रष्टुमित्युक्त्वा तत्र तैरयौ ।  
सङ्गम्य देवदेवेशं विष्णुनाभिसमागतम् ॥ १२॥  
  
पप्रच्छ ऋषिमुख्यानां प्रश्नं तं लोकसृड्विधिः ।  
प्रश्नं निशम्य च शिवो ज्ञात्वा विधिमनोगतम् ॥ १३॥  
  
मत्वाऽनाश्वस्तमनस ऋषीन् देवो व्यचिन्तयत् ।  
किञ्चिदुक्तं मयाऽत्रापि व्यर्थमेव भवेन्ननु ॥ १४॥  
  
स्वपक्षत्वेन जानीयुरृषयोऽश्रद्धया युताः ।  
इति मत्वा प्रत्युवाच देवदेवो महेश्वरः ॥ १५॥  
  
श्रुणुध्वं मुनयो नाहमप्येतद्वेद्मि सुस्फुटम् ।  
अतो विद्यां भगवतीं ध्यायामः परमेश्वरीम् ॥१६॥  
  
तत्प्रसादान्निगूढार्थमपि विद्मस्ततः परम् ।  
इत्युक्ता मुनयः सर्वे विधिविष्णुशिवैः सह ॥ १७॥  
  
दध्युर्विद्यां महेशानीं त्रिपुरां चिच्छरीरिणीम् ।  
एवं सर्वैरभिध्याता त्रिपुआरा चिच्छरीरिणी ॥ १८॥  
  
आविरासीच्चिदाकाशमयी शब्दमयी परा ।  
अभवद् मेघगम्भीरनिःस्वनो गगनाङ्गणे ॥ १९॥  
  
वदन्त्वृषिगणाः किं वो ध्याता तद्द्रुतमीहितम् ।  
मत्पराणां हि केषाञ्चिन्न हीयेताभिवाञ्छितम् ॥ २०॥  
  
इति श्रुत्वा परां वाणीं प्रणेमुर्मुनिपुङ्गवाः ।  
ब्रह्मादयोऽपि तदनु तुष्टुवुर्विविधैः स्तवैः ॥ २१॥  
  
अथ प्रोचुरृषिगणा विद्यां तां त्रिपुरेश्वरीम् ।  
नमस्तुभ्यं महेशानि श्रीविद्ये त्रिपुरेश्वरि ॥ २२॥  
  
अशेषोत्पादयित्री त्वं स्थापयित्री निजात्मनि ।  
विलापयित्री सर्वस्य परमेश्वरि ते नमः ॥ २३॥  
  
अनूतना सर्वदाऽसि यतो नास्ति जनिस्तव ।  
नवात्मिका सदा त्वं वै यतो नास्ति जरा तव ॥ २४॥  
  
सर्वाऽसि सर्वसाराऽसि सर्वज्ञा सर्वहर्षिणी ।  
असर्वाऽसर्वगाऽसाराऽसर्वज्ञाऽसर्वहर्षिणी ॥ २५॥  
  
देवि भूयो नमस्तुभ्यं पुरस्तात् पृष्ठतोऽपि च ।  
अधस्तादूर्ध्वतः पार्श्वे सर्वतस्ते नमो नमः ॥ २६॥  
  
ब्रूहि यत्तेऽपरं रूपमैश्वर्यं ज्ञानमेव च ।  
फलं तत्साधनं मुख्यं साधकं सिद्धमेव च ॥ २७॥  
  
सिद्धेस्तु परमां काष्ठां सिद्धेषूत्तममेव च ।  
देव्येतत् क्रमतो ब्रूहि भूयस्तुभ्यं नमो नमः ॥ २८॥  
  
इत्यापृष्टा महाविद्या प्रवक्तुमुपचक्रमे ।  
दयमाना ऋषिगणे स्पष्टार्थं परमं वचः ॥ २९॥  
  
श्रुणुध्वमृषयः सर्वं प्रवक्ष्यामि क्रमेण तत् ।  
अमृतं ह्यागमाम्भोधे समुद्धृत्य ददामि वः ॥ ३०॥  
  
यत्र सर्वं जगदिदं दर्पणप्रतिबिम्बवत् ।  
उत्पन्नं च स्थितं लीनं सर्वेषां भासते सदा ॥ ३१॥  
  
यदेव जगदाकारं भासतेऽविदितात्मनाम् ।  
यद्योगिनां निर्विकल्पं विभात्यात्मनि केवलम् ॥ ३२॥  
  
गम्भीरस्तिमिताम्भोधिरिव निश्चलभासनम् ।  
यत् सुभक्तिऐरतिशयप्रीत्या कैतववर्जनात् ॥ ३३॥  
  
स्वभावस्य स्वरसतो ज्ञात्वापि स्वाद्वयं पदम् ।  
विभेदभावमाहृत्य सेव्यतेऽत्यन्ततत्परैः ॥ ३४॥  
  
अक्षान्तःकरणादीनां प्राणसूत्रं यदान्तरम् ।  
यदभाने न किञ्चित् स्याद्यच्छास्त्रैरभिलक्षितम् ॥ ३५॥  
  
परा सा प्रतिभा देव्याः परं रूपं ममेरितम् ।  
ब्रह्माण्डानामनेकानां बहिरूर्ध्वे सुधाम्बुधौ ॥ ३६॥  
  
मणिद्वीपे नीपवने चिन्तामणिसुमन्दिरे ।  
पञ्चब्रह्ममये मञ्चे रूपं त्रैपुरसुन्दरम् ॥ ३७॥  
  
अनादिमिथुनं यत्तदपराख्यमृषीश्वराः ।  
तथा सदाशिवेशानौ विधिविष्णुत्रिलोचनाः ॥ ३८॥  
  
गणेशस्कन्ददिक्पालाः शक्तयो गणदेवताः ।  
यातुधानाः सुरा नागा यक्षकिम्पुरुषादयः ॥ ३९॥  
  
पूज्याः सर्वा मम तनूरपराः परिकीर्तिताः ।  
मम मायाविमूढास्तु मां न जानन्ति सर्वतः ॥ ४०॥  
  
पूजिताऽहमेव सर्वैर्ददामि फलमीहितम् ।  
न मत्तोऽन्या काचिदस्ति पूज्या वा फलदायिनी ॥ ४१॥  
  
यथा यो मां भावयति फलं मत् प्राप्नुयात्तथा ।  
ममैश्वर्यमृषिगणा अपरिच्छिन्नमीरितम् ॥ ४२॥  
  
अनपेक्ष्यैव यत्किञ्चिद् अहमद्वयीचिन्मयी ।  
स्फुराम्यनन्तजगदाकारेण ऋषिपुङ्गवाः ॥ ४३॥  
  
तथा स्फुरन्त्यपि सदा नात्येम्यद्वैतचिद्वपुः ।  
एतन्मे मुख्यमैश्वर्यं दुर्घटार्थविभावनम् ॥ ४४॥  
  
ममैश्वर्यं तु ऋषयः पश्यध्वं सूक्ष्मया दृशा ।  
सर्वाश्रया सर्वगता चाप्यहं केवला स्थिता ॥ ४५॥  
  
स्वमायया स्वमज्ञात्वा संसरन्ती चिरादहम् ।  
भूयो विदित्वा स्वात्मानं गुरोः शिष्यपदं गता ॥ ४६॥  
  
नित्यमुक्ता पुनर्मुक्ता भूयो भूयो भवाम्यहम् ।  
निरुपादानसम्भारं सृजामि जगदीदृशम् ॥ ४७॥  
  
इत्यादि सन्ति बहुधा ममैश्वर्यपरम्पराः ।  
न तद् गणयितुं शक्यं सहस्रवदनेन वा ॥ ४८॥  
  
श्रुण्वन्तु सङ्ग्रहाद् वक्ष्ये मदैश्वर्यस्य लेशतः ।  
जगद्यात्रा विचित्रेयं सर्वतः सम्प्रसारिता ॥ ४९॥  
  
मम ज्ञानं बहुविधं द्वैताद्वैतादिभेदतः ।  
परापरविभेदाच्च बहुधा चापि तत्फलम् ॥ ५०॥  
  
द्वैतज्ञानं तु विविधं द्वितीयालम्बनं यतः ।  
ध्यानमेव तु तत्प्रोक्तं स्वप्नराज्यादिसम्मितम् ॥ ५१॥  
  
तच्चापि सफलं ज्ञेयं नियत्या नियतं यतः ।  
अपरं चापि विविधं तत्र मुख्यं तदेव हि ॥ ५२॥  
  
प्रोक्तमुख्यापरमयं ध्यानं मुख्य फलक्रमम् ।  
अद्वैतविज्ञानमेव परविज्ञानमीरितम् ॥ ५३॥  
  
मामनाराध्य परमां चिरं विद्यां तु श्रीमतीम् ।  
कथं प्राप्येत परमां विद्यामद्वैतसञ्ज्ञिकाम् ॥ ५४॥  
  
तदेवाद्वैतविज्ञानं केवला या परा चितिः ।  
तस्याः शुद्धदशामर्शो द्वैतामर्शाभिभावकः ॥ ५५॥  
  
चित्तं यदा स्वमात्मानं केवलं ह्यभिसम्पतेत् ।  
तदेवानुविभातं स्याद् विज्ञानमृषिसत्तमाः ॥ ५६॥  
  
श्रुतितो युक्तितो वापि केवलात्मविभासनम् ।  
देहाद्यात्मावभासस्य नाशनं ज्ञानमुच्यते ॥ ५७॥  
  
तदेव भवति ज्ञानं यज्ज्ञानेन तु किञ्चन ।  
भासमानमपि क्वापि न विभायात् कथञ्चन ॥ ५८॥  
  
तदेवाद्वैतविज्ञानं यद्विज्ञानेन किञ्चन ।  
अविज्ञातं नैव भवेत् कदाचिल्लेशतोऽपि च ॥ ५९॥  
  
सर्वविज्ञानात्मरूपं यद्विज्ञानं भवेत् खलु ।  
तदेवाद्वैतविज्ञानं परमं तापसोत्तमाः ॥ ६०॥  
  
जाते यादृशविज्ञाने संशयाश्चिरसम्भृताः ।  
वायुनेवाभ्रजालानि विलीयन्ते परं हि तत् ॥ ६१॥  
  
कामादिवासनाः सर्वा यस्मिन् सन्ति न किञ्चन ।  
स्युर्भग्नदंष्ट्राहिरिव तद्विज्ञानं परं स्मृतम् ॥ ६२॥  
  
विज्ञानस्य फलं सर्वदुःखानां विलयो भवेत् ।  
अत्यन्ताभयसम्प्राप्तिर्मोक्ष इत्युच्यते फलम् ॥ ६३॥  
  
भयं द्वितीयसङ्काल्पादद्वैते विदिते दृढम् ।  
कुतः स्याद् द्वैतसङ्कल्पस्तमः सूर्योदये यथा ॥ ६४॥  
  
ऋषयो न भयं क्वापि द्वैतसङ्कल्पवर्जने ।  
अतो यत्फलान्यत् स्यात्तद्भयं सर्वथा भवेत् ॥ ६५॥  
  
अन्तवत्तु द्वितीयं स्याद् भूयो लोके समीक्षणात् ।  
सान्ते भयं सर्वथैवाभयं तस्मात् कुतो भवेत् ॥ ६६॥  
  
संयोगो विप्रयोगान्तः सर्वथैव विभावितः ।  
फलयोगोऽपि तस्माद्धि विनश्येदिति निश्चयः ॥ ६७॥  
  
यावदन्यत् फलं प्रोक्तं भयं तावत्प्रकीर्तितम् ।  
तदेवाभयरूपं तु फलं सर्वे प्रचक्षते ॥ ६८॥  
  
यदात्मनोऽनन्यदेव फलं मोक्षः प्रकीर्तितः ।  
ज्ञाता ज्ञानं ज्ञेयमपि फलं चैकं यदा भवेत् ॥ ६९॥  
  
तदा हि परमो मोक्षः सर्वभीतिविवर्जितः ।  
ज्ञानं विकल्पसङ्कल्पहानं मौढ्यविवर्जितम् ॥ ७०॥  
  
ज्ञातुः स्वच्छात्मरूपं तदादावनुपलक्षितम् ।  
उपलक्षक एवातो गुरुः शास्त्रं च नेतरत् ॥ ७१॥  
  
एतदेव हि विज्ञेयस्वरूपमभिधीयते ।  
ज्ञातृज्ञानज्ञेयगतो यावद् भेदोऽवभासते ॥ ७२॥  
  
तावज्ज्ञाता ज्ञानमपि ज्ञेयं वा न भवेत् क्वचित् ।  
यदा भेदो विगलितो ज्ञात्रादीनां मिथः स्थितः ॥ ७३॥  
  
तदा ज्ञात्रादिसम्पत्तिरेतदेव फलं स्मृतम् ।  
ज्ञात्रादिफलपर्यन्तं न भेदो वस्तुतो भवेत् ॥ ७४॥  
  
व्यवहारप्रसिद्ध्यर्थं भेदस्तत्र प्रकल्पितः ।  
अतोऽपूर्वं लभ्यमत्र फलं नास्त्येव किञ्चन ॥ ७५॥  
  
आत्मैव मायया ज्ञातृज्ञानज्ञेयफलात्मना ।  
यावद्भाति भवेत्तावत् संसारो ह्यचलोपमः ॥ ७६॥  
  
यदा कथञ्चिदेतत्तु भायाद् भेदविवर्जितम् ।  
संसारो विलयं यायाच्छिन्नाभ्रमिव वायुना ॥ ७७॥  
  
एवंविधमहामोक्षे तत्परत्वं हि साधनम् ।  
तत्परत्वे तु सम्पूर्णे नान्यत् साधनमिष्यते ॥ ७८॥  
  
अपूर्णे तत्परत्वे तु किं सहस्रसुसाधनैः ।  
तस्मात्तात्पर्यमेव स्यान्मुख्यं मोक्षस्य साधनम् ॥ ७९॥  
  
तात्पर्यं सर्वथैतत्तु साधयामीति संस्थितिः ।  
यस्तात्पर्येण संयुक्तः सर्वथा मुक्त एव सः ॥ ८०॥  
  
दिनैर्मासैर्वत्सरैर्वा मुक्तः स्याद्वाऽन्यजन्मनि ।  
बुद्धिनैर्मल्यभेदेन चिरशीघ्रव्यवस्थितिः ॥ ८१॥  
  
बुद्धौ तु बहवो दोषाः सन्ति सर्वार्थनाशनाः ।  
यैर्जनाः सततं त्वेवं पच्यन्ते घोरसंसृतौ ॥ ८२॥  
  
तत्राद्यः स्यादनाश्वासो द्वितीयः कामवासना ।  
तृतीयो जाड्यता प्रोक्ता त्रिधैवं दोषसङ्ग्रहः ॥ ८३॥  
  
द्विविधः स्यादनाश्वासः संशयश्च विपर्ययः ।  
मोक्षोऽस्ति नास्ति वेत्याद्यः संशयः समुदाहृतः ॥ ८४॥  
  
नास्त्येव मोक्ष इत्याद्यो भवेदत्र विपर्ययः ।  
एतद्द्वयं तु तात्पर्ये मुख्यं स्यात् प्रतिबन्धकम् ॥ ८५॥  
  
विपरीत निश्चयेन नश्येदेतद् द्वयं क्रमात् ।  
अत्रोपायो मुख्यतमो मूलच्छेदो न चापरः ॥ ८६॥  
  
अनाश्वासस्य मूलं तु विरुद्धतर्कचिन्तनम् ।  
तत्परित्यज्य सत्तर्कावर्तनस्य प्रसाधने ॥ ८७॥  
  
विपरीतो निश्चयः स्याद् मूलच्छेदनपूर्वकः ।  
ततः श्रद्धासमुदयादनाश्वासः प्रणश्यति ॥ ८८॥  
  
कामादिवासना बुद्धेः श्रवणे प्रतिबन्धिका ।  
कामादिवासनाविष्टा बुद्धिर्नैव प्रवर्तते ॥ ८९॥  
  
लोकेऽपि कामी काम्यस्य सदा ध्यानैकतत्परः ।  
पुरःस्थितं न पश्येच्च श्रोत्रोक्तं श्रुणुयान्न च ॥ ९०॥  
  
कामादिवासितस्यैवं श्रुतं चाश्रुतसम्मितम् ।  
कामादिवासनां तस्माज्जयेद् वैराग्यसम्पदा ॥ ९१॥  
  
सन्ति कामक्रोधमुखा वासनास्तु सहस्रशः ।  
तत्र कामो मूलभूतस्तन्नाशे नहि किञ्चन ॥ ९२॥  
  
ततो वैराग्यसंयोगाद् नाशयेत् कामवासनाम् ।  
आशा हि कामः सम्प्रोक्त एतन्मे स्यादिति स्थिता ॥ ९३॥  
  
शक्येषु स्थूलभूता सा सूक्ष्माऽशक्येषु संस्थिता ।  
दृढवैराग्ययोगेन सर्वां तां,प्रविनाशयेत् ॥ ९४॥  
  
तत्र मूलं काम्यदोषपरामर्शः प्रतिक्षणम् ।  
वैमुख्यं विषयेभ्यश्च वासना नाशयेदिति ॥ ९५॥  
  
यस्तृतीयो बुद्धिदोषो जाड्यरूपो व्यवस्थितः ।  
असाध्यः सोऽभ्यासमुखैः सर्वथा ऋषिसत्तमाः ॥ ९६॥  
  
येन तात्पर्यतश्चापि श्रुतं बुद्धिमनारुहेत् ।  
तज्जाड्यं हि महान् दोषः पुरुषार्थविनाशनः ॥ ९७॥  
  
तत्रात्मदेवतासेवामृते नान्यद्धि कारणम् ।  
सेवायास्तारतम्येन जाड्यं तस्य हराम्यहम् ॥ ९८॥  
  
जाड्याल्पानल्पभावेन सद्यो वा परजन्मनि ।  
भवेत्तस्य फलप्राप्तिर्जाड्यसंयुक्तचेतसः ॥ ९९॥  
  
सर्वसाधनसम्पत्तिर्ममैव प्रणिधानतः ।  
उपयाति च यो भक्त्या सर्वदा मामकैतवात् ॥ १००॥  
  
स साधनप्रत्यनीकं विधूयाशु कृती भवेत् ।  
यस्तु मामीश्वरीं सर्वबुद्धिप्रसरकारिणीम् ॥ १०१॥  
  
अनादृत्य साधनैकपरः स्याद् मूढभावतः ।  
पदे पदे विहन्येत फलं प्राप्येत वा न वा ॥ १०२॥  
  
तस्मात्तु ऋषयो मुख्यं तात्पर्यं साधनं भवेत् ।  
एवं तात्पर्यवानेव साधकः परमः स्मृतः ॥ १०३॥  
  
तत्र मद्भक्तियुक्तस्तु साधकः सर्वपूजितः ।  
सिद्धिरात्मव्यवसितिर्देहानात्मत्वभावना ॥ १०४॥  
  
आत्मत्वभावनं नूनं शरीरादिषु संस्थितम् ।  
तदभावनमात्रं तु सिद्धिर्मौढ्यविवर्जितम् ॥ १०५॥  
  
आत्मा व्यवसितः सर्वैरपि नो केवलात्मना ।  
अत एव तु सम्प्राप्ता महानर्थपरम्परा ॥ १०६॥  
  
तस्मात् केवलचिन्मात्रं यद् देहाद्यवभासकम् ।  
तन्मात्रात्मव्यवसितिः सर्वसंशयनाशिनी ॥ १०७॥  
  
सिद्धिरित्युच्यते प्राज्ञैर्नातः सिद्धिरनन्तरा ।  
सिद्धयः खेचरत्वाद्या अणिमाद्यास्तथैव च ॥ १०८॥  
  
आत्मविज्ञानसिद्धेस्तु कलां नार्हन्ति षोडशीम् ।  
ताः सर्वास्तु परिच्छिन्नाः सिद्धयो देशकालतः ॥ १०९॥  
  
इयं स्यादपरिच्छिन्नाः स्वात्मविद्या शिवात्मिका ।  
स्वात्मविद्यासाधनेषु ताः सर्वाः सुप्रतिष्ठिताः ॥ ११०॥  
  
आत्मविद्याविधावेतास्त्वन्तरायप्रयोजकाः ।  
किं ताभिरिन्द्रजालात्मसिद्धितुल्याभिरीहितम् ॥ १११॥  
  
यस्य साक्षाद् ब्रह्मपदमपि स्यात्तृणसम्मितम् ।  
कियन्त्येताः सिद्धयो वै कालक्षपणहेतवः ॥ ११२॥  
  
तस्मात् सिद्धिर्नेतरा स्यादात्मविज्ञानसिद्धितः ।  
ययाऽत्यन्तशोकनाशो भवेदानन्दसान्द्रता ॥ ११३॥  
  
सैव सिद्धिर्नेतरा तु मृत्युग्रासविमोचिनी ।  
इयमात्मज्ञानसिद्धिर्विविधाभ्यासभेदतः ॥ ११४॥  
  
बुद्धिनैर्मल्यभेदाच्च परिपाकविभेदतः ।  
सङ्क्षेपतस्तु त्रिविधा चोत्तमा मध्यमाऽधमा ॥ ११५॥  
  
लोके द्विजानामृषयः पठितश्रुतिसम्मिता ।  
मेधया च महाभ्यासाद् व्यापारशतसङ्कुला ॥ ११६॥  
  
अप्यस्खलितवर्णा या पठिता श्रुतिरुत्तमा ।  
समाहितस्य व्यापारेऽसमाहितस्य चान्यदा ॥ ११७॥  
  
पूर्ववद्याऽप्यस्खलिता पठिता मध्यमा श्रुतिः ।  
या सदा ह्यनुसन्धानयोगादेव भवेत्तथा ॥ ११८॥  
  
पठिता श्रुतिरत्यन्तास्खलिता त्वधमा हि सा ।  
एवमेवात्मविज्ञानसिद्धिरुक्ता त्रिधर्षयः ॥ ११९॥  
  
या महाव्यवहारेषु प्रतिसन्धानवर्जने ।  
अन्यदा तद्वर्जने वा सर्वदा प्रतिसन्धितः ॥ १२०॥  
  
अन्यूनाधिकभावा स्यात्सोत्तमा मध्यमाऽधमा ।  
अत्रोत्तमैव संसिद्धेः परा काष्ठा निरूपिता ॥ १२१॥  
  
स्वप्नादिष्वप्यवस्थासु यदा स्यात्परमा स्थितिः ।  
विचारक्षणतुल्येव सिद्धिः सा परमोत्तमा ॥ १२२॥  
  
सर्वत्र व्यवहारेषु यत्नात् संस्कारबोधतः ।  
यदा प्रवृत्तिः सिद्धेः सा परा काष्ठा समीरिता ॥ १२३॥  
  
अयत्नेनैव परमे स्थितिः संवेदनात्मनि ।  
अव्याहता यदा सिद्धिस्तदा काष्ठां समागता ॥ १२४॥  
  
व्यवहारपरो भावान् पश्यन्नपि न पश्यति ।  
द्वैतं तदा हि सा सिद्धिः पूर्णतामभिसङ्गता ॥ १२५॥  
  
जागरादौ व्यवहरन्नपि निद्रितवद् यदा ।  
स्थितिस्तदा हि सा सिद्धिः पूर्णतामभिसङ्गता ॥ १२६॥  
  
एवं सिद्धिमनुप्राप्तः सिद्धेषूत्तम उच्यते ।  
व्यवहारपरो नित्यं न समाधिं विमुञ्चति ॥ १२७॥  
  
कदाचिदपि मेधावी स सिद्धेषूत्तमो मतः ।  
ज्ञानिनां विविधानां च स्थितिं जानाति सर्वदा ॥ १२८॥  
  
स्वानुभूत्या स्वान्तरेव स सिद्धेषूत्तमो मतः ।  
संशयो वापि कामो वा यस्य नास्त्येव लेशतः ॥ १२९॥  
  
निर्भयो व्यवहारेषु स सिद्धेषूत्तमो मतः ।  
सर्व सुखञ्च दुःखञ्च व्यवहारञ्च जागतम् ॥ १३०॥  
  
स्वात्मन्येवाभिजनाति स सिद्धेषूत्तमो मतः ।  
अत्यन्तं बद्धमात्मानं मुक्तं चापि प्रपश्यति ॥ १३१॥  
  
यः स्वात्मनि तु सर्वात्मा स सिद्धेषूत्तमो मतः ।  
यः पश्यन् बन्धजालानि सर्वदा स्वात्मनि स्फुटम् ॥ १३२॥  
  
मोक्षं नापेक्षते क्वापि स सिद्धेषूत्तमो मतः ।  
सिद्धोत्तमोऽहमेवेह न भेदस्त्वावयोः क्वचित् ॥ १३३॥  
  
एतद्वा ऋषयः प्रोक्तं सुस्पष्टमनुयुक्तया ।  
एतन्मयोक्तं विज्ञाय न क्वचित् परिमुह्यति ॥ १३४॥  
  
इत्युक्त्वा सा परा विद्या विरराम भृगुद्वह ।  
श्रुत्वैतदृषयः सर्व सन्देहमपहाय च ॥ १३५॥  
  
नत्वा शिवादीन् लोकेशान् जग्मुः स्वं स्वं निवेशनम् ।  
विद्यागीता मयैषा ते प्रोक्ता पापौघनाशिनी ॥ १३६॥  
  
श्रुता विचारिता सम्यक् स्वात्मसाम्राज्यदायिनी ।  
विद्यागीताऽत्युत्तमेयं साक्षाद्विद्यानिरूपिता ॥ १३७॥  
  
पठतां प्रत्यहं प्रीता ज्ञानं दिशति सा स्वयम् ।  
संसारतिमिराम्भोधौ मज्जतां तरणिर्भवेत् ॥ १३८॥  
  
इति श्रीत्रिपुरारहस्ये ज्ञानखण्डे  
विद्यागीतानाम विंशतितमोऽध्यायः ॥  
  
  
Encoded and proofread by Sunder Hattangadi sunderh at hotmail.com  
  
