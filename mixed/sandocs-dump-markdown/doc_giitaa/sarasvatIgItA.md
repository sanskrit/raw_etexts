---
Category: gItA, giitaa
Description-comments: from Panchadasha Gita published by Khemraj 1896.
File name: sarasavatIgiitaa.itx
Indexextra: (scanned)
Language: Sanskrit
Latest update: December 15, 2012
Location: doc_giitaa
Proofread by: Sunder Hattangadi sunder at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: giitaa
Text title: sarasavatIgItA
Transliterated by: Sunder Hattangadi sunder at hotmail.com
engtitle: sarasvatIgItA
itxtitle: sarasvatIgItA
title: सरस्वतीगीता

---
  
 श्रीसरस्वतीगीता   
  
     ॥ अथ सरस्वतीगीता ॥  
  
मार्कण्डेय उवाच -  
अत्रैव च सरस्वत्या गीतं परपुरञ्जय ।  
पृष्टा या मुनिना वीर शृणु तार्क्ष्येण धीमता ॥ १॥  
  
तार्क्ष्य उवाच -  
किनु श्रेयः पुरुषस्येह भद्रे कथं कुर्वन्न च्यवते स्वधर्मात् ।  
आचक्ष्व मे चारुसर्वाङ्गि कुर्यात्वयाशिष्टो न च्यवेयं स्वधर्मात् ॥ २॥  
  
कथं वाग्निं जुहुयां पूजये वा कस्मिन्काले केन धर्मो न नश्येत् ।  
एतत्सर्व सुभगे प्रब्रवीहि यथा लोकान् विरजाः सञ्चरेयम् ॥ ३॥  
  
मार्कण्डेय उवाच -  
एवं पृष्टा प्रीतियुक्तेन तेन शुश्रूमीक्ष्योत्तमबुद्धियुक्तम् ।  
तार्क्ष्यं विप्रं धर्मयुक्तं हितं च सरस्वती वाक्यमिदं बभाषे ॥ ४॥  
  
सरस्वत्युवाच -  
यो ब्रह्म जानाति यथाप्रदेशं स्वाध्यायनित्यः सुचिरप्रमत्तः ।  
स वै पारं देवलोकस्य गन्ता सहामरैः प्राप्नुयात्प्रीतियोगम् ॥ ५॥  
  
तत्र स्म रम्याविपुला विशोकाः सुपुष्पिताः पुष्करिण्यः सुपुण्याः ।  
अकर्दमामीनवत्यः सुतीर्था हिरण्मयैरावृताः पुण्डरीकैः ॥ ६॥  
  
तासां तीरेष्वासते पुण्यभाजो महीयमानाः पृथगप्सरोभिः ।  
सुपुण्यगन्धाभिरलङ्कृताभिर्हिरण्यवर्णाभिरतीव दृष्टाः ॥ ७॥  
  
परं लोकं गोप्रदास्त्वाप्नुवन्ति दत्वानडुहं सूर्यलोकं व्रजन्ति ।  
वासो दत्वा चान्द्रमसं तु लोकं दत्वा हिरण्यममरत्वमेति ॥ ८॥  
  
धेनुं दत्वा सुप्रभां सुप्रदोहां कल्याणवत्सामपलायिनीं च ।  
यावन्ति रोमाणि भवन्ति तस्यास्तावद्वर्षाण्यासते देवलोके ॥ ९॥  
  
अनड्वाहं सुव्रतं यो ददाति हलस्य वोढारमनन्तवीर्यम् ।  
धुरन्धरं बलवन्तं युद्मनं प्राप्नोति लोकान्दशधेनुदस्य  ॥ १०॥  
  
ददाति यो वै कपिलां सचैलां कांस्योपदोहां द्रविणैरुत्तरीयै ।  
तैस्तैर्गुणैः कामदुहाथ भूत्वा नरं प्रदातारमुपैति सा गौः ॥ ११॥  
  
यावन्ति रोमाणि भवन्ति धेन्वास्तावत्फलं भवति गोप्रदाने ।  
पुत्रांश्च पौत्रांश्च कुलं च सर्वमासप्तमं तारयते परत्र ॥ १२॥  
  
सदक्षिणां काञ्चनचारुशृङ्गीं कांस्योपदोहां द्रविणैरुत्तरीयैः ।  
धेनुं तिलानां ददतो द्विजाय लोका वसूनां सुलभा भवन्ति ॥ १३॥  
  
स्वकर्मभिर्दानवसन्निरुद्धे तीव्रान्धकारे नरके पतन्तम् ।  
महार्णवे नौरिव वातयुक्ता दानं गवां तारयते परत्र ॥ १४॥  
  
यो ब्राह्मदेयां तु ददाति कन्यां भूमिप्रदानं च करोति विप्रे ।  
ददाति दानं विधिना च यश्च स लोकमाप्नोति पुरन्दरस्य ॥ १५॥  
  
यः सप्तवर्षाणि जुहोति तार्क्ष्य हव्यं त्वग्नौ नियतः साधुशील ।  
सप्तावरान्सप्तपूर्वान्पुनाति पितामहानात्मना कर्मभिः स्वैः ॥ १६॥  
  
तार्क्ष्य उवाच -  
किमग्निहोत्रस्य व्रतं पुराणमाचक्ष्व मे पृच्छतश्चानुरूपे ।  
त्वयानुशिष्टोहमिहाद्य विद्यां यदग्निहोत्रस्य व्रतं पुराणम् ॥ १७॥  
  
सरस्वती उवाच -  
न वाशुचिर्नाप्यनिर्णिक्य पाणिर्नाब्रह्मविज्जुहुयान्नाविपश्चित् ।  
बुभुत्सवः शुचिकामा हि देवा नाश्रद्दधानाद्धिहविर्जुहन्ति ॥ १८॥  
  
नाश्रोत्रियं देवहव्ये नियुञ्ज्यान्मोघं पुरा सिञ्चति तादृशो हि ।  
अपूर्वमश्रोत्रियमाह तार्क्ष्य न वै तादृग्जुहुयादग्निहोत्रम् ॥ १९॥  
  
कृशाश्च ये जुह्वति श्रद्दधानाः सत्यव्रता हुतशिष्टाशिनश्च ।  
गवां लोकं प्राप्य ते पुण्यगन्धं पश्यन्ति देवं परमं चापि सत्यम् ॥ २०॥  
  
तार्क्ष्य उवाच -  
क्षेत्रज्ञभूतां परलोकभावे कर्मोदये बुद्धिमति प्रविष्टाम् ।  
प्रज्ञां च देवीं सुभगे विमृश्य पृच्छामि त्वां काह्यसि चारुरूपे ॥ २१॥  
  
सरस्वत्युवाच -  
अग्निहोत्रादहमभ्यागतास्मि विसर्पमाणा संशयच्छेदनाय ।  
त्वत्सन्नियोगादहमेतदब्रुबं भावे स्थिता तथ्यमर्थं यथावत् ॥ २२॥  
  
तार्क्ष्य उवाच -  
न हि त्वया सदृशी काचिदस्ति विभ्राजसे ह्यतिमात्रं यथा श्रीः ।  
रूपं च ते दिव्यमनन्तकान्ति प्रज्ञां च देवीं सुभगे बिभर्षि ॥ २३॥  
  
सरस्वत्युवाच -  
श्रेष्ठानि यानि द्विपदां वरिष्ठ यज्ञेषु विद्वन्नुपपादयन्ति ।  
तैरेव चाहं सम्प्रवृद्धा भवामि चाप्यायिता रूपवती च विप्र ॥ २४॥  
  
यच्चापि द्रव्यमुपयुज्यतेह वानस्पत्यमायसम्पार्थिवं वा ।  
दिव्येन रूपेण च प्रज्ञया च तवैव सिद्धिरिति विद्धि विद्वन् ॥ २५॥  
  
तार्क्ष्य उवाच -  
इदं श्रेयः परमं मन्यमाना व्यापृच्छन्ते मुनयः सम्प्रतीताः ।  
आचक्ष्व मे तं परमं विशोकं मोक्षं परं यं प्रविशन्ति धीराः ।  
साङ्ख्यं योगाः परमं यं विदन्ति परं पुराणं तमहं न वेद्मि  ॥ २६॥  
  
सरस्वत्युवाच -  
तं वै परं वेदविदः प्रपन्नाः परं परेभ्यः प्रथितं पुराणम् ।  
स्वाध्यायवन्तो व्रतपुण्ययोगैस्तपोधना वीतशोका विमुक्ताः ॥ २७॥  
  
तस्याथ मध्ये चेतसः पुण्यगन्धाः सहस्र शाखा विपुला विभान्ति ।  
तस्य मूलात्सरितः प्रस्रवन्ति मधूदकप्रस्रवणाः सुपुण्याः ॥ २८॥  
  
शाखां शाखां महानद्यः संयान्ति सिकताशयाः ।  
धानाः पूपा मांसशाका सदा पायसकर्दमाः ॥ २९॥  
  
यस्मिन्नग्निमुखा देवाः सेन्द्राः सहमरुद्गणाः ।  
ईजिरे क्रतुभिः श्रेष्ठैस्तत्पदं परमं मम ॥ ३०॥  
  
            इति सरस्वतीगीता समाप्ता॥  
  
  
Encoded and proofread by Sunder Hattangadi sunderh at hotmail  
  
