---
Category: gItA, giitaa
File name: shhaDjagiitaa.itx
Indexextra: (mahAbhArata shAntiparva scanned copy 240473 bytes (In progress))
Language: Sanskrit
Latest update: June 2, 1998
Location: doc_giitaa
Proofread by: Sunder Hattangadi(sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: religion
Sublocation: giitaa
Text title: ShaDjagItA
Transliterated by: Professor Tokunaga in Kyoto system(?)
engtitle: ShaDjagItA
itxtitle: ShaDjagItA
title: षड्जगीता

---
  
 षड्जगीता   
  
 अध्यायः १६१  
 व्  
इत्युक्तवति भीष्मे तु तूष्णी भूते युधिष्ठिरः ।  
पप्रच्छावसरं गत्वा भ्रातॄन्विदुर पञ्चमान् ॥ १॥  
  
धर्मे चार्थे च कामे च लोकवृत्तिः समाहिता ।  
तेषां गरीयान्कतमो मध्यमः को लघुश्च कः ॥ २॥  
  
कस्मिंश्चात्मा नियन्तव्यस्त्रिवर्गविजयाय वै ।  
सन्तुष्टा नैष्ठिकं वाक्यं यथावद्वक्तुमर्हथ ॥ ३॥  
  
ततोऽर्थगतितत्त्वज्ञः प्रथमं प्रतिभानवान् ।  
जगाद विरुदो वाक्यं धर्मशास्त्रमनुस्मरन् ॥ ४॥  
  
बाहुश्रुत्यं तपस्त्यागः श्रद्धा यज्ञक्रिया क्षमा ।  
भावशुद्धिर्दया सत्यं संयमश्चात्मसम्पदः ॥ ५॥  
  
एतदेवाभिपद्यस्व मा ते भूच्चलितं मनः ।  
एतन्मूलौ हि धर्मार्थावेतदेकपदं हितम् ॥ ६॥  
  
धर्मेणैवर्षयस्तीर्णा धर्मे लोकाः प्रतिष्ठिताः ।  
धर्मेण देवा दिविगा धर्मे चार्थः समाहितः ॥ ७॥  
  
धर्मो राजन्गुणश्रेष्ठो मध्यमो ह्यर्थ उच्यते ।  
कामो यवीयानिति च प्रवदन्ति मनीषिणः ।  
तस्माद्धर्मप्रधानेन भवितव्यं यतात्मना ॥ ८॥  
  
समाप्तवचने तस्मिन्नर्थशास्त्रविशारदः ।  
पार्थो वाक्यार्थतत्त्वज्ञो जगौ वाक्यमतन्द्रितः ॥ ९॥  
  
कर्मभूमिरियं राजन्निह वार्ता प्रशस्यते ।  
कृषिवाणिज्य गोरक्ष्यं शिल्पानि विविधानि च ॥ १०॥  
  
अर्थ इत्येव सर्वेषां कर्मणामव्यतिक्रमः ।  
न ऋतेऽर्थेन वर्तेते धर्मकामाविति श्रुतिः ॥ ११॥  
  
विजयी ह्यर्थवान्धर्ममाराधयितुमुत्तमम् ।  
कामं च चरितुं शक्तो दुष्प्रापमकृतात्मभिः ॥ १२॥  
  
अर्थस्यावयवावेतौ धर्मकामाविति श्रुतिः ।  
अर्थसिद्ध्या हि निर्वृत्तावुभावेतौ भविष्यतः ॥ १३॥  
  
उद्भूतार्थं हि पुरुषं विशिष्टतर योनयः ।  
ब्रह्माणमिव भूतानि सततं पर्युपासते ॥ १४॥  
  
जटाजिनधरा दान्ताः पङ्कदिग्धा जितेन्द्रियाः ।  
मुण्डा निस्तन्तवश्चापि वसन्त्यर्थार्थिनः पृथक् ॥ १५॥  
  
काषायवसनाश्चान्ये श्मश्रुला ह्रीसुसंवृताः ।  
विद्वांसश्चैव शान्ताश्च मुक्ताः सर्वपरिग्रहैः ॥ १६॥  
  
अर्थार्थिनः सन्ति के चिदपरे स्वर्गकाङ्क्षिणः ।  
कुलप्रत्यागमाश्चैके स्वं स्वं मार्गमनुष्ठिताः ॥ १७॥  
  
आस्तिका नास्तिकाश्चैव नियताः संयमे परे ।  
अप्रज्ञानं तमो भूतं प्रज्ञानं तु प्रकाशता ॥ १८॥  
  
भृत्यान्भोगैर्द्विषो दण्डैर्यो योजयति सोऽर्थवान् ।  
एतन्मतिमतां श्रेष्ठ मतं मम यथातथम् ।  
अनयोस्तु निबोध त्वं वचनं वाक्यकण्ठयोः ॥ १९॥  
  
ततो धर्मार्थकुशलौ माद्रीपुत्रावनन्तरम् ।  
नकुलः सहदेवश्च वाक्यं जगदतुः परम् ॥ २०॥  
  
आसीनश्च शयानश्च विचरन्नपि च स्थितः ।  
अर्थयोगं दृढं कुर्याद्योगैरुच्चावचैरपि ॥ २१॥  
  
अस्मिंस्तु वै सुसंवृत्ते दुर्लभे परमप्रिय ।  
इह कामानवाप्नोति प्रत्यक्षं नात्र संशयः ॥ २२॥  
  
योऽर्थो धर्मेण संयुक्तो धर्मो यश्चार्थसंयुतः ।  
मध्विवामृत संयुक्तं तस्मादेतौ मताविह ॥ २३॥  
  
अनर्थस्य न कामोऽस्ति तथार्थोऽधर्मिणः कुतः ।  
तस्मादुद्विजते लोको धर्मार्थाद्यो बहिष्कृतः ॥ २४॥  
  
तस्माद्धर्मप्रधानेन साध्योऽर्थः संयतात्मना ।  
विश्वस्तेषु च भूतेषु कल्पते सर्व एव हि ॥ २५॥  
  
धर्मं समाचरेत्पूर्वं तथार्थं धर्मसंयुतम् ।  
ततः कामं चरेत्पश्चात्सिद्धार्थस्य हि तत्फलम् ॥ २६॥  
  
विरेमतुस्तु तद्वाक्यमुक्त्वा तावश्विनोः सुतौ ।  
भीमसेनस्तदा वाक्यमिदं वक्तुं प्रचक्रमे ॥ २७॥  
  
नाकामः कामयत्यर्थं नाकामो धर्ममिच्छति ।  
नाकामः कामयानोऽस्ति तस्मात्कामो विशिष्यते ॥ २८॥  
  
कामेन युक्ता ऋषयस्तपस्येव समाहिताः ।  
पलाशफलमूलाशा वायुभक्षाः सुसंयताः ॥ २९॥  
  
वेदोपवादेष्वपरे युक्ताः स्वाध्यायपारगाः ।  
श्राद्धयज्ञक्रियायां च तथा दानप्रतिग्रहे ॥ ३०॥  
  
वणिजः कर्षका गोपाः कारवः शिल्पिनस्तथा ।  
दैवकर्म कृतश्चैव युक्ताः कामेन कर्मसु ॥ ३१॥  
  
समुद्रं चाविशन्त्यन्ये नराः कामेन संयुताः ।  
कामो हि विविधाकारः सर्वं कामेन सन्ततम् ॥ ३२॥  
  
नास्ति नासीन्नाभविष्यद्भूतं कामात्मकात्परम् ।  
एतत्सारं महाराज धर्मार्थावत्र संश्रितौ ॥ ३३॥  
  
नव नीतं यथा दध्नस्तथा कामोऽर्थधर्मतः ।  
श्रेयस्तैलं च पिण्याकाद्धृतं श्रेय उदश्वितः ॥ ३४॥  
  
श्रेयः पुष्पफलं काष्ठात्कामो धर्मार्थयोर्वरः ।  
पुष्पितो मध्विव रसः कामात्सञ्जायते सुखम् ॥ ३५॥  
  
सुचारु वेषाभिरलङ्कृताभिर्  
मदोत्कटाभिः प्रियवादिनीभिः ।  
रमस्व योषाभिरुपेत्य कामं  
कामो हि राजंस्तरसाभिपाती ॥ ३६॥  
  
बुद्धिर्ममैषा परिषत्स्थितस्य  
मा भूद्विचारस्तव धर्मपुत्र ।  
स्यात्संहितं सद्भिरफल्गुसारं  
समेत्य वाक्यं परमानृशंस्यम् ॥ ३७॥  
  
धर्मार्थकामाः सममेव सेव्या  
यस्त्वेकसेवी स नरो जघन्यः ।  
द्वयोस्तु दक्षं प्रवदन्ति मध्यं  
स उत्तमो यो निरतिस्त्रिवर्गे ॥ ३८॥  
  
प्राज्ञः सुहृच्चन्दनसारलिप्तो  
विचित्रमाल्याभरणैरुपेतः ।  
ततो वचः सङ्ग्रहविग्रहेण  
प्रोक्त्वा यवीयान्विरराम भीमः ॥ ३९॥  
  
ततो मुहूर्तादथ धर्मराजो  
वाक्यानि तेषाम् अनुचिन्त्य सम्यक् ।  
उवाच वाचावितथं स्मयन्वै  
बहुश्रुतो धर्मभृतां वरिष्ठः ॥ ४०॥  
  
निःसंशयं निश्चित धर्मशास्त्राः  
सर्वे भवन्तो विदितप्रमाणाः ।  
विज्ञातु कामस्य ममेह वाक्यम्  
उक्तं यद्वै नैष्ठिकं तच्छ्रुतं मे ।  
इह त्ववश्यं गदतो ममापि  
वाक्यं निबोधध्वमनन्यभावाः ॥ ४१॥  
  
यो वै न पापे निरतो न पुण्ये  
नार्थे न धर्मे मनुजो न कामे ।  
विमुक्तदोषः समलोष्ट काञ्चनः  
स मुच्यते दुःखसुखार्थ सिद्धेः ॥ ४२॥  
  
भूतानि जाती मरणान्वितानि  
जरा विकारैश्च समन्वितानि ।  
भूयश्च तैस्तैः प्रतिबोधितानि  
मोक्षं प्रशंसन्ति न तं च विद्मः ॥ ४३॥  
  
स्नेहे न बुद्धस्य न सन्ति तानीत्य्  
एवं स्वयम्भूर्भगवानुवाच ।  
बुधाश्च निर्वाणपरा वदन्ति  
तस्मान्न कुर्यात्प्रियमप्रियं च ॥ ४४॥  
  
एतत्प्रधानं न तु कामकारो  
यथा नियुक्तोऽस्मि तथा चरामि ।  
भूतानि सर्वाणि विधिर्नियुङ्क्ते  
विधिर्बलीयानिति वित्तसर्वे ॥ ४५॥  
  
न कर्मणाप्नोत्यनवाप्यमर्थं  
यद्भावि सर्वं भवतीति वित्त ।  
त्रिवर्गहीनोऽपि हि विन्दतेऽर्थं  
तस्मादिदं लोकहिताय गुह्यम् ॥ ४६॥  
  
ततस्तदग्र्यं वचनं मनोऽनुगं  
समस्तमाज्ञाय ततोऽतिहेतुमत् ।  
तदा प्रणेदुश्च जहर्षिरे च ते  
कुरुप्रवीराय च चक्रुरञ्जलीन् ॥ ४७॥  
  
सुचारु वर्णाक्षर शब्दभूषितां  
मनोऽनुगां निर्धुत वाक्यकण्टकाम् ।  
निशम्य तां पार्थिव पार्थ भाषितां  
गिरं नरेन्द्राः प्रशशंसुरेव ते ।  
पुनश्च पप्रच्छ सरिद्वरासुतं  
ततः परं धर्ममहीन सत्त्वः ॥ ४८॥  
  
॥ इति षड्जगीता समाप्ता ॥  
  
  
  
Adhyaya number 161 in shAntiparva, Mahabharata critical edition  
(Bhandarkar Oriental Research Institute BORI).  
In Kinjavadekar's edition it is 167.  
  
Sunder Hattangadi sunderh at hotmail.com  
  
  
