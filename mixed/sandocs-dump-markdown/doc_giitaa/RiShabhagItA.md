+++
"Text title" = "RiShabhagItA"
"File name" = "Rishhabhagiitaa.itx"
itxtitle = "RiShabhagItA"
engtitle = "RiShabhagItA"
Category = "gItA, giitaa"
Location = "doc_giitaa"
Sublocation = "giitaa"
Language = "Sanskrit"
Subject = "religion"
"Transliterated by" = "Professor Tokunaga in Kyoto system(?)"
"Proofread by" = "Sunder Hattangadi(sunderh at hotmail.com)"
Indexextra = "(mahAbhArata shAntiparva)"
"Latest update" = "June 2, 1998"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "ऋइषभगीता"

+++
  
 ऋषभगीता   
  
 अध्यायः १२४  
 य्  
इमे जना नरश्रेष्ठ प्रशंसन्ति सदा भुवि ।  
धर्मस्य शीलमेवादौ ततो मे संशयो महान् ॥ १॥  
  
यदि तच्छक्यमस्माभिर्ज्ञातुं धर्मभृतां वर ।  
श्रोतुमिच्छामि तत्सर्वं यथैतदुपलभ्यते ॥ २॥  
  
कथं नु प्राप्यते शीलं श्रोतुमिच्छामि भारत ।  
किं लक्षणं च तत्प्रोक्तं ब्रूहि मे वदतां वर ॥ ३॥  
  
 भ्  
पुरा दुर्योधनेनेह धृतराष्ट्राय मानद ।  
आख्यातं तप्यमानेन श्रियं दृष्ट्वा तथागताम् ॥ ४॥  
  
इन्द्रप्रस्थे महाराज तव स भ्रातृकस्य ह ।  
सभायां चावहसनं तत्सर्वं शृणु भारत ॥ ५॥  
  
भवतस्तां सभां दृष्ट्वा समृद्धिं चाप्यनुत्तमाम् ।  
दुर्योधनस्तदासीनः सर्वं पित्रे न्यवेदयत् ॥ ६॥  
  
श्रुत्वा च धृतराष्ट्रोऽपि दुर्योधन वचस्तदा ।  
अब्रवीत्कर्ण सहितं दुर्योधनमिदं वचः ॥ ७॥  
  
किमर्थं तप्यसे पुत्र श्रोतुमिच्छामि तत्त्वतः ।  
श्रुत्वा त्वामनुनेष्यामि यदि सम्यग्भविष्यसि ॥ ८॥  
  
यथा त्वं महदैश्वर्यं प्राप्तः परपुरञ्जय ।  
किङ्करा भ्रातरः सर्वे मित्राः सम्बन्धिनस्तथा ॥ ९॥  
  
आच्छादयसि प्रावारानश्नासि पिशितौदनम् ।  
आजानेया वहन्ति त्वां कस्माच्छोचसि पुत्रक ॥ १०॥  
  
 द्  
दश तानि सहस्राणि स्नातकानां महात्मनाम् ।  
भुञ्जते रुक्मपात्रीषु युधिष्ठिर निवेशने ॥ ११॥  
  
दृष्ट्वा च तां सभां दिव्यां दिव्यपुष्पफलान्विताम् ।  
अश्वांस्तित्तिर कल्माषान्रत्नानि विविधानि च ॥ १२॥  
  
दृष्ट्वा तां पाण्डवेयानामृद्धिमिन्द्रोपमां शुभाम् ।  
अमित्राणां सुमहतीमनुशोचामि मानद ॥ १३॥  
  
 ध्  
यदीच्छसि श्रियं तात यादृशीं तां युधिष्ठिरे ।  
विशिष्टां वा नरव्याघ्र शीलवान्भव पुत्रक ॥ १४॥  
  
शीलेन हि त्रयो लोकाः शक्या जेतुं न संशयः ।  
न हि किं चिदसाध्यं वै लोके शीलवतां भवेत् ॥ १५॥  
  
एकरात्रेण मान्धाता त्र्यहेण जनमेजयः ।  
सप्तरात्रेण नाभागः पृथिवीं प्रतिपेदिवान् ॥ १६॥  
  
एते हि पार्थिवाः सर्वे शीलवन्तो दमान्विताः ।  
अतस्तेषां गुणक्रीता वसुधा स्वयमागमत् ॥ १७॥  
  
अत्राप्युदाहरन्तीममितिहासं पुरातनम् ।  
नारदेन पुरा प्रोक्तं शीलमाश्रित्य भारत ॥ १८॥  
  
प्रह्रादेन हृतं राज्यं महेन्द्रस्य महात्मनः ।  
शीलमाश्रित्य दैत्येन त्रैलोक्यं च वशीकृतम् ॥ १९॥  
  
ततो बृहस्पतिं शक्रः प्राञ्जलिः समुपस्थितः ।  
उवाच च महाप्राज्ञः श्रेय इच्छामि वेदितुम् ॥ २०॥  
  
ततो बृहस्पतिस्तस्मै ज्ञानं नैःश्रेयसं परम् ।  
कथयामास भगवान्देवेन्द्राय कुरूद्वह ॥ २१॥  
  
एतावच्छ्रेय इत्येव बृहस्पतिरभाषत ।  
इन्द्रस्तु भूयः पप्रच्छ क्व विशेषो भवेदिति ॥ २२॥  
  
 ब्  
विशेषोऽस्ति महांस्तात भार्गवस्य महात्मनः ।  
तत्रागमय भद्रं ते भूय एव पुरन्दर ॥ २३॥  
  
 ध्  
आत्मनस्तु ततः श्रेयो भार्गवात्सुमहायशाः ।  
ज्ञानमागमयत्प्रीत्या पुनः स परमद्युतिः ॥ २४॥  
  
तेनापि समनुज्ञातो भागवेण महात्मना ।  
श्रेयोऽस्तीति पुनर्भूयः शुक्रमाह शतक्रतुः ॥ २५॥  
  
भार्गवस्त्वाह धर्मज्ञः प्रह्रादस्य महात्मनः ।  
ज्ञानमस्ति विशेषेण ततो हृष्टश् च सोऽभवत् ॥ २६॥  
  
स ततो ब्राह्मणो भूत्वा प्रह्रादं पाकशासनः ।  
सृत्वा प्रोवाच मेधावी श्रेय इच्छामि वेदितुम् ॥ २७॥  
  
प्रह्रादस्त्वब्रवीद्विप्रं क्षणो नास्ति द्विजर्षभ ।  
त्रैलोक्यराज्ये सक्तस्य ततो नोपदिशामि ते ॥ २८॥  
  
ब्राह्मणस्त्वब्रवीद्वाक्यं कस्मिन्काले क्षणो भवेत् ।  
ततोपदिष्टमिच्छामि यद्यत्कार्यान्तरं भवेत् ॥ २९॥  
  
ततः प्रीतोऽभवद्राजा प्रह्रादो ब्रह्मवादिने ।  
तथेत्युक्त्वा शुभे काले ज्ञानतत्त्वं ददौ तदा ॥ ३०॥  
  
ब्राह्मणोऽपि यथान्यायं गुरुवृत्तिमनुत्तमाम् ।  
चकार सर्वभावेन यद्वत्स मनसेच्छति ॥ ३१॥  
  
पृष्ठश्च तेन बहुशः प्राप्तं कथमरिन्दम ।  
त्रैलोक्यराज्यं धर्मज्ञ कारणं तद्ब्रवीहि मे ॥ ३२॥  
  
 प्  
नासूयामि द्विजश्रेष्ठ राजास्मीति कदा चन ।  
कव्यानि वदतां तात संयच्छामि वहामि च ॥ ३३॥  
  
ते विस्रब्धाः प्रभाषन्ते संयच्छन्ति च मां सदा ।  
ते मा कव्य पदे सक्तं शुश्रूषुमनसूयकम् ॥ ३४॥  
  
धर्मात्मानं जितक्रोधं संयतं संयतेन्द्रियम् ।  
समाचिन्वन्ति शास्तारः क्षौद्रं मध्विव मक्षिकाः ॥ ३५॥  
  
सोऽहं वागग्रपिष्टानां रसानामवलेहिता ।  
स्वजात्यानधितिष्ठामि नक्षत्राणीव चन्द्रमाः ॥ ३६॥  
  
एतत्पृथिव्याममृतमेतच्चक्षुरनुत्तमम् ।  
यद्ब्राह्मण मुखे कव्यमेतच्छ्रुत्वा प्रवर्तते ॥ ३७॥  
  
 ध्  
एतावच्छ्रेय इत्याह प्रह्रादो ब्रह्मवादिनम् ।  
शुश्रूषितस्तेन तदा दैत्येन्द्रो वाक्यमब्रवीत् ॥ ३८॥  
  
यथावद्गुरुवृत्त्या ते प्रीतोऽस्मि द्विजसत्तम ।  
वरं वृणीष्व भद्रं ते प्रदातास्मि न संशयः ॥ ३९॥  
  
कृतमित्येव दैत्येन्द्रमुवाच स च वै द्विजः ।  
प्रह्रादस्त्वब्रवीत्प्रीतो गृह्यतां वर इत्युत ॥ ४०॥  
  
 ब्र्  
यदि राजन्प्रसन्नस्त्वं मम चेच्छसि चेद्धितम् ।  
भवतः शीलमिच्छामि प्राप्तुमेष वरो मम ॥ ४१॥  
  
 ध्  
ततः प्रीतश्च दैत्येन्द्रो भयं चास्याभवन्महत् ।  
वरे प्रदिष्टे विप्रेण नाल्पतेजायमित्युत ॥ ४२॥  
  
एवमस्त्विति तं प्राह प्रह्रादो विस्मितस्तदा ।  
उपाकृत्य तु विप्राय वरं दुःखान्वितोऽभवत् ॥ ४३॥  
  
दत्ते वरे गते विप्रे चिन्तासीन्महती ततः ।  
प्रह्रादस्य महाराज निश्चयं न च जग्मिवान् ॥ ४४॥  
  
तस्य चिन्तयतस्तात छाया भूतं महाद्युते ।  
तेजो विग्रहवत्तात शरीरमजहात्तदा ॥ ४५॥  
  
तमपृच्छन्महाकायं प्रह्रादः को भवानिति ।  
प्रत्याह ननु शीलोऽस्मि त्यक्तो गच्छाम्यहं त्वया ॥ ४६॥  
  
तस्मिन्द्विज वरे राजन्वत्स्याम्यहमनिन्दितम् ।  
योऽसौ शिष्यत्वमागम्य त्वयि नित्यं समाहितः ।  
इत्युक्त्वान्तर्हितं तद्वै शक्रं चान्वविशत्प्रभो ॥ ४७॥  
  
तस्मिंस्तेजसि याते तु तादृग्रूपस्ततोऽपरः ।  
शरीरान्निःसृतस्तस्य को भवानिति चाब्रवीत् ॥ ४८॥  
  
धर्मं प्रह्राद मां विद्धि यत्रासौ द्विजसत्तमः ।  
तत्र यास्यामि दैत्येन्द्र यतः शीलं ततो ह्यहम् ॥ ४९॥  
  
ततोऽपरो महाराज प्रज्वजन्निव तेजसा ।  
शरीरान्निःसृतस्तस्य प्रह्रादस्य महात्मनः ॥ ५०॥  
  
को भवानिति पृष्टश्च तमाह स महाद्युतिः ।  
सत्यमस्म्यसुरेन्द्राग्र्य यास्येऽहं धर्ममन्विह ॥ ५१॥  
  
तस्मिन्ननुगते धर्मं पुरुषे पुरुषोऽपरः ।  
निश्चक्राम ततस्तस्मात्पृष्ठश्चाह महात्मना ।  
वृत्तं प्रह्राद मां विद्धि यतः सत्यं ततो ह्यहम् ॥ ५२॥  
  
तस्मिन्गते महाश्वेतः शरीरात्तस्य निर्ययौ ।  
पृष्टश्चाह बलं विद्धि यतो वृत्तमहं ततः ।  
इत्युक्त्वा च ययौ तत्र यतो वृत्तं नराधिप ॥ ५३॥  
  
ततः प्रभामयी देवी शरीरात्तस्य निर्ययौ ।  
तामपृच्छत्स दैत्येन्द्रः सा श्रीरित्येवमब्रवीत् ॥ ५४॥  
  
उषितास्मि सुखं वीर त्वयि सत्यपराक्रमे ।  
त्वया त्यक्ता गमिष्यामि बलं यत्र ततो ह्यहम् ॥ ५५॥  
  
ततो भयं प्रादुरासीत्प्रह्रादस्य महात्मनः ।  
अपृच्छत च तां भूयः क्व यासि कमलालये ॥ ५६॥  
  
त्वं हि सत्यव्रता देवी लोकस्य परमेश्वरी ।  
कश्चासौ ब्राह्मणश्रेष्ठस्तत्त्वमिच्छामि वेदितुम् ॥ ५७॥  
  
 ज़्री  
स शक्रो ब्रह्म चारी च यस्त्वया चोपशिक्षितः ।  
त्रैलोक्ये ते यदैश्वर्यं तत्तेनापहृतं प्रभो ॥ ५८॥  
  
शीलेन हि त्वया लोकाः सर्वे धर्मज्ञ निर्जिताः ।  
तद्विज्ञाय महेन्द्रेण तव शीलं हृतं प्रभो ॥ ५९॥  
  
धर्मः सत्यं तथा वृत्तं बलं चैव तथा ह्यहम् ।  
शीलमूला महाप्राज्ञ सदा नास्त्यत्र संशयः ॥ ६०॥  
  
 भ्  
एवमुक्त्वा गता तु श्रीस्ते च सर्वे युधिष्ठिर ।  
दुर्योधनस्तु पितरं भूय एवाब्रवीदिदम् ॥ ६१॥  
  
शीलस्य तत्त्वमिच्छामि वेत्तुं कौरवनन्दन ।  
प्राप्यते च यथा शीलं तमुपायं वदस्व मे ॥ ६२॥  
  
 ध्  
सोपायं पूर्वमुद्दिष्टं प्रह्रादेन महात्मना ।  
सङ्क्षेपतस्तु शीलस्य शृणु प्राप्तिं नराधिप ॥ ६३॥  
  
अद्रोहः सर्वभूतेषु कर्मणा मनसा गिरा ।  
अनुग्रहश्च दानं च शीलमेतत्प्रशस्यते ॥ ६४॥  
  
यदन्येषां हितं न स्यादात्मनः कर्म पौरुषम् ।  
अपत्रपेत वा येन न तत्कुर्यात्कथं चन ॥ ६५॥  
  
तत्तु कर्म तथा कुर्याद्येन श्लाघेत संसदि ।  
एतच्छीलं समासेन कथितं कुरुसत्तम ॥ ६६॥  
  
यद्यप्यशीला नृपते प्राप्नुवन्ति क्व चिच्छ्रियम् ।  
न भुञ्जते चिरं तात स मूलाश् च पतन्ति ते ॥ ६७॥  
  
एतद्विदित्वा तत्त्वेन शीलवान्भव पुत्रक ।  
यदीच्छसि श्रियं तात सुविशिष्टां युधिष्ठिरात् ॥ ६८॥  
  
 भ्  
एतत्कथितवान्पुत्रे धृतराष्ट्रो नराधिप ।  
एतत्कुरुष्व कौन्तेय ततः प्राप्स्यसि तत्फलम् ॥ ६९॥  
  
  
  
 अध्यायः १२५  
 य्  
शीलं प्रधानं पुरुषे कथितं ते पितामह ।  
कथमाशा समुत्पन्ना या च सा तद्वदस्व मे ॥ १॥  
  
संशयो मे महानेष समुत्पन्नः पितामह ।  
छेत्ता च तस्य नान्योऽस्ति त्वत्तः परपुरञ्जय ॥ २॥  
  
पितामहाशा महती ममासीद्धि सुयोधने ।  
प्राप्ते युद्धे तु यद्युक्तं तत्कर्तायमिति प्रभो ॥ ३॥  
  
सर्वस्याशा सुमहती पुरुषस्योपजायते ।  
तस्यां विहन्यमानायां दुःखो मृत्युरसंशयम् ॥ ४॥  
  
सोऽहं हताशो दुर्बुद्धिः कृतस्तेन दुरात्मना ।  
धार्तराष्ट्रेण राजेन्द्र पश्य मन्दात्मतां मम ॥ ५॥  
  
आशां महत्तरां मन्ये पर्वतादपि स द्रुमात् ।  
आकाशादपि वा राजन्नप्रमेयैव वा पुनः ॥ ६॥  
  
एषा चैव कुरुश्रेष्ठ दुर्विचिन्त्या सुदुर्लभा ।  
दुर्लभत्वाच्च पश्यामि किमन्यद्दुर्लभं ततः ॥ ७॥  
  
 भ्  
अत्र ते वर्तयिष्यामि युधिष्ठिर निबोध तत् ।  
इतिहासं सुमित्रस्य निर्वृत्तमृषभस्य च ॥ ८॥  
  
सुमित्रो नाम राजर्षिर्हैहयो मृगयां गतः ।  
ससार स मृगं विद्ध्वा बाणेन नतपर्वणा ॥ ९॥  
  
स मृगो बाणमादाय ययावमितविक्रमः ।  
स च राजा बली तूर्णं ससार मृगमन्तिकात् ॥ १०॥  
  
ततो निम्नं स्थलं चैव स मृगोऽद्रवदाशुगः ।  
मुहूर्तमेव राजेन्द्र समेन स पथागमत् ॥ ११॥  
  
ततः स राजा तारुण्यादौरसेन बलेन च ।  
ससार बाणासनभृत्सखड्गो हंसवत्तदा ॥ १२॥  
  
तीर्त्वा नदान्नदींश्चैव पल्वलानि वनानि च ।  
अतिक्रम्याभ्यतिक्रम्य ससारैव वनेचरन् ॥ १३॥  
  
स तु कामान्मृगो राजन्नासाद्यासाद्य तं नृपम् ।  
पुनरभ्येति जवनो जवेन महता ततः ॥ १४॥  
  
स तस्य बाणैर्बहुभिः समभ्यस्तो वनेचरः ।  
प्रक्रीडन्निव राजेन्द्र पुनरभ्येति चान्तिकम् ॥ १५॥  
  
पुनश्च जवमास्थाय जवनो मृगयूथपः ।  
अतीत्यातीत्य राजेन्द्र पुनरभ्येति चान्तिकम् ॥ १६॥  
  
तस्य मर्मच्छिदं घोरं सुमित्रोऽमित्रकर्शनः ।  
समादाय शरश्रेष्ठं कार्मुकान्निरवासृजत् ॥ १७॥  
  
ततो गव्यूति मात्रेण मृगयूथप यूथपः ।  
तस्य बान पथं त्यक्त्वा तस्थिवान्प्रहसन्निव ॥ १८॥  
  
तस्मिन्निपतिते बाणे भूमौ प्रजलिते ततः ।  
प्रविवेश महारण्यं मृगो राजाप्यथाद्रवत् ॥ १९॥  
  
प्रविश्य तु महारण्यं तापसानामथाश्रमम् ।  
आससाद ततो राजा श्रान्तश्चोपाविशत्पुनः ॥ २०॥  
  
तं कार्मुकधरं दृष्ट्वा श्रमार्तं क्षुधितं तदा ।  
समेत्य ऋषयस्तस्मिन्पूजां चक्रुर्यथाविधि ॥ २१॥  
  
ऋषयो राजशार्दूलमपृच्छन्स्वं प्रयोजनम् ।  
केन भद्र मुखार्थेन सम्प्राप्तोऽसि तपोवनम् ॥ २२॥  
  
पदातिर्बद्धनिस्त्रिंशो धन्वी बाणी नरेश्वर ।  
एतदिच्छाम विज्ञातुं कुतः प्राप्तोऽसि मानद ।  
कस्मिन्कुले हि जातस्त्वं किंनामासि ब्रवीहि नः ॥ २३॥  
  
ततः स राजा सर्वेभ्यो द्विजेभ्यः पुरुषर्षभ ।  
आचख्यौ तद्यथान्यायं परिचर्यां च भारत ॥ २४॥  
  
हैहयानां कुले जातः सुमित्रो मित्रनन्दनः ।  
चरामि मृगयूथानि निघ्नन्बाणैः सहस्रशः ।  
बलेन महता गुप्तः सामात्यः सावरोधनः ॥ २५॥  
  
मृगस्तु विद्धो बाणेन मया सरति शल्यवान् ।  
तं द्रवन्तमनु प्राप्तो वनमेतद्यदृच्छया ।  
भवत्सकाशे नष्टश्रीर्हताशः श्रमकर्शितः ॥ २६॥  
  
किं नु दुःखमतोऽन्यद्वै यदहं श्रमकर्शितः ।  
भवतामाश्रमं प्राप्तो हताशो नष्टलक्षणः ॥ २७॥  
  
न राज्यलक्षणत्यागो न पुरस्य तपोधनाः ।  
दुःखं करोति तत्तीव्रं यथाशा विहता मम ॥ २८॥  
  
हिमवान्वा महाशैलः समुद्रो वा महोदधिः ।  
महत्त्वान्नान्वपद्येतां रोदस्योरन्तरं यथा ।  
आशायास्तपसि श्रेष्ठास्तथा नान्तमहं गतः ॥ २९॥  
  
भवतां विदितं सर्वं सर्वज्ञा हि तपोधनाः ।  
भवन्तः सुमहाभागास्तस्मात्प्रक्ष्यामि संशयम् ॥ ३०॥  
  
आशावान्पुरुषो यः स्यादन्तरिक्षमथापि वा ।  
किं नु ज्यायस्तरं लोके महत्त्वात्प्रतिभाति वः ।  
एतदिच्छामि तत्त्वेन श्रोतुं किमिह दुर्लभम् ॥ ३१॥  
  
यदि गुह्यं तपोनित्या न वो ब्रूतेह माचिरम् ।  
न हि गुह्यमतः श्रोतुमिच्छामि द्विजपुङ्गवाः ॥ ३२॥  
  
भवत्तपो विघातो वा येन स्याद्विरमे ततः ।  
यदि वास्ति कथा योगो योऽयं प्रश्नो मयेरितः ॥ ३३॥  
  
एतत्कारणसामग्र्यं श्रोतुमिच्छामि तत्त्वतः ।  
भवन्तो हि तपोनित्या ब्रूयुरेतत्समाहिताः ॥ ३४॥  
  
   
  
  
 अध्यायः १२६  
 भ्  
ततस्तेषां समस्तानामृषीणामृषिसत्तमः ।  
ऋषभो नाम विप्रर्षिः स्मयन्निव ततोऽब्रवीत् ॥ १॥  
  
पुराहं राजशार्दूल तीर्थान्यनुचरन्प्रभो ।  
समासादितवान्दिव्यं नरनारायणाश्रमम् ॥ २॥  
  
यत्र सा बदरी रम्या ह्रदो वैहायसस्तथा ।  
यत्र चाश्वशिरा राजन्वेदान्पठति शाश्वतान् ॥ ३॥  
  
तस्मिन्सरसि कृत्वाहं विधिवत्तर्पणं पुरा ।  
पितॄणां देवतानां च ततोऽऽश्रममियां तदा ॥ ४॥  
  
रेमाते यत्र तौ नित्यं नरनारायणावृषी ।  
अदूरादाश्रमं कं चिद्वासार्थमगमं ततः ॥ ५॥  
  
ततश्चीराजिनधरं कृशमुच्चमतीव च ।  
अद्राक्षमृषिमायान्तं तनुं नाम तपो निधिम् ॥ ६॥  
  
अन्यैर्नरैर्महाबाहो वपुषाष्ट गुणान्वितम् ।  
कृशता चापि राजर्षे न दृष्टा तादृशी क्व चित् ॥ ७॥  
  
शरीरमपि राजेन्द्र तस्य कानिष्ठिका समम् ।  
ग्रीवा बाहू तथा पादौ केशाश्चाद्भुतदर्शनाः ॥ ८॥  
  
शिरः कायानुरूपं च कर्णौ नेते तथैव च ।  
तस्य वाक्चैव चेष्टा च सामान्ये राजसत्तम ॥ ९॥  
  
दृष्ट्वाहं तं कृशं विप्रं भीतः परमदुर्मनाः ।  
पादौ तस्याभिवाद्याथ स्थितः प्राञ्जलिरग्रतः ॥ १०॥  
  
निवेद्य नामगोत्रं च पितरं च नरर्षभ ।  
प्रदिष्टे चासने तेन शनैरहमुपाविशम् ॥ ११॥  
  
ततः स कथयामास कथा धर्मार्थसंहिताः ।  
ऋषिमध्ये महाराज तत्र धर्मभृतां वरः ॥ १२॥  
  
तस्मिंस्तु कथयत्येव राजा राजीवलोचनः ।  
उपायाज्जवनैरश्वैः सबलः सावरोधनः ॥ १३॥  
  
स्मरन्पुत्रमरण्ये वै नष्टं परमदुर्मनाः ।  
भूरिद्युम्न पिता धीमान्रघुश्रेष्ठो महायशाः ॥ १४॥  
  
इह द्रक्ष्यामि तं पुत्रं द्रक्ष्यामीहेति पार्थिवः ।  
एवमाशाकृतो राजंश्चरन्वनमिदं पुरा ॥ १५॥  
  
दुर्लभः स मया द्रष्टुं नूनं परमधार्मिकः ।  
एकः पुत्रो महारण्ये नष्ट इत्यसकृत्तदा ॥ १६॥  
  
दुर्लभः स मया द्रष्टुमाशा च महती मम ।  
तया परीतगात्रोऽहं मुमूर्षुर्नात्र संशयः ॥ १७॥  
  
एतच्छ्रुत्वा स भगवांस्तनुर्मुनिवरोत्तमः ।  
अवाक्षिरा ध्यानपरो मुहूर्तमिव तस्थिवान् ॥ १८॥  
  
तमनुध्यान्तमालक्ष्य राजा परमदुर्मनाः ।  
उवाच वाक्यं दीनात्मा मन्दं मन्दमिवासकृत् ॥ १९॥  
  
दुर्लभं किं नु विप्रर्षे आशायाश्चैव किं भवेत् ।  
ब्रवीतु भगवानेतद्यदि गुह्यं न तन्मयि ॥ २०॥  
  
महर्षिर्भगवांस्तेन पूर्वमासीद्विमानितः ।  
बालिशां बुद्धिमास्थाय मन्दभाग्यतयात्मनः ॥ २१॥  
  
अर्थयन्कलशं राजन्काञ्चनं वल्कलानि च ।  
निर्विण्णः स तु विप्रर्षिर्निराशः समपद्यत ॥ २२॥  
  
एवमुक्त्वाभिवाद्याथ तमृषिं लोकपूजितम् ।  
श्रान्तो न्यषीदद्धर्मात्मा यथा त्वं नरसत्तम ॥ २३॥  
  
अर्घ्यं ततः समानीय पाद्यं चैव महानृषिः ।  
आरण्यकेन विधिना राज्ञे सर्वं न्यवेदयत् ॥ २४॥  
  
ततस्ते मुनयः सर्वे परिवार्य नरर्षभम् ।  
उपाविशन्पुरस्कृत्य सप्तर्षय इव ध्रुवम् ॥ २५॥  
  
अपृच्छंश्चैव ते तत्र राजानमपराजितम् ।  
प्रयोजनमिदं सर्वमाश्रमस्य प्रवेशनम् ॥ २६॥  
  
 राजा  
वीर द्युम्न इति ख्यातो राजाहं दिक्षु विश्रुतः ।  
भूरि द्युम्नं सुतं नष्टमन्वेष्टुं वनमागतः ॥ २७॥  
  
एकपुत्रः स विप्राग्र्य बाल एव च सोऽनघ ।  
न दृश्यते वने चास्मिंस्तमन्वेष्टुं चराम्यहम् ॥ २८॥  
  
 र्सभ  
एवमुक्ते तु वचने राज्ञा मुनिरधोमुखः ।  
तूष्णीमेवाभवत्तत्र न च प्रत्युक्तवान्नृपम् ॥ २९॥  
  
स हि तेन पुरा विप्रो राज्ञा नात्यर्थ मानितः ।  
आशा कृशं च राजेन्द्र तपो दीर्घं समास्थितः ॥ ३०॥  
  
प्रतिग्रहमहं राज्ञां न करिष्ये कथं चन ।  
अन्येषां चैव वर्णानामिति कृत्वा धियं तदा ॥ ३१॥  
  
आशा हि पुरुषं बालं लालापयति तस्थुषी ।  
तामहं व्यपनेष्यामि इति कृत्वा व्यवस्थितः ॥ ३२॥  
  
 र्  
आशायाः किं कृशत्वं च किं चेह भुवि दुर्लभम् ।  
ब्रवीतु भगवानेतत्त्वं हि धर्मार्थदर्शिवान् ॥ ३३॥  
  
 र्सभ  
ततः संस्मृत्य तत्सर्वं स्मारयिष्यन्निवाब्रवीत् ।  
राजानं भगवान्विप्रस्ततः कृश तनुस्तनुः ॥ ३४॥  
  
कृशत्वे न समं राजन्नाशाया विद्यते नृप ।  
तस्या वै दुर्लभत्वात्तु प्रार्थिताः पार्थिवा मया ॥ ३५॥  
  
 र्  
कृशाकृशे मया ब्रह्मन्गृहीते वचनात्तव ।  
दुर्लभत्वं च तस्यैव वेद वाक्यमिव द्विज ॥ ३६॥  
  
संशयस्तु महाप्राज्ञ सञ्जातो हृदये मम ।  
तन्मे सत्तम तत्त्वेन वक्तुमर्हसि पृच्छतः ॥ ३७॥  
  
त्वत्तः कृशतरं किं नु ब्रवीतु भगवानिदम् ।  
यदि गुह्यं न ते विप्र लोकेऽस्मिन्किं नु दुर्लभम् ॥ ३८॥  
  
 क्र्ज़ातनु  
दुर्लभोऽप्यथ वा नास्ति योऽर्थी धृतिमिवाप्नुयात् ।  
सुदुर्लभतरस्तात योऽर्थिनं नावमन्यते ॥ ३९॥  
  
संश्रुत्य नोपक्रियते परं शक्त्या यथार्हतः ।  
सक्ता या सर्वभूतेषु साशा कृशतरी मया ॥ ४०॥  
  
एकपुत्रः पिता पुत्रे नष्टे वा प्रोषिते तथा ।  
प्रवृत्तिं यो न जानाति साशा कृशतरी मया ॥ ४१॥  
  
प्रसवे चैव नारीणां वृद्धानां पुत्र कारिता ।  
तथा नरेन्द्र धनिनामाशा कृशतरी मया ॥ ४२॥  
  
 र्सभ  
एतच्छ्रुत्वा ततो राजन्स राजा सावरोधनः ।  
संस्पृश्य पादौ शिरसा निपपात द्विजर्षभे ॥ ४३॥  
  
 राजा  
प्रसादये त्वा भगवन्पुत्रेणेच्छामि सङ्गतिम् ।  
वृणीष्व च वरं विप्र यमिच्छसि यथाविधि ॥ ४४॥  
  
 र्सभ  
अब्रवीच्च हि तं वाक्यं राजा राजीवलोचनः ।  
सत्यमेतद्यथा विप्र त्वयोक्तं नास्त्यतो मृषा ॥ ४५॥  
  
ततः प्रहस्य भगवांस्तनुर्धर्मभृतां वरः ।  
पुत्रमस्यानयत्क्षिप्रं तपसा च श्रुतेन च ॥ ४६॥  
  
तं समानाय्य पुत्रं तु तदोपालभ्य पार्थिवम् ।  
आत्मानं दर्शयामास धर्मं धर्मभृतां वरः ॥ ४७॥  
  
सन्दर्शयित्वा चात्मानं दिव्यमद्भुतदर्शनम् ।  
विपाप्मा विगतक्रोधश्चचार वनमन्तिकात् ॥ ४८॥  
  
एतद्दृष्टं मया राजंस्ततश्च वचनं श्रुतम् ।  
आशामपनयस्वाशु ततः कृशतरीमिमाम् ॥ ४९॥  
  
 भ्  
स तत्रोक्तो महाराज ऋषभेण महात्मना ।  
सुमित्रोऽपनयत्क्षिप्रमाशां कृशतरीं तदा ॥ ५०॥  
  
एवं त्वमपि कौन्तेय श्रुत्वा वाणीमिमां मम ।  
स्थिरो भव यथा राजन्हिमवानचलोत्तमः ॥ ५१॥  
  
त्वं हि द्रष्टा च श्रोता च कृच्छ्रेष्वर्थकृतेष्विह ।  
श्रुत्वा मम महाराज न सन्तप्तुमिहार्हसि ॥ ५२॥  
  
॥ इति ऋषभगीता समाप्ता ॥  
  
  
  
Adhyaya numbers 125, 127, 129 in shAntiparva, Mahabharata critical edition  
(Bhandarkar Oriental Research Institute BORI).  
In Kinjavadekar's edition they are 125-128.  
  
Sunder Hattangadi sunderh at hotmail.com  
  
  
