+++
"Text title" = "shAntigItA"
"File name" = "shAntigItA.itx"
itxtitle = "shAntigItA"
engtitle = "Shanti Gita"
Category = "gItA, giitaa"
Location = "doc_giitaa"
Sublocation = "giitaa"
Language = "Sanskrit"
Subject = "philosophy/hinduism/religion"
"Transliterated by" = "PSA Easwaran psaeaswaran at gmail.com"
"Proofread by" = "PSA Easwaran psaeaswaran at gmail.com"
Description-comments = "From Gita Granthabali in Bengali by Upendranath Mukhopadhyay 1911"
Indexextra = "(scanned)"
"Latest update" = "August 13, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शान्तिगीता"

+++
  
 शान्तिगीता   
  
           मङ्गलाचरणम्  
शान्तायाव्यक्तरूपाय मायाधाराय विष्णवे ।  
स्वप्रकाशाय सत्याय नमोऽस्तु विश्वसाक्षिणे ॥ १॥  
  
वाणी यस्य प्रकटति परं ब्रह्मतत्त्वं सुगूढं  
मुक्तीच्छूनां गमयति पदं पूर्णमानन्दरूपम् ।  
विभ्रान्तानां शमयति मतिं व्याकुलां भ्रान्तिमूलां  
ब्रह्मा ह्येकां विदिशति परं श्रीगुरुं तं नमामि ॥ २॥  
  
  
  
           अथ प्रथमोऽध्यायः ।  
विख्यातः पाण्डवे वंशे नृपेशो जनमेजयः ।  
तस्य पुत्रो महाराजः शतानीको महामतिः ॥ १॥  
  
एकदा सचिवैर्मित्रैर्वेष्टितो राजमन्दिरे ।  
उपविष्टः स्तूयमाने मागधैः सूतवन्दिभिः ॥ २॥  
  
सिंहासनसमारूढो महेन्द्रसदृशप्रभः ।  
नानाकाव्यरसालापैः पण्डितैः सह मोदितः ॥ ३॥  
  
एतस्मिन् समये श्रीमान् शान्तव्रतो महातपाः ।  
समागतः प्रसन्नात्मा तेजोराशिस्तपोनिधिः ॥ ४॥  
  
राजा दर्शनमात्रेण सामात्यमित्रबान्धवैः ।  
प्रोत्थितो भक्तिभावेन हर्षेणोत्फुल्लमानसः ॥ ५॥  
  
प्रणम्य विनयापन्नः प्रह्वीभावेन श्रद्धया ।  
ददौ सिंहासनं तस्मै चोपवेशनकाङ्क्षया ॥ ६॥  
  
पाद्यमर्घ्यं यथायोग्यं भक्तियुक्तेन चेतसा ।  
दिव्यासने समासीनं मुनिं शान्तव्रतं नृपः ॥ ७॥  
  
पप्रच्छ विनतः स्वास्थ्यं कुशलं तपसस्ततः ।  
मुनिः प्रोवाच सर्वत्र सुखं सर्वसुखान्वयात् ॥ ८॥  
  
अस्माकं कुशलं राजन् राज्ञः कुशलतः सदा ।  
स्वाच्छन्द्यं राजदेहस्य राज्यस्य कुशलं वद ॥ ९॥  
  
राजोवाच यत्र ब्रह्मन्नीदृशस्तापसोऽनिशम् ।  
तिष्ठन् विराजते तत्र कुशलं कुशलेप्सया ॥ १०॥  
  
क्षेमयुक्तो प्रसादेन भवतः शुभदृष्टितः ।  
देहे गेहे शुभं राज्ये शान्तिर्मे वर्तते सदा ॥ ११॥  
  
प्रणिपत्य ततो राजा विनयावनतः पुनः ।  
कृताञ्जलिपुटः प्रह्वः प्राह तं मुनिसत्तमम् ॥ १२॥  
  
श्रुता भवत्प्रसादेन तत्त्ववार्ता सुधा पुरा ।  
इदानीं श्रोतुमिच्छामि यच्च सारतरं प्रभो ।  
श्रुत्वा तत् कृतकृत्यः स्यां कृपया वद मे मुने ॥ १३॥  
  
शान्तव्रत उवाच ।  
शृणु राजन् प्रवक्ष्यामि सारं गुह्यतमं परम् ।  
यदुक्तं वासुदेवेन पार्थाय शोकशान्तये ॥ १४॥  
  
शान्तिगीतेति विख्याता सदा शान्तिप्रदायिनी ।  
पुरा श्रीगुरुणा दत्ता कृपया परया मुदा ॥ १५॥  
  
तं ते वक्ष्यामि राजेन्द्र रक्षिता यत्नतो मया ।  
भवद्बुभुत्सया राजन् शृणुष्वावहितः स्थिरः ॥ १६॥  
  
इत्यध्यात्मविद्यायां योगशास्त्रे शान्तिगीतायां  
श्रीवासुदेवर्जुनसंवादे प्रथमोऽध्यायः ॥१॥  
  
  
  
          अथ द्वितीयोऽध्यायः ।  
युद्धे विनिहते पुत्रे शोकविह्वलमर्जुनम् ।  
दृष्ट्वा तं बोधयामास भगवान् मधसूदनः ॥ १॥  
  
श्रीभगवानुवाच ।  
किं शोचसि सखे पार्थ विस्मृतोऽसि पुरोदितम् ।  
मूढप्रायो विमुग्धोऽसि मग्नोऽसि शोकसागरे ॥ २॥  
  
मायिके सत्यवज्ज्ञानं शोकमोहस्य कारणम् ।  
त्वं बुद्धोऽसि च धीरोऽसि शोकं त्यक्त्वा सुखी भव ॥ ३॥  
  
संसारे मायिके घोरे सत्यभावेन मोहितः ।  
ममताबद्धचित्तोऽसि देहाभिमानयोगतः ॥ ४॥  
  
को वासि त्वं कथं जातः कः सुतो वा कलत्रकम् ।  
कथं वा स्नेहबद्धोऽसि क्षणमात्रं विचारय ॥ ५॥  
  
अज्ञानप्रभवं सर्वं जीवा मायावशंगताः ।  
देहाभिमानयोगेन नानादुःखादि भुञ्जते ॥ ६॥  
  
मनःकल्पितसंसारं सत्यं मत्वा मृषात्मकम् ।  
दुःखं सुखं च मन्यन्ते प्रातिकूल्यानुकूल्ययोः ॥ ७॥  
  
ममतापाशसंबद्धः संसारे भ्रमप्रत्यये ।  
अनादिकालतो जीवः सत्यबुद्ध्या विमोहितः ॥ ८॥  
  
त्यक्त्वा गृहं याति नवं पुराणमालम्बते दिव्यगृहं यथान्यत् ।  
जीवस्तथा जीर्णवपुर्विहाय गृह्णाति देहान्तरमाशु दिव्यम् ॥ ९॥  
  
अभावः प्रागभावस्य चावस्थापरिवर्तनात् ।  
परिणामान्विते देहे पूर्वभावो न विद्यते ॥ १०॥  
  
न दृश्यते बाल्यभावो देहस्य यौवनोदये ।  
अवस्थान्तरसम्प्राप्तौ देहः परिणमेद्यतः ॥ ११॥  
  
अतीते बहुले काले दृष्ट्वा न ज्ञायते हि सः ।  
बुद्धेः प्रत्ययमात्रं तत् स एवेति विनिश्चयः ॥ १२॥  
  
न पश्यन्ति बाल्यभावं देहस्य यौवनागमे ।  
सुतस्य जनकस्तेन न शोचति न रोदिति ।  
तथा देहान्तरप्राप्तिर्मत्वा शोकं सखे जहि ॥ १३॥  
  
यत्पश्यसि महाबाहो जगत्तत्प्रातिभासिकम् ।  
संस्कारवशतो बुद्धेर्दृष्टपूर्वेति प्रत्ययः ॥ १४॥  
  
दृष्ट्वा तु शुक्तिरजतं लोभाद्ग्रहीतुमुद्यतः ।  
प्राक् च बोधोदयात् द्रष्टा स्थानान्तरगतस्ततः ॥ १५॥  
  
पुनरागत्य तत्रैव रजतं स प्रपश्यति ।  
पूर्वदृष्टं मन्यमानो रजतं हर्षमोदितः ।  
बुद्धेः प्रत्ययसङ्कल्पात् नास्ति रूपं त्रिकालके ॥ १६॥  
  
देहो भार्या धनं पुत्रस्तरुराजिनिकेतनम् ।  
शुक्तिरजतवत् सर्वं न किञ्चित् सत्यमस्ति तत् ॥ १७॥  
  
सुषुप्तिकाले न हि दृश्यमानं मनःस्थितं सर्वमनन्तविश्वम् ।  
समुत्थिते तन्मनसि प्रभाति चराचरं विश्वमिदं न सत्यम् ॥ १८॥  
  
सदेवासीत्पुरा सृष्टेर्नान्यत् किञ्चिन्मिषत्ततः ।  
न देशो नापि वा कालो नो भूतं नापि भौतिकम् ॥ १९॥  
  
मायाविजृम्भिते तस्मिन् स्रक्फणीवोत्थितं जगत् ।  
तत्सत् मायाप्रभावेन विश्वाकारेण भासते ॥ २०॥  
  
भोक्ता भोगस्तथा भोग्यं कर्ता च करणं क्रिया ।  
ज्ञाता ज्ञानं तथा ज्ञेयं स्वप्नवद्भाति सर्वशः ॥ २१॥  
  
मायानिद्रावशात् स्वप्नः संसारो जीवगः खलु ।  
कारणं ह्यात्मनोऽज्ञानं संसारस्य धनञ्जय ॥ २२॥  
  
अज्ञानं गुणभेदेन शक्तिभेदेन न वै पुनः ।  
मायाऽविद्या भवेदेका चिदाभासेन दीपिता ॥ २३॥  
  
मायाभासेन जीवेशो करोति च पृथग्विधौ ।  
मायाभासो भवेदीशोऽविद्योपाधिश्च जीवकः ॥ २४॥  
  
चिदध्यासाच्चिदाभासो भासितौ चेतनाकृती ।  
मायावच्छिन्नचैतन्यञ्चाभासाध्यासयोगतः ॥ २५॥  
  
ईशः कर्ता ब्रह्म साक्षी मायोपहितसत्तया ।  
अखण्डं सच्चिदानन्दं पूर्वाधिष्ठानमव्ययम् ॥ २६॥  
  
न जायते म्रियाते वा न दह्यते न शोष्यते ।  
अधिकारः सदासङ्गो नित्यमुक्तो निरञ्जनः ।  
इत्युक्तं ते मया पूर्वं स्मृत्वात्मन्यवधारय ॥ २७॥  
  
शुक्रशोणितयोगेन देहोऽयं भौतिकः स्मृतः ।  
बाल्ये बालकरूपोऽसौ यौवने युवकः पुनः ॥ २८॥  
  
गृहीतान्यस्य कन्यां हि पत्नीभावेन मोहितः ।  
पुरा यया न सम्बन्धः सार्द्धाङ्गी सहधर्मिणी ॥ २९॥  
  
तद्गर्भे रेतसा जातः पुत्रश्च स्नेहभाजनः ।  
देहमलोद्भवः पुत्रः कीटवन्मलनिर्मितः ।  
पितरौ ममतापाशं गले बद्ध्वा विमोहितौ ॥ ३०॥  
  
न देहे तव सम्बन्धो न दारेषु सुते न च ।  
पाशबद्धः स्वयं भूत्वा मुग्धोऽसि ममतागुणैः ॥ ३१॥  
  
दुर्जयो ममतापाशश्चाच्छेद्यः सुरमानवैः ।  
मम भार्या ममापत्यः मत्वा मुग्धोऽसि मूढवत् ॥ ३२॥  
  
न त्वं देहो महाबाहो तव पुत्रः कथं वद ।  
सर्वं त्यक्त्वा विचारेण स्वरूपमवधारय ॥ ३३॥  
  
अर्जुन उवाच ।  
किं करोमि जगन्नाथ शोकेन दह्यते मनः ।  
पुत्रस्य गुणकर्माणि रूपं च स्मरतो मम ॥ ३४॥  
  
चिन्तापरं मनो नित्यं धैर्यं न लभते क्षणम् ।  
उपायं वद मे कृष्ण येन शोकः प्रशाम्यति ॥ ३५॥  
  
श्रीभगवानुवाच ।  
मनसि शोकसन्तापौ दह्यमानस्ततो मनः ।  
त्वं पश्यसि महाबाहो द्रष्टासि त्वं मनो न हि ॥ ३६॥  
  
द्रष्टा दृश्यात् पृथक् न्यासात् त्वं पृथक् च विलक्षणः ।  
अविवेकात् मनो भूत्वा दग्धोऽहमिति मन्यसे ॥ ३७॥  
  
अन्तःकरणमेकं तच्चतुर्वृत्तिसमन्वितम् ।  
मनः सङ्कल्परूपं वै बुद्धिश्च निश्चयात्मिका ॥ ३८॥  
  
अनुसन्धानवच्चित्तमहङ्कारोऽभिमानकः ।  
पञ्चभूतांशसंभूता विकारी दृश्यचञ्चलः ॥ ३९॥  
  
यदङ्गमग्निना दग्धं जानाति पुरुषो यथा ।  
तथा मनः शुचा तप्तं त्वं जानासि धनञ्जय ॥ ४०॥  
  
दग्धहस्तो यथा लोको दग्धोऽहमिति मन्यते ।  
अविवेकात्तथा शोकतप्तोऽहमिति मन्यते ॥ ४१॥  
  
जाग्रति जायमानं तत् सुषुप्तौ लीयते पुनः ।  
त्वं च पश्यसि बोधस्त्वं न मनोऽसि शुचालयः ॥ ४२॥  
  
सुषुप्तो मानसे लीने न शोकोऽप्यणुमात्रकः ।  
जाग्रति शोकदुःखादि भवेन्मनसि चोत्थिते ॥ ४३॥  
  
सर्वं पश्यसि साक्षी त्वं तव शोकः कथं वद ।  
शोको मनोमये कोषे दुःखोद्वेगभयादिकम् ॥ ४४॥  
  
स्वरूपोऽनबोधेन तादात्म्याध्यासयोगतः ।  
अविवेकान्मनोधर्मं मत्वा चात्मनि शोचसि ॥ ४५॥  
  
शोकं तरति चात्मज्ञः श्रुतिवाक्यं विनिश्चिनु ।  
अतः प्रयत्नतो विद्वान्नात्मानं विद्धि फाल्गुन ॥ ४६॥  
  
इत्यध्यात्मविद्यायां योगशास्त्रे शान्तिगीतायां  
श्रीवासुदेवर्जुनसंवादे द्वितीयोऽध्यायः ॥२॥  
  
  
  
          अथ तृतीयोऽध्यायः ।  
अर्जुन उवाच ।  
मनोबुद्धीन्द्रियादीनां य आत्मा न हि गोचरः ।  
स कथं लभ्यते कृष्ण तद्ब्रूहि यदुनन्दन ॥ १॥  
  
श्रीभगवानुवाच ।  
आत्मातिसूक्ष्मरूपत्वात् बुद्ध्यादीनामगोचरः ।  
लभ्यते वेदवाक्येन चाचार्यानुग्रहेण च ॥ २॥  
  
महावाक्यविचारेण गुरूपदिष्टमार्गतः ।  
शिष्यो गुणाभिसम्पन्नो लभेत शुद्धमानसः ॥ ३॥  
  
एकार्थबोधकं वेदे महावाक्यचतुष्टयम् ।  
तत्त्वमसि गुरोर्वक्त्रात् श्रुत्वा सिद्धिमवाप्नुयात् ॥ ४॥  
  
गुरुसेवां प्रकुर्वाणो गुरुभक्तिपरायणः ।  
गुरोः कृपावशात् पार्थ लभ्य आत्मा न संशयः ॥ ५॥  
  
आत्मवासनया युक्तो जिज्ञासुः शुद्धमानसः ।  
विषयासक्तिसंत्यक्तः स्वात्मानं वेत्ति श्रद्धया ॥ ६॥  
  
वैराग्यं कारणं चादौ यद्भवेद्बुधिशुद्धितः ।  
कर्मणा चित्तशुद्धिः स्याद्विशेषं शृणु काथ्यते ॥ ७॥  
  
स्ववर्णाश्रमधर्मेण वेदोक्तेन च कर्मणा ।  
निष्कामेन सदाचार ईश्वरं परितोषयेत् ॥ ८॥  
  
कामसङ्कल्पसंत्यागादीश्वरप्रीतिमानसात् ।  
स्वधर्मपालनाच्चैव श्रद्धाभक्तिसमन्वयात् ॥ ९॥  
  
नित्यनैमित्तिकाचारात् ब्रह्मणि कर्मणोऽर्पणात् ।  
देवायतनतीर्थानां दर्शनात् परिसेवनात् ।  
यथाविधि क्रमेणैव बुद्धिशुद्धिः प्रजायते ॥ १०॥  
  
पापेन मलिना बुद्धिः कर्मणा शोधिता यदा ।  
तदा शुद्धा भवेत् सैव मलदोषविवर्जनात् ॥ ११॥  
  
निर्मलायां तत्र पार्थ विवेक उपजायते ।  
किं सत्यं किमसत्यं वेत्यद्यालोचनतत्परः ॥ १२॥  
  
ब्रह्म सत्यं जगन्मिथ्या विवेकाद्दृढनिश्चयः ।  
ततो वैराग्यमासक्तेस्त्यागो मिथ्यात्मकेषु च ॥ १३॥  
  
भोग्यं वै भोगिभोगं विषमयविषयं प्लोषिणी चापि पत्नी  
वित्तं चित्तप्रमाथं निधनकरधनं शत्रुवत् पुत्रकन्ये ।  
मित्रं मित्रोपतापं वनमिव भवनं चान्धवद्बन्धुवर्गाः  
सर्वं त्यक्त्वा विरागी निजहितनिरतः सौख्यलाभे प्रसक्तः ॥ १४॥  
  
भोगासक्ताः प्रमुग्धाः सततधनपरा भ्राम्यमाणा यथेच्छं  
दारापत्यादिरक्ता निजजनभरणे व्यग्रचित्ता विषण्णाः ।  
लप्स्येऽहं कुत्र दर्भं स्मरणमनुदिनं चिन्तया व्याकुलात्मा  
हा हा लोका विमूढाः सुखरसविमुखाः केवला दुःखभाराः ॥ १५॥  
  
ब्रह्मादि स्तम्बपर्यन्तं वस्तु सर्वं जुगुप्सितम् ।  
शुनो विष्ठासमं त्याज्यं भोगवासनया सह ॥ १६॥  
  
नोदेति वासना भोगे घृणा वान्ताशने यथा ।  
ततः शमदमौ चैव मन इन्द्रियनिग्रहः ॥ १७॥  
  
तितिक्षोपरतिश्चैव समाधानं ततः परम् ।  
श्रद्धा श्रुति-गुरोर्वाक्ये विश्वासः सत्यनिश्चयात् ॥ १८॥  
  
संसारग्रन्धिभेदेन मोक्तुमिच्छा मुमुक्षुता ।  
एतत्साधनसम्पन्नो जिज्ञासुर्गुरुमाश्रयेत् ॥ १९॥  
  
ज्ञानदाता गुरुः साक्षात् संसारार्णवतारकः ।  
श्रीगुरुकृपया शिष्यस्तरेत् संसारवारिधिम् ॥ २०॥  
  
विनाचार्यं न हि ज्ञानं न मुक्तिर्नापि सद्गतिः ।  
अतः प्रयत्नतो विद्वान् सेवया तोषयेद्गुरुम् ॥ २१॥  
  
सेवया सम्प्रसन्नात्मा गुरुः शिष्यं प्रबोधयेत् ।  
न त्वं देहो नेन्द्रियाणि न प्राणो न मनोधियः ॥ २२॥  
  
एषां द्रष्टा च साक्षी त्वं सच्चिदानन्दविग्रहः ।  
प्रतिबन्धकशून्यस्य ज्ञानं स्यात् श्रुतिमात्रतः ॥ २३॥  
  
न चेन्मननयोगेन निदिध्यासनतः पुनः ।  
प्रतिबन्धक्षये ज्ञानं स्वयमेवोपजायते ॥ २४॥  
  
विस्मृतं स्वरूपं तत्र लब्ध्वा चामीकरं यथा ।  
कृतार्थः परमानन्दो मुक्तो भवति तत्क्षणम् ॥ २५॥  
  
अर्जुन उवाच ।  
जीवः कर्ता सदा भोक्ता निष्क्रियं ब्रह्म यादव ।  
ऐक्यज्ञानं तयोः कृष्ण विरुद्धत्वात् कथं भवेत् ॥ २६॥  
  
एतन्मे संशयं छिन्धि प्रपन्नोऽहं जनार्दन ।  
त्वां विना संशयच्छेत्ता नास्ति कश्चिद्विनिश्चयः ॥ २७॥  
  
श्रीवासुदेव उवाच ।  
संशोध्य त्वं पदं पूर्वं स्वरूपमवधारयेत् ।  
प्रकारं शृणु वक्ष्यामि वेदवाक्यानुसारतः ॥ २८॥  
  
देहत्रयं जडत्वेन नाश्यत्वेन निरासय ।  
स्थूलं सूक्ष्मं कारणं च पुनः पुनर्विचारय ॥ २९॥  
  
काष्ठादि लोष्टवत् सर्वमनात्मजडनश्वरम् ।  
कदलीदलवत् सर्वं क्रमेणैव परित्यज ॥ ३०॥  
  
तद्बाधस्य हि सीमानं त्यागयोग्यं स्वयम्प्रभम् ।  
त्वमात्मत्वेन संविद्धि चेति त्वं-पद-शोधनम् ॥ ३१॥  
  
तत्पदस्य च पारोक्ष्यं मायोपाधिं परित्यज ।  
तदधिष्ठानचैतन्यं पूर्णमेकं सदव्ययम् ॥ ३२॥  
  
तयोरैक्यं महाबाहो नित्याखण्डावधारणम् ।  
घटाकाशो महाकाश इवात्मानं परात्मनि ।  
ऐक्यमखण्डभावं त्वं ज्ञात्वा तूष्णीं भवार्जुन ॥ ३३॥  
  
ज्ञात्वैवं योगयुक्तात्मा स्थिरप्रज्ञः सदा सुखी ।  
प्रारब्धवेगपर्यन्तं जीवन्मुक्तो विहारवान् ॥ ३४॥  
  
न तस्य पुण्यं न हि तस्य पापं निषेधनं नैव पुनर्न वैधम् ।  
सदा स मग्नः सुखवारिराशौ वपुश्चरेत् प्राक्कृतकर्मयोगात् ॥ ३५॥  
  
इत्यध्यात्मविद्यायां योगशास्त्रे शान्तिगीतायां  
श्रीवासुदेवर्जुनसंवादे तृतीयोऽध्यायः ॥३॥  
  
  
  
          अथ चतुर्थोऽध्यायः ।  
अर्जुन उवाच ।  
योगयुक्तः कथं कृष्ण व्यवहारे चरेद्वद ।  
विना कस्याप्यहङ्कारं व्यवहारो न सम्भवेत् ॥ १॥  
  
श्रीभगवानुवाच ।  
शृणु तत्त्वं महाबाहो गुह्यात् गुह्यतरं परम् ।  
यच्छ्रुत्वा संशयच्छेदात् कृतकृत्यो भविष्यसि ॥ २॥  
  
व्यावहारिकदेहेऽस्मिन्नात्मबुद्ध्या विमोहितः ।  
करोति विविधं कर्म जीवोऽहङ्कारयोगतः ॥ ३॥  
  
न जानाति स्वमात्मानमहं कर्तेति मोहितः ।  
अहङ्कारस्य सद्धर्मं संघातं न विचालयेत् ॥ ४॥  
  
आत्मा शुद्धः सदा मुक्तः सङ्गहीनश्चिदक्रियः ।  
न हि सम्बन्धगन्धं तत् संघातैर्मायिकैः क्वचित् ॥ ५॥  
  
सच्चिदानन्दमात्मानं यदा जानाति निष्क्रियम् ।  
तदा तेभ्यः समुत्तीर्णः स्वस्वरूपे व्यवस्थितम् ॥ ६॥  
  
प्रारब्धात् विचरेद्देहो व्यवहारं करोति च ।  
स्वयं स सच्चिदानन्दो नित्यः सङ्गविवर्जितः ॥ ७॥  
  
अखण्डमद्वयं पूर्णं सदा सच्चित्सुखात्मकम् ।  
देशकालजगज्जीवा न हि तत्र मनागपि ॥ ८॥  
  
मायाकार्यमिदं सर्वं व्यवहारिकमेव तु ।  
इन्द्रजालमयं मिथ्या मायामात्रविजृम्भितम् ॥ ९॥  
  
जाग्रदादि विमोक्षान्तं मायिकं जीवकल्पितम् ।  
जीवस्यानुभवः सर्वः स्वप्नवद्भरतर्षभ ॥ १०॥  
  
न त्वं नाहं न वा पृथ्वी न दारा न सुतादिकम् ।  
भ्रान्तोऽसि शोकसन्तापैः सत्यं मत्वा मृषात्मकम् ॥ ११॥  
  
शोकं जहि महाबाहो ज्ञात्वा मायाविलासकम् ।  
त्वं सदाद्वयरूपोऽसि द्वैतलेशविवर्जितः ।  
द्वैतं मायामयं सर्वं त्वयि न स्पृश्यते क्वचित् ॥ १२॥  
  
एकं न सङ्ख्याबद्धत्वात् न द्वयं तत्र शोभते ।  
एकं स्वजातिहीनत्वाद्विजातिशून्यमद्वयम् ॥ १३॥  
  
केवलं सर्वशून्यत्वादक्षयाच्च सदव्ययम् ।  
तुरीयं त्रितयापेक्षं प्रत्यक् प्रकाशकत्वतः ॥ १४॥  
  
साक्षि-साक्ष्यमपेक्ष्यैव द्रष्टृदृश्यव्यपेक्षया ।  
अलक्ष्यं लक्षणाभावात् ज्ञानं वृत्यधिरूढतः ॥ १५॥  
  
अर्जुन उवाच ।  
का माया वाऽद्भुता कृष्ण काऽविद्या जीवसूतिका ।  
नित्या वाप्यपराऽनित्या कः स्वभावस्तयोर्हरे ॥ १६॥  
  
श्रीभगवानुवाच ।  
शृणु महाद्भुता माया सत्त्वादि त्रिगुणान्विता ।  
उत्पत्तिरहिताऽनादिर्नैसर्गिक्यपि कथ्यते ॥ १७॥  
  
अवस्तु वस्तुवद्भाति वस्तुसत्तासमाश्रिता ।  
सदसद्भ्यामनिर्वाच्या सान्ता च भावरूपिणी ॥ १८॥  
  
ब्रह्माश्रया चिद्विषया ब्रह्मशक्तिर्महाबला ।  
दुर्घटोद्घटनाशीला ज्ञाननाश्या विमोहिनी ॥ १९॥  
  
शक्तिद्वयं हि मायाया विक्षेपावृत्तिरूपकम् ।  
तमोऽधिकावृतिः शक्तिविक्षेपाख्या तु राजसी ॥ २०॥  
  
विद्यारूपा शुद्धसत्त्वा मोहिनी मोहनाशिनी ।  
तमःप्राधान्यतोऽविद्या सावृतिशक्तिमत्त्वतः ॥ २१॥  
  
मायाऽविद्या न वै भिन्ना समष्टि-व्यष्टिरूपतः ।  
मायाविद्या-समष्टिः सा चैकैव बहुधा मता ॥ २२॥  
  
चिदाश्रया चितिभास्या विषयं तां करोति हि ।  
आवृत्य चित्स्वभावं सद्विक्षेपं जनयेत्ततः ॥ २३॥  
  
अर्जुन उवाच ।  
यद्ब्रह्मशक्तिर्या माया सापि नाश्या भवेत् कथम् ।  
यदि मिथ्या हि सा माया नाशस्तस्याः कथं वद ॥ २४॥  
  
श्रीभगवानुवाच ।  
मायाख्यां भावसंयुक्तां कथयामि शृणुष्व मे ।  
प्रकृतिं गुणसाम्यात्तां मायां चाद्भुतकारिणीम् ॥ २५॥  
  
प्रधानमात्मसात्कृत्वा सर्वं तिष्ठेदुदासिनी ।  
विद्या नाश्या तथाऽविद्या शक्तिर्ब्रह्माश्रयत्वतः ॥ २६॥  
  
विना चैतन्यमन्यत्र नोदेति न च तिष्ठति ।  
अत,एव ब्रह्मशक्तिरित्याहुर्ब्रह्मवादिनः ॥ २७॥  
  
शक्तितत्त्वं प्रवक्ष्यामि शृणुष्व तत्समाहितः ।  
ब्रह्मणश्चिज्जडैर्भेदात् द्वे शक्ती परिकीर्तिते ॥ २८॥  
  
चिच्छक्तिः स्वरूपं ज्ञेया माया जडा विकारिणी ।  
कार्यप्रसाधिनी माया निर्विकारा चितिः परा ॥ २९॥  
  
अग्नेर्यथा द्वयी शक्तिर्दाहिका च प्रकाशिका ।  
न हि भिन्नाथवाऽभिन्ना दाहशक्तिश्च पावकात् ॥ ३०॥  
  
न ज्ञायते कथं कुत्र विद्यते दाहतः पुरा ।  
कार्यानुमेया सा ज्ञेया दाहेनानुमितिर्यतः ॥ ३१॥  
  
मणिमन्त्रादियोगेन रुध्यते न प्रकाशते ।  
सा शक्तिरनलाद्भिन्ना रोधनान्न हि तिष्ठति ॥ ३२॥  
  
नोदेति पावकाद्भिन्ना ततोऽभिन्नेति मन्यते ।  
नानले वर्तते सा च न कार्ये स्फोटके तथा ॥ ३३॥  
  
अनिर्वाच्याद्दता चैव मायाशक्तिस्तथेष्यताम् । dda?dhR^i  
या शक्तिर्नानलाद्भिन्ना तां विनाग्निर्न किञ्चन ॥ ३४॥  
  
अनलस्वरूपा ज्ञेया शक्तिः प्रकाशरूपिणी ।  
चिच्छक्तिर्ब्रह्मणस्तद्वत् स्वरूपं ब्रह्मणः स्मृतम् ॥ ३५॥  
  
दाहिकासदृशी माया जडा नाश्या विकारिणी ।  
मृषात्मिका तु याऽवस्तु तन्नाशस्तत्त्वदृष्टितः ॥ ३६॥  
  
मिथ्येति निश्चयात् पार्थ मिथ्यावस्तु विनश्यति ।  
आश्चर्यरूपिणी माया स्वनाशेन हि हर्षदा ॥ ३७॥  
  
अज्ञानात् मोहिनी माया प्रेक्षणेन विनश्यति ।  
मायास्वभावविज्ञानं सान्निध्यं न हि वाञ्छति ॥ ३८॥  
  
महामाया घोरा जनयति महामोहमतुलं  
ततो लोकाः स्वार्थे विवशपतिताः शोकविकलाः ।  
सहन्ते दुःसह्यं जनिमृतिजराक्लेशबहुलं  
सुभुञ्जाना दुःखं न हि गतिपरां जन्मबहुभिः ॥ ३९॥  
  
इत्यध्यात्मविद्यायां योगशास्त्रे श्रीवासुदेवार्जुनसंवादे  
शान्तिगीतायां चतुर्थोऽध्यायः ॥४॥  
  
  
  
          अथ पञ्चमोऽध्यायः ।  
अर्जुन उवाच ।  
मायाऽवस्तु मृषारूपा कार्यं तस्या न सम्भवेत् ।  
वन्ध्यापुत्रो रणे दक्षो जयी युद्धे तथा न किम् ॥ १॥  
  
व्योमारविन्दवासेन यथा वासः सुवासितम् ।  
मायायाः कार्यविस्तारस्तथा यादव मे मतिः ॥ २॥  
  
श्रीभगवानुवाच ।  
दृश्यते कार्यबाहुल्यं मिथ्यारूपस्य भारत ।  
असत्यो भुजगो रज्ज्वां जनयेद्वेपथुं भयम् ॥ ३॥  
  
उत्पादयेद्रूप्यखण्डं शुक्तौ च लोभमोहनम् ।  
सूयते हि मृषामाया व्यवहारास्पदं जगत् ॥ ४॥  
  
तत्त्वज्ञस्य मृषामाया पुरा प्रोक्ता मयानघ ।  
मृषामाया च तत्कार्यं मृषाजीवः प्रपश्यति ।  
सर्वं तत्स्वप्नवद्भानं चैतन्येन विभास्यते ॥ ५॥  
  
अज्ञः सत्यं विजानाति तत्कार्येण विमोहितः ॥ ६॥  
  
प्रबुद्धतत्त्वस्य तु पूर्णबोधे न सत्यमाया न च कार्यमस्याः ।  
तमन्तमःकार्यमसत्यसर्वं न दृश्यते भानुमहाप्रकाशे ॥ ७॥  
  
अर्जुन उवाच ।  
अकर्मकर्मणोर्भेदं पुरोक्तं यत्त्वया हरे ।  
तत्तात्पर्यं सुगूढं यद्विशेषं कथयाधुना ॥ ८॥  
  
श्रीवासुदेव उवाच ।  
कर्मण्यकर्म यः पश्येद्यदुक्तं कुरुनन्दन ।  
शृणुष्वावहितो विद्वन् तत्तात्पर्यं वदामि ते ॥ ९॥  
  
भवति स्वप्ने यत्कर्म शयानस्य न कर्तृता ।  
पश्यत्यकर्म बुद्धः सन्नसङ्गं न फलं यतः ॥ १०॥  
  
स्वप्नव्यापारमिथ्यात्वात् न सत्यं कर्म तत्फलम् ।  
अतोऽकर्मैव तत्कर्म दार्ष्टान्तिकमतः शृणु ॥ ११॥  
  
सङ्घात्यैर्मायिकैः कर्म व्यवहारश्च लौकिकः ।  
मायानिद्रावशात्स्वप्नमनृतं सर्वमेव हि ॥ १२॥  
  
साभासाहङ्कृतिर्जीवः कर्ता भोक्ता च तत्र वै ।  
ज्ञानी प्रबुद्धो निद्रायाः सर्वं मिथ्येति निश्चयी ॥ १३॥  
  
कर्मण्यकर्म पश्येत् स स्वयं साक्षिस्वरूपतः ।  
ज्ञानाभिमानिनस्त्वज्ञास्त्यक्त्वा कर्माण्यवस्थिताः ॥ १४॥  
  
प्रत्यवायाद्भवेद्भोगः ज्ञानी कर्म तमिच्छति ।  
उद्देश्यं सर्ववेदानां सफलं कृत्स्नकर्मणाम् ॥ १५॥  
  
तत्तत्त्वज्ञो यतो विद्वानतः स कृत्स्नकर्मकृत् ।  
सर्वे वेदा यत्र चैकीभवन्तीति प्रमाणतः ।  
उद्देश्यं सर्ववेदानां फलं तत्कृत्स्नकर्मणाम् ॥ १६॥  
  
अज्ञानिनां जगत् सत्यं तत्तुच्छं हि विचारिणाम् ।  
विज्ञानां मायिकं मिथ्या त्रिविधो भावनिर्णयः ॥ १७॥  
  
अर्जुन उवाच ।  
ज्ञात्वा तत्त्वमिदं सत्यं कृतार्थोऽहं न संशयः ।  
अन्यत् पृच्छामि तत्तथ्यं कथयस्व सविस्तरम् ॥ १८॥  
  
सर्वकर्म परित्यज्य मामेकं शरणं व्रज ।  
पुरा प्रोक्तस्य तात्पर्यं श्रोतुमिच्छामि तद्वद ॥ १९॥  
  
श्रीभगवानुवाच ।  
नित्यं नैमित्तिकं कार्यं स्वाभाव्यं च निषेधितम् ।  
एतत् पञ्चविधं कर्म विशेषं शृणु कथ्यते ॥ २०॥  
  
कर्तुं विधानं यद्वेदे नित्यादि विहितं मतम् ।  
निवारयति यद्वेदस्तन्निषिद्धं परन्तप ।  
वेदः स्वाभाविके सर्वं औदसीन्यावलम्बितः ॥ २१॥  
  
प्रत्यवायो भवेद्यस्याऽकरणे नित्यमेव तत् ।  
फलं नास्तीति नित्यस्य केचिद्वदन्ति पण्डिताः ॥ २२॥  
  
न सत् तद्युक्तितः पार्थ कर्तव्यं निष्फलं कथम् ।  
न प्रवृत्तिः फलाभावे तां विनाचरणं न हि ॥ २३॥  
  
नित्येनैव देवलोकं तथैव बुद्धिशोधनम् ।  
फलमकरणे पापं प्रत्यवायाच्च दृश्यते ॥ २४॥  
  
प्रत्यवायः फलं पापं फलाभावे न सम्भवेत् ।  
नाभावाज्जायते भावो फलाभावो न सम्मतः ॥ २५॥  
  
नैमित्तिकं निमित्तेन कर्तव्यं विहितं सदा ।  
चन्द्रसूर्यग्रहे दानं श्राद्धादि तर्पणं यथा ॥ २६॥  
  
काम्यं तत् कामनायुक्तं स्वर्गादिसुखसाधनम् ।  
धनागमश्च कुशलं समृद्धिर्जय ऐहिके ॥ २७॥  
  
तद्बन्धदृढताहेतुः सत्यबुद्धेस्तु संसृतौ ।  
अतः प्रयत्नतस्त्याज्यः काम्यञ्चैव निषेधितम् ॥ २८॥  
  
अधिकारिविशेषे तु काम्यस्याप्युपयोगिता ।  
कामनासिद्धिरुक्तत्वात् काम्ये लोभप्रदर्शनात् ॥ २९॥  
  
प्रवृत्तिजननाच्चैव लोभवाक्यं प्रलोभनात् ।  
बहिर्मुखानां दुर्वृत्तिनिवृत्तिः काम्यकर्मभिः ॥ ३०॥  
  
सत्प्रवृत्तिविवृद्ध्यर्थं विधानं काम्यकर्मणाम् ।  
काम्योऽवान्तरभोगश्च तदन्ते बुद्धिशोधनम् ॥ ३१॥  
  
ईश्वराराधनादुग्धं कामनाजलमिश्रितम् ।  
वैराग्यानलतापेन तज्जलं परिशोष्यते ॥ ३२॥  
  
ईश्वराराधना तत्र दुग्धवदवशिष्यते ।  
तेन शुद्धं भवेच्चित्तं तात्पर्यं कामकर्मणः ॥ ३३॥  
  
कर्मबीजादिहैकस्माज्जायते चाङ्कुरद्वयम् ।  
अपूर्वमेकमपरा वासना परिकीर्तिता ॥ ३४॥  
  
भवत्यपूर्वतो भोगो दत्वा भोगं स नश्यति ।  
वासना सूयते कर्म शुभाशुभविभेदतः ॥ ३५॥  
  
वासनया भवेत् कर्म कर्मणा वासना पुनः ।  
एताभ्यां भ्रमितो जीवः संसृतेर्न निवर्तते ॥ ३६॥  
  
दुःखहेतुस्ततः कर्म जीवानां पदशृङ्खलम् ।  
चिन्ता वैषम्यचित्तस्य अशेषदुःखकारणम् ॥ ३७॥  
  
सर्वं कर्म परित्यज्य एकं मां शरणं व्रजेत् ।  
मांशब्दस्तत्त्वदृष्ट्या तु न हि सङ्घातदृष्टितः ॥ ३८॥  
  
एकोऽहं सच्चिदानन्दस्तात्पर्येण तमाश्रय ।  
सदेकासीदिति श्रौतं प्रमाणमेकशब्दके ।  
एकं मां सर्वभूतेषु यः पश्यति स पश्यति ॥ ३९॥  
  
सर्वकर्म महाबाहो त्यजेत् सन्न्यासपूर्वकम् ।  
सर्वकर्म तथा चिन्तां त्यक्त्वा सन्न्यासयोगतः ।  
जानीयादेकमात्मानं सदा तच्चित्तसंयतः ॥ ४०॥  
  
विधिना कर्मसंत्यागः सन्न्यासेन विवेकतः ।  
अवैधं स्वेच्छया कर्म त्यक्त्वा पापेन लिप्यते ॥ ४१॥  
  
आत्मज्ञानं विना न्यासं पातित्यायैव कल्प्यते ।  
कर्म ब्रह्मोभयभ्रष्टो नद्यां द्विकूलवर्जितः ।  
अहङ्कारमहाग्राहग्रस्यमानो विनश्यति ॥ ४२॥  
  
जाठरे भरणे रक्तः संसक्तः सञ्चये तथा ।  
पराङ्मुखः स्वात्मतत्त्वे स सन्न्यासी विडम्बितः ॥ ४३॥  
  
सर्वकर्मविरागेण सन्न्यसेद्विधिपूर्वकम् ।  
अथवा सन्न्यसेत् कर्म जन्महेतुं हि सर्वतः ॥ ४४॥  
  
एकं मां संश्रयेत् पार्थ सच्चिदानन्दमव्ययम् ।  
अहंपदस्य लक्ष्यं तदहमः साक्षि निष्कलम् ॥ ४५॥  
  
आत्मानं ब्रह्मरूपेण ज्ञात्वा मुक्तो भवार्जुन ॥ ४६॥  
  
देहात्ममानिनां दृष्टिर्देहेऽहंममशब्दतः ।  
कुबुद्धयो न जानन्ति मम भावमनामयम् ॥ ४७॥  
  
चैतन्यं त्वमहं सर्वं स्वरूपमवलोकय ।  
इति ते कथितं तत्त्वं सर्वसारमनुत्तमम् ॥ ४८॥  
  
इत्यध्यात्मविद्यायां योगशास्त्रे श्रीवासुदेवार्जुनसंवादे  
शान्तिगीतायां पञ्चमोऽध्यायः ॥५॥  
  
  
  
          अथ षष्ठोऽध्यायः ।  
अर्जुन उवाच ।  
किं कर्तव्यं विदां कृष्ण किं निरुद्धं वदस्व मे ।  
विशेषलक्षणं तेषां विस्तरेण प्रकाशय ॥ १॥  
  
श्रीकृष्ण उवाच ।  
कर्तव्यं वाप्यकर्तव्यं नास्ति तत्त्वविदां सखे ।  
तेऽकर्तारो ब्रह्मरूपा निषेधविधिवर्जिताः ॥ २॥  
  
वेदः प्रभुर्न वै तेषां नियोजननिषेधने ।  
स्वयं ब्रह्म सदानन्दा विश्रान्ताः परमात्मनि ॥ ३॥  
  
न प्रवृत्तिर्निवृत्तिर्वा शुभे वाप्यशुभे तथा ।  
फलं भोगस्तथा कर्म नादेहस्य भवेत्क्वचित् ॥ ४॥  
  
देहः प्राणो मनो बुद्धिश्चित्ताहङ्कारमिन्द्रियम् ।  
दैवं च वासना चेष्टा तद्योगात् कर्म सम्भवेत् ॥ ५॥  
  
ज्ञानी सर्वं विचारेण निरस्य जडबोधतः ।  
स्वरूपे सच्चिदानन्दे विश्रान्तश्चाद्वयत्वतः ॥ ६॥  
  
कर्मलेशो भवेन्नास्य निष्क्रियात्मतया यतेः ।  
तस्यैव फलभोगः स्याद्येन कर्म कृतं भवेत् ॥ ७॥  
  
शरीरे सति यत्कर्म भवतीति प्रपश्यसि ।  
अहङ्कारश्च साभासः कर्ता भोक्तात्र कर्मणः ॥ ८॥  
  
साक्षिणा भास्यते सर्वं ज्ञानी साक्षी स्वयंप्रभः ।  
सङ्गस्पर्शौ ततो न स्तो भानुवल्लोककर्मभिः ॥ ९॥  
  
विचरति गृहकार्ये त्यक्तदेहाभिमानो  
विहरति जनसङ्गे लोकयात्रानुरूपम् ।  
पवनसमविहारी रागसङ्गादिमुक्तो  
विलसति निजरूपे तत्त्वविद्व्यक्तलिङ्गः ॥ १०॥  
  
लक्षणं किं ते वक्ष्यामि स्वभावतो विलक्षणः ।  
भावातीतस्य को भावः किमलक्ष्यस्य लक्षणम् ॥ ११॥  
  
विहरेद्विविधैर्भावैर्भावाभावविवर्जितः ।  
सर्वाचारानतीतः स नानाचारैश्चरेद्यतिः ॥ १२॥  
  
प्रारब्धैर्नीयते देहः कञ्चुकं पवनैर्यथा ।  
भोगे नियोज्यते काले यथायोग्यं शरीरकम् ॥ १३॥  
  
नानावेशधरो योगी विमुक्तः सर्ववेशतः ।  
क्वचिद्भिक्षुः क्वचिन्नग्नो भोगे मग्नमनाः क्वचित् ॥ १४॥  
  
शैलूषसदृशो वेशैर्नानारूपधरः सदा ।  
भिक्षाचाररतः कश्चित् कश्चित्तु राजवैभवः ॥ १५॥  
  
कश्चिद्भोगरतः कामी कश्चिद्वैराग्यमाश्रितः ।  
दिव्यवासाश्चीराच्छन्नो दिग्वासा बद्धमेखलः ॥ १६॥  
  
कश्चित् सुगन्धलिप्ताङ्गः कश्चिद्भस्मानुलेपितः ।  
कश्चिद्भोगविहारी च युवती-यान-ताम्बूलैः ॥ १७॥  
  
कश्चिदुन्मत्तवद्वेशः पिशाच इव वा वने ।  
कश्चिन्मौनी भवेत् पार्थ कश्चिद्वक्तातितार्किकः ॥ १८॥  
  
कश्चिच्छुभाशीः सत्पात्रः कश्चित्तद्भाववर्जितः ।  
कश्चिद्गृही वनस्थोऽन्यः कश्चिन्मूढोऽपरः सुखी ॥ १९॥  
  
इत्यादि विविधैर्भावैश्चरन्ति ज्ञानिनो भुवि ।  
अव्यक्ता व्यक्तलिङ्गश्च भ्रमन्ति भ्रमवर्जिताः ॥ २०॥  
  
नानाभावेन वेशेन चरन्ति गतसंशयाः ।  
न ज्ञायते तु तान् दृष्ट्वा किञ्चिच्चिह्नञ्च बाह्यतः ॥ २१॥  
  
देहात्मबुद्धितो लोके बाह्यलक्षणमीक्षते ।  
अन्तर्भावे न वै वेद्यो बहिर्लक्षणतः क्वचित् ॥ २२॥  
  
यो जानाति स जानाति नान्ये वादरता जनाः ।  
शास्त्रारण्ये भ्रमन्ते ते न तेषां निष्कृतिः क्वचित् ॥ २३॥  
  
दुष्प्राप्यतत्त्वं बहुना धनेन लभ्यं परं जन्मशतेन चैव ।  
भाग्यं यदि स्याच्छुभसञ्चयेन पुण्येन चाचार्यकृपावशेन ॥ २४॥  
  
यदि सर्वं परित्यज्य मयि भक्तिपरायणः ।  
साधयेदेकचित्तेन साधनानि पुनः पुनः ॥ २५॥  
  
विधाय कर्म निष्कामं सत्प्रीति-लाभ-मानसः ।  
मयि कृत्वार्पणं सर्वं चित्तशुद्धिरवाप्यते ॥ २६॥  
  
ततो विवेकसम्प्राप्तः साधनानि समाचरेत् ।  
आत्मवासनया युक्तो बुभुत्सुर्व्यग्रमानसः ॥ २७॥  
  
संश्रयेत् सद्गुरुं प्राज्ञं दम्भादिदोषवर्जितः ।  
गुरुसेवारतो नित्यं तोषयेद्गुरुमीश्वरम् ।  
तत्त्वातीतो भवेत्तत्त्वं लब्ध्वा गुरुप्रसादतः ॥ २८॥  
  
गुरौ प्रसन्ने परतत्त्वलाभस्ततः क्व तापो भवबन्धमुक्तः ।  
विमुक्तसङ्गः परमात्मरूपो न संसरेत् सोऽपि पुनर्भवाब्धौ ॥ २९॥  
  
ज्ञानी कश्चिद्विरक्तः प्रविरतविषयस्त्यक्तभोगो निराशः  
कश्चिद्भोगी प्रसिद्धो विचरति विषये भोगरागप्रसक्तः ।  
प्रारब्धस्तत्र हेतुर्जनयति विविधा वासनाः कर्मयोगात्  
प्रारब्धे यस्य भोगः स यतति विभवे भोगहीनो विरक्तः ॥ ३०॥  
  
प्रारब्धाद्वासना चेच्छा प्रवृत्तिर्जायते नृणाम् ।  
प्रवृत्तो वा निवृत्तो वा प्रभुत्वं तस्य सर्वतः ॥ ३१॥  
  
भोगो ज्ञानं भवेद्देहे एकेनारब्धकर्मणा ।  
प्रारब्धं भोगदं लोके दत्वा भोगं विनश्यति ॥ ३२॥  
  
प्रारब्धं लक्ष्यसम्पन्ने घटवज्ज्ञानजन्मतः ।  
शेषस्तिष्ठेत्समुत्पन्ने घटे चक्रस्य वेगवत् ॥ ३३॥  
  
प्रारब्धं विदुषाः पार्थ ज्ञानोत्तरमृषात्मकम् ।  
कर्तुं नातिशयं किञ्चित् प्रारब्धं ज्ञानिनां क्षमम् ॥ ३४॥  
  
तद्देहारम्भिका शक्तिर्भोगदानाय देहिनाम् ।  
दद्याज्ज्ञानोत्तरं भोगं देहाभासं विधाय तत् ॥ ३५॥  
  
आभासशरीरे भोगो भवेत् प्रारब्धकल्पिते ।  
मुक्तो ज्ञानदशायान्तु तत्त्वज्ञो भोगवर्जितः ॥ ३६॥  
  
इत्यध्यात्मविद्यायां योगशास्त्रे श्रीवासुदेवार्जुनसंवादे  
शान्तिगीतायां षष्ठोऽध्यायः ॥६॥  
  
  
  
          अथ सप्तमोऽध्यायः ।  
श्रीभगवनुवाच ।  
सारं तत्त्वं प्रवक्ष्यामि तच्छृणुष्व सखेऽर्जुन ।  
अतिगुह्यं महत्पूर्णं यच्छ्रुत्वा मुच्यते नरः ॥ १॥  
  
पूर्णं चैतन्यमेकं सत्ततोऽन्यन्न हि किञ्चन ।  
न माया नेश्वरो जीवो देशः कालश्चराचरम् ॥ २॥  
  
न त्वं नाहं न वा पृथ्वी नेमे लोका भुवादयः ।  
किञ्चिन्नास्त्यपि लेशेन नास्ति नास्तीति निश्चिनु ॥ ३॥  
  
केवलं ब्रह्ममात्रं सन्नान्यदस्तीति भावय ।  
पश्यसि स्वप्नवत्सर्वं विवर्तं चेतने खलु ॥ ४॥  
  
विषयं देशकालादिं भोक्तृज्ञातृक्रियादिकम् ।  
मिथ्या तत्स्वप्नवद्भानं न किञ्चिन्नापि किञ्चन ॥ ५॥  
  
यत्सत्त्वं सततं प्रकाशममलं संसारधारावहं  
नान्यत् किञ्च तरङ्गफेनसलिलं सत्तैव विश्वं तथा ।  
दृश्यं स्वप्नमयं न चास्ति विततं मायामयं दृश्यते  
चैतन्यं विषयो विभाति बहुधा ब्रह्मादिकं मायया ॥ ६॥  
  
विश्वं दृश्यमसत्यमेतदखिलं मायाविलासास्पदं  
आत्माऽज्ञाननिदानभानमनृतं सद्वच्च मोहालयम् ।  
बाध्यं नाश्यमचिन्त्यचित्ररचितं स्वप्नोपमं तद्ध्रुवम्  
आस्थां तत्र जहि स्वदुःखनिलये रज्ज्वां भुजङ्गोपमे ॥ ७॥  
  
अर्जुन उवाच ।  
निर्गुणं परमं ब्रह्म निर्विकारं विनिष्क्रियम् ।  
जगत्सृष्टिः कथं तस्माद्भवति तद्वदस्व मे ॥ ८॥  
  
श्रीभगवानुवाच ।  
सृष्टिर्नास्ति जगन्नास्ति जीवो नास्ति तथेश्वरः ।  
मायया दृश्यते सर्वं भास्यते ब्रह्मसत्तया ॥ ९॥  
  
यथा स्तिमितगम्भीरे जलराशौ महार्णवे ।  
समीरणवशाद्वीचिर्न वस्तु सलिलेतरत् ॥ १०॥  
  
तथा हि पूर्णचैतन्ये मायया दृश्यते जगत् ।  
न तरङ्गो जलाद्भिन्नो ब्रह्मणोऽन्यज्जगन्न हि ॥ ११॥  
  
चैतन्यं विश्वरूपेण भासते मायया तथा ।  
किञ्चिद्भवति नो सत्यं स्वप्नकर्मेव निद्रया ॥ १२॥  
  
यावन्निद्रा ऋतं तावत् तथाऽज्ञानादिदं जगत् ।  
न माया कुरुते किञ्चिन्मायावी न करोत्यणु ।  
इन्द्रजालसमं सर्वं बद्धदृष्टिः प्रपश्यति ॥ १३॥  
  
अज्ञानजनबोधार्थं बाह्यदृष्ट्या श्रुतीरितम् ।  
बालानां प्रीतये यद्वद्धात्री जल्पति कल्पितम् ।  
तत्प्रकारं प्रवक्ष्यामि शृणुष्व कुन्तिनन्दन ॥ १४॥  
  
चैतन्ये विमले पूर्णे कस्मिन् देशेऽणुमात्रकम् ।  
अज्ञानमुदितं सत्तां चैतन्यस्फूर्तिमाश्रितम् ॥ १५॥  
  
तदज्ञानं परिणतं स्वस्यैव शक्तिभेदतः ।  
मायारूपा भवेदेका चाविद्यारूपिणीतरा ॥ १६॥  
  
सत्त्वप्रधानमायायां चिदाभासो विभासितः ।  
चिदध्यासाच्चिदाभास ईश्वरोऽभूत्स्वमायया ॥ १७॥  
  
मायावृत्या भवेदीशः सर्वज्ञः सर्वशक्तिमान् ।  
इच्छादि सर्वकर्तृत्वं मायावृत्या तथेश्वरे ॥ १८॥  
  
ततः सङ्कल्पवानीशस्तद्वृत्या स्वेच्छया स्वतः ।  
बहुः स्यामहमेवैकः सङ्कल्पोऽस्य समुत्थितः ॥ १९॥  
  
मायाया उद्गतः कालो महाकाल इति स्मृतः ।  
कालशक्तिर्महाकाली चाद्या सद्यसमुद्भवात् ॥ २०॥  
  
कालेन जायते सर्वं काले च परितिष्ठति ।  
काले विलयमाप्नोति सर्वे कालवशानुगाः ॥ २१॥  
  
सर्वव्यापी महाकालो निराकारो निरामयः ।  
उपाधियोगतः कालो नानाभावेन भासते ॥ २२॥  
  
निमेषादिर्युगः कल्पः सर्वं तस्मिन् प्रकाशितम् ।  
कालतोऽभून्महत्तत्त्वं महत्तत्त्वादहङ्कृतिः ॥ २३॥  
  
त्रिविधः सोऽप्यहङ्कारः सत्त्वादिगुणभेदतः ।  
अहङ्काराद्भवेत् सूक्ष्मतन्मात्राण्यपि पञ्च वै ॥ २४॥  
  
सूक्ष्माणि पञ्चभूतानि स्थूलानि व्याकृतानि तु ।  
सत्त्वांशात् सूक्ष्मभूतानां क्रमाद्धीन्द्रियपञ्चकम् ।  
अन्तःकरणमेकं तत् समष्टिगुणतत्त्वतः ॥ २५॥  
  
कर्मेन्द्रियाणि रजसः प्रत्येकं भूतपञ्चकात् ।  
पञ्चवृत्तिमयः प्राणः समष्टिः पञ्चराजसैः ॥ २६॥  
  
पञ्चीकृतं तामसांशं तत्पञ्चस्थूलतां गतम् ।  
स्थूलभूतात् स्थूलसृष्टिर्ब्रह्माण्डशरीरादिकम् ॥ २७॥  
  
मायोपाधिर्भवेदीशश्चाविद्या जीवकारणम् ।  
शुद्धसत्त्वाधिका माया चाविद्या सा तमोमयी ॥ २८॥  
  
मलिनसत्त्वप्रधाना ह्यविद्याऽऽवरणात्मिका ।  
चिदाभासस्तत्र जीवः स्वल्पज्ञश्चापि तद्वशः ।  
चैतन्ये कल्पितं सर्वं बुद्बुदा इव वारिणि ॥ २९॥  
  
तैलबिन्दुर्यथा क्षिप्तः पतितः सरसीजले ।  
नानारूपेण विस्तीर्णो भवेत्तन्न जलं तथा ॥ ३०॥  
  
अनन्तपूर्णचैतन्ये महामाया विजृम्भिता ।  
कस्मिन् देशे चाणुमात्रं बिभृता नामरूपतः ॥ ३१॥  
  
न मायातिशयं कर्तुं ब्रह्मणि कश्चिदर्हति ।  
चैतन्यं स्वबलेनैव नानाकारं प्रदर्शयेत् ॥ ३२॥  
  
विवर्तं स्वप्नवत्सर्वमधिष्ठाने तु निर्मले ।  
आकाशे धूमवन्माया तत्कार्यमपि विस्तृतम् ।  
सङ्गः स्पर्शस्ततो नास्ति नाम्बरं मलिनं ततः ॥ ३३॥  
  
कार्यानुमेया सा माया दाहकानलशक्तिवत् ।  
अधिज्ञैरनुमीयेत जगद्दृष्ट्यास्य कारणम् ॥ ३४॥  
  
न माया चैतन्ये न हि दिनमणावन्धकारप्रवेशः  
दिवान्धाः कल्पन्ते दिनकरकरे शार्वरं घोरदृष्ट्या ।  
न सत्यं तद्भावः स्वमतिविषयं नास्ति तल्लेशमात्रः  
तथा मूढाः सर्वे मनसि सततं कल्पयन्त्येव माया ॥ ३५॥  
  
स्वसत्ताहीनरूपत्वादवस्तुत्वात्तथैव च ।  
अनात्मत्वाज्जडत्वाच्च नास्ति मायेति निश्चिनु ॥ ३६॥  
  
माया नास्ति जगन्नास्ति नास्ति जीवस्तथेश्वरः ।  
केवलं ब्रह्ममात्रत्वात् स्वप्नकल्पेव कल्पना ॥ ३७॥  
  
एकं वक्त्रं न योग्यं तद्द्वितीयं कुत इष्यते ।  
संख्याबद्धं भवेदेकं ब्रह्मणि तन्न शोभते ॥ ३८॥  
  
लेशमात्रं न हि द्वैतं द्वैतं न सहते श्रुतिः ।  
शब्दातीतं मनोऽतीतं वाक्यातीतं सदामलम् ।  
उपमाभावहीनत्वादीदृशस्तादृशो न हि ॥ ३९॥  
  
न हि तत् श्रूयते श्रोत्रैर्न स्पृश्यते त्वचा तथा ।  
न हि पश्यति चक्षुस्तद्रसनास्वादयेन्न हि ।  
न च जिघ्रति तद्घ्राणं न वाक्यं व्याकरोति च ॥ ४०॥  
  
सद्रूपो ह्यविनाशित्वात् प्रकाशत्वाच्चिदात्मकः ।  
आनन्दः प्रियरूपत्वान्नात्मन्यप्रियता क्वचित् ॥ ४१॥  
  
व्यापकत्वादधिष्ठानाद्देहस्यात्मेति कथ्यते ।  
बृंहणत्वाद्बृहत्वाच्च ब्रह्मेति गीयते श्रुतौ ॥ ४२॥  
  
यदा ज्ञात्वा स्वरूपं स्वं विश्रान्तिं लभसे सखे ।  
तदा धन्यः कृतार्थः सन् जीवन्मुक्तो भविष्यसि ॥ ४३॥  
  
मोक्षरूपं तमेवाहुर्योगिनस्तत्त्वदर्शिनः ।  
स्वरूपज्ञानमात्रेण लाभस्तत्कण्ठहारवत् ॥ ४४॥  
  
प्रबुद्धतत्त्वस्य तु पूर्णबोधे न सत्यमाया न च कार्यमस्याः ।  
तमस्तमःकार्यमसत्यसर्वं न दृश्यते भानोर्महाप्रकाशे ॥ ४५॥  
  
अतस्ततो नास्ति जगत्प्रसिद्धं शुद्धे परे ब्रह्मणि लेशमात्रम् ।  
मृषामयं कल्पितनामरूपं रज्ज्वां भुजङ्गो मृदि कुम्भभाण्डम् ॥ ४६॥  
  
इत्यध्यात्मविद्यायां योगशास्त्रे श्रीवासुदेवार्जुनसंवादे  
शान्तिगीतायां सप्तमोऽध्यायः ॥७॥  
  
  
  
          अथाष्टमोऽध्यायः ।  
अर्जुन उवाच ।  
किं लक्ष्यं स्वात्मरूपेण यद्ब्रह्म कथ्यते विदा ।  
यज्ज्ञात्वा ब्रह्मरूपेण स्वात्मानं वेद्मि तद्वद ॥ १॥  
  
श्रीभगवनुवाच ।  
अङ्गुष्ठमात्रः पुरुषो हृत्पद्मे यो व्यवस्थितः ।  
तमात्मानञ्च वेत्तारं विद्धि बुद्ध्या सुसूक्ष्मया ॥ २॥  
  
हृदयकमलं पार्थ अङ्गुष्ठपरिमाणतः ।  
तत्र तिष्ठति यो भाति वंशपर्वणीवाम्बरम् ।  
अङ्गुष्ठमात्रं पुरुषं तेनैव वदति श्रुतिः ॥ ३॥  
  
महाकाशे घटे जातेऽवकाशो घटमध्यगः ।  
घटावच्छिन्न आकाशः कथ्यते लोकपण्डितैः ॥ ४॥  
  
कूटस्थोऽपि तथा बुद्धिः कल्पिता तु यदा भवेत् ।  
तदा कूटस्थचैतन्यः बुद्ध्यन्तस्थं विभासते ।  
बुद्ध्यवच्छिन्नचैतन्यं जीवलक्ष्यं त्वमेव हि ॥ ५॥  
  
प्रज्ञानं तच्च गायन्ति वेदशास्त्रविशारदाः ।  
आनन्दं ब्रह्मशब्दाभ्यां विशेषणविशेषितम् ॥ ६॥  
  
शृणोति येन जानाति पश्यति च विजिघ्रति ।  
स्वादास्वादं विजानाति शीतञ्चोष्णादिकं तथा ॥ ७॥  
  
चैतन्यं वेदनारूपं तत्सर्ववेदनाश्रयम् ।  
अलक्ष्यं शुद्धचैतन्यं कूटस्थं लक्षयेत् श्रुतिः ॥ ८॥  
  
बुद्ध्यावच्छिन्नचैतन्यं वृत्यारूढं यदा भवेत् ।  
ज्ञानशब्दाभिधं तर्हि तेन चैतन्यबोधनम् ॥ ९॥  
  
यदा वृत्तिः प्रमाणेन विषयेणैकतां व्रजेत् ।  
वृत्तविषयचैतन्ये एकत्वेन फलोदयः ॥ १०॥  
  
तदा वृत्तिलये प्राप्ते ज्ञानं चैतन्यमेव तत् ।  
प्रबोधनाय चैतन्यं ज्ञानशब्देन कथ्यते ॥ ११॥  
  
शृणोषि वीक्षसे यद्यत्तत्र संविदनुत्तमा ।  
अनुस्यूततया भाति तत्तत्सर्वप्रकाशिका ॥ १२॥  
  
संविदं तां विचारेण चैतन्यमवधारय ।  
तत्र पश्यसि यद्वस्तु जानामीति विभासते ।  
तद्धि संवित्प्रभावेन विज्ञेयं स्वरूपं ततः ॥ १३॥  
  
सर्वं निरस्य दृश्यत्वादनात्मत्वाज्जडत्वतः ।  
तमविच्छिन्नमात्मानं विद्धि सुसूक्ष्मया धिया ॥ १४॥  
  
या संवित् सैव हि त्वात्मा चैतन्यं ब्रह्म निश्चिनु ।  
त्वंपदस्य च लक्ष्यं तज्ज्ञातव्यं गुरुवाक्यतः ॥ १५॥  
  
घटाकाशो महाकाश इव जानीहि चैकताम् ।  
अखण्डत्वं भवेदैक्यं ज्ञात्वा ब्रह्ममयो भव ॥ १६॥  
  
कुम्भाकाशमहाकाशो यथाऽभिन्नो स्वरूपतः ।  
तथात्मब्रह्मणोऽभेदं ज्ञात्वा पूर्णो भवार्जुन ॥ १७॥  
  
नानाधारे यथाकाशः पूर्ण एको हि भासते ।  
तथोपाधिषु सर्वत्र चैकात्मा पूर्णनिरद्वयः ॥ १८॥  
  
यथा दीपसहस्रेषु वह्निरेको हि भास्वरः ।  
तथा सर्वशरीरेषु ह्येकात्मा चित्सदव्ययः ॥ १९॥  
  
सहस्रधेनुषु क्षीरं सर्पिरेकं न भिद्यते ।  
नानारणिप्रस्तरेषु कृशानुर्भेदवर्जितः ॥ २०॥  
  
नानाजलाशयेष्वेवं जलमेकं स्फुरत्यलम् ।  
नानावर्णेषु पुष्पेषु ह्येकं तन्मधुरं मधु ॥ २१॥  
  
इक्षुदण्डेष्वसंख्येषु चैकं हि रसमैक्षवम् ।  
तथा हि सर्वभावेषु चैतन्यं पूर्णमद्वयम् ॥ २२॥  
  
अद्वये पूर्णचैतन्ये कल्पितं माययाखिलम् ।  
मृषा सर्वमधिष्ठानं नानारूपेण भासते ॥ २३॥  
  
अखण्डे विमले पूर्णे द्वैतगन्धविवर्जिते ।  
नान्यत्किञ्चित्केवलं सन्नानाभावेन राजते ॥ २४॥  
  
स्वप्नवद्दृश्यते सर्वं चिद्विवर्तं चिदेव हि ।  
केवलं ब्रह्ममात्रन्तु सच्चिदानन्दमव्ययम् ॥ २५॥  
  
सच्चिदानन्दशब्देन तल्लक्ष्यं लक्षयेत् श्रुतिः ।  
अक्षरमक्षरातीतं शब्दातीतं निरञ्जनम् ।  
तत्स्वरूपं स्वयं ज्ञात्वा ब्रह्मवित्त्वं परित्यज ॥ २६॥  
  
अभिमानावृतिर्मुख्या तेनैव स्वरूपावृतिः ।  
पञ्चकोशेष्वहङ्कारः कर्तृभावेन राजते ॥ २७॥  
  
ब्रह्मवित्त्वाभिमानं यद्भवेद्विज्ञानसंज्ञिते ।  
अहङ्कारस्य तद्धर्म पिहिते स्वरूपेऽमले ॥ २८॥  
  
अतः संत्यज्य तद्भावं केवलं स्वरूपे स्थितम् ।  
तत्त्वज्ञानमिति प्राहुर्योगिनस्तत्त्वदर्शिनः ॥ २९॥  
  
अन्धकारगृहे शायी शरीरं तूलिकावृतम् ।  
देहादिकं च नास्तीति निश्चयेन विभावय ॥ ३०॥  
  
न पश्यसि तदा किञ्चिद्विभाति साक्षि सत्स्वयम् ।  
अहमस्मीति भावेन चान्तः स्फुरति केवलम् ॥ ३१॥  
  
निःशेषत्यक्तसंघातः केवलः पुरुषः स्वयम् ।  
अस्ति नास्ति बुद्धिधर्मे सर्वात्मना परित्यजेत् ॥ ३२॥  
  
अहं सर्वात्मना त्यक्त्वा सर्वभावेन सर्वदा ।  
अहमस्मीत्यहं भामि विसृज्य केवलो भव ॥ ३३॥  
  
जाग्रदपि सुषुप्तिस्थो जाग्रद्धर्मविवर्जितः ।  
सौषुप्ते क्षयिते धर्मे त्वज्ञाने चेतनः स्वयम् ॥ ३४॥  
  
हित्वा सुषुप्तावज्ञानं यद्भावो भाववर्जितः ।  
प्रज्ञया स्वरूपं ज्ञात्वा प्रज्ञाहीनस्तथा भव ॥ ३५॥  
  
न शब्दः श्रवणं नापि न रूपं दर्शनं तथा ।  
भावाभावौ न वै किञ्चित् सदेवास्ति न किञ्चन ॥ ३६॥  
  
सुसूक्ष्मया धिया बुद्ध्वा स्वरूपं स्वस्थचेतनम् ।  
बुद्धौ ज्ञानेने लीनायां यत्तच्छुद्धस्वरूपकम् ॥ ३७॥  
  
इति ते कथितं तत्त्वं सारभूतं शुभाशय ।  
शोको मोहस्त्वयि नास्ति शुद्धरूपोऽसि निष्कलः ॥ ३८॥  
  
शान्तव्रत उवाच ।  
श्रुत्वा प्रोक्तं वासुदेवेन पार्थो हित्वाऽऽसक्तिं मायिकेऽसत्यरूपे ।  
त्यक्त्वा सर्वं शोकसन्तापजालं ज्ञात्वा तत्त्वं सारभूतं कृतार्थः ॥ ३९॥  
  
कृष्णं प्रणम्याथ विनीतभावैर्ध्यात्वा हृदिस्थं विमलं प्रपन्नम् ।  
प्रोवाच भक्त्या वचनेन पार्थः कृताञ्जलिर्भावभरेण नम्रः ॥ ४०॥  
  
अर्जुन उवाच ।  
त्वमाद्यरूपः पुरुषः पुराणो न वेद वेदस्तव सारतत्त्वम् ।  
अहं न जाने किमु वच्मि कृष्ण नमामि सर्वान्तरसम्प्रतिष्ठम् ॥ ४१॥  
  
त्वमेव विश्वोद्भवकारणं सत् समाश्रयस्त्वं जगतः प्रसिद्धः ।  
अनन्तमूर्तिर्वरदः कृपालुर्नमामि सर्वान्तरसम्प्रतिष्ठम् ॥ ४२॥  
  
वदामि किं ते परिशेषतत्त्वं न जाने किञ्चित्तव मर्म गूढम् ।  
त्वमेव सृष्टिस्थितिनाशकर्ता नमामि सर्वान्तरसम्प्रतिष्ठम् ॥ ४३॥  
  
विश्वरूपं पुरा दृष्टं त्वमेव स्वयमीश्वरः ।  
मोहयित्वा सर्वलोकान् रूपमेतत् प्रकाशितम् ॥ ४४॥  
  
सर्वे जानन्ति त्वं वृष्णिः पाण्डवानां सखा हरिः ।  
किं ते वक्ष्यामि तत्तत्त्वं न जानन्ति दिवौकसः ॥ ४५॥  
  
श्रीभगवानुवाच ।  
तत्त्वज्ञोऽसि यदा पार्थ तूष्णीं भव तदा सखे ।  
यद्दृष्टं विश्वरूपं मे मायामात्रं तदेव हि ॥ ४६॥  
  
तेन भ्रान्तोऽसि कौन्तेय स्वस्वरूपं विचिन्तय ।  
मुह्यन्ति मायया मूढास्तत्त्वज्ञा मोहवर्जिताः ॥ ४७॥  
  
शान्तिगीतामिमां पार्थ मयोक्तां शान्तिदायिनीम् ।  
यः शृणुयात् पठेद्वापि मुक्तः स्याद्भवबन्धनात् ॥ ४८॥  
  
न कदाचिद्भवेत् सोऽपि मोहितो मम मायया ।  
आत्मज्ञानाच्छोकशान्तिर्भवेद्गीताप्रसादतः ॥ ४९॥  
  
शान्तव्रत उवाच ।  
इत्युक्त्वा भगवान् कृष्णः प्रफुल्लवदनः स्वयम् ।  
अर्जुनस्य करं धृत्वा युधिष्ठिरान्तिकं ययौ ॥ ५०॥  
  
इयं गीता तु शान्त्याख्या गुह्याद्गुह्यतरा परा ।  
तव स्नेहान्मया प्रोक्ता यद्दत्ता गुरुणा मयि ॥ ५१॥  
  
न दातव्या क्वचिन्मोहाच्छठाय नास्तिकाय च ।  
कुतर्काय च मूर्खाय निर्देयोन्मार्गवर्तिने ॥ ५२॥  
  
प्रदातव्या विरक्ताय प्रपन्नाय मुमुक्षवे ।  
गुरुदैवतभक्ताय शान्ताय ऋजवे तथा ॥ ५३॥  
  
सश्रद्धाय विनीताय दयाशीलाय साधवे ।  
विद्वेषक्रोधहीनाय देया गीता प्रयत्नतः ॥ ५४॥  
  
इति ते कथिता राजन् शान्तिगीता सुगोपिता ।  
शोकशान्तिकरी दिव्या ज्ञानदीपप्रदीपनी ॥ ५५॥  
  
गीतेयं शान्तिनाम्नी मधुरिपुगदिता पार्थशोकप्रशान्त्यै  
पापौघं तापसंघं प्रहरति पठनात् सारभूतातिगुह्या ।  
आविर्भूता स्वयं सा स्वगुरुकरुणया शान्तिदा शान्तभावा  
काशीसत्त्वे सभासा तिमिरचयहरा नर्तयन् पद्यबन्धैः ॥ ५६॥  
  
इत्यध्यात्मविद्यायां योगशास्त्रे श्रीवासुदेवार्जुनसंवादे  
शान्तिगीतायामष्टमोऽध्यायः ॥८॥  
  
           इति शान्तिगीता समाप्ता ॥  
  
  
  
From Gita Granthabali in Bengali by Upendranath Mukhopadhyay 1911  
Encoded and proofread by PSA Easwaran psaeaswaran at gmail.com  
  
