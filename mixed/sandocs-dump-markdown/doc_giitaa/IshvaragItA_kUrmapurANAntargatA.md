+++
"Text title" = "IshvaragItA kUrmapuRANAntargatam"
"File name" = "IshvaragItAkUrmaP.itx"
itxtitle = "IshvaragItA (kUrmapurANAntargatA)"
engtitle = "Ishvaragita from Kurmapurana"
Category = "gItA, giitaa"
Location = "doc_giitaa"
Sublocation = "giitaa"
Language = "Sanskrit"
Subject = "philosophy/hinduism/religion"
"Transliterated by" = "sa.wikisource.org"
"Translated by" = "https://archive.org/details/puran_kurma"
Description-comments = "kUrmapurANa uttarabhAga adhyAya 1-11"
Indexextra = "(need to proofread (meaning, scanned) Kurma Purana Uttara vibhaga , Ch. 1-11)"
"Latest update" = "May 1, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "ईश्वरगीता (कूर्मपुराणान्तर्गता)"

+++
  
 ईश्वरगीता कूर्मपुराणे   
  
          प्रथमोऽध्यायः  
ऋषय ऊचुः  
भवता कथितः सम्यक् सर्गः स्वायंभुवस्ततः ।  
ब्रह्माण्डस्यास्य विस्तारो मन्वन्तरविनिश्चयः ॥ १.१॥  
  
तत्रेश्वरेश्वरो देवो वर्णिभिर्धर्मतत्परैः ।  
ज्ञानयोगरतैर्नित्यमाराध्यः कथितस्त्वया ॥ १.२॥  
  
तद्वदाशेषसंसारदुःखनाशमनुत्तमम् ।  
ज्ञानं ब्रह्मैकविषयं येन पश्येम तत्परम् ॥ १.३॥  
  
त्वं हि नारायण साक्षात् कृष्णद्वैपायनात् प्रभो ।  
अवाप्ताखिलविज्ञानस्तत्त्वां पृच्छामहे पुनः ॥ १.४॥  
  
श्रुत्वा मुनीनां तद् वाक्यं कृष्णद्वैपायनात् प्रभुम् ।  
सूतः पौराणिकः स्मृत्वा भाषितुं ह्युपचक्रमे ॥ १.५॥  
  
अथास्मिन्नन्तरे व्यासः कृष्णद्वैपायनः स्वयम् ।  
आजगाम मुनिश्रेष्ठा यत्र सत्रं समासते ॥ १.६॥  
  
तं दृष्ट्वा वेदविद्वांसं कालमेघसमद्युतिम् ।  
व्यासं कमलपत्राक्षं प्रणेमुर्द्विजपुंगवाः ॥ १.७॥  
  
पपात दण्डवद् भूमौ दृष्ट्वाऽसौ लोमहर्षणः ।  
प्रदक्षिणीकृत्य गुरुं प्राञ्जलिः पार्श्वगोऽभवत् ॥ १.८॥  
  
पृष्टास्तेऽनामयं विप्राः शौनकाद्या महामुनिम् ।  
समाश्वास्यासनं तस्मै तद्योग्यं समकल्पयन् ॥ १.९॥  
  
अथैतानब्रवीद् वाक्यं पराशरसुतः प्रभुः ।  
कच्चिन्न तपसो हानिः स्वाध्यायस्य श्रुतस्य च ॥ १.१०॥  
  
ततः स सूतः स्वगुरुं प्रणम्याह महामुनिम् ।  
ज्ञानं तद् ब्रह्मविषयं मुनीनां वक्तुमर्हसि ॥ १.११॥  
  
इमे हि मुनयः शान्तास्तापसा धर्मतत्पराः ।  
शुश्रूषा जायते चैषां वक्तुमर्हसि तत्त्वतः ॥ १.१२॥  
  
ज्ञानं विमुक्तिदं दिव्यं यन्मे साक्षात् त्वयोदितम् ।  
मुनीनां व्याहृतं पूर्वं विष्णुना कूर्मरूपिणा ॥ १.१३॥  
  
३श्रुत्वा सूतस्य वचनं मुनिः सत्यवतीसुतः    
प्रणम्य शिरसा रुद्रं वचः प्राह सुखावहम् ॥ १.१४॥  
  
व्यास उवाच  
वक्ष्ये देवो महादेवः पृष्टो योगीश्वरैः पुरा ।  
सनत्कुमारप्रमुखैः स स्वयं समभाषत ॥ १.१५॥  
  
सनत्कुमारः सनकस्तथैव च सनन्दनः ।  
अङ्गिरा रुद्रसहितो भृगुः परमधर्मवित् ॥ १.१६॥  
  
कणादः कपिलो योगी वामदेवो महामुनिः ।  
शुक्रो वसिष्ठो भगवान् सर्वे संयतमानसाः ॥ १.१७॥  
  
परस्परं विचार्यैते संशयाविष्टचेतसः ।  
तप्तवन्तस्तपो घोरं पुण्ये बदरिकाश्रमे ॥ १.१८॥  
  
अपश्यंस्ते महायोगमृषिं धर्मसुतं शुचिम् ।  
नारायणमनाद्यन्तं नरेण सहितं तदा ॥ १.१९॥  
  
संस्तूय विविधैः स्तोत्रैः सर्वे वेदसमुद्भवैः ।  
प्रणेमुर्भक्तिसंयुक्ता योगिनो योगवित्तमम् ॥ १.२०॥  
  
विज्ञाय वाञ्छितं तेषां भगवानपि सर्ववित् ।  
प्राह गम्भीरया वाचा किमर्थं तप्यते तपः ॥ १.२१॥  
  
अब्रुवन् हृष्टमनसो विश्वात्मानं सनातनम् ।  
साक्षान्नारायणं देवमागतं सिद्धिसूचकम् ॥ १.२२॥  
  
वयं संशयमापन्नाः सर्वे वै ब्रह्मवादिनः ।  
भवन्तमेकं शरणं प्रपन्नाः पुरुषोत्तमम् ॥ १.२३॥  
  
त्वं हि वेत्सि परमं गुह्यं सर्वन्तु भगवानृषिः ।  
नारायणः स्वयं साक्षात् पुराणोऽव्यक्तपूरुषः ॥ १.२४॥  
  
नह्यन्यो विद्यते वेत्ता त्वामृते परमेश्वरम् ।  
शुश्रूषाऽस्माकमखिलं संशयं छेत्तुमर्हसि ॥ १.२५॥  
  
किं कारणमिदं कृत्स्नं कोऽनुसंसरते सदा ।  
कश्चिदात्मा च का मुक्तिः संसारः किंनिमित्तकः ॥ १.२६॥  
  
कः संसारपतीशानः को वा सर्वं प्रपश्यति ।  
किं तत् परतरं ब्रह्म सर्वं नो वक्तुमर्हसि ॥ १.२७॥  
  
एवमुक्ता तु मुनयः प्रापश्यन् पुरुषोत्तमम् ।  
विहाय तापसं रूपं संस्थितं स्वेन तेजसा ॥ १.२८॥  
  
विभ्राजमानं विमलं प्रभामण्डलमण्डितम् ।  
श्रीवत्सवक्षसं देवं तप्तजाम्बूनदप्रभम् ॥ १.२९॥  
  
शङ्खचक्रगदापाणिं शार्ङ्गहस्तं श्रियावृतम् ।  
न दृष्टस्तत्क्षणादेव नरस्तस्यैव तेजसा ॥ १.३०॥  
  
तदन्तरे महादेवः शशाङ्काङ्कितशेखरः ।  
प्रसादाभिमुखो रुद्रः प्रादुरासीन्महेश्वरः ॥ १.३१॥  
  
निरीक्ष्य ते जगन्नाथं त्रिनेत्रं चन्द्रभूषणम् ।  
तुष्टबुर्हृष्टमनसो भक्त्या तं परमेश्वरम् ॥ १.३२॥  
  
जयेश्वर महादेव जय भूतपते शिव ।  
जयाशेषमुनीशान तपसाऽभिप्रपूजित ॥ १.३३॥  
  
सहस्रमूर्ते विश्वात्मन् जगद्यन्त्रप्रवर्त्तक ।  
जयानन्त जगज्जन्मत्राणसंहारकारक ॥ १.३४॥  
  
सहस्रचरणेशान शंभो योगीन्द्रवन्दित ।  
जयाम्बिकापते देव नमस्ते परमेश्वर ॥ १.३५॥  
  
संस्तुतो भगवानीशस्त्र्यम्बको भक्तवत्सलः ।  
समालिङ्ग्य हृषीकेशं प्राह गम्भीरया गिरा ॥ १.३६॥  
  
किमर्थं पुण्डरीकाक्ष मुनीन्द्रा ब्रह्मवादिनः ।  
इमं समागता देशं किं वा कार्यं मयाऽच्युत ॥ १.३७॥  
  
आकर्ण्य भगवद्वाक्यं देवदेवो जनार्दनः ।  
प्राह देवो महादेवं प्रसादाभिमुखं स्थितम् ॥ १.३८॥  
  
इमे हि मुनयो देव तापसाः क्षीणकल्पषाः ।  
अभ्यागतानां शरणं सम्यग्दर्शनकाङ्क्षिणाम् ॥ १.३९॥  
  
यदि प्रसन्नो भगवान् मुनीनां भावितात्मनाम् ।  
सन्निधौ मम तज्ज्ञानं दिव्यं वक्तुमिहार्हसि ॥ १.४०॥  
  
त्वं हि वेत्सि स्वमात्मानं न ह्यन्यो विद्यते शिव ।  
ततस्त्वमात्मनात्मानं मुनीन्द्रेभ्यः प्रदर्शय ॥ १.४१॥  
  
एवमुक्त्वा हृषीकेशः प्रोवाच मुनिपुंगवान् ।  
प्रदर्शयन् योगसिद्धिं निरीक्ष्य वृषभध्वजम् ॥ १.४२॥  
  
संदर्शनान्महेशस्य शंकरस्याथ शूलिनः ।  
कृतार्थं स्वयमात्मानं ज्ञातुमर्हथ तत्त्वतः ॥ १.४३॥  
  
द्रष्टुमर्हथ विश्वेशं प्रत्यक्षं पुरतः स्थितम् ।  
ममैव सन्निधावेव यथावद् वक्तुमीश्वरः ॥ १.४४॥  
  
निशम्य विष्णोर्वचनं प्रणम्य वृषभध्वजम् ।  
सनत्कुमारप्रमुखाः पृच्छन्ति स्म महेश्वरम् ॥ १.४५॥  
  
अथास्मिन्नन्तरे दिव्यमासनं विमलं शिवम् ।  
किमप्यचिन्त्यं गगनादीश्वरार्थे समुद्बभौ ॥ १.४६॥  
  
तत्राससाद योगात्मा विष्णुना सह विश्वकृत् ।  
तेजसा पूरयन् विश्वं भाति देवो महेश्वरः ॥ १.४७॥  
  
ततो देवादिदेवेशं शंकरं ब्रह्मवादिनः ।  
विभ्राजमानं विमले तस्मिन् ददृशुरासने ॥ १.४८॥  
  
यं प्रपश्यन्तियोगस्थाः स्वात्मन्यात्मानमीश्वरमा ।  
अनन्यतेजसं शान्तं शिवं ददृशिरे किल ॥ १.४९॥  
  
यतः प्रसूतिर्भूतानां यत्रैतत् प्रविलीयते ।  
तमासनस्थं भूतानामीशं ददृशिरे किल ॥ १.५०॥  
  
यदन्तरा सर्वमेतद् यतोऽभिन्नमिदं जगत् ।  
सवासुदेवमासीनं तमीशं ददृशुः किल ॥ १.५१॥  
  
प्रोवाच पृष्टो भगवान् मुनीनां परमेश्वरः ।  
निरीक्ष्य पुण्डरीकाक्षं स्वात्मयोगमनुत्तमम् ॥ १.५२॥  
  
तच्छृणुध्वं यथान्यायमुच्यमानं मयाऽनघाः ।  
प्रशान्तमानसाः सर्वे ज्ञानमीश्वरभाषितम् ॥ १.५३॥  
  
इति श्रीकूर्मपुराणे षट्साहस्त्र्यां संहितायामुपरिविभागे  
(ईश्वरगीतासु) प्रथमोऽध्यायः ॥ १॥  
  
  
  
          द्वितीयोऽध्यायः  
ईश्वर उवाच ।  
अवाच्यमेतद् विज्ञानमात्मगुह्यं सनातनम् ।  
यन्न देवा विजानन्ति यतन्तोऽपि द्विजातयः ॥ २.१॥  
  
इदं ज्ञानं समाश्रित्य ब्रह्मभूता द्विजोत्तमाः ।  
न संसारं प्रपद्यन्ते पूर्वेऽपि ब्रह्मवादिनः ॥ २.२॥  
  
गुह्याद् गुह्यतमं साक्षाद् गोपनीयं प्रयत्नतः ।  
वक्ष्ये भक्तिमतामद्य युष्माकं ब्रह्मवादिनाम् ॥ २.३॥  
  
आत्मायः केवलः स्वच्छः शुद्धः सूक्ष्मः सनातनः ।  
अस्ति सर्वान्तरः साक्षाच्चिन्मात्रस्तमसः परः ॥ २.४॥  
  
सोऽन्तर्यामी स पुरुषः स प्राणः स महेश्वरः ।  
स कालोऽत्रस्तदव्यक्तं स एवेदमिति श्रुतिः ॥ २.५॥  
  
अस्माद् विजायते विश्वमत्रैव प्रविलीयते ।  
स मायी मायया बद्धः करोति विविधास्तनूः ॥ २.६॥  
  
न चाप्ययं संसरति न च संसारमयः प्रभुः ।  
नायं पृथ्वी न सलिलं न तेजः पवनो नभः ॥ २.७॥  
  
न प्राणे न मनोऽव्यक्तं न शब्दः स्पर्श एव च ।  
न रूपरसगन्धाश्च नाहं कर्त्ता न वागपि ॥ २.८॥  
  
न पाणिपादौ नो पायुर्न चोपस्थं द्विजोत्तमाः ।  
न कर्त्ता न च भोक्ता वा न च प्रकृतिपूरुषौ ॥ २.९॥  
  
न माया नैव च प्राणा चैतन्यं परमार्थतः ।  
यथा प्रकाशतमसोः सम्बन्धो नोपपद्यते ॥ २.१०॥  
  
तद्वदैक्यं न संबन्धः प्रपञ्चपरमात्मनोः  
छायातपौ यथा लोके परस्परविलक्षणौ ॥ २.११॥  
  
तद्वत् प्रपञ्चपुरुषौ विभिन्नौ परमार्थतः ।  
तथात्मा मलिनोऽसृष्टो विकारी स्यात् स्वभावतः ॥ २.१२॥  
  
नहि तस्य भवेन्मुक्तिर्जन्मान्तरशतैरपि ।  
पश्यन्ति मुनयो युक्ताः स्वात्मानं परमार्थतः ॥ २.१३॥  
  
विकारहीनं निर्दुः खमानन्दात्मानमव्ययम् ।  
अह कर्त्ता सुखी दुःखी कृशः स्थूलेति या मतिः ॥ २.१४॥  
  
सा चाहंकारकर्तृत्वादात्मन्यारोप्यते जनैः ।  
वदन्ति वेदविद्वांसः साक्षिणं प्रकृतेः परम् ॥ २.१५॥  
  
भोक्तारमक्षरं शुद्धं सर्वत्र समवस्थितम् ।  
तस्मादज्ञानमूलो हि संसारः सर्वदेहिनाम् ॥ २.१६॥  
  
अज्ञानादन्यथा ज्ञानात् तत्वं प्रकृतिसंगतम् ।  
नित्योदितं स्वयं ज्योतिः सर्वगः पुरुषः परः ॥ २.१७॥  
  
अहंकाराविवेकेन कर्त्ताहमिति मन्यते ।  
पश्यन्ति ऋषयोऽव्यक्तं नित्यं सदसदात्मकम् ॥ २.१८॥  
  
प्रधानं प्रकृतिं बुद्ध्वा कारणं ब्रह्मवादिनः ।  
तेनायं संगतो ह्यात्मा कूटस्थोऽपि निरञ्जनः ॥ २.१९॥  
  
स्वात्मानमक्षरं ब्रह्म नावबुद्ध्येत तत्त्वतः ।  
अनात्मन्यात्मविज्ञानं तस्माद् दुःखं तथेतरत् ॥ २.२०॥  
  
रगद्वेषादयो दोषाः सर्वे भ्रान्तिनिबन्धनाः ।  
कर्माण्यस्य भवेद् दोषः पुण्यापुण्यमिति स्थितिः ॥ २.२१॥  
  
तद्वशादेव सर्वेषां सर्वदेहसमुद्भवः ।  
नित्यः सर्वत्रगो ह्यात्मा कूटस्थो दोषवर्जितः ॥ २.२२॥  
  
एकः स भिद्यते शक्त्या मायया न स्वभावतः ।  
तस्मादद्वैतमेवाहुर्मुनयः परमार्थतः ॥ २.२३॥  
  
भेदो व्यक्तस्वभावेन सा च मायात्मसंश्रया ।  
यथा हि धूमसम्पर्कान्नाकाशो मलिनो भवेत् ॥ २.२४॥  
  
अन्तः करणजैर्भावैरात्मा तद्वन्न लिप्यते ।  
यथा स्वप्रभया भाति केवलः स्फटिकोऽमलः ॥ २.२५॥  
  
उपाधिहीनो विमलस्तथैवात्मा प्रकाशते ।  
ज्ञानस्वूपमेवाहुर्जगदेतद् विचक्षणाः ॥ २.२६॥  
  
अर्थस्वरूपमेवान्ये पश्यन्त्यन्ये कुदृष्टयः ।  
कूटस्थो निर्गुणो व्यापी चैतन्यात्मा स्वभावतः ॥ २.२७॥  
  
दृश्यते ह्यर्थरूपेण पुरुषैर्ज्ञानदृष्टिभिः ।  
यथा स लक्ष्यते रक्तः केवलः स्फटिको जनैः ॥ २.२८॥  
  
रक्तिकाद्युपधानेन तद्वत् परमपूरुषः ।  
तस्मादात्माऽक्षरः शुद्धो नित्यः सर्वगतोऽव्ययः ॥ २.२९॥  
  
उपासितव्यो मन्तव्यः श्रोतव्यश्च मुमुक्षुभिः ।  
यदा मनसि चैतन्यं भाति सर्वत्रगं सदा ॥ २.३०॥  
  
योगिनोऽव्यवधानेन तदा सम्पद्यते स्वयम् ।  
यदा सर्वाणि भूतानि स्वात्मन्येवाभिपश्यति ॥ २.३१॥  
  
सर्वभूतेषु चात्मानं ब्रह्म सम्पद्यते तदा ।  
यदा सर्वाणि भूतानि समाधिस्थो न पश्यति ॥ २.३२॥  
  
एकीभूतः परेणासौ तदा भवति केवलम् ।  
यदा सर्वे प्रमुच्यन्ते कामा येऽस्य हृदि स्थिताः ॥ २.३३॥  
  
तदाऽसावमृतीभूतः क्षेमं गच्छति पण्डितः ।  
यदा भूतपृथग्भावमेकस्थमनुपश्यति ॥ २.३४॥  
  
तत एव च विस्तारं ब्रह्म सम्पद्यते तदा ।  
यदा पश्यति चात्मानं केवलं परमार्थतः ॥ २.३५॥  
  
मायामात्रं जगत् कृत्स्नं तदा भवति निर्वृतः ॥ २.३६॥  
  
यदा जन्मजरादुःखव्याधीनामेकभेषजम् ।  
केवलं ब्रह्मविज्ञानं जायतेऽसौ तदा शिवः ॥ २.३७॥  
  
यथा नदीनदा लोके सागरेणैकतां ययुः ।  
तद्वदात्माऽक्षरेणासौ निष्कलेनैकतां व्रजेत् ॥ २.३८॥  
  
तस्माद् विज्ञानमेवास्ति न प्रपञ्चो न संसृतिः ।  
अज्ञानेनावृतं लोको विज्ञानं तेन मुह्यति ॥ २.३९॥  
  
तज्ज्ञानं निर्मलं सूक्ष्मं निर्विकल्पं तदव्ययम् ।  
अज्ञानमितरत् सर्वं विज्ञानमिति तन्मतम् ॥ २.४०॥  
  
एतद्वः कथितं सांख्यं भाषितं ज्ञानमुत्तमम् ।  
सर्ववेदान्तसारं हि योगस्तत्रैकचित्तता ॥ २.४१॥  
  
योगात् संजायते ज्ञानं ज्ञानाद् योगः प्रवर्त्तते ।  
योगज्ञानाभियुक्तस्य नावाप्यं विद्यते क्वचित् ॥ २.४२॥  
  
यदेव योगिनो यान्ति सांख्यैस्तदधिगम्यते ।  
एकं सांख्यं च योगं च यः पश्यति स तत्त्ववित् ॥ २.४३॥  
  
अन्ये च योगिनो विप्रा ऐश्वर्यासक्तचेतसः ।  
मज्जन्ति तत्र तत्रैव ये चान्येकुण्टबुद्धयः ॥ २.४४॥  
  
यत्तत् सर्वगतं दिव्यमैश्वर्यमचलं महत् ।  
ज्ञानयोगाभियुक्तस्तु देहान्ते तदवाप्नुयात् ॥ २.४५॥  
  
एष आत्माऽहमव्यक्तो मायावी परमेश्वरः ।  
कीर्तितः सर्ववेदेषु सर्वात्मा सर्वतोमुखः ॥ २.४६॥  
  
सर्वकामः सर्वरसः सर्वगन्धोऽजरोऽमरः ।  
सर्वतः पाणिपादोऽहमन्तर्यामी सनातनः ॥ २.४७॥  
  
अपाणिपादो जवनो ग्रहीता हृदि संस्थितः ।  
अचक्षुरपि पश्यामि तथाऽकर्णः शृणोम्यहम् ॥ २.४८॥  
  
वेदाहं सर्वमेवेदं न मां जानाति कश्चन ।  
प्राहुर्महान्तं पुरुषं मामेकं तत्त्वदर्शिनः ॥ २.४९॥  
  
पश्यन्ति ऋषयो हेतुमात्मनः सूक्ष्मदर्शिनः ।  
निर्गुणामलरूपस्य यत्तदैश्वर्यमुत्तमम् ॥ २.५०॥  
  
यन्न देवा विजानन्ति मोहिता मम मायया ।  
वक्ष्ये समाहिता यूयं शृणुध्वं ब्रह्मवादिनः ॥ २.५१॥  
  
नाहं प्रशास्ता सर्वस्य मायातीतः स्वभावतः ।  
प्रेरयामि तथापीदं कारणं सूरयो विदुः ॥ २.५२॥  
  
यन्मे गुह्यतमं देहं सर्वगं तत्त्वदर्शिनः ।  
प्रविष्टा मम सायुज्यं लभन्ते योगिनोऽव्ययम् ॥ २.५३॥  
  
तेषां हि वशमापन्ना माया मे विश्वरूपिणी ।  
लभन्ते परमं शुद्धं निर्वाणं ते मया सह ॥ २.५४॥  
  
न तेषां पुनरावृत्तिः कल्पकोटिशतैरपि ।  
प्रसादान्मम योगीन्द्रा एतद् वेदानुसासनम् ॥ २.५५॥  
  
तत्पुत्रशिष्ययोगिभ्यो दातव्यं ब्रह्मवादिभिः ।  
मदुक्तमेतद् विज्ञानं सांख्यं योगसमाश्रयम् ॥ २.५६॥  
  
इति श्रीकूर्मपुराणे षट्साहस्त्र्यां संहितायामुपरिविभागे  
(ईश्वरगीतासु) द्वितीयोऽध्यायः ॥ २॥  
  
  
  
          तृतीयोऽध्यायः  
ईश्वर उवाच  
अव्यक्तादभवत् कालः प्रधानं पुरुषः परः ।  
तेभ्यः सर्वमिदं जातं तस्माद् ब्रह्ममयं जगत् ॥ ३.१॥  
  
सर्वतः पाणिपादान्तं सर्वतोऽक्षिशिरोमुखम् ।  
सर्वतः श्रुतिमल्लोके सर्वमावृत्य तिष्ठति ॥ ३.२॥  
  
सर्वेन्द्रियगुणाभासं सर्वेन्द्रियविवर्जितम् ।  
सर्वाधारं सदानन्दमव्यक्तं द्वैतवर्जितम् ॥ ३.३॥  
  
सर्वोपमानरहितं प्रमाणातीतगोचरम् ।  
निर्वकल्पं निराभासं सर्वावासं परामृतम् ॥ ३.४॥  
  
अभिन्नं भिन्नसंस्थानं शाश्वतं ध्रुवमव्ययम् ।  
निर्गुणं परमं व्योम तज्ज्ञानं सूरयो विदुः ॥ ३.५॥  
  
स आत्मा सर्वभूतानां स बाह्याभ्यन्तरः परः ।  
सोऽहं सर्वत्रगः शान्तो ज्ञानात्मा परमेश्वरः ॥ ३.६॥  
  
मया ततमिदं विश्वं जगदव्यक्तमूर्तिना ।  
मत्स्थानि सर्वभूतानि यस्तं वेद स वेदवित् ॥ ३.७॥  
  
प्रधानं पुरुषं चैव तद्वस्तु समुदाहृतम् ।  
तयोरनादिरुद्दिष्टः कालः संयोगजः परः ॥ ३.८॥  
  
त्रयमेतदनाद्यन्तमव्यक्ते समवस्थितम् ।  
तदात्मकं तदन्यत् स्यात् तद्रूपं मामकं विदुः ॥ ३.९॥  
  
महदाद्यं विशेषान्तं सम्प्रसूतेऽखिलं जगत् ।  
या सा प्रकृतिरुद्दिष्टा मोहिनी सर्वदेहिनाम् ॥ ३.१०॥  
  
पुरुषः प्रकृतिस्थो हि भुङ्क्तेयः प्राकृतान् गुणान् ।  
अहंकारविमुक्तत्वात् प्रोच्यते पञ्चविंशकः ॥ ३.११॥  
  
आद्यो विकारः प्रकृतेर्महानिति च कथ्यते ।  
विज्ञातृशक्तिर्विज्ञानात् ह्यहंकारस्तदुत्थितः ॥ ३.१२॥  
  
एक एव महानात्मा सोऽहंकारोऽभिधीयते ।  
स जीवः सोऽन्तरात्मेति गीयते तत्त्वचिन्तकैः ॥ ३.१३॥  
  
तेन वेदयते सर्वं सुखं दुः खं च जन्मसु ।  
स विज्ञानात्मकस्तस्य मनः स्यादुपकारकम् ॥ ३.१४॥  
  
तेनापि तन्मयस्तस्मात् संसारः पुरुषस्य तु ।  
स चाविवेकः प्रकृतौ सङ्गात् कालेन सोऽभवत् ॥ ३.१५॥  
  
कालः सृजति भूतानि कालः संहरति प्रजाः ।  
सर्वे कालस्य वशगा न कालः कस्यचिद् वशे ॥ ३.१६॥  
  
सोऽन्तरा सर्वमेवेदं नियच्छति सनातनः ।  
प्रोच्यते भगवान् प्राणः सर्वज्ञः पुरुषोत्तमः ॥ ३.१७॥  
  
सर्वेन्द्रियेभ्यः परमं मन आहुर्मनीषिणः ।  
मनसश्चाप्यहंकारमहंकारान्महान् परः ॥ ३.१८॥  
  
महतः परमव्यक्तमव्यक्तात् पुरुषः परः ।  
पुरुषाद् भगवान् प्राणस्तस्य सर्वमिदं जगत् ॥ ३.१९॥  
  
प्राणात् परतरं व्योम व्योमातीतोऽग्निरीश्वरः ।  
सोऽहं ब्रह्माव्ययः शान्तो ज्ञानात्मा परमेश्वरः ।  
नास्ति मत्तः परं भूतं मां विज्ञाय मुच्यते ॥ ३.२०॥  
  
नित्यं हि नास्ति जगति भूतं स्थावरजङ्गमम् ।  
ऋते मामेकमव्यक्तं व्योमरूपं महेश्वरम् ॥ ३.२१॥  
  
सोऽहं सृजामि सकलं संहरामि सदा जगत् ।  
मायी मायामयो देवः कालेन सह सङ्गतः ॥ ३.२२॥  
  
मत्सन्निधावेष कालः करोति सकलं जगत् ।  
नियोजयत्यनन्तात्मा ह्येतद् वेदानुशासनम् ॥ ३.२३॥  
  
इति श्रीकूर्मपुराणे षट्साहस्त्र्यां संहितायामुपरिविभागे  
(ईश्वरगीतासु) तृतीयोऽध्यायः ॥ ३॥  
  
  
  
          चतुर्थोऽध्यायः  
ईश्वर उवाच ।  
वक्ष्ये समाहिता यूयं शृणुध्वं ब्रह्मवादिनः ।  
माहात्म्यं देवदेवस्य येने सर्वं प्रवर्त्तते ॥ ४.१॥  
  
नाहं तपोभिर्विविधैर्न दानेन न चेज्यया ।  
शक्यो हि पुरुषैर्ज्ञातुमृते भक्तिमनुत्तमाम् ॥ ४.२॥  
  
अहं हि सर्वभावानामन्तस्तिष्ठामि सर्वगः ।  
मां सर्वसाक्षिणं लोको न जानाति मुनीश्वराः ॥ ४.३॥  
  
यस्यान्तरा सर्वमिदं यो हि सर्वान्तकः परः ।  
सोऽहंधाता विधाता च कालोऽग्निर्विश्वतोमुखः ॥ ४.४॥  
  
न मां पश्यन्ति मुनयः सर्वे पितृदिवौकसः ।  
ब्रह्मा च मनवः शक्रो ये चान्ये प्रथितौजसः ॥ ४.५॥  
  
गृणन्ति सततं वेदा मामेकं परमेश्वरम् ।  
यजन्ति विविधैरग्निं ब्राह्मणा वैदिकैर्मखैः ॥ ४.६॥  
  
सर्वे लोका नमस्यन्ति ब्रह्मा लोकपितामहः ।  
ध्यायन्ति योगिनो देवं भूताधिपतिमीश्वरम् ॥ ४.७॥  
  
अहं हि सर्वहविषां भोक्ता चैव फलप्रदः ।  
सर्वदेवतनुर्भूत्वा सर्वात्मा सर्वसम्प्लुतः ॥ ४.८॥  
  
मां पश्यन्तीह विद्वांशो धार्मिका वेदवादिनः ।  
तेषां सन्निहितो नित्यं ये भक्त्या मामुपासते ॥ ४.९॥  
  
ब्राह्मणाः क्षत्रिया वैश्या धार्मिका मामुपासते ।  
तेषां ददामि तत् स्थानमानन्दं परमं पदम् ॥ ४.१०॥  
  
अन्येऽपि ये स्वधर्मस्थाः शूद्राद्या नीचजातयः ।  
भक्तिमन्तः प्रमुच्यन्ते कालेन मयि संगताः ॥ ४.११॥  
  
न मद्भक्ता विनश्यन्ति मद्भक्ता वीतकल्मषाः ।  
आदावेव प्रतिज्ञातं न मे भक्तः प्रणश्यति ॥ ४.१२॥  
  
यो वै निन्दति तं मूढो देवदेवं स निन्दति ।  
यो हि पूजयते भक्त्या स पूजयति मां सदा ॥ ४.१३॥  
  
पत्रं पुष्पं फलं तोयं मदाराधनकारणात् ।  
यो मे ददाति नियतं स मे भक्तः प्रियो मतः ॥ ४.१४॥  
  
अहं हि जगतामादौ ब्रह्माणं परमेष्ठिनम् ।  
विदधौ दत्तवान् वेदानशेषानात्मनिः सृतान् ॥ ४.१५॥  
  
अहमेव हि सर्वेषां योगिनां गुरुरव्ययः ।  
धार्मिकाणां च गोप्ताऽहं निहन्ता वेदविद्विषाम् ॥ ४.१६॥  
  
अहं वै सर्वसंसारान्मोचको योगिनामिह ।  
संसारहेतुरेवाहं सर्वसंसारवर्जितः ॥ ४.१७॥  
  
अहमेव हि संहर्त्ता संस्रष्टा परिपालकः ।  
मायावी मामीका शक्तिर्माया लोकविमोहिनी ॥ ४.१८॥  
  
ममैव च परा शक्तिर्या सा विद्यते गीयते ।  
नाशयामि च तां मायां योगिनां हृदि संस्थितः ॥ ४.१९॥  
  
अहं हि सर्वशक्तीनां प्रवर्त्तकनिवर्त्तकः ।  
आधारभूतः सर्वासां निधानममृतस्य च ॥ ४.२०॥  
  
एका सर्वान्तरा शक्तिः करोति विविधं जगत् ।  
आस्थाय ब्रह्माणो रूपं मन्मयी मदधिष्ठिता ॥ ४.२१॥  
  
अन्या च शक्तिर्विपुला संस्थापयति मे जगत् ।  
भूत्वा नारायणोऽनन्तो जगन्नाथो जगन्मयः ॥ ४.२२॥  
  
तृतीया महती शक्तिर्निहन्ति सकलं जगत् ।  
तामसी मे समाख्याता कालाख्या रुद्ररूपिणी ॥ ४.२३॥  
  
ध्यानेन मां प्रपश्यन्ति केचिज्ज्ञानेन चापरे ।  
अपरे भक्तियोगेन कर्मयोगेन चापरे ॥ ४.२४॥  
  
सर्वेषामेव भक्तानामिष्टः प्रियतमो मम ।  
यो हि ज्ञानेन मां नित्यमाराधयति नान्यथा ॥ ४.२५॥  
  
अन्ये च हरये भक्ता मदाराधनकाङ्क्षिणः ।  
तेऽपि मां प्राप्नुवन्त्येव नावर्त्तन्ते च वै पुनः ॥ ४.२६॥  
  
मया ततमिदं कृत्सनं प्रधानपुरुषात्मकम् ।  
मय्येव संस्थितं चित्तं मया सम्प्रेर्यते जगत् ॥ ४.२७॥  
  
नाहं प्रेरयिता विप्राः परमं योगमाश्रितः ।  
प्रेरयामि जगत्कृत्स्नमेतद्यो वेद सोऽमृतः ॥ ४.२८॥  
  
पश्याम्यशेषमेवेदं वर्त्तमानं स्वभावतः ।  
करोति कालो भगवान् महायोगेश्वरः स्वयम् ॥ ४.२९॥  
  
योगः सम्प्रोच्यते योगी मायी शास्त्रेषु सूरिभिः ।  
योगेश्वरोऽसौ भगवान् महादेवो महान् प्रभुः ॥ ४.३०॥  
  
महत्त्वं सर्वतत्त्वानां वरत्वात् परमेष्ठिनः ।  
प्रोच्यते भगवान् ब्रह्मा महान् ब्रह्मयोऽमलः ॥ ४.३१॥  
  
यो मामेवं विजानाति महायोगेश्वरेश्वरम् ।  
सोऽविकल्पेन योगेन युज्यते नात्र संशयः ॥ ४.३२॥  
  
सोऽहं प्रेरयिता देवः परमानन्दमाश्रितः ।  
नृत्यामि योगी सततं यस्तद् वेद स वेदवित् ॥ ४.३३॥  
  
इति गुह्यतमं ज्ञानं सर्ववेदेषु निष्ठितम् ।  
प्रसन्नचेतसे देयं धार्मिकायाहिताग्नये ॥ ४.३४॥  
  
इति श्रीकूर्मपुराणे षट्साहस्त्र्यां संहितायामुपरिविभागे  
(ईश्वरगीतासु) चतुर्थोऽध्यायः ॥ ४॥  
  
  
  
          पञ्चमोऽध्यायः  
व्यास उवाच ।  
एतावदुक्त्वा भगवान् योगिनां परमेश्वरः ।  
ननर्त्त परमं भावमैश्वरं सम्प्रदर्शयन् ॥ ५.१॥  
  
तं ते ददृशुरीशानं तेजसां परमं निधिम् ।  
नृत्यमानं महादेवं विष्णुना गगनेऽमले ॥ ५.२॥  
  
यं विदुर्योगतत्त्वज्ञा योगिनो यतमानसाः ।  
तमीशं सर्वभूतानामाकशे ददृशुः किल ॥ ५.३॥  
  
यस्य मायामयं सर्वं येनेदं प्रेर्यते जगत् ।  
नृत्यमानः स्वयं विप्रैर्विश्वेशः खलु दृश्यते ॥ ५.४॥  
  
यत् पादपङ्कजं स्मृत्वा पुरुषोऽज्ञानजं भयम् ।  
जहति नृत्यमानं तं भूतेशं ददृशुः किल ॥ ५.५॥  
  
यं विनिद्रा जितश्वासाः शान्ता भक्तिसमन्विताः ।  
ज्योतिर्मयं प्रपश्यन्ति स योगी दृश्यते किल ॥ ५.६॥  
  
योऽज्ञानान्मोचयेत् क्षिप्रं प्रसन्नो भक्तवत्सलः ।  
तमेव मोचनं रुद्रमाकाशे ददृशुः परम् ॥ ५.८॥  
  
सहस्रशिरसं देवं सहस्रचरणाकृतिम् ।  
सहस्रबाहुं जटिलं चन्द्रार्धकृतशेखरम् ॥ ५.८॥  
  
वसानं चर्म वैयाघ्रं शूलासक्तमहाकरम् ।  
दण्डपाणिं त्रयीनेत्रं सूर्यसोमाग्निलोचनम् ॥ ५.९॥  
  
ब्रह्माण्डं तेजसा स्वेन सर्वमावृत्य च स्थितम् ।  
दंष्ट्राकरालं दुर्द्धर्षं सूर्यकोटिसमप्रभम् ॥ ५.१०॥  
  
अण्डस्थं चाण्डबाह्यस्थं बाह्यमभ्यन्तरं परम् ।  
सृजन्तमनलज्वालं दहन्तमखिलं जगत् ।  
नृत्यन्तं ददृशुर्देवं विश्वकर्माणमीश्वरम् ॥ ५.११॥  
  
महादेवं महायोगं देवानामपि दैवतम् ।  
पशूनां पतिमीशानं ज्योतिषां ज्योतिरव्ययम् ॥ ५.१२॥  
  
पिनाकिनं विशालाक्षं भेषजं भवरोगिणाम् ।  
कालात्मानं कालकालं देवदेवं महेश्वरम् ॥ ५.१३॥  
  
उमापतिं विरूपाक्षं योगानन्दमयं परम् ।  
ज्ञानवैराग्यनिलयं ज्ञानयोगं सनातनम् ॥ ५.१४॥  
  
शाश्वतैश्वर्यविभवं धर्माधारं दुरासदम् ।  
महेन्द्रोपेन्द्रनमितं महर्षिगणवन्दितम् ॥ ५.१५॥  
  
आधारं सर्वशक्तीनां महायोगेश्वरेश्वरम् ।  
योगिनां परमं ब्रह्म योगिनां योगवन्दितम् ।  
योगिनां हृदि तिष्ठन्तं योगमायासमावृतम् ॥॥  
  
क्षणेन जगतो योनिं नारायणमनामयम् ॥ ५.१६॥  
  
ईश्वरेणैकतापन्नमपश्यन् ब्रह्मवादिनः ।  
दृष्ट्वा तदैश्वरं रूपं रुद्रनारायणात्मकम् ।  
कृतार्थं मेनिरे सन्तः स्वात्मानं ब्रह्मवादिनः ॥ ५.१८॥  
  
सनत्कुमारः सनको भृगुश्चसनातनश्चैव सनन्दनश्च ।  
रैभ्योऽङ्गिरा वामदेवोऽथ शुक्रो महर्षिरत्रिः कपिलो मरीचिः ॥ ५.१८॥  
  
दृष्ट्वाऽथ रुद्रं जगदीशितारंतं पद्मनाभाश्रितवामभागम् ।  
ध्यात्वा हृदिस्थं प्रणिपत्य मूर्ध्नाबद्ध्वाञ्जलिं स्वेषु  
शिरः सु भूयः ॥ ५.१९॥  
  
ओङ्कारमुच्चार्य विलोक्य देव-मन्तः शरीरे निहितं गुहायाम् ।  
समस्तुवन् ब्रह्ममयैर्वचोभि-रानन्दपूर्णायतमानसास्ते ॥ ५.२०॥  
  
मुनय ऊचुः  
त्वामेकमीशं पुरुषं पुराणंप्राणेश्वरं रुद्रमनन्तयोगम् ।  
नमाम सर्वे हृदि सन्निविष्टंप्रचेतसं ब्रह्ममयं पवित्रम् ॥ ५.२१॥  
  
त्वां पश्यन्ति मुनयो ब्रह्मयोनिंदान्ताः शान्ता विमलं रुक्मवर्णम् ।  
ध्यात्वात्मस्थमचलं स्वे शरीरे कविं परेभ्यः परमं परं च ॥ ५.२२॥  
  
त्वत्तः प्रसूता जगतः प्रसूतिः सर्वात्मभूस्त्वं परमाणुभूतः ।  
अणोरणीयान् महतो महीयां-स्त्वामेव सर्वं प्रवदन्ति सन्तः ॥ ५.२३॥  
  
हिरण्यगर्भो जगदन्तरात्मा त्वत्तोऽधिजातः पुरुषः पुराणः ।  
संजायमानो भवता विसृष्टो यथाविधानं सकलं ससर्ज ॥ ५.२४॥  
  
त्वत्तो वेदाः सकलाः सम्प्रसूता-स्त्वय्येवान्ते संस्थितिं ते लभन्ते ।  
पश्यामस्त्वां जगतो हेतुभूतं नृत्यन्तं स्वे हृदये सन्निविष्टम् ॥ ५.२५॥  
  
त्वयैवेदं भ्राम्यते ब्रह्मचक्रंमायावी त्वं जगतामेकनाथः ।  
नमामस्त्वां शरणं सम्प्रपन्नायोगात्मानं चित्पतिं दिव्यनृत्यम् ॥ ५.२६॥  
  
पश्यामस्त्त्वां परमाकाशमध्येनृत्यन्तं ते महिमानं स्मरामः ।  
सर्वात्मानं बहुधा सन्निविष्टंब्रह्मानन्दमनुभूयानुभूय ॥ ५.२८॥  
  
ॐकारस्ते वाचको मुक्तिबीजंत्वमक्षरं प्रकृतौ गूढरूपम् ।  
तत्त्वां सत्यं प्रवदन्तीह सन्तःस्वयंप्रभं भवतो यत्प्रभावम् ॥ ५.२८॥  
  
स्तुवन्ति त्वां सततं सर्ववेदानमन्ति त्वामृषयः क्षीणदोषाः ।  
शान्तात्मानः सत्यसंधं वरिष्ठविशन्ति त्वां यतयो ब्रह्मनिष्ठाः ॥ ५.२९॥  
  
एको वेदो बहुशाखो ह्यनन्तस्त्वामेवैकं बोधयत्येकरूपम् ।  
वंन्द्यं त्वां ये शरणं सम्प्रपन्ना-स्तेषां शान्तिः शाश्वती  
नेतरेषाम् ॥ ५.३०॥  
  
भवानीशोऽनादिमांस्तेजोराशि-र्ब्रह्मा विश्वं परमेष्ठी वरिष्टः ।  
स्वात्मानन्दमनुभूय विशन्तेस्वयं ज्योतिरचलो नित्यमुक्ताः ॥ ५.३१॥  
  
एको रुद्रस्त्वं करोषीह विश्वंत्वं पालयस्यखिलं विश्वरूपम् ।  
त्वामेवान्ते निलयं विन्दतीदं नमामस्त्वां शरणं सम्प्रपन्नाः ॥ ५.३२॥  
  
त्वामेकमाहुः कविमेकरुद्रंब्रह्मं बृहन्तं हरिमग्निमीशम् ।  
इन्द्रं मृत्युमनिलं चेकितानंधातारमादित्यमनेकरूपम् ॥ ५.३३॥  
  
त्वमक्षरं परमं वेदितव्यं त्वमस्य विश्वस्य परं निधानम् ।  
त्वमव्ययः शाश्वतधर्मगोप्तासनातनस्त्वं पुरुषोत्तमोऽसि ॥ ५.३४॥  
  
त्वमेव विष्णुश्चतुराननस्त्वं त्वमेव रुद्रो भगवानपीशः ।  
त्वं विश्वनाथः प्रकृतिः प्रतिष्ठासर्वेश्वरस्त्वं  
परमेश्वरोऽसि ॥ ५.३५॥  
  
त्वामेकमाहुः पुरुषं पुराण-मादित्यवर्णं तमसः परस्तात् ।  
चिन्मात्रमव्यक्तमचिन्त्यरूपंखं ब्रह्म शून्यं प्रकृतिं निर्गुणं  
च ॥ ५.३६॥  
  
यदन्तरा सर्वमिदं विभाति यदव्ययं निर्मलमेकरूपम् ।  
किमप्यचिन्त्यं तव रूपमेतत् तदन्तरा यत्प्रतिभाति तत्त्वम् ॥ ५.३८॥  
  
योगेश्वरं भद्रमनन्तशक्तिंपरायणं ब्रह्मतनुं पुराणम् ।  
नमाम सर्वे शरणार्थिनस्त्वांप्रसीद भूताधिपते महेश ॥ ५.३८॥  
  
त्वत्पादपद्मस्मरणादशेष-संसारबीजं निलयं प्रयाति ।  
मनो नियम्य प्रणिधाय कायंप्रसादयामो वयमेकमीशम् ॥ ५.३९॥  
  
नमो भवायास्तु भवोद्भवायकालाय सर्वाय हराय तुम्यम् ।  
नमोऽस्तु रुद्राय कपर्दिने ते नमोऽग्नये देव नमः शिवाय ॥ ५.४०॥  
  
ततः स भगवान् प्रीतः कपर्दी वृषवाहनः ।  
संहृत्य परमं रूपं प्रकृतिस्थोऽभवद् भवः ॥ ५.४१॥  
  
ते भवं बूतभव्येशं पूर्ववत् समवस्थितम् ।  
दृष्ट्वा नारायणं देवं विस्मितं वाक्यमब्रुवन् ॥ ५.४२॥  
  
भगवन् भूतभव्येश गोवृषाङ्कितशासन ।  
दृष्ट्वा ते परमं रूपं निर्वृताः स्म सनातन ॥ ५.४३॥  
  
भवत्प्रसादादमले परस्मिन् परमेश्वरे ।  
अस्माकं जायते भक्तिस्त्वय्येवाव्यभिचारिणी ॥ ५.४४॥  
  
इदानीं श्रोतुमिच्छामो माहात्म्यं तव शंकर ।  
भूयोऽपि तारयन्नित्यं याथात्म्यं परमेष्ठिनः ॥ ५.४५॥  
  
स तेषां वाक्यमाकर्ण्य योगिनां योगसिद्धिदः ।  
प्राहः गम्भीरया वाचा समालोक्य च माधवम् ॥ ५.४६॥  
  
इति श्रीकूर्मपुराणे षट्साहस्त्र्यां संहितायामुपरिविभागे  
(ईश्वरगीतासु) पञ्चमोऽध्यायः ॥ ५॥  
  
  
  
          षष्ठोऽध्यायः  
ईश्वर उवाच ।  
शृणुध्वमृषयः सर्वे यथावत् परमेष्ठिनः ।  
वक्ष्यामीशस्य माहात्म्यं यत्तद्वेदविदो विदुः ॥ ६.१॥  
  
सर्वलोकैकनिर्माता सर्वलोकैकरक्षिता ।  
सर्वलोकैकसंहर्त्ता सर्वात्माऽहं सनातनः ॥ ६.२॥  
  
सर्वेषामेव वस्तूनामन्तर्यामी महेश्वरः ।  
मध्ये चान्तः स्थितं सर्वं नाहं सर्वत्र संस्थितः ॥ ६.३॥  
  
भवद्भिरद्भुतं दृष्टं यत्स्वरूपं तु मामकम् ।  
ममैषा ह्युपमा विप्रा मायया दर्शिता मया ॥ ६.४॥  
  
सर्वेषामेव भावानामन्तरा समवस्थितः ।  
प्रेरयामि जगत् कृत्स्नं क्रियाशाक्तिरियं मम ॥ ६.५॥  
  
ययेदं चेष्टते विश्वं तत्स्वभावानुवर्त्ति च ।  
सोऽहं कालो जगत् कृत्स्नं प्रेरयामि कलात्मकम् ॥ ६.६॥  
  
एकांशेन जगत् कृत्स्नं करोमि मुनिपुंगवाः ।  
संहराम्येकरूपेण स्थिताऽवस्था ममैव तु ॥ ६.७॥  
  
आदिमध्यान्तनिर्मुक्तो मायातत्त्वप्रवर्त्तकः ।  
क्षोभयामि च सर्गादौ प्रधानपुरुषावुभौ ॥ ६.८॥  
  
ताभ्यां संजायते विश्वं संयुक्ताभ्यां परस्परम् ।  
महदादिक्रमेणैव मम तेजो विजृम्भते ॥ ६.९॥  
  
यो हि सर्वजगत्साक्षी कालचक्रप्रवर्त्तकः ।  
हिरण्यगर्भो मार्त्तण्डः सोऽपि मद्देहसंभवः ॥ ६.१०॥  
  
तस्मै दिव्यं स्वमैश्वर्यं ज्ञानयोगं सनातनम् ।  
दत्तवानात्मजान् वेदान् कल्पादौ चतुरो द्विजाः ॥ ६.११॥  
  
स मन्नियोगतो देवो ब्रह्मा मद्भावभावितः ।  
दिव्यं तन्मामकैश्वर्यं सर्वदा वहति स्वयम् ॥ ६.१२॥  
  
स सर्वलोकनिर्माता मन्नियोगेन सर्ववित् ।  
भूत्वा चतुर्मुखः सर्गं सृजत्येवात्मसंभवः ॥ ६.१३॥  
  
योऽपि नारायणोऽनन्तो लोकानां प्रभवाव्ययः ।  
ममैव परमा मूर्तिः करोति परिपालनम् ॥ ६.१४॥  
  
योऽन्तकः सर्वभूतानां रुद्रः कालात्मकः प्रभुः ।  
मदाज्ञयाऽसौ सततं संहरिष्यति मे तनुः ॥ ६.१५॥  
  
हव्यं वहति देवानां कव्यं कव्याशिनामपि ।  
पाकं च कुरुते वह्निः सोऽपि मच्छक्तिनोदितः ॥ ६.१६॥  
  
भुक्तमाहारजातं च पचते तदहर्निशम् ।  
वैश्वानरोऽग्निर्भगवानीश्वरस्य नियोगतः ॥ ६.१७॥  
  
योऽपि सर्वाम्भसां योनिर्वरुणो देवपुंगवः ।  
सोऽपि संजीवयेत् कृत्स्नमीशस्यैव नियोगतः ॥ ६.१८॥  
  
योऽन्तस्तिष्ठति भूतानां बहिर्देवः प्रभञ्जनः ।  
मदाज्ञयाऽसौ भूतानां शरीराणि बिभर्ति हि ॥ ६.१९॥  
  
योऽपि संजीवनो नॄणां देवानाममृताकरः ।  
सोमः स मन्नियोगेन चोदितः किल वर्तते ॥ ६.२०॥  
  
यः स्वभासा जगत् कृत्स्नं प्रकाशयति सर्वदा ।  
सूर्यो वृष्टिं वितनुते शास्त्रेणैव स्वयंभुवः ॥ ६.२१॥  
  
योऽप्यशेषजगच्छास्ता शक्रः सर्वामरेश्वरः ।  
यज्वनां फलदो देवो वर्त्ततेऽसौ मदाज्ञया ॥ ६.२२॥  
  
यः प्रशास्ता ह्यसाधूनां वर्त्तते नियमादिह ।  
यमो वैवस्वतो देवो देवदेवनियोगतः ॥ ६.२३॥  
  
योऽपि सर्वधनाध्यक्षो धनानां सम्प्रदायकः ।  
सोऽपीश्वरनियोगेन कुबेरो वर्त्तते सदा ॥ ६.२४॥  
  
यः सर्वरक्षसां नाथस्तामसानां फलप्रदः ।  
मन्नियोगादसौ देवो वर्त्तते निरृतिः सदा ॥ ६.२५॥  
  
वेतालगणभूतानां स्वामी भोगफलप्रदः ।  
ईशानः किल भक्तानां सोऽपि तिष्ठन्ममाज्ञया ॥ ६.२६॥  
  
यो वामदेवोऽङ्गिरसः शिष्यो रुद्रगणाग्रणीः ।  
रक्षको योगिनां नित्यं वर्त्ततेऽसौ मदाज्ञया ॥ ६.२७॥  
  
यश्च सर्वजगत्पूज्यो वर्त्तते विघ्नकारकः ।  
विनायको धर्मरतः सोऽपि मद्वचनात् किल ॥ ६.२८॥  
  
योऽपि ब्रह्मविदां श्रेष्ठो देवसेनापतिः प्रभुः ।  
स्कन्दोऽसौ वर्त्तते नित्यं स्वयंभूर्विधिचोदितः ॥ ६.२९॥  
  
ये च प्रजानां पतयो मरीच्याद्या महर्षयः ।  
सृजन्ति विविधं लोकं परस्यैव नियोगतः ॥ ६.३०॥  
  
या च श्रीः सर्वभूतानां ददाति विपुलां श्रियम् ।  
पत्नी नारायणस्यासौ वर्त्तते मदनुग्रहात् ॥ ६.३१॥  
  
वाचं ददाति विपुलां या च देवी सरस्वती ।  
साऽपीश्वरनियोगेन चोदिता सम्प्रवर्त्तते ॥ ६.३२॥  
  
याऽशेषपुरुषान् घोरान्नरकात् तारयिष्यति ।  
सावित्री संस्मृता देवी देवाज्ञाऽनुविधायिनी ॥ ६.३३॥  
  
पार्वती परमा देवी ब्रह्मविद्याप्रदायिनी ।  
याऽपि ध्याता विशेषेण सापि मद्वचनानुगा ॥ ६.३४॥  
  
योऽनन्तमहिमाऽनन्तः शेषोऽशेषामरप्रभुः ।  
दधाति शिरसा लोकं सोऽपि देवनियोगतः ॥ ६.३५॥  
  
योऽग्निः संवर्त्तको नित्यं वडवारूपसंस्थितः ।  
पिबत्यखिलमम्भोधिमीश्वरस्य नियोगतः ॥ ६.३६॥  
  
ये चतुर्दश लोकेऽस्मिन् मनवः प्रथितौजसः ।  
पालयन्ति प्रजाः सर्वास्तेऽपि तस्य नियोगतः ॥ ६.३७॥  
  
आदित्या वसवो रुद्रा मरुतश्च तथाऽश्विनौ ।  
अन्याश्च देवताः सर्वा मच्छास्त्रेणैव निष्ठिताः ॥ ६.३८॥  
  
गन्धर्वा गरुडा ऋक्षाः सिद्धाः साध्याश्चचारणाः ।  
यक्षरक्षः पिशाचाश्च स्थिताः सृष्टाः स्वयंभुवः ॥ ६.३९॥  
  
कलाकाष्ठानिमेषाश्च मुहूर्त्ता दिवसाः क्षपाः ।  
ऋतवः पक्षमासाश्च स्थिताः शास्त्रे प्रजापतेः ॥ ६.४०॥  
  
युगमन्वन्तराण्येव मम तिष्ठन्ति शासने ।  
पराश्चैव परार्धाश्च कालभेदास्तथा परे ॥ ६.४१॥  
  
चतुर्विधानि बूतानि स्थावराणि चराणि च ।  
नियोगादेव वर्त्तन्ते देवस्य परमात्मनः ॥ ६.४२॥  
  
पातालानि च सर्वाणि भुवनानि च शासनात् ।  
ब्रह्माण्डानि च वर्त्तन्ते सर्वाण्येव स्वयंभुवः ॥ ६.४३॥  
  
अतीतान्यप्यसंख्यानि ब्रह्माण्डानि ममाज्ञया ।  
प्रवृत्तानि पदार्थौघैः सहितानि समन्ततः ॥ ६.४४॥  
  
ब्रह्माण्डानि भविष्यन्ति सह वस्तुभिरात्मगैः ।  
वहिष्यन्ति सदैवाज्ञां परस्य परमात्मनः ॥ ६.४५॥  
  
भूमिरापोऽनलो वायुः खं मनो बुद्धिरेव च ।  
भूतादिरादिप्रकृतिर्नियोगे मम वर्त्तते ॥ ६.४६॥  
  
योऽशेषजगतां योनिर्मोहिनी सर्वदेहिनाम् ।  
माया विवर्त्तते नित्यं सापीश्वरनियोगतः ॥ ६.४७॥  
  
यो वै देहभृतां देवः पुरुषः पठ्यते परः ।  
आत्माऽसौ वर्त्तते नित्यमीश्वरस्य नियोगतः ॥ ६.४८॥  
  
विधूय मोहकलिलं यया पश्यति तत् पदम् ।  
साऽपि बुद्धिर्महेशस्य नियोगवशवर्त्तिनी ॥ ६.४९॥  
  
बहुनाऽत्र किमुक्तेन मम शक्त्यात्मकं जगत् ॥॥  
  
मयैव प्रेर्यते कृत्स्नं मय्येव प्रलयं व्रजेत् ॥ ६.५०॥  
  
अहं हि भगवानीशः स्वयं ज्योतिः सनातनः ।  
परमात्मार परं ब्रह्म मत्तो ह्यन्यो न विद्यते ॥ ६.५१॥  
  
इत्येतत् परमं ज्ञानं युष्माकं कथितं मया ।  
ज्ञात्वा विमुच्यते जन्तुर्जन्मसंसारबन्धनात् ॥ ६.५२॥  
  
इति श्रीकूर्मपुराणे षट्साहस्त्र्यां संहितायामुपरिविभागे  
(ईश्वरगीतासु) षष्ठोऽध्यायः ॥ ६॥  
  
  
  
          सप्तमोऽध्यायः  
ईश्वर उवाच ।  
शृणुध्वमृषयः सर्वे प्रभावं परमेष्ठिनः ।  
यं ज्ञात्वा पुरुषो मुक्तो न संसारे पतेत् पुनः ॥ ७.१॥  
  
परात् परतरं ब्रह्म शाश्वतं निष्कलं परम् ।  
नित्यानन्दं निर्विकल्पं तद्धाम परमं मम ॥ ७.२॥  
  
अहं ब्रह्मविदां ब्रह्मा स्वयंभूर्विश्वतोमुखः ।  
मायाविनामहं देवः पुराणो हरिरव्ययः ॥ ७.३॥  
  
योगिनामस्म्यहं शंभुः स्त्रीणां देवी गिरीन्द्रजा ।  
आदित्यानामहं विष्णुर्वसूनामस्मि पावकः ॥ ७.४॥  
  
रुद्राणां शंकरश्चाहं गरुडः पततामहम् ।  
ऐरावतो गजेन्द्राणां रामः शस्त्रप्रभृतामहम् ॥ ७.५॥  
  
ऋषीणां च वसिष्ठोऽहं देवानां च शतक्रतुः ।  
शिल्पिनां विश्वकर्माऽहं प्रह्लादोऽस्म्यमरद्विषाम् ॥ ७.६॥  
  
मुनीनामप्यहं व्यासो गणानां च विनायकः ।  
वीराणां वीरभद्रोऽहं सिद्धानां कपिलो मुनिः ॥ ७.७॥  
  
पर्वतानामहं मेरुर्नक्षत्राणां च चन्द्रमाः ।  
वज्रं प्रहरणानां च व्रतानां सत्यमस्म्यहम् ॥ ७.८॥  
  
अनन्तो भोगिनां देवः सेनानीनां च पावकिः ।  
आश्रमाणां च गृहस्थोऽहमीश्वराणां महेश्वरः ॥ ७.९॥  
  
महाकल्पश्च कल्पानां युगानां कृतमस्म्यहम् ।  
कुबेरः सर्वयक्षाणां गणेशानां च वीरुकः ॥ ७.१०॥  
  
प्रजापतीनां दक्षोऽहं निरृतिः सर्वरक्षसाम् ।  
वायुर्बलवतामस्मि द्वीपानां पुष्करोऽस्म्यहम् ॥ ७.११॥  
  
मृगेन्द्राणां च सिंहोऽहं यन्त्राणां धनुरेव च ।  
वेदानां सामवेदोऽहं यजुषां शतरुद्रियम् ॥ ७.१२॥  
  
सावित्री सर्वजप्यानां गुह्यानां प्रणवोऽस्म्यहम् ।  
सूक्तानां पौरुषं सूक्तं ज्येष्ठसाम च सामसु ॥ ७.१३॥  
  
सर्ववेदार्थविदुषां मनुः स्वायंभुवोऽस्म्यहम् ।  
ब्रह्मावर्त्तस्तु देशानां क्षेत्राणामविमुक्तकम् ॥ ७.१४॥  
  
विद्यानामात्मविद्याऽहं ज्ञानानामैश्वरं परम् ।  
भूतानामस्म्यहं व्योम सत्त्वानां मृत्युरेव च ॥ ७.१५॥  
  
पाशानामस्म्यहं माया कालः कलयतामहम् ।  
गतीनां मुक्तिरेवाहं परेषां परमेश्वरः ॥ ७.१६॥  
  
यच्चान्यदपि लोकेऽस्मिन् सत्त्वं तेजोबलाधिकम् ।  
तत्सर्वं प्रतिजानीध्वं मम तेजोविजृम्भितम् ॥ ७.१७॥  
  
आत्मानः पशवः प्रोक्ताः सर्वे संसारवर्त्तिनः ।  
तेषां पतिरहं देवः स्मृतः पशुपतिर्बुधैः ॥ ७.१८॥  
  
मायापाशेन बध्नामि पशूनेतान् स्वलीलया ।  
मामेव मोचकं प्राहुः पशूनां वेदवादिनः ॥ ७.१९॥  
  
मायापाशेन बद्धानां मोचकोऽन्यो न विद्यते ।  
मामृते परमात्मानं भूताधिपतिमव्ययम् ॥ ७.२०॥  
  
चतुर्विशतितत्त्वानि माया कर्म गुणा इति ।  
एते पाशाः पशुपतेः क्लेशाश्च पशुबन्धनाः ॥ ७.२१॥  
  
मनो बुद्धिरहंकारः खानिलाग्निजलानि भूः ।  
एताः प्रकृतयस्त्वष्टौ विकाराश्च तथापरे ॥ ७.२२॥  
  
श्रोत्रं त्वक्चक्षुषी जिह्वा घ्राणं चैव तु पञ्चमम् ।  
पायूपस्थं करौ पादौ वाक् चैव दशमी मता ॥ ७.२३॥  
  
शब्दः स्पर्शश्च रूपं च रसो गन्धस्तथैव च ।  
त्रयोविंशतिरेतानि तत्त्वानि प्राकृतानि ॥ ७.२४॥  
  
चतुर्विंशकमव्यक्तं प्रधानं गुणलक्षणम् ।  
अनादिमध्यनिधनं कारणं जगतः परम् ॥ ७.२५॥  
  
सत्त्वं रजस्तमश्चेति गुणत्रयमुदाहृतम् ।  
साम्यावस्थितिमेतेषामव्यक्तं प्रकृतिं विदुः ॥ ७.२६॥  
  
सत्त्वं ज्ञानं तमोऽज्ञानं रजो मिश्रमुदाहृतम् ।  
गुणानां बुद्धिवैषम्याद् वैषम्यं कवयो विदुः ॥ ७.२७॥  
  
धर्माधर्माविति प्रोक्तौ पाशौ द्वौ कर्मसंज्ञितौ ।  
मय्यर्पितानि कर्माणि नबन्धाय विमुक्तये ॥ ७.२८॥  
  
अविद्यामस्मितां रागं द्वेषं चाभिनिवेशकम् ।  
क्लेशाख्यांस्तान् स्वयं प्राह पाशानात्मनिबन्धनान् ॥ ७.२९॥  
  
एतेषामेव पाशानां माया कारणमुच्यते ।  
मूलप्रकृतिरव्यक्ता सा शक्तिर्मयि तिष्ठति ॥ ७.३०॥  
  
स एव मूलप्रकृतिः प्रधानं पुरुषोऽपि च ।  
विकारा महदादीनि देवदेवः सनातनः ॥ ७.३१॥  
  
स एव बन्धः स च बन्धकर्त्तास एव पाशः पशुभृत्स एव ।  
स वेद सर्वं न च तस्य वेत्तातमाहुराद्यं पुरुषं पुराणम् ॥ ७.३२॥  
  
इति श्रीकूर्मपुराणे षट्साहस्त्र्यां संहितायामुपरिविभागे  
(ईश्वरगीतासु) सप्तमोऽध्यायः ॥ ७॥  
  
  
  
          अष्टमोऽध्यायः  
ईश्वर उवाच ।  
अन्यद् गुह्यतमं ज्ञानं वक्ष्ये ब्राह्मणपुंगवाः ।  
येनासौ तरते जन्तुर्घोरं संसारसागरम् ॥ ८.१॥  
  
अहं ब्रह्ममयः शान्तः शाश्वतो निर्मलोऽव्ययः ।  
एकाकी भगवानुक्तः केवलः परमेश्वरः ॥ ८.२॥  
  
मम योनिर्महद् ब्रह्म तत्र गर्भं दधाम्यहम् ।  
मूल मायाभिधानं तं ततो जातमिदं जगत् ॥ ८.३॥  
  
प्रधानं पुरुषो ह्यत्मा महान् भूतादिरेव च ।  
तन्मात्राणि महाभूतानीन्द्रियाणि च जज्ञिरे ॥ ८.४॥  
  
ततोऽण्डमभवद्धैमं सूर्यकोटिसमप्रभम् ।  
तस्मिन् जज्ञे महाब्रह्मा मच्छक्त्या चोपबृंहितः ॥ ८.५॥  
  
ये चान्ये बहवो जीवा मन्मयाः सर्व एव ते ।  
न मां पश्यन्ति पितरं मायया मम मोहिताः ॥ ८.६॥  
  
यासु योनिषु सर्वासु संभवन्ति हि मूर्त्तयः ।  
तासां माया परा योनिर्मामेव पितरं विदुः ॥ ८.७॥  
  
यो मामेवं विजानाति बीजिनं पितरं प्रभुम् ।  
स धीरः सर्वलोकेषु न मोहमधिगच्छति ॥ ८.८॥  
  
ईशानः सर्वविद्यानां भूतानां परमेश्वरः ।  
ओङ्कारमूर्तिर्भगवानहं ब्रह्मा प्रजापतिः ॥ ८.९॥  
  
समं सर्वेषु भूतेषु तिष्ठन्तं परमेश्वरम् ।  
विनश्यत्स्वविनश्यन्तं यः पश्यति स पश्यति ॥ ८.१०॥  
  
समं पश्यन् हि सर्वत्र समवस्थितमीश्वरम् ।  
न हिनस्त्यात्मनात्मानं ततो याति परांगतिम् ॥ ८.११॥  
  
विदित्वा सप्त सूक्ष्माणि षडङ्गं च महेश्वरम् ।  
प्रधानविनियोगज्ञः परं ब्रह्माधिगच्छति ॥ ८.१२॥  
  
सर्वज्ञता तृप्तिरनादिबोधः स्वतन्दता नित्यमलुप्तशक्तिः ।  
अनन्तशक्तिश्च विभोर्विदित्वा षडाहुरङ्गानि महेश्वरस्य ॥ ८.१३॥  
  
तन्मात्राणि मन आत्मा च तानि सूक्ष्माण्याहुः सप्ततत्त्वात्मकानि ।  
या सा हेतुः प्रकृतिः सा प्रधानंबन्धः प्रोक्तो विनियोगोऽपि तेन ॥ ८.१४॥  
  
या सा शक्तिः प्रकृतौ लीनरूपावेदेषूक्ता कारणं ब्रह्मयोनिः ।  
तस्या एकः परमेष्ठी पुरस्ता-न्महेश्वरः पुरुषः सत्यरूपः ॥ ८.१५॥  
  
ब्रहामा योगी परमात्मा महीयान् व्योमव्यापी वेदवेद्यः पुराणः ।  
एको रुद्रो मृत्युमव्यक्तमेकंबीजं विश्वं देव एकः स एव ॥ ८.१६॥  
  
तमेवैकं प्राहुरन्येऽप्यनेकं त्वेकात्मानं केचिदन्यंतमाहुः ।  
अणोरणीयान् महतो महीयान् महादेवः प्रोच्यते वेदविद्भिः ॥ ८.१७॥  
  
एवम् हि यो वेद गुहाशयं परं प्रभुं पुराणं पुरुषं विश्वरूपम् ।  
हिरण्मयं बुद्धिमतां परां गतिंसबुद्धिमान् बुद्धिमतीत्य तिष्ठति ॥ ८.१८॥  
  
इति श्रीकूर्मपाराणे षट्साहस्त्र्यां संहितायामुपरिविभागे  
(ईश्वरगीतासु) अष्टमोऽध्यायः ॥ ८॥  
  
  
  
          नवमोऽध्यायः  
ऋषय ऊचुः ।  
निष्कलो निर्मलो नित्यो निष्क्रियः परमेश्वरः ।  
तन्नो वद महादेव विश्वरूपः कथं भवान् ॥ ९.१॥  
  
ईश्वर उवाच ।  
नाहं विश्वो न विश्वं च मामृते विद्यते द्विजाः ।  
मायानिमित्तमत्रास्ति सा चात्मनि मया श्रिता ॥ ९.२॥  
  
अनादिनिधना शक्तिर्मायाऽव्यक्तसमाश्रया ।  
तन्निमित्तः प्रपञ्चोऽयमव्यक्तादभवत् खलु ॥ ९.३॥  
  
अव्यक्तं कारणं प्राहुरानन्दं ज्योतिरक्षरम् ।  
अहमेव परं ब्रह्म मत्तो ह्यन्यन्न विद्यते ॥ ९.४॥  
  
तस्मान्मे विश्वरूपत्वं निश्चितं ब्रह्मवादिभिः ।  
एकत्वे च पृथक्त्वं च प्रोक्तमेतन्निदर्शनम् ॥ ९.५॥  
  
अहं तत् परमं ब्रह्म परमात्मा सनातनः ।  
अकारणं द्विजाः प्रोक्तो न दोषो ह्यात्मनस्तथा ॥ ९.६॥  
  
अनन्ता शक्तयोऽव्यक्ता मायया संस्थिता ध्रुवाः ।  
तस्मिन् दिवि स्थितं नित्यमव्यक्तं भाति केवलम् ॥ ९.७॥  
  
याभिस्तल्लक्ष्यते भिन्नं ब्रग्माव्यक्तं सनातनम् ।  
एकया मम सायुज्यमनादिनिधनं ध्रुवम् ॥ ९.८॥  
  
पुंसोऽन्याभूद्यथा भूतिरन्यया न तिरोहितम् ।  
अनादिमध्यं तिष्ठन्तं चेष्टतेऽविद्यया किल ॥ ९.९॥  
  
तदेतत् परमं व्यक्तं प्रभामण्डलमण्डितम् ।  
तदक्षरं परं ज्योतिस्तद् विष्णोः परमं पदम् ॥ ९.१०॥  
  
तत्र सर्वमिदं प्रोतमोतं चैवाखिलं जगत् ।  
तदेव च जगत् कृत्स्नं तद् विज्ञाय विमुच्यते ॥ ९.११॥  
  
यतो वाचो निवर्त्तन्ते अप्राप्य मनसा सह ।  
आनन्दं ब्रह्मणो विद्वान् विभेति न कुतश्चन ॥ ९.१२॥  
  
वेदाहमेतं पुरुषं महान्त-  
मादित्यवर्णं तमसः परस्तात् ।  
तद् विज्ञाय परिमुच्येत विद्वान्  
नित्यानन्दी भवति ब्रह्मभूतः ॥ ९.१३॥  
  
यस्मात् परं नापरमस्ति किञ्चित्  
यज्ज्योतिषां ज्योतिरेकं दिविस्थम् ।  
तदेवात्मानं मन्यमानोऽथ विद्वा-  
नात्मनन्दी भवति ब्रह्मभूतः ॥ ९.१४॥  
  
तदप्ययं कलिलं गूढदेहं  
ब्रह्मानन्दममृतं विश्वधामा ।  
वदन्त्येवं ब्राह्मणा ब्रह्मनिष्ठा  
यत्र गत्वा न निवर्त्तेत भूयः ॥ ९.१५॥  
  
हिरण्मये परमाकाशतत्त्वे  
यदर्चिषि प्रविभातीव तेजः ।  
तद्विज्ञाने परिपश्यन्ति धीरा  
विभ्राजमानं विमलं व्योम धाम ॥ ९.१६॥  
  
ततः परं परिपश्यन्ति धीरा  
आत्मन्यात्मानमनुभूय साक्षात् ।  
स्वयंप्रभुः परमेष्ठी महीयान्  
ब्रह्मानन्दी भगवानीश एषः ॥ ९.१७॥  
  
एको देवः सर्वभूतेषु गूढः  
सर्वव्यापी सर्वभूतान्तरात्मा ।  
तमेवैकं येऽनुपश्यन्ति धीरा-  
स्तेषां शान्तिः शाश्वतीनेतरेषाम् ॥ ९.१८॥  
  
सर्वायनशिरोग्रीवः सर्वभूतगुहाशयः ।  
सर्वव्यापी च भगवान् न तस्मादन्यदिष्यते ॥ ९.१९॥  
  
इत्येतदैश्वरं ज्ञानमुक्तं वो मुनिपुंगवाः ।  
गोपनीयं विशेषेण योगिनामपि दुर्लभम् ॥ ९.२०॥  
  
इति श्रीकूर्मपाराणे षट्साहस्त्र्यां संहितायामुपरिविभागे  
(ईश्वरगीतासु) नवमोऽध्यायः ॥ ९॥  
  
  
  
          दशमोऽध्यायः  
ईश्वर उवाच ।  
अलिङ्गमेकमव्यक्तं लिङ्गं ब्रह्मेति निश्चितम् ।  
स्वयंज्योतिः परं तत्त्वं परे व्योम्नि व्यवस्थितम् ॥ १०.१॥  
  
अव्यक्तं कारणं यत्तदक्षरं परमं पदम् ।  
निर्गुणं शुद्धविज्ञानं तद् वै पश्यन्ति सूरयः ॥ १०.२॥  
  
तन्निष्ठाः शान्तसंकल्पा नित्यं तद्भावभाविताः ।  
पश्यन्ति तत् परं ब्रह्म यत्तल्लिङ्गमिति श्रुतिः ॥ १०.३॥  
  
अन्यथा नहि मां द्रष्टुं शक्यं वै मुनिपुंगवाः ।  
नहि तद् विद्यते ज्ञानं यतस्तज्ज्ञायते परम् ॥ १०.४॥  
  
एतत्तत्परमं ज्ञानं केवलं कवयो विदुः ।  
अज्ञानमितरत् सर्वं यस्मान्मायामयं जगत् ॥ १०.५॥  
  
यज्ज्ञानं निर्मलं शुद्धं निर्विकल्पं यदव्ययम् ।  
ममात्माऽसौ तदेवेमिति प्राहुर्विपश्चितः ॥ १०.६॥  
  
येऽप्यनेकं प्रपश्यन्ति तेऽपि पश्यन्ति तत्परम् ।  
आश्रिताः परमां निष्ठां बुद्ध्वैकं तत्त्वमव्ययम् ॥ १०.७॥  
  
ये पुनः परमं तत्त्वमेकं वानेकमीश्वरम् ।  
भक्त्या मां सम्प्रपश्यन्ति विज्ञेयास्ते तदात्मकाः ॥ १०.८॥  
  
साक्षादेव प्रपश्यन्ति स्वात्मानं परमेश्वरम् ।  
नित्यानन्दं निर्विकल्पं सत्यरूपमिति स्थितिः ॥ १०.९॥  
  
भजन्ते परमानन्दं सर्वगं जगदात्मकम् ।  
स्वात्मन्यवस्थिताः शान्ताः परऽव्यक्ते परस्य तु ॥ १०.१०॥  
  
एषा विमुक्तिः परमा मम सायुज्यमुत्तमम् ।  
निर्वाणं ब्रह्मणा चैक्यं कैवल्यं कवयो विदुः ॥ १०.११॥  
  
तस्मादनादिमध्यान्तं वस्त्वेकं परमं शिवम् ।  
स ईश्वरो महादेवस्तं विज्ञाय प्रमुच्यते ॥ १०.१२॥  
  
न तत्र सूर्यः प्रविभातीह चन्द्रो  
नक्षत्राणां गणो नोत विद्युत् ।  
तद्भासितं ह्यखिलं भाति विश्वं  
अतीवभासममलं तद्विभाति ॥ १०.१३॥  
  
विश्वोदितं निष्कलं निर्विकल्पं  
शुद्धं बृहन्तं परमं यद्विभाति ।  
अत्रान्तरे ब्रह्मविदोऽथ नित्यं  
पश्यन्ति तत्त्वमचलं यत् स ईशः ॥ १०.१४॥  
  
नित्यानन्दममृतं सत्यरूपं  
शुद्धं वदन्ति पुरुषं सर्ववेदाः ।  
तमोमिति प्रणवेनेशितारं  
धायायन्ति वेदार्थविनिश्चितार्थाः ॥ १०.१५॥  
  
न भूमिरापो न मनो न वह्निः  
प्राणोऽनिलो गगनं नोत बुद्धिः ।  
न चेतनोऽन्यत् परमाकाशमध्ये  
विभाति देवः शिव एव केवलः ॥ १०.१६॥  
  
इत्येतदुक्तं परमं रहस्यं  
ज्ञानामृतं सर्ववेदेषु गूढम् ।  
जानाति योगी विजनेऽथ देशे  
युञ्जीत योगं प्रयतो ह्यजस्त्रम् ॥ १०.१७॥  
  
इती श्रीकूर्मपुराणे षट्साहस्त्र्यां संहितायामुपरिविभागे  
(ईश्वरगीतासु) दशमोऽध्यायः ॥ १०॥  
  
  
  
          एकादशोऽध्यायः  
ईश्वर उवाच ।  
अतः परं प्रवक्ष्यामि योगं परमदुर्लभम् ।  
येनात्मानं प्रपश्यन्ति भानुमन्तमिवेश्वरम् ॥ ११.१॥  
  
योगाग्निर्दहति क्षिप्रमशेषं पापपञ्जरम् ।  
प्रसन्नं जायते ज्ञानं साक्षान्निर्वाणसिद्धिदम् ॥ ११.२॥  
  
योगात्संजायते ज्ञानं ज्ञानाद् योगः प्रवर्त्तते ।  
योगज्ञानाभियुक्तस्य प्रसीदति महेश्वरः ॥ ११.३॥  
  
एककालं द्विकालं वा त्रिकालं नित्यमेव वा ।  
ये युञ्जन्ति महायोगं ते विज्ञेया महेश्वराः ॥ ११.४॥  
  
योगस्तु द्विविधो ज्ञेयो ह्यभावः प्रथमो मतः ।  
अपरस्तु महायोगः सर्वयोगोत्तमोत्तमः ॥ ११.५॥  
  
शून्यं सर्वनिराभासं स्वरूपं यत्र चिन्त्यते ।  
अभावयोगः स प्रोक्तो येनात्मानं प्रपश्यति ॥ ११.६॥  
  
यत्र पश्यति चात्मानं नित्यानन्दं निरञ्जनम् ।  
मयैक्यं स महायोगो भाषितः परमेश्वरः ॥ ११.७॥  
  
ये चान्ये योगिनां योगाः श्रूयन्ते ग्रन्थविस्तरे ।  
सर्वे ते ब्रह्मयोगस्य कलां नार्हन्ति षोडशीम् ॥ ११.८॥  
  
यत्र साक्षात् प्रपश्यन्ति विमुक्ता विश्वमीश्वरम् ।  
सर्वेषामेव योगानां स योगः परमो मतः ॥ ११.९॥  
  
सहस्रशोऽथ शतशो ये चेश्वरबहिष्कृताः ।  
न ते पश्यन्ति मामेकं योगिनो यतमानसाः ॥ ११.१०॥  
  
प्राणायामस्तथा ध्यानं प्रत्याहारोऽथ धारणा ।  
समाधिश्च मुनिश्रेष्ठा यमो नियम आसनम् ॥ ११.११॥  
  
मय्येकचित्ततायोगो वृत्त्यन्तरनिरोधतः ।  
तत्साधनानि चान्यानि युष्माकं कथितानि तु ॥ ११.१२॥  
  
अहिंसा सत्यमस्तेयं ब्रह्मचर्यापरिग्रहौ ।  
यमाः संक्षेपतः प्रोक्ताश्चित्तशुद्धिप्रदा नृणाम् ॥ ११.१३॥  
  
कर्मणा मनसा वाचा सर्वभूतेषु सर्वदा ।  
अक्लेशजननं प्रोक्ता त्वहिंसा परमर्षिभिः ॥ ११.१४॥  
  
अहिंसायाः परो धर्मो नास्त्यहिंसा परं सुखम् ।  
विधिना या भवेद्धिंसा त्वहिंसैव प्रकीर्त्तिता ॥ ११.१५॥  
  
सत्येन सर्वमाप्नोति सत्ये सर्वं प्रतिष्ठितम् ।  
यथार्थकथनाचारः सत्यं प्रोक्तं द्विजातिभिः ॥ ११.१६॥  
  
परद्रव्यापहरणं चौर्यादऽथ बलेन वा ।  
स्तेयं तस्यानाचरणादस्तेयं धर्मसाधनम् ॥ ११.१७॥  
  
कर्मणा मनसा वाचा सर्वावस्थासु सर्वदा ।  
सर्वत्र मैथुनत्यागं ब्रह्मचर्यं प्रचक्षते ॥ ११.१८॥  
  
द्रव्याणामप्यनादानमापद्यपि तथेच्छया ।  
अपरिग्रहं इत्याहुस्तं प्रयत्नेन पालयेत् ॥ ११.१९॥  
  
तपः स्वाध्यायसंतोषौ शौचमीश्वरपूजनम् ।  
समासान्नियमाः प्रोक्ता योगसिद्धिप्रदायिनः ॥ ११.२०॥  
  
उपवासपराकादिकृच्छ्रचान्द्रायणादिभिः ।  
शरीरशोषणं प्राहुस्तापसास्तप उत्तमम् ॥ ११.२१॥  
  
वेदान्तशतरुद्रीयप्रणवादिजपं बुधाः ।  
सत्त्वसिद्धिकरं पुंसां स्वाध्यायं परिचक्षते ॥ ११.२२॥  
  
स्वाध्यायस्य त्रयो भेदा वाचिकोपांशुमानसाः ।  
उत्तरोत्तरवैशिष्ट्यं प्राहुर्वेदार्थवेदिनः ॥ ११.२३॥  
  
यः शब्दबोधजननः परेषां शृण्वतां स्फुटम् ।  
स्वाध्यायो वाचिकः प्रोक्त उपांशोरथ लक्षणम् ॥ ११.२४॥  
  
ओष्ठयोः स्पन्दमात्रेण परस्याशब्दबोधकम् ।  
उपांशुरेष निर्दिष्टः साहस्रवाचिकोजपः ॥ ११.२५॥  
  
यत्पदाक्षरसङ्गत्या परिस्पन्दनवर्जितम् ।  
चिन्तनं सर्वशब्दानां मानसं तं जपं विदुः ॥ ११.२६॥  
  
यदृच्छालाभतो नित्यमलं पुंसो भवेदिति ।  
प्राशस्त्यमृषयः प्राहुः संतोषं सुखलक्षणम् ॥ ११.२७॥  
  
बाह्यमाभ्यन्तरं शौचं द्विधा प्रोक्तं द्विजोत्तमाः ।  
मृज्जलाभ्यां स्मृतं बाह्यं मनः शुद्धिरथान्तरम् ॥ ११.२८॥  
  
स्तुतिस्मरणपूजाभिर्वाङ्मनः कायकर्मभिः ।  
सुनिश्चला शिवे भक्तिरेतदीश्वरपूजनम् ॥ ११.२९॥  
  
यमाश्च नियमाः प्रोक्ताः प्राणायामं निबोधत ।  
प्राणः स्वदेहजो वायुरायामस्तन्निरोधनम् ॥ ११.३०॥  
  
उत्तमाधममध्यत्वात् त्रिधाऽयं प्रतिपादितः ।  
य एव द्विविधः प्रोक्तः सगर्भोऽगर्भ एव च ॥ ११.३१॥  
  
मात्राद्वादशको मन्दश्चतुर्विशतिमात्रकः ।  
मध्यमः प्राणसंरोधः षट्त्रिंशान्मात्रिकोत्तमः ॥ ११.३२॥  
  
यः स्वेदकम्पनोच्छ्वासजनकस्तु यथाक्रमम् ।  
मन्दमध्यममुख्यानामानन्दादुत्तमोत्तमः ॥ ११.३३॥  
  
सगर्भमाहुः सजपमगर्भं विजपं बुधाः ।  
एतद् वै योगिनामुक्तं प्राणायामस्य लक्षणम् ॥ ११.३४॥  
  
सव्याहृतिं सप्रणवां गायत्रीं शिरसा सह ।  
त्रिर्जपेदायतप्राणः प्राणायामः स उच्यते ॥ ११.३५॥  
  
रेचकः पूरकश्चैव प्राणायामोऽथ कुम्भकः ।  
प्रोच्यते सर्वशास्त्रेषु योगिभिर्यतमानसैः ॥ ११.३६॥  
  
रेचको बाह्यनिश्वासः पूरकस्तन्निरोधनः ।  
साम्येन संस्थितिर्या सा कुम्भकः परिगीयते ॥ ११.३७॥  
  
इन्द्रियाणां विचरतां विषयेषु स्वबावतः ।  
निग्रहः प्रोच्यते सद्भिः प्रत्याहारस्तु सत्तमाः ॥ ११.३८॥  
  
हृत्पुण्डरीके नाभ्यां वा मूर्ध्नि पर्वसुस्तके ।  
एवमादिषु देशेषु धारणा चित्तबन्धनम् ॥ ११.३९॥  
  
देशावस्थितिमालम्ब्य बुद्धेर्या वृत्तिसंततिः ।  
वृत्त्यन्तरैरसृष्टा या तद्ध्यानं सूरयो विदुः ॥ ११.४०॥  
  
एकाकारः समाधिः स्याद् देशालम्बनवर्जितः ।  
प्रत्ययो ह्यर्थमात्रेण योगसाधनमुत्तमम् ॥ ११.४१॥  
  
धारणा द्वादशायामा ध्यानं द्वादशधारणाः ।  
ध्यानं द्वादशकं यावत् समाधिरभिधीयते ॥ ११.४२॥  
  
आसनं स्वस्तिकं प्रोक्तं पद्ममर्द्धासनं तथा ।  
साधनानां च सर्वेषामेतत्साधनमुत्तमम् ॥ ११.४३॥  
  
ऊर्वोरुपरि विप्रेन्द्राः कृत्वा पादतले उभे ।  
समासीनात्मनः पद्ममेतदासनमुत्तमम् ॥ ११.४४॥  
  
एकं पादमथैकस्मिन् विष्टभ्योरसि सत्तमाः ।  
आसीनार्द्धासनमिदं योगसाधनमुत्तमम् ॥ ११.४५॥  
  
उभे कृत्वा पादतले जानूर्वोरन्तरेण हि ।  
समासीतात्मनः प्रोक्तमासनं स्वस्तिकं परम् ॥ ११.४६॥  
  
अदेशकाले योगस्य दर्शनं हि न विद्यते ।  
अग्न्यभ्यासे जले वाऽपि शुष्कपर्णचये तथा ॥ ११.४७॥  
  
जन्तुव्याप्ते श्मशाने च जीर्णगोष्ठे चतुष्पथे ।  
सशब्दे सभये वाऽपि चैत्यवल्मीकसंचये ॥ ११.४८॥  
  
अशुभे दुर्जनाक्रान्ते मशकादिसमन्विते ।  
नाचरेद् देहबाधे वा दौर्मनस्यादिसंभवे ॥ ११.४९॥  
  
सुगुप्ते सुशुभे देशे गुहायां पर्वतस्य तु ।  
नद्यास्तीरे पुण्यदेशे देवतायतने तथा ॥ ११.५०॥  
  
गृहे वा सुशुभे रम्ये विजने जन्तुवर्जिते ।  
युञ्जीत योगी सततमात्मानं मत्परायणः ॥ ११.५१॥  
  
नमस्कृत्याथ योगीन्द्रान् सशिष्यांश्च विनायकम् ।  
गुरुं चैवाथ मां योगी युञ्जीत सुसमाहितः ॥ ११.५२॥  
  
आसनं स्वस्तिकं बद्ध्वा पद्ममर्द्धमथापि वा ।  
नासिकाग्रे समां दृष्टिमीषदुन्मीलितेक्षणः ॥ ११.५३॥  
  
कृत्वाऽथ निर्भयः शान्तस्त्यक्त्वा मायामयं जगत् ।  
स्वात्मन्यवस्थितं देवं चिन्तयेत् परमेश्वरम् ॥ ११.५४॥  
  
शिखाग्रे द्वादशाङ्गुल्ये कल्पयित्वाऽथ पङ्कजम् ।  
धर्मकन्दसमुद्भूतं ज्ञाननालं सुशोभनम् ॥ ११.५५॥  
  
ऐश्वर्याष्टदलं श्वेतं परं वैराग्यकर्णिकम् ।  
चिन्तयेत् परमं कोशं कर्णिकायां हिरण्मयम् ॥ ११.५६॥  
  
सर्वशक्तिमयं साक्षाद् यं प्राहुर्दिव्यमव्ययम् ।  
ओंकारवाच्यमव्यक्तं रश्मिजालसमाकुलम् ॥ ११.५७॥  
  
चिन्तयेत् तत्र विमलं परं ज्योतिर्यदक्षरम् ।  
तस्मिन् ज्योतिषि विन्यस्यस्वात्मानं तदभेदतः ॥ ११.५८॥  
  
ध्यायीताकाशमध्यस्थमीशं परमकारणम् ।  
तदात्मा सर्वगो भूत्वा न किंचिदपि चिन्तयेत् ॥ ११.५९॥  
  
एतद् गुह्यतमं ध्यानं ध्यानान्तरमथोच्यते ।  
चिन्तयित्वा तु पूर्वोक्तं हृदये पद्ममुत्तमम् ॥ ११.६०॥  
  
आत्मानमथ कर्त्तारं तत्रानलसमत्विषम् ।  
मध्ये वह्निशिखाकारं पुरुषं पञ्चविंशकम् ॥ ११.६१॥  
  
चिन्तयेत् परमात्मानं तन्मध्ये गगनं परम् ।  
ओंकरबोधितं तत्त्वं शाश्वतं शिवमच्युतम् ॥ ११.६२॥  
  
अव्यक्तं प्रकृतौ लीनं परं ज्योतिरनुत्तमम् ।  
तदन्तः परमं तत्त्वमात्माधारं निरञ्जनम् ॥ ११.६३॥  
  
ध्यायीत तन्मयो नित्यमेकरूपं महेश्वरम् ।  
विशोध्य सर्वतत्त्वानि प्रणवेनाथवा पुनः ॥ ११.६४॥  
  
संस्थाप्य मयि चात्मानं निर्मले परमे पदे ।  
प्लावयित्वात्मनो देहं तेनैव ज्ञानवारिणा ॥ ११.६५॥  
  
मदात्मा मन्मना भस्म गृहीत्वा त्वग्निहोत्रजम् ।  
तेनोद्धृत्य तु सर्वाङ्गमग्निरित्यादिमन्त्रतः ॥ ११.६६॥  
  
चिन्तयेत् स्वात्मनीशानं परं ज्योतिः स्वरूपिणम् ।  
एष पाशुपतो योगः पशुपाशविमुक्तये ॥ ११.६७॥  
  
सर्ववेदान्तसारोऽयमत्याश्रममिति श्रुतिः ।  
एतत् परतरं गुह्यं मत्सायुज्य प्रदायकम् ॥ ११.६८॥  
  
द्विजातीनां तु कथितं भक्तानां ब्रह्मचारिणाम् ।  
ब्रह्मचर्यमहिंसा च क्षमा शौचं तपो दमः ॥ ११.६९॥  
  
संतोषः सत्यमास्तिक्यं व्रताङ्गानि विशेषतः ।  
एकेनाप्यथ हीनेन व्रतमस्य तु लुप्यते ॥ ११.७०॥  
  
तस्मादात्मुगुणोपेतो मद्व्रतं वोढुमर्हति ।  
वीतरागभयक्रोधा मन्मया मामुपाश्रिताः ॥ ११.७१॥  
  
बहवोऽनेन योगेन पूता मद्भावमागताः ।  
ये यथा मां प्रपद्यन्ते तांस्तथैव भजाम्यहम् ॥ ११.७२॥  
  
ज्ञानयोगेन मां तस्माद् यजेत परमेश्वरम् ।  
अथवा भक्तियोगेन वैराग्येण परेण तु ॥ ११.७३॥  
  
चेतसा बोधयुक्तेन पूजयेन्मां सदा शुचिः ।  
सर्वकर्माणि संन्यस्य भिक्षाशी निष्परिग्रहः ॥ ११.७४॥  
  
प्राप्नोति मम सायुज्यं गुह्यमेतन्मयोदितम् ।  
अद्वेष्टा सर्वभूतानां मैत्रः करुण एव च ॥ ११.७५॥  
  
निर्ममो निरहंकारो यो मद्भक्तः स मे प्रियः ।  
संतुष्टः सततं योगी यतात्मा दृढनिश्चयः ॥ ११.७६॥  
  
मय्यर्पितमनो बुद्धिर्यो मद्भक्तः स मे प्रियः ।  
यस्मान्नोद्विजते लोको लोकान्नोद्विजते च यः ॥ ११.७७॥  
  
हर्षामर्षभयोद्वेगैर्मुक्तो यः स हि मे प्रियः ।  
अनपेक्षः शुचिर्दक्ष उदासीनो गतव्यथः ॥ ११.७८॥  
  
सर्वारम्भपरित्यागी भक्तिमान् यः स मे प्रियः ।  
तुल्यनिन्दास्तुतिर्मौनी संतुष्टो येन केनचित् ॥ ११.७९॥  
  
अनिकेतः स्थिरमतिर्मद्भक्तो मामुपैष्यति ।  
सर्वकर्माण्यपि सदा कुर्वाणो मत्परायणः ॥ ११.८०॥  
  
मत्प्रसादादवाप्नोति शाश्वतं परमं पदम् ।  
चेतसा सर्वकर्माणि मयि संन्यस्य मत्परः ॥ ११.८१॥  
  
निराशीर्निर्ममो भूत्वा मामेकं शरणं व्रजेत् ।  
त्यक्त्वा कर्मफलासङ्गं नित्यतृप्तो निराश्रयः ॥ ११.८२॥  
  
कर्मण्यपिप्रवृत्तोऽपि नैव तेन निबध्यते ।  
निराशीर्यतचित्तात्मा त्यक्तसर्वपरिग्रहः ॥ ११.८३॥  
  
शारीरं केवलं कर्म कुर्वन्नाप्नोति तत्पदम् ।  
यदृच्छालाभतुष्टस्य द्वन्द्वातीतस्य चैव हि ॥ ११.८४॥  
  
कुर्वतो मत्प्रसादार्थं कर्म संसारनाशनम् ।  
मन्मना मन्नमस्कारो मद्याजी मत्परायणः ॥ ११.८५॥  
  
मामुपास्ते योगीशं ज्ञात्वा मां परमेश्वरम् ।  
मद्बुद्धयो मां सततं बोधयन्तः परस्परम् ॥ ११.८६॥  
  
कथयन्तश्च मां नित्यं मम सायुज्यमाप्नुयुः ।  
एवं नित्याभियुक्तानां मायेयं कर्मसान्वगम् ॥ ११.८७॥  
  
नाशयामि तमः कृत्स्नं ज्ञानदीपेन भास्वता ।  
मद्बुद्धयो मां सततं पूजयन्तीह ये जनाः ॥ ११.८८॥  
  
तेषां नित्याभियुक्तानां योगक्षेमं वहाम्यहम् ।  
येऽन्ये च कामभोगार्थं यजन्ते ह्यन्यदेवताः ॥ ११.८९॥  
  
तेषां तदन्तं विज्ञेयं देवतानुगतं फलम् ।  
ये चान्यदेवताभक्ताः पूजयन्तीह देवताः ॥ ११.९०॥  
  
मद्भावनासमायुक्ता मुच्यन्ते तेऽपि मानवाः ।  
तस्माद्विनश्वरानन्यांस्त्यक्त्वा देवानशेषतः ॥ ११.९१॥  
  
मामेव संश्रयेदीशं स याति परमं पदम् ।  
त्यक्त्वा पुत्रादिषु स्नेहं निः शोको निष्परिग्रहः ॥ ११.९२॥  
  
यजेच्चामरणाल्लिङ्गं विरक्तः परमेश्वरम् ।  
येऽर्चयन्ति सदा लिङ्गं त्यक्त्वा भोगानशेषतः ॥ ११.९३॥  
  
एकेन जन्मना तेषां ददामि परमैश्वरम् ।  
परात्मनः सदा लिङ्गं केवलं सन्निरञ्जनम् ॥ ११.९४॥  
  
ज्ञानात्मकं सर्वगतं योगिनां हृदि संस्थितम् ।  
ये चान्ये नियता भक्ता भावयित्वा विधानतः ॥ ११.९५॥  
  
यत्र क्वचन तल्लिङ्गमर्चयन्ति महेश्वरम् ।  
जले वा वह्निमध्ये वा व्योम्नि सूर्येऽथवाऽन्यतः ॥ ११.९६॥  
  
रत्नादौ भावयित्वेशमर्चयेल्लिङ्गमैश्वरम् ।  
सर्वं लिङ्गमयं ह्येतत् सर्वं लिङ्गे प्रतिष्ठितम् ॥ ११.९७॥  
  
तस्माल्लिङ्गेऽर्चयेदीशं यत्र क्वचन शाश्वतम् ।  
अग्नौ क्रियावतामप्सु व्योम्नि सूर्ये मनीषिणाम् ॥ ११.९८॥  
  
काष्ठादिष्वेव मूर्खाणां हृदि लिङ्गंतुयोगिनाम् ।  
यद्यनुत्पन्निविज्ञानो विरक्तः प्रीतिसंयुतः ॥ ११.९९॥  
  
यावज्जीवं जपेद् युक्तः प्रणवं ब्रह्मणो वपुः ।  
अथवा शतरुद्रीयं जपेदामरणाद् द्विजः ॥ ११.१००॥  
  
एकाकी यतचित्तात्मा स याति परमं पदम् ।  
वसेच्चामरणाद् विप्रो वाराणस्यां समाहितः ॥ ११.१०१॥  
  
सोऽपीश्वरप्रसादेन याति तत् परमं पदम् ।  
तत्रोत्क्रमणकाले हि सर्वेषामेव देहिनाम् ॥ ११.१०२॥  
  
ददाति तत् परं ज्ञानं येन मुच्यते बन्धनात् ।  
वर्णाश्रमविधिं कृत्स्नं कुर्वाणो मत्परायणः ॥ ११.१०३॥  
  
तेनैव जन्मना ज्ञानं लब्ध्वा याति शिवं पदम् ।  
येऽपि तत्र वसन्तीह नीचा वा पापयोनयः ॥ ११.१०४॥  
  
सर्वे तरन्ति संसारमीश्वरानुग्रहाद् द्विजाः ।  
किन्तु विघ्ना भविष्यन्ति पापोपहतचेतसाम् ॥ ११.१०५॥  
  
धर्मन् समाश्रयेत् तस्मान्मुक्तये नियतं द्विजाः ।  
एतद् रहस्यं वेदानां न देयं यस्य कस्य चित् ॥ ११.१०६॥  
  
धार्मिकायैव दातव्यं भक्ताय ब्रह्मचारिणे ।  
व्यास उवाच ।  
इत्येतदुक्त्वा भगवानात्मयोगमनुत्तमम् ॥ ११.१०७॥  
  
व्याजहार समासीनं नारायणमनामयम् ।  
मयैतद् भाषितं ज्ञानं हितार्थं ब्रह्मवादिनाम् ॥ ११.१०८॥  
  
दातव्यं शान्तचित्तेभ्यः शिष्येभ्यो भवता शिवम् ।  
उक्त्वैवमर्थं योगीन्द्रानब्रवीद् भगवानजः ॥ ११.१०९॥  
  
हिताय सर्वभक्तानां द्विजातीनां द्विजोत्तमाः ।  
भवन्तोऽपि हि मज्ज्ञानं शिष्याणां विधिपूर्वकम् ॥ ११.११०॥  
  
उपदेक्ष्यन्ति भक्तानां सर्वेषां वचनान्मम ।  
अयं नारायणो योऽहमीश्वरो नात्र संशयः ॥ ११.१११॥  
  
नान्तरं ये प्रपश्यन्ति तेषां देयमिदं परम् ।  
ममैषा परमा मूर्त्तिर्नारायणसमाह्वया ॥ ११.११२॥  
  
सर्वभूतात्मभूतस्था शान्ता चाक्षरसंज्ञिता ।  
ये त्वन्यथा प्रपश्यन्ति लोके भेददृशो जनाः ॥ ११.११३॥  
  
ते मुक्तिं प्रपश्यन्ति जायन्ते च पुनः पुनः ।  
ये त्वेनं विष्णुमव्यक्तं माञ्च देवं महेश्वरम् ॥ ११.११४॥  
  
एकीभावेन पश्यन्ति न तेषां पुनरुद्भवः ।  
तस्मादनादिनिधनं विष्णुमात्मानमव्ययम् ॥ ११.११५॥  
  
मामेव सम्प्रपश्यध्वं पूजयध्वं तथैव हि ।  
येऽन्यथा मां प्रपश्यन्ति मत्वेवं देवतान्तरम् ॥ ११.११६॥  
  
ते यान्ति नरकान् घोरान् नाहं तेषु व्यवस्थितः ।  
मूर्खं वा पण्डितं वापि ब्राह्मणं वा मदाश्रयम् ॥ ११.११७॥  
  
मोचयामि श्वपाकं वा न नारायणनिन्दकम् ।  
तस्मादेष महायोगी मद्भक्तैः पुरुषोत्तमः ॥ ११.११८॥  
  
अर्चनीयो नमस्कार्यो मत्प्रीतिजननाय हि ।  
एवमुक्त्वा समालिङ्ग्य वासुदेवं पिनाकधृक् ॥ ११.११९॥  
  
अन्तर्हितोऽभवत् तेषां सर्वेषामेव पश्यताम् ।  
नारायणोऽपि भगवांस्तापसं वेषमुत्तमम् ॥ ११.१२०॥  
  
जग्राह योगिनः सर्वांस्त्यक्त्वा वै परमं वपुः ।  
ज्ञानं भवद्भिरमलं प्रसादात् परमेष्ठिनः ॥ ११.१२१॥  
  
साक्षाद्देव महेशस्य ज्ञानं संसारनाशनम् ।  
गच्छध्वं विज्वराः सर्वे विज्ञानं परमेष्ठिनः ॥ ११.१२२॥  
  
प्रवर्त्तयध्वं शिष्येभ्यो धार्मिकेभ्यो मुनीश्वराः ।  
इदं भक्ताय शान्ताय धार्मिकायाहिताग्नये ॥ ११.१२३॥  
  
विज्ञानमैश्वरं देयं ब्राह्मणाय विशेषतः ।  
एवमुक्त्वा स विश्वात्मा योगिनां योगवित्तमः ॥ ११.१२४॥  
  
नारायणो महायोगी जगामादर्शनं स्वयम् ।  
तेऽपि देवादिदेवेशं नमस्कृत्य महेश्वरम् ॥ ११.१२५॥  
  
नारायणं च भूतादिं स्वानि स्थानानि लेभिरे ।  
सनत्कुमारो भगवान् संवर्त्ताय महामुनिः ॥ ११.१२६॥  
  
दत्तवानैश्वरं ज्ञानं सोऽपि सत्यव्रताय तु ।  
सनन्दनोऽपि योगीन्द्रः पुलहाय महर्षये ॥ ११.१२७॥  
  
प्रददौ गौतमायाथ पुलहोऽपि प्रजापतिः ।  
अङ्गिरा वेदविदुषे भरद्वाजाय दत्तवान् ॥ ११.१२८॥  
  
जैगीषव्याय कपिलस्तथा पञ्चशिखाय च ।  
पराशरोऽपि सनकात् पिता मे सर्वतत्त्वदृक् ॥ ११.१२९॥  
  
लेभेतत्परमं ज्ञानं तस्माद् वाल्मीकिराप्तवान् ।  
ममोवाच पुरा देवः सतीदेहभवाङ्गजः ॥ ११.१३०॥  
  
वामदेवो महायोगी रुद्रः किल पिनाकधृक् ।  
नारायणोऽपि भगवान् देवकीतनयो हरिः ॥ ११.१३१॥  
  
अर्जुनाय स्वयं साक्षात् दत्तवानिदमुत्तमम् ।  
यदाहं लब्धवान् रुद्राद् वामदेवादनुत्तमम् ॥ ११.१३२॥  
  
विशेषाद् गिरिशे भक्तिस्तस्मादारभ्य मेऽभवत् ।  
शरण्यं शरणं रुद्रं प्रपन्नोऽहं विशेषतः ॥ ११.१३३॥  
  
भूतेशं गिरशं स्थाणुं देवदेवं त्रिशूलिनम् ।  
भवन्तोऽपि हि तं देवं शंभुं गोवृषवाहनम् ॥ ११.१३४॥  
  
प्रपद्यन्तां सपत्नीकाः सपुत्राः शरणं शिवम् ।  
वर्त्तध्वं तत्प्रसादेन कर्मयोगेन शंकरम् ॥ ११.१३५॥  
  
पूजयध्वं महादेव गोपतिं व्यालभूषणम् ।  
एवमुक्ते पुनस्ते तु शौनकाद्या महेश्वरम् ॥ ११.१३६॥  
  
प्रणेमुः शाश्वतं स्थाणुं व्यासं सत्यवतीसुतम् ।  
अब्रुवन् हृष्टमनसः कृष्णद्वैपायनं प्रभुम् ॥ ११.१३७॥  
  
साक्षाद्देवं हृषीकेशं सर्वलोकमहेश्वरम् ।  
भवत्प्रसादादचला शरण्ये गोवृषध्वजे ॥ ११.१३८॥  
  
इदानीं जायते भक्तिर्या देवैरपि दुर्लभा ।  
कथयस्व मुनिश्रेष्ठ कर्मयोगमनुत्तमम् ॥ ११.१३९॥  
  
येनासौ भगवानीशः समाराध्यो मुमुक्षुभिः ।  
त्वत्संनिधावेव सूतः शृणोतु भगवद्वचः ॥ ११.१४०॥  
  
तद्वच्चाखिललोकानां रक्षणं धर्मसंग्रहम् ।  
यदुक्तं देवदेवेन विष्णुना कूर्मरूपिणा ॥ ११.१४१॥  
  
पृष्टेन मुनिभिः पूर्वं शक्रेणामृतमन्थने ।  
श्रुत्वा सत्यवतीसूनुः कर्मयोगं सनातनम् ॥ ११.१४२॥  
  
मुनीनां भाषितं कृत्स्नं प्रोवाच सुसमाहितः ।  
य इमं पठते नित्यं संवादं कृत्तिवाससः ॥ ११.१४३॥  
  
सनत्कुमारप्रमुखैः सर्वपापैः प्रमुच्यते ।  
श्रावयेद् वा द्विजान् शुद्धान् ब्रह्मचर्यपरायणान् ॥ ११.१४४॥  
  
यो वा विचारयेदर्थं स याति परमां गतिम् ।  
यश्चैतच्छृणुयान्नित्यं भक्तियुक्तो दृढव्रतः ॥ ११.१४५॥  
  
सर्वपापविनिर्मुक्तो ब्रह्मलोके महीयते ।  
तस्मात् सर्वप्रयत्नेन पठितव्यो मनीषिभिः ॥ ११.१४६॥  
  
श्रोतव्यश्चाथ मन्तव्यो विशेषाद् ब्राह्मणैः सदा ॥ ११.१४७॥  
  
इति श्रीकूर्मपुराणे षट्साहस्त्र्यां संहितायामुपरिविभागे  
(ईश्वरगीतासु) एकादशोऽध्यायः ॥ ११॥  
  
  
sa.wikisource.org  
kUrmapurANa uttarabhAge adhyAya 1-11  
https://archive.org/details/puran\_kurma  
  
