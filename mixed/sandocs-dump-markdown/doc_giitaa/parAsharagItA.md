---
Category: gItA, giitaa
File name: parAsharagiitaa.itx
Indexextra: (mahAbhArata shAntiparva Mokshadharma, Chapters 291-298)
Language: Sanskrit
Latest update: June 2, 1998
Location: doc_giitaa
Proofread by: Sunder Hattangadi(sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: religion
Sublocation: giitaa
Text title: parAasharagItA
Transliterated by: Professor Tokunaga in Kyoto system(?)
engtitle: parAsharagItA
itxtitle: parAsharagItA
title: पराशरगीता

---
  
 पराशरगीता   
  
 अध्याय २७९  
 य्  
अतः परं महाबाहो यच्छ्रेयस्तद्वदस्व मे ।  
न तृप्याम्यमृतस्येव वससस्ते पितामह ॥ १॥  
  
किं कर्म पुरुषः कृत्वा शुभं पुरुषसत्तम ।  
श्रेयः परमवाप्नोति प्रेत्य चेह च तद्वद ॥ २॥  
  
 भीष्मोवाच  
अत्र ते वर्तयिष्यामि यथापूर्वं महायशः ।  
पराशरं महात्मानं पप्रच्छ जनको नृपः ॥ ३॥  
  
किं श्रेयः सर्वभूतानामस्मिँल्लोके परत्र च ।  
यद्भवेत्प्रतिपत्तव्यं तद्भवान्प्रब्रवीतु मे ॥ ४॥  
  
ततः स तपसा युक्तः सर्वधर्माविधानवित् ।  
नृपायानुग्रह मना मुनिर्वाक्यमथाब्रवीत् ॥ ५॥  
  
धर्म एव कृतः श्रेयानिह लोके परत्र च ।  
तस्माद्धि परमं नास्ति यथा प्राहुर्मनीषिणः ॥ ६॥  
  
प्रतिपद्य नरो धर्मं स्वर्गलोके महीयते ।  
धर्मात्मकः कर्म विधिर्देहिनां नृपसत्तम ।  
तस्मिन्नाश्रमिणः सन्तः स्वकर्माणीह कुर्वते ॥ ७॥  
  
चतुर्विधा हि लोकस्य यात्रा तात विधीयते ।  
मर्त्या यत्रावतिष्ठन्ते सा च कामात्प्रवर्तते ॥ ८॥  
  
सुकृतासुकृतं कर्म निषेव्य विविधैः क्रमैः ।  
दशार्ध प्रविभक्तानां भूतानां बहुधा गतिः ॥ ९॥  
  
सौवर्णं राजतं वापि यथा भान्दं निषिच्यते ।  
तथा निषिच्यते जन्तुः पूर्वकर्म वशानुगः ॥ १०॥  
  
नाबीजाज्जायते किं चिन्नाकृत्वा सुखमेधते ।  
सुकृती विन्दति सुखं प्राप्य देहक्षयं नरः ॥ ११॥  
  
दैवं तात न पश्यामि नास्ति दैवस्य साधनम् ।  
स्वभावतो हि संसिद्धा देवगन्धर्वदानवाः ॥ १२॥  
  
प्रेत्य जातिकृतं कर्म न स्मरन्ति सदा जनाः ।  
ते वै तस्य फलप्राप्तौ कर्म चापि चतुर्विधम् ॥ १३॥  
  
लोकयात्राश्रयश्चैव शब्दो वेदाश्रयः कृतः ।  
शान्त्यर्थं मनसस्तात नैतद्वृद्धानुशासनम् ॥ १४॥  
  
चक्षुषा मनसा वाचा कर्मणा च चतुर्विधम् ।  
कुरुते यादृशं कर्म तादृशं प्रतिपद्यते ॥ १५॥  
  
निरन्तरं च मिश्रं च फलते कर्म पार्थिव ।  
कल्यानं यदि वा पापं न तु नाशोऽस्य विद्यते ॥ १६॥  
  
कदा चित्सुकृतं तात कूतस्थमिव तिष्ठति ।  
मज्जमानस्य संसारे यावद्दुःखाद्विमुच्यते ॥ १७॥  
  
ततो दुःखक्षयं कृत्वा सुकृतं कर्म सेवते ।  
सुकृतक्षयाद्दुष्कृतं च तद्विद्धि मनुजाधिप ॥ १८॥  
  
दमः क्षमा धृतिस्तेजः सन्तोषः सत्यवादिता ।  
ह्रीरहिंसाव्यसनिता दाक्ष्यं चेति सुखावहाः ॥ १९॥  
  
दुष्कृते सुकृते वापि न जन्तुरयतो भवेत् ।  
नित्यं मनः समाधाने प्रयतेत विचक्षणः ॥ २०॥  
  
नायं परस्य सुकृतं दुष्कृतं वापि सेवते ।  
करोति यादृशं कर्म तादृशं प्रतिपद्यते ॥ २१॥  
  
सुखदुःखे समाधाय पुमानन्येन गच्छति ।  
अन्येनैव जनः सर्वः सङ्गतो यश्च पार्थिव ॥ २२॥  
  
परेषां यदसूयेत न तत्कुर्यात्स्वयं नरः ।  
यो ह्यसूयुस्तथायुक्तः सोऽवहासं नियच्छति ॥ २३॥  
  
भीरू राजन्यो ब्राह्मणः सर्वभक्षो  
वैश्योऽनीहावान्हीनवर्णोऽलसश् च ।  
विद्वांश्चाशीलो वृत्तहीनः कुलीनः  
सत्याद्भ्रष्टो ब्राह्मणः स्त्री च दुष्टा ॥ २४॥  
  
रागी मुक्तः पचमानोऽऽत्महेतोर्  
मूर्खो वक्ता नृप हीनं च रास्त्रम् ।  
एते सर्वे शोच्यतां यान्ति राजन्  
यश्चायुक्तः स्नेहहीनः प्रजासु ॥ २५॥  
  
  
  
 अध्याय २८०  
 पराशरोवाच  
मनोरथरथं प्राप्य इन्द्रियार्थ हयं नरः ।  
रश्मिभिर्ज्ञानसम्भूतैर्यो गच्छति स बुद्धिमान् ॥ १॥  
  
सेवाश्रितेन मनसा वृत्ति हीनस्य शस्यते ।  
द्विजातिहस्तान्निर्वृत्ता न तु तुल्यात्परस्परम् ॥ २॥  
  
आयुर्नसुलभं लब्ध्वा नावकर्षेद्विशां पते ।  
उत्कर्षार्थं प्रयतते नरः पुण्येन कर्मणा ॥ ३॥  
  
वर्णेभ्योऽपि परिभ्रष्टः स वै सम्मानमर्हति ।  
न तु यः सत्क्रियां प्राप्य राजसं कर्म सेवते ॥ ४॥  
  
वर्णोत्कर्षमवाप्नोति नरः पुण्येन कर्मणा ।  
दुर्लभं तमलब्धा हि हन्यात्पापेन कर्मणा ॥ ५॥  
  
अज्ञानाद्धि कृतं पापं तपसैवाभिनिर्नुदेत् ।  
पापं हि कर्मफलति पापमेव स्वयं कृतम् ।  
तस्मात्पापं न सेवेत कर्म दुःखफलोदयम् ॥ ६॥  
  
पापानुबन्धं यत्कर्म यद्यपि स्यान्महाफलम् ।  
न तत्सेवेत मेधावी शुचिः कुसलिलं यथा ॥ ७॥  
  
किं कस्तमनुपश्यामि फलं पापस्य कर्मणः ।  
प्रत्यापन्नस्य हि सतो नात्मा तावद्विरोचते ॥ ८॥  
  
प्रत्यापत्तिश्च यस्येह बालिशस्य न जायते ।  
तस्यापि सुमहांस्तापः प्रस्थितस्योपजायते ॥ ९॥  
  
विरक्तं शोध्यते वस्त्रं न तु कृष्णोपसंहितम् ।  
प्रयत्नेन मनुष्येन्द्र पापमेवं निबोध मे ॥ १०॥  
  
स्वयं कृत्वा तु यः पापं शुभमेवानुतिष्ठति ।  
प्रायश्चित्तं नरः कर्तुमुभयं सोऽश्नुते पृथक् ॥ ११॥  
  
अजानात्तु कृतां हिंसामहिंसा व्यपकर्षति ।  
ब्राह्मणाः शास्त्रनिर्देशादित्याहुर्ब्रह्मवादिनः ॥ १२॥  
  
कथा कामकृतं चास्य विहिंसैवापकर्षति ।  
इत्याहुर्धर्मशास्त्रज्ञा ब्राह्मणा वेदपारगाः ॥ १३॥  
  
अहं तु तावत्पश्यामि कर्म यद्वर्तते कृतम् ।  
गुणयुक्तं प्रकाशं च पापेनानुपसंहितम् ॥ १४॥  
  
यथा सूक्ष्माणि कर्माणि फलन्तीह यथातथम् ।  
बुद्धियुक्तानि तानीह कृतानि मनसा सह ॥ १५॥  
  
भवत्यल्पफलं कर्म सेवितं नित्यमुल्बनम् ।  
अबुद्धिपूर्वं धर्मज्ञ कृतमुग्रेण कर्मणा ॥ १६॥  
  
कृतानि यानि कर्माणि दैवतैर्मुनिभिस्तथा ।  
नाचरेत्तानि धर्मात्मा श्रुत्वा चापि न कुत्सयेत् ॥ १७॥  
  
सञ्चिन्त्य मनसा राजन्विदित्वा शक्तिमात्मनः ।  
करोति यः शुभं कर्म स वै भद्राणि पश्यति ॥ १८॥  
  
नवे कपाले सलिलं सन्न्यस्तं हीयते यथा ।  
नवेतरे तथा भावं प्राप्नोति सुखभावितम् ॥ १९॥  
  
सतोयेऽन्यत्तु यत्तोयं तस्मिन्नेव प्रसिच्यते ।  
वृद्धे वृद्धिमवाप्नोति सलिले सलिलं यथा ॥ २०॥  
  
एवं कर्माणि यानीह बुद्धियुक्तानि भूपते ।  
नसमानीह हीनानि तानि पुण्यतमान्यपि ॥ २१॥  
  
राज्ञा जेतव्याः सायुधाश्चोन्नताश् च  
सम्यक्कर्तव्यं पालनं च प्रजानाम् ।  
अग्निश्चेयो बहुभिश्चापि यज्ञैर्  
अन्ते मध्ये वा वनमाश्रित्य स्थेयम् ॥ २२॥  
  
दमान्वितः पुरुषो धर्मशीलो  
भूतानि चात्मानमिवानुपश्येत् ।  
गरीयसः पूजयेदात्मशक्त्या  
सत्येन शीलेन सुखं नरेन्द्र ॥ २३॥  
  
  
  
 अध्याय २८१  
 पराशरोवाच  
कः कस्य चोपकुरुते कश् च कस्मै प्रयच्छति ।  
प्रानी करोत्ययं कर्म सर्वमात्मार्थमात्मना ॥ १॥  
  
गौरवेण परित्यक्तं निःस्नेहं परिवर्जयेत् ।  
सोदर्यं भ्रातरमपि किमुतान्यं पृथग्जनम् ॥ २॥  
  
विशिष्टस्य विशिष्टाच्च तुल्यौ दानप्रतिग्रहौ ।  
तयोः पुण्यतरं दानं तद्द्विजस्य प्रयच्छतः ॥ ३॥  
  
न्यायागतं धनं वर्णैर्न्यायेनैव विवर्धितम् ।  
संरक्ष्यं यत्नमास्थाय धर्मार्थमिति निश्चयः ॥ ४॥  
  
न धर्मार्थी नृशंसेन कर्मणा धनमर्जयेत् ।  
शक्तितः सर्वकार्याणि कुर्यान्नर्द्धिमनुस्मरेत् ॥ ५॥  
  
अपो हि प्रयतः शीतास्तापिता ज्वलनेन वा ।  
शक्तितोऽतिथये दत्त्वा क्षुधार्तायाश्नुते फलम् ॥ ६॥  
  
रन्तिदेवेन लोकेष्टा सिद्धिः प्राप्ता महात्मना ।  
फलपत्रैरथो मूलैर्मुनीनर्चितवानसौ ॥ ७॥  
  
तैरेव फलपत्रैश्च स माथरमतोषयत् ।  
तस्माल्लेभे परं स्थानं शैब्योऽपि पृथिवीपतिः ॥ ८॥  
  
देवतातिथिभृत्येभ्यः पितृभ्योऽथात्मनस्तथा ।  
ऋणवाञ्जायते मर्त्यस्तस्मादनृणतां व्रजेत् ॥ ९॥  
  
स्वाध्यायेन महर्षिभ्यो देवेभ्यो यज्ञकर्मणा ।  
पितृभ्यः श्राद्धदानेन नृणाम् अभ्यर्चनेन च ॥ १०॥  
  
वाचः शेषावहार्येण पालनेनात्मनोऽपि च ।  
यथावद्धृत्य वर्गस्य चिकीर्षेद्धर्ममादितः ॥ ११॥  
  
प्रयत्नेन च संसिद्धा धनैरपि विवर्जिताः ।  
सम्यग्घुत्वा हुतवहं मुनयः सिद्धिमागताः ॥ १२॥  
  
विश्वामित्रस्य पुत्रत्वमृचीक तनयोऽगमत् ।  
ऋग्भिः स्तुत्वा महाभागो देवान्वै यज्ञभागिनः ॥ १३॥  
  
गतः शुक्रत्वमुशना देवदेव प्रसादनात् ।  
देवीं स्तुत्वा तु गगने मोदते तेजसा वृतः ॥ १४॥  
  
असितो देवलश्चैव तथा नारद पर्तवौ ।  
कक्षीवाञ्जामदग्न्यश्च रामस्तान्द्यस्तथांशुमान् ॥ १५॥  
  
वसिष्ठो जमदग्निश्च विश्वामित्रोऽत्रिरेव च ।  
भरद्वाजो हरिश्मश्रुः कुन्दधारः श्रुतश्रवाः ॥ १६॥  
  
एते महर्षयः स्तुत्वा विष्णुमृग्भिः समाहिताः ।  
लेभिरे तपसा सिद्धिं प्रसादात्तस्य धीमतः ॥ १७॥  
  
अनर्हाश्चार्हतां प्राप्ताः सन्तः स्तुत्वा तमेव ह ।  
न तु वृद्धिमिहान्विच्छेत्कर्मकृत्वा जुगुप्सितम् ॥ १८॥  
  
येऽर्था धर्मेण ते सत्या येऽधर्मेण धिगस्तु तान् ।  
धर्मं वै शाश्वतं लोके न जह्याद्धनकाङ्क्षया ॥ १९॥  
  
आहिताग्निर्हि धर्मात्मा यः स पुण्यकृदुत्तमः ।  
वेदा हि सर्वे राजेन्द्र स्थितास्त्रिष्वग्निषु प्रभो ॥ २०॥  
  
स चाप्यग्न्याहितो विप्रः क्रिया यस्य न हीयते ।  
श्रेयो ह्यनाहिताग्नित्वमग्निहोत्रं न निष्क्रियम् ॥ २१॥  
  
अग्निरात्मा च माता च पिता जनयिता तथा ।  
गुरुश्च नरशार्दूल परिचर्या यथातथम् ॥ २२॥  
  
मानं त्यक्त्वा यो नरो वृद्धसेवी  
विद्वान्क्लीबः पश्यति प्रीतियोगात् ।  
दाक्ष्येणाहीनो धर्मयुक्तो नदान्तो  
लोकेऽस्मिन्वै पूज्यते सद्भिरार्यः ॥ २३॥  
  
  
  
 अध्याय २८२  
 पराशरोवाच  
वृत्तिः सकाशाद्वर्णेभ्यस्त्रिभ्यो हीनस्य शोभना ।  
प्रीत्योपनीता निर्दिष्टा धर्मिष्ठान्कुरुते सदा ॥ १॥  
  
वृत्तिश्चेन्नास्ति शूद्रस्य पितृपैतामही ध्रुवा ।  
न वृत्तिं परतो मार्गेच्छुश्रूसां तु प्रयोजयेत् ॥ २॥  
  
सद्भिस्तु सह संसर्गः शोभते धर्मदर्शिभिः ।  
नित्यं सर्वास्ववस्थासु नासद्भिरिति मे मतिः ॥ ३॥  
  
यथोदय गिरौ द्रव्यं सन्निकर्षेण दीप्यते ।  
तथा सत्सन्निकर्षेण हीनवर्णोऽपि दीप्यते ॥ ४॥  
  
यादृशेन हि वर्णेन भाव्यते शुक्लमम्बरम् ।  
तादृशं कुरुते रूपमेतदेवमवैहि मे ॥ ५॥  
  
तस्माद्गुणेषु रज्येथा मा दोषेषु कदा चन ।  
अनित्यमिह मर्त्यानां जीवितं हि चलाचलम् ॥ ६॥  
  
सुखे वा यदि वा दुःखे वर्तमानो विचक्षणः ।  
यश्चिनोति शुभान्येव स भद्राणीह पश्यति ॥ ७॥  
  
धर्मादपेतं यत्कर्म यद्यपि स्यान्महाफलम् ।  
न तत्सेवेत मेधावी न तद्धितमिहोच्यते ॥ ८॥  
  
यो हृत्वा गोसहस्राणि नृपो दद्यादरक्षिता ।  
स शब्दमात्रफलभाग्राजा भवति तस्करः ॥ ९॥  
  
स्वयम्भूरसृजच्चाग्रे धातारं लोकपूजितम् ।  
धातासृजत्पुत्रमेकं प्रजानां धारणे रतम् ॥ १०॥  
  
तमर्चयित्वा वैश्यस्तु कुर्यादत्यर्थमृद्धिमत् ।  
रक्षितव्यं तु राजन्यैरुपयोज्यं द्विजातिभिः ॥ ११॥  
  
अजिह्मैरशथ क्रोधैर्हव्यकव्य प्रयोक्तृभिः ।  
शूद्रैर्निर्मार्जनं कार्यमेवं धर्मो न नश्यति ॥ १२॥  
  
अप्रनस्ते ततो धर्मे भवन्ति सुखिताः प्रजाः ।  
सुखेन तासां राजेन्द्र मोदन्ते दिवि देवताः ॥ १३॥  
  
तस्माद्यो रक्षति नृपः स धर्मेणाभिपूज्यते ।  
अधीते चापि यो विप्रो वैश्यो यश्चार्जने रतः ॥ १४॥  
  
यश्च शुश्रूसते शूद्रः सततं नियतेन्द्रियः ।  
अतोऽन्यथा मनुष्येन्द्र स्वधर्मात्परिहीयते ॥ १५॥  
  
प्राण सन्तापनिर्दिष्टाः काकिन्योऽपि महाफलाः ।  
न्यायेनोपार्जिता दत्ताः किमुतान्याः सहस्रशः ॥ १६॥  
  
सत्कृत्य तु द्विजातिभ्यो यो ददाति नराधिप ।  
यादृशं तादृशं नित्यमश्नाति फलमूर्जितम् ॥ १७॥  
  
अभिगम्य दत्तं तुष्ट्या यद्धन्यमाहुरभिष्टुतम् ।  
याचितेन तु यद्दत्तं तदाहुर्मध्यमं बुधाः ॥ १८॥  
  
अवज्ञया दीयते यत्तथैवाश्रद्धयापि च ।  
तदाहुरधमं दानं मुनयः सत्यवादिनः ॥ १९॥  
  
अतिक्रमे मज्जमानो विविधेन नरः सदा ।  
तथा प्रयत्नं कुर्वीत यथा मुच्येत संशयात् ॥ २०॥  
  
दमेन शोभते विप्रः क्षत्रियो विजयेन तु ।  
धनेन वैश्यः शूद्रस्तु नित्यं दाक्ष्येण शोभते ॥ २१॥  
  
  
  
 अध्याय २८३  
 पराशरोवाच  
प्रतिग्रहागता विप्रे क्षत्रिये शस्त्रनिर्जिताः ।  
वैश्ये न्यायार्जिताश्चैव शूद्रे शुश्रूसयार्जिताः ।  
स्वलाप्यर्थाः प्रशस्यन्ते धर्मस्यार्थे महाफलाः ॥ १॥  
  
नित्यं त्रयाणां वर्णानां शूद्रः शुश्रूसुरुच्यते ।  
क्षत्रधर्मा वैश्य धर्मा नावृत्तिः पतति द्विजः ।  
शूद्र कर्मा यदा तु स्यात्तदा पतति वै द्विजः ॥ २॥  
  
वानिज्यं पाशुपाल्यं च तथा शिल्पोपजीवनम् ।  
शूद्रस्यापि विधीयन्ते यदा वृत्तिर्न जायते ॥ ३॥  
  
रङ्गावतरणं चैव तथारूपोपजीवनम् ।  
मद्य मांसोपजीव्यं च विक्रयो लोहचर्मणोः ॥ ४॥  
  
अपूर्विणा न कर्तव्यं कर्म लोके विगर्हितम् ।  
कृतपूर्विणस्तु त्यजतो महान्धर्म इति श्रुतिः ॥ ५॥  
  
संसिद्धिः पुरुषो लोके यदाचरति पापकम् ।  
मदेनाभिप्लुत मनास्तच्च न ग्राह्यमुच्यते ॥ ६॥  
  
श्रूयन्ते हि पुराणे वै प्रजा धिग्दन्द शासनाः ।  
दान्ता धर्मप्रधानाश्च न्यायधर्मानुवर्तकाः ॥ ७॥  
  
धर्म एव सदा नॄणामिह राजन्प्रशस्यते ।  
धर्मवृद्धा गुणानेव सेवन्ते हि नरा भुवि ॥ ८॥  
  
तं धर्ममसुरास्तात नामृष्यन्त जनाधिप ।  
विवर्धमानाः क्रमशस्तत्र तेऽन्वाविशन्प्रजाः ॥ ९॥  
  
तेषां दर्पः समभवत्प्रजानां धर्मनाशनः ।  
दर्पात्मनां ततः क्रोधः पुनस्तेषामजायत ॥ १०॥  
  
ततः क्रोधाभिभूतानां वृत्तं लज्जा समन्वितम् ।  
ह्रीश्चैवाप्यनशद्राजंस्ततो मोहो व्यजायत ॥ ११॥  
  
ततो मोहपरीतास्ते नापश्यन्त यथा पुरा ।  
परस्परावमर्देन वर्तयन्ति यथासुखम् ॥ १२॥  
  
तान्प्राप्य तु स धिग्दण्डो न कारणमतोऽभवत् ।  
ततोऽभ्यगच्छन्देवांश्च ब्राह्मणांश्चावमन्य ह ॥ १३॥  
  
एतस्मिन्नेव काले तु देवा देववरं शिवम् ।  
अगच्छञ्शरणं वीरं बहुरूपं गणाधिपम् ॥ १४॥  
  
तेन स्म ते गगनगाः सपुराः पातिताः क्षितौ ।  
तिस्रोऽप्येकेन बानेन देवाप्यायित तेजसा ॥ १५॥  
  
तेषामधिपतिस्त्वासीद्भीमो भीमपराक्रमः ।  
देवतानां भयकरः स हतः शूलपाणिना ॥ १६॥  
  
तस्मिन्हतेऽथ स्वं भावं प्रत्यपद्यन्त मानवाः ।  
प्रावर्तन्त च वेदा वै शास्त्राणि च यथा पुरा ॥ १७॥  
  
ततोऽभ्यसिञ्चन्राज्येन देवानां दिवि वासवम् ।  
सप्तर्षयश्चान्वयुञ्जन्नराणां दन्द धारणे ॥ १८॥  
  
सप्तर्षीणामथोर्ध्वं च विपृथुर्नाम पार्थिवः ।  
राजानः क्षत्रियाश्चैव मन्दलेषु पृथक्पृथक् ॥ १९॥  
  
महाकुलेषु ये जाता वृत्ताः पूर्वतराश् च ये ।  
तेषामथासुरो भावो हृदयान्नापसर्पति ॥ २०॥  
  
तस्मात्तेनैव भावेन सानुषङ्गेन पार्थिवाः ।  
आसुराण्येव कर्माणि न्यसेवन्भीमविक्रमाः ॥ २१॥  
  
प्रत्यतिष्ठंश्च तेष्वेव तान्येव स्थापयन्ति च ।  
भजन्ते तानि चाद्यापि ये बालिशतमा नराः ॥ २२॥  
  
तस्मादहं ब्रवीमि त्वां राजन्सञ्चिन्त्य शास्त्रतः ।  
संसिद्धाधिगमं कुर्यात्कर्म हिंसात्मकं त्यजेत् ॥ २३॥  
  
न सङ्करेण द्रविणं विचिन्वीत विचक्षणः ।  
धर्मार्थं न्यायमुत्सृज्य न तत्कल्यानमुच्यते ॥ २४॥  
  
स त्वमेवंविधो दान्तः क्षत्रियः प्रियबान्धवः ।  
प्रजा भृत्यांश्च पुत्रांश्च स्वधर्मेणानुपालय ॥ २५॥  
  
इष्टानिष्ट समायोगो वैरं सौहार्दमेव च ।  
अथ जातिसहस्राणि बहूनि परिवर्तते ॥ २६॥  
  
तस्माद्गुणेषु रज्येथा मा दोषेषु कदा चन ।  
निर्गुणो यो हि दुर्बुद्धिरात्मनः सोऽरिरुच्यते ॥ २७॥  
  
मानुषेषु महाराज धर्माधर्मौ प्रवर्ततः ।  
न तथान्येषु भूतेषु मनुष्यरहितेष्विह ॥ २८॥  
  
धर्मशीलो नरो विद्वानीहकोऽनीहकोऽपि वा ।  
आत्मभूतः सदा लोके चरेद्भूतान्यहिंसयन् ॥ २९॥  
  
यदा व्यपेतद्धृल्लेखं मनो भवति तस्य वै ।  
नानृतं चैव भवति तदा कल्यानमृच्छति ॥ ३०॥  
  
  
  
 अध्याय २८४  
 पराशरोवाच  
एष धर्मविधिस्तात गृहस्थस्य प्रकीर्तितः ।  
तपस्विधिं तु वक्ष्यामि तन्मे निगदतः शृणु ॥ १॥  
  
प्रायेन हि गृहस्थस्य ममत्वं नाम जायते ।  
सङ्गागतं नरश्रेष्ठ भावैस्तामसराजसैः ॥ २॥  
  
गृहाण्याश्रित्य गावश्च क्षेत्राणि च धनानि च ।  
दाराः पुत्राश्च भृत्याश्च भवन्तीह नरस्य वै ॥ ३॥  
  
एवं तस्य प्रवृत्तस्य नित्यमेवानुपश्यतः ।  
रागद्वेषौ विवर्धेते ह्यनित्यत्वमपश्यतः ॥ ४॥  
  
रागद्वेषाभिभूतं च नरं द्रव्यवशानुगम् ।  
मोहजाता रतिर्नाम समुपैति नराधिप ॥ ५॥  
  
कृतार्थो भोगतो भूत्वा स वै रतिपरायनः ।  
लाभं ग्राम्यसुखादन्यं रतितो नानुपश्यति ॥ ६॥  
  
ततो लोभाभिभूतात्मा सङ्गाद्वर्धयते जनम् ।  
पुष्ट्यर्थं चैव तस्येह जनस्यार्थं चिकीर्षति ॥ ७॥  
  
स जानन्नपि चाकार्यमर्थार्थं सेवते नरः ।  
बाल स्नेहपरीतात्मा तत्क्षयाच्चानुतप्यते ॥ ८॥  
  
ततो मानेन सम्पन्नो रक्षन्नात्मपराजयम् ।  
करोति येन भोगी स्यामिति तस्माद्विनश्यति ॥ ९॥  
  
तपो हि बुद्धियुक्तानां शाश्वतं ब्रह्म दर्शनम् ।  
अन्विच्छतां शुभं कर्म नराणां त्यजतां सुखम् ॥ १०॥  
  
स्नेहायतन नाशाच्च धननाशाच्च पार्थिव ।  
आधिव्याधि प्रतापाच्च निर्वेदमुपगच्छति ॥ ११॥  
  
निर्वेदादात्मसम्बोधः सम्बोधाच्छास्त्र दर्शनम् ।  
शास्त्रार्थदर्शनाद्राजंस्तप एवानुपश्यति ॥ १२॥  
  
दुर्लभो हि मनुष्येन्द्र नरः प्रत्यवमर्शवान् ।  
यो वै प्रिय सुखे क्षीणे तपः कर्तुं व्यवस्यति ॥ १३॥  
  
तपः सर्वगतं तात हीनस्यापि विधीयते ।  
जितेन्द्रियस्य दान्तस्य स्वर्गमार्गप्रदेशकम् ॥ १४॥  
  
प्रजापतिः प्रजाः पूर्वमसृजत्तपसा विभुः ।  
क्व चित्क्व चिद्व्रतपरो व्रतान्यास्थाय पार्थिव ॥ १५॥  
  
आदित्या वसवो रुद्रास्तथैवाग्न्यश्विमारुताः ।  
विश्वेदेवास्तथा साध्याः पितरोऽथ मरुद्गणाः ॥ १६॥  
  
यक्षराक्षस गन्धर्वाः सिद्धाश्चान्ये दिवौकसः ।  
संसिद्धास्तपसा तात ये चान्ये स्वर्गवासिनः ॥ १७॥  
  
ये चादौ ब्रह्मणा सृष्टा ब्राह्मणास्तपसा पुरा ।  
ते भावयन्तः पृथिवीं विचरन्ति दिवं तथा ॥ १८॥  
  
मर्त्यलोके च राजानो ये चान्ये गृहमेधिनः ।  
महाकुलेषु दृश्यन्ते तत्सर्वं तपसः फलम् ॥ १९॥  
  
कौशिकानि च वस्त्राणि शुभान्याभरणानि च ।  
वाहनासन यानानि सर्वं तत्तपसः फलम् ॥ २०॥  
  
मनोऽनुकूलाः प्रमदा रूपवत्यः सहस्रशः ।  
वासः प्रासादपृष्ठे च तत्सर्वं तपसः फलम् ॥ २१॥  
  
शयनानि च मुख्यानि भोज्यानि विविधानि च ।  
अभिप्रेतानि सर्वाणि भवन्ति कृतकर्मणाम् ॥ २२॥  
  
नाप्राप्यं तपसा किं चित्त्रैलोक्येऽस्मिन्परन्तप ।  
उपभोग परित्यागः फलान्यकृतकर्मणाम् ॥ २३॥  
  
सुखितो दुःखितो वापि नरो लोभं परित्यजेत् ।  
अवेक्ष्य मनसा शास्त्रं बुद्ध्या च नृपसत्तम ॥ २४॥  
  
असन्तोषोऽसुखायैव लोभादिन्द्रियविभ्रमः ।  
ततोऽस्य नश्यति प्रज्ञा विद्येवाभ्यास वर्जिता ॥ २५॥  
  
नष्ट प्रज्ञो यदा भवति तदा न्यायं न पश्यति ।  
तस्मात्सुखक्षये प्राप्ते पुमानुग्रं तपश् चरेत् ॥ २६॥  
  
यदिष्टं तत्सुखं प्राहुर्द्वेष्यं दुःखमिहोच्यते ।  
कृताकृतस्य तपसः फलं पश्यस्व यादृशम् ॥ २७॥  
  
नित्यं भद्राणि पश्यन्ति विषयांश्चोपभुञ्जते ।  
प्राकाश्यं चैव गच्छन्ति कृत्वा निष्कल्मषं तपः ॥ २८॥  
  
अप्रियाण्यवमानांश्च दुःखं बहुविधात्मकम् ।  
फलार्थी तत्पथत्यक्तः प्राप्नोति विषयात्मकम् ॥ २९॥  
  
धर्मे तपसि दाने च विचिकित्सास्य जायते ।  
स कृत्वा पापकान्येव निरयं प्रतिपद्यते ॥ ३०॥  
  
सुखे तु वर्तमानो वै दुःखे वापि नरोत्तम ।  
स्ववृत्ताद्यो न चलति शास्त्रचक्षुः स मानवः ॥ ३१॥  
  
इषुप्रपात मात्रं हि स्पर्शयोगे रतिः स्मृता ।  
रसने दर्शने घ्राणे श्रवणे च विशां पते ॥ ३२॥  
  
ततोऽस्य जायते तीव्रा वेदना तत्क्षयात्पुनः ।  
बुधा येन प्रशंसन्ति मोक्षं सुखमनुत्तमम् ॥ ३३॥  
  
ततः फलार्थं चरति भवन्ति ज्यायसो गुणाः ।  
धर्मवृत्त्या च सततं कामार्थाभ्यां न हीयते ॥ ३४॥  
  
अप्रयत्नागताः सेव्या गृहस्थैर्विषयाः सदा ।  
प्रयत्नेनोपगम्यश्च स्वधर्म इति मे मतिः ॥ ३५॥  
  
मानिनां कुलजातानां नित्यं शास्त्रार्थचक्षुषाम् ।  
धर्मक्रिया वियुक्तानामशक्त्या संवृतात्मनाम् ॥ ३६॥  
  
क्रियमाणं यदा कर्म नाशं गच्छति मानुषम् ।  
तेषां नान्यदृते लोके तपसः कर्म विद्यते ॥ ३७॥  
  
सर्वात्मना तु कुर्वीत गृहस्थः कर्म निश्चयम् ।  
दाक्ष्येण हव्यकव्यार्थं स्वधर्मं विचरेन्नृप ॥ ३८॥  
  
यथा नदीनदाः सर्वे सागरे यान्ति संस्थितम् ।  
एवमाश्रमिणः सर्वे गृहस्थे यान्ति संस्थितम् ॥ ३९॥  
  
  
  
 अध्याय २८५  
 जनक  
वर्णो विशेषवर्णानां महर्षे केन जायते ।  
एतदिच्छाम्यहं श्रोतुं तद्ब्रूहि वदतां वर ॥ १॥  
  
यदेतज्जायतेऽपत्यं स एवायमिति श्रुतिः ।  
कथं ब्राह्मणतो जातो विशेषग्रहणं गतः ॥ २॥  
  
 पराशरोवाच  
एवमेतन्महाराज येन जातः स एव सः ।  
तपसस्त्वपकर्षेण जातिग्रहणतां गतः ॥ ३॥  
  
सुक्षेत्राच्च सुबीजाच्च पुण्यो भवति सम्भवः ।  
अतोऽन्यतरतो हीनादवरो नाम जायते ॥ ४॥  
  
वक्राद्भुजाभ्यामूरुभ्यां पद्भ्यां चैवाथ जज्ञिरे ।  
सृजतः प्रजापतेर्लोकानिति धर्मविदो विदुः ॥ ५॥  
  
मुखजा ब्राह्मणास्तात बाहुजाः क्षत्रबन्धवः ।  
ऊरुजा धनिनो राजन्पादजाः परिचारकाः ॥ ६॥  
  
चतुर्णामेव वर्णानामागमः पुरुषर्षभ ।  
अतोऽन्ये त्वतिरिक्ता ये ते वै सङ्करजाः स्मृताः ॥ ७॥  
  
क्षत्रजातिरथाम्बस्था उग्रा वैदेहकास्तथा ।  
श्वपाकाः पुल्कसाः स्तेना निषादाः सूतमागधाः ॥ ८॥  
  
आयोगाः करणा व्रात्याश्चन्दालाश्च नराधिप ।  
एते चतुर्भ्यो वर्णेभ्यो जायन्ते वै परस्परम् ॥ ९॥  
  
 जनक  
ब्रह्मणैकेन जातानां नानात्वं गोत्रतः कथम् ।  
बहूनीह हि लोके वै गोत्राणि मुनिसत्तम ॥ १०॥  
  
यत्र तत्र कथं जाताः स्वयोनिं मुनयो गताः ।  
शूद्रयोनौ समुत्पन्ना वियोनौ च तथापरे ॥ ११॥  
  
 पराशरोवाच  
राजन्नेतद्भवेद्ग्राह्यमपकृष्टेन जन्मना ।  
महात्मानं समुत्पत्तिस्तपसा भावितात्मनाम् ॥ १२॥  
  
उत्पाद्य पुत्रान्मुनयो नृपतौ यत्र तत्र ह ।  
स्वेनैव तपसा तेषामृषित्वं विदधुः पुनः ॥ १३॥  
  
पितामहश्च मे पूर्वमृश्यशृङ्गश्च काश्यपः ।  
वतस्तान्द्यः कृपश्चैव कक्षीवान्कमथादयः ॥ १४॥  
  
यवक्रीतश्च नृपते द्रोणश्च वदतां वरः ।  
आयुर्मतङ्गो दत्तश् च द्रुपदो मत्स्य एव च ॥ १५॥  
  
एते स्वां प्रकृतिं प्राप्ता वैदेह तपसोऽऽश्रयात् ।  
प्रतिष्ठिता वेदविदो दमे तपसि चैव हि ॥ १६॥  
  
मूलगोत्राणि चत्वारि समुत्पन्नानि पार्थिव ।  
अङ्गिराः कश्यपश्चैव वसिष्ठो भृगुरेव च ॥ १७॥  
  
कर्मतोऽन्यानि गोत्राणि समुत्पन्नानि पार्थिव ।  
नामधेयानि तपसा तानि च ग्रहणं सताम् ॥ १८॥  
  
 जनक  
विशेषधर्मान्वर्णानां प्रब्रूहि भगवन्मम ।  
तथा सामान्य धर्मांश्च सर्वत्र कुशलो ह्यसि ॥ १९॥  
  
 परा  
प्रतिग्रहो याजनं च तथैवाध्यापनं नृप ।  
विशेषधर्मो विप्राणां रक्षा क्षत्रस्य शोभना ॥ २०॥  
  
कृषिश्च पाशुपाल्यं च वानिज्यं च विशाम् अपि ।  
द्विजानां परिचर्या च शूत्र कर्म नराधिप ॥ २१॥  
  
विशेषधर्मा नृपते वर्णानां परिकीर्तिताः ।  
धर्मान्साधारणांस्तात विस्तरेण शृणुष्व मे ॥ २२॥  
  
आनृशंस्यमहिंसा चाप्रमादः संविभागिता ।  
श्राद्धकर्मातिथेयं च सत्यमक्रोध एव च ॥ २३॥  
  
स्वेषु दारेषु सन्तोषः शौचं नित्यानसूयता ।  
आत्मज्ञानं तितिक्षा च धर्माः साधारणा नृप ॥ २४॥  
  
ब्राह्मणाः क्षत्रिया वैश्यास्त्रयो वर्णा द्विजातयः ।  
अत्र तेषामधीकारो धर्मेषु द्विपदां वर ॥ २५॥  
  
विकर्मावस्थिता वर्णाः पतन्ति नृपते त्रयः ।  
उन्नमन्ति यथा सन्तमाश्रित्येह स्वकर्मसु ॥ २६॥  
  
न चापि शूद्रः पततीति निश्चयो  
न चापि संस्कारमिहार्हतीति वा ।  
श्रुतिप्रवृत्तं न च धर्ममाप्नुते  
न चास्य धर्मे प्रतिषेधनं कृतम् ॥ २७॥  
  
वैदेहकं शूद्रमुदाहरन्ति  
द्विजा महाराज श्रुतोपपन्नाः ।  
अहं हि पश्यामि नरेन्द्र देवं  
विश्वस्य विष्णुं जगतः प्रधानम् ॥ २८॥  
  
सतां वृत्तमनुष्ठाय निहीना उज्जिहीर्षवः ।  
मन्त्रवर्जं न दुष्यन्ति कुर्वाणाः पौष्टिकीः क्रियाः ॥ २९॥  
  
यथा यथा हि सद्वृत्तमालम्बन्तीतरे जनाः ।  
तथा तथा सुखं प्राप्य प्रेत्य चेह च शेरते ॥ ३०॥  
  
 ज  
किं कर्म दूसयत्येनमथ जातिर्महामुने ।  
सन्देहो मे समुत्पन्नस्तन्मे व्याख्यातुमर्हसि ॥ ३१॥  
  
 परा  
असंशयं महाराज उभयं दोषकारकम् ।  
कर्म चैव हि जातिश्च विशेषं तु निशामय ॥ ३२॥  
  
जात्या च कर्मणा चैव दुष्टं कर्म निषेवते ।  
जात्या दुष्टश्च यः पापं न करोति स पूरुषः ॥ ३३॥  
  
जात्या प्रधानं पुरुषं कुर्वाणं कर्म धिक्कृतम् ।  
कर्म तद्दूसयत्येनं तस्मात्कर्म न शोभनम् ॥ ३४॥  
  
 ज  
कानि कर्माणि धर्म्याणि लोकेऽस्मिन्द्विजसत्तम ।  
न हिंसन्तीह भूतानि क्रियमाणानि सर्वदा ॥ ३५॥  
  
 परा  
शृणु मेऽत्र महाराज यन्मां त्वं परिपृच्छसि ।  
यानि कर्माण्यहिंस्राणि नरं त्रायन्ति सर्वदा ॥ ३६॥  
  
सन्न्यस्याग्नीनुपासीनाः पश्यन्ति विगतज्वराः ।  
नैःश्रेयसं धर्मपथं समारुह्य यथाक्रमम् ॥ ३७॥  
  
प्रश्रिता विनयोपेता दमनित्याः सुसंशिताः ।  
प्रयान्ति स्थानमजरं सर्वकर्म विवर्जिताः ॥ ३८॥  
  
सर्वे वर्णा धर्मकार्याणि सम्यक्  
कृत्वा राजन्सत्यवाक्यानि चोक्त्वा ।  
त्यक्त्वाधर्मं दारुणं जीवलोके  
यान्ति स्वर्गं नात्र कार्यो विचारः ॥ ३९॥  
  
  
  
 अध्याय २८६  
 पराशरोवाच  
पिता सुखायो गुरवः स्त्रियश् च  
न निर्गुणा नाम भवन्ति लोके ।  
अनन्यभक्ताः प्रियवादिनश् च  
हिताश्च वश्याश्च तथैव राजन् ॥ १॥  
  
पिता परं दैवतं मानवानां  
मातुर्विशिष्टं पितरं वदन्ति ।  
ज्ञानस्य लाभं परमं वदन्ति  
जितेन्द्रियार्थाः परमाप्नुवन्ति ॥ २॥  
  
रणाजिरे यत्र शराग्निसंस्तरे  
नृपात्मजो घातमवाप्य दह्यते ।  
प्रयाति लोकानमरैः सुदुर्लभान्  
निषेवते स्वर्गफलं यथासुखम् ॥ ३॥  
  
श्रान्तं भीतं भ्रष्ट शस्त्रं रुदन्तं  
पराङ्मुखं परिबर्हैश्च हीनम् ।  
अनुद्यतं रोगिणं याचमानं  
न वै हिंस्याद्बालवृद्धौ च राजन् ॥ ४॥  
  
परिबर्हैः सुसम्पन्नमुद्यतं तुल्यतां गतम् ।  
अतिक्रमेत नृपतिः सङ्ग्रामे क्षत्रियात्मजम् ॥ ५॥  
  
तुल्यादिह वधः श्रेयान्विशिष्टाच्चेति निश्चयः ।  
निहीनात्कातराच्चैव नृपाणां गर्हितो वधः ॥ ६॥  
  
पापात्पापसमाचारान्निहीनाच्च नराधिप ।  
पाप एव वधः प्रोक्तो नरकायेति निश्चयः ॥ ७॥  
  
न कश्चित्त्राति वै राजन्दिष्टान्त वशमागतम् ।  
सावशेषायुषं चापि कश्चिदेवापकर्षति ॥ ८॥  
  
स्निग्धैश्च क्रियमाणानि कर्माणीह निवर्तयेत् ।  
हिंसात्मकानि कर्माणि नायुरिच्छेत्परायुषा ॥ ९॥  
  
गृहस्थानां तु सर्वेषां विनाशमभिकाङ्क्षिताम् ।  
निधनं शोभनं तात पुलिनेषु क्रियावताम् ॥ १०॥  
  
आयुषि क्षयमापन्ने पञ्चत्वमुपगच्छति ।  
नाकारणात्तद्भवति कारणैरुपपादितम् ॥ ११॥  
  
तथा शरीरं भवति देहाद्येनोपपादितम् ।  
अध्वानं गतकश्चायं प्राप्तश्चायं गृहाद्गृहम् ॥ १२॥  
  
द्वितीयं कारणं तत्र नान्यत्किं चन विद्यते ।  
तद्देहं देहिनां युक्तं मोक्षभूतेषु वर्तते ॥ १३॥  
  
सिरा स्नाय्वस्थि सङ्घातं बीभत्सा मेध्य सङ्कुलम् ।  
भूतानामिन्द्रियाणां च गुणानां च समागतम् ॥ १४॥  
  
त्वगन्तं देहमित्याहुर्विद्वांसोऽध्यात्मचिन्तकाः ।  
पुनैरपि परिक्षीणं शरीरं मर्त्यतां गतम् ॥ १५॥  
  
शरीरिणा परित्यक्तं निश्चेष्टं गतचेतनम् ।  
भूतैः प्रकृतमापन्नैस्ततो भूमौ निमज्जति ॥ १६॥  
  
भावितं कर्मयोगेन जायते तत्र तत्र ह ।  
इदं शरीरं वैदेह म्रियते यत्र तत्र ह ।  
तत्स्वभावोऽपरो दृष्टो विसर्गः कर्मणस्तथा ॥ १७॥  
  
न जायते तु नृपते कं चित्कालमयं पुनः ।  
परिभ्रमति भूतात्मा द्यामिवाम्बुधरो महान् ॥ १८॥  
  
स पुनर्जायते राजन्प्राप्येहायतनं नृप ।  
मनसः परमो ह्यात्मा इन्द्रियेभ्यः परं मनः ॥ १९॥  
  
द्विविधानां च भूतानां जङ्गमाः परमा नृप ।  
जङ्गमानामपि तथा द्विपदाः परमा मताः ।  
द्विपदानामपि तथा द्विजा वै परमाः स्मृताः ॥ २०॥  
  
द्विजानामपि राजेन्द्र प्रज्ञावन्तः परा मताः ।  
प्राज्ञानामात्मसम्बुद्धाः सम्बुद्धानाममानिनः ॥ २१॥  
  
जातमन्वेति मरणं नृणामिति विनिश्चयः ।  
अन्तवन्ति हि कर्माणि सेवन्ते गुणतः प्रजाः ॥ २२॥  
  
आपन्ने तूत्तरां काष्ठां सूर्ये यो निधनं व्रजेत् ।  
नक्षत्रे च मुहूर्ते च पुण्ये राजन्स पुण्यकृत् ॥ २३॥  
  
अयोजयित्वा क्लेशेन जनं प्लाव्य च दुष्कृतम् ।  
मृत्युनाप्राकृतेनेह कर्मकृत्वात्मशक्तितः ॥ २४॥  
  
विषमुद्बन्धनं दाहो दस्यु हस्तात्तथा वधः ।  
दंस्त्रिभ्यश्च पशुभ्यश्च प्राकृतो वध उच्यते ॥ २५॥  
  
न चैभिः पुण्यकर्माणो युज्यन्ते नाभिसन्धिजैः ।  
एवंविधैश्च बहुभिरपरैः प्राकृतैरपि ॥ २६॥  
  
ऊर्ध्वं हित्वा प्रतिष्ठन्ते प्रानाः पुण्यकृतां नृप ।  
मध्यतो मध्यपुण्यानामधो दुष्कृत कर्मणाम् ॥ २७॥  
  
एकः शत्रुर्न द्वितीयोऽस्ति शत्रुर्  
अज्ञानतुल्यः पुरुषस्य राजन् ।  
येनावृतः कुरुते सम्प्रयुक्तो  
घोराणि कर्माणि सुदारुणानि ॥ २८॥  
  
प्रबोधनार्थं श्रुतिधर्मयुक्तं  
वृद्द्धानुपास्यं च भवेत यस्य ।  
प्रयत्नसाध्यो हि स राजपुत्र  
प्रज्ञाशरेणोन्मथितः परैति ॥ २९॥  
  
अधीत्य वेदांस्तपसा ब्रह्मचारी  
यज्ञाञ्शक्त्या सन्निसृज्येह पञ्च ।  
वनं गच्छेत्पुरुषो धर्मकामः  
श्रेयश्चित्वा स्थापयित्वा स्ववंशम् ॥ ३०॥  
  
उपभोगैरपि त्यक्तं नात्मानमवसादयेत् ।  
चन्दालत्वेऽपि मानुष्यं सर्वथा तात दुर्लभम् ॥ ३१॥  
  
इयं हि योनिः प्रथमा यां प्राप्य जगतीपते ।  
आत्मा वै शक्यते त्रातुं कर्मभिः शुभलक्षणैः ॥ ३२॥  
  
कथं न विप्रनश्येम योनीतोऽस्या इति प्रभो ।  
कुर्वन्ति धर्मं मनुजाः श्रुतिप्रामान्य दर्शनात् ॥ ३३॥  
  
यो दुर्लभतरं प्राप्य मानुष्यमिह वै नरः ।  
धर्मावमन्ता कामात्मा भवेत्स खलु वञ्च्यते ॥ ३४॥  
  
यस्तु प्रीतिपुरोगेण चक्षुषा तात पश्यति ।  
दीपोपमानि भूतानि यावदर्चिर्न नश्यति ॥ ३५॥  
  
सान्त्वेनानुप्रदानेन प्रियवादेन चाप्युत ।  
समदुःखसुखो भूत्वा स परत्र महीयते ॥ ३६॥  
  
दानं त्यागः शोभना मूर्तिरद्भ्यो  
भूयः प्लाव्यं तपसा वै शरीरम् ।  
सरस्वती नैमिषपुष्करेषु  
ये चाप्यन्ये पुण्यदेशाः पृथिव्याम् ॥ ३७॥  
  
गृहेषु येषामसवः पतन्ति  
तेषामथो निर्हरनं प्रशस्तम् ।  
यानेन वै प्रापनं च श्मशाने  
शौचेन नूनं विधिना चैव दाहः ॥ ३८॥  
  
इष्टिः पुष्टिर्यजनं याजनं च  
दानं पुण्यानां कर्मणां च प्रयोगः ।  
शक्त्या पित्र्यं यच्च किं चित्प्रशस्तं  
सर्वाण्यात्मार्थे मानवो यः करोति ॥ ३९॥  
  
धर्मशास्त्राणि वेदाश्च षडङ्गानि नराधिप ।  
श्रेयसोऽर्थे विधीयन्ते नरस्याक्लिष्ट कर्मणः ॥ ४०॥  
  
 भीष्मोवाच  
एवद्वै सर्वमाख्यातं मुनिना सुमहात्मना ।  
विदेहराजाय पुरा श्रेयसोऽर्थे नराधिप ॥ ४१॥  
  
  
  
 अध्याय २८७  
 भीष्मोवाच  
पुनरेव तु पप्रच्छ जनको मिथिलाधिपः ।  
पराशरं महात्मानं धर्मे परमनिश्चयम् ॥ १॥  
  
किं श्रेयः का गतिर्ब्रह्मन्किं कृतं न विनश्यति ।  
क्व गतो न निवर्तेत तन्मे ब्रूहि महामुने ॥ २॥  
  
 पराशरोवाच  
असङ्गः श्रेयसो मूलं ज्ञानं ज्ञानगतिः परा ।  
चीर्णं तपो न प्रनश्येद्वापः क्षेत्रे न नश्यति ॥ ३॥  
  
छित्त्वाधर्ममयं पाशं यदा धर्मेऽभिरज्यते ।  
दत्त्वाभय कृतं दानं तदा सिद्धिमवाप्नुयात् ॥ ४॥  
  
यो ददाति सहस्राणि गवामश्वशतानि च ।  
अभयं सर्वभूतेभ्यस्तद्दानमतिवर्तते ॥ ५॥  
  
वसन्विषयमध्येऽपि न वसत्येव बुद्धिमान् ।  
संवसत्येव दुर्बुद्धिरसत्सु विषयेष्वपि ॥ ६॥  
  
नाधर्मः श्लिष्यते प्राज्ञमापः पुष्कर पर्णवत् ।  
अप्राज्ञमधिकं पापं श्लिष्यते जतु काष्ठवत् ॥ ७॥  
  
नाधर्मः कारणापेक्षी कर्तारमभिमुञ्चति ।  
कर्ता खलु यथाकालं तत्सर्वमभिपद्यते ।  
न भीद्यन्ते कृतात्मान आत्मप्रत्यय दर्शिनः ॥ ८॥  
  
बुद्धिकर्मेन्द्रियाणां हि प्रमत्तो यो न बुध्यते ।  
शुभाशुभेषु सक्तात्मा प्राप्नोति सुमहद्भयम् ॥ ९॥  
  
वीतरागो जितक्रोधः सम्यग्भवति यः सदा ।  
विषये वर्तमानोऽपि न स पापेन युज्यते ॥ १०॥  
  
मर्यादायां धर्मसेतुर्निबद्धो नैव सीदति ।  
पुष्टस्रोत इवायत्तः स्फीतो भवति सञ्चयः ॥ ११॥  
  
यथा भानुगतं तेजो मनिः शुद्धः समाधिना ।  
आदत्ते राजशार्दूल तथा योगः प्रवर्तते ॥ १२॥  
  
यथा तिलानामिह पुष्पसंश्रयात्  
पृथक्पृथग्यानि गुणोऽतिसौम्यताम् ।  
तथा नराणां भुवि भावितात्मनां  
यथाश्रयं सत्त्वगुणः प्रवर्तते ॥ १३॥  
  
जहाति दारानिहते न सम्पदः  
सदश्वयानं विविधाश्च याः क्रियाः ।  
त्रिविष्टपे जातमतिर्यदा नरस्  
तदास्य बुद्धिर्विषयेषु भीद्यते ॥ १४॥  
  
प्रसक्तबुद्धिर्विषयेषु यो नरो  
यो बुध्यते ह्यात्महितं कदा चन ।  
स सर्वभावानुगतेन चेतसा  
नृपामिषेणेव झषो विकृष्यते ॥ १५॥  
  
सङ्घातवान्मर्त्यलोकः परस्परमपाश्रितः ।  
कदली गर्भनिःसारो नौरिवाप्सु निमज्जति ॥ १६॥  
  
न धर्मकालः पुरुषस्य निश्चितो  
नापि मृत्युः पुरुषं प्रतीक्षते ।  
क्रिया हि धर्मस्य सदैव शोभना  
यदा नरो मृत्युमुखेऽभिवर्तते ॥ १७॥  
  
यथान्धः स्वगृहे युक्तो ह्यभ्यासादेव गच्छति ।  
तथायुक्तेन मनसा प्राज्ञो गच्छति तां गतिम् ॥ १८॥  
  
मरणं जन्मनि प्रोक्तं जन्म वै मरणाश्रितम् ।  
अविद्वान्मोक्षधर्मेषु बद्धोभ्रमति चक्रवत् ॥ १९॥  
  
यथा मृणालोऽनुगतमाशु मुञ्चति कर्दमम् ।  
तथात्मा पुरुषस्येह मनसा परिमुच्यते ।  
मनः प्रनयतेऽऽत्मानं स एनमभियुञ्जति ॥ २०॥  
  
परार्थे वर्तमानस्तु स्वकार्यं योऽभिमन्यते ।  
इन्द्रियार्थेषु सक्तः सन्स्वकार्यात्परिहीयते ॥ २१॥  
  
अधस्तिर्यग्गतिं चैव स्वर्गे चैव परां गतिम् ।  
प्राप्नोति स्वकृतैरात्मा प्राज्ञस्येहेतरस्य च ॥ २२॥  
  
मृन्मये भाजने पक्वे यथा वै न्यस्यते द्रवः ।  
तथा शरीरं तपसा तप्तं विषयमश्नुते ॥ २३॥  
  
विषयानश्नुते यस्तु न स भोक्ष्यत्यसंशयम् ।  
यस्तु भोगांस्त्यजेदात्मा स वै भोक्तुं व्यवस्यति ॥ २४॥  
  
नीहारेण हि संवीतः शिश्नोदर परायनः ।  
जात्यन्ध इव पन्थानमावृतात्मा न बुध्यते ॥ २५॥  
  
वणिग्यथा समुद्राद्वै यथार्थं लभते धनम् ।  
तथा मर्त्यार्णवे जन्तोः कर्म विज्ञानतो गतिः ॥ २६॥  
  
अहोरात्र मये लोके जरा रूपेण सञ्चरन् ।  
मृत्युर्ग्रसति भूतानि पवनं पन्नगो यथा ॥ २७॥  
  
स्वयं कृतानि कर्माणि जातो जन्तुः प्रपद्यते ।  
नाकृतं लभते कश्चित्किं चिदत्र प्रियाप्रियम् ॥ २८॥  
  
शयानं यान्तमासीनं प्रवृत्तं विषयेषु च ।  
शुभाशुभानि कर्माणि प्रपद्यन्ते नरं सदा ॥ २९॥  
  
न ह्यन्यत्तीरमासाद्य पुनस्तर्तुं व्यवस्यति ।  
दुर्लभो दृश्यते ह्यस्य विनिपातो महार्णवे ॥ ३०॥  
  
यथा भारावसक्ता हि नौर्महाम्भसि तन्तुना ।  
तथा मनोऽभियोगाद्वै शरीरं प्रतिकर्षति ॥ ३१॥  
  
यथा समुद्रमभितः संस्यूताः सरितोऽपराः ।  
तथाद्या प्रकृतिर्योगादभिसंस्यूयते सदा ॥ ३२॥  
  
स्नेहपाशैर्बहुविभैरासक्तमनसो नराः ।  
प्रकृतिष्ठा विषीदन्ति जले सैकत वेश्मवत् ॥ ३३॥  
  
शरीरगृह संस्थस्य शौचतीर्थस्य देहिनः ।  
बुद्धिमार्ग प्रयातस्य सुखं त्विह परत्र च ॥ ३४॥  
  
विस्तराः क्लेशसंयुक्ताः सङ्क्षेपास्तु सुखावहाः ।  
परार्थं विस्तराः सर्वे त्यागमात्महितं विदुः ॥ ३५॥  
  
सङ्कल्पजो मित्रवर्गो ज्ञातयः कारणात्मकाः ।  
भार्या दासाश्च पुत्राश्च स्वमर्थमनुयुञ्जते ॥ ३६॥  
  
न माता न पिता किं चित्कस्य चित्प्रतिपद्यते ।  
दानपथ्योदनो जन्तुः स्वकर्मफलमश्नुते ॥ ३७॥  
  
मातापुत्रः पिता भ्राता भार्या मित्र जनस्तथा ।  
अष्टापद पदस्थाने त्वक्षमुद्रेव न्यस्यते ॥ ३८॥  
  
सर्वाणि कर्माणि पुरा कृतानि  
शुभाशुभान्यात्मनो यान्ति जन्तोर् ।  
उपस्थितं कर्मफलं विदित्वा  
बुद्धिं तथा चोदयतेऽन्तरात्मा ॥ ३९॥  
  
व्यवसायं समाश्रित्य सहायान्योऽधिगच्छति ।  
न तस्य कश्चिदारम्भः कदा चिदवसीदति ॥ ४०॥  
  
अद्वैध मनसं युक्तं शूरं धीरं विपश्चितम् ।  
न श्रीः सन्त्यजते नित्यमादित्यमिव रश्मयः ॥ ४१॥  
  
आस्तिक्य व्यवसायाभ्यामुपायाद्विस्मयाद्धिया ।  
यमारभत्यनिन्द्यात्मा न सोऽर्थः परिषीदति ॥ ४२॥  
  
सर्वैः स्वानि शुभाशुभानि नियतं कर्माणि जन्तुः स्वयं  
गर्भात्सम्प्प्रतिपद्यते तदुभयं यत्तेन पूर्वं कृतम् ।  
मृत्युश्चापरिहारवान्समगतिः कालेन विच्छेदिता  
दारोश्चूर्णमिवाश्मसारविहितं कर्मान्तिकं प्रापयेत् ॥ ४३॥  
  
स्वरूपतामात्मकृतं च विस्तरं  
कुलान्वयं द्रव्यसमृद्धि सञ्चयम् ।  
नरो हि सर्वो लभते यथाकृतं  
शुभशुभेनात्म कृतेन कर्मणा ॥ ४४॥  
  
 भीष्मोवाच  
इत्युक्तो जनको राजन्यथातथ्यं मनीसिना ।  
श्रुत्वा धर्मविदां श्रेष्ठः परां मुदमवाप ह ॥ ४५॥  
  
॥ इति पराशरगीता समाप्ता ॥  
  
  
Adhyaya numbers 279-287 in shAntiparva, Mahabharata critical edition  
(Bhandarkar Oriental Research Institute BORI).  
In Kinjavadekar's edition they are 290-298.  
  
Sunder Hattangadi  (sunderh at hotmail.com)  
  
  
