+++
"Text title" = "rAsagItA"
"File name" = "rAsagItA.itx"
itxtitle = "rAsagItA"
engtitle = "rAsagItA"
Category = "gItA, giitaa"
Location = "doc_giitaa"
Sublocation = "giitaa"
Language = "Sanskrit"
Subject = "philosophy/hinduism/religion"
"Transliterated by" = "PSA Easwaran psaeaswaran at gmail.com"
"Proofread by" = "PSA Easwaran psaeaswaran at gmail.com"
Indexextra = "(Bengali)"
"Latest update" = "May 18, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "रासगीता"

+++
  
 रासगीता   
  
नारद उवाच --  
श्रीराधा माधवस्यापि राधायाश्चापि माधवः ।  
करोति परमानन्दं प्रेमालिङ्गनपूर्वकम् ॥ १॥  
  
राधासुखसुधासिन्धुः कृष्णश्चुम्बति राधिकाम् ।  
श्यामप्रेममयी राधा सदा चुम्बति माधवम् ॥ २॥  
  
त्रिभङ्गललितः कृष्णो मुरलीं पूरयेन्मुदा ।  
चालयेद्रेणुरन्ध्रेषु राधिका च कराङ्गुलीः ॥ ३॥  
  
श्रीनामाकर्षणं कृष्णं राधा गायति सुन्दरम् ।  
शब्दब्रह्मध्वनिं राधां कृष्णो धारयति ध्रुवम् ॥ ४॥  
  
मुरलीकलसङ्गीतं श्रुत्वा मुग्द्धा व्रजस्त्रियः ।  
कदम्बमूलमायाता यत्रास्ति मुरलीधरः ॥ ५॥  
  
राधाकान्तो व्रजस्त्रीभिर्वेष्टितो व्रजमोहनः ।  
शोभते तारकामध्ये तारकानायको यथा ॥ ६॥  
  
किशोरी सुन्दरी राधा किशोरः श्यामसुन्दरः ।  
किशोर्यो व्रजसुन्दर्यो विहरन्ति निरन्तरम् ॥ ७॥  
  
नित्यवृन्दावने राध्या राधाकृष्णश्च गोपिकाः ।  
मण्डलं पूर्णरासस्य लीलया संवितथ्यते ॥ ८॥  
  
राधया सह कृष्णेन क्रियते रासमण्डलम् ।  
कल्पितानेकरूपेण मायया परमात्मना ॥ ९॥  
  
माधवराधयोर्मध्ये राधामाधवयोरपि ।  
माधवो राधया सार्द्धं राजते रासमण्डले ॥ १०॥  
  
गोपालवल्लभा गोप्यो राधिकायाः कलात्मिकाः ।  
क्रीडन्ति सह कृष्णेन रासमण्डलमण्डिताः ॥ ११॥  
  
कृत्वा चानेकरूपाणि गोपीमण्डलसंश्रयः ।  
गोविन्दो रमते तत्र तासां मध्ये द्वयोर्द्वयोः ॥ १२॥  
  
प्रेमस्पर्शमणिं कृष्णं श्लिष्यन्तो व्रजयोषितः ।  
भवन्ति सर्वकालाढ्या गोविन्दहृदयङ्गमाः ॥ १३॥  
  
एकैकगोपिकापार्श्वे हरेरेकैकविग्रहः ।  
सुवर्णगुटिकायोगे मध्ये मारकतो यथा ॥ १४॥  
  
हेमकल्पलतागोपीबाहुभिः कण्ठमालया ।  
तमालश्यामलः कृष्णो घूर्ण्यते रासलीलया ॥ १५॥  
  
किङ्किणीनूपुरादीनां भूषणानां च भूषणम् ।  
कैशोरं सफलं कुर्वन् गोपीभिः सह मोदते ॥ १६॥  
  
राधाकृष्णेति सङ्गीतं गोप्यो गायन्ति सुस्वरम् ।  
राधाकृष्णरीनात्तहस्तकानुपदक्रमैः ॥ १७॥  
  
जय कृष्ण मनोहर योगधरे यदुनन्दन नन्दकिशोर हरे ।  
जय रासरसेश्वरि पूर्णतमे वरदे वृषभानुकिशोरि यमे ॥ १८॥  
  
जयतीह कदम्बतले मिलितः कलवेणुसमीरितगानरतः ।  
सह राधिकया हरिरेकमहः सततं तरुणीगणमध्यगतः ॥ १९॥  
  
वृषभानुसुता परमा प्रकृतिः पुरुषो व्रजराजसुतप्रकृतिः ।  
मुहुर्नृत्यति गायति वादयते सह गोपिकया विपिने रमते ॥ २०॥  
  
यमुनापुलिने वृषभानुसुता नवका-ललितादि सखीसहिता ।  
रमते विधुना सह नृत्यवता गतिचञ्चलकुण्डलहारवता ॥ २१॥  
  
स्फुटपद्ममुखी वृषभानुसुता नवनीतसुकोमलबाहुयुता ।  
परिरभ्य हरिं प्रियमात्मसुखं परिचुम्बति शारदचन्द्रमुखम् ॥ २२॥  
  
रसिको व्रजराजसुतः सुरते रसिकां वृषभानुसुतां भजते ।  
नवपल्लवकल्पिततल्पगतां सुकुमारमनोभवभाववशाम् ॥ २३॥  
  
वसुदेवसुतोरसि हेमलता स्फुटपीनपयोधरभारवता ।  
शयनं कुरुते वृषभानुसुता प्रणमामि सदा वृषभानुसुताम् ।  
नवनीरदसुन्दरनीलतनुं तडिदुज्ज्वलकुण्डलिनीं सुतनुम् ॥ २५॥  
  
शिथिकण्ठशिखण्डलसन्मुकुटं कबरीपरिबद्धकिरीटघटाम्(?) ।  
कमलाश्रितखञ्जननेत्रयुगं मकराकृतिकुण्डलगण्डयुगम् ॥ २६॥  
  
परिपूर्णमृगाङ्कसुचारुमुखं मणिकुण्डलमण्डितगण्डयुगम् ।  
कनकाङ्गदशोभितबाहुधरं मणिकङ्कणशोभितशङ्खकराम् ॥ २७॥  
  
मणिकौस्तुभभूषितहारयुतं कुचकुम्भविराजितहारलताम् ।  
तुलसीदलदामसुगन्धितनुं हरिचन्दनचर्चितगौरतनुम् ॥ २८॥  
  
तनुभूषितपीतपटीजडितं रशनान्वितनीलनिचोलयुताम् ।  
तरसाञ्जनदिग्गजराजगतिं कलनूपुरहंसविलासगतिम् ॥ २९॥  
  
रतिनाथमनोहरवेशधरं निजनाथमनोहरवेशधराम् ।  
मणिनिर्मितपङ्कजमध्यगतं रसरासमनोहरमध्यरताम् ॥ ३०॥  
  
मुरलीमधुरश्रुतिरागपरं स्वरसप्तसमन्वितगानपराम् ।  
नवनायकवेशकिशोरवयो व्रजराजसुतः सह राधिकया ॥ ३१॥  
  
इतरेतरबद्धकरभ्रमणं कुरुते कुसुमायुधकेलिवनम् ।  
अधिकेहितमाधवराधिकयोः वृतरासपरस्परमण्डलयोः॥ ३२॥  
  
मणिकङ्कणशिञ्चिततालवनं हरते सनकादिमुनेर्मननम् ।  
वृषभानुसुता व्रजराजसुतः कनकप्रतिमा मणिमारकतः ॥ ३३॥  
  
भ्रमतीह यथाविथि यन्त्रगतः सहयोगगतो यमितान्तरितः ।  
उभयोरुभयोराधयोर्दयिते पृथगन्तरिते वृषभानुसुते ॥ ३४॥  
  
वृषभानुसुताभुजबद्धगलः कुशली व्रजराजसुतः सकलः ।  
यदुनन्दनयोर्भुजबद्धगला वृषभानुसुता रुचिरा सकला ॥ ३५॥  
  
वृषभानुसुता व्रजराजसुतः व्रजराजसुतो वृषभानुसुता ।  
केलिकदम्बतले वनमाली नृत्यति चञ्चलचन्द्रकमौली ॥ ३६॥  
  
राधिकया सह रासविलासी गोपवधूप्रियगोकुलवासी ।  
क्रीडति राधिकया सह कृष्णः श्रीमुखचन्द्रसुधारसतृष्णः ॥ ३७॥  
  
नर्तकखञ्जनलोचनलोलः कुण्डलमण्डितचारुकपोलः ।  
कुञ्जगृहे कुसुमोत्तमतल्पे सूर्यसुताजलवायुसुकल्पे ॥ ३८॥  
  
केशव आदिरसं प्रतिशेते राधिकया सह चन्द्रसुशीते ।  
रासरसे सुविराजितराधा चन्दनचर्चितपङ्कजगन्धा ॥ ३९॥  
  
माधवसङ्गमवर्धितरङ्गा पूर्णमनोरथमन्मथसङ्गा ।  
शोभनकोमलदिव्यशरीरा कृष्णवपुःपरिमाणकिशोरा ॥ ४०॥  
  
भावमयी वृषभानुकिशोरी काञ्चनचम्पककुङ्कुमगौरी ।  
राधयोराधयोर्मध्यतो मध्यतो माधवो माधवो मण्डले शोभते ॥ ४१॥  
  
राधिका राधिका माधवं चुम्बति माधवो माधवो राधिकां श्लिष्यति ।  
राधिका राधिका माधवं गायति माधतो राधिकां वेणुना गायति ॥ ४२॥  
  
कल्पिते मण्डले राजते राधिका माधवप्रेमसन्दोहसंराधिका ।  
राधिकां राधिकां चान्तरेणान्तरः माधवं माधवं चान्तरेणान्तरा ।  
माधवो माधवो राधिका राधिका राधिका राधिका माधवो माधवः ॥ ४३॥  
  
वासावतारविस्तारं वंशीवादनसुन्दरम् ।  
रतिकाममदाक्रान्तं राधाकृष्णं भजाम्यहम् ॥ ४४॥  
  
भ्रमन्तं रासचक्रेण नृत्यन्तं तालशिञ्जितैः ।  
गोपीभिः सह गायन्तं राधाकृष्णं भजाम्यहम् ॥ ४५॥  
  
रासमण्डलमध्यस्थं प्रफुल्लवदनाम्बुजम् ।  
अनन्यहृदयासक्तं राधाकृष्णं भजाम्यहम् ॥ ४६॥  
  
विद्युद्गौरं घनश्यामं प्रेमालिङ्गनतत्परम् ।  
परस्परकमर्द्धाङ्गं राधाकृष्णं भजाम्यहम् ॥ ४७॥  
  
राधिकारूपिणं कृष्णं राधिकां कृष्णरूपिणीम् ।  
रासयोगानुसारेण राधाकृष्णं भजाम्यहम् ॥ ४८॥  
  
पुष्पिते माधवीकुञ्जे पुष्पतल्पोपरिस्थितम् ।  
विपरीतरतासक्तं राधाकृष्णं भजाम्यहम् ॥ ४९॥  
  
रासक्रिडापरिश्रान्तं मधुपानपरायणम् ।  
ताम्बूलपूर्णवक्त्रेन्दुं राधाकृष्णं भजाम्यहम् ॥ ५०॥  
  
रासोल्लासकलापूर्णं गोपीमण्डलमण्डितम् ।  
श्रीमाधवं राधिकाख्यं पूर्णचन्द्रमुपास्महे ॥ ५१॥  
  
चतुर्वर्गफलं त्यक्त्वा श्रीवृन्दावनमध्यतः ।  
श्रीराधा-श्रीपादपद्मं प्रार्थये जन्मजन्मनि ॥ ५२॥  
  
राधाकृष्णसुधासिन्धुरासगङ्गाङ्गसङ्गमे ।  
अवगाह्य मनोहंसो विहरेच्च याथासुखम् ॥ ५३॥  
  
रासगीतां पठेद्यस्तु शृणुयद्वापि यो नरः ।  
वाञ्चासिद्धिर्भवेत्तस्य भक्तिः स्यात् प्रेमलक्षणा ॥ ५४॥  
  
लक्ष्मीस्तस्य वसेद्गेहे मुखे भाति सरस्वती ।  
धर्मार्थकामकैवल्यं लभते सत्यमेव सः ॥ ५५॥  
  
       समाप्तेयं रासगीता ।  
  
  
  
Encoded and proofread by PSA Easwaran psaeaswaran at gmail.com  
  
  
