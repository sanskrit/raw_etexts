+++
"Text title" = "Avadhuta Gita"
"File name" = "avadhutagiitaa.itx"
itxtitle = "avadhUtagItA"
engtitle = "Avadhuta Gita"
Category = "gItA, giitaa"
Location = "doc_giitaa"
Sublocation = "giitaa"
Author = "Rishi Dattatreya"
Language = "Sanskrit"
Subject = "philosophy"
"Transliterated by" = "Sunder Hattangadi sunderh at hotmail.com"
"Proofread by" = "Sunder Hattangadi, Nira Zafrir-Bursztyn nirazb at yahoo"
Description-comments = "A classic poem of Absolute Non-Dual Philosophy"
Indexextra = "(Sanskrit and English, Gita supersite, English Translation 1 (Simhadrikhanda of Padmapurana))"
"Latest update" = "September 13, 2000, May 10, 2016"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "अवधूतगीता"

+++
  
 अवधूत गीता   
  
अथ प्रथमोऽध्यायः ॥  
  
ईश्वरानुग्रहादेव पुंसामद्वैतवासना ।  
महद्भयपरित्राणाद्विप्राणामुपजायते ॥ १॥  
  
येनेदं पूरितं सर्वमात्मनैवात्मनात्मनि ।  
निराकारं कथं वन्दे ह्यभिन्नं शिवमव्ययम् ॥ २॥  
  
पञ्चभूतात्मकं विश्वं मरीचिजलसन्निभम् ।  
कस्याप्यहो नमस्कुर्यामहमेको निरञ्जनः ॥ ३॥  
  
आत्मैव केवलं सर्वं भेदाभेदो न विद्यते ।  
अस्ति नास्ति कथं ब्रूयां विस्मयः प्रतिभाति मे ॥ ४॥  
  
वेदान्तसारसर्वस्वं ज्ञानं विज्ञानमेव च ।  
अहमात्मा निराकारः सर्वव्यापी स्वभावतः ॥ ५॥  
  
यो वै सर्वात्मको देवो निष्कलो गगनोपमः ।  
स्वभावनिर्मलः शुद्धः स एवायं न संशयः ॥ ६॥  
  
अहमेवाव्ययोऽनन्तः शुद्धविज्ञानविग्रहः ।  
सुखं दुःखं न जानामि कथं कस्यापि वर्तते ॥ ७॥  
  
न मानसं कर्म शुभाशुभं मे  
     न कायिकं कर्म शुभाशुभं मे ।  
न वाचिकं कर्म शुभाशुभं मे  
     ज्ञानामृतं शुद्धमतीन्द्रियोऽहम् ॥ ८॥  
  
मनो वै गगनाकारं मनो वै सर्वतोमुखम् ।  
मनोऽतीतं मनः सर्वं न मनः परमार्थतः ॥ ९॥  
  
अहमेकमिदं सर्वं व्योमातीतं निरन्तरम् ।  
पश्यामि कथमात्मानं प्रत्यक्षं वा तिरोहितम् ॥ १०॥  
  
त्वमेवमेकं हि कथं न बुध्यसे  
     समं हि सर्वेषु विमृष्टमव्ययम् ।  
सदोदितोऽसि त्वमखण्डितः प्रभो  
     दिवा च नक्तं च कथं हि मन्यसे ॥ ११॥  
  
आत्मानं सततं विद्धि सर्वत्रैकं निरन्तरम् ।  
अहं ध्याता परं ध्येयमखण्डं खण्ड्यते कथम् ॥ १२॥  
  
न जातो न मृतोऽसि त्वं न ते देहः कदाचन ।  
सर्वं ब्रह्मेति विख्यातं ब्रवीति बहुधा श्रुतिः ॥ १३॥  
  
स बाह्याभ्यन्तरोऽसि त्वं शिवः सर्वत्र सर्वदा ।  
इतस्ततः कथं भ्रान्तः प्रधावसि पिशाचवत् ॥ १४॥  
  
संयोगश्च वियोगश्च वर्तते न च ते न मे ।  
न त्वं नाहं जगन्नेदं सर्वमात्मैव केवलम् ॥ १५॥  
  
शब्दादिपञ्चकस्यास्य नैवासि त्वं न ते पुनः ।  
त्वमेव परमं तत्त्वमतः किं परितप्यसे ॥ १६॥  
  
जन्म मृत्युर्न ते चित्तं बन्धमोक्षौ शुभाशुभौ ।  
कथं रोदिषि रे वत्स नामरूपं न ते न मे ॥ १७॥  
  
अहो चित्त कथं भ्रान्तः प्रधावसि पिशाचवत् ।  
अभिन्नं पश्य चात्मानं रागत्यागात्सुखी भव ॥ १८॥  
  
त्वमेव तत्त्वं हि विकारवर्जितं  
     निष्कम्पमेकं हि विमोक्षविग्रहम् ।  
न ते च रागो ह्यथवा विरागः  
     कथं हि सन्तप्यसि कामकामतः ॥ १९॥  
  
वदन्ति श्रुतयः सर्वाः निर्गुणं शुद्धमव्ययम् ।  
अशरीरं समं तत्त्वं तन्मां विद्धि न संशयः ॥ २०॥  
  
साकारमनृतं विद्धि निराकारं निरन्तरम् ।  
एतत्तत्त्वोपदेशेन न पुनर्भवसम्भवः ॥ २१॥  
  
एकमेव समं तत्त्वं वदन्ति हि विपश्चितः ।  
रागत्यागात्पुनश्चित्तमेकानेकं न विद्यते ॥ २२॥  
  
अनात्मरूपं च कथं समाधि-  
     रात्मस्वरूपं च कथं समाधिः ।  
अस्तीति नास्तीति कथं समाधि-  
     र्मोक्षस्वरूपं यदि सर्वमेकम् ॥ २३॥  
  
विशुद्धोऽसि समं तत्त्वं विदेहस्त्वमजोऽव्ययः ।  
जानामीह न जानामीत्यात्मानं मन्यसे कथम् ॥ २४॥  
  
तत्त्वमस्यादिवाक्येन स्वात्मा हि प्रतिपादितः ।  
नेति नेति श्रुतिर्ब्रूयादनृतं पाञ्चभौतिकम् ॥ २५॥  
  
आत्मन्येवात्मना सर्वं त्वया पूर्णं निरन्तरम् ।  
ध्याता ध्यानं न ते चित्तं निर्लज्जं ध्यायते कथम् ॥ २६॥  
  
शिवं न जानामि कथं वदामि  
     शिवं न जानामि कथं भजामि ।  
अहं शिवश्चेत्परमार्थतत्त्वं  
     समस्वरूपं गगनोपमं च ॥ २७॥  
  
नाहं तत्त्वं समं तत्त्वं कल्पनाहेतुवर्जितम् ।  
ग्राह्यग्राहकनिर्मुक्तं स्वसंवेद्यं कथं भवेत् ॥ २८॥  
  
अनन्तरूपं न हि वस्तु किंचि-  
     त्तत्त्वस्वरूपं न हि वस्तु किंचित् ।  
आत्मैकरूपं परमार्थतत्त्वं  
     न हिंसको वापि न चाप्यहिंसा ॥ २९॥  
  
विशुद्धोऽसि समं तत्त्वं विदेहमजमव्ययम् ।  
विभ्रमं कथमात्मार्थे विभ्रान्तोऽहं कथं पुनः ॥ ३०॥  
  
घटे भिन्ने घटाकाशं सुलीनं भेदवर्जितम् ।  
शिवेन मनसा शुद्धो न भेदः प्रतिभाति मे ॥ ३१॥  
  
न घटो न घटाकाशो न जीवो जीवविग्रहः ।  
केवलं ब्रह्म संविद्धि वेद्यवेदकवर्जितम् ॥ ३२॥  
  
सर्वत्र सर्वदा सर्वमात्मानं सततं ध्रुवम् ।  
सर्वं शून्यमशून्यं च तन्मां विद्धि न संशयः ॥ ३३॥  
  
वेदा न लोका न सुरा न यज्ञा  
     वर्णाश्रमो नैव कुलं न जातिः ।  
न धूममार्गो न च दीप्तिमार्गो  
     ब्रह्मैकरूपं परमार्थतत्त्वम् ॥ ३४॥  
  
व्याप्यव्यापकनिर्मुक्तः त्वमेकः सफलं यदि ।  
प्रत्यक्षं चापरोक्षं च ह्यात्मानं मन्यसे कथम् ॥ ३५॥  
  
अद्वैतं केचिदिच्छन्ति द्वैतमिच्छन्ति चापरे ।  
समं तत्त्वं न विन्दन्ति द्वैताद्वैतविवर्जितम् ॥ ३६॥  
  
श्वेतादिवर्णरहितं शब्दादिगुणवर्जितम् ।  
कथयन्ति कथं तत्त्वं मनोवाचामगोचरम् ॥ ३७॥  
  
यदाऽनृतमिदं सर्वं देहादिगगनोपमम् ।  
तदा हि ब्रह्म संवेत्ति न ते द्वैतपरम्परा ॥ ३८॥  
  
परेण सहजात्मापि ह्यभिन्नः प्रतिभाति मे ।  
व्योमाकारं तथैवैकं ध्याता ध्यानं कथं भवेत् ॥ ३९॥  
  
यत्करोमि यदश्नामि यज्जुहोमि ददामि यत् ।  
एतत्सर्वं न मे किंचिद्विशुद्धोऽहमजोऽव्ययः ॥ ४०॥  
  
सर्वं जगद्विद्धि निराकृतीदं  
     सर्वं जगद्विद्धि विकारहीनम् ।  
सर्वं जगद्विद्धि विशुद्धदेहं  
     सर्वं जगद्विद्धि शिवैकरूपम् ॥ ४१॥  
  
तत्त्वं त्वं न हि सन्देहः किं जानाम्यथवा पुनः ।  
असंवेद्यं स्वसंवेद्यमात्मानं मन्यसे कथम् ॥ ४२॥  
  
मायाऽमाया कथं तात छायाऽछाया न विद्यते ।  
तत्त्वमेकमिदं सर्वं व्योमाकारं निरञ्जनम् ॥ ४३॥  
  
आदिमध्यान्तमुक्तोऽहं न बद्धोऽहं कदाचन ।  
स्वभावनिर्मलः शुद्ध इति मे निश्चिता मतिः ॥ ४४॥  
  
महदादि जगत्सर्वं न किंचित्प्रतिभाति मे ।  
ब्रह्मैव केवलं सर्वं कथं वर्णाश्रमस्थितिः ॥ ४५॥  
  
जानामि सर्वथा सर्वमहमेको निरन्तरम् ।  
निरालम्बमशून्यं च शून्यं व्योमादिपञ्चकम् ॥ ४६॥  
  
न षण्ढो न पुमान्न स्त्री न बोधो नैव कल्पना ।  
सानन्दो वा निरानन्दमात्मानं मन्यसे कथम् ॥ ४७॥  
  
षडङ्गयोगान्न तु नैव शुद्धं  
     मनोविनाशान्न तु नैव शुद्धम् ।  
गुरूपदेशान्न तु नैव शुद्धं  
     स्वयं च तत्त्वं स्वयमेव बुद्धम् ॥ ४८॥  
  
न हि पञ्चात्मको देहो विदेहो वर्तते न हि ।  
आत्मैव केवलं सर्वं तुरीयं च त्रयं कथम् ॥ ४९॥  
  
न बद्धो नैव मुक्तोऽहं न चाहं ब्रह्मणः पृथक् ।  
न कर्ता न च भोक्ताहं व्याप्यव्यापकवर्जितः ॥ ५०॥  
  
यथा जलं जले न्यस्तं सलिलं भेदवर्जितम् ।  
प्रकृतिं पुरुषं तद्वदभिन्नं प्रतिभाति मे ॥ ५१॥  
  
यदि नाम न मुक्तोऽसि न बद्धोऽसि कदाचन ।  
साकारं च निराकारमात्मानं मन्यसे कथम् ॥ ५२॥  
  
जानामि ते परं रूपं प्रत्यक्षं गगनोपमम् ।  
यथा परं हि रूपं यन्मरीचिजलसन्निभम् ॥ ५३॥  
  
न गुरुर्नोपदेशश्च न चोपाधिर्न मे क्रिया ।  
विदेहं गगनं विद्धि विशुद्धोऽहं स्वभावतः ॥ ५४॥  
  
विशुद्धोऽस्य शरीरोऽसि न ते चित्तं परात्परम् ।  
अहं चात्मा परं तत्त्वमिति वक्तुं न लज्जसे ॥ ५५॥  
  
कथं रोदिषि रे चित्त ह्यात्मैवात्मात्मना भव ।  
पिब वत्स कलातीतमद्वैतं परमामृतम् ॥ ५६॥  
  
नैव बोधो न चाबोधो न बोधाबोध एव च ।  
यस्येदृशः सदा बोधः स बोधो नान्यथा भवेत् ॥ ५७॥  
  
ज्ञानं न तर्को न समाधियोगो  
     न देशकालौ न गुरूपदेशः ।  
स्वभावसंवित्तरहं च तत्त्व-  
     माकाशकल्पं सहजं ध्रुवं च ॥ ५८॥  
  
न जातोऽहं मृतो वापि न मे कर्म शुभाशुभम् ।  
विशुद्धं निर्गुणं ब्रह्म बन्धो मुक्तिः कथं मम ॥ ५९॥  
  
यदि सर्वगतो देवः स्थिरः पूर्णो निरन्तरः ।  
अन्तरं हि न पश्यामि स बाह्याभ्यन्तरः कथम् ॥ ६०॥  
  
स्फुरत्येव जगत्कृत्स्नमखण्डितनिरन्तरम् ।  
अहो मायामहामोहो द्वैताद्वैतविकल्पना ॥ ६१॥  
  
साकारं च निराकारं नेति नेतीति सर्वदा ।  
भेदाभेदविनिर्मुक्तो वर्तते केवलः शिवः ॥ ६२॥  
  
न ते च माता च पिता च बन्धुः  
     न ते च पत्नी न सुतश्च मित्रम् ।  
न पक्षपाती न विपक्षपातः  
     कथं हि संतप्तिरियं हि चित्ते ॥ ६३॥  
  
दिवा नक्तं न ते चित्तं उदयास्तमयौ न हि ।  
विदेहस्य शरीरत्वं कल्पयन्ति कथं बुधाः ॥ ६४॥  
  
नाविभक्तं विभक्तं च न हि दुःखसुखादि च ।  
न हि सर्वमसर्वं च विद्धि चात्मानमव्ययम् ॥ ६५॥  
  
नाहं कर्ता न भोक्ता च न मे कर्म पुराऽधुना ।  
न मे देहो विदेहो वा निर्ममेति ममेति किम् ॥ ६६॥  
  
न मे रागादिको दोषो दुःखं देहादिकं न मे ।  
आत्मानं विद्धि मामेकं विशालं गगनोपमम् ॥ ६७॥  
  
सखे मनः किं बहुजल्पितेन  
     सखे मनः सर्वमिदं वितर्क्यम् ।  
यत्सारभूतं कथितं मया ते  
     त्वमेव तत्त्वं गगनोपमोऽसि ॥ ६८॥  
  
येन केनापि भावेन यत्र कुत्र मृता अपि ।  
योगिनस्तत्र लीयन्ते घटाकाशमिवाम्बरे ॥ ६९॥  
  
तीर्थे चान्त्यजगेहे वा नष्टस्मृतिरपि त्यजन् ।  
समकाले तनुं मुक्तः कैवल्यव्यापको भवेत् ॥ ७०॥  
  
धर्मार्थकाममोक्षांश्च द्विपदादिचराचरम् ।  
मन्यन्ते योगिनः सर्वं मरीचिजलसन्निभम् ॥ ७१॥  
  
अतीतानागतं कर्म वर्तमानं तथैव च ।  
न करोमि न भुञ्जामि इति मे निश्चला मतिः ॥ ७२॥  
  
शून्यागारे समरसपूत-  
     स्तिष्ठन्नेकः सुखमवधूतः ।  
चरति हि नग्नस्त्यक्त्वा गर्वं  
     विन्दति केवलमात्मनि सर्वम् ॥ ७३॥  
  
त्रितयतुरीयं नहि नहि यत्र  
     विन्दति केवलमात्मनि तत्र ।  
धर्माधर्मौ नहि नहि यत्र  
     बद्धो मुक्तः कथमिह तत्र ॥ ७४॥  
  
विन्दति विन्दति नहि नहि मन्त्रं  
     छन्दोलक्षणं नहि नहि तन्त्रम् ।  
समरसमग्नो भावितपूतः  
     प्रलपितमेतत्परमवधूतः ॥ ७५॥  
  
सर्वशून्यमशून्यं च सत्यासत्यं न विद्यते ।  
स्वभावभावतः प्रोक्तं शास्त्रसंवित्तिपूर्वकम् ॥ ७६॥  
  
इति प्रथमोऽध्यायः ॥ १॥  
  
  
  
अथ द्वितीयोऽध्यायः ॥  
  
बालस्य वा विषयभोगरतस्य वापि  
     मूर्खस्य सेवकजनस्य गृहस्थितस्य ।  
एतद्गुरोः किमपि नैव न चिन्तनीयं  
     रत्नं कथं त्यजति कोऽप्यशुचौ प्रविष्टम् ॥ १॥  
  
नैवात्र काव्यगुण एव तु चिन्तनीयो  
     ग्राह्यः परं गुणवता खलु सार एव ।  
सिन्दूरचित्ररहिता भुवि रूपशून्या  
     पारं न किं नयति नौरिह गन्तुकामान् ॥ २॥  
  
प्रयत्नेन विना येन निश्चलेन चलाचलम् ।  
ग्रस्तं स्वभावतः शान्तं चैतन्यं गगनोपमम् ॥ ३॥  
  
अयत्नाछालयेद्यस्तु एकमेव चराचरम् ।  
सर्वगं तत्कथं भिन्नमद्वैतं वर्तते मम ॥ ४॥  
  
अहमेव परं यस्मात्सारात्सारतरं शिवम् ।  
गमागमविनिर्मुक्तं निर्विकल्पं निराकुलम् ॥ ५॥  
  
सर्वावयवनिर्मुक्तं तथाहं त्रिदशार्चितम् ।  
सम्पूर्णत्वान्न गृह्णामि विभागं त्रिदशादिकम् ॥ ६॥  
  
प्रमादेन न सन्देहः किं करिष्यामि वृत्तिमान् ।  
उत्पद्यन्ते विलीयन्ते बुद्बुदाश्च यथा जले ॥ ७॥  
  
महदादीनि भूतानि समाप्यैवं सदैव हि ।  
मृदुद्रव्येषु तीक्ष्णेषु गुडेषु कटुकेषु च ॥ ८॥  
  
कटुत्वं चैव शैत्यत्वं मृदुत्वं च यथा जले ।  
प्रकृतिः पुरुषस्तद्वदभिन्नं प्रतिभाति मे ॥ ९॥  
  
सर्वाख्यारहितं यद्यत्सूक्ष्मात्सूक्ष्मतरं परम् ।  
मनोबुद्धीन्द्रियातीतमकलङ्कं जगत्पतिम् ॥ १०॥  
  
ईदृशं सहजं यत्र अहं तत्र कथं भवेत् ।  
त्वमेव हि कथं तत्र कथं तत्र चराचरम् ॥ ११॥  
  
गगनोपमं तु यत्प्रोक्तं तदेव गगनोपमम् ।  
चैतन्यं दोषहीनं च सर्वज्ञं पूर्णमेव च ॥ १२॥  
  
पृथिव्यां चरितं नैव मारुतेन च वाहितम् ।  
वरिणा पिहितं नैव तेजोमध्ये व्यवस्थितम् ॥ १३॥  
  
आकाशं तेन संव्याप्तं न तद्व्याप्तं च केनचित् ।  
स बाह्याभ्यन्तरं तिष्ठत्यवच्छिन्नं निरन्तरम् ॥ १४॥  
  
सूक्ष्मत्वात्तददृश्यत्वान्निर्गुणत्वाच्च योगिभिः ।  
आलम्बनादि यत्प्रोक्तं क्रमादालम्बनं भवेत् ॥ १५॥  
  
सतताऽभ्यासयुक्तस्तु निरालम्बो यदा भवेत् ।  
तल्लयाल्लीयते नान्तर्गुणदोषविवर्जितः ॥ १६॥  
  
विषविश्वस्य रौद्रस्य मोहमूर्च्छाप्रदस्य च ।  
एकमेव विनाशाय ह्यमोघं सहजामृतम् ॥ १७॥  
  
भावगम्यं निराकारं साकारं दृष्टिगोचरम् ।  
भावाभावविनिर्मुक्तमन्तरालं तदुच्यते ॥ १८॥  
  
बाह्यभावं भवेद्विश्वमन्तः प्रकृतिरुच्यते ।  
अन्तरादन्तरं ज्ञेयं नारिकेलफलाम्बुवत् ॥ १९॥  
  
भ्रान्तिज्ञानं स्थितं बाह्यं सम्यग्ज्ञानं च मध्यगम् ।  
मध्यान्मध्यतरं ज्ञेयं नारिकेलफलाम्बुवत् ॥ २०॥  
  
पौर्णमास्यां यथा चन्द्र एक एवातिनिर्मलः ।  
तेन तत्सदृशं पश्येद्द्विधादृष्टिर्विपर्ययः ॥ २१॥  
  
अनेनैव प्रकारेण बुद्धिभेदो न सर्वगः ।  
दाता च धीरतामेति गीयते नामकोटिभिः ॥ २२॥  
  
गुरुप्रज्ञाप्रसादेन मूर्खो वा यदि पण्डितः ।  
यस्तु सम्बुध्यते तत्त्वं विरक्तो भवसागरात् ॥ २३॥  
  
रागद्वेषविनिर्मुक्तः सर्वभूतहिते रतः ।  
दृढबोधश्च धीरश्च स गच्छेत्परमं पदम् ॥ २४॥  
  
घटे भिन्ने घटाकाश आकाशे लीयते यथा ।  
देहाभावे तथा योगी स्वरूपे परमात्मनि ॥ २५॥  
  
उक्तेयं कर्मयुक्तानां मतिर्यान्तेऽपि सा गतिः ।  
न चोक्ता योगयुक्तानां मतिर्यान्तेऽपि सा गतिः ॥ २६॥  
  
या गतिः कर्मयुक्तानां सा च वागिन्द्रियाद्वदेत् ।  
योगिनां या गतिः क्वापि ह्यकथ्या भवतोर्जिता ॥ २७॥  
  
एवं ज्ञात्वा त्वमुं मार्गं योगिनां नैव कल्पितम् ।  
विकल्पवर्जनं तेषां स्वयं सिद्धिः प्रवर्तते ॥ २८॥  
  
तीर्थे वान्त्यजगेहे वा यत्र कुत्र मृतोऽपि वा ।  
न योगी पश्यते गर्भं परे ब्रह्मणि लीयते ॥ २९॥  
  
सहजमजमचिन्त्यं यस्तु पश्येत्स्वरूपं  
     घटति यदि यथेष्टं लिप्यते नैव दोषैः ।  
सकृदपि तदभावात्कर्म किंचिन्नकुर्यात्  
     तदपि न च विबद्धः संयमी वा तपस्वी ॥ ३०॥  
  
निरामयं निष्प्रतिमं निराकृतिं  
     निराश्रयं निर्वपुषं निराशिषम् ।  
निर्द्वन्द्वनिर्मोहमलुप्तशक्तिकं  
     तमीशमात्मानमुपैति शाश्वतम् ॥ ३१॥  
  
वेदो न दीक्षा न च मुण्डनक्रिया  
     गुरुर्न शिष्यो न च यन्त्रसम्पदः ।  
मुद्रादिकं चापि न यत्र भासते  
     तमीशमात्मानमुपैति शाश्वतम् ॥ ३२॥  
  
न शाम्भवं शाक्तिकमानवं न वा  
     पिण्डं च रूपं च पदादिकं न वा ।  
आरम्भनिष्पत्तिघटादिकं च नो  
     तमीशमात्मानमुपैति शाश्वतम् ॥ ३३॥  
  
यस्य स्वरूपात्सचराचरं जग-  
     दुत्पद्यते तिष्ठति लीयतेऽपि वा ।  
पयोविकारादिव फेनबुद्बुदा-  
     स्तमीशमात्मानमुपैति शाश्वतम् ॥ ३४॥  
  
नासानिरोधो न च दृष्टिरासनं  
     बोधोऽप्यबोधोऽपि न यत्र भासते ।  
नाडीप्रचारोऽपि न यत्र किञ्चि-  
     त्तमीशमात्मानमुपैति शाश्वतम् ॥ ३५॥  
  
नानात्वमेकत्वमुभत्वमन्यता  
     अणुत्वदीर्घत्वमहत्त्वशून्यता ।  
मानत्वमेयत्वसमत्ववर्जितं  
     तमीशमात्मानमुपैति शाश्वतम् ॥ ३६॥  
  
सुसंयमी वा यदि वा न संयमी  
     सुसंग्रही वा यदि वा न संग्रही ।  
निष्कर्मको वा यदि वा सकर्मक-  
     स्तमीशमात्मानमुपैति शाश्वतम् ॥ ३७॥  
  
मनो न बुद्धिर्न शरीरमिन्द्रियं  
     तन्मात्रभूतानि न भूतपञ्चकम् ।  
अहंकृतिश्चापि वियत्स्वरूपकं  
     तमीशमात्मानमुपैति शाश्वतम् ॥ ३८॥  
  
विधौ निरोधे परमात्मतां गते  
     न योगिनश्चेतसि भेदवर्जिते ।  
शौचं न वाशौचमलिङ्गभावना  
     सर्वं विधेयं यदि वा निषिध्यते ॥ ३९॥  
  
मनो वचो यत्र न शक्तमीरितुं  
     नूनं कथं तत्र गुरूपदेशता ।  
इमां कथामुक्तवतो गुरोस्त-  
     द्युक्तस्य तत्त्वं हि समं प्रकाशते ॥ ४०॥  
  
इति द्वितीयोऽध्यायः ॥ २॥  
  
  
  
अथ तृतीयोऽध्यायः ॥  
  
गुणविगुणविभागो वर्तते नैव किञ्चित्  
     रतिविरतिविहीनं निर्मलं निष्प्रपञ्चम् ।  
गुणविगुणविहीनं व्यापकं विश्वरूपं  
     कथमहमिह वन्दे व्योमरूपं शिवं वै ॥ १॥  
  
श्वेतादिवर्णरहितो नियतं शिवश्च  
     कार्यं हि कारणमिदं हि परं शिवश्च ।  
एवं विकल्परहितोऽहमलं शिवश्च  
     स्वात्मानमात्मनि सुमित्र कथं नमामि ॥ २॥  
  
निर्मूलमूलरहितो हि सदोदितोऽहं  
     निर्धूमधूमरहितो हि सदोदितोऽहम् ।  
निर्दीपदीपरहितो हि सदोदितोऽहं  
     ज्ञानामृतं समरसं गगनोपमोऽहम् ॥ ३॥  
  
निष्कामकाममिह नाम कथं वदामि  
     निःसङ्गसङ्गमिह नाम कथं वदामि ।  
निःसारसाररहितं च कथं वदामि  
     ज्ञानामृतं समरसं गगनोपमोऽहम् ॥ ४॥  
  
अद्वैतरूपमखिलं हि कथं वदामि  
     द्वैतस्वरूपमखिलं हि कथं वदामि ।  
नित्यं त्वनित्यमखिलं हि कथं वदामि  
     ज्ञानामृतं समरसं गगनोपमोऽहम् ॥ ५॥  
  
स्थूलं हि नो नहि कृशं न गतागतं हि  
     आद्यन्तमध्यरहितं न परापरं हि ।  
सत्यं वदामि खलु वै परमार्थतत्त्वं  
     ज्ञानामृतं समरसं गगनोपमोऽहम् ॥ ६॥  
  
संविद्धि सर्वकरणानि नभोनिभानि  
     संविद्धि सर्वविषयांश्च नभोनिभांश्च ।  
संविद्धि चैकममलं न हि बन्धमुक्तं  
     ज्ञानामृतं समरसं गगनोपमोऽहम् ॥ ७॥  
  
दुर्बोधबोधगहनो न भवामि तात  
     दुर्लक्ष्यलक्ष्यगहनो न भवामि तात ।  
आसन्नरूपगहनो न भवामि तात  
     ज्ञानामृतं समरसं गगनोपमोऽहम् ॥ ८॥  
  
निष्कर्मकर्मदहनो ज्वलनो भवामि  
     निर्दुःखदुःखदहनो ज्वलनो भवामि ।  
निर्देहदेहदहनो ज्वलनो भवामि  
     ज्ञानामृतं समरसं गगनोपमोऽहम् ॥ ९॥  
  
निष्पापपापदहनो हि हुताशनोऽहं  
     निर्धर्मधर्मदहनो हि हुताशनोऽहम् ।  
निर्बन्धबन्धदहनो हि हुताशनोऽहं  
     ज्ञानामृतं समरसं गगनोपमोऽहम् ॥ १०॥  
  
निर्भावभावरहितो न भवामि वत्स  
     निर्योगयोगरहितो न भवामि वत्स ।  
निश्चित्तचित्तरहितो न भवामि वत्स  
     ज्ञानामृतं समरसं गगनोपमोऽहम् ॥ ११॥  
  
निर्मोहमोहपदवीति न मे विकल्पो  
     निःशोकशोकपदवीति न मे विकल्पः ।  
निर्लोभलोभपदवीति न मे विकल्पो  
     ज्ञानामृतं समरसं गगनोपमोऽहम् ॥ १२॥  
  
संसारसन्ततिलता न च मे कदाचित्  
     सन्तोषसन्ततिसुखो न च मे कदाचित् ।  
अज्ञानबन्धनमिदं न च मे कदाचित्  
     ज्ञानामृतं समरसं गगनोपमोऽहम् ॥ १३॥  
  
संसारसन्ततिरजो न च मे विकारः  
     सन्तापसन्ततितमो न च मे विकारः ।  
सत्त्वं स्वधर्मजनकं न च मे विकारो  
     ज्ञानामृतं समरसं गगनोपमोऽहम् ॥ १४॥  
  
सन्तापदुःखजनको न विधिः कदाचित्  
     सन्तापयोगजनितं न मनः कदाचित् ।  
यस्मादहङ्कृतिरियं न च मे कदाचित्  
     ज्ञानामृतं समरसं गगनोपमोऽहम् ॥ १५॥  
  
निष्कम्पकम्पनिधनं न विकल्पकल्पं  
     स्वप्नप्रबोधनिधनं न हिताहितं हि ।  
निःसारसारनिधनं न चराचरं हि  
     ज्ञानामृतं समरसं गगनोपमोऽहम् ॥ १६॥  
  
नो वेद्यवेदकमिदं न च हेतुतर्क्यं  
     वाचामगोचरमिदं न मनो न बुद्धिः ।  
एवं कथं हि भवतः कथयामि तत्त्वं  
     ज्ञानामृतं समरसं गगनोपमोऽहम् ॥ १७॥  
  
निर्भिन्नभिन्नरहितं परमार्थतत्त्व-  
     मन्तर्बहिर्न हि कथं परमार्थतत्त्वम् ।  
प्राक्सम्भवं न च रतं नहि वस्तु किञ्चित्  
     ज्ञानामृतं समरसं गगनोपमोऽहम् ॥ १८॥  
  
रागादिदोषरहितं त्वहमेव तत्त्वं  
     दैवादिदोषरहितं त्वहमेव तत्त्वम् ।  
संसारशोकरहितं त्वहमेव तत्त्वं  
     ज्ञानामृतं समरसं गगनोपमोऽहम् ॥ १९॥  
  
स्थानत्रयं यदि च नेति कथं तुरीयं  
     कालत्रयं यदि च नेति कथं दिशश्च ।  
शान्तं पदं हि परमं परमार्थतत्त्वं  
     ज्ञानामृतं समरसं गगनोपमोऽहम् ॥ २०॥  
  
दीर्घो लघुः पुनरितीह नमे विभागो  
     विस्तारसंकटमितीह न मे विभागः ।  
कोणं हि वर्तुलमितीह न मे विभागो  
     ज्ञानामृतं समरसं गगनोपमोऽहम् ॥ २१॥  
  
मातापितादि तनयादि न मे कदाचित्  
     जातं मृतं न च मनो न च मे कदाचित् ।  
निर्व्याकुलं स्थिरमिदं परमार्थतत्त्वं  
     ज्ञानामृतं समरसं गगनोपमोऽहम् ॥ २२॥  
  
शुद्धं विशुद्धमविचारमनन्तरूपं  
     निर्लेपलेपमविचारमनन्तरूपम् ।  
निष्खण्डखण्डमविचारमनन्तरूपं  
     ज्ञानामृतं समरसं गगनोपमोऽहम् ॥ २३॥  
  
ब्रह्मादयः सुरगणाः कथमत्र सन्ति  
    स्वर्गादयो वसतयः कथमत्र सन्ति ।  
यद्येकरूपममलं परमार्थतत्त्वं  
      ज्ञानामृतं समरसं गगनोपमोऽहम् ॥ २४॥  
  
निर्नेति नेति विमलो हि कथं वदामि  
     निःशेषशेषविमलो हि कथं वदामि ।  
निर्लिङ्गलिङ्गविमलो हि कथं वदामि  
     ज्ञानामृतं समरसं गगनोपमोऽहम् ॥ २५॥  
  
निष्कर्मकर्मपरमं सततं करोमि  
     निःसङ्गसङ्गरहितं परमं विनोदम् ।  
निर्देहदेहरहितं सततं विनोदं  
     ज्ञानामृतं समरसं गगनोपमोऽहम् ॥ २६॥  
  
मायाप्रपञ्चरचना न च मे विकारः ।  
     कौटिल्यदम्भरचना न च मे विकारः ।  
सत्यानृतेति रचना न च मे विकारो  
     ज्ञानामृतं समरसं गगनोपमोऽहम् ॥ २७॥  
  
सन्ध्यादिकालरहितं न च मे वियोगो-  
     ह्यन्तः प्रबोधरहितं बधिरो न मूकः ।  
एवं विकल्परहितं न च भावशुद्धं  
     ज्ञानामृतं समरसं गगनोपमोऽहम् ॥ २८॥  
  
निर्नाथनाथरहितं हि निराकुलं वै  
     निश्चित्तचित्तविगतं हि निराकुलं वै ।  
संविद्धि सर्वविगतं हि निराकुलं वै  
     ज्ञानामृतं समरसं गगनोपमोऽहम् ॥ २९॥  
  
कान्तारमन्दिरमिदं हि कथं वदामि  
     संसिद्धसंशयमिदं हि कथं वदामि ।  
एवं निरन्तरसमं हि निराकुलं वै  
     ज्ञानामृतं समरसं गगनोपमोऽहम् ॥ ३०॥  
  
निर्जीवजीवरहितं सततं विभाति  
     निर्बीजबीजरहितं सततं विभाति ।  
निर्वाणबन्धरहितं सततं विभाति  
     ज्ञानामृतं समरसं गगनोपमोऽहम् ॥ ३१॥  
  
सम्भूतिवर्जितमिदं सततं विभाति  
     संसारवर्जितमिदं सततं विभाति ।  
संहारवर्जितमिदं सततं विभाति  
     ज्ञानामृतं समरसं गगनोपमोऽहम् ॥ ३२॥  
  
उल्लेखमात्रमपि ते न च नामरूपं  
     निर्भिन्नभिन्नमपि ते न हि वस्तु किञ्चित् ।  
निर्लज्जमानस करोषि कथं विषादं  
      ज्ञानामृतं समरसं गगनोपमोऽहम् ॥ ३३॥  
  
किं नाम रोदिषि सखे न जरा न मृत्युः  
     किं नाम रोदिषि सखे न च जन्म दुःखम् ।  
किं नाम रोदिषि सखे न च ते विकारो  
     ज्ञानामृतं समरसं गगनोपमोऽहम् ॥ ३४॥  
  
किं नाम रोदिषि सखे न च ते स्वरूपं  
     किं नाम रोदिषि सखे न च ते विरूपम् ।  
किं नाम रोदिषि सखे न च ते वयांसि  
     ज्ञानामृतं समरसं गगनोपमोऽहम् ॥ ३५॥  
  
किं नाम रोदिषि सखे न च ते वयांसि  
     किं नाम रोदिषि सखे न च ते मनांसि ।  
किं नाम रोदिषि सखे न तवेन्द्रियाणि  
     ज्ञानामृतं समरसं गगनोपमोऽहम् ॥ ३६॥  
  
किं नाम रोदिषि सखे न च तेऽस्ति कामः  
     किं नाम रोदिषि सखे न च ते प्रलोभः ।  
किं नाम रोदिषि सखे न च ते विमोहो  
     ज्ञानामृतं समरसं गगनोपमोऽहम् ॥ ३७॥  
  
ऐश्वर्यमिच्छसि कथं न च ते धनानि  
     ऐश्वर्यमिच्छसि कथं न च ते हि पत्नी ।  
ऐश्वर्यमिच्छसि कथं न च ते ममेति  
     ज्ञानामृतं समरसं गगनोपमोऽहम् ॥ ३८॥  
  
लिङ्गप्रपञ्चजनुषी न च ते न मे च  
     निर्लज्जमानसमिदं च विभाति भिन्नम् ।  
निर्भेदभेदरहितं न च ते न मे च  
     ज्ञानामृतं समरसं गगनोपमोऽहम् ॥ ३९॥  
  
नो वाणुमात्रमपि ते हि विरागरूपं  
     नो वाणुमात्रमपि ते हि सरागरूपम् ।  
नो वाणुमात्रमपि ते हि सकामरूपं  
     ज्ञानामृतं समरसं गगनोपमोऽहम् ॥ ४०॥  
  
ध्याता न ते हि हृदये न च ते समाधि-  
     र्ध्यानं न ते हि हृदये न बहिः प्रदेशः ।  
ध्येयं न चेति हृदये न हि वस्तु कालो  
     ज्ञानामृतं समरसं गगनोपमोऽहम् ॥ ४१॥  
  
यत्सारभूतमखिलं कथितं मया ते  
     न त्वं न मे न महतो न गुरुर्न न शिष्यः ।  
स्वच्छन्दरूपसहजं परमार्थतत्त्वं  
    ज्ञानामृतं समरसं गगनोपमोऽहम् ॥ ४२॥  
  
कथमिह परमार्थं तत्त्वमानन्दरूपं  
     कथमिह परमार्थं नैवमानन्दरूपम् ।  
कथमिह परमार्थं ज्ञानविज्ञानरूपं  
     यदि परमहमेकं वर्तते व्योमरूपम् ॥ ४३॥  
  
दहनपवनहीनं विद्धि विज्ञानमेक-  
     मवनिजलविहीनं विद्धि विज्ञानरूपम् ।  
समगमनविहीनं विद्धि विज्ञानमेकं  
     गगनमिव विशालं विद्धि विज्ञानमेकम् ॥ ४४॥  
  
न शून्यरूपं न विशून्यरूपं  
     न शुद्धरूपं न विशुद्धरूपम् ।  
रूपं विरूपं न भवामि किञ्चित्  
     स्वरूपरूपं परमार्थतत्त्वम् ॥ ४५॥  
  
मुञ्च मुञ्च हि संसारं त्यागं मुञ्च हि सर्वथा ।  
त्यागात्यागविषं शुद्धममृतं सहजं ध्रुवम् ॥ ४६॥  
  
इति तृतीयोऽध्यायः ॥ ३॥  
  
  
  
अथ चतुर्थोऽध्यायः ॥  
  
नावाहनं नैव विसर्जनं वा  
     पुष्पाणि पत्राणि कथं भवन्ति ।  
ध्यानानि मन्त्राणि कथं भवन्ति  
     समासमं चैव शिवार्चनं च ॥ १॥  
  
न केवलं बन्धविबन्धमुक्तो  
     न केवलं शुद्धविशुद्धमुक्तः ।  
न केवलं योगवियोगमुक्तः  
     स वै विमुक्तो गगनोपमोऽहम् ॥ २॥  
  
सञ्जायते सर्वमिदं हि तथ्यं  
     सञ्जायते सर्वमिदं वितथ्यम् ।  
एवं विकल्पो मम नैव जातः  
     स्वरूपनिर्वाणमनामयोऽहम् ॥ ३॥  
  
न साञ्जनं चैव निरञ्जनं वा  
     न चान्तरं वापि निरन्तरं वा ।  
अन्तर्विभन्नं न हि मे विभाति  
     स्वरूपनिर्वाणमनामयोऽहम् ॥ ४॥  
  
अबोधबोधो मम नैव जातो  
     बोधस्वरूपं मम नैव जातम् ।  
निर्बोधबोधं च कथं वदामि  
     स्वरूपनिर्वाणमनामयोऽहम् ॥ ५॥  
  
न धर्मयुक्तो न च पापयुक्तो  
     न बन्धयुक्तो न च मोक्षयुक्तः ।  
युक्तं त्वयुक्तं न च मे विभाति  
     स्वरूपनिर्वाणमनामयोऽहम् ॥ ६॥  
  
परापरं वा न च मे कदाचित्  
     मध्यस्थभावो हि न चारिमित्रम् ।  
हिताहितं चापि कथं वदामि  
     स्वरूपनिर्वाणमनामयोऽहम् ॥ ७॥  
  
नोपासको नैवमुपास्यरूपं  
     न चोपदेशो न च मे क्रिया च ।  
संवित्स्वरूपं च कथं वदामि  
     स्वरूपनिर्वाणमनामयोऽहम् ॥ ८॥  
  
नो व्यापकं व्याप्यमिहास्ति किञ्चित्  
     न चालयं वापि निरालयं वा ।  
अशून्यशून्यं च कथं वदामि  
     स्वरूपनिर्वाणमनामयोऽहम् ॥ ९॥  
  
न ग्राहको ग्राह्यकमेव किञ्चित्  
     न कारणं वा मम नैव कार्यम् ।  
अचिन्त्यचिन्त्यं च कथं वदामि  
     स्वरूपनिर्वाणमनामयोऽहम् ॥ १०॥  
  
न भेदकं वापि न चैव भेद्यं  
     न वेदकं वा मम नैव वेद्यम् ।  
गतागतं तात कथं वदामि  
     स्वरूपनिर्वाणमनामयोऽहम् ॥ ११॥  
  
न चास्ति देहो न च मे विदेहो  
     बुद्धिर्मनो मे न हि चेन्द्रियाणि ।  
रागो विरागश्च कथं वदामि  
     स्वरूपनिर्वाणमनामयोऽहम् ॥ १२॥  
  
उल्लेखमात्रं न हि भिन्नमुच्चै-  
     रुल्लेखमात्रं न तिरोहितं वै ।  
समासमं मित्र कथं वदामि  
     स्वरूपनिर्वाणमनामयोऽहम् ॥ १३॥  
  
जितेन्द्रियोऽहं त्वजितेन्द्रियो वा  
     न संयमो मे नियमो न जातः ।  
जयाजयौ मित्र कथं वदामि  
     स्वरूपनिर्वाणमनामयोऽहम् ॥ १४॥  
  
अमूर्तमूर्तिर्न च मे कदाचि-  
     दाद्यन्तमध्यं न च मे कदाचित् ।  
बलाबलं मित्र कथं वदामि  
     स्वरूपनिर्वाणमनामयोऽहम् ॥ १५॥  
  
मृतामृतं वापि विषाविषं च  
     सञ्जायते तात न मे कदाचित् ।  
अशुद्धशुद्धं च कथं वदामि  
     स्वरूपनिर्वाणमनामयोऽहम् ॥ १६॥  
  
स्वप्नः प्रबोधो न च योगमुद्रा  
     नक्तं दिवा वापि न मे कदाचित् ।  
अतुर्यतुर्यं च कथं वदामि  
     स्वरूपनिर्वाणमनामयोऽहम् ॥ १७॥  
  
संविद्धि मां सर्वविसर्वमुक्तं  
     माया विमाया न च मे कदाचित् ।  
सन्ध्यादिकं कर्म कथं वदामि  
     स्वरूपनिर्वाणमनामयोऽहम् ॥ १८॥  
  
संविद्धि मां सर्वसमाधियुक्तं  
     संविद्धि मां लक्ष्यविलक्ष्यमुक्तम् ।  
योगं वियोगं च कथं वदामि  
     स्वरूपनिर्वाणमनामयोऽहम् ॥ १९॥  
  
मूर्खोऽपि नाहं न च पण्डितोऽहं  
     मौनं विमौनं न च मे कदाचित् ।  
तर्कं वितर्कं च कथं वदामि  
     स्वरूपनिर्वाणमनामयोऽहम् ॥ २०॥  
  
पिता च माता च कुलं न जाति-  
     र्जन्मादि मृत्युर्न च मे कदाचित् ।  
स्नेहं विमोहं च कथं वदामि  
     स्वरूपनिर्वाणमनामयोऽहम् ॥ २१॥  
  
अस्तं गतो नैव सदोदितोऽहं  
     तेजोवितेजो न च मे कदाचित् ।  
सन्ध्यादिकं कर्म कथं वदामि  
     स्वरूपनिर्वाणमनामयोऽहम् ॥ २२॥  
  
असंशयं विद्धि निराकुलं मां  
     असंशयं विद्धि निरन्तरं माम् ।  
असंशयं विद्धि निरञ्जनं मां  
     स्वरूपनिर्वाणमनामयोऽहम् ॥ २३॥  
  
ध्यानानि सर्वाणि परित्यजन्ति  
     शुभाशुभं कर्म परित्यजन्ति ।  
त्यागामृतं तात पिबन्ति धीराः  
     स्वरूपनिर्वाणमनामयोऽहम् ॥ २४॥  
  
विन्दति विन्दति न हि न हि यत्र  
     छन्दोलक्षणं न हि न हि तत्र ।  
समरसमग्नो भावितपूतः  
     प्रलपति तत्त्वं परमवधूतः ॥ २५॥  
  
इति चतुर्थोऽध्यायः ॥ ४॥  
  
  
  
अथ पञ्चमोध्यायः ॥  
  
ॐ इति गदितं गगनसमं तत्  
     न परापरसारविचार इति ।  
अविलासविलासनिराकरणं  
     कथमक्षरबिन्दुसमुच्चरणम् ॥ १॥  
  
इति तत्त्वमसिप्रभृतिश्रुतिभिः  
     प्रतिपादितमात्मनि तत्त्वमसि ।  
त्वमुपाधिविवर्जितसर्वसमं  
     किमु रोदिषि मानसि सर्वसमम् ॥ २॥  
  
अध ऊर्ध्वविवर्जितसर्वसमं  
     बहिरन्तरवर्जितसर्वसमम् ।  
यदि चैकविवर्जितसर्वसमं  
     किमु रोदिषि मानसि सर्वसमम् ॥ ३॥  
  
न हि कल्पितकल्पविचार इति  
     न हि कारणकार्यविचार इति ।  
पदसन्धिविवर्जितसर्वसमं  
     किमु रोदिषि मानसि सर्वसमम् ॥ ४॥  
  
न हि बोधविबोधसमाधिरिति  
     न हि देशविदेशसमाधिरिति ।  
न हि कालविकालसमाधिरिति  
     किमु रोदिषि मानसि सर्वसमम् ॥ ५॥  
  
न हि कुम्भनभो न हि कुम्भ इति  
     न हि जीववपुर्न हि जीव इति ।  
न हि कारणकार्यविभाग इति  
     किमु रोदिषि मानसि सर्वसमम् ॥ ६॥  
  
इह सर्वनिरन्तरमोक्षपदं  
     लघुदीर्घविचारविहीन इति ।  
न हि वर्तुलकोणविभाग इति  
     किमु रोदिषि मानसि सर्वसमम् ॥ ७॥  
  
इह शून्यविशून्यविहीन इति  
     इह शुद्धविशुद्धविहीन इति ।  
इह सर्वविसर्वविहीन इति  
     किमु रोदिषि मानसि सर्वसमम् ॥ ८॥  
  
न हि भिन्नविभिन्नविचार इति  
     बहिरन्तरसन्धिविचार इति ।  
अरिमित्रविवर्जितसर्वसमं  
     किमु रोदिषि मानसि सर्वसमम् ॥ ९॥  
  
न हि शिष्यविशिष्यस्वरूप इति  
     न चराचरभेदविचार इति ।  
इह सर्वनिरन्तरमोक्षपदं  
     किमु रोदिषि मानसि सर्वसमम् ॥ १०॥  
  
ननु रूपविरूपविहीन इति  
     ननु भिन्नविभिन्नविहीन इति ।  
ननु सर्गविसर्गविहीन इति  
     किमु रोदिषि मानसि सर्वसमम् ॥ ११॥  
  
न गुणागुणपाशनिबन्ध इति  
     मृतजीवनकर्म करोमि कथम् ।  
इति शुद्धनिरञ्जनसर्वसमं  
     किमु रोदिषि मानसि सर्वसमम् ॥ १२॥  
  
इह भावविभावविहीन इति  
     इह कामविकामविहीन इति ।  
इह बोधतमं खलु मोक्षसमं  
     किमु रोदिषि मानसि सर्वसमम् ॥ १३॥  
  
इह तत्त्वनिरन्तरतत्त्वमिति  
     न हि सन्धिविसन्धिविहीन इति ।  
यदि सर्वविवर्जितसर्वसमं  
     किमु रोदिषि मानसि सर्वसमम् ॥ १४॥  
  
अनिकेतकुटी परिवारसमं  
     इहसङ्गविसङ्गविहीनपरम् ।  
इह बोधविबोधविहीनपरं  
     किमु रोदिषि मानसि सर्वसमम् ॥ १५॥  
  
अविकारविकारमसत्यमिति  
     अविलक्षविलक्षमसत्यमिति ।  
यदि केवलमात्मनि सत्यमिति  
     किमु रोदिषि मानसि सर्वसमम् ॥ १६॥  
  
इह सर्वसमं खलु जीव इति  
     इह सर्वनिरन्तरजीव इति ।  
इह केवलनिश्चलजीव इति  
     किमु रोदिषि मानसि सर्वसमम् ॥ १७॥  
  
अविवेकविवेकमबोध इति  
     अविकल्पविकल्पमबोध इति ।  
यदि चैकनिरन्तरबोध इति  
     किमु रोदिषि मानसि सर्वसमम् ॥ १८॥  
  
न हि मोक्षपदं न हि बन्धपदं  
     न हि पुण्यपदं न हि पापपदम् ।  
न हि पूर्णपदं न हि रिक्तपदं  
     किमु रोदिषि मानसि सर्वसमम् ॥ १९॥  
  
यदि वर्णविवर्णविहीनसमं  
     यदि कारणकार्यविहीनसमम् ।  
यदिभेदविभेदविहीनसमं  
     किमु रोदिषि मानसि सर्वसमम् ॥ २०॥  
  
इह सर्वनिरन्तरसर्वचिते  
     इह केवलनिश्चलसर्वचिते ।  
द्विपदादिविवर्जितसर्वचिते  
     किमु रोदिषि मानसि सर्वसमम् ॥ २१॥  
  
अतिसर्वनिरन्तरसर्वगतं  
     अतिनिर्मलनिश्चलसर्वगतम् ।  
दिनरात्रिविवर्जितसर्वगतं  
     किमु रोदिषि मानसि सर्वसमम् ॥ २२॥  
  
न हि बन्धविबन्धसमागमनं  
     न हि योगवियोगसमागमनम् ।  
न हि तर्कवितर्कसमागमनं  
     किमु रोदिषि मानसि सर्वसमम् ॥ २३॥  
  
इह कालविकालनिराकरणं  
     अणुमात्रकृशानुनिराकरणम् ।  
न हि केवलसत्यनिराकरणं  
     किमु रोदिषि मानसि सर्वसमम् ॥ २४॥  
  
इह देहविदेहविहीन इति  
     ननु स्वप्नसुषुप्तिविहीनपरम् ।  
अभिधानविधानविहीनपरं  
     किमु रोदिषि मानसि सर्वसमम् ॥ २५॥  
  
गगनोपमशुद्धविशालसमं  
     अतिसर्वविवर्जितसर्वसमम् ।  
गतसारविसारविकारसमं  
     किमु रोदिषि मानसि सर्वसमम् ॥ २६॥  
  
इह धर्मविधर्मविरागतर-  
     मिह वस्तुविवस्तुविरागतरम् ।  
इह कामविकामविरागतरं  
     किमु रोदिषि मानसि सर्वसमम् ॥ २७॥  
  
सुखदुःखविवर्जितसर्वसम-  
     मिह शोकविशोकविहीनपरम् ।  
गुरुशिष्यविवर्जिततत्त्वपरं  
     किमु रोदिषि मानसि सर्वसमम् ॥ २८॥  
  
न किलाङ्कुरसारविसार इति  
     न चलाचलसाम्यविसाम्यमिति ।  
अविचारविचारविहीनमिति  
     किमु रोदिषि मानसि सर्वसमम् ॥ २९॥  
  
इह सारसमुच्चयसारमिति ।  
     कथितं निजभावविभेद इति ।  
विषये करणत्वमसत्यमिति  
     किमु रोदिषि मानसि सर्वसमम् ॥ ३०॥  
  
बहुधा श्रुतयः प्रवदन्ति यतो  
     वियदादिरिदं मृगतोयसमम् ।  
यदि चैकनिरन्तरसर्वसमं  
     किमु रोदिषि मानसि सर्वसमम् ॥ ३१॥  
  
विन्दति विन्दति न हि न हि यत्र  
     छन्दोलक्षणं न हि न हि तत्र ।  
समरसमग्नो भावितपूतः  
     प्रलपति तत्त्वं परमवधूतः ॥ ३२॥  
  
इति पञ्चमोऽध्यायः ॥ ५॥  
  
  
  
अथ षष्ठमोऽध्यायः ॥  
  
बहुधा श्रुतयः प्रवदन्ति वयं  
     वियदादिरिदं मृगतोयसमम् ।  
यदि चैकनिरन्तरसर्वशिव-  
     मुपमेयमथोह्युपमा च कथम् ॥ १॥  
  
अविभक्तिविभक्तिविहीनपरं  
     ननु कार्यविकार्यविहीनपरम् ।  
यदि चैकनिरन्तरसर्वशिवं  
     यजनं च कथं तपनं च कथम् ॥ २॥  
  
मन एव निरन्तरसर्वगतं  
     ह्यविशालविशालविहीनपरम् ।  
मन एव निरन्तरसर्वशिवं  
     मनसापि कथं वचसा च कथम् ॥ ३॥  
  
दिनरात्रिविभेदनिराकरण-  
     मुदितानुदितस्य निराकरणम् ।  
यदि चैकनिरन्तरसर्वशिवं  
     रविचन्द्रमसौ ज्वलनश्च कथम् ॥ ४॥  
  
गतकामविकामविभेद इति  
     गतचेष्टविचेष्टविभेद इति ।  
यदि चैकनिरन्तरसर्वशिवं  
     बहिरन्तरभिन्नमतिश्च कथम् ॥ ५॥  
  
यदि सारविसारविहीन इति  
     यदि शून्यविशून्यविहीन इति ।  
यदि चैकनिरन्तरसर्वशिवं  
     प्रथमं च कथं चरमं च कथम् ॥ ६॥  
  
यदिभेदविभेदनिराकरणं  
     यदि वेदकवेद्यनिराकरणम् ।  
यदि चैकनिरन्तरसर्वशिवं  
     तृतीयं च कथं तुरीयं च कथम् ॥ ७॥  
  
गदिताविदितं न हि सत्यमिति  
     विदिताविदितं नहि सत्यमिति ।  
यदि चैकनिरन्तरसर्वशिवं  
     विषयेन्द्रियबुद्धिमनांसि कथम् ॥ ८॥  
  
गगनं पवनो न हि सत्यमिति  
     धरणी दहनो न हि सत्यमिति ।  
यदि चैकनिरन्तरसर्वशिवं  
     जलदश्च कथं सलिलं च कथम् ॥ ९॥  
  
यदि कल्पितलोकनिराकरणं  
     यदि कल्पितदेवनिराकरणम् ।  
यदि चैकनिरन्तरसर्वशिवं  
     गुणदोषविचारमतिश्च कथम् ॥ १०॥  
  
मरणामरणं हि निराकरणं  
     करणाकरणं हि निराकरणम् ।  
यदि चैकनिरन्तरसर्वशिवं  
     गमनागमनं हि कथं वदति ॥ ११॥  
  
प्रकृतिः पुरुषो न हि भेद इति  
     न हि कारणकार्यविभेद इति ।  
यदि चैकनिरन्तरसर्वशिवं  
     पुरुषापुरुषं च कथं वदति ॥ १२॥  
  
तृतीयं न हि दुःखसमागमनं  
     न गुणाद्द्वितीयस्य समागमनम् ।  
यदि चैकनिरन्तरसर्वशिवं  
     स्थविरश्च युवा च शिशुश्च कथम् ॥ १३॥  
  
ननु आश्रमवर्णविहीनपरं  
     ननु कारणकर्तृविहीनपरम् ।  
यदि चैकनिरन्तरसर्वशिव-  
     मविनष्टविनष्टमतिश्च कथम् ॥ १४॥  
  
ग्रसिताग्रसितं च वितथ्यमिति  
     जनिताजनितं च वितथ्यमिति ।  
यदि चैकनिरन्तरसर्वशिव-  
     मविनाशि विनाशि कथं हि भवेत् ॥ १५॥  
  
पुरुषापुरुषस्य विनष्टमिति  
     वनितावनितस्य विनष्टमिति ।  
यदि चैकनिरन्तरसर्वशिव-  
     मविनोदविनोदमतिश्च कथम् ॥ १६॥  
  
यदि मोहविषादविहीनपरो  
     यदि संशयशोकविहीनपरः ।  
यदि चैकनिरन्तरसर्वशिव-  
     महमत्र ममेति कथं च पुनः ॥ १७॥ महमेति  
ननु धर्मविधर्मविनाश इति  
     ननु बन्धविबन्धविनाश इति ।  
यदि चैकनिरन्तरसर्वशिवं-  
     मिहदुःखविदुःखमतिश्च कथम् ॥ १८॥  
  
न हि याज्ञिकयज्ञविभाग इति  
     न हुताशनवस्तुविभाग इति ।  
यदि चैकनिरन्तरसर्वशिवं  
     वद कर्मफलानि भवन्ति कथम् ॥ १९॥  
  
ननु शोकविशोकविमुक्त इति  
     ननु दर्पविदर्पविमुक्त इति ।  
यदि चैकनिरन्तरसर्वशिवं  
     ननु रागविरागमतिश्च कथम् ॥ २०॥  
  
न हि मोहविमोहविकार इति  
     न हि लोभविलोभविकार इति ।  
यदि चैकनिरन्तरसर्वशिवं  
     ह्यविवेकविवेकमतिश्च कथम् ॥ २१॥  
  
त्वमहं न हि हन्त कदाचिदपि  
     कुलजातिविचारमसत्यमिति ।  
अहमेव शिवः परमार्थ इति  
     अभिवादनमत्र करोमि कथम् ॥ २२॥  
  
गुरुशिष्यविचारविशीर्ण इति  
     उपदेशविचारविशीर्ण इति ।  
अहमेव शिवः परमार्थ इति  
     अभिवादनमत्र करोमि कथम् ॥ २३॥  
  
न हि कल्पितदेहविभाग इति  
     न हि कल्पितलोकविभाग इति ।  
अहमेव शिवः परमार्थ इति  
     अभिवादनमत्र करोमि कथम् ॥ २४॥  
  
सरजो विरजो न कदाचिदपि  
     ननु निर्मलनिश्चलशुद्ध इति ।  
अहमेव शिवः परमार्थ इति  
     अभिवादनमत्र करोमि कथम् ॥ २५॥  
  
न हि देहविदेहविकल्प इति  
     अनृतं चरितं न हि सत्यमिति ।  
अहमेव शिवः परमार्थ इति  
     अभिवादनमत्र करोमि कथम् ॥ २६॥  
  
विन्दति विन्दति न हि न हि यत्र  
     छन्दोलक्षणं न हि न हि तत्र ।  
समरसमग्नो भावितपूतः  
     प्रलपति तत्त्वं परमवधूतः ॥ २७॥  
  
इति षष्ठमोऽध्यायः ॥ ६॥  
  
  
  
अथ सप्तमोऽध्यायः ॥  
  
रथ्याकर्पटविरचितकन्थः  
     पुण्यापुण्यविवर्जितपन्थः ।  
शून्यागारे तिष्ठति नग्नो  
     शुद्धनिरञ्जनसमरसमग्नः ॥ १॥  
  
लक्ष्यालक्ष्यविवर्जितलक्ष्यो  
     युक्तायुक्तविवर्जितदक्षः ।  
केवलतत्त्वनिरञ्जनपूतो  
     वादविवादः कथमवधूतः ॥ २॥  
  
आशापाशविबन्धनमुक्ताः  
     शौचाचारविवर्जितयुक्ताः ।  
एवं सर्वविवर्जितशान्ता-  
     स्तत्त्वं शुद्धनिरञ्जनवन्तः ॥ ३॥  
  
कथमिह देहविदेहविचारः  
     कथमिह रागविरागविचारः ।  
निर्मलनिश्चलगगनाकारं  
     स्वयमिह तत्त्वं सहजाकारम् ॥ ४॥  
  
कथमिह तत्त्वं विन्दति यत्र  
     रूपमरूपं कथमिह तत्र ।  
गगनाकारः परमो यत्र  
     विषयीकरणं कथमिह तत्र ॥ ५॥  
  
गगनाकारनिरन्तरहंस-  
     स्तत्त्वविशुद्धनिरञ्जनहंसः ।  
एवं कथमिह भिन्नविभिन्नं  
     बन्धविबन्धविकारविभिन्नम् ॥ ६॥  
  
केवलतत्त्वनिरन्तरसर्वं  
     योगवियोगौ कथमिह गर्वम् ।  
एवं परमनिरन्तरसर्व-  
     मेवं कथमिह सारविसारम् ॥ ७॥  
  
केवलतत्त्वनिरञ्जनसर्वं  
     गगनाकारनिरन्तरशुद्धम् ।  
एवं कथमिह सङ्गविसङ्गं  
     सत्यं कथमिह रङ्गविरङ्गम् ॥ ८॥  
  
योगवियोगै रहितो योगी  
     भोगविभोगै रहितो भोगी ।  
एवं चरति हि मन्दं मन्दं  
     मनसा कल्पितसहजानन्दम् ॥ ९॥  
  
बोधविबोधैः सततं युक्तो  
     द्वैताद्वैतैः कथमिह मुक्तः ।  
सहजो विरजः कथमिह योगी  
     शुद्धनिरञ्जनसमरसभोगी ॥ १०॥  
  
भग्नाभग्नविवर्जितभग्नो  
     लग्नालग्नविवर्जितलग्नः ।  
एवं कथमिह सारविसारः  
     समरसतत्त्वं गगनाकारः ॥ ११॥  
  
सततं सर्वविवर्जितयुक्तः  
     सर्वं तत्त्वविवर्जितमुक्तः ।  
एवं कथमिह जीवितमरणं  
     ध्यानाध्यानैः कथमिह करणम् ॥ १२॥  
  
इन्द्रजालमिदं सर्वं यथा मरुमरीचिका ।  
अखण्डितमनाकारो वर्तते केवलः शिवः ॥ १३॥  
  
धर्मादौ मोक्षपर्यन्तं निरीहाः सर्वथा वयम् ।  
कथं रागविरागैश्च कल्पयन्ति विपश्चितः ॥ १४॥  
  
विन्दति विन्दति न हि न हि यत्र  
     छन्दोलक्षणं न हि न हि तत्र ।  
समरसमग्नो भावितपूतः  
     प्रलपति तत्त्वं परमवधूतः ॥ १५॥  
  
इति सप्तमोऽध्यायः ॥ ७॥  
  
  
  
अथ अष्टमोऽध्यायः ॥  
  
त्वद्यात्रया व्यापकता हता ते  
     ध्यानेन चेतःपरता हता ते ।  
स्तुत्या मया वाक्परता हता ते  
     क्षमस्व नित्यं त्रिविधापराधान् ॥ १॥  
  
कामैरहतधीर्दान्तो मृदुः शुचिरकिञ्चनः ।  
अनीहो मितभुक् शान्तः स्थिरो मच्छरणो मुनिः ॥ २॥  
  
अप्रमत्तो गभीरात्मा धृतिमान् जितषड्गुणः ।  
अमानी मानदः कल्पो मैत्रः कारुणिकः कविः ॥ ३॥  
  
कृपालुरकृतद्रोहस्तितिक्षुः सर्वदेहिनाम् ।  
सत्यसारोऽनवद्यात्मा समः सर्वोपकारकः ॥ ४॥  
  
अवधूतलक्षणं वर्णैर्ज्ञातव्यं भगवत्तमैः ।  
वेदवर्णार्थतत्त्वज्ञैर्वेदवेदान्तवादिभिः ॥ ५॥  
  
आशापाशविनिर्मुक्त आदिमध्यान्तनिर्मलः ।  
आनन्दे वर्तते नित्यमकारं तस्य लक्षणम् ॥ ६॥  
  
वासना वर्जिता येन वक्तव्यं च निरामयम् ।  
वर्तमानेषु वर्तेत वकारं तस्य लक्षणम् ॥ ७॥  
  
धूलिधूसरगात्राणि धूतचित्तो निरामयः ।  
धारणाध्याननिर्मुक्तो धूकारस्तस्य लक्षणम् ॥ ८॥  
  
तत्त्वचिन्ता धृता येन चिन्ताचेष्टाविवर्जितः ।  
तमोऽहंकारनिर्मुक्तस्तकारस्तस्य लक्षणम् ॥ ९॥  
  
दत्तात्रेयावधूतेन निर्मितानन्दरूपिणा ।  
ये पठन्ति च शृण्वन्ति तेषां नैव पुनर्भवः ॥ १०॥  
  
इति अष्टमोऽध्यायः ॥ ८॥  
  
इति अवधूतगीता समाप्ता ॥  
  
  
  
  
  
Encoded by Sunder Hattangadi sunderh at hotmail.com  
Proofread by Sunder Hattangadi, Nira Zafrir-Bursztyn  
  
As an observation, the composer has used his licence numerous times to  
fit the meter - eg he has used mAnasi 30 times; prefix vi- to indicate  
absence or negative of words such as - -mokSha, -shUnya, -mAyA, -maunam,  
-sarva, -bodha,  -kAma, -bhoga, -lobha etc.  
  
