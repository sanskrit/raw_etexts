---
Author: unknown
Category: gItA, giitaa
File name: brahmagItAyogavAsiShTha.itx
Indexextra: (Yogavasishtha, Nirvana Prakarana, chapter 128  173-186)
Language: Sanskrit
Latest update: Nov. 13, 2010
Location: doc_giitaa
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: hinduism/advaita/philosophy
Sublocation: giitaa
Text title: Brahma Gita (in Yoga Vasishtha)
Transliterated by: Sunder Hattangadi (sunderh at hotmail.com)
engtitle: Brahma Gita of Yoga Vasishtha
itxtitle: brahmagItA (yogavAsiShThAntargatA)
title: ब्रह्मगीता (योगवासिष्ठान्तर्गता)

---
  
 ब्रह्मगीता योगवासिष्ठान्तर्गता   
  
Yoga Vasishtha - MokSha-Nirvana Uttarardha Brahmagita - Chs. 173-186  
॥ योगवासिष्ठान्तर्गता ब्रह्मगीता ॥  
  
सर्ग-क्रमाङ्क                   नाम                         श्लोकसङ्ख्या  
  
१ - १७३          परमार्थोपदेशः                       ३४  
२ - १७४          निर्वाणोपदेशः                            ३०  
३ - १७५          अद्वैतयुक्तिः                                  ७९  
४ - १७६          ब्रह्माण्डोपाख्यानम्                 २५  
५ - १७७          सत्यवर्णनम्                                  ४४  
६ - १७८          ऐन्दवोपाख्यानम्                         ६४  
७ - १७९          ब्रह्ममयत्वप्रतिपादनम्             २२  
८ - १८०          तापसोपाख्यानम्                         ४१  
९ - १८१          गौर्याश्रमवर्णनम्                   ३९  
१० - १८२         सप्तदीपेश्वर            ५३  
११ - १८३         द्वीपसप्काष्टकवर्णनम्        ७०  
१३ - १८५         कुन्ददन्तप्रबोधः        २७  
१४ - १८६         सर्वं खल्विदं ब्रह्मेति-        ९०  
                 प्रतिपादनयोगोपदेशः  
                                 ६१८  
  
॥ अथ प्रारभ्यते योगवासिष्ठान्तर्गता ब्रह्मगीता ॥  
  
श्रीराम उवाच ।  
सर्वानुभवरूपस्य तथा सर्वात्मनोऽप्ययम् ।  
अनन्तस्यात्मतत्त्वस्य देहेऽपि किमहङ्ग्रहः ॥ १॥  
  
चितः पाषाणकाष्ठत्वं स्वप्नादिषु कथं भवेत् ।  
इदं पाषाणकाष्ठादि कथं नास्त्यस्ति वा कथम् ॥ २॥  
  
वसिष्ठ उवाच ।  
शरीरिणो यथा हस्ते हस्ततायां यथाग्रहः ।  
सर्वात्मनस्तथा देहे देहतायां तथाग्रहः ॥ ३॥  
  
पादपस्थ यथा पत्रे पत्रतायां यथाग्रहः ।  
सर्वात्मनस्तथा वृक्षे वृक्षतायां तथाग्रहः ॥ ४॥  
  
आकाशस्य यथा शून्ये शून्यतायां यथाग्रहः ।  
सर्वात्मनस्तथा द्रव्ये द्रव्यतायां तथाग्रहः॥ ५॥  
  
स्वप्नोचितः स्वप्नपुरे रूपतायां यथाग्रहः ।  
सर्वात्मनस्तथा स्वप्नजाग्रदादौ तथाग्रहः ॥ ६॥  
  
यथागेन्द्रे दृषद्दृक्षवार्यादौ स तथाग्रहः ।  
तथा सर्वात्मनोऽगेन्द्रपुरतायां तथाग्रहः ॥ ७॥  
  
शरीरस्य यथा केशनखादिषु यथाग्रहः ।  
सर्वात्मनस्तथा काष्ठदृषदादौ तथाग्रहः ॥ ८॥  
  
चित एव यथा स्वप्ने भवेत्काष्ठोपलादिता ।  
चिदाकाशस्य सर्गादौ तथैवावयवादिता ॥ ९॥  
  
चेतनाचेतनात्मैकं पुरुषस्य यथा वपुः ।  
नखकेशजलाकाशधर्ममाकारभासुरम् ॥ १०॥  
  
चेतनाचेतनात्मैकं तथा सर्वात्मनो वपुः ।  
जङ्गमं स्थावरमयं किन्तु नित्यमनाकृति ॥ ११॥  
  
यथास्थितं शाम्यतीदं सम्यग्ज्ञानवतो जगत् ।  
स्वप्ने स्वप्नपरिज्ञातुर्यथा दृष्टार्थसम्भ्रमः ॥ १२॥  
  
चिन्मात्राकाशमेवेदं न द्रष्टास्ति न दृश्यता ।  
इति मौनमलं स्वप्नद्रष्टुर्यत्सा प्रबुद्धता ॥ १३॥  
  
कल्पकोटिसहस्राणि सर्गा आयान्ति यान्ति च ।  
त एवान्ये च चिद्व्योम्नि जलावर्ता इवार्णवे ॥ १४॥  
  
करोत्यब्धौ यथोर्म्यादौ नाना कचकचं वपुः ।  
चित्करोति तथा सञ्ज्ञाः सर्गाद्याश्चेतने निजे ॥ १५॥  
  
यथास्थितमिदं विश्वं ब्रह्मैवानामयं सदा ।  
तत्त्वज्ञं प्रत्यतत्त्वज्ञजनतानिश्चयादृते ॥ १६॥  
  
नाहं तरङ्गः सलिलमहमित्येव युक्तितः ।  
बुद्धं येन तरङ्गेण कुतस्तस्य तरङ्गता ॥ १७॥  
  
ब्रह्मणोऽस्य तरङ्गत्वमिवाभानं यतस्ततः ।  
तरङ्गत्वातरङ्गत्वे ब्राह्म्यौ शक्ती स्थितिं गते ॥ १८॥  
  
चिद्व्योम्नोऽत्यजतो रूपं स्वप्नवद्व्यस्तवेदनम् ।  
तदिदं हि मनो राम ब्रह्मेत्युक्तः पितामहः ॥ १९॥  
  
एवमाद्यः प्रजानाथो निराकारो निरामयः ।  
चिन्मात्ररूपसङ्कल्पपुरवत्कारणोज्झितः ॥ २०॥  
  
येनाङ्गदत्वं नास्तीति बुद्धं हेमाङ्गदेन वै ।  
अङ्गदत्वं कुतस्तस्य तस्य शुद्धेव हेमता ॥ २१॥  
  
अजे सङ्कल्पमात्रात्मचिन्मात्रव्योमदेहिनि ।  
अहं त्वं जगदित्यादि यद्विभातं तदेव तत् ॥ २२॥  
  
चिच्चमत्कृतयो भान्ति याश्चिद्व्योमनि शून्यताः ।  
एतास्ताः सर्गसंहारस्थितिसंरभसंविदः ॥ २३॥  
  
अच्छं चिन्मात्रनभसः कचनं स्वयमेव तत् ।  
स्वप्नाभं चित्ततामात्रं स एष प्रपितामहः ॥ २४॥  
  
यथा तरङ्गस्तेनैव रूपेणान्येन वानिशम् ।  
स्फुरत्येवमनाद्यन्तः सर्गप्रलयविभ्रमः ॥ २५॥  
  
चिद्व्योम्नः कचनं कान्तं यद्विराडिति शब्दितम् ।  
भवेत्सङ्कल्पपुरवत्तस्य कुर्यान्मनोऽपि वै ॥ २६॥  
  
सर्गः स्वप्नः स्वप्न एव जाग्रद्देहः स एव च ।  
घनं सुषुप्तं तैमिर्याद्यथा संवेदनं भवेत् ॥ २७॥  
  
तस्य कल्पान्तरजनी शिरोरुहतयोदिता ।  
प्रकाशतमसी कालक्रियाख्याः स्वाङ्गसन्धयः ॥ २८॥  
  
तस्याग्निरास्यं द्यौर्मूर्धा खं नाभिश्चरणौ क्षितिः ।  
चन्द्रार्कौ दृग्दिशौ श्रोत्रे कल्पनेति विजृम्भिता ॥ २९॥  
  
एवं सम्यग्दृश्यमानो व्योमात्मा वितताकृतिः ।  
अस्मत्सङ्कल्पशैलाभो विराट् स्वप्नाकृतिस्थितः ॥ ३०॥  
  
यच्च चेतच्चिदाकाशे स्वयं कचकचायते ।  
तदेतज्जगदित्येवं तेनात्मैवानुभूयते ॥ ३१॥  
  
विराडात्मैवमाकाशं भाति चिन्मयमाततम् ।  
स्वभावस्वप्ननगरं नगनागमयात्मकम् ॥ ३२॥  
  
अनुभवितैवानुभवं सत्यं स्वात्मानमप्यसन्तमिव ।  
अनुभवतीयत्त्वेन स्वप्ननटः स्वप्नदेशमिव ॥ ३३॥  
  
वेदान्तार्हतसाङ्ख्यसौगतगुरुत्र्यक्षादिसूक्तादृशो  
     ब्रह्मैव स्फुरितं तथात्मकलयास्तादात्मनित्यं यतः ।  
तेषां चात्मविदोऽनुरूपमखिलं स्वर्गं फलं तद्भव-  
     त्यस्य ब्रह्मण ईदृगेव महिमा सर्वात्म यत्तद्वपुः ॥ ३४॥  
  
इत्यार्षे श्रीवासिष्ठमहारामायणे वाल्मिकीये  
मोक्ष-निर्वाण उत्तरार्धे ब्रह्मगीतासु परमार्थोपदेशो  
नाम त्रिसप्तत्यधिकशततमः सर्गः ॥ १७३॥ -१-  
  
  
  
               ॥ अथ द्वितीयोऽध्याः ॥  
  
               ॥ निर्वाणोपदेशः ॥  
  
वसिष्ठ उवाच ।  
सर्गादौ स्वप्नसंवित्या चिदेवाभाति केवला ।  
जगदित्यवभासेव ब्रह्मैवातो जगत्त्रयम् ॥ १॥  
  
सर्गास्तरङ्गा ब्रह्माब्धेस्तेषु संवेदनं द्रवः ।  
सर्गान्तरं सुखाद्यात्म द्वैत्यैक्यादीतरत्कुतः ॥ २॥  
  
यथा स्वप्नसुषुप्तात्म निद्रारूपकमेव खम् ।  
दृश्यादृश्यांशमेकात्म रूपं चिन्नभस्तथा ॥ ३॥  
  
जाग्रति स्वप्ननगरं यादृक्तादृगिदं जगत् ।  
परिज्ञातं भवेदत्र कथामास्था विवेकिनः ॥ ४॥  
  
सर्गादौ सर्गसंवित्तेर्यथाभूतार्थवेदनात् ।  
जाग्रति स्वाप्ननगरं यादृशं तादृशं जगत् ॥ ५॥  
  
जाग्रति स्वप्ननगरवासना विविधा यथा ।  
सत्या अपि न सत्यास्ता जाग्रत्यो वासनास्तथा ॥ ६॥  
  
अन्यथोपप्रपद्येह कल्प्यते यदि कारणम् ।  
तत्किं नेदीयसी नात्र भ्रान्तता कल्प्यते तथा ॥ ७॥  
  
स्वानुभूयत एवेयं भ्रान्तिः स्वप्नजगत्स्विव ।  
कारणं त्वनुमासाध्यं क्वानुमानुभवाधिका ॥ ८॥  
  
दृष्टमप्यस्ति यन्नेशे न चात्मनि विचारितम् ।  
अन्यथानुपपत्त्यान्तर्भ्रान्त्यात्म स्वप्नशैलवत् ॥ ९॥  
  
निर्विकल्पं परं जाड्यं सविकल्पं तु संसृतिः ।  
ध्यानं तेन समाधानं न सम्भवति किञ्चन ॥ १०॥  
  
सचेत्यं संसृतिर्ध्यानमचेत्यं तूपलस्थिति ।  
मोक्षो नोपलवद्भानं न विकल्पात्मकं ततः ॥ ११॥  
  
न च नामोपलाभेन निर्विकल्पसमाधिना ।  
अन्यदासाद्यते किञ्चिल्लभ्यते किं स्वनिद्रया ॥ १२॥  
  
तस्मात्सम्यक्परिज्ञानाद्भ्रान्तिमात्रं विवेकिनः ।  
सर्गात्यन्तासम्भवतो यो जीवन्मुक्ततोदयः ॥ १३॥  
  
निर्विकल्पं समाधानं तदनन्तमिहोच्यते ।  
यथास्थितमविक्षुब्धमासनं सर्वभासनम् ॥ १४॥  
  
तदनन्तसुषुप्ताख्यं तत्तुरीयमिति स्मृतम् ।  
तन्निर्वाणमिति प्रोक्तं तन्मोक्ष इति शब्दितम् ॥ १५॥  
  
सम्यग्बोधैकघनता यासौ ध्यानमिति स्मृतम् ।  
दृश्यात्यन्तासम्भवात्म बोधमाहुः परं पदम् ॥ १६॥  
  
तच्च नोपलवज्जाड्यं न सुषुप्तोपमं भवेत् ।  
न निर्विकल्पं न च वा सविकल्पं न वाप्यसत् ॥ १७॥  
  
दृश्यात्यन्तासम्भवात्म तदेवाद्यं हि वेदनम् ।  
तत्सर्वं तन्न किञ्चिच्च तद्वदेवाङ्ग वेत्ति तत् ॥ १८॥  
  
सम्यक्प्रबोधान्निर्वाणं परं तत्समुदाहृतम् ।  
यथास्थितमिदं विश्वं तत्रालम्प्रलयं गतम् ॥ १९॥  
  
न तत्र नानानाना न न च किञ्चिन्न किञ्चन ।  
समस्तसद सद्भावसीमान्तः स उदाहृतः॥ २०॥  
  
अत्यन्तासम्भवं दृश्यं यद्वै निर्वाणमासितम् ।  
शुद्धबोधोदयं शान्तं तद्विद्धि परमं पदम् ॥ २१॥  
  
स च सम्प्राप्यते शुद्धो बोधो ध्यानमनुत्तमम् ।  
शास्त्रात्पदपदार्थज्ञबोधिनोत्पन्नबुद्धिना ॥ २२॥  
  
मोक्षोपायाभिधं शास्त्रमिदं वाचयतानिशम् ।  
बुद्ध्युपायेन शुद्धेन पुंसा नान्येन केनचित् ॥ २३॥  
  
न तीर्थेन न दानेन न स्नानेन न विद्यया ।  
न ध्यानेन न योगेन न तपोभिर्न चाध्वरैः ॥ २४॥  
  
भ्रान्तिमात्रं किलेदं सदसत्सदिव लक्ष्यते ।  
व्योमैव जगदाकारं स्वप्नोऽनिद्रे चिदम्बरे ॥ २५॥  
  
न शाम्यति तपस्तीर्थैर्भ्रान्तिर्नाम कदाचन ।  
तपस्तीर्थादिना स्वर्गाः प्राप्यन्ते न तु मुक्तता ॥ २६॥  
  
भ्रान्तिः शाम्यति शास्त्रार्थात्सम्यग्बुद्ध्यावलोकितात् ।  
आत्मज्ञानमयान्मोक्षोपायादेवेह नान्यतः ॥ २७॥  
  
आलोककारिणात्यर्थं शास्त्रार्थेनैव शाम्यति ।  
अमलेनाखिला भ्रान्तिः प्रकाशेनैव तामसी ॥ २८॥  
  
सर्गसंहारसंस्थानां भासो भान्ति चिदम्बरे ।  
स्पन्दनानीव मरुति द्रवत्वानीव वारिणि ॥ २९॥  
  
द्रव्यस्य हृद्येव चमत्कृतिर्निजा  
     नभस्वतः स्पन्द इवानिशं यथा ।  
यथा स्थिता सृष्टिरियं तथास्तिता  
     लयं नभस्यन्तरनन्यरूपिणी ॥ ३०॥  
  
इत्यार्षे श्रीवासिष्ठमहारामायणे वाल्मिकीये  
मोक्ष-निर्वाण उत्तरार्धे ब्रह्मगीतासु निर्वाणोपदेशो  
नाम चतुःसप्तत्यधिकशततमः सर्गः ॥ १७४॥ -२-  
  
  
  
               ॥ अथ तृतीयोऽध्यायः ॥  
  
               ॥ अद्वैतयुक्तिः ॥  
  
वसिष्ठ उवाच ।  
स्वप्नाभमाद्यं चिद्व्योम कारणं देहसंविदाम् ।  
दृश्यान्यता सम्भवतश्चिद्व्योम्नस्तत्कुतो वपुः ॥ १॥  
  
सर्गादौ स्वप्नसंवित्तिरूपं सर्वं विनानघ ।  
न सर्गो न परो लोको दृश्यमानोऽपि सिध्यति ॥ २॥  
  
असदेवानुभूरित्थमेवेदं भासते जगत् ।  
स्वप्नाङ्गनासङ्ग इव शान्तं चिद्व्योम केवलम् ॥ ३॥  
  
एवं नामास्ति चिद्धातुरनादिनिधनोऽमलः ।  
शून्यात्मैवाच्छरूपोऽपि जगदित्यवभाति यः ॥ ४॥  
  
मलस्त्वेषोऽपरिज्ञातः परिज्ञातः परं भवेत् ।  
कुतः किल परे व्योमन्यनादिनिधने मलः ॥ ५॥  
  
यदेतद्वेदनं शुद्धं तदेव स्वप्नपत्तनम् ।  
जगत्तदेव सर्गादौ पृथ्व्यादेः सम्भवः कुतः ॥ ६॥  
  
चिद्व्योमात्मावभासस्य नभसः सर्गरूपिणी ।  
कृता पृथ्व्यादिकलता मनोबुद्ध्यादिता तथा ॥ ७॥  
  
वार्यावर्त इअवाभाति पवनस्पन्दवच्च यत् ।  
अबुद्धिपूर्वं चिद्व्योम्नि जगद्भानमभित्तिमत् ॥ ८॥  
  
पश्चात्तस्यैव तेनैव स्वयमैश्वर्यशंसिना ।  
कृतं बुद्ध्यादिपृथ्व्यादिकल्पनं सदसन्मयम् ॥ ९॥  
  
स्वयमेव कचत्यच्छाच्छायेयं स्वा महाचितिः ।  
सर्गाभिधानमस्यैव नभ एवेह नेतरत् ॥ १०॥  
  
न च किञ्चन नामाङ्ग कचत्यच्छैव सा स्मृता ।  
चिन्मात्रैकैककलनं ततमेवात्मनात्मनि ॥ ११॥  
  
चिदाकाशश्चिदाकाशे तदिदं स्वमल वपुः ।  
चित्तं दृश्यमिवाभाति स्वप्ने तथा स्थितम् ॥ १२॥  
  
अन्यथानुपपन्यार्थकारणाभावतः स्वतः ।  
सर्गादावेव स्वात्मैव दृश्यं चिद्व्योम पश्यति ॥ १३॥  
  
स्वप्नवत्तच्च निर्धर्म मनागपि न भिद्यते ।  
तस्माच्चिद्व्योम चिद्व्योम शून्यत्वं गगनादिवत् ॥ १४॥  
  
यदेव तत्परं ब्रह्म सर्वरूपविवर्जितम् ।  
तदेवैकं तथारूपमेवं सर्वतया स्थितम् ॥ १५॥  
  
स्वप्नेऽनुभूयते चैतत्स्वप्नो ह्यात्मैव भासते ।  
नानाबोधमनानैव ब्रह्मैवामलमेव तत् ॥ १६॥  
  
ब्रह्मैवात्मनि चिद्भावाज्जीवत्वमिव कल्पयत् ।  
रूपमन्यजदेवाच्छं मनस्तामिव गच्छति ॥ १७॥  
  
इदं सर्वं तनोतीव तच्च खात्मकमेव खम् ।  
भवतीव जगद्रूपं विकारीवाविकार्यपि ॥ १८॥  
  
मन एव स्वयं ब्रह्मा स सर्गम्य हृदि स्थितः ।  
करोत्यविरतं सर्वमजस्रं संहरत्यपि ॥ १९॥  
  
पृथ्वादिरहितो यस्मिन्मनोहृद्यङ्गवर्जिते ।  
अन्यद्वा त्रिजगद्भाति यथा स्वप्ने निराकृति ॥ २०॥  
  
देहरूपजगद्रूपैरहमेकमनाकृति ।  
मनस्तिष्ठाम्यनन्तात्मबोधाबोधं पराभवम् ॥ २१॥  
  
नेह पृथ्व्यादि नो देहो न चैवान्यास्ति दृश्यता ।  
जगत्रया केवलं खं मनः कचकचायते ॥ २२॥  
  
विचार्यदृष्ट्यैतदपि न किञ्चिदपि विद्यते ।  
केवलं भाति चिन्मात्रमात्मनात्मनि निर्धनम् ॥ २३॥  
  
यतो वाचो निवर्तन्ते तूष्णीम्भावोऽवशिष्यते ।  
व्यवहार्यपि खात्मैव तद्वत्तिष्ठति मूकवत् ॥ २४॥  
  
अनन्तापारपर्यन्ता चिन्मात्रपरमेष्टका ।  
तूष्णीम्भूत्वा भवत्येष प्रबुद्धः पुरुषोत्तमः ॥ २५॥  
  
अबुद्धिपूर्वं द्रवतो यथावर्तादयोंऽभसि ।  
क्रियन्ते ब्रह्मणा तद्वच्चित्तबुद्ध्यादयो जडाः ॥ २६॥  
  
अबुद्धिपूर्वं वातेन क्रियते स्पन्दनं यथा ।  
अनन्यदेवं बुद्ध्यादि क्रियते परमात्मना ॥ २७॥  
  
अनन्यदात्मनो वायोर्यथा स्पन्दनमव्ययम् ।  
अनन्यदात्मनस्तद्वच्चिन्मात्रं परमात्मनः ॥ २८॥  
  
चिद्व्योम ब्रह्मचिन्मात्रमात्मा चिति महानिति ।  
परमात्मेति पर्याया ज्ञेया ज्ञानवतां वर ॥ २९॥  
  
ब्रह्मोन्मेषनिमेषात्म स्पन्दास्पन्दात्म वातवत् ।  
निमेषो यादृगेवास्य समुन्मेषस्तथा जगत् ॥ ३०॥  
  
दृश्यमस्य समुन्मेषो दृश्याभावो निमेषणम् ।  
एकमेतन्निराकारं तद्द्वयोरप्युपक्षयात्॥ ३१॥  
  
निमेषोन्मेषयोरेकरूपमेव परं मतम् ।  
अतोऽस्ति दृश्यं नास्तीति सदसच्च सदाचितिः ॥ ३२॥  
  
निमेषो नान्य उन्मेषान्नोन्मेषोऽपि निमेषतः ।  
ब्रह्मणः सर्गवपुषो निमेषोन्मेषरूपिणः ॥ ३३॥  
  
तद्यथास्थितमेवेदं विद्धि शान्तमशेषतः ।  
अजातमजरं व्योम सौम्यं समसमं जगत् ॥ ३४॥  
  
चिदचित्यात्मकं व्योम रूपं कचकचायते ।  
चिन्नाम तदिदं भाति जगदित्येव तद्वपुः ॥ ३५॥  
  
न नश्यति न चोत्पन्नं दृश्यं नाप्यनुभूयते ।  
स्वयं चमत्करोत्यन्तः केवलं केवलैव चित् ॥ ३६॥  
  
महाचिद्व्योममणिभा दृश्यनाम्नी निजाकरात् ।  
अनन्यान्येव भातापि भानुभास इवोष्णता ॥ ३७॥  
  
सुषुप्तं स्वप्नवद्भाति ब्रह्मैव सर्गवत् ।  
सर्वमेकं शिवं शान्तं नानेवापि स्थितं स्फुरत् ॥ ३८॥  
  
यद्यत्संवेद्यते यादृक्सद्वासद्वा यथा यदा ।  
तथानुभूयते तादृक्तत्सदस्त्वसदस्तु वा ॥ ३९॥  
  
अन्यथानुपपत्या चेत्कारणं परिकल्प्यते ।  
तत्स्वप्नाभो जगद्भावादन्यथा नोपपद्यते ॥ ४०॥  
  
प्रमातीतात्पराद्विश्वमनन्यदुदितं यतः ।  
प्रमातीतमिदं चैव किञ्चिन्नाभ्युदितं ततः ॥ ४१॥  
  
यस्य यद्रसिकं चित्तं तत्तथा तस्य गच्छति ।  
ब्रह्मैकरसिकं तेन मनस्तत्तां समश्नुते ॥ ४२॥  
  
यच्चित्तो यद्गतप्राणो जनो भवति सर्वदा ।  
तत्तेन वस्त्विति ज्ञातं जानाति तदसौ स्फुटम् ॥ ४३॥  
  
ब्रह्मैकरसिकं यत्स्यान्मनस्तत्तद्भवेत्क्षणात् ।  
यस्य यद्रसिकं चेतो बुद्धं तेन तदेव सत् ॥ ४४॥  
  
विश्रान्तं यस्य वै चित्तं जन्तोस्तत्परमार्थसत् ।  
व्यवहृत्यै करोत्यन्यत्सदाचारादतद्रसम् ॥ ४५॥  
  
द्वित्वैकत्वादिकलना नेह काचन विद्यते ।  
सत्तामात्रं च दृगियमितश्चेदलमीक्ष्यते ॥ ४६॥  
  
अदृश्यदृश्यसदसन्मूर्तामूर्तदृशामिह ।  
नैवास्ति न च नास्त्येव कर्ता भोक्ताथवा क्वचित् ॥ ४७॥  
  
इदमित्थमनाद्यन्तं जगत्पर्यायमात्मनि ।  
ब्रह्मैकघनमाशान्तं स्थितं स्थाणुरिवाध्वनि ॥ ४८॥  
  
यदेव ब्रह्मबुद्ध्यादि तदेवैतन्निरञ्जनम् ।  
यदेव गगनं शान्तं शून्यं विद्धि तदेव तत् ॥ ४९॥  
  
केशोण्ड्रकादयो व्योम्नि यथा सदसदात्मकाः ।  
द्वितामिवागता भान्ति परे बुद्ध्यादयस्तथा ॥ ५०॥  
  
तथा बुद्ध्यादि देहादि वेदनादि परापरे ।  
अनेकान्यप्यनन्यानि शून्यत्वानि यथाम्बरे ॥ ५१॥  
  
सुषुप्ताद्विशतः स्वप्नमेकनिद्रात्मनो यथा ।  
सर्गस्थस्यापि न द्वित्वं नैकत्वं ब्रह्मणस्तथा ॥ ५२॥  
  
एवमेव कचत्यच्छा छायेयं स्वा महाचितेः ।  
न च किञ्चन नामाङ्ग कचत्यच्छैवमास्थिता ॥ ५३॥  
  
चिद्व्योम्नि हि चिदाकाशमेव स्वममलं वपुः ।  
चेत्यं दृश्यमिवाभाति स्वप्नेष्विव यथास्थितम् ॥ ५४॥  
  
अन्यथानुपपत्त्यार्थकारणाभावतः स्वतः ।  
चिद्व्योमात्मानमेवादौ दृश्यमित्येव पश्यति ॥ ५५॥  
  
सर्गादावेव खात्मैव दृश्यं भाति निराकृति ।  
सम्भ्रमः स्वप्नसङ्कल्पमिथ्याज्ञानेष्विवाभितः ॥ ५६॥  
  
स्वप्नवत्तच्च निर्धर्म मनागपि न भिद्यते ।  
विकार्यपि सधर्मापि चिद्व्योम्नो वस्तुनो मलात् ॥ ५७॥  
  
तत्स्वप्ननगराकारं सधर्माप्यसधर्मकम् ।  
शिवादनन्यमेवेत्थं स्थितमेव निरन्तरम् ॥ ५८॥  
  
दृश्यं स्वप्नाद्रिवत्स्वच्छं मनागपि न भिद्यते ।  
तस्माच्चिद्व्योम चिद्व्योम्नः शून्यत्वं गगनादिव ॥ ५९॥  
  
यदेव तत्परं ब्रह्म सर्वरूपविवर्जितम् ।  
तदेवेदं तथाभूतमेव सर्गतया स्थितम् ॥ ६० ।  
स्वप्नेऽनुभूयते चैतत्स्वप्ने ह्यात्मैव भासते ।  
पुरादित्वेन न तु सत्पुरादिरचितं तदा ॥ ६१॥  
  
स्वप्ने च प्रत्यभिज्ञायाः संस्कारस्य स्मृतेस्तथा ।  
न सत्ता तदिदं दृष्टमित्यर्थस्यात्यसम्भवात् ॥ ६२॥  
  
तस्मादेतत्त्रयं त्यक्त्वा यद्भानं ब्रह्मसंविदः ।  
तस्य दृष्टार्थसादृश्यान्मूढैः स्मृत्यादितोहिता ॥ ६३॥  
  
यथा यत्रैव लहरी वारिण्येति पुनः पुनः ।  
तत्रैवेति तथा तद्वदनन्या खे परे जगत् ॥ ६४॥  
  
विधयः प्रतिषेधाश्च सर्व एव सदैव च ।  
विभक्ताश्च विमिश्राश्च परे सन्ति न सन्ति च ॥ ६५॥  
  
तस्मात्सद्ब्रह्म सर्वात्म किमिवात्र न विद्यते ।  
सैव सत्तैव सर्वात्म चैतदप्येतदात्मकम् ॥ ६६॥  
  
भ्रान्तस्य भ्रमणं भूमेर्न भूभ्रान्तैव वा गणैः ।  
न शाम्यति ज्ञातुरपि तथाभ्यासं विनात्र दृक् ॥ ६७॥  
  
शास्त्रस्यास्य तु यन्नाम वादनं तद्विनापरः ।  
अभ्यासो दृश्यसंशान्त्यै न भूतो न भविष्यति ॥ ६८॥  
  
न जीवन्नमृतं चित्तं रोधमायाति संसृतेः ।  
अविनाभाविदेहत्वाद्बोधात्त्वेतन्न पश्यति ॥ ६९॥  
  
सर्वदैवाविनाभावि चित्तं दृश्यशरीरयोः ।  
इह चामुत्र चैतस्य बोधान्ते शाम्यतः स्वयम् ॥ ७०॥  
  
चित्तदृश्यशरीराणि त्रीणि शाम्यन्ति बोधतः ।  
पवनस्पन्दसैन्यानि कारणाभावतो यथा ॥ ७१॥  
  
कारणं मौर्ख्यमेवास्य तच्चास्मादेव शास्त्रतः ।  
किञ्चित्संस्कृतबुद्धीनां वाचितादेव शाम्यति ॥ ७२॥  
  
अबुद्धमुत्तरग्रन्थात्पूर्वं पूर्वं हि बुध्यते ।  
ग्रन्थं पदपदार्थज्ञः खेदवान्न निवर्तते ॥ ७३॥  
  
उपायमिदमेवातो विद्धि शास्त्रं भ्रमक्षये ।  
अनन्यसाधारणतां गतमित्यनुभूयते ॥ ७४॥  
  
तस्मादस्मान्महाशास्त्राद्यथाशक्ति विचारयेत् ।  
भागौ द्वौ भागमेकं वा तेन दुःखक्षयो भवेत् ॥ ७५॥  
  
आरुषेयमिदमिति प्रमादाच्चेन्न रोचते ।  
तदन्यदात्मविज्ञानशास्त्रं किञ्चिद्विचारयेत् ॥ ७६॥  
  
अनर्थेनाविचारेण वयः कुर्यान्न भस्मसात् ।  
बोधेन ज्ञानसारेण दृश्यं कर्तव्यमात्मसात् ॥ ७७॥  
  
आयुषः क्षण एकोऽपि सर्वरत्नैर्न लभ्यते ।  
नीयते तद्वृथा येन प्रमादः सुमहानहो ॥ ७८॥  
  
अनुभूतमपि च नो सदृश्यमिदं द्रष्टृसहितमपि ।  
स्वप्ननिजमरणबान्धवरोदनमिव सदिव कचितमपि ॥ ७९॥  
  
इत्यार्षे श्रीवासिष्ठमहारामायणे वाल्मिकीये  
मोक्ष-निर्वाण उत्तरार्धे ब्रह्मगीतासु परमार्थगीतासु  
अद्वैतयुक्तिर्नाम पञ्चसप्तत्यधिकशततमः सर्गः ॥ १७५॥ -३-  
  
  
  
               ॥ अथ पञ्चमोऽध्यायः ॥  
  
               ॥ सत्यवर्णनम् ॥  
  
श्रीराम उवाच ।  
अकारणकमेवेदं जगद्ब्रह्म परात्पदात् ।  
यदि प्रवर्तते नाम स्वप्नसङ्कल्पनादिवत् ॥ १॥  
  
तदकारणतः सिद्धेः सम्भवेऽन्यदकारणम् ।  
कथं न जायते वस्तु क्वचित्किञ्चित्कदाचन               ॥ २॥  
  
वसिष्ठ उवाच ।  
यद्यथा कल्पितं येन स सम्पश्यति तत्तथा ।  
कल्पनैवान्यथा न स्यात्तादृक्कारणविच्युतेः ॥ ३॥  
  
यथेदं कल्पितं दृश्यं मनसा येन तत्तथा ।  
वेत्त्यसौ यादृगन्येन कल्पितं वेत्त्यसौ तथा ॥ ४॥  
  
कल्पनाकल्पनात्मैकं तच्च ब्रह्म स्वभावतः ।  
कल्पनात्मेदृशं जन्तुर्यथा केशनखादिमान् ॥ ५॥  
  
अकारणपदार्थत्वं सकारणपदार्थता ।  
ब्रह्मणि द्वयमप्यस्ति सर्वशक्त्यात्म तद्यतः ॥ ६॥  
  
यतः स्याद्ब्रह्मणस्त्वन्यत्क्वचित्किञ्चित्कदाचन ।  
तत्कारणविकल्पेन संयोगस्तस्य युज्यते ॥ ७॥  
  
यत्र सर्वमनाद्यन्तं नानानानात्म भासते ।  
ब्रह्मैव शान्तमेकात्म तत्र किं कस्य कारणम् ॥ ८॥  
  
नेह प्रवर्तते किञ्चिन्न च नाम निवर्तते ।  
स्थितमेकमनाद्यन्तं ब्रह्मैव ब्रह्म खात्मकम् ॥ ९॥  
  
किं कस्य कारणं केन किमर्थं भवतु क्व वा ।  
किं कस्य कारणं केन किमर्थं मास्तु वा क्वचित् ॥ १०॥  
  
नेह शून्यं न वा शून्यं न सन्नासन्न मध्यता ।  
विद्यते न महाशून्ये न नेति न न नेति च ॥ ११॥  
  
इदं न किञ्चित्किञ्चिद्वा यन्नामास्त्यथ नास्ति वा ।  
सर्वं ब्रह्मैव तद्विद्धि यत्तथैवातथैव तत् ॥ १२॥  
  
श्रीराम उवाच ।  
अतज्ञविषये ब्रह्मन्कार्ये कारणसम्भवे ।  
किमकारणतात्म स्यात्कथं वेति वद प्रभो ॥ १३॥  
  
वसिष्ठ उवाच ।  
अतज्ञो नाम नास्त्येव तावत्तज्ज्ञजनं प्रति ।  
असतो व्योमवृक्षस्य विचारः कीदृशस्ततः ॥ १४॥  
  
एकबोधमयाः शान्तविज्ञानघनरूपिणः ।  
तज्ज्ञास्तेषामसद्रूपे कथमर्थे विचारणा ॥ १५॥  
  
अतज्ज्ञत्वं च बोधेऽन्तरवभाति तदङ्गता ।  
गते स्वप्नसुषुप्तेऽन्तरिव निद्रात्म केवलम् ॥ १६॥  
  
तथाप्यभ्युपगम्यापि मूर्खनिश्चय उच्यते ।  
प्रयेदमणु सर्वात्म यस्माद्ब्रह्म निरामयम् ॥ १७॥  
  
सन्त्यकारणका एव सन्ति कारणजास्तथा ।  
भावाः संविद्यथा यस्मात्कल्प्यते लभ्यते तथा ॥ १८॥  
  
सर्वकारणसंशान्तौ सर्वानुभवशालिनाम् ।  
सर्गस्य कारणं नास्ति तेन सर्गस्त्वकारणः ॥ १९॥  
  
हृदयङ्गमतात्यक्तमीश्वरादि प्रकल्प्यते ।  
यदत्र किञ्चिदुःस्वादु व्यर्थं वाग्जालमेव तत् ॥ २०॥  
  
अन्यथानुपपत्त्यैव स्वप्नाभाकलनादृते ।  
स्थूलाकारात्मिका काचिन्नास्ति दृश्यस्य दृश्यता ॥ २१॥  
  
स्वप्नपृथ्व्याद्यनुभवे किमबुद्धस्य कारणम् ।  
चित्स्वभावादृते ब्रूहि स्वप्नार्थो नाम कीदृशः ॥ २२॥  
  
स्वप्नार्थो ह्यपरिज्ञातो महामोहभरप्रदः ।  
परिज्ञातो न मोहाय यथा सर्गास्तथैव च ॥ २३॥  
  
शुष्कतर्कहठावेशाद्यद्वाप्यनुभवोज्झितम् ।  
कल्प्यते कारणं किञ्चित्सा मौर्ख्याभिनिवेशिता ॥ २४॥  
  
अग्नेरौष्ण्यमपां शैत्यं प्राकाश्यं सर्वतेजसाम् ।  
स्वभावो वाखिलार्थानां किमबुद्धस्य कारणम् ॥ २५॥  
  
किं ध्यातृशतलब्धस्य ध्येयस्यैकस्य कारणम् ।  
किं च गन्धर्वनगरे पुरे भित्तिषु कारणम् ॥ २६॥  
  
धर्माद्यमुत्रामूर्तत्वान्मूर्ते देहे न कारणम् ।  
देहस्य कारणं किं स्यात्तत्र सर्गादिभोगिनः ॥ २७॥  
  
भित्त्यभित्त्यादिरूपाणां ज्ञानस्य ज्ञानवादिनः ।  
किं कारणमनन्तानामुत्पन्नध्वंसिनां मुहुः ॥ २८॥  
  
स्वभावस्य स्वभावोऽसौ किल कारणमित्यपि ।  
यदुच्यते स्वभावस्य सा पर्यायोक्तिकल्पता ॥ २९॥  
  
तस्मादकारणा भ्रान्तिर्भावा भान्ति च कारणम् ।  
अज्ञे ज्ञे त्वखिलं कार्यं कारणाद्भवति स्थितम् ॥ ३०॥  
  
यद्वत्स्वप्नपरिज्ञानात्स्वप्ने द्रव्यापहारिभिः ।  
न दुःखाकरणं तद्वज्जीवितं तत्त्वदर्शनात् ॥ ३१॥  
  
सर्गादावेव नोत्पन्नं दृश्यं चिद्गगनं त्विदम् ।  
स्वरूपं स्वप्नवद्भाति नान्यदत्रोपपद्यते ॥ ३२॥  
  
अन्या न काचित्कलना दृश्यते सोपपत्तिका ।  
अस्मान्न्यायादृते कस्माद्ब्रह्मैवैषानुभूतिभूः ॥ ३३॥  
  
ऊर्म्यावर्तद्रवत्वादि शुद्धे जलघने यथा ।  
तथेदं सर्गपर्यायं ब्रह्मणि ब्रह्म भासते ॥ ३४॥  
  
स्पन्दावर्तविवर्तादि निर्मले पवने यथा ।  
तथायं ब्रह्मपवने सर्गस्पन्दोऽवभासते ॥ ३५॥  
  
यथानन्तत्वसौषिर्यशून्यत्वादि महाम्बरे ।  
स सन्नासन्नबोधात्म तथा सर्गः परापरः ॥ ३६॥  
  
एषु निद्रादिकेष्वेते सूपलब्धा अपि स्फुटम् ।  
भावा असन्मया एवमेतेऽनन्यात्मका यतः ॥ ३७॥  
  
सर्गप्रलयसंस्थानान्येवमात्मनि चिद्घने ।  
सौम्ये स्वप्नसुषुप्ताभा शुद्धे निद्राघने यथा ॥ ३८॥  
  
स्वप्नात्स्वप्नान्तराण्यास्ते निद्रायां मानवो यथा ।  
सर्गात्सर्गान्तराण्यास्ते स्वसत्तायामजस्तथा ॥ ३९॥  
  
पृथ्वादिरहितोऽप्येष ब्रह्माकाशो निरामयः ।  
अतद्वांस्तद्वदाभाति यथा स्वप्नानुभूतिषु ॥ ४०॥  
  
स्थिता यथास्यां पश्यन्तां शब्दा घटपटादयः ।  
जाताजाताः स्थिताः सर्गास्तथानन्ये महाचिति ॥ ४१॥  
  
पश्यन्तामेव पश्यन्ती यथा भाति तथैव च ।  
यथा शब्दास्तथा सर्गाश्चितैव चितिचिन्मयः ॥ ४२॥  
  
किं शास्त्रकं तत्र कथाविचारै-  
     र्निर्वासनं जीवितमेव मोक्षः ।  
सर्गे त्वसत्येवप्रकारणत्वा-  
     त्सत्येव नास्त्येव न नाम काचित् ॥ ४३॥  
  
एषा च सिद्धेह हि वासनेति  
     सा बोधसत्तैव निरन्तरैका ।  
नानात्वनानारहितैव भाति  
     स्वप्ने चिदेवेह पुरादिरूपा ॥ ४४॥  
  
इत्यार्षे श्रीवासिष्ठमहारामायणे वाल्मिकीये  
मोक्ष-निर्वाण उत्तरार्धे ब्रह्मगीतासु सत्यवर्णनं  
नाम सप्तसप्तत्यधिकशततमः सर्गः ॥ १७७॥ -५-  
  
  
  
               ॥ अथ षष्ठः सर्गः ॥  
  
               ॥ ऐन्दवोपाख्यानम् ॥  
  
श्रीराम उवाच ।  
पदार्था द्विविधाः सन्ति मूर्तामूर्ता जगत्त्रये ।  
यत्र सप्रतिघाः केचित्केचिदप्रतिघा अपि ॥ १॥  
  
तानिहाप्रतिघानाढुर्नान्योन्यं वेल्लयन्ति ये ।  
तांश्च सप्रतिघानाहुरन्योन्यं वेल्लयन्ति ये ॥ २॥  
  
इह सप्रतिघानं तु दृष्टमन्योन्यवेल्लनम् ।  
नत्वप्रतिघरूपाणां केषाञ्चिदपि किञ्चन ॥ ३॥  
  
तत्र संवेदनं नाम यदिदं चन्द्रमण्डले ।  
इतः पतत्यप्रतिघं तत्सर्वेणानुभूयते ॥ ४॥  
  
अर्धप्रबुद्धसङ्कल्पविकल्पाद्वैतकल्पितम् ।  
वदाम्यभ्युपगम्येदं न तु बोधदशास्थितम् ॥ ५॥  
  
कः प्राणमारुतः क्षोभं जनयत्याशयस्थितः ।  
प्रवेशनिर्गमभयं कथं वा वद मे प्रभो ॥ ६॥  
  
कथमप्रतिघं नाम वेदनं प्रतिघात्मकम् ।  
इमं देहं चालयति भारं भारहरो यथा ॥ ७॥  
  
यदि सप्रतिघं वस्तु वेल्लत्यप्रतिघात्मकम् ।  
कथं संवित्तिमात्रेण पुंसः शैलो न वल्गति ॥ ८॥  
  
वसिष्ठ उवाच ।  
विकासमथ सङ्कोचमत्र नाली हृदि स्थिता ।  
यदा याति तदा प्राणश्च्छेदैरायाति याति च ॥ ९॥  
  
बाह्योपस्करभस्रायां यथाकाशास्पदात्मकः ।  
वायुर्यात्यपि चायाति तथात्र स्पन्दनं हृदि ॥ १०॥  
  
श्रीराम उवाच ।  
बहिर्भस्रामयस्कारः सङ्कोचनविकासनैः ।  
योजयत्यान्तरं नाडीं कश्चालयति चालकः ॥ ११॥  
  
शतं कथं भवेदेकं कथमेकं शतं भवेत् ।  
कथं सचेतना एते काष्ठलोष्टूपलादयः॥ १२॥  
  
कस्मान्न स्थावरं वस्तु प्रस्पन्द्यपि चमत्कृतम् ।  
वस्तु जङ्गममेवेह स्पन्दिमात्रेव किं वद ॥ १३॥  
  
वसिष्ठ उवाच ।  
अन्तःसंवेदनं नाम चालयत्यान्त्रवेष्टनम् ।  
बहिर्भस्रामयस्कार इव लोकेऽनुचेष्टनम् ॥ १४॥  
  
श्रीराम उवाच ।  
वाय्वन्त्रादिशरीरस्थं सर्वं सप्रतिघं मुने ।  
कथमप्रतिघा संविच्चालयेदिति मे वद ॥ १५॥  
  
संविदप्रतिघाकारा यदि सप्रतिघात्मकम् ।  
चालयेदचलिप्यत्तददूरमम्भो यदिच्छया ॥ १६॥  
  
सप्रतिघाप्रतिघयोर्मिथो यदि पदार्थयोः ।  
वेल्लनं स्यात्तदिच्छैव कर्तृकर्मेन्द्रियैः क्व किम् ॥ १७॥  
  
सप्रतिघाप्रतिघयोः शेषो नास्ति बहिर्यथा ।  
तथैवान्तरहं मन्ये शेषं कथय मे मुने ॥ १८॥  
  
अन्तःस्वयं योगिना वा यथैतदनुभूयते ।  
अमूर्तस्यैव मूर्तेन वेल्लनं तद्वदाशु मे ॥ १९॥  
  
वसिष्ठ उवाच ।  
सर्वसन्देहवृक्षाणां मूलकाषमिदं वचः ।  
सर्वैकतानुभूत्यर्थं शृणु श्रवणभूषणम् ॥ २०॥  
  
नेह किञ्चिन्न नामास्ति वस्तु सप्रतिघं क्वचित् ।  
सर्वदा सर्वमेवेदं शान्तमप्रतिघं ततम् ॥ २१॥  
  
शुद्धं संविन्मयं सर्वं शान्तमप्रतिघात्मकम् ।  
पदार्थजातं पृथ्व्यादि स्वप्नसङ्कल्पयोरिव ॥ २२॥  
  
आदावन्ते च नास्तीदं कारणाभावतोऽखिलम् ।  
भ्रान्त्यात्मा वर्तमानापि भाति चित्स्वप्नगा यथा ॥ २३॥  
  
द्यौः क्षमा वायुराकाशं पर्वताः सरितो दिशः ।  
महता कारणौघेन बोधमप्रतिघं विदुः ॥ २४॥  
  
अन्तःकरणभूतादि मृत्काष्ठदृषदादि वा ।  
सर्वं शून्यमशून्यं च चेतनं विद्धि नेतरत् ॥ २५॥  
  
तत्रैवमैन्दवाख्यानं शृणु श्रवणभूषणम् ।  
मया च पूर्वमुक्तं तत्किञ्चान्यदभिवर्ण्यते ॥ २६॥  
  
तथापि वर्तमानोक्तप्रश्नबोधाय तच्छृणु ।  
यथेदं सर्वमद्र्यादि चिदित्येव तु भोत्स्यते ॥ २७ ।  
कस्मिंश्चित्प्राक्तनेनैव जगज्जालेऽभवद्द्विजः ।  
तपोवेदक्रियाधारो ब्रह्मन्निन्दुरिति स्मृतः ॥ २८॥  
  
दश तस्याभवन्पुत्रा जगतो दिक्तटा इव ।  
महाशया महात्मानो महतामास्पदां सतां ॥ २९॥  
  
स तेषां कालवशतः पितान्तर्धिमुपाययौ ।  
दशानां भगवान्रुद्र एकादश इव क्षये ॥ ३०॥  
  
तस्यानुगमनं चक्रे भार्या वैधव्यभीतिभिः ।  
अनुरक्ता दिनस्येव सन्ध्या ताराविलोचना ॥ ३१॥  
  
तयोस्ते तनया दुःखकलिता विपिनं गताः ।  
कृतौर्ध्वदेहिकास्त्यक्त्वा व्यवहारं समाधये ॥ ३२॥  
  
धारणानां समस्तानां का स्यादुत्तमसिद्धिदा ।  
धारणा यन्मयाः सन्तः स्यामः सर्वेश्वरा वयम् ॥ ३३॥  
  
इति ते तत्र सञ्चिन्त्य बद्धपद्मासना दश ।  
इदं सञ्चिन्तयामासुर्निर्विघ्ने कन्दरोदरे ॥ ३४॥  
  
पद्मजाधिष्ठिताशेषजगद्धारणया स्थिताः ।  
भवाम पद्मजोपेतं जगद्रूपमविघ्नतः ॥ ३५॥  
  
इति सञ्चिन्त्य सब्रह्म जगद्धारणया चिरम् ।  
निमीलितदृशस्तस्थुस्ते चित्ररचिता इव ॥ ३६॥  
  
अथैतद्धारणाबद्धचित्तास्ते तावदच्युताः ।  
आसन्मासान्दशाष्टौ च यावत्ते तत्र देहकाः ॥ ३७॥  
  
शुष्काः कङ्कालतां याताः क्रव्यादैश्चर्विताङ्गकाः ।  
नाशमभ्याययुस्तत्र छायाभागा इअवातपैः ॥ ३८॥  
  
अहं ब्रह्मा जगच्चेदं सर्गोऽयं भुवनान्वितः ।  
इति सम्पश्यतां तेषां दीर्घकालोऽभ्यवर्तत ॥ ३९॥  
  
तानि चित्तान्यदेहानि दशैकध्यानतस्ततः ।  
सम्पन्नानि जगन्त्येव दश देहानि वै पृथक् ॥ ४०॥  
  
इति तेषां चिदिच्छासासम्पन्ना सकलं जगत् ।  
अत्यन्तस्वच्छरूपैव स्थिता चाकारवर्जिता ॥ ४१॥  
  
संविन्मयत्वाज्जगतां तेषां भूम्यचलादि तत् ।  
सर्वं चिदात्मकं विद्धि नो चेदन्यत्किमुच्यताम् ॥ ४२॥  
  
किलयत्त्रिजगज्जालं तेषां किमात्मतत्तथा ।  
संविदाकाशशून्यत्वमात्रमेवेतरन्न तत् ॥ ४३॥  
  
विद्यते न यथा किञ्चित्तरङ्गः सलिलादृते ।  
संवित्तत्वादृते तद्वद्विद्यते चलनादिकम् ॥ ४४॥  
  
ऐन्दवानि यथैतानि चिन्मयानि जगन्ति खे ।  
तथा चिन्मयमेतेषु काष्ठलोष्टोपलाद्यपि ॥ ४५॥  
  
यथैवैन्दवसङ्कल्पास्ते जगत्त्वमुपागताः ।  
तथैवाब्जजसङ्कल्पो जगत्त्वमयमागतः ॥ ४६॥  
  
तस्मादिहेमे गिरयो वसुधापादपा घनाः ।  
महाभूतानि सर्वं च चिन्मात्रमयमाततम् ॥ ४७॥  
  
चिद्वृक्षाश्चिन्मही चिद्द्यौश्चिदाकाशं चिदद्रयः ।  
नाचित्क्वचित्सम्भवति तेष्वैन्दवजगत्स्विव ॥ ४८॥  
  
चिन्मात्रखकुलालेन स्वदेहचलचक्रके ।  
स्वशरीरमृदा सर्गः कुतोऽयं क्रियतेऽनिशम् ॥ ४९॥  
  
सङ्कल्पनिर्मिते सर्गे दृषदश्चेन्नचेतनाः ।  
तदत्र लोष्टशैलादि किमेतदिति कथ्यताम् ॥ ५०॥  
  
कलनस्मृतिसंस्कारा दधत्यर्थं च नोदरे ।  
प्राङ्मृष्टं कल्पनादीनामन्यैवार्थकलावताम् ॥ ५१॥  
  
तद्धामसंविदो नाम्नि मणिराशौ मणिर्यथा ।  
सर्वात्मनि तथा चित्ते कश्चिदर्थ उदेत्यलम् ॥ ५२॥  
  
अकार्यकरणस्यार्थो न भिन्नो ब्रह्मणः क्वचित् ।  
स्वभाव इति तेनेदं सर्वं ब्रह्मेति निश्चयः ॥ ५३॥  
  
यथाप्रवृत्तं चिद्वारि वहत्यावर्ततेव नौ ।  
स्वयत्नेनातितीव्रेण परात्मीयात्मना विना ॥ ५४॥  
  
पद्मलीला जगदिव प्रकचन्ति जगन्ति यत् ।  
चिन्मात्राद्ब्रह्मणः स्वस्मादन्यानि न मनागपि ॥ ५५॥  
  
अजात्मानिरुद्धं च सन्मात्रं ब्रह्म खात्मकम् ।  
शान्तं सदसतोर्मध्यं चिद्भामात्रमिदं जगत् ॥ ५६॥  
  
यत्संविन्मयमद्र्यादिसङ्कल्पं जगति स्थितम् ।  
तदसंविन्मयमिति वक्ताऽज्ञो ज्ञैर्विहस्यते ॥ ५७॥  
  
जगन्त्यात्मेव सङ्कल्पमयान्येतानि वेत्ति खे ।  
खात्मकानि तथेदं च ब्रह्म सङ्कल्पजं जगत् ॥ ५८॥  
  
यावद्यावदियं दृष्टिः शीघ्रं शीघ्रं विलोक्यते ।  
तावत्तावदिदं दुःखं शीघ्रं शीघ्रं विलीयते ॥ ५९॥  
  
यावद्यावदियं दृष्टिः प्रेक्ष्यते न चिराच्चिता ।  
तावत्तावदिदं दुःखं भवेत्प्रतिघनं घनम् ॥ ६०॥  
  
दीर्घदुष्कृतमूढानामिमां दृष्टिमपश्यताम् ।  
संसृतिर्वज्रसारेयं न कदाचित्प्रशाम्यति ॥ ६१॥  
  
नेहाकृतिर्न च भवाभवजन्मनाशाः  
     सत्ता न चैव न च नाम तथास्त्यसत्ता ।  
शान्तं परं कचति केवलमात्मनीत्थं  
     ब्रह्माथवा कचनमप्यलमत्र नास्ति ॥ ६२॥  
  
आद्यन्तवर्जितमलभ्यलताग्रमूल-  
     निर्माणमूलपरिवेशमशेषमच्छम् ।  
अन्तस्थनिर्गगनसर्गकपुत्रकौघं  
     नित्यं स्थितं ननु घनं गतजन्मनाशम् ॥ ६३॥  
  
सन्मात्रमन्तरहिताखिलहस्तजातं  
     पर्यन्तहीनगणनाङ्गममुक्तरूपम् ।  
आत्माम्बरात्मकमहं त्विदमेव सर्वं  
     सुस्तम्भरूपमजमौनमलं विकल्पैः ॥ ६४॥  
  
इत्यार्षे श्रीवासिष्ठमहारामायणे वाल्मिकीये  
मोक्ष-निर्वाण उत्तरार्धे ब्रह्मगीतासु ऐन्दवो  
नामाष्टसप्तत्यधिकशततमः सर्गः ॥ १७८॥ -६-  
  
  
  
               ॥ अथ सप्तमः सर्गः ॥  
  
               ॥ ब्रह्ममयत्वप्रतिपादनम् ॥  
  
वसिष्ठ उवाच ।  
एवं चिन्मात्रमेवैकं शुद्धं सत्त्वं जगत्त्रयम् ।  
सम्भवन्तीह भूतानि नाज्ञबुद्धानि कानिचित् ॥ १॥  
  
तस्मात्कुतः शरीरादि वस्तु सप्रतिघं कुतः ।  
यदिदं दृश्यते किञ्चित्तदप्रतिघमाततम् ॥ २॥  
  
स्थितं चिद्व्योम चिद्व्योम्नि शान्ते शान्तं समं स्थितम् ।  
स्थितमाकाशमाकाशे ज्ञप्तिर्ज्ञप्तौ विजृम्भते ॥ ३॥  
  
सर्वं संविन्मयं शान्तं सत्स्वप्नं इव जाग्रति ।  
स्थितमप्रतिघाकारं क्वासौ सप्रतिघां स्थितिः ॥ ४॥  
  
क्व देह अवयवाः क्वान्त्रवेष्टनी क्वास्थिपञ्जरम् ।  
व्योमेवाप्रतिघं विद्धि देहं सप्रतिघोषमम् ॥ ५॥  
  
संवित्करौ शिरः संवित्संविदिन्द्रियवृन्दकम् ।  
शान्तमप्रतिघं सर्वं न सप्रतिघमस्ति हि ॥ ६॥  
  
ब्रह्मव्योम्नः स्वप्नरूपस्वभावत्वाज्जगत्स्थितेः ।  
इदं सर्वं सम्भवति सहेतुकमहेतुकम् ॥ ७॥  
  
न कारणं विना कार्यं भवतीत्युपपद्यते ।  
यद्यथा येन निर्णीतं तत्तथा तेन लक्ष्यते ॥ ८॥  
  
कारणेन विना कार्यं सद्वदित्युपपद्यते ।  
यथा भावितमेवार्थं संविदाप्नोत्यसंशयम् ॥ ९॥  
  
यथा सम्भवति स्वप्ने सर्वं सर्वत्र सर्वथा ।  
चिन्मयत्वात्तथा जाग्रत्यस्ति सर्वात्मरूपता ॥ १०॥  
  
सर्वात्मनि ब्रह्मपदे नानानात्मनि स्थिता ।  
अस्त्यकारणकार्याणां सत्ता कारणजापि च ॥ ११॥  
  
एकः सहस्रं भवति यथा ह्येते किलैन्दवाः ।  
प्रयाता भूतलक्षत्वं सङ्कल्पजगतां गणैः ॥ १२॥  
  
सहस्रमेकं भवति संविदां च तथा हि यत् ।  
सायुज्ये चक्रपाण्यादेः सर्गैरेकं भवेद्वपुः ॥ १३॥  
  
एक एक भवत्यब्धिः स्रवन्तीनां शतैरपि ।  
एक एक भवेत्काल ऋतुसंवत्सरोत्करैः ॥ १४॥  
  
संविदाकाश एवायं देहः स्वप्न इवोदितः ।  
स्वप्नाद्रिवन्निराकारः स्वानुभूतिस्फुटोऽपि च ॥ १५॥  
  
संवित्तिरेवानुभवात्सैवाननुभवात्मिका ।  
द्रष्टृदृश्यदृशा भाति चिद्व्योमैकमतो जगत् ॥ १६॥  
  
वेदनावेदनात्मैकं निद्रास्वप्नसुषुप्तवत् ।  
वातस्पन्दाविवाभिन्नौ चिद्व्योमैकमतो जगत् ॥ १७॥  
  
द्रष्टा दृश्यं दर्शनं च चिद्भान परमार्थखम् ।  
शून्यस्वप्न इवाभाति चिद्व्योमैकमतो जगत् ॥ १८॥  
  
जगत्त्वमसदेवेशे भ्रान्त्या प्रथमसर्गतः ।  
स्वप्ने भयमिवाशेषं परिज्ञात प्रशाम्यति ॥ १९॥  
  
एकस्याः संविदः स्वप्ने यथा भानमनेकधा ।  
नानापदार्थरूपेण सर्गादौ गगने तथा ॥ २०॥  
  
बहुदीपे गृहे च्छाया बह्व्यो भान्त्येकवद्यथा ।  
सर्वशक्तेस्तथैवैका भाति शक्तिरनेकधा ॥ २१॥  
  
यत्सीकरस्फुरणमम्बुनिधौ शिवाख्य  
     व्योम्नीव वृक्षनिकरस्फुरणं स सर्गः ।  
व्योम्नेष वृक्षनिकरो व्यतिरिक्तरूपो  
     ब्रह्माम्बुधौ न तु मनागपि सर्गबिन्दुः ॥ २२॥  
  
इत्यार्षे श्रीवासिष्ठमहारामायणे वाल्मिकीये  
मोक्ष-निर्वाण उत्तरार्धे ब्रह्मगीतासु  
ब्रह्ममयत्वप्रतिपादनं नामैकोनाशीत्यधिकशततमः  
सर्गः ॥ १७९॥ -७-  
  
  
  
               ॥ अथ अष्टमोऽध्यायः ॥  
  
               ॥ तापसोपाख्यानम् ॥  
  
श्रीराम उवाच ।  
इमं मे संशयं छिन्धि भगवन्भास्करं तमः ।  
भुवनस्येव भावानां सम्यग्रूपानुभूतये ॥ १॥  
  
कदाचिदहमेकाग्रो विद्यागेहे विपश्चिताम् ।  
संसदि स्थितवान्यावत्तापसः कश्चिदागतः ॥ २॥  
  
विद्वान् द्विजवरः श्रीमान्विदेहजनमण्डलात् ।  
महातपाः कान्तियुतो दुर्वासा इव दुःसहः ॥ ३॥  
  
स प्रविश्याभिवाद्याशु सभामाभास्वरद्युतिम् ।  
उपविश्यासने तिष्ठन्नस्माभिरभिवादितः ॥ ४॥  
  
वेदान्तसाङ्ख्यसिद्धान्तवादान्संहृत्य सत्तमम् ।  
सुखोपविष्टं विश्रान्तं तमहं पृष्टवानिदम् ॥ ५॥  
  
दीर्घाध्वना परिश्रान्तः सयत्न इव लक्ष्यसे ।  
वदाद्य वदतां श्रेष्ठ कुत आगमनं कृतम् ॥ ६॥  
  
ब्राह्मण उवाच ।  
एवमेतन्महाभाग सुमहायत्नवानहम् ।  
यदर्थमागतोऽस्मीह तस्याकर्णय निर्णयम् ॥ ७॥  
  
वैदेहो नाम देशोऽस्ति सर्वसौभाग्यसंयुतः ।  
स्वर्गस्यास्वरसंस्थस्य प्रतिबिम्बमिवावनौ ॥ ८॥  
  
तत्राहं ब्राह्मणो जातः प्राप्तविद्यश्च संस्थितः ।  
कुन्दावदादन्तत्वात्कुन्ददन्त इति श्रुतः ॥ ९॥  
  
अथाहं जातवैराग्यः प्रविहर्तुं प्रवृत्तवान् ।  
देवद्विजमुनीन्द्राणां सम्भ्रमाच्छमशान्तये ॥ १०॥  
  
श्रीपर्वतमखण्डेऽहं कदाचित्प्राप्तवानहम् ।  
तत्रावसं चिरं कालं मृदु दीर्घं तपश्चरन् ॥ ११॥  
  
तत्रास्त्यरण्यं विदितं मुक्तं तृणवनादिभिः ।  
त्यक्ततेजस्तमोभ्रादिभूमाविव नभस्तलम् ॥ १२॥  
  
तत्रास्ति मध्ये विटपि लघुः पेलवपल्लवः ।  
स्थित एषोऽम्बरे शून्ये मन्दरश्मिरिवांशुमान् ॥ १३॥  
  
लम्बते तस्य शाखायां पुरुषः पावनाकृतिः ।  
भानुर्भानाविव रश्मिगृहीतो ग्रथिताकृतिः ॥ १४॥  
  
मौञ्जदामनि बद्धोर्ध्वपादो नित्यमवाक्षिराः ।  
अष्ठीलत्वं दधदिव महाष्ठीलस्य शाल्मलेः ॥ १५॥  
  
दृष्टः प्राप्तेन तं देशं स कदाचिन्मया पुमान् ।  
विचारितो निकटतो वक्षःस्थाञ्जलिसम्पुटः ॥ १६॥  
  
यावज्जीवत्यसौ विप्रो निःश्वसित्यहताकृतिः ।  
शीतवातातपस्पर्शान्सर्वान्वेत्ति च कालजान् ॥ १७॥  
  
अनन्तरमसावेको नोपचर्यमया बहून् ।  
दिवसातपखेदेन विश्रम्भे पातितः शनैः ॥ १८॥  
  
पृष्टश्च कोऽसि भगवन्किमर्थं दारुणं तपः ।  
करोषीदं विशालाक्ष लक्ष्यालक्ष्यात्मजीवितः ॥ १९॥  
  
अथ तेनोक्तमर्थस्ते क इवानेन तापस ।  
अर्थे नातिविचित्रा हि भवन्तीच्छाः शरीरिणाम् ॥ २०॥  
  
इत्युक्तवान्प्रयत्नेन सोऽनुबन्धेन वै मया ।  
यदा पृष्टस्तदा तेन ममोक्तमिदमुत्तरम् ॥ २१॥  
  
मथुरायामहं जातो वृद्धिं यातः पितुर्गृहे ।  
बाल्ययौवनयोर्मध्ये स्थितः पदपदार्थवित् ॥ २२॥  
  
समग्रसुखसम्भारकोशो भवति भूमिपः ।  
इत्यहं श्रुतवांस्तत्र भोगार्थी नवयौवनः ॥ २३॥  
  
अथ सप्तमहाद्वीपविस्तीर्णाया भुवः पतिः ।  
स्यामित्यहमुदारात्मा परिबिम्बितवांश्चिरम् ॥ २४॥  
  
इत्यर्थेन समागत्य देशमित्थमहं स्थितः ।  
अत्र द्वादशवर्षाणि समतीतानि मानद ॥ २५॥  
  
तदकारणमित्रत्वं गच्छेष्टं देशमाशुगः ।  
अहं चाभिमतप्राप्तेरित्थमेव दृढस्थितिः ॥ २६॥  
  
इति तेनेहमुक्तः संस्तमिच्छं प्रोक्तवाञ्छृणु ।  
आश्चर्यश्रवणे चेतः खेदमेति न धीमतः ॥ २७॥  
  
साधो यावत्तया प्राप्तो न नामाभिमतो वरः ।  
त्वद्रक्षापरिचर्यार्थमिह तावदहं स्थितः ॥ २८॥  
  
मयेत्युक्ते स पाषाण मौनवानभमच्छमी ।  
निमीलितेक्षणः क्षीणरूपस्त्वकलनो बहिः ॥ २९॥  
  
तथाहं पुरतस्तस्य काष्ठमौनवतोऽवसम् ।  
षण्मासान्विगतोद्वेगं वेगान्कालकृतान्सहन् ॥ ३०॥  
  
अर्कबिम्बाद्विनिष्क्रम्य तत्प्रदेशान्तरे स्थितम् ।  
एकदा दृष्टवानस्मि पुरुषं भानुभास्वरम् ॥ ३१॥  
  
स तेन पूज्यते यावन्मनसा कर्मणा मया ।  
उवाच तावद्वचनममृतस्यन्दसुन्दरम् ॥ ३२॥  
  
शाखाप्रलम्बनपर हे ब्रह्मन्दीर्घतापस ।  
तपः संहर संहारी गृहाणाभिमतं वरम् ॥ ३३॥  
  
सप्ताब्धिद्वीपवलयां पालयिष्यसि मेदिनीम् ।  
सप्तवर्षसहस्राणि देहेनानेन धर्मतः ॥ ३४॥  
  
एवं समीहितं दत्वा स द्वितीयो दिवाकरः ।  
गन्तुमस्तमथार्काब्धिमविशत्प्रोदितो यतः ॥ ३५॥  
  
तस्मिन्याते मया प्रोक्तं तस्य शाखातपस्विनः ।  
श्रुतदृष्टानुभूताग्र्यवरदस्य विवेकिनः ॥ ३६॥  
  
सम्प्राप्ताभिमतं ब्रह्मंस्तरुशाखावलम्बनम् ।  
तपस्त्यक्त्वा यथा प्राप्तं व्यवहारं समाचर ॥ ३७॥  
  
एवमङ्गीकृतवतः पादौ तस्य मया ततः ।  
मुक्तौ विटपिनस्तस्मादालानात्कालभाविव ॥ ३८॥  
  
स्वातः पवित्रहस्तोऽसौ चक्रे जप्त्वाघमर्षणम् ।  
फलेन पुण्यलब्धेन विटपाद्व्रतपारणम् ॥ ३९॥  
  
तत्पुण्यवशतः प्राप्तैः स्वादुभिस्तैस्तरोः फलैः ।  
समाश्वस्तावसङ्क्षुब्धावावां तत्र दिनत्रयम् ॥ ४०॥  
  
सप्तद्वीपसमुद्रमुद्रितदिशं भोक्तुं समग्रां महीं  
     विप्रः पादपलम्बितेन वपुषा तप्त्वोर्ध्वपादस्तपः ।  
सम्प्राप्याभिमतं वरं दिनकृतो विश्वस्य चाह्नां त्रयं  
     सार्धं मत्सुहृदा स्वमेव सदनं गन्तुं प्रवृत्तोऽभवत् ॥ ४१॥  
  
इत्यार्षे श्रीवासिष्ठमहारामायणे वाल्मिकीये  
मोक्ष-निर्वाण उत्तरार्धे ब्रह्मगीतासु ताप्सोपाख्यानं  
नामाशीत्यधिकशततमः सर्गः ॥ १८०॥ -८-  
  
  
  
               ॥ अथ नवमोऽध्यायः ॥  
  
               ॥ गौर्याश्रमवर्णनम् ॥  
  
कुन्ददन्त उवाच ।  
आवासमन्तरे गन्तुं प्रवृत्तौ मुदिताकृती ।  
मथुरानगरीं चन्द्रसूर्याविन्द्रपुरीमिव ॥ १॥  
  
प्राप्य रोधाभिधं ग्रामं विश्रम्याम्रवणाचले ।  
उषितौ द्वे दिने तस्मिन्सालीसे नगरे सुखम् ॥ २॥  
  
अध्वानन्दितचित्ताभ्यामावाभ्यामतिवाहितः ।  
द्वितीयेऽहनि शीताम्बुस्निग्धच्छायावनद्रुमाः ॥ ३॥  
  
नदीतीरलतोन्मुक्तपुष्पप्रकरपाण्डुराः ।  
तरत्तरङ्गझाङ्कारगायनानन्दिताध्वगाः ॥ ४॥  
  
स्निग्धद्रुमवनच्छायरणन्मृगविहङ्गमाः ।  
स्थूलशाद्वलशाखाग्रप्रोतावश्यायमौक्तिकाः ॥ ५ ।  
जङ्गलाद्रिपुरग्रामश्वभ्राभूपस्थलावनीः ।  
समुल्लङ्घ्य दिने तस्मिन्सरित्स्रोतः सरांसि च ॥ ६॥  
  
नीतवन्तौ निशामावां कदलीकानने घने ।  
तुषारशिशिरे श्रान्तौ कदलीदलतल्पके ॥ ७॥  
  
प्राप्तावावां तृतीयेऽह्नि षण्डषण्डकमण्डितम् ।  
जङ्गलं जनविच्छेदविभक्तं खमिवाकृतम् ॥ ८॥  
  
तत्र स प्रकृतं मार्गं परित्यज्य वनान्तरम् ।  
प्रविशन्समुवाचेदमकार्यकरणं वचः ॥ ९॥  
  
गच्छावोऽत्राश्रमे गौर्या मुनिमण्डलमण्डिते ।  
भ्रातरो मे स्थिताः सप्त वनेष्वेवमिवार्थिनः ॥ १०॥  
  
भ्रातरोष्टौ वयमिमे जातानेकतया तया ।  
एकसंविन्मया जाता एकसङ्कल्पनिश्चयाः ॥ ११॥  
  
तेन तेऽप्यत्र तपसे स्वनिश्चयसमाश्रयाः ।  
स्थिता आगत्य विविधैस्तपोभिः क्षपितैनसः ॥ १२॥  
  
तैः सार्धं भ्रातृभिः पूर्वमागत्याहमिहावसम् ।  
षण्मासानाश्रमे गौर्यास्तेन दृष्टो मयैष सः ॥ १३॥  
  
पुष्पखण्ड तरुच्छाया सुप्तमुग्धमृगार्भकः ।  
पर्णोटजाग्रविश्रान्तशुकोद्ग्राहितशास्त्रदृक् ॥ १४॥  
  
तद्ब्रह्मलोकसङ्काशमेहि मुन्याश्रमं श्रिये ।  
गच्छावोऽच्छतरं तत्र चेतः पुण्यैर्भविष्यति ॥ १५॥  
  
विदुषामपि धीराणामपि तत्त्वविदामपि ।  
त्वरते हि मनः पुंसामलम्बुद्धिविलोकने ॥ १६॥  
  
तेनेत्युक्ते च तावावां प्राप्तौ मुन्याश्रमं च तम् ।  
यावत्तत्र महारण्ये पश्यावश्चान्तरूपिणम् ॥ १७॥  
  
न वृक्षं नोटजं किञ्चिन्न गुल्मं न च मानवम् ।  
न मुनिं नार्भकं नान्यन्न वेदिं न च वा द्विजम् ॥ १८॥  
  
केवलं शून्यमेवाति तदरण्यमनन्तकम् ।  
तापोपतप्तमभितो भूमौ स्थितमिवाम्बरम् ॥ १९॥  
  
हा कष्टं किमिदं जातमिति तस्मिन्वदत्यथ ।  
आवाभ्यां सुचिरं भ्रान्त्वा दृष्ट एकत्र वृक्षकः ॥ २०॥  
  
स्निग्धच्छविर्घनच्छायः शीतलोऽम्बुधरोपमः ।  
तले तस्य समाधाने संस्थितो वृद्धतापसः ॥ २१॥  
  
आवामग्रे मुनेस्तस्य च्छायायां शाद्वलस्थले ।  
उपविष्टौ चिरं यावन्नासौ ध्यानान्निवर्तते ॥ २२॥  
  
ततश्चिरेण कालेन मयोद्वेगेन चापलात् ।  
उक्तं मुने प्रबुध्यस्व ध्यानादित्युच्चकैर्वचः ॥ २३॥  
  
शब्देनोच्चैर्मदीयेन सम्प्रबुद्धोऽभवन्मुनिः ।  
सिंहोऽम्बुदरवेणेव जृम्भां कृत्वाभ्युवाच च ॥ २४॥  
  
कौ भवन्ताविमौ साधू क्वासौ गौर्याश्रमो गतः ।  
केन वाहमिहानीतः कालोऽयं कश्च वर्तते ॥ २५॥  
  
तेनेत्युक्ते मयाप्युक्तं भगवन्विद्धि ईदृशम् ।  
न किञ्चिदावां बुद्धोऽपि कस्माज्जानासि न स्वयम् ॥ २६॥  
  
इति श्रुत्वा स भगवान्पुनर्ध्यानमयोऽभवत् ।  
ददर्शोदन्तमखिलमस्माकं स्वात्मनस्तथा ॥ २७॥  
  
मुहूर्तमात्रेणोवाच प्रबुध्य ध्यानतो मुनिः ।  
श्रूयतामिदमाश्चर्यमार्यौ हि कार्यवेदिनौ ॥ २८॥  
  
यमिमं पश्यथः साधू कदम्बतरुपुत्रकम् ।  
मदास्पदमरण्यान्याधम्मिल्लमिव पुष्पितम् ॥ २९॥  
  
केनापि कारणेनास्मिन्सती वागीश्वरी सती ।  
अवसद्दशवर्षाणि समस्तर्तुनिषेविता ॥ ३०॥  
  
तदा तेनेहविस्तीर्णमभवद्घनकाननम् ।  
गौरिवनमिति ख्यातं भूषितं कुसुमर्तुभिः ॥ ३१॥  
  
भृङ्गाङ्गनाजनमनोहरहारिगीत-  
     लीलाविलोलकलकण्ठविहङ्गमङ्ग ।  
पुष्पाम्बुवाहशतचन्द्रनभोवितानं  
     राजीवरेणुकणकीर्णदिगन्तरालम् ॥ ३२॥  
  
मन्दारकुन्दमकरन्दसुगन्धिताशं  
     संसूच्छ्वसत्कुसुमराशिशशाङ्कनिष्ठम् ।  
सन्तानकस्तबकहासविकासकान्त-  
     मामोदिमारुतसमस्तलताङ्गनौघम् ॥ ३३॥  
  
पुष्काकरस्य नगरं नवगीतभृङ्गं  
     भृङ्गाङ्गनाकुसुमखण्डकमण्डपाढ्यम् ।  
चन्द्रांशुजालपरिकोमलपुष्पदोला-  
     दोलायमानसुरसिद्धवधूसमूहम् ॥ ३४॥  
  
हारीतहंसशुककोकिलकोककाक-  
     चक्राह्वभासकलविङ्ककुलाकुलाङ्गम् ।  
मेरुण्डकुक्कुटकपिञ्जलहेमचूड-  
     राढामयूरबककल्पितकेलिरम्यम् ॥ ३५॥  
  
गन्धर्वयक्षसुरसिद्धकिरीटघृष्ट-  
     पादाब्जकर्णिककदम्बसरस्वतीकम् ।  
वातायनं कनककोमलचम्पकौघ-  
     ताराम्बराम्बुधरपूरगृहीतगन्धम् ॥ ३६॥  
  
मन्दानिलस्खलितपल्लवबालवल्ली-  
     विन्यासगुप्तदिवसाधिपरश्मिशीतम् ।  
पीतं कदम्बकरवीरकनालिकेर-  
     तालीतमालकुलपुष्पपरागपूरैः ॥ ३७॥  
  
कह्वारकीर्णकुमुदोत्पलपद्मखण्ड-  
     वल्गच्चकोरबककोककदम्बहंसम् ।  
तालीसगुग्गुलकचन्दनपारिभद्र-  
     भद्रद्रुमोदविहारिविचित्रशक्ति ॥ ३८॥  
  
तस्मिन्वने चिरमुवास हरार्धदेहा  
     केनापि कारणवशेन चिराय गौरी ।  
भूत्वा प्रसन्नशशिबिम्बमुखी कदम्ब-  
     वागीश्वरी शशिकलेव शिवस्य मूर्ध्नि ॥ ३९॥  
  
इत्यार्षे श्रीवासिष्ठमहारामायणे वाल्मिकीये  
मोक्ष-निर्वाण उत्तरार्धे ब्रह्मगीतासु तापसोपाख्याने  
गौर्याश्रमवर्णनं नामैकाशीत्यधिकशततमः  
सर्गः ॥ १८१॥ -९-  
  
  
  
               ॥ अथ दशमोऽध्यायः ॥  
  
               ॥ सप्तदीपेश्वर ॥  
  
वृद्धतापस उवाच ।  
तस्मिन्नेव कदम्बेऽस्मिन्वर्षाणि स्वेच्छया दश ।  
स्थित्वा गौरी जगामाथ हरवामार्धमन्दिरम् ॥ १॥  
  
तत्स्पर्शामृतसिक्तोऽयं कदम्बतरुपुत्रकः ।  
उत्सङ्ग इव चासीनो न यात्येव पुराणताम् ॥ २॥  
  
ततो गौर्या प्रयातायां तद्वनं तादृशं महत् ।  
सामान्यवनतां यातं जनवृन्दोपजीवितम् ॥ ३॥  
  
मालवो नाम देशोऽस्ति तत्राहं पृथिवीपतिः ।  
कदाचित्त्यक्तराज्य श्रीर्मुनीनामाश्रमान्भ्रमन् ॥ ४॥  
  
इमं देशमनुप्राप्त इह चाश्रमवासिभिः ।  
पूजितोऽस्य कदम्बस्य ध्याननिष्ठस्तले स्थितः ॥ ५॥  
  
केनचित्त्वथ कालेन भ्रातृभिः सप्तभिः सह ।  
भवानभ्यागतः पूर्वं तपोर्थमिममाश्रमम् ॥ ६॥  
  
तपस्विनोऽष्टाविह ते तथा नाम तदावसन् ।  
यथा तपस्विनोऽन्ये ते तेषां मान्यास्तपस्विनः ॥ ७॥  
  
कालेनान्तरमसावेकः श्रीपर्वतं गतः ।  
स्वामिनं कार्तिकेयं च द्वितीयस्तपसे गतः ॥ ८॥  
  
वाराणसीं तृतीयस्तु चतुर्थोऽगाद्धिमाचलम् ।  
इहैव ते परे धीराश्चत्वारोऽन्ये परं तपन् ॥ ९॥  
  
सर्वेषामेव चैतेषां प्रत्येकं त्वेतदीप्सितम् ।  
यथा समस्तद्वीपाया भुवोऽस्याः स्यां महीपतिः ॥ १०॥  
  
अथ सम्पादितं तेषां सर्वेषामेतदीप्सितम् ।  
तपस्तुष्टाभिरिष्टभिर्देवताभिर्वरैः ॥ ११॥  
  
तपतस्ते ततो याता भ्रातरः सदनं निजम् ।  
भूमौ धर्मयुगं भुक्त्वा वेधा ब्रह्मपुरीमिव ॥ १२॥  
  
तद्भवद्भ्रातृभिर्भव्य वरदानविधौ तदा ।  
इदं वरोद्यता यत्नात्प्रार्थिताः स्वेष्टदेवताः ॥ १३॥  
  
देव्यस्माकमिमे सर्वे सप्तद्वीपेश्वरौ स्थितौ ।  
सत्याः प्रकृतयः सन्तु सर्व आश्रमवासिनः ॥ १४॥  
  
तमिष्टदेवतासार्थमुररीकृत्य सादरम् ।  
तेषामस्त्वेवमित्युक्त्वा जगामान्तर्द्धिमीश्वरी ॥ १५॥  
  
ते ततः सदनं यातास्तेषामाश्रमवासिनः ।  
सर्व एव गताः पश्चादेक एवास्मि नो गतः ॥ १६॥  
  
अहं केवलमेकान्ते ध्यानैकगतमानसः ।  
वागीश्वरीकदम्बस्य तले तिष्ठामि शैलवत् ॥ १७॥  
  
अथ काले वहत्यस्मिन्नृतुसंवत्सरात्मनि ।  
इअदं सर्वं वनं छिन्नं जनैः पर्यन्तवासिभिः ॥ १८॥  
  
इदं कदम्बमम्लानं जनताः पूजयन्त्यलम् ।  
वागीश्वरीगृहमिति मां चैवैकसमाधिगम् ॥ १९॥  
  
अथैनं देशमायातौ भवन्तौ दीर्घतापसौ ।  
एतत्त्वत्कथितं सर्वं ध्यानदृष्टं मयाखिलम् ॥ २०॥  
  
तस्मादुत्थाय हे साधू गच्छतं गृहमागतौ ।  
तत्र ते भ्रातरः सर्वे सङ्गता दारबन्धुभिः ॥ २१॥  
  
अष्टानां भवतां भव्यं सदने स्वे भविष्यति ।  
महात्मनां ब्रह्मलोके वसूनामिव सङ्गमः ॥ २२॥  
  
इत्युक्ते तेन स मया पृष्टः परमतापसः ।  
सन्देहादिदमाश्चर्यमार्यास्तद्वर्णयाम्यहम् ॥ २३॥  
  
एकैव सप्तद्वीपास्ति भगवन्भूरियं किल ।  
तुल्यकालं भवन्त्यष्टौ सप्तद्वीपेश्वराः कथम् ॥ २४॥  
  
कदम्बतापस उवाच ।  
असमञ्जसमेतावदेव नो यावदुच्यते ।  
इदमन्यदसम्बद्धतरं संश्रूयतां मम ॥ २५॥  
  
एतेऽष्टौ भ्रातरस्तत्र तापसा देहसङ्क्षये ।  
सप्तद्वीपेश्वराः सर्वे भविष्यन्ति गृहोदरे ॥ २६॥  
  
अष्टौ ह्येते महीपीठेष्वेतेष्वेतेषु सद्मसु ।  
सप्तद्वीपेश्वरा भूपा भविष्यन्तीह मे शृणु ॥ २७॥  
  
अस्त्येतेषां किलाष्टानां भार्याष्टकमनिन्दितम् ।  
दिगन्तराणां नियतं ताराष्टकमिवोज्ज्वलम् ॥ २८॥  
  
तद्भार्याष्टकमेतेषु यातेषु तपसे चिरम् ।  
बभूव दुःखितं स्त्रीणां यद्वियोगोऽहिदुःसहः ॥ २९॥  
  
दुःखिताः प्रत्यये तेषां चक्रुस्ता दारुणं तपः ।  
शतचान्द्रायणं तासां तुष्टाभूत्तेन पार्वती ॥ ३०॥  
  
अदृश्योवाच सा तासां वचोऽन्तःपुरमन्दिरे ।  
देवी सपर्यावसरे प्रत्येकं पृथगीश्वरी ॥ ३१॥  
  
देव्युवाच ।  
भर्त्रर्थमथ चात्मार्थं गृह्यतां बालिके वरः ।  
चिरं क्लिष्टासि तपसा निदाघेनैव मञ्जरी ॥ ३२॥  
  
इत्याकर्ण्य वचो देव्या दत्तपुष्पा चिरण्टिका ।  
स्ववासनानुसारेण कुर्वाणैवेश्वरीस्तवम् ॥ ३३॥  
  
आनन्दमन्थरोवाच वचनं मृदुभाषिणी ।  
आकाशसंस्थितां देवीं मयूरीवाभ्रमालिकाम् ॥ ३४॥  
  
चिरण्टिकोवाच ।  
देवि देवाधिदेवेन यथ ते प्रेमशम्भुना ।  
भर्त्रा मम तथा प्रेम स भर्तास्तु ममामरः ॥ ३५॥  
  
देव्युवाच ।  
आसृष्टेर्नियतेर्दार्ढ्यादमरत्वं न लभ्यते ।  
तपोदानैरतोऽन्यत्वं वरं वरय सुव्रते ॥ ३६॥  
  
चिरण्टिकोवाच ।  
अलभ्यमेतन्मे देवि तन्मद्भर्तृर्गृहान्तरात् ।  
मृतस्य मा विनिर्यातु जीवो बाह्यमपि क्षणात् ॥ ३७॥  
  
देहपातश्च मे भर्तुर्यदा स्यादात्ममन्दिरे ।  
तदेतदस्त्विति वरू दीयतामम्बिके मम ॥ ३८॥  
  
देव्युवाच ।  
एवमस्तु सुते त्वं च पत्यौ लोकान्तरास्थिते ।  
भविष्यसि प्रिया भार्या देहान्ते नात्र संशयः ॥ ३९॥  
  
इत्युक्त्वा विररामासौ गौर्या गीर्गगनोदरे ।  
मेघमालाध्वनिरिव निरवद्यसमुद्यता ॥ ४०॥  
  
देव्यां गतायां भर्तारस्तासां कालेन केनचित् ।  
ते ककुब्भ्यः समाजग्मुः सर्वे प्राप्तमहावराः ॥ ४१॥  
  
अद्यायमपि संयातु भार्याया निकटं पतिः ।  
भ्रातृणां बान्धवानां च भवत्वन्योन्यसङ्गमः ॥ ४२॥  
  
इदमन्यदथैतेषामसमञ्जसमाकुलम् ।  
शृणु किंवृत्तमाश्चर्यमार्यकार्योपरोधकम् ॥ ४३॥  
  
तप्यतां तप एतेषां पितरौ तौ वधू युतौ ।  
तीर्थमुन्याश्रमश्रेणीं द्रष्टुं दुःखान्वितौ गतौ ॥ ४४॥  
  
शरीरनैरपेक्ष्येण पुत्राणां हितकाम्यया ।  
गन्तुं कलापग्रामं तं यत्नवन्तौ बभूवतुः ॥ ४५॥  
  
तौ प्रयातौ मुनिग्राम मार्गे ददृशतुः सितम् ।  
पुरुषं कपिलं ह्रस्वं भस्माङ्गं चोर्ध्वमूर्धजम् ॥ ४६॥  
  
धूलीलवमनादृत्य तं जरत्पान्थशङ्कया ।  
यदा तौ जग्मतुस्तेन स उवाचान्वितः क्रुधा ॥ ४७॥  
  
सवधूक महामूर्ख तीर्थार्थी दारसंयुतः ।  
मां दुर्वाससमुल्लङ्घ्य गच्छस्यविहितानतिः ॥ ४८॥  
  
वधूनां ते सुतानां च गच्छतस्तपसार्जिताः ।  
विपरीता भविष्यन्ति लब्धा अपि महावराः ॥ ४९॥  
  
इत्युक्तवन्तं तं यावत्सदारोऽथ वधूयुतः ।  
सन्मानं कुरुते तावन्मुनिरन्तर्धिमाययौ ॥ ५०॥  
  
अथ तौ पितरौ तेषां सवधूकौ सुदुःखितौ ।  
कृशीभूतौ दीनमुखौ निराशौ गृहमागतौ ॥ ५१॥  
  
अतो वदाम्यहं तेषां नैकं नामासमञ्जसम् ।  
असमञ्जसलक्षाणि गण्डे स्फोटाः स्फुटा इव ॥ ५२॥  
  
चिद्व्योमसङ्कल्पमहापुएरेस्मि-  
     न्नित्थं विचित्राण्यसमञ्जसानि ।  
निःशून्यरूपेऽपि हि सम्भवन्ति  
     दृश्ये यथा व्योमनि दृश्यजृम्भाः ॥ ५३॥  
  
इत्यार्षे श्रीवासिष्ठमहारामायणे वाल्मिकीये  
मोक्ष-निर्वाण उत्तरार्धे ब्रह्मगीतासु  
तापसोपाख्यानान्तर्गतसप्तद्वीपेश्वरो सप्तद्वीपेश्वर  
नाम व्यशीत्यधिकशततमः सर्गः ॥ १८२॥ -१०-  
  
  
  
               ॥ अथ एकादशोऽध्यायः ॥  
  
               ॥द्वीपसप्तकाष्टकवर्णनम् ॥  
  
कुन्ददन्त उवाच ।  
ततः पृष्टो मया तत्र स गौर्याश्रमतापसः ।  
तापसंशुष्कदर्भाग्रजराजर्जरमूर्धजः ॥ १॥  
  
एकैव सप्तद्वीपास्ति वसुधा यत्र तत्र ते ।  
सप्तद्वीपेश्वरा अष्टौ भवन्ति कथमुत्तमाः ॥ २॥  
  
यस्य जीवस्य सदनान्नास्ति निर्गमनं बहिः ।  
स करोति कथं सप्तद्वीपेशत्वेन दिग्जयम् ॥ ३॥  
  
यैर्वरा वरदैर्दत्ताः शापैस्ते तद्विरुद्धताम् ।  
कथं गच्छन्ति गच्छन्ति कथं छाया हि तापताम् ॥ ४॥  
  
मिथोऽशक्यां कथं धर्मौ स्थितिमेकत्र गच्छतः ।  
आधार एवाधेयत्वं करोति कथमात्मनि ॥ ५॥  
  
गौर्याश्रमतापस उवाच ।  
सम्पश्यसि किमेतेषां भो साधो शृण्वनन्तरम् ।  
अष्टमेऽस्मिन्सुसम्प्राप्ते तं प्रदेशं सबान्धवम् ॥ ६॥  
  
इतो भवन्तौ तं देशमासाद्य सुखसंस्थितौ ।  
स्वबन्धुसुखसंस्थानौ कञ्चित्कालं भविष्यतः ॥ ७॥  
  
ततस्तेऽष्टौ मरिष्यन्ति भ्रातरः क्रमशो गृहे ।  
बान्धवोऽथ करिष्यन्ति तेषां देहांस्तदग्निसात् ॥ ८॥  
  
तेषां ते संविदाकाशः पृथक्पृथगवस्थिताः ।  
मुहूर्तमात्रं स्थास्यन्ति सुषुप्तस्था जडा इव ॥ ९॥  
  
एतस्मिन्नन्तरे तेषां तानि कर्माणि धर्मतः ।  
एकत्र सङ्घटिष्यन्ति वरशापात्मकानि खे ॥ १०॥  
  
कर्माणि तान्यधिष्ठातृदेवरूपाणि पेटकम् ।  
वरशापशरीराणि करिष्यन्ति पृथक् पृथक् ॥ ११॥  
  
वरास्तेऽत्र गमिष्यन्ति सुभगाः पद्मपाणयः ।  
ब्रह्मदण्डायुधाश्चन्द्रधवलाङ्गाश्चतुर्भुजाः ॥ १२॥  
  
शापास्तत्र भविष्यन्ति त्रिनेत्राः शूलपाणयः ।  
भीषणाः कृष्णमेघाभा द्विभुजा भ्रुकुटीमुखाः ॥ १३॥  
  
वरा वदिष्यन्ति  
सुदूरं गम्यतां शापाः कालोऽस्माकमुपागतः ।  
ऋतूनामिव तन्नाम कः समर्थोऽतिवर्तितुम् ॥ १४॥  
  
शापा वदिष्यन्ति  
गम्यतां हे वरा दूरं कालोऽस्माकमुपागतः ।  
ऋतूनामिव तन्नाम कः समर्थोऽतिवर्तितुम् ॥ १५॥  
  
वरा वदिष्यन्ति  
कृता भवन्तो मुनिना वयं दिनकृता कृताः ।  
मुनीनां चाधिको देवो भगवन्तं पुरा यतः ॥ १६॥  
  
प्रवदत्सु वरेष्वेवं शापाः क्रुद्धधियो वरान् ।  
विवस्वता कृता यूयं वयं रुद्रांशतः कृताः ॥ १७॥  
  
देवानामधिको रुद्रो रुद्रांशप्रभवो मुनिः ।  
इत्युक्त्वा प्रोद्यता तेषां चक्रुःश्रुङ्गाण्यगा इव ॥ १८॥  
  
अशापेषूद्यतशृङ्गेषु वरा इदमरातिषु ।  
विहसन्तः प्रवक्ष्यन्ति प्रमेयीकृतनिश्चयम् ॥ १९॥  
  
हे शापाः पापतां त्यक्त्वा कार्यस्यान्तो विचार्यताम् ।  
यत्कार्यं कलहस्यान्ते तदेवादौ विचार्यताम् ॥ २०॥  
  
पितामहपुरीं गत्वा कलहान्ते विनिर्णयः ।  
कर्तव्योऽस्माभिरेततत्किमादौ नेह विधीयते ॥ २१॥  
  
शापैर्वरोक्तमाकर्ण्य बाढमित्युररीकृतम् ।  
को न गृह्णाति मूढोऽपि वाक्यं युक्तिसमन्वितम् ॥ २२॥  
  
ततः शापा वरैः सार्धं यास्यन्ति ब्रह्मणः पुरम् ।  
महानुभावा हि गतिः सदा सन्देहनशने ॥ २३॥  
  
प्रणामपूर्वं तत्सर्वं यथावृत्तं परस्परम् ।  
ब्रह्मणे कथयिष्यन्ति श्रुत्वा तेषां स वक्ष्यति ॥ २४॥  
  
ब्रह्मोवाच ।  
वरशापाधिपा भोभो येऽन्तः सारा जयन्ति ते ।  
केऽन्तःसारा इति मिथो नूनमन्विष्यतां स्वयम् ॥ २५॥  
  
इति श्रुत्वा प्रविष्टास्ते सारतां समवेक्षितुम् ।  
वराणां हृदयं शापाः शापानां हृदयं वराः ॥ २६॥  
  
ते परस्परमन्विष्य स्वयं हृदयसारताम् ।  
ज्ञात्वा च समवायेन प्रवक्ष्यन्ति पितामहम् ॥ २७॥  
  
शापा वक्ष्यन्ति  
जिताः प्रजानाथ वयं नान्तःसारा वयं यतः ।  
अन्तःसारा वरा एव वज्रस्तम्भा इवाचलाः ॥ २८॥  
  
वयं किलेमे भगवन्वराः शापाश्च सर्वदा ।  
ननु संविन्मया एव देहोऽन्योऽस्माकमस्ति नो ॥ २९॥  
  
वरदस्य हि या संविद्वरो दत्त इति स्थिता ।  
सैवार्थिनि मया लब्धो वरोऽयमिति तिष्ठति ॥ ३०॥  
  
विज्ञप्तिमात्रवचनं देहं सैव फलं ततः ।  
पश्यत्यनुभवत्यत्ति देशकालशतभ्रमैः ॥ ३१॥  
  
वरदात्मा गृहीतत्वाच्चित्कालान्तरसम्भृता ।  
यदा तदान्तःसारासौ दुर्जया न तु शापजा ॥ ३२॥  
  
वरप्रदानं वरदैर्वरदानां वरार्थिभिः ।  
यदा सुचिरमभ्यस्तं वराणां सारता तदा ॥ ३३॥  
  
यदेव सुचिरं संविदभ्यस्यति तदेव सा ।  
सारमेवाशु भवति भवत्याशु च तन्मयी ॥ ३४॥  
  
शुद्धानामतिशुद्धैव संविज्जयति संविदाम् ।  
अशुद्धानां त्वशुद्धैव कालात्साम्यं न विद्यते ॥ ३५॥  
  
क्षणांशेनापि यो ज्येष्ठो न्यायस्तेनावपूर्यते ।  
नार्थे न्यायान्तरं किञ्चित्कर्तुमुत्सहते मदम् ॥ ३६॥  
  
समेनोभयकोटिस्थं मिश्रं वस्तु भवेत्समम् ।  
वरशापविलासेन क्षीरमिश्रं यथा पयः ॥ ३७॥  
  
समाभ्यां वरशापाभ्यामथवा चिद्द्विरूपताम् ।  
स्वयमेवानुभवति स्वप्नेष्विव पुरात्मिका ॥ ३८॥  
  
शिक्षितं त्वत्त एवेति यत्तदेव तव प्रभो ।  
पुनः प्रतीपं पठितं शीघ्रं यामो नमोऽस्तु ते ॥ ३९॥  
  
इत्युक्त्वा स स्वयंशापः क्वापि शापगणो ययौ ।  
प्रशान्ते तिमिरे दृष्टे व्योम्नि केशोण्ड्रकं यथा ॥ ४०॥  
  
अथान्यो वरपूगोऽत्र गृहनिर्गमरोधकः ।  
स्थानिस्थानमिवादेशः समानार्थोऽभ्यपूरयत् ॥ ४१॥  
  
शापस्थानका वदिष्यन्ति  
सप्तद्वीपेशजीवानां निर्याणं शवसद्मनः ।  
देवेश विद्मो न वयमन्धकूपादिवाम्भसाम् ॥ ४२॥  
  
सप्तद्वीपेश्वरानेतानिमे द्वीपेषु सद्मसु ।  
कारयन्ति वरा वर्या वीरा दिग्विजयं रणे ॥ ४३॥  
  
तदेवमनिवार्येऽस्मिन्विरोधे विबुधेश्वर ।  
यदनुष्ठेयमस्माभिस्तदादिश शिवाय नः ॥ ४४॥  
  
ब्रह्मोवाच ।  
सप्तद्वीपेश्वरवरा गृहरोधवराश्च हे ।  
कामः सम्पन्न एवेह भवतां भवतामपि ॥ ४५॥  
  
व्रजतैतदपेक्षत्वं यावन्नेष्टावपि क्षणात् ।  
चिरं चिराय सदने सप्तद्वीपेश्वराः स्थिताः ॥ ४६॥  
  
समनन्तरमेवैते देहपातात्स्वसद्मसु ।  
सप्तद्वीपेश्वराः सर्वे सम्पन्नाः परमं वराः ॥ ४७॥  
  
सर्वे वरा वदिष्यन्ति  
कुतो भूमण्डलान्यष्टौ सप्तद्वीपानि भूतयः ।  
एकमेवेह भूपीठं श्रुतं दृष्टं च नेतरत् ॥ ४८॥  
  
कथं चैतानि तिष्ठन्ति कस्मिंश्चिद्गृहकोशके ।  
पद्माक्षकोशके सूक्ष्मे कथं भान्ति मतङ्गजाः ॥ ४९॥  
  
ब्रह्मोवाच ।  
युक्तं युष्माभिरस्माभिः सर्वं व्योमात्मकं जगत् ।  
स्थितं चित्परमाण्वन्तरन्तःस्वप्नोऽनुभूयते ॥ ५०॥  
  
भाति यत्परमस्याणोरन्तस्थस्वगृहोदरे ।  
स्फुरितं तत्किमाश्चर्यं कः स्मयः प्रकृतेः क्रमे ॥ ५१॥  
  
मृतेरनन्तरं भाति यथास्थितमिदं जगत् ।  
शून्यात्मैव घनाकारं तस्मिन्नैव क्षणे चितः ॥ ५२॥  
  
अणावपि जगन्माति यत्र तत्र गृहोदरे ।  
सप्तद्वीपा वसुमती कचतीति किमद्भुतम् ॥ ५३॥  
  
यद्भातीदं च चित्तत्वं जगत्वं जगत्क्वचित् ।  
चिन्मात्रमेव तद्भाति शून्यत्वेन यथाम्बरम् ॥ ५४॥  
  
इति ते ब्रह्मणा प्रोक्ता वरदेन वरास्ततः ।  
तानाधिभौतिकभ्रान्तिमयान्सन्त्यज्य देहकान् ॥ ५५॥  
  
प्रणम्याजं समं जग्मुरातिवाहिकदेहिनः ।  
सप्तद्वीपे च देवानां गृहकोशान्कचज्जनान् ॥ ५६॥  
  
यावत्ते तत्र सम्पन्ना सप्तद्वीपाधिनायकाः ।  
अष्टावपीष्टापुष्टानां दिनाष्टकमहीभुजाम् ॥ ५७ ॥।  
  
ते परस्परमज्ञाता अज्ञाश्चान्योन्यबन्धवः ।  
अन्योन्यभूमण्डलगा अन्योन्याभिमते हिताः ॥ ५८॥  
  
तेषां कश्चिद्गृहस्यान्तरेव तारुण्यसुन्दरः ।  
उज्जयिन्यां महापुर्यां राजधान्यां सुखे स्थितः ॥ ५९॥  
  
शाकद्वीपास्पदः कश्चिन्नागलोकजिगीषया ।  
विचरत्यब्धिजठरे सर्वदिग्विजयोद्यतः ॥ ६०॥  
  
कुशद्वीपराजधान्यां निराधिः सकलप्रजाः ।  
कृतदिग्विजयः कश्चित्सुप्तः कान्तावलम्बितः ॥ ६१॥  
  
शाल्मलिद्वीपशैलेन्द्रशिरःपुर्याः सरोवरे ।  
जललीलारतः कश्चित्सहविद्याधरीगणैः ॥ ६२॥  
  
क्रौञ्चद्वीपे हेमपुरे सप्तद्वीपविवर्धिते ।  
प्रवृत्तो वाजिमेधेन कश्चिद्यष्टुं दिनाष्टकम् ॥ ६३॥  
  
उद्यतः शाल्मलिद्वीपे कश्चिद्द्वीपान्तचारिणा ।  
योद्धुमुद्धृतदिग्दन्तिदन्ताकृष्टकुलाचलः ॥ ६४॥  
  
गोमेदद्वीपकः कश्चित्पुष्करद्वीपराट् सुताम् ।  
समानेतुं वशाद्याति कषत्सेनोऽष्टमोऽभवत् ॥ ६५॥  
  
पुष्करद्वीपकः कश्चिल्लोकालोकाद्रिभूभुजः ।  
दूतेन सह निर्यातो धनभूमिदिदृक्षया ॥ ६६॥  
  
प्रत्येकमित्थमेतेषां द्वीपद्वीपाधिनाथताम् ।  
कुर्वतां स्वगृहाकाशे दृष्ट्वा स्वप्रतिभोचिताम् ॥ ६७॥  
  
त्यक्ताभिमानिकाकारा द्विविधास्ते वरास्ततः ।  
तत्संविद्भिर्गृहेष्वन्तरेकतां खानि खैरिव ॥ ६८॥  
  
यास्यन्ति ते भविष्यन्ति सम्प्राप्ताभिमताश्चिरम् ।  
सप्तद्वीपेश्वरास्तुष्टा नन्वष्टावपि तुष्टिमत् ॥ ६९॥  
  
इत्येते प्रविकसितोदितक्रियार्थाः  
     प्राप्स्यन्ति प्रविततबुद्धयस्तपोभिः ।  
अन्तर्यत्स्फुरति विदस्तदेव बाह्ये  
     नाप्तं कैस्तदुचितकर्मभिः किलेति ॥ ७०॥  
  
इत्यार्षे श्रीवासिष्ठमहारामायणे वाल्मिकीये  
मोक्ष-निर्वाण उत्तरार्धे ब्रह्मगीतासु  
तापसोपाख्यानान्तर्गत द्वीपसप्तकाष्टकवर्णनं  
नाम त्रिसप्तत्यधिकशततमः सर्गः ॥ १८३॥ -११-  
  
  
  
               ॥ अथ द्वादशोऽध्यायः ॥  
  
               ॥ कुन्ददन्तोपदेशः ॥  
  
कुन्ददन्त उवाच ।  
इत्युक्तवानसौ पृष्टः कदम्बतलतापसः ।  
सप्तद्वीपा भुवोऽष्टौ ताः कथं भ्राता गृहेष्विति ॥ १॥  
  
कदम्बतापस उवाच ।  
चिद्धातुरीदृगेवायं यदेश व्योमरूप्यपि ।  
सर्वगो यत्र यत्रास्ते तत्र तत्रात्मनि स्वयम् ॥ २॥  
  
आत्मानमित्थं त्रैलोक्यरूपेणान्येन वा निजम् ।  
परिपश्यति रूपं स्वमत्यजन्नेव खात्मकम् ॥ ३॥  
  
कुन्ददन्त उवाच ।  
एकस्मिन्विमले शान्ते शिवे परमकारणे ।  
कथं स्वभावसंसिद्धा नानाता वास्तवी स्थिता ॥ ४॥  
  
कदम्बतापस उवाच ।  
सर्वं शान्तं चिदाकाशं नानास्तीह न किञ्चन ।  
दृश्यमानमपि स्फारमावर्तात्मा यथाम्भसि ॥ ५॥  
  
असत्स्वेषु पदार्थेषु पदार्था इति भान्ति यत् ।  
चित्खं स्वप्नसुषुप्तात्म तत्तस्याच्छं निजं वपुः ॥ ६॥  
  
सस्पन्दोऽपि हि निःस्पन्दः पर्वतोऽपि न पर्वतः ।  
यथा स्वप्नेषु चिद्भावःस्वभोऽर्थगतस्तथा ॥ ७॥  
  
न स्वभावा न चैवार्थाः सन्ति सर्वात्मकोचिते ।  
सर्गादौ कचितं रूपं यद्यथा तत्तथा स्थितम् ॥ ८॥  
  
न च नाम परं रूपं कचनाकचनात्मकम् ।  
द्रव्यात्मा चिच्च चिद्व्योम स्थितमित्थं हि केवलम् ॥ ९॥  
  
एकैव चिद्यथा स्वप्ने सेनायां जनलक्षताम् ।  
गतेवाच्छैव कचति तथैवास्याः पदार्थता ॥ १०॥  
  
यत्स्वतः स्वात्मनि स्वच्छे चित्खं कचकचायते ।  
तत्तेनैव तदाकारं जगदित्यनुभूयते ॥ ११॥  
  
असत्यपि यथा वह्नावुष्णसंविद्धि भासते ।  
संविन्मात्रात्मके व्योम्नि तथार्थः स्वस्वभासकः ॥ १२॥  
  
असत्यपि यथा स्तम्भे स्वप्ने खे स्तम्भता विदः ।  
तथेदमस्या नानात्वमनन्यदपि चान्यवत् ॥ १३॥  
  
आदिसर्गे पदार्थत्वं तत्स्वभावाच्छमेव च ।  
चिद्व्योम्ना यद्यथा बुद्धं तत्तथाद्यापि विन्दते ॥ १४॥  
  
पुष्पे पत्रे फले स्तम्भे तरुरेव यथा ततः ।  
सर्व सर्वत्र सर्वात्म परमेव तथाऽपरम् ॥ १५॥  
  
परमार्थाम्बराम्भोधावापः सर्ग परम्परा ।  
परमार्थ महाकाशे शून्यता सर्गसंविदः ॥ १६॥  
  
परमार्थश्च सर्गश्च पर्यायौ तरुवृक्षवत् ।  
बोधादेतदबोधात्तु द्वैतं दुःखाय केवलम् ॥ १७॥  
  
परमार्थो जगच्चेदकमित्येव निश्चयः ।  
अध्यात्मशास्त्रबोधेन भवेत्सैषा हि मुक्तता ॥ १८॥  
  
सङ्कल्पस्य वपुर्ब्रह्म सङ्कल्पकचिदाकृतेः ।  
तदेव जगतो रूपं तस्माद्ब्रह्मात्मकं जगत् ॥ १९॥  
  
यतो वाचो निवर्तन्ते न निवर्तन्त एव वा ।  
विधयः प्रतिषेधाश्च भावाभावदृशस्तथा ॥ २०॥  
  
अमौनमौनं जीवात्म यत्पाषाणवदासनम् ।  
यत्सदेवासदाभासां तद्ब्रह्माभिधमुच्यते ॥ २१॥  
  
सर्वस्मिन्नेकसुघने ब्रह्मण्येव निरामये ।  
का प्रवृत्तिर्निवृत्तिः का भावाभावादिवस्तुनः ॥ २२॥  
  
एकस्यामेव निद्रायां सुषुप्तस्वप्नविभ्रमाः ।  
यदा भान्त्यविचित्रायां चित्रा इव निरन्तराः ॥ २३॥  
  
एतस्यां चित्खसत्तायां तथा मूलकसर्गकाः ।  
बहवो भान्त्यचित्रायां चित्रा इव निरन्तराः ॥ २४॥  
  
द्रव्ये द्रव्यान्तरश्लिष्टं यत्कार्यान्तरमाक्षिपेत् ।  
तद्वदन्तस्तथाभूतचित्सारं स्फुरणं मिथः ॥ २५॥  
  
सर्वे पदार्थाश्चित्सारमात्रमप्रतिघाः सदा ।  
यथा भान्ति तथा भान्ति चिन्मात्रैकात्मतावशात् ॥ २६ ।  
चिन्मात्रैकात्मसारत्वाद्यथासंवेदनं स्थिताः ।  
निःस्पन्दा निर्मनस्काराः स्फुरन्ति द्रव्यशक्तयः ॥ २७॥  
  
अविद्यमानमेवेदं दृश्यतेऽथानुभूयते ।  
जगत्स्वप्न इवाशेषं सरुद्रोपेन्द्रपद्मजम् ॥ २८॥  
  
विचित्राः खलु दृश्यन्ते चिज्जले स्पन्दरीतयः ।  
हर्षामर्षविषादोत्थजङ्गमस्थावरात्मनि ॥ २९॥  
  
स्वभाववाताधूतस्य जगज्जालचमत्कृतेः ।  
हा चिन्मरीचिपांश्वभ्रनीहारस्य विसारिता ॥ ३०॥  
  
यथा केशोण्ड्रकं व्योम्नि भाति व्यामलचक्षुषः ।  
तथैवेयं जगद्भान्तिर्भात्यनात्मविदोऽम्बरे ॥ ३१॥  
  
यावत्सङ्कल्पितं तावद्यथा सङ्कल्पितं तथा ।  
यथा सङ्कल्पनगरं कचतीदं जगत्तथा ॥ ३२॥  
  
सङ्कल्पनगरे यावत्सङ्कल्पसकला स्थितिः ।  
भवत्येवाप्यसद्रूपा सतीवानुभवे स्थिता ॥ ३३॥  
  
प्रवहत्येव नियतिर्नियतार्थप्रदायिनी ।  
स्थावरं जङ्गमं चैव तिष्ठत्येव यथाक्रमम् ॥ ३४॥  
  
जायते जङ्गमं जीवात्स्थावरं स्थावरादपि ।  
नियत्याधो वहत्यम्बु गच्छत्यूर्ध्वमथानलः ॥ ३५॥  
  
वहन्ति देहयन्त्राणि ज्योतींषि प्रतपन्ति च ।  
वायवो नित्यगतयः स्थिताः शैलादयः स्थिराः ॥ ३६॥  
  
ज्योतिर्मयं निवृत्तं तु धारासाराम्बरीकृतम् ।  
युगसंवत्सराद्यात्म कालचक्रं प्रवर्तते ॥ ३७॥  
  
भूतलैकान्तराब्ध्यद्रिसन्निवेशः स्थितायते ।  
भावाभावोग्रहोत्सर्गद्रव्यशक्तिश्च तिष्ठति ॥ ३८॥  
  
कुन्ददन्त उवाच ।  
प्राग्दृष्टं स्मृतिमायाति तत्स्वसङ्कल्पनान्यतः ।  
भाति प्रथमसर्गे तु कस्य प्राग्दृष्टभासनम् ॥ ३९॥  
  
तापस उवाच ।  
अपूर्वं दृश्यते सर्वं स्वप्ने स्वमरणं यथा ।  
प्राग्दृष्टं दृष्टमित्येव तत्रैवाभ्यासतः स्मृतिः ॥ ४०॥  
  
चित्त्वाच्चिद्व्योम्नि कचति जगत्सङ्कल्पपत्तनम् ।  
न सन्नासदिदं तस्माद्भाताभातं यतः स्वतः ॥ ४१॥  
  
चित्प्रसादेन सङ्कल्पस्वप्नाद्यद्यानुभूयते ।  
शुद्धं चिद्व्योम सङ्कल्पपुरं मा स्मर्यतां कथम् ॥ ४२॥  
  
हर्षामर्षविनिर्मुक्तैर्दुःखेन च सुखेन च ।  
प्रकृतेनैव मार्गेण ज्ञश्चक्रैरिव गम्यते ॥ ४३॥  
  
निद्राव्यपगमे स्वप्ननगरे यादृशं स्मृतौ ।  
चिद्व्योमात्म परं विद्धि तादृशं त्रिजगद्भ्रमम् ॥ ४४॥  
  
संविदाभासमात्रं यज्जगदित्यभिशब्दितम् ।  
तत्संविद्व्योम संशान्तं केवलं विद्धि नेतरत् ॥ ४५॥  
  
यस्मिन्सर्वं यतः सर्वं यत्सर्वं सर्वतश्च यत् ।  
सर्वं सर्वतया सर्वं तत्सर्वं सर्वदा स्थितम् ॥ ४६॥  
  
यथेयं संसृतिर्ब्राह्मी भवतो यद्भविष्यति ।  
यथा भानं च दृश्यस्य तदेतत्कथितं मया ॥ ४७॥  
  
उत्तिष्ठतं व्रजतमास्पदमह्नि पद्मं  
     भृङ्गाविवाभिमतमाशु विधीयतां स्वम् ।  
तिष्ठामि दुःखमलमस्तसमाधिसंस्थं  
     भूयः समाधिमहमङ्ग चिरं विशामि ॥ ४८॥  
  
इत्यार्षे श्रीवासिष्ठमहारामायणे वाल्मिकीये  
मोक्ष-निर्वाण उत्तरार्धे ब्रह्मगीतासु  
तापसोपाख्यानान्तर्गत कुन्ददन्तोपदेशो नाम  
चतुःशीत्यधिकशततमः सर्गः ॥ १८४॥ -१२-  
  
  
  
               ॥ अथ त्रयोदशोऽध्यायः ॥  
  
               ॥ कुन्ददन्तप्रबोधः ॥  
  
कुन्ददन्त उवाच ।  
जरन्मुनिरपीत्युक्त्वा ध्यानमीलितलोचनः ।  
आसीदस्पन्दितप्राणमनाश्चित्र इवार्पितः ॥ १॥  
  
आवाभ्यां प्रणयोदारैः प्रार्थितोऽपि पुनःपुनः ।  
वाक्यैः संसारमविदन्न वचो दत्तवान्पुनः ॥ २॥  
  
आवां प्रदेशतस्तस्माच्चलित्वा मन्दमुत्सुकौ ।  
दिनैः कतिपयैः प्राप्तौ गृहं मुदितबान्धवम् ॥ ३॥  
  
अथ तत्रोत्सवं कृत्वा कथाः प्रोच्य चिरन्तनीः ।  
स्थितास्तावद्वयं यावत्सप्तापि भ्रातरोऽथ ते ॥ ४॥  
  
क्रमेण विलयं प्राप्ताः प्रलयेष्वर्णवा इव ।  
मुक्तोऽसौ मे सखैवैक एकार्णव इवाष्टकः ॥ ५॥  
  
ततः कालेन सोऽप्यस्तं दिनान्तेऽर्क इवागतः ।  
अहं दुःखप्रीतात्मा परं वैधुर्यमागतः ॥ ६॥  
  
ततोऽहं दुःखितो भूयः कदम्बतरुतापसम् ।  
गतो दुःखोपघाताय तज्ज्ञानं प्रष्टुमादृतः ॥ ७॥  
  
तत्र मासत्रयेणासौ समाधिविरतोऽभवत् ।  
प्रणतेन मया पृष्टः सन्निदं प्रोक्तवानथ ॥ ८॥  
  
कदम्बतापस उवाच ।  
अहं समाधिविरतः स्थातुं शक्नोमि न क्षणम् ।  
समाधिमेव प्रविश्याम्यहमाशु कृतत्वरः ॥ ९॥  
  
परमार्थोपदेशस्ते नाभ्यासेन विनानघ ।  
लगत्यत्र परां युक्तिमिमां शृणु ततः कुरु ॥ १०॥  
  
अयोध्यानाम पूरस्ति तत्रास्ति वसुधाधिपः ।  
नाम्ना दशरथस्तस्य पुत्रो राम इति श्रुतः ॥ ११॥  
  
सकाशं तत्र गच्छ त्वं तस्मै कुलगुरुः किल ।  
वसिष्ठाख्यो मुनिश्रेष्ठः कथयिष्यति संसदि ॥ १२॥  
  
मोक्षोपायकथां दिव्यां तां श्रुत्वा सुचिरं द्विज ।  
विश्रान्तिमेष्यसि परे पदेऽहमिव पावने ॥ १३॥  
  
इत्युक्त्वा स समाधानरसायनमहार्णवम् ।  
विंवशाहमिमं देशं त्वत्सकाशमुपागतः ॥ १४॥  
  
एषोऽहमेतद्वृत्तं मे सर्वं कथितवानहम् ।  
यथावृत्तं यथादृष्टं यथाश्रुतमखण्डितम् ॥ १५॥  
  
श्रीराम उवाच ।  
सकुन्ददन्त इत्यादिकथाकथनकोविदः ।  
स्थितस्ततः प्रभृत्येव मत्समीपगतः सदा ॥ १६॥  
  
स एष कुन्ददन्ताख्यो द्विजः पार्श्वे समास्थितः ।  
श्रुतवान्संहितामेतां मोक्षोपायाभिधामिह ॥ १७॥  
  
स एष कुन्ददन्ताख्यो मम पार्श्वगतो द्विजः ।  
अद्य निःसंशयो जातो न वेति परिपृच्छ्यताम् ॥ १८॥  
  
श्रीवाल्मीकिरुवाच ।  
इत्युक्ते राघवेणाथ प्रोवाच वदतांवरः ।  
स वसिष्ठो मुनिश्रेष्ठः कुन्ददन्तं विलोकयन् ॥ १९॥  
  
श्रीवसिष्ठ उवाच ।  
कुन्ददन्त द्विजवर कथ्यतां किं त्वयानघ ।  
बुद्धं श्रुतवता ज्ञेयं मदुक्तं मोक्षदं परम् ॥ २०॥  
  
कुन्ददन्त उवाच ।  
सर्वसंशयविच्छेदि चेत एव जयाय मे ।  
सर्वसंशयविच्छेदो ज्ञातं ज्ञेयमखण्डितम् ॥ २१॥  
  
ज्ञातं ज्ञातव्यममलं दृष्टं द्रष्टव्यमक्षतम् ।  
प्राप्तं प्राप्तव्यमखिलं विश्रान्तोऽस्मि परे पदे ॥ २२॥  
  
बुद्धेयं त्वदिदं सर्वं परमार्थघनं घनम् ।  
अनन्येनात्मनो व्योम्नि जगद्रूपेण जृम्भितम् ॥ २३॥  
  
सर्वात्मकतया सर्वरूपिणः सर्वगात्मनः ।  
सर्वं सर्वेण सर्वत्र सर्वदा सम्भवत्यलम् ॥ २४॥  
  
सम्भवन्ति जगत्यन्तः सिद्धार्थकणकोटरे ।  
न सम्भवन्ति च यथा ज्ञानमेतदशेषतः ॥ २५॥  
  
गृहेऽन्तः सम्भवत्येव सप्तद्वीपा वसुन्धरा ।  
गेहं च शून्यमेवास्ते सत्यमेतदसंशयम् ॥ २६॥  
  
यद्यद्यदा वस्तु यथोदितात्म  
     भातीह भूतैरनुभूयते च ।  
तत्तत्तदा सर्वघनस्तथास्ते  
     ब्रह्मेत्थमाद्यन्तविमुक्तमस्ति ॥ २७॥  
  
इत्यार्षे श्रीवासिष्ठमहारामायणे वाल्मिकीये  
मोक्ष-निर्वाण उत्तरार्धे ब्रह्मगीतासु  
तापसोपाख्यानान्तर्गत कुन्ददन्तप्रबोधो सप्तद्वीपेश्वर  
नाम पञ्चाशीत्यधिकशततमः सर्गः ॥ १८५॥ -१३-  
  
  
  
               ॥ अथ चतुर्दशोऽध्यायः ॥  
  
    ॥ सर्वं खल्विदं ब्रह्मेतिप्रतिपादनयोगोपदेशः ॥  
  
श्रीवाल्मीकिरुवाच ।  
कुन्ददन्ते वदत्येवं वसिष्ठो भगवान्मुनिः ।  
उवाचेदमनिन्द्यात्मा परमार्थोचितं वचः ॥ १॥  
  
श्रीवसिष्ठ उवाच ।  
बत विज्ञानविश्रान्तिरस्य जाता महात्मनः ।  
करामलकवद्विश्वं ब्रह्मेति परिपश्यति ॥ २॥  
  
किलेदं भ्रान्तिमात्रात्म विश्वं ब्रह्मेति भात्यजम् ।  
भ्रान्तिर्ब्रह्मैव च ब्रह्म शान्तमेकमनामयम् ॥ ३॥  
  
यद्यथा येन यत्रास्ति यादृग्यावद्यदा यतः ।  
तत्तथा तेन तत्रास्ति तादृक्तावत्तदा ततः ॥ ४॥  
  
शिवं शान्तमजं मौनममौनमजरं ततम् ।  
सुशून्याशून्यमभवमनादिनिधनं ध्रुवम् ॥ ५॥  
  
यस्या यस्यास्त्ववस्थायाः क्रियते संविदा भरः ।  
सा सा सहस्रशाखत्वमेति सेकैर्यथा लता ॥ ६॥  
  
परो ब्रह्माण्डमेवाणुश्चिद्व्योम्नोन्तः स्थितो यतः ।  
परमाणुरेव ब्रह्माण्डमन्तः स्थितजगद्यतः ॥ ७॥  
  
तस्माच्चिदाकाशमनादिमध्य-  
     मखण्डितं सौम्यमिदं समस्तम् ।  
निर्वाणमस्तं गतजातिबन्धो  
     यथास्थितं तिष्ठ निरामयात्मा ॥ ८॥  
  
स्वयं दृश्यं स्वयं द्रष्टृ स्वयं चित्त्वं स्वयं जडम् ।  
स्वयं किञ्चिन्न किञ्चिच्च ब्रह्मात्मन्येव संस्थितम् ॥ ९॥  
  
यथा यत्र जगत्येतत्स्वयं ब्रह्म खमात्मनि ।  
स्वरूपमजहच्छान्तं यत्र सम्पद्यते तथा ॥ १०॥  
  
ब्रह्म दृश्यमिति द्वैतं न कदाचिद्यथास्थितम् ।  
एकत्वमेतयोर्विद्धि शून्यत्वाकाशयोरिव ॥ ११॥  
  
दृश्यमेव परं ब्रह्म परं ब्रह्मैव दृश्यता ।  
एतन्न शान्तं नाऽशान्तं नानाकारं न चाकृतिः ॥ १२॥  
  
यादृक्प्रबोधे स्वप्नादिस्तादृग्देहो निराकृतिः ।  
संविन्मात्रात्मा प्रतिघः स्वानुभूतोऽप्यसन्म्यः ॥ १३॥  
  
संविन्मयो यथा जन्तुर्निद्रात्मास्ते जडोऽभवत् ।  
जडीभूता तथैवास्ते संवित्स्थावरनामिका ॥ १४॥  
  
स्थावरत्वाज्जडाच्चित्त्वं जङ्गमात्म प्रयाति चित् ।  
जीवः सुषुप्तात्मा स्वप्नं जाग्रच्चैव जगच्छतैः ॥ १५॥  
  
आमोक्षमेषा जीवस्य भुव्यम्भस्यनिलेऽनले ।  
खे खात्मभिर्जगल्लक्षैः स्वप्नाभैर्भासते स्थितिः ॥ १६॥  
  
चिच्चिनोति तथा जाड्यं नरो निद्रास्थितिर्यथा ।  
चिनोति जडतां चित्त्वं न नाम जडतावशात् ॥ १७॥  
  
चिता वेदन वेत्तारं स्थावरं क्रियते वपुः ।  
चिता वेदन वेत्तारं जङ्गमं क्रियते वपुः ॥ १८॥  
  
यथा पुंसो नखाः पादवेकमेव शरीरकम् ।  
तथैकमेवाप्रतिघं चितः स्थावरजङ्गमम् ॥ १९॥  
  
आदिसर्गे स्वप्न इव यत्प्रथामागतं स्थितम् ।  
चितो रूपं जगदिति तत्तथैवान्त उच्यते ॥ २०॥  
  
तच्चैवाप्रतिघं शान्तं यथास्थितमवस्थितम् ।  
न प्रथामागतं किञ्चिन्नासीदप्रथितं हितम् ॥ २१॥  
  
अयमादिरयं चान्तः सर्गस्येत्यवभासते ।  
चितः सुघननिद्रायाः सुषुप्तस्वप्नकोष्ठतः ॥ २२॥  
  
स्थित एको ह्यनाद्यन्तः परमार्थघनो यतः ।  
प्रलयस्थितिसर्गाणां न नामाप्यस्ति मां प्रति ॥ २३॥  
  
प्रलयस्थितिसर्गादि दृश्यमानं न विद्यते ।  
एतन्न चात्मनश्चान्यच्चित्रे चित्रवधूर्यथा ॥ २४॥  
  
कर्तव्यचित्रसेनास्माद्यथा चित्रान्न भिद्यते ।  
नानाऽनानैव प्रतिघा चित्तत्त्वे सर्गता तथा ॥ २५॥  
  
विभागहीनयाप्येष भागश्चिद्धननिद्रया ।  
सुषुप्तान्मुच्यते मोक्ष इति स्वप्नस्तु चित्तकम् ॥ २६॥  
  
प्रलयोऽयमियं सृष्टिरयं स्वप्नो घनस्त्वयम् ।  
भासोऽप्रतिघरूपस्य चित्सहस्ररुचेरिति ॥ २७॥  
  
चिन्निद्रायाः स्वप्नमयो भागश्चित्तमुदाहृतम् ।  
तदेव मुच्यते भूतं जीवो देवससुरादिदृक् ॥ २८॥  
  
एष एव परिज्ञातः सुषुप्तिर्भवति स्वयम् ।  
यदा तदा मोक्ष इति प्रोच्यते मोक्षकाङ्क्षिभिः ॥ २९॥  
  
श्रीराम उवाच ।  
चित्तं देवासुराद्यात्म चिन्निद्रा स्वात्मदर्शनम् ।  
कियत्प्रमाणं भगवन्कथमस्योदरे जगत् ॥ ३०॥  
  
श्रीवसिष्ठ उवाच ।  
विद्धि चित्तं नरं देवमसुरं स्थावरं स्त्रियम् ।  
नागं नगं पिशाचादि खगकीटादिराक्षसम् ॥ ३१॥  
  
प्रमाणं तस्य चानन्तं विद्धि यद्यत्र रेणुताम् ।  
आब्रह्मस्तम्बपर्यन्तं जगद्याति सहस्रशः ॥ ३२॥  
  
यदेतदादित्यपथादूर्ध्वं संयाति वेदनम् ।  
एतच्चितं भूतमेतदपर्यन्तामलाकृति ॥ ३३॥  
  
एतदुग्रं चितो रूपमस्यान्तर्भुवनर्द्धयः ।  
यदायान्ति तदा सर्गश्चित्तादागत उच्यते ॥ ३४॥  
  
चित्तमेव विदुर्जीवं तदाद्यन्तविवर्जितम् ।  
खं घटेष्विव देहेषु चास्ते नास्ते तदिच्छया ॥ ३५॥  
  
निम्नोन्नतान्भुवो भागान् गृह्णाति च जहाति च ।  
सरित्प्रवाहोऽङ्ग यथा शरीराणि तथा मनः ॥ ३६॥  
  
अस्य त्वात्मपरिज्ञानादेष देहादिसम्भ्रमः ।  
शाम्यत्याश्ववबोधेन मरुवाःप्रत्ययो यथा ॥ ३७॥  
  
जगत्यन्तरणुर्यत्र तत्प्रमाणं हि चेतसः ।  
सदेव च पुमांस्तस्मात्पुंसामन्तः स्थितं जगत् ॥ ३८॥  
  
यावत्किञ्चिदिदं दृश्यं तच्चित्तं स्वप्नभूष्विव ।  
तदेव च पुमांस्तस्मात्को भेदो जगदात्मनोः ॥ ३९॥  
  
चिदेवायं पदार्थौघो नास्त्यन्यस्मिन्पदार्थता ।  
व्यतिरिक्ता स्वप्न इव हेम्नीव कटकादिता ॥ ४०॥  
  
यथैकदेशे सर्वत्र स्फुरन्त्यापोऽम्बुधौ पृथक् ।  
ब्रह्मण्यनन्या नित्यस्थाश्चितो दृश्यात्मिकास्तथा ॥ ४१॥  
  
यथा द्रवत्वमम्भोधावापो जठरकोशगाः ।  
स्फुरन्त्येवंविदाऽनन्याः पदार्थौघास्तथापरे ॥ ४२॥  
  
यथा स्थितजगच्छालभञ्जिकाकाशरूपधृक् ।  
चित्स्तम्भोयमपस्पन्दः स्थित आद्यन्तवर्जितः ॥ ४३॥  
  
यथास्थितमिदं विश्वं संविद्व्योम्नि व्यवस्थितम् ।  
स्वरूपमत्यजच्छान्तं स्वप्नभूमाविवाखिलम् ॥ ४४॥  
  
समता सत्यता सत्ता चैकता निर्विकारिता ।  
आधाराधेयतान्योन्यं चैतयोर्विश्वसंविदोः ॥ ४५॥  
  
स्वप्नसङ्कल्पसंसारवरशापदृशामिह ।  
सरोब्धिसरिदम्बूनामिअवान्यत्वं न वाथवा ॥ ४६॥  
  
श्रीराम उवाच ।  
वरशापार्थसंवित्तौ कार्यकारणता कथम् ।  
उपादानं विना कार्यं नास्त्येव किल कथ्यताम् ॥ ४७॥  
  
श्रीवसिष्ठ उवाच ।  
स्ववदातचिदाकाशकचनं जगदुच्यते ।  
स्फुरणे पयसामब्धावावर्तचलनं यथा ॥ ४८॥  
  
ध्वनन्तोऽब्धिजलानीव भान्ति भावाश्चिदात्मकाः ।  
सङ्कल्पादीनि नामानि तेषामाहुर्मनीषिणः ॥ ४९॥  
  
कालेनाभ्यासयोगेन विचारेण समेन च ।  
जातेर्वा सात्त्विकत्वेन सात्त्विकेनामलात्मना ॥ ५०॥  
  
सम्यग्ज्ञानवतो ज्ञस्य यथा भूतार्थदर्शिनः ।  
बुद्धिर्भवति चिन्मात्ररूपा द्वैतैक्यवर्जिता ॥ ५१॥  
  
निरावरणविज्ञानमयी चिद्ब्रह्मरूपिणी ।  
संवित्प्रकाशमात्रैकदेहादेहविवर्जिता ॥ ५२॥  
  
सोऽयं पश्यत्यशेषेण यावत्सङ्कल्पमात्रकम् ।  
स्वमात्मकचनं शान्तमनन्यत्परमार्थतः ॥ ५३॥  
  
अस्या इदं हि सङ्कल्पमात्रमेवाखिलं जगत् ।  
यथासङ्कल्पनगरं यथा स्वप्नमहापुरम् ॥ ५४॥  
  
आत्मा स्वसङ्कल्पवरः स्ववदातो यथा यथा ।  
यद्यथा सङ्कल्पयति तथा भवति तस्य तत् ॥ ५५॥  
  
सङ्कल्पनगरे बालः शिलाप्रोड्डयनं यथा ।  
सत्यं वेत्त्यनुभूयाशु स्वविधेयनियन्त्रणम् ॥ ५६॥  
  
स्वसङ्कल्पात्मभूतेऽस्मिन्परमात्मा जगत्त्रये ।  
वरशापादिकं सत्यं वेत्त्यनन्यत्तथात्मनः ॥ ५७॥  
  
स्वसङ्कल्पपुरे तैलं यथा सिद्ध्यति सैकतात् ।  
कल्पनात्सर्गसङ्कल्पैर्वरादीह तथात्मनः ॥ ५८॥  
  
अनिरावरणज्ञप्तेर्यतः शान्ता न भेदधीः ।  
ततः सङ्कल्पनाद्वैताद्वराद्यस्य न सिद्ध्यति ॥ ५९॥  
  
या यथा कलना रूढा तावत्साद्यापि संस्थिता ।  
न परावर्तिता यावद्यत्नात्कल्पनयान्यया ॥ ६०॥  
  
ब्रह्मण्यवयवोन्मुक्ते द्वितैकत्वे तथा स्थिरे ।  
यथा सावयवे तत्त्वे विचित्रावयवक्रमः ॥ ६१॥  
  
श्रीराम उवाच ।  
अनिरावरणाज्ञानात्केवलं धर्मचारिणः ।  
शापादीन्सम्प्रयच्छन्ति यथा ब्रह्मंस्तथा वद ॥ ६२॥  
  
वसिष्ठ उवाच ।  
सङ्कल्पयति यन्नाम सर्गादौ ब्रह्म ब्रह्मणि ।  
तत्तदेवानुभवति यस्मात्तत्तास्ति नेतरत् ॥ ६३॥  
  
ब्रह्म वेत्ति यदात्मानं स ब्रह्मायं प्रजापतिः ।  
स च नो ब्रह्मणो भिन्नं द्रवत्वमिव वारिणः ॥ ६४॥  
  
सङ्कल्पयति यन्नाम प्रथमोऽसौ प्रजापतिः ।  
तत्तदेवाशु भवति तस्येदं कल्पनं जगत् ॥ ६५॥  
  
निराधारं निरालम्बं व्योमात्म व्योम्नि भासते ।  
दुर्दृष्टेरिव केशोण्ड्रं दृष्टमुक्तावलीव च ॥ ६६॥  
  
सङ्कल्पिताः प्रजास्तेन धर्मो दानं तपो गुणाः ।  
वेदाः शास्त्राणि भूतानि पञ्च ज्ञानोपदेशनाः ॥ ६७॥  
  
तपस्विनोऽथ वादैश्च यद्ध्युरविलम्बितम् ।  
यद्यद्वेदविदस्तत्स्यादिति तेनाथ कल्पितम् ॥ ६८॥  
  
इदं चिद्ब्रह्मच्छिद्रं खं वायुश्चेष्टाग्निरुष्णता ।  
द्रवोऽम्भः कठिनं भूमिरिति तेनाथ कल्पिताः ॥ ६९॥  
  
चिद्धातुरीदृशो वासौ यद्यत्खात्मापि चेतति ।  
तत्तथानुभवत्याशु त्वमहं स इवाखिलम् ॥ ७०॥  
  
यद्यथा वेत्ति चिद्व्योम तत्तथा तद्भवत्यलम् ।  
स्वप्ने त्वमहमादीव सदात्माप्यसदात्मकम् ॥ ७१॥  
  
शिलानृतं यथा सत्यं सङ्कल्पनगरे तथा ।  
जगत्सङ्कल्पनगरे सत्यं ब्रह्मण ईप्सितम् ॥ ७२॥  
  
चित्स्वभावेन शुद्धेन यद्बुद्धं यच्च यादृशम् ।  
तदशुद्धोऽन्यथा कर्तुं न शक्तः कीटको यथा ॥ ७३॥  
  
अभ्यस्तं बहुलं संवित्पश्यतीतरदल्पकम् ।  
स्वप्ने जाग्रत्स्वरूपे च वर्तमानेऽखिलं च सत् ॥ ७४॥  
  
सदा चिद्व्योम चिद्व्योम्नि कचदेकमिदं निजम् ।  
द्रष्टृदृश्यात्मकं रूपं पश्यदाभाति नेतरत् ॥ ७५॥  
  
एकं द्रष्टा च दृश्यं च चिन्नभः सर्वगं यतः ।  
तस्माद्यथेष्टं यद्यत्र दृष्टं तत्तत्र सत्सदा ॥ ७६॥  
  
वाय्वङ्गगस्पन्दनवज्जलाङ्गद्रवभाववत् ।  
यथा ब्रह्मणि ब्रह्मत्वं तथाजस्याङ्गगं जगत् ॥ ७७॥  
  
ब्रह्मैवाहं विराडात्मा विराडात्मवपुर्जगत् ।  
भेदो न ब्रह्मजगतोः शून्यत्वाम्बरयोरिव ॥ ७८॥  
  
यथा प्रपाते पयसो विचित्राः कणपङ्क्तयः ।  
विचित्रदेशकालान्ता निपतन्त्युत्पतन्ति च ॥ ७९॥  
  
निपत्त्यैवैकयाऽऽकल्पं मनोबुद्ध्यादिवर्जिताः ।  
आत्मन्येवात्मनो भान्ति तथा या ब्रह्मसंविदः ॥ ८०॥  
  
ताम्भि स्वयं स्वदेहेषु बुद्ध्यादिपरिकल्पनाः ।  
कृत्वोररीकृता सर्गश्रीरद्भिर्द्रवता यथा ॥ ८१॥  
  
तदेवं जगदित्यस्ति दुर्बोधेन मम त्विदम् ।  
अकारणकमद्वैतमजातं कर्म केवलम् ॥ ८२॥  
  
अस्तस्थितिः शरीरेऽस्मिन्यादृग्रूपानुभूयतेः ।  
उपलादौ जडा सत्ता तादृशी परमात्मनः ॥ ८३॥  
  
यथैकस्यां सुनिद्रायां सुषुप्तस्वप्नकौ स्थितौ ।  
तथैते सर्गसंहारभासौ ब्रह्मणि संस्थिते ॥ ८४॥  
  
सुषुप्तस्वप्नयोर्भातः प्रकाशतमसी यथा ।  
एकस्यामेव निद्रायां सर्गासर्गो तथा परे ॥ ८५॥  
  
यथा नरोऽनुभवति निद्रायां दृषदः स्थितिम् ।  
परमात्मानुभवति तथैतज्जडसंस्थितिम् ॥ ८६॥  
  
अङ्गष्ठस्याथवाङ्गुल्या वाताद्यस्पर्शने सति ।  
योऽन्यचित्तस्यानुभवो दृषदादौ स आत्मनः ॥ ८७॥  
  
व्योमोपलजलादीनां यथा देहानुभूतयः ।  
तथास्माकमचित्तानामद्य नानानुभूतयः ॥ ८८॥  
  
काले कल्पेषु भान्त्येता यथाहोरात्रसंविदः ।  
तथाऽसङ्ख्याः परे भान्ति सर्गसंहारसंविदः ॥ ८९॥  
  
आलोकरूपमननानुभवैषणेच्छा  
     मुक्तात्मनि स्फुरति वारिघने स्वभावात् ।  
आवर्तवीचिवलयादि यथा तथायं  
     शान्ते परे स्फुरति संहृतिसर्गपूगः ॥ ९० ।  
इत्यार्षे श्रीवासिष्ठमहारामायणे वाल्मिकीये  
मोक्ष-निर्वाण उत्तरार्धे ब्रह्मगीतासु  
सर्वं खल्विदं ब्रह्मेतिप्रतिपादनयोगोपदेशो  
नाम षडशीत्यधिकशततमः ॥ १८६॥ -१४-  
  
  
Encoded and proofread by Sunder Hattangadi sunderh@hotmail.com  
  
