---
Category: gItA, giitaa
Description-comments: From Skanda Purana, Yajnavaibhava Khanda
File name: sUtagItA.itx
Indexextra: (sUta saMhitA skandapurANa (scanned))
Language: Sanskrit
Latest update: Feb. 28, 2013
Location: doc_giitaa
Proofread by: Sunder Hattangadi sunder at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: giitaa
Text title: sUtagItA
Transliterated by: Sunder Hattangadi sunder at hotmail.com
engtitle: sUtagItA
itxtitle: sUtagItA
title: सूतगीता

---
  
 सूतगीता   
  
श्रीमत्सूतसंहितायां । चतुर्थस्य यज्ञवैभवखण्डस्योपरिभागे  
सूतगीताप्रारम्भः ।  
प्रथमोऽध्यायः ।  १.  सूतगीतिः ।  १-२८  
द्वितीयोऽध्यायः ।  २.  आत्मना सृष्टिकथनम् ।  १-८०  
तृतीयोऽध्यायः । ३.  सामान्यसृष्टिकथनम् ।  १-६५  
चतुर्थोऽध्यायः । ४.  विशेषसृष्टिकथनम् ।  १-४९  
पञ्चमोऽध्यायः । ५.  आत्मस्वरूपकथनम् ।  १-७४  
षष्ठोऽध्यायः ।  ६.  सर्वशास्त्रार्थसङ्ग्रहवर्णनम् ।  १-३७  
सप्तमोऽध्यायः ।   ७.  रहस्यविचारः ।   १-३४  
अष्टमोऽध्यायः ।   ८.  सर्ववेदान्तसङ्ग्रहः ॥   १-९१  
 Total chapters    8  versess  458   
  
  
  
         अथ प्रथमोऽध्यायः ।  
         १.  सूतगीतिः ।  
ऐश्वरं परमानन्दमनन्तं सत्यचिद्घनम् ।  
आत्मत्वेनैव पश्यन्तं निस्तरङ्गसमुद्रवत् ॥ १॥  
  
निर्विकल्पं सुसम्पूर्णं सुप्रसन्नं शुचिस्मितम् ।  
भासयन्तं जगद्भासा भानुमन्तमिवापरम् ॥ २॥  
  
प्रणम्य मुनयः सूतं दण्डवत्पृथिवीतले ।  
कृतञ्जलिपुटा भूत्वा तुष्टुवुः परया मुदा ॥ ३॥  
  
नमस्ते भगवन् शम्भुप्रसादावाप्तवेदन ।  
नमस्ते भगवन् शम्भुचरणाम्भोजवल्लभ ॥ ४॥  
  
नमस्ते शम्भुभक्तानामग्रगण्य समाहित ।  
नमस्ते शम्भुभक्तानामतीव हितबोधक ॥ ५॥  
  
नमस्ते वेदवेदान्तपद्मखण्डदिवाकर ।  
व्यासविज्ञानदीपस्य वर्तिभूताय ते नमः ॥ ६॥  
  
पुराणमुक्तामालायाः सूत्रभूताय ते नमः ।  
अस्माकं भववृक्षस्य कुठाराय नमोऽस्तु ते ॥ ७॥  
  
कृपासागर सर्वेषां हितप्रद नमोऽस्तु ते ।  
नमोऽविज्ञातदोषाय नमो ज्ञानगुणाय ते ॥ ८॥  
  
मातृभूताय मर्त्यानां व्यासशिष्याय ते नमः ।  
धर्मिष्ठाय नमस्तुभ्यं ब्रह्मनिष्ठाय ते नमः ॥ ९॥  
  
समाय सर्वजन्तूनां सारभूताय ते नमः ।  
साक्षात्सत्यपराणां तु सत्यभूताय ते नमः ॥ १०॥  
  
नमो नमो नमस्तुभ्यं पुनर्भूयो नमो नमः ।  
अस्माकं गुरवे साक्षान्नमः स्वात्मप्रदायिने ॥ ११॥  
  
एवं गोत्रर्षयः स्तुत्वा सूतं सर्वहितप्रदम् ।  
प्रश्नं प्रचक्रिरे सर्वे सर्वलोकहितैषिणः ॥ १२॥  
  
सोऽपि सूतः स्वतः सिद्धः स्वरूपानुभवात्परात् ।  
उत्थाय स्वगुरुं व्यासं दध्यौ सर्वहिते रतम् ॥ १३॥  
  
अस्मिन्नवसरे व्यासः साक्षात्सत्यवतीसुतः ।  
भस्मोद्धूलितसर्वाङ्गस्त्रिपुण्ड्राङ्कितमस्तकः ॥ १४॥  
  
कृष्णाजिनी सोत्तरीय आषाढेन विराजितः ।  
रुद्राक्षमालाभरणस्तत्रैवाविरभूत्स्वयम् ॥ १५॥  
  
तं दृष्ट्वा देशिकेन्द्राणां देशिकं करुणाकरम् ।  
सूतः सत्यवतीसूनुं स्वशिष्यैः सह सत्तमैः ॥ १६॥  
  
प्रणम्य दण्डवद्भूमौ प्रसन्नेन्द्रियमानसः ।  
यथार्हं पूजयामास दत्त्वा चाऽऽसनमुत्तमम् ॥ १७॥  
  
भद्रमस्तु सुसम्पूर्णं सूत शिष्य ममाऽऽस्तिक ।  
तवैषामपि किं कार्यं मया तद्ब्रूहि मेऽनघ ॥ १९॥  
  
एवं व्यासवचः श्रुत्वा सूतः पौराणिकोत्तमः ।  
उवाच मधुरं वाक्यं लोकानां हितमुत्तमम् ॥ २०॥  
  
सूत उवाच -  
इमे हि मुनयः शुद्धाः सत्यधर्मपरायणाः ।  
मद्गीताश्रवणे चैषामस्ति श्रद्धा महत्तरा ॥ २१॥  
  
भवत्प्रसादे सत्येव शक्यते सा विभाषितुम् ।  
यदि प्रसन्नो भगवन् वदेत्याज्ञापयाद्य माम् ॥ २२॥  
  
इति सूतवचः श्रुत्वा भगवान् करुणानिधिः ।  
त्वदीयामद्य तां गीतां वदैषामर्थिनां शुभाम् ॥ २३॥  
  
इत्युक्त्वा शिष्यमालिङ्ग्य हृदयं तस्य संस्पृशन् ।  
साम्बं सर्वेश्वरं ध्यात्वा निरीक्ष्यैनं कृपाबलात् ॥ २४॥  
  
स्थापयित्वा महादेवं हृदये तस्य सुस्थिरम् ।  
तस्य मूर्धानमाघ्राय भगवानगमद्गुरुः ॥ २५॥  
  
सोऽपि सूतः पुनः साम्बं ध्यात्वा देवं त्र्यम्बकम् ।  
प्रणम्य दण्डवद्भूमौ स्मृत्वा व्यासं च सद्गुरुम् ॥ २६॥  
  
कृताञ्जलिपुटो भूत्वा मन्त्रमाद्यं षडक्षरम् ।  
जपित्वा श्रद्धया सार्धं निरीक्ष्य मुनिपुङ्गवन् ॥ २७॥  
  
कृतप्रणामो मुनिभिः स्वगीतामतिनिर्मलाम् ।  
वक्तुमारभते सूत सर्वलोकहिते रतः ॥ २८॥  
  
॥ इति श्रीसूतसंहितायां यज्ञवैभवखण्डस्योपरिभागे  
सूतगीतायां सूतगीतिर्नाम प्रथमोऽध्यायः ॥  १ ॥  
  
  
  
            अथ  द्वितीयोऽध्यायः ॥  
  
         २.  आत्मना सृष्टिकथनम् ।  
सूत उवाच -  
श्रुणुत ब्रह्मविच्छ्रेष्ठा भाग्यवन्तः समाहिताः ।  
वक्ष्यामि परमं गुह्यं विज्ञानं वेदसम्मतम् ॥ १॥  
  
अस्ति कश्चित्स्वत सिद्धः सत्यज्ञानसुखाद्वयः ।  
विश्वस्य जगतः कर्ता पशुपाशविलक्षणः ॥ २॥  
  
आकाशादीनि भूतानि पञ्च तेषां प्रकीर्तिताः ।  
गुणाः शब्दादयः पञ्च पञ्च कर्मेन्द्रियाणि च ॥ ३॥  
  
ज्ञानेन्द्रियाणि पञ्चैव प्राणाद्या दश वायवः ।  
मनो बुद्धिरहङ्कारश्चित्तं चेति चतुष्टयम् ॥ ४॥  
  
तेषां कारणभूतैकाऽविद्या षट्त्रिंशकः पशुः ।  
विश्वस्य जगतः कर्ता पशोरन्यः परः शिवः ॥ ५॥  
  
आत्मानः पशवः सर्वे प्रोक्ता अज्ञानिनः सदा ।  
अज्ञानमात्मनामेषामनाद्येव स्वभावतः ॥ ६॥  
  
संसारबीजमज्ञानं संसार्यज्ञः पुमान्यतः ।  
ज्ञानात्तस्य निवृत्तिः स्यात्प्रकाशात्तमसो यथा ॥ ७॥  
  
अज्ञानाकारभेदेनाविद्याख्येनैव केवलम् ।  
पशूनामात्मनां भेदः कल्पितो न स्वभावतः ॥ ८॥  
  
अज्ञानाकारभेदेन मायाख्येनैव केवलम् ।  
विभागः कल्पितो विप्राः परमातत्वलक्षणः ॥ ९॥  
  
घटाकाशमहाकाशविभागः कल्पितो यथा ।  
तथैव कल्पितो भेदो जीवात्मपरमात्मनोः ॥ १०॥  
  
यथा जीवबहुत्वं तु कल्पितं मुनिपुङ्गवाः ।  
तथा परबहुत्वं च कल्पितं न स्वभावतः ॥ १०॥  
  
यथोच्चावचभावस्तु जीवभेदे तु कल्पितः ।  
तथोच्चावचभावश्च परभेदे च कल्पितः ॥ १२॥  
  
देहेन्द्रियादिसङ्घातवासनाभेदभेदिता ।  
अविद्या जीवभेदस्य हेतुर्नान्यः प्रकीर्तितः ॥ १३॥  
  
गुणानां वासनाभेदभेदिता या द्विजर्षभाः ।  
माया सा परभेदस्य हेतुर्नान्यः प्रकीर्तितः ॥ १४॥  
  
यस्य मायागतं सत्त्वं शरीरं स्यात्तमोगुणः ।  
संहाराय त्रिमूर्तीनां स रुद्रः स्यान्न चापरः ॥ १५॥  
  
तथा यस्य तमः साक्षाच्छरीरं सात्त्विको गुणः ।  
पालनाय त्रिमूर्तीनां स विष्णुः स्यान्न चापरः ॥ १६॥  
  
रजो यस्य शरीरं स्यात्तदेवोत्पादनाय च ।  
त्रिमूर्तीनां स वै ब्रह्मा भवेद्विप्रा न चापरः ॥ १७॥  
  
रुद्रस्य विग्रहं शुक्लं कृष्णं विष्णोश्च विग्रहम् ।  
ब्रह्मणो विग्रहं रक्तं चिन्तयेद्भुक्तिमुक्तये ॥ १८॥  
  
शौक्ल्यं सत्त्वगुणाज्जातं रागो जातो रजोगुणात् ।  
कार्ष्ण्यं तमोगुणाज्जातमिति विद्यात्समासतः ॥ १९॥  
  
परतत्त्वैकताबुद्ध्या ब्रह्माणं विष्णुमीश्वरम् ।  
परतत्त्वतया वेदा वदन्ति स्मृतयोऽपि च ॥ २०॥  
  
पुराणानि समस्तानि भारतप्रमुखान्यपि ।  
परतत्त्वैकताबुद्ध्या तात्पर्यं प्रवदन्ति च ॥ २१॥  
  
ब्रह्मविष्ण्वादिरूपेण केवलं मुनिपुङ्गवाः ।  
ब्रह्मविष्ण्वादयस्त्वेव न परं तत्त्वमास्तिकाः ॥ २२॥  
  
तथाऽपि रुद्रः सर्वेषामुत्कृष्टः परिकीर्तितः ।  
स्वशरीरतया यस्मान्मनुते सत्त्वमुत्तमम् ॥ २३॥  
  
रजसस्तमसः सत्त्वमुत्कृष्टं हि द्विजोत्तमाः ।  
सत्त्वात्सुखं च ज्ञानं च यत्किञ्चिदपरं परम् ॥ २४॥  
  
परतत्त्वप्रकाशस्तु रुद्र्स्यैव महत्तरः ।  
ब्रह्मविष्ण्वादिदेवानां न तथा मुनिपुङ्गवाः ॥ २५॥  
  
परतत्त्वतया रुद्रः स्वात्मानं मनुते भृशम् ।  
परतत्त्वप्रकाशेन न तथा देवतान्तरम् ॥ २६॥  
  
हरिब्रह्मादिरूपेण स्वात्मानं मनुते भृशम् ।  
हरिब्रह्मादयो देवा न तथा रुद्रमास्तिकाः ॥ २७॥  
  
रुद्रः कथञ्चित्कार्यार्थं मनुते रुद्ररूपतः ।  
न तथा देवताः सर्वा ब्रह्मस्फूर्त्यल्पताबलात् ॥ २८॥  
  
ब्रह्मविष्ण्वादयो देवाः स्वात्मानं मन्वतेऽञ्जसा ।  
न कश्चित्तत्त्वरूपेण न तथा रुद्र आस्तिकाः ॥ २९॥  
  
ब्रह्मविष्ण्वादयो देवाः स्वात्मानं मन्वतेऽञ्जसा ।  
कथञ्चित्तत्त्वरूपेण न तथा रुद्र आस्तिकाः ॥ ३०॥  
  
तत्त्वबुद्धिः स्वतःसिद्धा रुद्रस्यास्य तपोधनाः ।  
हरिब्रह्मादिबुद्धिस्तु तेषां स्वाभाविकी मता ॥ ३१॥  
  
हरिब्रह्मादिदेवान्ये पूजयन्ति यथाबलम् ।  
अचिरान्न परप्राप्तिस्तेषामस्ति क्रमेण हि ॥ ३२॥  
  
रुद्रं ये वेदविच्छ्रेष्ठाः पूजयन्ति यथाबलम् ।  
तेषामस्ति परप्राप्तिरचिरान्न क्रमेण तु ॥ ३३॥  
  
रुद्राकारतया रुद्रो वरिष्ठो देवतान्तरात् ।  
इति निश्चयबुद्धिस्तु नराणां मुक्तिदायिनी ॥ ३४॥  
  
गुणाभिमानिनो रुद्राद्धरिब्रह्मादिदेवताः ।  
वरिष्ठा इति बुद्धिस्तु सत्यं संसारकारणम् ॥ ३५॥  
  
परतत्त्वादपि श्रेष्ठो रुद्रो विष्णुः पितामहः ।  
इति निश्चयबुद्धिस्तु सत्यं संसारकारणम् ॥ ३६॥  
  
रुद्रो विष्णुः प्रजानाथः स्वराट्सम्राट्पुरन्दरः ।  
परतत्त्वमिति ज्ञानं नराणां मुक्तिकारणम् ॥ ३७॥  
  
अमात्ये राजबुद्धिस्तु न दोषाय फलाय हि ।  
तस्माद्ब्रह्ममतिर्मुख्या सर्वत्र न हि संशयः ॥ ३८॥  
  
तथाऽपि रुद्रे विप्रेन्द्राः परतत्त्वमतिर्भृशम् ।  
वरिष्ठा न तथाऽन्येषु परस्फूर्त्यल्पताबलात् ॥ ३९॥  
  
अस्ति रुद्रस्य विप्रेन्द्रा अन्तः सत्त्वं बहिस्तमः ।  
विष्णोरन्तस्तमः सत्त्वं बहिरस्ति रजोगुणः ॥ ४०॥  
  
अन्तर्बहिश्च विप्रेन्द्रा अस्ति तस्य प्रजापतेः ।  
अतोऽपेक्ष्य गुणं सत्त्वं मनुष्या विवदन्ति च ॥ ४१॥  
  
हरिः श्रेष्ठो हरः श्रेष्ठ इत्यहो मोहवैभवम् ।  
सत्त्वाभावात्प्रजानाथं वरिष्ठं नैव मन्वते ॥ ४२॥  
  
अनेकजन्मसिद्धानां श्रौतस्मार्तानुवर्तिनाम् ।  
हरः श्रेष्ठो हरेः साक्षादिति बुद्धिः प्रजायते ॥ ४३॥  
  
महापापवतां नॄणां हरिः श्रेष्ठो हरादिति ।  
बुद्धिर्विजायते तेषां सदा संसार एव हि ॥ ४४॥  
  
निर्विकल्पे परे तत्त्वे श्रद्धा येषां विजायते ।  
अयत्नसिद्धा परमा मुक्तिस्तेषां न संशयः ॥ ४५॥  
  
निर्विकल्पं परं तत्त्वं नाम साक्षाच्छिवः परः ।  
सोऽयं साम्बस्त्रिनेत्रश्च चन्द्रार्धकृतशेखरः ॥ ४६॥  
  
स्वात्मतत्त्वसुखस्फूर्तिप्रमोदात्ताण्डवप्रियः ।  
रुद्रविष्णुप्रजानाथैरुपास्यो गुणमूर्तिभिः ॥ ४७॥  
  
ईदृशी परमा मूर्तिर्यस्यासाधारणी सदा ।  
तद्धि साक्षात्परं तत्त्वं नान्यत्सत्यं मयोदितम् ॥ ४८॥  
  
विष्णुं ब्रह्माणमन्यं वा स्वमोहान्मन्वते परम् ।  
न तेषां मुक्तिरेषाऽस्ति ततस्ते न परं पदम् ॥ ४९॥  
  
तस्मादेषा परा मूर्तिर्यस्यासाधारणी भवेत् ।  
स शिवः सच्चिदानन्दः साक्षात्तत्त्वं न चापरः ॥ ५०॥  
  
ब्रह्मा विष्णुश्च रुद्रश्च विभक्ता अपि पण्डिताः ।  
परमात्मविभागस्था न जीवव्यूहसंस्थिताः ॥ ५१॥  
  
अविद्योपाधिको जीवो न मायोपाधिकः खलु ।  
मायोपाधिकचैतन्यं परमात्मा हि नापरम् ॥ ५२॥  
  
मायाकार्यगुणच्छन्ना ब्रह्मविष्णुमहेश्वराः ।  
मायोपाधिपरव्यूहा न जीवव्यूहसंस्थिताः ॥ ५३॥  
  
परमात्मविभागत्वं ब्रह्मादीनां द्विजर्षभाः ।  
समानमपि रुद्रस्तु वरिष्ठो नात्र संशयः ॥ ५४॥  
  
ब्रह्मा विष्णुश्च रुद्रस्य स्वासाधारणरूपतः ।  
स्वविभूत्यात्मना चापि कुर्वाते एव सेवनम् ॥ ५५॥  
  
रुद्र स्वेनैव रूपेण विष्णोश्च ब्रह्मणस्तथा ।  
सेवनं नैव कुरुते विभूतेर्वा द्वयोरपि ॥ ५६॥  
  
केवलं कृपया रुद्रो लोकानां हितकाम्यया ।  
स्वविभूत्यात्मना विष्णोर्ब्रह्मणश्चापरस्य च ॥ ५७॥  
  
करोति सेवां हे विप्राः कदाचित्सत्यमीरितम् ।  
न तथा ब्रह्मणा विष्णुर्न ब्रह्मा न पुरन्दरः ॥ ५८॥  
  
एतावन्मात्रमालम्ब्य रुद्रं विष्णुं प्रजापतिम् ।  
मन्वते हि समं मर्त्या मायया परिमोहिताः ॥ ५९॥  
  
केचिदेषां महायासात्साम्यं वाञ्छन्ति मोहिताः ।  
हरेरजस्य चोत्कर्षं हराद्वाञ्छन्ति केचन ॥ ६०॥  
  
रुद्रेण साम्यमन्येषां वाञ्छन्ति च विमोहिताः ।  
ते महापातकैर्युक्ता यास्यन्ति नरकार्णवम् ॥ ६१॥  
  
रुद्रादुत्कर्षमन्येषां ये वाञ्छन्ति मोहिताः ।  
पच्यन्ते नरके तीव्रे सदा ते न हि संशयः ॥ ६२॥  
  
केचिदद्वैतमाश्रित्य बैडालव्रतिका नराः ।  
साम्यं रुद्रेण सर्वेषां प्रवदन्ति विमोहिताः ॥ ६३॥  
  
देहाकारेण चैकत्वे सत्यपि द्विजपुङ्गवाः ।  
शिरसा पादयोः साम्यं सर्वथा नास्ति हि द्विजाः ॥ ६४॥  
  
यथाऽऽस्यापानयोः साम्यं छिद्रतोऽपि न विद्यते ।  
तथैकत्वेऽपि सर्वेषां रुद्रसाम्यं न विद्यते ॥ ६५॥  
  
विष्णुप्रजापतीन्द्राणामुत्कर्षं शङ्करादपि ।  
प्रवदन्तीव वाक्यानि श्रौतानि प्रतिभान्ति च ॥ ६६॥  
  
पौराणिकानि वाक्यानि स्मार्तानि प्रतिभान्ति च ।  
तानि तत्त्वात्मना तेषामुत्कर्षं प्रवदन्ति हि ॥ ६७॥  
  
विष्णुप्रजापतीन्द्रेभ्यो रुद्रस्योत्कर्षमास्तिकाः ।  
वदन्ति यानि वाक्यानि तानि सर्वाणि हे द्विजाः ॥ ६८॥  
  
प्रवदन्ति स्वरूपेण तथा तत्त्वात्मनाऽपि च ।  
नैवं विष्ण्वादिदेवानामिति तत्त्वव्यवस्थितिः ॥ ६९॥  
  
बहुनोक्तेन किं जीवास्त्रिमूर्तीनां विभूतयः ।  
वरिष्ठा हि विभूतिभ्यस्ते वरिष्ठा न संशयः ॥ ७०॥  
  
तेषु रुद्रो वरिष्ठश्च ततो मायी परः शिवः ।  
मायाविशिष्टात्सर्वज्ञः साम्बः सत्यादिलक्षणः ॥ ७१॥  
  
वरिष्ठो मुनयः साक्षाच्छिवो नात्र विचारणा ।  
शिवाद्वरिष्ठो नैवास्ति मया सत्यमुदीरितम् ॥ ७२॥  
  
शिवस्वरूपमालोड्य प्रवदामि समासतः ।  
शिवादन्यतया भातं शिव एव न संशयः ॥ ७३॥  
  
शिवादन्यतया भातं शिवं यो वेद वेदतः ।  
स वेद परमं तत्त्वं नास्ति संशयकारणम् ॥ ७४॥  
  
यः शिवः सकलं साक्षाद्वेद वेदान्तवाक्यतः ।  
स मुक्तो नात्र सन्देहः सत्यमेव मयोदितम् ॥ ७५॥  
  
भासमानमिदं सर्वं भानमेवेति वेद यः ।  
स भानरूपं देवेशं याति नात्र विचारणा ॥ ७६॥  
  
प्रतीतमखिलं शम्भुं तर्कतश्च प्रमाणतः ।  
स्वानुभूत्या च यो वेद स एव परमार्थवित् ॥ ७७॥  
  
जगद्रूपतया पश्यन्नपि नैव प्रपश्यति ।  
प्रतीतमखिलं ब्रह्म सम्पश्यन्न हि संशयः ॥ ७८॥  
  
प्रतीतमप्रतीतं च सदसच्च परः शिवः ।  
इति वेदान्तवाक्यानां निष्ठाकाष्ठा सुदुर्लभा ॥ ७९॥  
  
इति सकलं कृपया मयोदितं वः  
       श्रुतिवचस कथितं यथा तथैव ।  
यदि हृदये निहितं समस्तमेत-  
       त्परमगतिर्भवतामिहैव सिद्धा ॥ ८०॥  
  
॥ इति श्रीसूतसंहितायां यज्ञवैभवखण्डस्योपरिभागे  
सूतगीतायां आत्मना सृष्टिकथनं नाम द्वितीयोऽध्यायः ॥  २॥  
  
  
  
            अथ तृतीयोऽध्यायः ।  
       ३. सामान्यसृष्टिकथनम् ।  
सूत उवाच -  
शिवात्सत्यपरानन्दप्रकाशैकस्वलक्षणात् ।  
आविर्भूतमिदं सर्वं चेतनाचेतनात्मकम् ॥ १॥  
  
अद्वितीयोऽविकारी च निर्मलः स शिवः परः ।  
तथाऽपि सृजति प्राज्ञाः सर्वमेतच्चराचरम् ॥ २॥  
  
मणिमन्रौषधादीनां स्वभावोऽपि न शक्यते ।  
किमु वक्तव्यमाश्चर्यं विभोरस्य परात्मनः ॥ ३॥  
  
श्रुतिः सनातनी साध्वी सर्वमानोत्तमोत्तमा ।  
प्राह चाद्वैतनैर्मल्यं निर्विकारत्वमात्मनः ॥ ४॥  
  
सर्गस्थित्यन्तमप्याह चेतनाचेतनस्य च ।  
अतीन्द्रियार्थविज्ञाने मानं नः श्रुतिरेव हि ॥ ५॥  
  
श्रुत्यैकगम्ये सूक्ष्मार्थे स तर्कः किं करिष्यति ।  
मानानुग्राहकस्तर्को न स्वतन्त्रः कदाचन ॥ ६॥  
  
श्रुतिः सनातनी शम्भोरभिव्यक्ता न संशयः ।  
शङ्करेण प्रणीतेति प्रवदन्त्यपरे जनाः ॥ ७॥  
  
यदा साऽनादिभूतैव तदा मानमतीव सा ।  
स्वतश्च परतो दोषो नास्ति यस्माद्द्विजर्षभाः ॥ ८॥  
  
स्वतो दोषो न वेदस्य विद्यते सूक्ष्मदर्शने ।  
अस्ति चेद्व्यवहारस्य लोप एव प्रसज्यते ॥ ९॥  
  
परतश्च न दोषोऽस्ति परस्याभावतो द्विजाः ।  
स्वतो दुष्टोऽपि शब्दस्तु मानमेवाऽऽप्तसङ्गमात् ॥ १०॥  
  
इति वार्ताऽपि वार्तैव मुनीन्द्राः सूक्ष्मदर्शने ।  
स्वतो दुष्टः कथं मानं भवत्यन्यस्य सङ्गमात् ॥ ११॥  
  
यत्सम्बन्धेन यो भावो यस्य प्राज्ञाः प्रसिद्ध्यति ।  
स तस्य भ्रान्तिरेव स्यान्न स्वभावः कथञ्चन ॥ १२॥  
  
जपाकुसुमलौहित्यं विभाति स्फटिके भृशम् ।  
तथाऽपि तस्य लौहित्यं भ्रान्तिरेव न वास्तवम् ॥ १३॥  
  
वह्निपाकजलौहित्यमिष्टकायां न वास्तवम् ।  
लौहित्यं तैजसांशस्तु नेष्टकाया निरूपणे ॥ १४॥  
  
अन्यत्रान्यस्य धर्मस्तु प्रतीतो विभ्रमो मतः ।  
आप्तापेक्षी तु शब्दस्तु प्रामाण्याय न सर्वथा ॥ १५॥  
  
अनाप्तयोगाच्छब्दस्य प्रामाण्यं मुनिपुङ्गवाः ।  
स्वतःसिद्धं तिरोभूतं स्वनाशाय हि केवलम् ॥ १६॥  
  
यदा सा शङ्कएरेणोक्ता तदाऽपि श्रुतिरास्तिकाः ।  
प्रमाणं सुतरामाप्ततम एव महेश्वरः ॥ १७॥  
  
सर्वदोषविहीनस्य महाकारुणिकस्य च ।  
सर्वज्ञस्यैव शुद्धस्य कथं दोषः प्रकल्प्यते ॥ १८॥  
  
सर्वदोषविशिष्टस्य निर्घृणस्य दुरात्मनः ।  
अल्पज्ञस्य च जीवस्य दृष्टाऽनाप्तिर्हि सत्तमाः ॥ १९॥  
  
यस्य स्मरणमात्रेण समलो निर्मलो भवेत् ।  
ब्रूत सत्यतपोनिष्ठाः कथं स मलिनो भवेत् ॥ २०॥  
  
अतः पक्षद्वयेनापि वेदो मानं न संशयः ।  
वेदोऽनादिः शिवस्तस्य व्यञ्जकः परमार्थतः ॥ २१॥  
  
अभिव्यक्तिमपेक्ष्यैव प्रणेतेत्युच्यते शिवः ।  
तस्माद्वेदोपदिष्टार्थो यथार्थो नात्र संशयः ॥ २२॥  
  
इह तावन्मया प्रोक्तमद्वितीयः परः शिवः ।  
तथाऽपि तेन सकलं निर्मितं तत्स एव हि ॥ २३॥  
  
चित्स्वरूपः शिवश्चेत्यं जगत्सर्वं चराचरम् ।  
तथा सति विरुद्धं तज्जगच्छम्भुः कथं भवेत् ॥ २४॥  
  
इत्येवमादिचोद्यस्य द्विजेन्द्रा नास्ति सम्भवः ।  
यत्र वेदविरोधः स्यात्तत्र चोद्यस्य सम्भवः ॥ २५॥  
  
चोदनालक्षणे धर्मे न यथा चोद्यसम्भवः ।  
तथा न चोदनागम्ये शिवे चोद्यस्य सम्भवः ॥ २६॥  
  
बाध्यबाधकभावस्तु व्याधिभेषजयोर्यथा ।  
शास्त्रेण गम्यते तद्वदयमर्थोऽपि नान्यतः ॥ २७॥  
  
ईश्वरस्य स्वरूपे च जगत्सर्गादिषु द्विजाः ।  
अतीन्द्रियार्थेष्वन्येषु मानं नः श्रुतिरेव हि ॥ २८॥  
  
अथवा देवदेवस्य सर्वदुर्घटकारिणी ।  
शक्तिरस्ति तया सर्वं घटते माययाऽनघाः ॥ २९॥  
  
प्रतीतिसिद्धा सा माया तत्त्वतोऽत्र न संशयः ।  
तया दुर्घटकारिण्या सर्वं तस्योपपद्यते ॥ ३०॥  
  
सा तिष्ठतु महामाया सर्वदुर्घटकारिणी ।  
वेदमानेन संसिद्धं सर्वं तद्ग्राह्यमेव हि ॥ ३१॥  
  
चोद्यानर्हे तु वेदार्थे चोद्यं कुर्वन् पतत्यधः ।  
अतः सर्वं परित्यज्य वेदमेकं समाश्रयेत् ॥ ३२॥  
  
रूपावलोकने चक्षुर्यथाऽसाधारणं भवेत् ।  
तथा धर्मादिविज्ञाने वेदोऽसाधारणः परः ॥ ३३॥  
  
रूपावलोकनस्येदं यथा घ्राणं न कारणम् ।  
तथा धर्मादिबुद्धेस्तु द्विजास्तर्को न कारणम् ॥ ३४॥  
  
तस्माद्वेदोदितेनैव प्रकारेण महेश्वरः ।  
अद्वितीयः स्वयं शुद्धस्तथाऽपीदं जगत्ततः ॥ ३५॥  
  
आविर्भूतं तिरोभूतं स एव सकलं जगत् ।  
वैभवं तस्य विज्ञातुं न शक्यं भाषितुं मया ॥ ३६॥  
  
स एव साहसी साक्षात्सर्वरूपतया स्थितः ।  
परिज्ञातुं च वक्तुं च समर्थो नापरः पुमान् ॥ ३७॥  
  
यथाऽयः पावकेनेद्धं भातीव दहतीव च ।  
तथा वेदः शिवेनेद्धः सर्वं वक्तीव भासते ॥ ३८॥  
  
अयोऽवयवसङ्क्रान्तो यथा दहति पावकः ।  
तथा वेदेषु सङ्क्रान्तः शिवः सर्वार्थसाधकः ॥ ३९॥  
  
तथाऽपि वेदरहितः स्वयं धर्मादिवस्तुनि ।  
न प्रमाणं विना तेन वेदोऽपि द्विजपुङ्गवाः ॥ ४० ॥  
  
तस्माद्वेदो महेशेद्धः प्रमाणं सर्ववस्तुनि ।  
अन्यथा न जडः शब्दोऽतीन्द्रियार्थस्य साधकः ॥ ४१॥  
  
मेरुपार्श्वे तपस्तप्त्वा दृष्ट्वा शम्भुं जगद्गुरुम् ।  
अयमर्थो मया ज्ञातस्ततस्तस्य प्रसादतः ॥ ४२॥  
  
तदाज्ञयैव विप्रेन्द्राः संहितेयं मयोदिता ।  
अहं क्षुद्रोऽपि युष्माकं महतामपि देशिकः ॥ ४३॥  
  
अभवं सा शिवस्याऽऽज्ञा लङ्घनीया न केनचित् ।  
शिवस्याऽऽज्ञाबलाद्विष्णुर्जायते म्रियतेऽपि च ॥ ४४॥  
  
ब्रह्मा सर्वजगत्कर्ता विराट्सम्राट्स्वराडपि ।  
खरोष्ट्रतरवः क्षुद्रा ब्रह्मविष्ण्वादयोऽभवन् ॥ ४५॥  
  
तस्माद् गुरुत्वं मे विप्रा युज्यते न हि संशयः ।  
शिष्यत्वं चापि युष्माकं स्वतन्त्रः खलु शङ्करः ॥ ४६॥  
  
महादेवस्य भक्ताश्च तद्भक्ता अपि देहिनः ।  
स्वतन्त्रा वेदविच्छ्रेष्ठाः किं पुनः स महेश्वरः ॥ ४७॥  
  
स्वातन्त्र्याद्धि शिवेनैव विषं भुक्तं विनाऽमृतम् ।  
ब्रह्मणश्च शिरश्छिन्नं विष्णोरपि तथैव च ॥ ४८॥  
  
स्वातन्त्र्याद्धि कृतं तेन मुनीन्द्रा ब्रह्मवादिनः ।  
तत्प्रसादान्मया सर्वं विदितं करबिल्ववत् ॥ ४९॥  
  
प्रसादबलतः साक्षात्सत्यार्थः कथितो मया ।  
प्रसादेन विना वक्तुं को वा शक्तो मुनीश्वराः ॥ ५०॥  
  
तस्मात्सर्वं परित्यज्य श्रद्धया परया सह ।  
मदुक्तं परमाद्वैतं विद्याद्वेदोदितं बुधः ॥ ५१॥  
  
विज्ञानेन विनाऽन्येन नास्ति मुक्तिर्न संशयः ।  
अतो यूयमपि प्राज्ञा भवताद्वैतवादिनः ॥ ५२॥  
  
परमाद्वैतविज्ञानं सिद्धं स्वानुभवेन च ।  
श्रुतिस्मृतिपुराणाद्यैस्तर्कैर्वेदानुसारिभिः ॥ ५३॥  
  
परमाद्वैतविज्ञानमेव ग्राह्यं यथास्थितम् ।  
नान्यतर्कैश्च हन्तव्यमिदमाम्नायवाक्यजम् ॥ ५४॥  
  
विनैव परमाद्वैतं भेदं केचन मोहिताः ।  
कल्पयन्ति तदा शम्भुः सद्वितीयो भविष्यति ॥ ५५॥  
  
आम्नायार्थं महाद्वैतं नैव जानन्ति ये जनाः ।  
वेदसिद्धं महाद्वैतं को वा विज्ञातुमर्हति ॥ ५६॥  
  
भिन्नाभिन्नतया देवं परमाद्वैतलक्षणम् ।  
कल्पयन्ति महामोहात्केचित्तच्च न सङ्गतम् ॥ ५७॥  
  
भेदाभेदेऽपि भेदांशो मिथ्या भवति सत्तमाः ।  
भेदानिरूपणादेव धर्म्यादेरनिरूपणात् ॥ ५८॥  
  
तस्मान्नास्तीश्वरादन्यत्किञ्चिदप्यास्तिकोत्तमाः ।  
द्वितीयाद्वै भयं जन्तोर्भवतीत्याह हि श्रुतिः ॥ ५९॥  
  
को मोहस्तत्र कः शोक एकत्वमनुपश्यतः ।  
इति चाऽऽह हि सा साध्वी श्रुतिरद्वैतमास्तिकाः ॥ ६०॥  
  
एकत्वमेव वाक्यार्थो नापरः परमास्तिकाः ।  
स्तुतिनिन्दे विरुध्येते भेदो यदि विवक्षितः ॥ ६१॥  
  
अतीव शुद्धचित्तानां केवलं करुणाबलात् ।  
परमाद्वैतमाम्नायात्प्रभाति श्रद्धया सह ॥ ६२॥  
  
शिवभट्टारकस्यैव प्रसादे पुष्कले सति ।  
परमाद्वैतमाभाति यथावन्नान्यहेतुना ॥ ६३॥  
  
न भाति परमाद्वैतं प्रसादरहितस्य तु ।  
दुर्लभः खलु देवस्य प्रसादः परमास्तिकाः ॥ ६४॥  
  
अतश्च वेदोदितवर्त्मनैव  
       विहाय वादान्तरजन्मबुद्धिम् ।  
विमुक्तिकामः परमाद्वितीयं  
       समाश्रयेदेव शिवस्वरूपम् ॥ ६५॥  
  
॥ इति श्रीसूतसंहितायां यज्ञवैभवखण्डस्योपरिभागे  
सूतगीतायां सामान्यसृष्टिकथनं नाम तृतीयोऽध्यायः ॥  ३॥  
  
  
  
              अथ चतुर्थोऽध्यायः ।  
         ४. विशेषसृष्टिकथनम् ।  
सूत उवाच -  
ईश्वरो जगतः कर्ता मायया स्वीयया पुरा ।  
अभेदेन स्थितः पूर्वकल्पवासनयान्वितः ॥ १॥  
  
कालकर्मानुगुण्येन स्वाभिन्नस्वीयमायया ।  
अभिन्नोऽपि तया स्वस्य भेदं कल्पयति प्रभुः ॥ २॥  
  
कल्पितोऽयं द्विजा भेदो नाभेदं बाधते सदा ।  
कल्पितानामवस्तुत्वादविरोधश्च सिध्यते ॥ ३॥  
  
पुनः पूर्वक्षणोत्पन्नवासनाबलतोऽनघाः ।  
ईक्षिता पूर्ववद्भूत्वा स्वशक्त्या परया युतः ॥ ४॥  
  
मायाया गुणभेदेन रुद्रं विष्णुं पितामहम् ।  
सृष्ट्वानुप्राविशत्तेषामन्तर्यामितया हरः ॥ ५॥  
  
तेषां रुद्रः पराभेदात्परतत्त्ववदेव तु ।  
करोति सर्गस्थित्यन्तं रुद्ररूपेण सत्तमाः ॥ ६॥  
  
संहरत्यविशेषेण जगत्सर्वं चराचरम् ।  
विष्णुरप्यास्तिकाः साक्षात्परभेदेन केवलम् ॥ ७॥  
  
करोति सर्गस्थित्यन्तं विष्णुरूपेण हे द्विजाः ।  
पालयत्यविशेषेण जगत्सर्वं चराचरम् ॥ ८॥  
  
ब्रह्माऽपि मुनिशार्दूलाः पराभेदेन केवलम् ।  
करोति सर्गस्थित्यन्तं ब्रह्मरूपेण सत्तमाः ।  
करोति विविधं सर्वं जगत्पूर्वं यथा तथा ॥ ९॥  
  
शब्दादिभूतसृष्टिस्तुपरस्यैव शिवस्य तु ॥ १०॥  
  
सर्वान्तःकरणानां तु समष्टेः सृष्टिरास्तिकाः ।  
त्रिमूर्तीनां हरस्यैव प्राधान्येन न संशयः ॥ ११॥  
  
प्राणानामपि सर्वेषां समष्टेः सृष्टिरास्तिकाः ।  
अपि रुद्रस्य तस्यैव प्राधान्येन न संशयः ॥ १२॥  
  
सर्वज्ञानेन्द्रियाणां तु समष्टीनां जनिर्द्विजाः ।  
त्रिमूर्तीनां हरस्यैव प्राधान्येन न संशयः ॥ १३॥  
  
सर्वकर्मेन्द्रियाणां तु समष्टीनां जनिर्द्विजाः ।  
त्रिमूर्तीनां हरस्यैव प्राधान्येन न संशयः ॥ १४॥  
  
तथाऽपि परमं तत्त्वं त्रिमूर्तीनां तु कारणम् ।  
ब्रह्मविष्णुमहेशानां सृष्टावुपकरोति च ॥ १५॥  
  
उपचारतया तेऽपि स्रष्टार इति शब्दिताः ।  
तत्रापि तत्त्वतः स्रष्टृ ब्रह्मैवाद्वयमास्तिकाः ॥ १६॥  
  
व्यष्टयस्तु समष्टिभ्यो जायन्ते ब्रह्मणानघाः ।  
समष्टिषु विजायन्ते देवताः पूर्वकल्पवत् ॥ १७॥  
  
समष्टिव्यष्टिरूपाणां सृष्टानां पालको हरिः ।  
रुद्रस्तेषां तु संहर्ता द्विजा रूपान्तरेण च ॥ १८॥  
  
या देवताऽन्तःकरणसमष्टौ पूर्वकल्पवत् ।  
विजाता स मुनिश्रेष्ठा रुक्मगर्भ इतीरितः ॥ १९॥  
  
जाता प्राणसमष्टौ या स सूत्रात्मसमाह्वयः ।  
दिग्वाय्वर्कजलाध्यक्षपृथिव्याख्यास्तु देवताः ।  
जायन्ते क्रमशः श्रोत्रप्रमुखेषु समष्टिषु ॥ २०॥  
  
पादपाण्यादिषु प्राज्ञाः कर्मेन्द्रिय समष्टिषु ।  
त्रिविक्रमेन्द्रप्रमुखा जायन्ते देवताः क्रमात् ॥ २१॥  
  
समष्टिषु विजाता या देवतास्ता यथाक्रमम् ।  
व्यष्टिभूतेन्द्रियाणां तु नियन्त्र्यो देवता द्विजाः ॥ २२॥  
  
मारुतस्त्वगधिष्ठाता दिग्देवी कर्णदेवता ॥ २३॥  
  
नेत्राभिमानी सूर्यः स्याज्जिह्वाया वरुणस्तथा ।  
घ्राणाभिमानिनी देवी पृथिवीति प्रकीर्तिता ॥ २४॥  
  
पायोर्मित्रोऽभिमान्यात्मा पादस्यापि त्रिविक्रमः ।  
इन्द्रो हस्तनियन्ता स्याच्छिवः सर्वनियामकः ॥ २५॥  
  
मनो बुद्धिरहङ्कारश्चित्तं चेति चतुर्विधम् ।  
स्यादन्तःकरणं प्राज्ञाः क्रमात्तेषां हि देवताः ॥ २६॥  
  
चन्द्रो वाचस्पतिर्विप्राः साक्षात्कालाग्निरुद्रकः ।  
शिवश्चेति मया प्रोक्ताः साक्षावेदान्तपारगाः ॥ २७॥  
  
आकाशादीनि भूतानि स्थूलानि पुनरास्तिकाः ।  
जायन्ते सूक्ष्मभूतेभ्यः पूर्वकल्पे यथा तथा ॥ २८॥  
  
अण्डभेदस्तथा लोकभेदास्तेषु च चेतनाः ।  
अचेतनानि चान्यानि भौतिकानि च पूर्ववत् ॥ २९॥  
  
विजायन्ते च भोगार्थं चेतनानां शरीरिणाम् ।  
भोक्तारः पशवः सर्वे शिवो भोजयिता परः ॥ ३०॥  
  
सुखदुःखादिसंसारो भोगः सर्वमिदं सुराः ।  
स्वप्नवद्देवदेवस्य माययैव विनिर्मितम् ॥ ३१॥  
  
मायया निर्मितं सर्वं मायैव हि निरूपणे ।  
कारणव्यतिरेकेण कार्यं नेति हि दर्शितम् ॥ ३२॥  
  
मायाऽपि कारणत्वेन कल्पिता मुनिपुङ्गवाः ।  
अधिष्ठानातिरेकेण नास्ति तत्त्वनिरूपणे ॥ ३३॥  
  
व्यवहारदृशा मायाकल्पना नैव वस्तुतः ।  
वस्तुतः परमाद्वैतं ब्रह्मैवास्ति न चेतरत् ॥ ३४॥  
  
मायारूपतया साक्षाद्ब्रह्मैव प्रतिभासते ।  
जगज्जीवादिरूपेणाप्यहो देवस्य वैभवम् ॥ ३५॥  
  
स्वस्वरूपातिरेकेण ब्रह्मणो नास्ति किञ्चन ।  
तथाऽपि स्वातिरेकेण भाति हा दैववैभवम् ॥ ३६॥  
  
जगदात्मतया पश्यन्बध्यते न विमुच्यते ॥ ३७॥  
  
सर्वमेतत्परं ब्रह्म पश्यन्स्वानुभवेन तु ।  
मुच्यते घोरसंसारात्सद्य एव न संशयः ॥ ३८॥  
  
सर्वमेतत्परं ब्रह्म विदित्वा सुदृढं बुधाः ।  
मानतर्कानुभूत्यैव गुरूक्त्या च प्रसादतः ।  
ज्ञानप्राकट्यबाहुल्याज्ज्ञानं च स्वात्मनैव तु ॥ ३९॥  
  
स्वात्मना केवलेनैव तिष्ठन्मुच्येत बन्धनात् ।  
य एवं वेद वेदार्थं मुच्यते स तु बन्धनात् ॥ ४०॥  
  
सोपानक्रमतश्चैवं पश्यन्नात्मानमद्वयम् ।  
सर्वं जगदिदं विप्राः पश्यन्नपि न पश्यति ॥ ४१॥  
  
भासमानमिदं सर्वं भानरूपं परं पदम् ।  
पश्यन्वेदान्तमानेन सद्य एव विमुच्यते ॥ ४२॥  
  
एवमात्मानमद्वैतमपश्यन्नेव पश्यतः ।  
जगदात्मतया भानमपि स्वात्मैव केवलम् ॥ ४३॥  
  
विदित्वैवं महायोगी जगद्भानेऽपि निश्चलः ।  
यथाभातमिदं सर्वमनुजानाति चाऽऽत्मना ॥ ४४॥  
  
निषेधति च तत्सिद्धिरनुज्ञातस्य केवलम् ।  
तदसिद्धिर्निषेधोऽस्य सिद्ध्यसिद्धी च तस्य न ॥ ४५॥  
  
प्रकाशात्मतया साक्षात्स्थितिरेवास्य केवलम् ।  
विद्यते नैव विज्ञानं नाज्ञानं न जगत्सदा ॥ ४६॥  
  
प्रकाशात्मतया साक्षात्स्थितिरत्यपि भाषणम् ।  
अहं वदामि मोहेन तच्च तस्मिन्न विद्यते ॥ ४७॥  
  
तस्य निष्ठा मया वक्तुं विज्ञातुं च न शक्यते ।  
श्रद्धामात्रेण यत्किञ्चिज्जप्यते भ्रान्तचेतसा ॥ ४८॥  
  
इति गुह्यमिदं कथितं मया  
       निखिलोपनिषद्धृदयङ्गमम् ।  
हरपङ्कजलोचनपालितं  
       विदिअतं यदि वेदविदेव सः ॥ ४९॥  
  
॥ इति श्रीसूतसंहितायां यज्ञवैभवखण्डस्योपरिभाभागे  
सूतगीतायां विशेषसृष्टिकथनन्नाम चतुर्थोऽध्यायः ॥  ४॥  
  
  
  
          अथ पञ्चमोऽध्यायः ।  
         ५. आत्मस्वरूपकथनम् ।  
सूत उवाच -  
वक्ष्यामि परमं गुह्यं युष्माकं मुनिपुङ्गवाः ।  
विज्ञानं वेदसम्भूतं भक्तानामुत्तमोत्तमम् ॥ १॥  
  
रुद्र विष्णुप्रजानाथप्रमुखाः सर्वचेतनाः ।  
स्वरसेनाहमित्याहुरिदमित्यपि च स्वतः ॥ २॥  
  
इदम्बुद्धिश्च बाह्यार्थे त्वहम्बुद्धिस्तथाऽऽत्मनि ।  
प्रसिद्धा सर्वजन्तूनां विवादोऽत्र न कश्चन ॥ ३॥  
  
इदमर्थे घटाद्यर्थेऽनात्मत्वं सर्वदेहिनाम् ।  
अहमर्थे तथाऽऽत्मत्वमपि सिद्धं स्वभावतः ॥ ४॥  
  
एवं समस्तजन्तूनामनुभूतिर्व्यवस्थिता ।  
भ्रान्ता अपि न कुर्वन्ति विवादं चात्र सत्तमाः ॥ ५॥  
  
एवं व्यवस्थिते ह्यर्थे सति बुद्धिमतां वराः ।  
संसारविषवृक्षस्य मूलच्छेदनकाङ्क्षिभिः ॥ ६॥  
  
यत्र यत्रेदमित्येषा बुद्धिर्दृष्टा स्वभावतः ।  
तत्र तत्र त्वनात्मत्वं विज्ञातव्यं विचक्षणैः ॥ ७॥  
  
यत्र यत्राहमित्येषा बुद्धिर्दृष्टा स्वभावतः ।  
तत्र तत्र तथात्मत्वं विज्ञातव्यं मनीषिभिः ॥ ८॥  
  
शरीरे दृश्यते सर्वैरिदम्बुद्धिस्तथैव च ।  
अहम्बुद्धिश्च विप्रेन्द्रास्ततस्ते भिन्नगोचरे ॥ ९॥  
  
शरीरालम्बना बुद्धिरिदमित्यास्तिकोत्तमाः ।  
चिदात्मलम्बना साक्षादहम्बुद्धिर्न संशयः ॥ १०॥  
  
इदमर्थे शरीरे तु याऽहमित्युदिता मतिः ।  
सा महाभ्रान्तिरेव स्यादतस्मिंस्तद्ग्रहत्वतः ॥ ११॥  
  
अचिद्रूपमहम्बुद्धीः पिण्डं नाऽलम्बनं भवेत् ।  
मृत्पिण्डादिष्वदृष्टत्वात्ततोऽनात्मैव विग्रहः ॥ १२॥  
  
अचित्त्वादिन्द्रियाणां च प्राणस्य मनसस्तथा ।  
आलम्बनत्वं नास्त्येव बुद्धेश्चाहम्मतिं प्रति ॥ १३॥  
  
बुद्धेरचित्त्वं सङ्ग्राह्यं दृष्टत्वाज्जन्मनाशयोः ।  
अचिद्रूपस्य कुड्यादेः खलु जन्मावनाशनम् ॥ १४॥  
  
अहङ्कारस्य चाचित्त्वाच्चित्तस्य च तथैव च ।  
आलम्बनत्वं नास्त्येव सदाऽहम्प्रत्ययं प्रति ॥ १५॥  
  
सर्वप्रत्ययरूपेण सदाऽहङ्कार एव हि ।  
निवर्ततेऽतोहङ्कारस्त्वनात्मैव शरीरवत् ॥ १६॥  
  
परिणामस्वभावस्य क्षीरादेर्द्विजपुङ्गवाः ।  
अचेतनत्वं लोकेऽस्मिन्प्रसिद्धं खलु सन्ततम् ॥ १७॥  
  
तस्माच्चिद्रूप एवाऽऽत्माऽहम्बुद्धेरर्थ आस्तिकाः ।  
अचिद्रूपमिदम्बुद्धेरनात्मैवार्तह् ईरुतः ॥ १८॥  
  
सत्यपि प्रत्ययार्थत्वे प्रत्यगात्मा स्वयम्प्रभः ।  
वृत्त्यधीनतया नैव विभाति घटकुड्यवत् ॥ १९॥  
  
स्वच्छवृत्तिमनुप्राप्य वृत्तेः साक्षितया स्थितः ।  
वृत्त्या निवर्त्यमज्ञानं ग्रसते तेन तेजसा ॥ २०॥  
  
अनुप्रविष्टचैतन्यसम्बन्धात् वृत्तिरास्तिकाः ।  
जडरूपं घटाद्यर्थं भासयत्यात्मरूपवत् ॥ २१॥  
  
अतोऽहम्प्रत्ययार्थेऽपि नानात्मा स्याद्घटादिवत् ।  
स्वयम्प्रकाशरूपेण साक्षादात्मैव केवलम् ॥ २२॥  
  
यत्सम्बन्धादहंवृत्तिः प्रत्ययत्वेन भासते ।  
स कथं प्रत्ययाधीनप्रकाशः स्यात्स्वयम्प्रभः ॥ २३॥  
  
अहंवृत्तिः स्वतःसिद्धचैतन्येद्भाऽवभासते ।  
तत्सम्बन्धादहङ्कारः प्रत्ययीव प्रकाशते ॥ २४॥  
  
आत्माऽहम्प्रत्ययाकारसम्बन्धभ्रान्तिमात्रतः ।  
कर्ता भोक्ता सुखी दुःखी ज्ञातेति प्रतिभासते ॥ २५॥  
  
वस्तुतस्तस्य नास्त्येव चिन्मात्रादपरं वपुः ।  
चिद्रूपमेव स्वाज्ञानादन्यथा प्रतिभासते ॥ २६॥  
  
सर्वदेहेष्वहंरूपः प्रत्ययो यः प्रकाशते ।  
तस्य चिद्रूप एवाऽऽत्मा साक्षादर्थो न चापरः ॥ २७॥  
  
गौरिति प्रत्ययस्यार्थो यथा गोत्वं तु केवलम् ।  
तथाऽहम्प्रत्ययस्यार्थश्चिद्रूपात्मैव केवलम् ॥ २८॥  
  
व्यक्तिसम्बन्धरूपेण गोत्वं भिन्नं प्रतीयते ।  
चिदहङ्कारसम्बन्धाद्भेदेन प्रतिभाति च ॥ २९॥  
  
यथैवैकोऽपि गोशब्दो भिन्नार्थो व्यक्तिभेदतः ।  
तथैवैकोऽप्यहंशब्दो भिन्नार्थो व्यक्तिभेदतः ॥ ३०॥  
  
यथा प्रतीत्या गोव्यक्तिर्गोशब्दार्थो न तत्त्वतः ।  
तत्त्वतो गोत्वमेवार्थः साक्षाद्वेदविदां वराः ॥ ३१॥  
  
तथा प्रतीत्याऽहङ्कारोऽहंशब्दार्थो न तत्त्वतः ।  
तत्त्वतः प्रत्यगात्मैव स एवाखिलसाधकः ॥ ३२॥  
  
एकत्वेऽपि पृथक्त्वेन व्यपदेशोऽपि युज्यते ।  
अन्तःकरणभेदेन साक्षिणः प्रत्यगात्मनः ॥ ३३॥  
  
रुद्रविष्णुप्रजानाथप्रमुखाः सर्वचेतनाः ।  
चिन्मात्रात्मन्यहंशब्दं प्रयुञ्जन्ते हि तत्त्वतः ॥ ३४॥  
  
सुषुप्तोऽस्मीति सर्वोऽयं सुषुप्तादुत्थितो जनः ।  
सुषुप्तिकालीनस्वात्मन्यहंशब्दं द्विजोत्तमाः ॥ ३५॥  
  
प्रयुङ्क्ते तत्र देहादिविशेषाकारभासनम् ।  
न हि केवलचैतन्यं सुषुप्तेः साधकं स्वतः ॥ ३६॥  
  
प्रतिभाति ततस्तस्मिंश्चिन्मात्रे प्रत्यगात्मनि ।  
अहंशब्दप्रवृत्तिः स्यान्न तु सोपाधिकात्मनि ॥ ३७॥  
  
यथाऽयो दहतीत्युक्ते वह्निर्दहति केवलम् ।  
नायस्तद्वदहंशब्दश्चैतन्यस्यैव वाचकः ॥ ३८॥  
  
प्रतीत्या वह्निसम्बन्धाद्यथाऽयो दाहकं तथा ।  
चित्सम्बन्धादहङ्कारोऽहंशब्दार्थः प्रकीर्तितः ॥ ३९॥  
  
चैतन्येद्धाहम स्पर्शाद्देहादौ भ्रान्तचेतसाम् ।  
अहंशब्दप्रयोगः स्यात्तथाऽहम्प्रत्ययोऽपि च ॥ ४०॥  
  
इत्थं विवेकतः साक्ष्यं देहादिप्राणपूर्वकम् ।  
अन्तःकरणमात्मानं विभज्य स्वात्मनः पृथक् ॥ ४१॥  
  
सर्वसाक्षिणमात्मानं स्वयञ्ज्योतिःस्वलक्षणम् ।  
सत्यमानन्दमद्वैतमहमर्थं विचिन्तयेत् ॥ ४२॥  
  
रुद्रविष्णुप्रजानाथप्रमुखाः सर्वचेतनाः ।  
अहमेव परं ब्रह्मेत्याहुरात्मानमेव हि ॥ ४३॥  
  
ते तु चिन्मात्रमद्वैतमहमर्थतया भृशम् ।  
अङ्गीकृत्याहमद्वैतं ब्रह्मेत्याहुर्न देहतः ॥ ४४॥  
  
चिन्मात्रं सर्वगं सत्यं सम्पूर्णसुखमद्वयम् ।  
साक्षाद्ब्रह्मैव नैवान्यदिति तत्त्वविदां स्थितिः ॥ ४५॥  
  
शास्त्रं सत्यचिदानन्दमनन्तं वस्तु केवलम् ।  
शुद्धं ब्रह्मेति सश्रद्धं प्राह वेदविदां वराः ॥ ४६॥  
  
प्रत्यगात्माऽयमद्वन्द्वः साक्षी सर्वस्य सर्वदा ।  
सत्यज्ञानसुखानन्तलक्षणः सर्वदाऽनघाः ॥ ४७॥  
  
अतोऽयं प्रत्यगात्मैव स्वानुभूत्येकगोचरः ।  
शास्त्रसिद्धं परं ब्रह्म नापरं परमार्थतः ॥ ४८॥  
  
एवं तर्कप्रमाणाभ्यामाचार्योक्त्या च मानवः ।  
अविज्ञाय शिवात्मैक्यं संसारे पतति भ्रमात् ॥ ४९॥  
  
शास्त्राचार्योपदेशेन तर्कैः शास्त्रानुसारिभिः ।  
सर्वसाक्षितयाऽऽत्मानं सम्यङ् निश्चित्य सुस्थिरः ॥ ५०॥  
  
स्वात्मनोऽन्यतया भातं समस्तमविशेषतः ।  
स्वात्ममात्रतया बुद्ध्वा पुनः स्वात्मानमद्वयम् ॥ ५१॥  
  
शुद्धं ब्रह्मेति निश्चित्य स्वयं स्वानुभवेन च ।  
निश्चयं च स्वचिन्मात्रे विलाप्याविक्रियेऽद्वये ॥ ५२॥  
  
विलापनं च चिद्रूपं बुद्ध्वा केवलरूपतः ।  
स्वयं तिष्ठेदयं साक्षाद्ब्रह्मवित्प्रवरो मुनिः ॥ ५३॥  
  
ईदृशी परमा निष्ठा श्रौती स्वानुभवात्मिका ।  
देशिकालोकनेनैव केवलेन हि सिध्यति ॥ ५४॥  
  
देशिकालोकनं चापि प्रसादात्पारमेश्वरात् ।  
सिध्यत्ययत्नतः प्राज्ञाः सत्यमेव मयोदितम् ॥ ५५॥  
  
सत्यं सत्यं पुनः सत्यमुद्धृत्य भुजमुच्यते ।  
प्रसादादेव सर्वेषां सर्वसिद्धिर्महेशितुः ॥ ५६॥  
  
प्रसादे शाम्भवे सिद्धे सर्वं शम्भुतया स्वतः ।  
विभाति नान्यथा विप्राः सत्यमेव मयोदितम् ॥ ५७॥  
  
यदा शम्भुतया सर्वं विभाति स्वत एव तु ।  
तदा हि शाम्भवः साक्षात्प्रसादः सत्यमीरितम् ॥ ५८॥  
  
शिवादन्यतया किञ्चिदपि भाति यदा द्विजाः ।  
तदा न शाङ्करो बोधः सञ्जात इति मे मतिः ॥ ५९॥  
  
शिवादन्यतया सर्वं प्रतीतमपि पण्डितः ।  
तत्त्वदृष्ट्या शिवं सर्वं सुस्थिरं परिपश्यति ॥ ६०॥  
  
शिवाकारेण वा नित्यं प्रपञ्चाकारतोऽपि वा ।  
जीवाकारेण वा भातं यत्तद्ब्रह्म विचिन्तयेत् ॥ ६१॥  
  
शम्भुरेव सदा भाति सर्वाकारेण नापरः ।  
इति विज्ञानसम्पन्नः शाङ्करज्ञानिनां वरः ॥ ६२॥  
  
शम्भुरूपतया सर्वं यस्य भाति स्वभावतः ।  
न तस्य वैदिकं किञ्चित्तान्त्रिकं चास्ति लौकिकम् ॥ ६३॥  
  
यथाभातस्वरूपेण शिवं सर्वं विचिन्तयन् ।  
योगी चरति लोकानामुपकाराय नान्यथा ॥ ६४॥  
  
स्वस्वरूपातिरेकेण निषिद्धं विहितं तु वा ।  
न पश्यति महायोगी भाति स्वात्मतयाऽखिलम् ॥ ६५॥  
  
चण्डालगेहे विप्राणां गृहे वा परमार्थवित् ।  
भक्ष्यभोज्यादिवैषम्यं न किञ्चिदपि पश्यति ॥ ६६॥  
  
यथेष्टं वर्तते योगी शिवं सर्वं विचिन्तयन् ।  
तादृशो हि महायोगी को वा तस्य निवारकः ॥ ६७॥  
  
बहुनोक्तेन किं साक्षाद्देशिकस्य निरीक्षणात् ।  
प्रसादादेव रुद्रस्य परशक्तेस्तथैव च ॥ ६८॥  
  
श्रुतिभक्तिबलात्पुण्यपरिपाकबलादपि ।  
शिवरूपतया सर्वं स्वभावादेव पश्यति ॥ ६९॥  
  
शिवः सर्वमिति ज्ञानं शाङ्करं शोकमोहनुत् ।  
अयमेव हि वेदार्थो नापरः सत्यमीरितम् ॥ ७०॥  
  
श्रुतौ भक्तिर्गुरौ भक्तिः शिवे भक्तिश्च देहिनाम् ।  
साधनं सत्यविद्यायाः सत्यमेव मयोदितम् ॥ ७१॥  
  
सोपानक्रमतो लब्धं विज्ञानं यस्य सुस्थिरम् ।  
तस्य मुक्तिः परा सिद्धा सत्यमेव मयोदितम् ॥ ७२॥  
  
नित्यमुक्तस्य संसारो भ्रान्तिसिद्धः सदा खलु ।  
तस्माज्ज्ञानेन नाशः स्यात्संसारस्य न कर्मणा ॥ ७३॥  
  
ज्ञानलाभाय वेदोक्तप्रकारेण समाहितः ।  
महाकारुणिकं साक्षाद्गुरुमेव समाश्रयेत् ॥ ७४॥  
  
॥ इति श्रीसूतसंहितायां यज्ञवैभवखण्डस्योपरिभागे  
सूतगीतायां आत्मस्वरूपकथनं नाम पञ्चमोऽध्यायः ॥  ५॥  
  
  
  
               अथ षष्ठोऽध्यायः ।  
         ६. सर्वशास्त्रार्थसङ्ग्रहवर्णनम् ।  
सूत उवाच  -  
वक्ष्यामि परमं गुह्यं सर्वशास्त्रार्थसङ्ग्रहम् ।  
यं विदित्वा द्विजा मर्त्यो न पुनर्जायते भुवि ॥ १॥  
  
साक्षात्परतरं तत्त्वं सच्चिदानन्दलक्षणम् ।  
सर्वेषां नः सदा साक्षादात्मभूतमपि स्वतः ॥ २॥  
  
दुर्दर्शमेव सूक्ष्मत्वाद्देवानां महतामपि ।  
रुद्रः स्वात्मतया भातं तत्सदा परिपश्यति ॥ ३॥  
  
विष्णुः कदाचित्तत्त्वं कथञ्चित्परिपश्यति ।  
तथा कथञ्चिद्ब्रह्माऽपि कदाचित्परिपश्यति ॥ ४॥  
  
त्रिमूर्तीनां तु यज्ज्ञानं ब्रह्मैकविषयं परम् ।  
तस्यापि साधकं तत्त्वं साक्षित्वान्नैव गोचरम् ॥ ५॥  
  
प्रसादादेव तस्यैव परतत्त्वस्य केवलम् ।  
देवादयोऽपि पश्यन्ति तत्रापि ब्रह्म साधकम् ॥ ६॥  
  
अतः प्रसादसिद्ध्यर्थं परया श्रद्धया सह ।  
ध्येयमेव परं तत्त्वं हृदयाम्भोजमध्यगम् ॥ ७॥  
  
त्रिमूर्तीनां तु रुद्रोऽपि शिवं परमकारणम् ।  
सदा मूर्त्यात्मना प्रीत्या ध्यायति द्विजपुङ्गवाः ॥ ८॥  
  
त्रिमूर्तीनां तु विष्णुश्च शिवं परमकारणम् ।  
सदा मूर्त्यात्मना प्रीत्या ध्यायति द्विजपुङ्गवाः ॥ ९॥  
  
त्रिमूर्तीनां विरिञ्चोऽपि शिवं परमकारणम् ।  
सदा मूर्त्यात्मना प्रीत्या ध्यायति द्विजपुङ्गवाः ॥ १०॥  
  
ब्रह्मविष्णुमहेशानां त्रिमूर्तीनां विचक्षणाः ।  
विभूतिरूपा देवाश्च ध्यायन्ति प्रीतिसंयुताः ॥ ११॥  
  
घृतकाठिन्यवन्मूर्तिः सच्चिदानन्दलक्षणा ।  
शिवाद्भेदेन नैवास्ति शिव एव हि सा सदा ॥ १२॥  
  
ब्रह्मविष्णुमहेशाद्याः शिवध्यानपरा अपि ।  
परमात्मविभागस्था न जीवव्यूहसंस्थिताः ॥ १३॥  
  
ब्रह्मविष्णुमहेशानामाविर्भावा अपि द्विजाः ।  
परमात्मविभागस्था न जीवव्यूहसंस्थिताः ॥ १४॥  
  
परतत्त्व परं ब्रह्म जीवात्मपरमात्मनोः ।  
औपाधिकेन भेदेन द्विधाभूतमिव स्थितम् ॥ १५॥  
  
पुण्यपापावृता जीवा रागद्वेषमलावृताः ।  
जन्मनाशाभिभूताश्च सदा संसारिणोऽवशाः ॥ १६॥  
  
ब्रह्मविष्णुमहेशानां तथा तेषां द्विजर्षभाः ।  
आविर्भावविशेषाणां पुण्यपापादयो न हि ॥ १७॥  
  
आज्ञया परतत्त्वस्य जीवानां हितकाम्यया ।  
आविर्भावतिरोभावौ तेषां केवलमास्तिकाः ॥ १८॥  
  
हरिब्रह्महरास्तेषामाविर्भावाश्च सुव्रताः ।  
सदा संसारिभिर्जीवैरुपास्या भुक्तिमुक्तये ॥ १९॥  
  
उपास्यत्वे समानेऽपि हरः श्रेष्ठो हरेरजात् ।  
न समो न विहीनश्च नास्ति सन्देहकारणम् ॥ २०॥  
  
विहीनं वा समं वाऽपि हरिणा ब्रह्मणा हरम् ।  
ये पश्यन्ति सदा ते तु पच्यन्ते नरकानले ॥ २१॥  
  
हरिब्रह्मादिदेवेभ्यः श्रेष्ठं पश्यन्ति ये हरम् ।  
ते महाघोरसंसारान्मुच्यन्ते नात्र संशयः ॥ २२॥  
  
प्राधान्येन परं तत्त्वं मूर्तिद्वारेण योगिभिः ।  
ध्येयं मुमुक्षिभिर्नित्यं हृदयाम्भोजमध्यमे ॥ २३॥  
  
कार्यभूता हरिब्रह्मप्रमुखाः सर्वदेवताः ।  
अप्रधानतया ध्येया न प्रधानतया सदा ॥ २४॥  
  
सर्वैश्वर्येण सम्पन्नः सर्वेशः सर्वकारणम् ।  
शम्भुरेव सदा साम्बो न विष्णुर्न प्रजापतिः ॥ २५॥  
  
तस्मात्तत्कारणं ध्येयं प्राधान्येन मुमुक्षुभिः ।  
न कार्यकोटिनिक्षिप्ता ब्रह्मविष्णुमहेश्वराः ॥ २६॥  
  
शिवङ्करत्वं सर्वेषां देवानां वेदवित्तमाः ।  
स्वविभूतिमपेक्ष्यैव न परब्रह्मवत्सदा ॥ २७॥  
  
शिवङ्करत्वं सम्पूर्णं शिवस्यैव परात्मनः ।  
साम्बमूर्तिधरस्यास्य जगतः कारणस्य हि ॥ २८॥  
  
अतोऽपि स शिवो ध्येयः प्राधान्येन शिवङ्करः ।  
सर्वमन्यत्परित्यज्य दैवतं परमेश्वरात् ॥ २९॥  
  
साक्षात्परशिवस्यैव शेषत्वेनाम्बिकापतेः ।  
देवताः सकला ध्येया न प्राधान्येन सर्वदा ॥ ३०॥  
  
शिखाऽप्याथर्वणी साध्वी सर्ववेदोत्तमोत्तमा ।  
अस्मिन्नर्थे समाप्ता सा श्रुतयश्चापरा अपि ॥ ३१॥  
  
यथा साक्षात्परं ब्रह्म प्रतिष्ठा सकलस्य च ।  
तथैवाथर्वणो वेदः प्रतिष्ठैवाखिलश्रुतेः ॥ ३२॥  
  
कन्दस्तारस्तथा बिन्दुः शक्तिस्तारो महाद्रुमः ।  
स्कन्धशाखा अकाराद्या वर्णा यद्वत्तथैव तु ॥ ३३॥  
  
तारस्कन्दः श्रुतेर्जातिः शक्तिराथर्वणो द्रुमः ।  
स्कन्धशाखास्त्रयो वेदाः पर्णाः स्मृतिपुराणकाः ॥ ३४॥  
  
अङ्गानि शाखावरणं तर्कास्तस्यैवरक्षकाः ।  
पुष्पं शिवपरिज्ञानं फलं मुक्तिः परा मता ॥ ३५॥  
  
बहुनोक्तेन किं विप्राः शिवो ध्येयः शिवङ्करः ।  
सर्वमन्यत्परित्यज्य दैवतं भुक्तिमुक्तये ॥ ३६॥  
  
सर्वमुक्तं समासेन सारात्सारतरं बुधाः ।  
शिवध्यानं सदा यूयं कुरुध्वं यत्नतः सदा ॥ ३७॥  
  
॥ इति श्रीसूतसंहितायां यज्ञवैभवखण्डस्योपरिभागे  
सूतगीतायां सर्वशास्त्रार्थसङ्ग्रहो नाम षष्ठोऽध्यायः ॥  ६ ॥  
  
  
  
        अथ सप्तमोऽध्यायः ।  
     ७. रहस्यविचारः ।  
सूत उवाच -  
रहस्यं सम्प्रवक्ष्यामि समासेन न विस्तरात् ।  
श्रुणुत श्रद्धया विप्राः सर्वसिद्ध्यर्थमुत्तमम् ॥ १॥  
  
देवताः सर्वदेहेषु स्थिताः सत्यतपोधनाः ।  
सर्वेषां कारणं साक्षात्परतत्त्वमपि स्थितम् ॥ २॥  
  
पञ्चभूतात्मके देहे स्थूले षाट्कौशिके सदा ।  
पृथिव्यादिक्रमेणैव वर्तन्ते पञ्च देवताः ॥ ३॥  
  
कार्यं ब्रह्मा महीभागे कार्यं विष्णुर्जलांशके ।  
कार्यं रुद्रोऽग्निभागे च वाय्वंशे चेश्वरः परः ।  
आकाशांशे शरीरस्य स्थितः साक्षात्सदाशिवः ॥ ४॥  
  
शरीरस्य बहिर्भागे विराडात्मा स्थितः सदा ॥ ५॥  
  
अन्तर्भागे स्वराडात्मा सम्राड्देहस्य मध्यमे ।  
ज्ञानेन्द्रियसमाख्येषु श्रोत्रादिषु यथाक्रमात् ॥ ६॥  
  
दिग्वाय्वर्कजलाध्यक्षभूमिसञ्ज्ञाश्च देवताः ।  
कर्मेन्द्रियसमाख्येषु पादपाण्यादिषु क्रमात् ॥ ७॥  
  
त्रिविक्रमेन्द्रवह्न्याख्या देवताश्च प्रजापतिः ।  
मित्रसञ्ज्ञश्च वर्तन्ते प्राणे सूत्रात्मसञ्ज्ञितः ॥ ८॥  
  
हिरण्यगर्भो भगवानन्तःकरणसञ्ज्ञिते ।  
तदवस्थाप्रभेदेषु चन्द्रमा मनसि स्थितः ॥ ९॥  
  
बुद्धौ बृहस्पतिर्विप्राः स्थितः कालाग्निरुद्रकः ।  
अहङ्कारे शिवश्चित्ते रोमसु क्षुद्रदेवताः ॥ १०॥  
  
भूतप्रेतादयः सर्वे देहस्यास्थिषु संस्थिताः ।  
पिशाचा राक्षसाः सर्वे स्थिताः स्नायुषु सर्वशः ॥ ११॥  
  
मज्जाख्ये पितृगन्धर्वास्त्वङ्मांसरुधिरेषु च ।  
वर्तन्ते तत्र संसिद्धा देवताः सकला द्विजाः ॥ १२॥  
  
त्रिमूर्तीनां तु यो ब्रह्मा तस्य घोरा तनुर्द्विजाः ।  
दक्षिणाक्षिणि जन्तूनामन्तर्भागे रविर्बहिः ॥ १३॥  
  
त्रिमूर्तीनां तु यो ब्रह्मा तस्य शान्ता तनुर्द्विजाः ।  
वर्तते वामनेत्रान्तर्भागे बाह्ये निशाकरः ॥ १४॥  
  
त्रिमूर्तीनां तु यो विष्णुः स कण्ठे वर्तते सदा ।  
अन्तः शान्ततनुर्घोरा तनुर्बाह्ये द्विजर्षभाः ॥ १५॥  
  
त्रिमूर्तीनां तु यो रुद्रो हृदये वर्तते सदा ।  
अन्तः शान्ततनुर्घोरा तनुर्बाह्ये द्विजर्षभाः ॥ १६॥  
  
सर्वेषां कारणं यत्तद्ब्रह्म सत्यादिलक्षणम् ।  
ब्रह्मरन्ध्रे महास्थाने वर्तते सततं द्विजाः ॥ १७॥  
  
चिच्छक्तिः परमा देहमध्यमे सुप्रतिष्ठिता ।  
मायाशक्तिर्ललाटाग्रभागे व्योमाम्बुजादधः ॥ १८॥  
  
नादरूपा परा शक्तिर्ललाटस्य तु मध्यमे ।  
भागे बिन्दुमयी शक्तिर्ललाटस्यापरांशके ॥ १९॥  
  
बिन्दुमध्ये तु जीवात्मा सूक्ष्मरूपेण वर्तते ।  
हृदये स्थूलरूपेण मध्यमेन तु मध्यमे ॥ २०॥  
  
देवी सरस्वती साक्षाद्ब्रह्मपत्नी सनातनी ।  
जिह्वाग्रे वर्तते नित्यं सर्वविद्याप्रदायिनी ॥ २१॥  
  
विष्णुपत्नी महालक्ष्मीर्वर्ततेऽनाहते सदा ।  
रुद्रपत्नी तु रुद्रेण पार्वती सह वर्तते ॥ २२॥  
  
सर्वत्र वर्तते साक्षाच्छिवः साम्बः सनातनः ।  
सत्यादिलक्षणः शुद्धः सर्वदेवनमस्कृतः ॥ २३॥  
  
सम्यग्ज्ञानवतां देहे देवताः सकला अमूः ।  
प्रत्यगात्मतया भान्ति देवतारूपतोऽपि च ॥ २४॥  
  
वेद मार्गैकनिष्ठानां विशुद्धानां तु विग्रहे ।  
देवतारूपतो भान्ति द्विजा न प्रत्यगात्मना ॥ २५॥  
  
तान्त्रिकाणां शरीरे तु देवताः सकला अमूः ।  
वर्तन्ते न प्रकाशन्ते द्विजेन्द्राः शुद्ध्यभावतः ॥ २६॥  
  
यथाजातजनानां तु शरीरे सर्वदेवताः ।  
तिरोभूततया नित्यं वर्तन्ते मुनिसत्तमाः ॥ २७॥  
  
अतश्च भोगमोक्षार्थी शरीरं देवतामयम् ।  
स्वकीयं परकीयं च पूजयेत्तु विशेषतः ॥ २८॥  
  
नावमानं सदा कुर्यान्मोहतो वाऽपि मानवः ।  
यदि कुर्यात्प्रमादेन पतत्येव भवोदधौ ॥ २९॥  
  
दुर्वृत्तमपि मूर्खं च पूजयेद्देवतात्मना ।  
देवतारूपतः पश्यन्मुच्यते भवबन्धनात् ॥ ३०॥  
  
मोहेनापि सदा नैव कुर्यादप्रियभाषणम् ।  
यदि कुर्यात्प्रमादेन हन्ति तं देवता परा ॥ ३१॥  
  
न क्षतं विग्रहे कुर्यादस्त्रशस्त्रनखादिभिः ।  
तथा न लोहितं कुर्याद्यदि कुर्यात्पतत्यधः ॥  ३२॥  
  
स्वदेहे परदेहे वा न कुर्यादङ्कनं नरः ।  
यदि कुर्याच्च चक्राद्यैः पतत्येव न संशयः ॥ ३३॥  
  
रहस्यं सर्वशास्त्राणां मया प्रोक्तं समासतः ।  
शरीरं देवतारूपं भजध्वं यूयमास्तिकः ॥ ३४॥  
  
॥ इति श्रीसूतसंहितायां यज्ञवैभवखण्डस्योपरिभागे  
सूतगीतायां रहस्यविचारो नाम सप्तमोऽध्यायः ॥  ७॥  
  
  
  
           अथ अष्टमोऽध्यायः ।  
       ८. सर्ववेदान्तसङ्ग्रहः ।  
सूत उवाच -  
अथ वक्ष्ये समासेन सर्ववेदान्तसङ्ग्रहम् ।  
यं विदित्वा नरः साक्षान्निर्वाणमधिगच्छति ॥ १॥  
  
परात्परतरं तत्त्वं शिवः सत्यादिलक्षणः ।  
तस्यासाधारणी मूर्तिरम्बिकासहिता सदा ॥ २॥  
  
स्वस्वरूपमहानन्दप्रमोदात्ताण्डवप्रिया ।  
शिवादिनामान्येवास्य नामानि मुनिपुङ्गवाः ॥ ३॥  
  
ब्रह्मा विष्णुश्च रुद्रश्च परतत्त्वविभूतयः ।  
त्रिमूर्तीनां तु रुद्रस्तु वरिष्ठो ब्रह्मणो हरेः ॥ ४॥  
  
संसारकारणं माया सा सदा सद्विलक्षणा ।  
प्रतीत्यैव तु सद्भावस्तस्या नैव प्रमाणतः ॥ ५॥  
  
साऽपि ब्रह्मातिरेकेण वस्तुतो नैव विद्यते ।  
तत्त्वज्ञानेन मायाया बाधो नान्येन कर्मणा ॥ ६॥  
  
ज्ञानं वेदान्तवाक्योत्थं ब्रह्मात्मैकत्वगोचरम् ।  
तच्च देवप्रसादेन गुरोः साक्षान्निरीक्षणात् ।  
जायते शक्तिपातेन वाक्यादेवाधिकारिणाम् ॥ ७॥  
  
ज्ञानेच्छाकारणं दानं यज्ञाश्च विविधा अपि ।  
तपांसि सर्ववेदानां वेदान्तानां तथैव च ॥ ८॥  
  
पुराणानां समस्तानां स्मृतीनां भारतस्य च ।  
वेदाङ्गानां च सर्वेषामपि वेदार्थपारगाः ॥ ९॥  
  
अध्यापनं चाध्ययनं वेदार्थे त्वरमाणता ।  
उपेक्षा वेदबाह्यार्थे लौकिकेष्वखिलेष्वपि ॥ १०॥  
  
शान्तिदान्त्यादयो धर्मा ज्ञानस्याङ्गानि सुव्रताः ॥ ११॥  
  
ज्ञानाङ्गेषु समस्तेषु भक्त्या लिङ्गे शिवार्चनम् ।  
प्रतिष्ठा देवदेवस्य शिवस्थाननिरीक्षणम् ॥ १२॥  
  
शिवभक्तस्य पूजा च शिवभक्तिस्तथैव च ।  
रुद्राक्षधारणं भक्त्या कर्णे कण्ठे तथा करे ॥ १३॥  
  
अग्निरित्यादिभिर्मन्त्रैर्भस्मनैवावगुण्ठनम् ।  
त्रिपुण्ड्रधारणं चापि ललाटादिस्थलेषु च ॥ १४॥  
  
वेदवेदान्तनिष्ठस्य महाकारुणिकस्य च ।  
गुरोः शुश्रूषणं नित्यं वरिष्ठं परिकीर्तितम् ॥ १५॥  
  
चिन्मन्त्रस्य पदाख्यस्य हंसाख्यस्य मनोर्जपः ।  
षडक्षरस्य तारस्य वरिष्ठः परिकीर्तितः ॥ १६॥  
  
अविमुख्यसमाख्यं च स्थानं व्याघ्रपुराभिधम् ।  
श्रीमद्दक्षिणकैलाससमाख्यं च सुशोभनम् ॥ १७॥  
  
मार्गान्तरोदिताचारात्स्मार्तो धर्मः सुशोभनः ।  
स्मार्ताच्छ्रौतः परो धर्मः श्रौताच्छ्रेष्ठो न विद्यते ॥ १८॥  
  
अतीन्द्रियार्थे धर्मादौ शिवे परमकारणे ।  
श्रुतिरेव सदा मानं स्मृतिस्तदनुसारिणी ॥ १९॥  
  
आस्तिक्यं सर्वधर्मस्य कन्दभूतं प्रकीर्तितम् ।  
प्रतिषिद्धक्रियात्यागः कन्दस्यापि च कारणम् ॥ २०॥  
  
शिवः सर्वमिति ज्ञानं सर्वज्ञानोत्तमोत्तमम् ।  
तत्तुल्यं तत्परं चापि न किञ्चिदपि विद्यते ॥ २१॥  
  
वक्तव्यं सकलं प्रोक्तं मयाऽतिश्रद्धया सह ।  
अतः परं तु वक्तव्यं न पश्यामि मुनीश्वराः ॥ २२॥  
  
इत्युक्त्वा भगवान्सूतो मुनीनां भावितात्मनाम् ।  
साम्बं सर्वेश्वरं ध्यात्वा भक्त्या परवशोऽभवत् ॥ २३॥  
  
अथ परशिवभक्त्या सच्चिदानन्दपूर्णं  
       परशिवमनुभूय त्वात्मरूपेण सूतः ।  
मुनिगणमवलोक्य प्राह साक्षाद्घृणाब्धि-  
       र्जनपदहितरूपं वेदितव्यं तु किञ्चित् ॥ २४॥  
  
श्रुतिपथगलितानां मानुषाणां तु तन्त्रं  
       गुरुगुरुरखिलेशः सर्ववित्प्राह शम्भुः ।  
श्रुतिपथनिरतानां तत्र नैवास्ति किञ्चि-  
       द्धितकरमिह सर्वं पुष्कलं सत्यमुक्तम् ॥ २५॥  
  
श्रुतिरपि मनुजानां वर्णधर्मं बभाषे  
       परगुरुरखिलेशः प्राह तन्त्रेषु तद्वत् ।  
श्रुतिपथगलितानां वर्णधर्मं घृणाब्धिः  
       श्रुतिपथनिरतानां नैव तत्सेवनीयम् ॥ २६॥  
  
श्रुतिपथनिरतानामाश्रमा यद्वदुक्ताः  
       परगुरुरखिलेशस्तद्वदाहाऽऽश्रमांश्च ।  
श्रुतिपथगलितानां मानुषाणां तु तन्त्रं  
       हरिरपि मुनिमुख्याः प्राह तन्त्रे स्वकीये ॥ २७॥  
  
विधिरपि मनुजानामाह वर्णाश्रमांश्च  
       श्रुतिपथगलितानामेव तन्त्रे स्वकीये ।  
श्रुतिपथनिरतानां ते न संसेवनीयाः ।  
       श्रुतिपथसममार्गौ नैव सत्यं मयोतम् ॥ २८॥  
  
हरहरिविधिपूजा कीर्तिता सर्वतन्त्र  
       श्रुतिपथनिरतानं यद्वदुक्तातु पूजा ।  
श्रुतिपथगलितानांयद्वदुक्ता तु पूजा ।  
श्रुतिपथगलितानामेव तन्त्रोक्तपूजा  
       श्रुतिपथनिरतानां सर्ववेदोदितैव ॥ २९॥  
  
श्रुतिपथगलितानां सर्वतन्त्रेषु लिङ्गं  
       कथितमखिलदुःखध्वंसध्वंसकं तत्र तत्र ।  
श्रुतिपथनिरतानां तत्सदा नैव धार्यं  
       श्रुतिरपिमनुजानामाह लिङ्गं विशुद्धम् ॥ ३०॥  
  
शिवागमोक्ताश्रमनिष्ठमानव-  
       स्त्रिपुण्ड्रलिङ्गं तु सदैव धारयेत् ।  
तदुक्ततन्त्रेण ललाटमध्यमे  
       महादरेणैव सितेन भस्मना ॥ ३१॥  
  
विष्ण्वागमोक्ताश्रमनिष्ठमानव-  
       स्तथैव पुण्ड्रान्तरमूर्ध्वरूपकम् ।  
त्रिशूलरूपं चतुरश्रमेव वा  
       मृदा ललाटे तु सदैव धारयेत् ॥ ३२॥  
  
ब्रह्मागमोक्ताश्रमनिष्ठमानवो  
       ललाटमध्येऽपि च वर्तुलाकृतिम् ।  
तदुक्तमन्त्रेण सितेन भस्मना  
       मृदाऽथवा चन्दनस्तु धारयेत् ॥ ३३॥  
  
अश्वत्थपत्रसदृशं हरिचन्दनेन  
       मध्येललाटमतिशोभनमादरेण ।  
बुद्धागमे मुनिवरा यदि संस्कृतश्चे-  
       न्मृद्वारिणा सततमेव तु धारयेच्च ॥ ३४॥  
  
ऊर्ध्वपुण्ड्रत्रयं नित्यं धारयेद्भस्मना मृदा ।  
ललाटे हृदये बाह्वोश्चन्दनेनाथवा नरः ॥ ३५॥  
  
सितेन भस्मना तिर्यक्त्रिपुण्ड्रस्य च धारणम् ।  
सर्वागमेषु निष्ठानां तत्तन्मन्त्रेण शोभनम् ॥ ३६॥  
  
शिवागमेषु निष्ठानां धार्यं तिर्यक्त्रिपुण्ड्रकम् ।  
एकमेव सदा भूत्या नैव पुण्ड्रान्तरं बुधाः ॥ ३७॥  
  
वेदमार्गैकनिष्ठानां वेदोक्तेनैव वर्त्मना ।  
ललाटे भस्मना तिर्यक्त्रिपुण्ड्रं धार्यमेव हि ॥ ३८॥  
  
ललाटे भस्मना तिर्यक्त्रिपुण्ड्रस्य तु धारणम् ।  
विना पुण्ड्रान्तरं मोहाद्धारयन्पतति द्विजः ॥ ३९॥  
  
विष्ण्वागमादितन्त्रेषु दीक्षितानां विधीयते ।  
शङ्खचक्रगदापूर्वैरङ्कनं नान्यदेहिनाम् ॥ ४०॥  
  
दीक्षितानां तु तन्त्रेषु नराणामङ्कन द्विजाः ।  
उपकारकमेवोक्तं क्रमेण मुनिपुङ्गवाः ॥ ४१॥  
  
पुण्ड्रान्तरस्य तन्त्रेषु धारणं दीक्षितस्य तु ।  
उपकारकमेवोक्तं क्रमेण मुनिपुङ्गवाः ॥ ४२॥  
  
वेदमार्गैकनिष्ठस्तु मोहेनाप्यङ्कितो यदि ।  
पतत्येव न सन्देहस्तथा पुण्ड्रान्तरादपि ॥ ४३॥  
  
नाङ्कनं विग्रहे कुर्याद्वेदपन्थानमाश्रितः ।  
पुण्ड्रान्तरं भ्रमाद्वापि ललाटे न धारयेत् ॥ ४४॥  
  
तन्त्रोक्तेन प्रकारेण देवता या प्रतिष्ठिता ।  
साऽपि वन्द्या सुसेव्या च पूजनीया च वैदिकैः ॥ ४५॥  
  
शुद्धमेव हि सर्वत्र देवतारूपमास्तिकाः ।  
तत्तत्तन्त्रोक्तपूजा तु तन्त्रनिष्ठस्य केवलम् ॥ ४६॥  
  
तन्त्रेषु दीक्षितो मर्त्यो वैदिकं न स्पृशेत्सदा ।  
वैदिकश्चापि तन्त्रेषु दीक्षितं न स्पृशेत्सदा ॥ ४७॥  
  
राजा तु वैदिकान्सर्वांस्तान्त्रिकानखिलानपि ।  
असङ्कीर्णतया नित्यं स्थापयेन्मतिमत्तमाः ॥ ४८॥  
  
अन्नपानादिभिर्वस्त्रैः सर्वान् राजाऽभिरक्षयेत् ।  
वैदिकांस्तु विशेषेण ज्ञानिनं तु विशेषतः ॥ ४९॥  
  
महादेवसमो देवो यथा नास्ति श्रुतौ स्मृतौ ।  
तथा वैदिकतुल्यस्तु नास्ति तन्त्रावलम्बिषु ॥ ५०॥  
  
शिवज्ञानसमं ज्ञानं यथा नास्ति श्रुतौ स्मृतौ ।  
तथा वैदिकतुल्यस्तु नास्ति तन्त्रावलम्बिषु ॥ ५१॥  
  
यथा वाराणसी तुल्या पुरी नास्ति श्रुतौ स्मृतौ ।  
तथा वैदिकतुल्यस्तु नास्ति तन्त्रावलम्बिषु ॥ ५२॥  
  
षडक्षरोसमो मन्त्रो यथा नास्ति श्रुतौ स्मृतौ ।  
तथा वैदिकतुल्यस्तु नास्ति तन्त्रावलम्बिषु ॥ ५३॥  
  
यथा भागीरथीतुल्या नदी नास्ति श्रुतौ स्मृतौ ।  
तथा वैदिकतुल्यस्तु नास्ति तन्त्रावलम्बिषु ॥ ५४॥  
  
ओदनेन समं भोज्यं यथा लोके न विद्यते ।  
तथा वैदिकतुल्यस्तु नास्ति तन्त्रावलम्बिषु ॥ ५५॥  
  
देवदेवो महादेवो यथा सर्वैः प्रपूज्यते ।  
तथैव वैदिको मर्त्यः पूज्यः सर्वजनैरपि ॥ ५६॥  
  
आदित्येन विहीनं तु जगदन्धं यथा भवेत् ।  
तथा वैदिकहीनं तु जगदन्धं न संशयः ॥ ५७॥  
  
प्राणेन्द्रियादिहीनं तु शरीरं कुणपं यथा ।  
तथा वैदिकहीनं तु जगद्व्यर्थं न संशयः ॥ ५८॥  
  
अहो वैदिकमाहात्म्यं मया वक्तुं न शक्यते ।  
वेद एव तु माहात्म्यं वैदिकस्याब्रवीन्मुदा ॥ ५९॥  
  
स्मृतयश्च पुराणानि भारतादीनि सुव्रताः ।  
वैदिकस्य तु माहात्म्यं प्रवदन्ति सदा मुदा ॥ ६०॥  
  
वेदोक्तं तान्त्रिकाः सर्वे स्वीकुर्वन्ति द्विजर्षभाः ।  
नोपजीवन्ति तन्त्रोक्तं वेद साक्षात्सनातनः ॥ ६१॥  
  
इत्युक्त्वा भगवान्सूतः स्वगुरुं व्याससञ्ज्ञितम् ।  
स्मृत्वा भक्त्या वशो भूत्वा पपात भुवि दण्डवत् ॥ ६२॥  
  
अस्मिन्नवसरे श्रीमान्मुनिः सत्यवतीसुतः ।  
शिष्यस्मृत्यङ्कुशाकृष्टस्तत्रैवाऽऽविरभूत्स्वयम् ॥ ६३॥  
  
तं दृष्ट्वा मुनयः सर्वे सन्तोषाद्गद्गदस्वराः ।  
निश्चेष्टा नितरां भूमौ प्रणम्य करुणानिधिम् ॥ ६४॥  
  
स्तोत्रैः स्तुत्वा महात्मानं व्यासं सत्यवतीसुतम् ।  
पूजयामासुरत्यर्थं वन्यपुष्पफलादिभिः ॥ ६५॥  
  
भगवानपि सर्वज्ञः करुणासागरः प्रभुः ।  
उवाच मधुरं वाक्यं मुनीनालोक्य सुव्रतान् ॥ ६६॥  
  
व्यास उवाच -  
शिवमस्तु मुनीन्द्राणां नाशिवं तु कदाचन ।  
अहो भाग्यमहो भाग्यं मया वक्तुं न शक्यते ॥ ६७॥  
  
श्रूयतां मुनयः सर्वे भाग्यवन्तः समाहिताः ।  
प्रसादादेव रुद्रस्य प्रभोः कारुणिकस्य च ॥ ६८॥  
  
पुराणानां समस्तानामहं कर्ता पुराऽभवम् ।  
मत्प्रसादादयं सूतस्त्वभवद्रुद्रवल्लभः ॥ ६९॥  
  
रुद्रस्याऽऽज्ञाबलादेव प्रभोः कारुणिकस्य च ।  
पुराणसंहितकर्ता देशिकश्चाभवद्भृशम् ॥ ७०॥  
  
पुरा कृतेन पुण्येन भवन्तोऽपीश्वराज्ञया ।  
सूतादस्माच्छ्रुतेरर्थं श्रुतवन्तो यथातथम् ॥ ७१॥  
  
कृतार्थाश्च प्रसादश्च रौद्रः किं न करिष्यति ।  
आज्ञया केवलं शम्भोरहं वेदार्थवेदने ॥ ७२॥  
  
सम्पूर्णः सर्ववेदान्तवाक्यानामर्थनिश्चये ।  
समर्थश्च नियुक्तश्च सूत्रारम्भकृतेऽपि च ॥ ७३॥  
  
आज्ञया देवदेवस्य भवतामपि योगिनाम् ।  
ज्ञाने गुरुगुरुश्चाहमभवं मुनिपुङ्गवाः ॥ ७४॥  
  
भवन्तोऽपि शिवज्ञाने वेदसिद्धे विशेषतः ।  
भक्त्या परमया युक्ता निष्ठा भवत सर्वदा ॥ ७५॥  
  
इत्युक्त्वा भगवान् व्यासः स्वशिष्यं सूतमुत्तमम् ।  
उत्थाप्याऽऽलिङ्ग्य देवेशं स्मृत्वा नत्वाऽगमद्गुरुः ॥ ७६॥  
  
पुनश्च सूतः सर्वज्ञः स्वशिष्यानवलोक्य च ।  
प्राह गम्भीरया वाचा भवतां शिवमस्त्विति ॥ ७७॥  
  
मयोक्ता परमा गीता पठिता येन तस्य तु ।  
आयुरारोग्यमैश्वर्यं विज्ञानं च भविष्यति ॥ ७८॥  
  
शिवप्रसादः सुलभो भविष्यति न संशयः ।  
गुरुत्वं च मनुष्याणां भविष्यति न संशयः ॥ ७९॥  
  
विद्यारूपा या शिवा वेदवेद्या  
       सत्यानन्दानन्तसंवित्स्वरूपा ।  
तस्या वाचः सर्वलोकैक मातु-  
       र्भक्त्या नित्यं चम्बिकायाः प्रसादात् ॥ ८०॥  
  
गुरुप्रसादादपि सुव्रता मया  
       शिवप्रसादादपि चोत्तमोत्तमात् ।  
विनायकस्यापि महाप्रसादात्  
       षडाननस्यापि महाप्रसादात् ॥ ८१॥  
  
यज्ञवैभवसमाह्वयः कृतः  
       सर्ववेदमथनेन सत्तमाः ।  
अत्र मुक्तिरपि शोभना परा  
       सुस्थितैव न हि तत्र संशयः ॥ ८२॥  
  
यज्ञवैभवसमाह्वयं परं  
       खण्डमत्र विमलं पठेन्नरः ।  
सत्यबोधसुखलक्षणं  
       सत्यमेव झटिति प्रयाति हि ॥ ८३॥  
  
मदुक्तसंहिता परा समस्तदुःखहारिणी  
       नरस्य मुक्तिदायिनी शिवप्रसादकारिणी ।  
समस्तवेदसारतः सुनिर्मिताऽतिशोभना  
       महत्तरानुभूतिमद्भिरादृता न चापरैः ॥ ८४॥  
  
मदुक्तसंहिता तु या तया विरुद्धमस्ति चे-  
       दनर्थकं हि तद्बुधा वचः प्रयोजनाय न ।  
श्रुतिप्रमाणरूपिणी सुसंहिता मयोदिता  
       श्रुतिप्रमाणमेव सा महाजनस्य सन्ततम् ॥ ८५॥  
  
मदुक्तसंहितामिमामतिप्रियेण मानवः  
       पठन्न याति संसृतिं प्रयाति शङ्करं परम् ।  
अतश्च शोभनामिमामहर्निशं समाहितः  
       श्रुतिप्रमाणवत्पठेदतन्द्रितः स्वमुक्तये ॥ ८६॥  
  
पुराणसंहितामिमामतिप्रियेण यः पुमान्  
       श्रुणोति संसृतिं पुनर्न याति याति शङ्करम् ।  
परानुभूतिरद्वया विजायते च तस्य सा  
       शिवा च वाचि नृत्यति प्रियेण शङ्करोऽपि च ॥ ८७॥  
  
सत्यपूर्णसुखबोधलक्षणं  
       तत्त्वमर्थविभवं सनातनम् ।  
सत्स्वरूपमशुभापहं शिवं  
       भक्तिगम्यममलं सदा नुमः ॥ ८८॥  
  
याऽनुभूतिरमला सदोदिता  
       वेदमाननिरता शुभावहा ।  
तामतीव सुखदामहं शिवां  
       केशवादिजनसेवितां नुमः ॥ ८९॥  
  
वेदपद्मनिकरस्य भास्करं  
       देवदेवसदृशं घृणानिधिम् ।  
व्यासमिष्टफलदं गुरुं नुमः  
       शोकमोहविषरोगभेषजम् ॥ ९०॥  
  
ये वेदवेदान्तधना महाजनाः  
       शिवाभिमानैकनिरस्तकिल्बिषाः ।  
नमामि वाचा शिरसा हृदा च तान्  
       भवाहिवेगस्य निवारकानहम् ॥ ९१॥  
  
॥ इति श्रीस्कान्दपुराणे सूतसंहितायां चतुर्थस्य  
यज्ञवैभवखण्डस्योपरिभागे सूतगीतायां  
सर्ववेदान्तसङ्ग्रहो नामाष्टमोऽध्यायः ॥  ८॥  
  
              सूतगीता समाप्ता ।  
                  ॐ तत्सत्  
  
Encoded and proofread by Sunder Hattangadi  
  
