---
Author: maharShi vyAsa
Category: gItam, giitaa, vyAsa
Description-comments: Bhagavatam skanda 10 adhyAya 47
File name: bhramaragIta.itx
Indexextra: (meaning 1, audio Bhagavatam 10.47, Hindi)
Language: Sanskrit
Latest update: November 10, 2012
Location: doc_giitaa
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: giitaa
Text title: shrimadbhAgavatAntargataM bhramaragIta
engtitle: Bhramaragita from Shrimadbhagavatam
itxtitle: bhramaragItam (bhAgavatAntargatam)
title: भ्रमरगीतम् (भागवतान्तर्गतम्)

---
  
 श्रीमद्भागवतान्तर्गतम् भ्रमरगीतम्   
  
श्रीशुक उवाच ।  
तं वीक्ष्य कृषानुचरं व्रजस्त्रियः  
प्रलम्बबाहुं नवकञ्जलोचनम् ।  
पीताम्बरं पुष्करमालिनं लसन्  
मुखारविन्दं परिमृष्टकुण्डलम् ॥ १०.४७.१॥  
  
सुविस्मिताः कोऽयमपीव्यदर्शनः  
कुतश्च कस्याच्युतवेषभूषणः ।  
इति स्म सर्वाः परिवव्रुरुत्सुकास्  
तमुत्तमःश्लोकपदाम्बुजाश्रयम् ॥ १०.४७.२॥  
  
तं प्रश्रयेणावनताः सुसत्कृतं  
             सव्रीडहासेक्षणसूनृतादिभिः ।  
रहस्यपृच्छन्नुपविष्टमासने  
             विज्ञाय सन्देशहरं रमापतेः ॥ १०.४७.३॥  
  
जानीमस्त्वां यदुपतेः पार्षदं समुपागतम् ।  
भर्त्रेह प्रेषितः पित्रोर्भवान्प्रियचिकीर्षया ॥ १०.४७.४॥  
  
अन्यथा गोव्रजे तस्य स्मरणीयं न चक्ष्महे ।  
स्नेहानुबन्धो बन्धूनां मुनेरपि सुदुस्त्यजः ॥ १०.४७.५॥  
  
अन्येष्वर्थकृता मैत्री यावदर्थविडम्बनम् ।  
पुम्भिः स्त्रीषु कृता यद्वत्सुमनःस्विव षट्पदैः ॥ १०.४७.६॥  
  
निःस्वं त्यजन्ति गणिका अकल्पं नृपतिं प्रजाः ।  
अधीतविद्या आचार्यमृत्विजो दत्तदक्षिणम् ॥ १०.४७.७॥  
  
खगा वीतफलं वृक्षं भुक्त्वा चातिथयो गृहम् ।  
दग्धं मृगास्तथारण्यं जारा भुक्त्वा रतां स्त्रियम् ॥ १०.४७.८॥  
  
इति गोप्यो हि गोविन्दे गतवाक्कायमानसाः ।  
कृष्णदूते समायाते उद्धवे त्यक्तलौकिकाः ॥ १०.४७.९॥  
  
गायन्त्यः प्रीयकर्माणि रुदन्त्यश्च गतह्रियः ।  
तस्य संस्मृत्य संस्मृत्य यानि कैशोरबाल्ययोः ॥ १०.४७.१०॥  
  
काचिन्मधुकरं दृष्ट्वा ध्यायन्ती कृष्णसङ्गमम् ।  
प्रियप्रस्थापितं दूतं कल्पयित्वेदमब्रवीत् ॥ १०.४७.११॥  
  
  
  
गोप्युवाच ।  
मधुप कितवबन्धो मा स्पृशङ्घ्रिं सपत्न्याः  
कुचविलुलितमालाकुङ्कुमश्मश्रुभिर्नः ।  
वहतु मधुपतिस्तन्मानिनीनां प्रसादं  
यदुसदसि विडम्ब्यं यस्य दूतस्त्वमीदृक् ॥ १०.४७.१२॥  
  
सकृदधरसुधां स्वां मोहिनीं पाययित्वा  
सुमनस इव सद्यस्तत्यजेऽस्मान्भवादृक् ।  
परिचरति कथं तत्पादपद्मं नु पद्मा  
ह्यपि बत हृतचेता ह्युत्तमःश्लोकजल्पैः ॥ १०.४७.१३॥  
  
किमिह बहु षडङ्घ्रे गायसि त्वं यदूनां  
अधिपतिमगृहाणामग्रतो नः पुराणम् ।  
विजयसखसखीनां गीयतां तत्प्रसङ्गः  
क्षपितकुचरुजस्ते कल्पयन्तीष्टमिष्टाः ॥ १०.४७.१४॥  
  
दिवि भुवि च रसायां काः स्त्रियस्तद्दुरापाः  
कपटरुचिरहासभ्रूविजृम्भस्य याः स्युः ।  
चरणरज उपास्ते यस्य भूतिर्वयं का  
अपि च कृपणपक्षे ह्युत्तमःश्लोकशब्दः ॥ १०.४७.१५॥  
  
विसृज शिरसि पादं वेद्म्यहं चातुकारैर्  
अनुनयविदुषस्तेऽभ्येत्य दौत्यैर्मुकुन्दात् ।  
स्वकृत इह विषृष्टापत्यपत्यन्यलोका  
व्यसृजदकृतचेताः किं नु सन्धेयमस्मिन् ॥ १०.४७.१६॥  
  
मृगयुरिव कपीन्द्रं विव्यधे लुब्धधर्मा  
स्त्रियमकृत विरूपां स्त्रीजितः कामयानाम् ।  
बलिमपि बलिमत्त्वावेष्टयद्ध्वाङ्क्षवद्यस्  
तदलमसितसख्यैर्दुस्त्यजस्तत्कथार्थः ॥ १०.४७.१७॥  
  
यदनुचरितलीलाकर्णपीयूषविप्रुट्  
सकृददनविधूतद्वन्द्वधर्मा विनष्टाः ।  
सपदि गृहकुटुम्बं दीनमुत्सृज्य दीना  
बहव इह विहङ्गा भिक्षुचर्यां चरन्ति ॥ १०.४७.१८॥  
  
वयमृतमिव जिह्मव्याहृतं श्रद्दधानाः  
कुलिकरुतमिवाज्ञाः कृष्णवध्वो हरिण्यः ।  
ददृशुरसकृदेतत्तन्नखस्पर्शतीव्र  
स्मररुज उपमन्त्रिन्भण्यतामन्यवार्ता ॥ १०.४७.१९॥  
  
प्रियसख पुनरागाः प्रेयसा प्रेषितः किं  
वरय किमनुरुन्धे माननीयोऽसि मेऽङ्ग ।  
नयसि कथमिहास्मान्दुस्त्यजद्वन्द्वपार्श्वं  
सततमुरसि सौम्य श्रीर्वधूः साकमास्ते ॥ १०.४७.२०॥  
  
अपि बत मधुपुर्यामार्यपुत्रोऽधुनास्ते  
स्मरति स पितृगेहान्सौम्य बन्धूंश्च गोपान् ।  
क्वचिदपि स कथा नः किङ्करीणां गृणीते  
भुजमगुरुसुगन्धं मूर्ध्न्यधास्यत्कदा नु ॥ १०.४७.२१॥  
  
  
  
श्रीशुक उवाच ।  
अथोद्धवो निशम्यैवं कृष्णदर्शनलालसाः ।  
सान्त्वयन्प्रियसन्देशैर्गोपीरिदमभाषत ॥ १०.४७.२२॥  
  
श्रीउद्धव उवाच ।  
अहो यूयं स्म पूर्णार्था भवत्यो लोकपूजिताः ।  
वासुदेवे भगवति यासामित्यर्पितं मनः ॥ १०.४७.२३॥  
  
दानव्रततपोहोम जपस्वाध्यायसंयमैः ।  
श्रेयोभिर्विविधैश्चान्यैः कृष्णे भक्तिर्हि साध्यते ॥ १०.४७.२४॥  
  
भगवत्युत्तमःश्लोके भवतीभिरनुत्तमा ।  
भक्तिः प्रवर्तिता दिष्ट्या मुनीनामपि दुर्लभा ॥ १०.४७.२५॥  
  
दिष्ट्या पुत्रान्पतीन्देहान्स्वजनान्भवनानि च ।  
हित्वावृनीत यूयं यत्कृष्णाख्यं पुरुषं परम् ॥ १०.४७.२६॥  
  
सर्वात्मभावोऽधिकृतो भवतीनामधोक्षजे ।  
विरहेण महाभागा महान्मेऽनुग्रहः कृतः ॥ १०.४७.२७॥  
  
श्रूयतां प्रियसन्देशो भवतीनां सुखावहः ।  
यमादायागतो भद्रा अहं भर्तू रहस्करः ॥ १०.४७.२८॥  
  
श्रीभगवानुवाच ।  
भवतीनां वियोगो मे न हि सर्वात्मना क्वचित् ।  
यथा भूतानि भूतेषु खं वाय्वग्निर्जलं मही ।  
तथाहं च मनःप्राण भूतेन्द्रियगुणाश्रयः ॥ १०.४७.२९॥  
  
आत्मन्येवात्मनात्मानं सृजे हन्म्यनुपालये ।  
आत्ममायानुभावेन भूतेन्द्रियगुणात्मना ॥ १०.४७.३०॥  
  
आत्मा ज्ञानमयः शुद्धो व्यतिरिक्तोऽगुणान्वयः ।  
सुषुप्तिस्वप्नजाग्रद्भिर्मायावृत्तिभिरीयते ॥ १०.४७.३१॥  
  
येनेन्द्रियार्थान्ध्यायेत मृषा स्वप्नवदुत्थितः ।  
तन्निरुन्ध्यादिन्द्रियाणि विनिद्रः प्रत्यपद्यत ॥ १०.४७.३२॥  
  
एतदन्तः समाम्नायो योगः साङ्ख्यं मनीषिणाम् ।  
त्यागस्तपो दमः सत्यं समुद्रान्ता इवापगाः ॥ १०.४७.३३॥  
  
यत्त्वहं भवतीनां वै दूरे वर्ते प्रियो दृशाम् ।  
मनसः सन्निकर्षार्थं मदनुध्यानकाम्यया ॥ १०.४७.३४॥  
  
यथा दूरचरे प्रेष्ठे मन आविश्य वर्तते ।  
स्त्रीणां च न तथा चेतः सन्निकृष्टेऽक्षिगोचरे ॥ १०.४७.३५॥  
  
मय्यावेश्य मनः कृत्स्नं विमुक्ताशेषवृत्ति यत् ।  
अनुस्मरन्त्यो मां नित्यमचिरान्मामुपैष्यथ ॥ १०.४७.३६॥  
  
या मया क्रीडता रात्र्यां वनेऽस्मिन्व्रज आस्थिताः ।  
अलब्धरासाः कल्याण्यो मापुर्मद्वीर्यचिन्तया ॥ १०.४७.३७॥  
  
श्रीशुक उवाच ।  
एवं प्रियतमादिष्टमाकर्ण्य व्रजयोषितः ।  
ता ऊचुरुद्धवं प्रीतास्तत्सन्देशागतस्मृतीः ॥ १०.४७.३८॥  
  
गोप्य ऊचुः ।  
दिष्ट्याहितो हतः कंसो यदूनां सानुगोऽघकृत् ।  
दिष्ट्याप्तैर्लब्धसर्वार्थैः कुशल्यास्तेऽच्युतोऽधुना ॥ १०.४७.३९॥  
  
कच्चिद्गदाग्रजः सौम्य करोति पुरयोषिताम् ।  
प्रीतिं नः स्निग्धसव्रीड हासोदारेक्षणार्चितः ॥ १०.४७.४०॥  
  
कथं रतिविशेषज्ञः प्रियश्च पुरयोषिताम् ।  
नानुबध्येत तद्वाक्यैर्विभ्रमैश्चानुभाजितः ॥ १०.४७.४१॥  
  
अपि स्मरति नः साधो गोविन्दः प्रस्तुते क्वचित् ।  
गोष्ठिमध्ये पुरस्त्रीणाम्ग्राम्याः स्वैरकथान्तरे ॥ १०.४७.४२॥  
  
ताः किं निशाः स्मरति यासु तदा प्रियाभिर्  
वृन्दावने कुमुदकुन्दशशाङ्करम्ये ।  
रेमे क्वणच्चरणनूपुररासगोष्ठ्याम्  
अस्माभिरीडितमनोज्ञकथः कदाचित् ॥ १०.४७.४३॥  
  
अप्येष्यतीह दाशार्हस्तप्ताः स्वकृतया शुचा ।  
सञ्जीवयन्नु नो गात्रैर्यथेन्द्रो वनमम्बुदैः ॥ १०.४७.४४॥  
  
कस्मात्कृष्ण इहायाति प्राप्तराज्यो हताहितः ।  
नरेन्द्रकन्या उद्वाह्य प्रीतः सर्वसुहृद्वृतः ॥ १०.४७.४५॥  
  
किमस्माभिर्वनौकोभिरन्याभिर्वा महात्मनः ।  
श्रीपतेराप्तकामस्य क्रियेतार्थः कृतात्मनः ॥ १०.४७.४६॥  
  
परं सौख्यं हि नैराश्यं स्वैरिण्यप्याह पिङ्गला ।  
तज्जानतीनां नः कृष्णे तथाप्याशा दुरत्यया ॥ १०.४७.४७॥  
  
क उत्सहेत सन्त्यक्तुमुत्तमःश्लोकसंविदम् ।  
अनिच्छतोऽपि यस्य श्रीरङ्गान्न च्यवते क्वचित् ॥ १०.४७.४८॥  
  
सरिच्छैलवनोद्देशा गावो वेणुरवा इमे ।  
सङ्कर्षणसहायेन कृष्णेनाचरिताः प्रभो ॥ १०.४७.४९॥  
  
पुनः पुनः स्मारयन्ति नन्दगोपसुतं बत ।  
श्रीनिकेतैस्तत्पदकैर्विस्मर्तुं नैव शक्नुमः ॥ १०.४७.५०॥  
  
गत्या ललितयोदार हासलीलावलोकनैः ।  
माध्व्या गिरा हृतधियः कथं तं विस्मराम हे ॥ १०.४७.५१॥  
  
हे नाथ हे रमानाथ व्रजनाथार्तिनाशन ।  
मग्नमुद्धर गोविन्द गोकुलं वृजिनार्णवात् ॥ १०.४७.५२॥  
  
श्रीशुक उवाच ।  
ततस्ताः कृष्णसन्देशैर्व्यपेतविरहज्वराः ।  
उद्धवं पूजयां चक्रुर्ज्ञात्वात्मानमधोक्षजम् ॥ १०.४७.५३॥  
  
उवास कतिचिन्मासान्गोपीनां विनुदन्शुचः ।  
कृष्णलीलाकथां गायन्रमयामास गोकुलम् ॥ १०.४७.५४॥  
  
यावन्त्यहानि नन्दस्य व्रजेऽवात्सीत्स उद्धवः ।  
व्रजौकसां क्षणप्रायाण्यासन्कृष्णस्य वार्तया ॥ १०.४७.५५॥  
  
सरिद्वनगिरिद्रोणीर्वीक्षन्कुसुमितान्द्रुमान् ।  
कृष्णं संस्मारयन्रेमे हरिदासो व्रजौकसाम् ॥ १०.४७.५६॥  
  
दृष्ट्वैवमादि गोपीनां कृष्णावेशात्मविक्लवम् ।  
उद्धवः परमप्रीतस्ता नमस्यन्निदं जगौ ॥ १०.४७.५७॥  
  
एताः परं तनुभृतो भुवि गोपवध्वो  
गोविन्द एव निखिलात्मनि रूढभावाः ।  
वाञ्छन्ति यद्भवभियो मुनयो वयं च  
किं ब्रह्मजन्मभिरनन्तकथारसस्य ॥ १०.४७.५८॥  
  
क्वेमाः स्त्रियो वनचरीर्व्यभिचारदुष्टाः  
कृष्णे क्व चैष परमात्मनि रूढभावः । ।  
नन्वीश्वरोऽनुभजतोऽविदुषोऽपि साक्षाच्  
छ्रेयस्तनोत्यगदराज इवोपयुक्तः ॥ १०.४७.५९॥  
  
नायं श्रियोऽङ्ग उ नितान्तरतेः प्रसादः  
स्वर्योषितां नलिनगन्धरुचां कुतोऽन्याः ।  
रासोत्सवेऽस्य भुजदण्डगृहीतकण्ठ  
लब्धाशिषां य उदगाद्व्रजवल्लभीनाम् ॥ १०.४७.६०॥  
  
आसामहो चरणरेणुजुषामहं स्यां  
वृन्दावने किमपि गुल्मलतौषधीनाम् ।  
या दुस्त्यजं स्वजनमार्यपथं च हित्वा  
भेजुर्मुकुन्दपदवीं श्रुतिभिर्विमृग्याम् ॥ १०.४७.६१॥  
  
या वै श्रियार्चितमजादिभिराप्तकामैर्  
योगेश्वरैरपि यदात्मनि रासगोष्ठ्याम् ।  
कृष्णस्य तद्भगवतः चरणारविन्दं  
न्यस्तं स्तनेषु विजहुः परिरभ्य तापम् ॥ १०.४७.६२॥  
  
वन्दे नन्दव्रजस्त्रीणां पादरेणुमभीक्ष्णशः ।  
यासां हरिकथोद्गीतं पुनाति भुवनत्रयम् ॥ १०.४७.६३॥  
  
श्रीशुक उवाच ।  
अथ गोपीरनुज्ञाप्य यशोदां नन्दमेव च ।  
गोपानामन्त्र्य दाशार्हो यास्यन्नारुरुहे रथम् ॥ १०.४७.६४॥  
  
तं निर्गतं समासाद्य नानोपायनपाणयः ।  
नन्दादयोऽनुरागेण प्रावोचन्नश्रुलोचनाः ॥ १०.४७.६५॥  
  
मनसो वृत्तयो नः स्युः कृष्ण पादाम्बुजाश्रयाः ।  
वाचोऽभिधायिनीर्नाम्नां कायस्तत्प्रह्वणादिषु ॥ १०.४७.६६॥  
  
कर्मभिर्भ्राम्यमाणानां यत्र क्वापीश्वरेच्छया ।  
मङ्गलाचरितैर्दानै रतिर्नः कृष्ण ईश्वरे ॥ १०.४७.६७॥  
  
एवं सभाजितो गोपैः कृष्णभक्त्या नराधिप ।  
उद्धवः पुनरागच्छन्मथुरां कृष्णपालिताम् ॥ १०.४७.६८॥  
  
कृष्णाय प्रणिपत्याह भक्त्युद्रेकं व्रजौकसाम् ।  
वसुदेवाय रामाय राज्ञे चोपायनान्यदात् ॥ १०.४७.६९॥  
  
॥ इति श्रीमद्भागवते महापुराणे पारमहंस्यां संहितायां दशमस्कन्धे  
पूर्वार्धे उद्धवप्रतियाने सप्तचत्वारिशोऽध्यायान्तर्गतं भ्रमरगीतं  
समाप्तम् ॥ १०.४७॥  
  
  
Bhagavatam skandha 10 adhyAya 47  
  
