---
Author: Traditional (Vyasa)
Category: gItA, giitaa
Description-comments: From Padma Purana
File name: shivagiitaa.itx
Indexextra: (scanned)
Language: Sanskrit
Latest update: Dec. 18, 2009
Location: doc_giitaa
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: giitaa
Text title: Shiva Gita
Transliterated by: Sunder Hattangadi (sunderh at hotmail.com)
engtitle: Shiva Gita
itxtitle: shivagItA
title: शिवगीता

---
  
 श्रीशिवगीता   
  
॥ शिव गीता ॥  
  
अथ श्रीपद्मपुराणे उपरिभागे शिवगीतासूपनिषत्सु  
ब्रह्मविद्यायां योगशास्त्रे शिवराघवसंवादे  
१ शिवभक्त्युत्कर्षनिरूपणं नाम प्रथमोऽध्यायः ॥ १ ॥ ४०  
२ वैराग्योपदेशो नाम द्वितीयोऽध्यायः ॥ २ ॥ ४३  
३ विरजादीक्षानिरूपणं नाम तृतीयोऽध्यायः ॥ ३ ॥ ३५  
४ शिवप्रदुर्भावाख्यः नाम चतुर्थोऽध्यायः ॥ ४ ॥ ५२  
५ रामाय वरप्रदानं नाम पञ्चमोऽध्यायः ॥ ५ ॥ ४१  
६ विभूतियोगो नाम षष्ठोऽध्यायः ॥ ६ ॥ ६०  
७ विश्वरूपदर्शनं नाम सप्तमोऽध्यायः ॥ ७ ॥ ४७  
८ पिण्डोत्पत्तिकथनं नाम अष्टमोऽध्यायः ॥ ८ ॥ ७०  
९ देहस्वरूपनिर्णयो नाम नवमोऽध्यायः ॥ ९ ॥ ५१  
१० जीवस्वरूपकथनं नाम दशमोऽध्यायः ॥ १० ॥ ६३  
११ जीवगत्यादिनिरूपणं नाम एकादशोऽध्यायः ॥ ११ ॥ ४५  
१२ उपासनाज्ञानफलं नाम द्वादशोऽध्यायः ॥ १२ ॥ ४२  
१३ मोक्षयोगो नाम त्रयोदशोऽध्यायः ॥ १३ ॥ ३८  
१४ पञ्चकोशोपपादनं नाम चतुर्दशोऽध्यायः ॥ १४ ॥ ४५  
१५ भक्तियोगो नाम पञ्चदशोऽध्यायः ॥ १५ ॥ ४२  
१६ गीताधिकारिनिरूपणं नाम षोडशोऽध्यायः ॥ १६ ॥ ६९ ट् = ७८३  
  
॥ शिव गीता ॥  
  
अथ प्रथमोऽध्यायः ।  
सूत उवाच ॥  
  
अथातः सम्प्रवक्ष्यामि शुद्धं कैवल्यमुक्तिदम् ।  
अनुग्रहान्महेशस्य भवदुःखस्य भेषजम् ॥ १॥  
  
न कर्मणामनुष्ठानैर्न दानैस्तपसापि वा ।  
कैवल्यं लभते मर्त्यः किन्तु ज्ञानेन केवलम् ॥ २॥  
  
रामाय दण्डकारण्ये पार्वतीपतिना पुरा ।  
या प्रोक्ता शिवगीताख्या गुह्याद्गुह्यतमा हि सा ॥ ३॥  
  
यस्याः श्रवणमात्रेण नृणां मुक्तिर्ध्रुवं भवेत् ।  
पुरा सनत्कुमाराय स्कन्देनाभिहिता हि सा ॥ ४॥  
  
सनत्कुमारः प्रोवाच व्यासाय मुनिसत्तमाः ।  
मह्यं कृपातिरेकेण प्रददौ बादरायणः ॥ ५॥  
  
उक्तं च तेन कस्मैचिन्न दातव्यमिदं त्वया ।  
सूतपुत्रान्यथा देवाः क्षुभ्यन्ति च शपन्ति च ॥ ६॥  
  
अथ पृष्टो मया विप्रा भगवान्बादरायणः ।  
भगवन्देवताः सर्वाः किं क्षुभ्यन्ति शपन्ति च ॥ ७॥  
  
तासामत्रास्ति का हानिर्यया कुप्यन्ति देवताः ।  
पाराशर्योऽथ मामाह यत्पृष्टं शृणु वत्स तत् ॥ ८॥  
  
नित्याग्निहोत्रिणो विप्राः सन्ति ये गृहमेधिनः ।  
त एव सर्वफलदाः सुराणां कामधेनवः ॥ ९॥  
  
भक्ष्यं भोज्यं च पेयं च यद्यदिष्टं सुपर्वणाम् ।  
अग्नौ हुतेन हविषा सत्सर्वं लभ्यते दिवि ॥ १०॥  
  
नान्यदस्ति सुरेशानामिष्टसिद्धिप्रदं दिवि ।  
दोग्ध्री धेनुर्यथा नीता दुःखदा गृहमेधिनाम् ॥ ११॥  
  
तथैव ज्ञानवान्विप्रो देवानां दुःखदो भवेत् ।  
त्रिदशास्तेन विघ्नन्ति प्रविष्टा विषयं नृणाम् ॥ १२॥  
  
ततो न जायते भक्तिः शिवे कस्यापि देहिनः ।  
तस्मादविदुषां नैव जायते शूलपाणिनः ॥ १३॥  
  
यथाकथञ्चिज्जातापि मध्ये विच्छिद्यते नृणाम् ।  
जातं वापि शिवज्ञानं न विश्वासं भजत्यलम् ॥ १४॥  
  
ऋषय ऊचुः ॥  
  
यद्येवं देवता विघ्नमाचरन्ति तनूभृताम् ।  
पौरुषं तत्र कस्यास्ति येन मुक्तिर्भविष्यति ॥ १५॥  
  
सत्यं सूतात्मज ब्रूहि तत्रोपायोऽस्ति वा न वा ॥  
  
सूत उवाच ॥  
  
कोटिजन्मार्जितैः पुण्यैः शिवे भक्तिः प्रजायते ॥ १६॥  
  
इष्टापूर्तादिकर्माणि तेनाचरति मानवः ।  
शिवार्पणधिया कामान्परित्यज्य यथाविधि ॥ १७॥  
  
अनुग्रहात्तेन शम्भोर्जायते सुदृढो नरः ।  
ततो भीताः पलायन्ते विघ्नं हित्वा सुरेश्वराः ॥ १८॥  
  
जायते तेन शुश्रूषा चरिते चन्द्रमौलिनः ।  
शृण्वतो जायते ज्ञानं ज्ञानादेव विमुच्यते ॥ १९॥  
  
बहुनात्र विमुक्तेन यस्य भक्तिः शिवे दृढा ।  
महापापोपपापौघकोटिग्रस्तोऽपि मुच्यते ॥ २०॥  
  
अनादरेण शाठ्येन परिहासेन मायया ।  
शिवभक्तिरतश्चेत्स्यादन्त्यजोऽपि विमुच्यते ॥ २१॥  
  
एवं भक्तिश्च सर्वेषां सर्वदा सर्वतोमुखी ।  
तस्यां तु विद्यमानायां यस्तु मर्त्यो न मुच्यते ॥ २२॥  
  
संसारबन्धनात्तस्मादन्यः को वास्ति मूढधीः ।  
नियमाद्यस्तु कुर्वीत भक्तिं वा द्रोहमेव वा ॥ २३॥  
  
तस्यापि चेत्प्रसन्नोऽसौ फलं यच्छति वाञ्छितम् ।  
ऋद्धं किञ्चित्समादाय क्षुल्लकं जलमेव वा ॥ २४॥  
  
यो दत्ते नियमेनासौ तस्मै दत्ते जगत्त्रयम् ।  
तत्राप्यशक्तो नियमान्नमस्कारं प्रदक्षिणाम् ॥ २५॥  
  
यः करोति महेशस्य तस्मै तुष्टो भवेच्छिवः ।  
प्रदक्षिणास्वशक्तोऽपि यः स्वान्ते चिन्तयेच्छिवम् ॥ २६॥  
  
गच्छन्समुपविष्टो वा तस्याभीष्टं प्रयच्छति ।  
चन्दनं बिल्वकाष्ठस्य पुष्पाणि वनजान्यपि ॥ २७॥  
  
फलानि तादृशान्येव यस्य प्रीतिकराणि वै ।  
दुष्करं तस्य सेवायां किमस्ति भुवनत्रये ॥ २८॥  
  
वन्येषु यादृशी प्रीतिर्वर्तते परमेशितुः ।  
उत्तमेष्वपि नास्त्येव तादृशी ग्रामजेष्वपि ॥ २९॥  
  
तं त्यक्त्वा तादृशं देवं यः सेवेतान्यदेवताम् ।  
स हि भागीरथीं त्यक्त्वा काङ्क्षते मृगतृष्णिकाम् ॥ ३०॥  
  
किन्तु यस्यास्ति दुरितं कोटिजन्मसु सञ्चितम् ।  
तस्य प्रकाशते नायमर्थो मोहान्धचेतसः ॥ ३१॥  
  
न कालनियमो यत्र न देशस्य स्थलस्य च ।  
यत्रास्य चित्रं रमते तस्य ध्यानेन केवलम् ॥ ३२॥  
  
आत्मत्वेन शिवस्यासौ शिवसायुज्यमाप्नुयात् ।  
अतिस्वल्पतरायुः श्रीर्भूतेशांशाधिपोऽपि यः ॥ ३३॥  
  
स तु राजाहमस्मीति वादिनं हन्ति सान्वयम् ।  
कर्तापि सर्वलोकानामक्षयैश्वर्यवानपि ॥ ३४॥  
  
शिवः शिवोऽहमस्मीति वादिनं यं च कञ्चन ।  
आत्मना सह तादात्म्यभागिनं कुरुते भृशम् ॥ ३५॥  
  
धर्मार्थकाममोक्षाणां पारं यस्याथ येन वै ।  
मुनयस्तत्प्रवक्ष्यामि व्रतं पाशुपताभिधम् ॥ ३६॥  
  
कृत्वा तु विरजां दीक्षां भूतिरुद्राक्षधारिणः ।  
जपन्तो वेदसाराख्यं शिवनामसहस्रकम् ॥ ३७॥  
  
सन्त्यज्य तेन मर्त्यत्वं शैवीं तनुमवाप्स्यथ ।  
ततः प्रसन्नो भगवाञ्छङ्करो लोकशङ्करः ॥ ३८॥  
  
भवतां दृश्यतामेत्य कैवल्यं वः प्रदास्यति ।  
रामाय दण्डकारण्ये यत्प्रादात्कुम्भसम्भवः ॥ ३९॥  
  
तत्सर्वं वः प्रवक्ष्यामि शृणुध्वं भक्तियोगिनः  ॥ ४०॥  
  
इति श्रीपद्मपुराणे उपरिभागे शिवगीतासूपनिषत्सु  
ब्रह्मविद्यायां योगशास्त्रे शिवराघवसंवादे  
शिवभक्त्युत्कर्षनिरूपणं नाम प्रथमोऽध्यायः ॥ १ ॥  
  
  
  
अथ द्वितीयोऽध्यायः ॥  
  
ऋषय ऊचुः ॥  
  
किमर्थमागतोऽगस्त्यो रामचन्द्रस्य सन्निधिम् ।  
कथं वा विरजां दीक्षां कारयामास राघवम् ।  
ततः किमाप्तवान् रामः फलं तद्वक्तुमर्हसि ॥ १॥  
  
सूत उवाच ॥  
  
रावणेन यदा सीताऽपहृता जनकात्मजा ।  
तदा वियोगदुःखेन विलपन्नास राघवः ॥ २॥  
  
निर्निद्रो निरहङ्कारो निराहारो दिवानिशम् ।  
मोक्तुमैच्छत्ततः प्राणान्सानुजो रघुनन्दनः ॥ ३॥  
  
लोपामुद्रापतिर्ज्ञात्वा तस्य सन्निधिमागमत् ।  
अथ तं बोधयामास संसारासारतां मुनिः ॥ ४॥  
  
अगस्त्य उवाच ॥  
  
किं विषीदसि राजेन्द्र कान्ता कस्य विचार्यताम् ।  
जडः किं नु विजानाति देहोऽयं पाञ्चभौतिकः ॥ ५॥  
  
निर्लेपः परिपूर्णश्च सच्चिदानन्दविग्रहः ।  
आत्मा न जायते नैव म्रियते न च दुःखभाक् ॥ ६॥  
  
सूर्योऽसौ सर्वलोकस्य चक्षुष्ट्वेन व्यवस्थितः ।  
तथापि चाक्षुषैर्दोषैर्न कदाचिद्विलिप्यते ॥ ७॥  
  
सर्वभूतान्तरात्मापि तद्वद्दृश्यैर्न लिप्यते ।  
देहोऽपि मलपिण्डोऽयं मुक्तजीवो जडात्मकः ॥ ८॥  
  
दह्यते वह्निना काष्ठैः शिवाद्यैर्भक्ष्यतेऽपि वा ।  
तथापि नैव जानाति विरहे तस्य का व्यथा ॥ ९॥  
  
सुवर्णगौरी दूर्वाया दलवच्छ्यामलापि वा ।  
पीनोत्तुङ्गस्तनाभोगभुग्नसूक्ष्मवलग्निका ॥ १०॥  
  
बृहन्नितम्बजघना रक्तपादसरोरुहा ।  
राकाचन्द्रमुखी बिम्बप्रतिबिम्बरदच्छदा ॥ ११॥  
  
नीलेन्दीवरनीकाशनयनद्वयशोभिता ।  
मत्तकोकिलसँल्लापा मत्तद्विरदगामिनी ॥ १२॥  
  
कटाक्षैरनुगृह्णाति मां पञ्चेषुशरोत्तमैः ।  
इति यां मन्यते मूढ स तु पञ्चेषुशासितः ॥ १३॥  
  
तस्याविवेकं वक्ष्यामि शृणुष्वावहितो नृप ।  
न च स्त्री न पुमानेष नैव चायं नपुंसकः ॥ १४॥  
  
अमूर्तः पुरुषः पूर्णो द्रष्टा देही स जीविनः ।  
या तन्वङ्गी मृदुर्बाला मलपिण्डात्मिका जडा ॥ १५॥  
  
सा न पश्यति यत्किञ्चिन्न शृणोति न जिघ्रति ।  
चर्ममात्रा तनुस्तस्या बुद्ध्वा त्यक्षस्व राघव ॥ १६॥  
  
या प्राणादधिका सैव हन्त ते स्याद्घृणास्पदम् ।  
जायन्ते यदि भूतेभ्यो देहिनः पाञ्चभौतिकाः ॥ १७॥  
  
आत्मा यदेकलस्तेषु परिपूर्णः सनातनः ।  
का कान्ता तत्र कः कान्तः सर्व एव सहोदराः ॥ १८॥  
  
निर्मितायां गृहावल्यां तदवच्छिन्नतां गतम् ।  
नभस्तस्यां तु दग्धायां न काञ्चित्क्षतिमृच्छति ॥ १९॥  
  
तद्वदात्मापि देहेषु परिपूर्णः सनातनः ।  
हन्यमानेषु तेष्वेव स स्वयं नैव हन्यते ॥ २०॥  
  
हन्ता चेन्मन्यते हन्तुं हतश्चेन्मन्यते हतम् ।  
तावुभौ न विजानीतो नायं हन्ति न हन्यते ॥ २१॥  
  
अस्मान्नृपातिदुःखेन किं खेदस्यास्ति कारणम् ।  
स्वस्वरूपं विदित्वेदं दुःखं त्यक्त्वा सुखी भव ॥ २२॥  
  
राम उवाच ॥  
  
मुने देहस्य नो दुःखं नैव चेत्परमात्मनः ।  
सीतावियोगदुःखाग्निर्मां भस्मीकुरुते कथम् ॥ २३॥  
  
सदाऽनुभूयते योऽर्थः स नास्तीति त्वयेरितः ।  
जायातां तत्र विश्वासः कथं मे मुनिपुङ्गव ॥ २४॥  
  
अन्योऽत्र नास्ति को भोक्ता येन जन्तुः प्रतप्यते ।  
सुखस्य वापि दुःखस्य तद्ब्रूहि मुनिसत्तम ॥ २५॥  
  
अगस्त्य उवाच ॥  
  
दुर्ज्ञेया शाम्भवी माया तया सम्मोह्यते जगत् ।  
माया तु प्रकृतिं विद्यान्मायिनं तु महेश्वरम् ।२६॥  
  
तस्यावयवभूतैस्तु व्याप्तं सर्वमिदं जगत्।  
सत्यज्ञानात्मकोऽनन्तो विभुरात्मा महेश्वरः ॥ २७॥  
  
तस्यैवांशो जीवलोके हृदये प्राणिनां स्थितः ।  
विस्फुलिङ्गा यथा वह्नेर्जायन्ते काष्ठयोगतः ॥ २८॥  
  
अनादिकर्मसम्बद्धास्तद्वदंशा महेशितुः ।  
अनादिवासनायुक्ताः क्षेत्रज्ञा इति ते स्मृताः ॥ २९॥  
  
मनो बुद्धिरहङ्कारश्चित्तं चेति चतुष्टयम् ।  
अन्तःकरणमित्याहुस्तत्र ते प्रतिबिम्बिताः ॥ ३०॥  
  
जीवत्वं प्राप्नुयुः कर्मफलभोक्तार एव ते ।  
ततो वैषयिकं तेषां सुखं वा दुःखमेव वा ॥ ३१॥  
  
त एव भुञ्जते भोगायतनेऽस्मिन् शरीरके ।  
स्थावरं जङ्गमं चेति द्विविधं वपुरुच्यते ॥ ३२॥  
  
स्थावरास्तत्र देहाः स्युः सूक्ष्मा गुल्मलतादयः ।  
अण्डजाः स्वेदजास्तद्वदुद्भिज्जा इति जङ्गमाः ॥ ३३॥  
  
योनिमन्ये प्रपद्यन्ते शरीरत्वाय देहिनः ।  
स्थाणुमन्येऽनुसंयन्ति यथाकर्म यथाश्रुतम् ॥ ३४॥  
  
सुख्यहं दुःख्यहं चेति जीव एवाभिमन्यते ।  
निर्लेपोऽपि परं ज्योतिर्मोहितः शम्भुमायया ॥ ३५॥  
  
कामः क्रोधस्तथा लोभो मदो मात्सर्यमेव च ।  
मोहश्चेत्यरिषड्वर्गमहङ्कारगतं विदुः ॥ ३६॥  
  
स एव बध्यते जीवः स्वप्नजाग्रदवस्थयोः ।  
सुषुप्तौ तदभावाच्च जीवः शङ्करतां गतः ॥ ३७॥  
  
स एव मायासंस्पृष्टः कारणं सुखदुःखयोः ।  
शुक्तो रजतवद्विश्वं मायया दृश्यते शिवे ॥ ३८॥  
  
ततो विवेकज्ञानेन न कोऽप्यत्रास्ति दुःखभाक् ।  
ततो विरम दुःखात्त्वं किं मुधा परितप्यसे ॥ ३९॥  
  
श्रीराम उवाच ॥  
  
मुने सर्वमिदं तथ्यं यन्मदग्रे त्वयेरितम् ।  
तथापि न जहात्येतत्प्रारब्धादृष्टमुल्बणम् ॥ ४०॥  
  
मत्तं कुर्याद्यथा मद्यं नष्टाविद्यमपि द्विजम् ।  
तद्वत्प्रारब्धभोगोऽपि न जहाति विवेकिनम् ॥ ४१॥  
  
ततः किं बहुनोक्तेन प्रारब्धसचिवः स्मरः ।  
बाधते मां दिवारात्रमहङ्कारोऽपि तादृशः ॥ ४२॥  
  
अत्यन्तपीडितो जीवः स्थूलदेहं विमुञ्चति ।  
तस्माज्जीवाप्तये मह्यमुपायः क्रियतां द्विज ॥ ४३॥  
  
इति श्रीपद्मपुराणे उपरिभागे शिवगीतासूपनिषत्सु  
ब्रह्मविद्यायां योगशास्त्रे शिवराघवसंवादे  
वैराग्योपदेहो नाम द्वितीयोऽध्यायः ॥ २ ॥  
  
  
  
अथ तृतीयोऽध्यायः ॥  
  
अगस्त्य उवाच ॥  
  
न गृह्णाति वचः पथ्यं कामक्रोधादिपीडितः ।  
हितं न रोचते तस्य मुमूर्षोरिव भेषजम् ॥ १॥  
  
मध्येसमुद्रं या नीता सीता दैत्येन मायिना ।  
आयास्यति नरश्रेष्ठ सा कथं तव सन्निधिम् ॥ २॥  
  
बध्यन्ते देवताः सर्वा द्वारि मर्कटयूथवत् ।  
किं च चामरधारिण्यो यस्य सन्ति सुराङ्गनाः ॥ ३॥  
  
भुङ्क्ते त्रिलोकीमखिलां यः शम्भुवरदर्पितः ।  
निष्कण्टकं तस्य जयः कथं तव भविष्यति ॥ ४॥  
  
इन्द्रजिन्नाम पुत्रो यस्तस्यास्तीशवरोद्धतः ।  
तस्याग्रे सङ्गरे देवा बहुवारं पलायिताः ॥ ५॥  
  
कुम्भकर्णाह्वयो भ्राता यस्यास्ति सुरसूदनः ।  
अन्यो दिव्यास्त्रसंयुक्तश्चिरजीवी बिभीषणः ॥ ६॥  
  
दुर्गं यस्यास्ति लङ्काख्यं दुर्जेयं देवदानवैः ।  
चतुरङ्गबलं यस्य वर्तते कोटिसङ्ख्यया ॥ ७॥  
  
एकाकिना त्वया जेयः स कथं नृपनन्दन ।  
आकाङ्क्षते करे धर्तुं बालश्चन्द्रमसं यथा ।  
तथा त्वं काममोहेन जयं तस्याभिवाञ्छसि ॥ ८॥  
  
श्रीराम उवाच ॥  
  
क्षत्रियोऽहं मुनिश्रेष्ठ भार्या मे रक्षसा हृता ।  
यदि तं न निहन्म्याशु जीवने मेऽस्ति किं फलम् ॥ ९॥  
  
अतस्ते तत्त्वबोधेन न मे किञ्चित्प्रयोजनम् ।  
कामक्रोधादयः सर्वे दहन्त्येते तनुं मम ॥ १०॥  
  
अहङ्कारोऽपि मे नित्यं जीवनं हन्तुमुद्यतः ।  
हृतायां निजकान्तायां शत्रुणाऽवमतस्य वा ॥ ११॥  
  
यस्य तत्त्वबुभुत्सा स्यात्स लोके पुरुषाधमः ।  
तस्मात्तस्य वधोपायं लङ्घयित्वाम्बुधिं रणे ॥ १२॥  
  
अगस्त्य उवाच ॥  
  
एवं चेच्छरणं याहि पार्वतीपतिमव्ययम् ।  
स चेत्प्रसन्नो भगवान्वाञ्छितार्थं प्रदास्यति ॥ १३॥  
  
देवैरजेयः शक्राद्यैर्हरिणा ब्रह्मणापि वा ।  
स ते वध्यः कथं वा स्याच्छङ्करानुग्रहं विना ॥  
  
अतस्त्वां दीक्षयिष्यामि विरजामार्गमाश्रितः ।  
तेन मार्गेन मर्त्यत्वं हित्वा तेजोमयो भव ॥ १५॥  
  
येन हत्वा रणे शत्रून्सर्वान्कामानवाप्स्यसि ।  
भुक्त्वा भूमण्डले चान्ते शिवसायुज्यमाप्स्यसि ॥ १६॥  
  
सूत उवाच ॥  
  
अथ प्रणम्य रामस्तं दण्डवन्मुनिसत्तमम् ।  
उवाच दुःखनिर्मुक्तः प्रहृष्टेनान्तरात्मना ॥ १७॥  
  
श्रीराम उवाच ॥  
  
कृतार्थोऽहं मुने जातो वाञ्छितार्थो ममागतः ।  
पीताम्बुधिः प्रसन्नस्त्वं यदि मे किमु दुर्लभम् ।  
अतस्त्वं विरजां दीक्षां ब्रूहि मे मुनिसत्तम ॥ १८॥  
  
अगस्त्य उवाच ॥  
  
शुक्लपक्षे चतुर्दश्यामष्टम्यां वा विशेषतः ।  
एकादश्यां सोमवारे आर्द्रायां वा समारभेत् ॥ १९॥  
  
यं वायुमाहुर्यं रुद्रं यमग्निं परमेश्वरम् ।  
परात्परतरं चाहुः परात्परतरं शिवम् ॥ २०॥  
  
ब्रह्मणो जनकं विष्णोर्वह्नेर्वायोः सदाशिवम् ।  
ध्यात्वाग्निनाऽवसथ्याग्निं विशोध्य च पृथक्पृथक् ॥ २१॥  
  
पञ्चभूतानि संयम्य ध्यात्वा गुणविधिक्रमात् ।  
मात्राः पञ्च चतस्रश्च त्रिमात्रादिस्ततः परम् ॥ २२॥  
  
एकमात्रममात्रं हि द्वादशान्तं व्यवस्थितम् ।  
स्थित्यां स्थाप्यामृतो भूत्वा व्रतं पाशुपतं चरेत् ॥ २३॥  
  
इदं व्रतं पाशुपतं करिष्यामि समासतः ।  
प्रातरेवं तु सङ्कल्प्य निधायाग्निं स्वशाखया ॥ २४॥  
  
उपोषितः शुचिः स्नातः शुक्लाम्बरधरः स्वयम् ।  
शुक्लयज्ञोपवीतश्च शुक्लमाल्यानुलेपनः ॥ २५॥  
  
जुहुयाद्विरजामन्त्रैः प्राणापानादिभिस्ततः ।  
अनुवाकान्तमेकाग्रः समिदाज्यचरून्पृथक् ॥ २६॥  
  
आत्मन्यग्निं समारोप्य याते अग्नेति मन्त्रतः ।  
भस्मादायाग्निरित्याद्यैर्विमृज्याङ्गानि संस्पृशेत् ॥ २७॥  
  
भस्मच्छन्नो भवेद्विद्वान्महापातकसम्भवैः ।  
पापैर्विमुच्यते सत्यं मुच्यते च न संशयः ॥ २८॥  
  
वीर्यमग्नेर्यतो भस्म वीर्यवान्भस्मसंयुतः ।  
भस्मस्नानरतो विप्रो भस्मशायी जितेन्द्रियः ॥ २९॥  
  
सर्वपापविनिर्मुक्तः शिवसायुज्यमाप्नुयात् ।  
एवं कुरु महाभाग शिवनामसहस्रकम् ॥ ३०॥  
  
इदं तु सम्प्रदास्यामि तेन सर्वार्थमाप्स्यसि ।  
सूत उवाच ॥  
  
इत्युक्त्वा प्रददौ तस्मै शिवनामसहस्रकम् ॥ ३१॥  
  
वेदसाराभिधं नित्यं शिवप्रत्यक्षकारकम् ।  
उक्तं च तेन राम त्वं जप नित्यं दिवानिशम् ॥ ३२॥  
  
ततः प्रसन्नो भगवान्महापाशुपतास्त्रकम् ।  
तुभ्यं दास्यति तेन त्वं शत्रून्हत्वाऽऽप्स्यसि प्रियाम् ॥ ३३॥  
  
तस्यैवास्त्रस्य माहात्म्यात्समुद्रं शोषयिष्यसि ।  
संहारकाले जगतामस्त्रं तत्पार्वतीपतेः ॥ ३४॥  
  
तदलाभे दानवानां जयस्तव सुदुर्लभः ।  
तस्माल्लब्धं तदेवास्त्रं शरणं याहि शङ्करम् ॥ ३५॥  
  
इति श्रीपद्मपुराणे उपरिभागे शिवगीतासूपनिषत्सु  
ब्रह्मविद्यायां योगशास्त्रे शिवराघवसंवादे  
विरजादीक्षानिरूपणं नाम तृतीयोऽध्यायः ॥ ३ ॥  
  
  
  
अथ चतुर्थोऽध्यायः ॥  
  
सूत उवाच ॥  
  
एवमुक्त्वा मुनिश्रेष्ठ गते तस्मिन्निजाश्रमम् ।  
अथ रामगिरौ रामस्तस्मिन्गोदावरीतटे ॥ १॥  
  
शिवलिङ्गं प्रतिष्ठाप्य कृत्वा दीक्षां यथाविधि ।  
भूतिभूषितसर्वाङ्गो रुद्राक्षाभरणैर्युतः ॥ २॥  
  
अभिषिच्य जलैः पुण्यैर्गौतमीसिन्धुसम्भवैः ।  
अर्चयित्वा वन्यपुष्पैस्तद्वद्वन्यफलैरपि ॥ ३॥  
  
भस्मच्छन्नो भस्मशायी व्याघ्रचर्मासने स्थितः ।  
नाम्नां सहस्रं प्रजपन्नक्तन्दिवमनन्यधीः ॥ ४॥  
  
मासमेकं फलाहारो मासं पर्णाशनः स्थितः ।  
मासमेकं जलाहारो मासं च पवनाशनः ॥ ५॥  
  
शान्तो दान्तः प्रसन्नात्मा ध्यायन्नेवं महेश्वरम् ।  
हृत्पङ्कजे समासीनमुमादेहार्धधारिणम् ॥ ६॥  
  
चतुर्भुजं त्रिनयनं विद्युत्पिङ्गजटाधरम् ।  
कोटिसूर्यप्रतीकाशं चन्द्रकोटिसुशीतलम् ॥ ७॥  
  
सर्वाभरणसंयुक्तं नागयज्ञोपवीतिनम् ।  
व्याघ्रचर्माम्बरधरं वरदाभयधारिणम् ॥ ८॥  
  
व्याघ्रचर्मोत्तरीयं च सुरासुरनमस्कृतम् ।  
पञ्चवक्त्रं चन्द्रमौलिं त्रिशूलडमरूधरम् ॥ ९॥  
  
नित्यं च शाश्वतं शुद्धं ध्रुवमक्षरमव्ययम् ।  
एवं नित्यं प्रजपतो गतं मासचतुष्टयम् ॥ १०॥  
  
अथ जातो महानादः प्रलयाम्बुदभीषणः ।  
समुद्रमथनोद्भूतमन्दरावनिभृद्ध्वनिः ॥ ११॥  
  
रुद्रबाणाग्निसन्दीप्तभ्रश्यत्त्रिपुरविभ्रमः ।  
तमाकर्ण्याथ सम्भ्रान्तो यावत्पश्यति पुष्करम् ॥ १२॥  
  
तावदेवो महातेजो समस्यासीत्पुरो द्विजाः ।  
तेजसा तेन सम्भ्रान्तो नापश्यत्स दिशो दश ॥ १३॥  
  
अन्धीकृतेक्षणस्तूर्णं मोहं यातो नृपात्मजः ।  
विचिन्त्य तर्कयामास दैत्यमायां द्विजेश्वराः ॥ १४॥  
  
अथोत्थाय महावीरः सज्जं कृत्वा स्वकं धनुः ।  
अविध्यन्निशितैर्बाणैर्दिव्यास्त्रैरभिमन्त्रितैः ॥ १५॥  
  
आग्नेयं वारुणं सौम्यं मोहनं सौरपार्वतम् ।  
विष्णुचक्रं महाचक्रं कालचक्रं च वैष्णवम् ॥ १६॥  
  
रौद्रं पाशुपतं ब्राह्मं कौबेरं कुलिशानिलम् ।  
भार्गवादिबहून्यस्त्राण्ययं प्रायुङ्क्त राघवः ॥ १७॥  
  
तस्मिंस्तेजसि शस्त्राणि चास्त्रान्यस्य महीपतेः ।  
विलीनानि महाभ्रस्य करका इव नीरधौ ॥ १८॥  
  
ततः क्षणेन जज्वाल धनुस्तस्य करच्च्युतम् ।  
तूणीरं चाङ्गुलित्राणं गोधिकापि महीपते ॥ १९॥  
  
तद्दृष्ट्वा लक्ष्मणो भीतः पपात भुवि मूर्च्छितः ।  
अथाकिञ्चित्करो रामो जानुभ्यामवनिं गतः ॥ २०॥  
  
मीलिताक्षो भयाविष्टः शङ्करं शरणं गतः ।  
स्वरेणाप्युच्चरन्नुच्चैः शम्भोर्नामसहस्रकम् ॥ २१॥  
  
शिवं च दण्डवद्भूमौ प्रणनाम पुनः पुनः ।  
पुनश्च पूर्ववच्चासीच्छब्दो दिङ्मण्डलं ग्रसन् ॥ २२॥  
  
चचाल वसुधा घोरं पर्वताश्च चकम्पिरे ।  
ततः क्षणेन शीतांशुशीतलं तेज आपतत् ॥ २३॥  
  
उन्मीलिताक्षो रामस्तु यावदेतत्प्रपश्यति ।  
तावद्ददर्श वृषभं सर्वालङ्कारसंयुतम् ॥ २४॥  
  
पीयूषमथनोद्भूतनवनीतस्य पिण्डवत् ।  
प्रोतस्वर्णं मरकतच्छायशृङ्गद्वयान्वितम् ॥ २५॥  
  
नीलरत्नेक्षणं ह्रस्वकण्ठकम्बलभूषितम् ।  
रत्नपल्याणसंयुक्तं निबद्धं श्वेतचामरैः ॥ २६॥  
  
घण्टिकाघर्घरीशब्दैः पूरयन्तं दिशो दश ।  
तत्रासीनं महादेवं शुद्धस्फटिकविग्रहम् ॥ २७॥  
  
कोटिसूर्यप्रतीकाशं कोटिशीतांशुशीतलम्।  
व्याघ्रचर्माम्बरधरं नागयज्ञोपवीतिनम् ॥ २८॥  
  
सर्वालङ्कारसंयुक्तं विद्युत्पिङ्गजटाधरम् ।  
नीलकण्ठं व्याघ्रचर्मोत्तरीयं चन्द्रशेखरम् ॥ २९॥  
  
नानाविधायुधोद्भासिदशबाहुं त्रिलोचनम् ।  
युवानं पुरुषश्रेष्ठं सच्चिदानन्दविग्रहम् ॥ ३०॥  
  
तत्रैव च सुखासीनां पूर्णचन्द्रनिभाननाम् ।  
नीलेन्दीवरदामाभामुद्यन्मरकतप्रभाम् ॥ ३१॥  
  
मुक्ताभरणसंयुक्तां रात्रिं ताराञ्चितामिव ।  
विन्ध्यक्षितिधरोत्तुङ्गकुचभारभरालसाम् ॥ ३२॥  
  
सदसत्संशयाविष्टमध्यदेशान्तराम्बराम् ।  
दिव्याभरणसंयुक्तां दिव्यगन्धानुलेपनाम् ॥ ३३॥  
  
दिव्यमाल्याम्बरधरां नीलेन्दीवरलोचनाम् ।  
अलकोद्भासिवदनां ताम्बूलग्रासशोभिताम् ॥ ३४॥  
  
शिवालिङ्गनसञ्जातपुलकोद्भासिविग्रहाम् ।  
सच्चिदानन्दरूपाढ्यां जगन्मातरमम्बिकाम् ॥ ३५॥  
  
सौन्दर्यसारसन्दोहां ददर्श रघुनन्दनः ।  
स्वस्ववाहनसंयुक्तान्नानायुधलसत्करान् ॥ ३६॥  
  
बृहद्रथन्तरादीनि सामानि परिगायतः ।  
स्वस्वकान्तासमायुक्तान्दिक्पालान्परितः स्थितान् ॥ ३७॥  
  
अग्रगं गरुडारूढं शङ्खचक्रगदाधरम् ।  
कालाम्बुदप्रतीकाशं विद्युत्कान्त्या श्रिया युतम् ॥ ३८॥  
  
जपन्तमेकमनसा रुद्राध्यायं जनार्दनम् ।  
पश्चाच्चतुर्मुखं देवं ब्रह्माणं हंसवाहनम् ॥ ३९॥  
  
चतुर्वक्त्रैश्चतुर्वेदरुद्रसूक्तैर्महेश्वरम् ।  
स्तुवन्तं भारतीयुक्तं दीर्घकूर्चं जटाधरम् ॥ ४०॥  
  
अथर्वशिरसा देवं स्तुवन्तं मुनिमण्डलम् ।  
गङ्गादितटिनीयुक्तमम्बुधिं नीलविग्रहम् ॥ ४१॥  
  
श्वेताश्वतरमन्त्रेण स्तुवन्तं गिरिजापतिम् ।  
अनन्तादिमहानागान्कैलासगिरिसन्निभान् ॥ ४२॥  
  
कैवल्योपनिषत्पाठान्मणिरत्नविभूषितान् ।  
सुवर्णवेत्रहस्ताढ्यं नन्दिनं पुरतः स्थितम् ॥ ४३॥  
  
दक्षिणे मूषकारूढं गणेशं पर्वतोपमम् ।  
मयूरवाहनारूढमुत्तरे षण्मुखं तथा ॥ ४४॥  
  
महाकालं च चण्डेशं पार्श्वयोर्भीषणाकृतिम् ।  
कालाग्निरुद्रं दूरस्थं ज्वलद्दावाग्निसन्निभम् ॥ ४५॥  
  
त्रिपादं कुटिलाकारं नटद्भृङ्गिरिटिं पुरः ।  
नानाविकारवदनान्कोटिशः प्रमथाधिपान् ॥ ४६॥  
  
नानावाहनसंयुक्तं परितो मातृमण्डलम् ।  
पञ्चाक्षरीजपासक्तान्सिद्धविद्याधरादिकान् ॥ ४७॥  
  
दिव्यरुद्रकगीतानि गायत्किन्नरवृन्दकम् ।  
तत्र त्रैयम्बकं मन्त्रं जपद्द्विजकदम्बकम् ॥ ४८॥  
  
गायन्तं वीणया गीतं नृत्यन्तं नारदं दिवि ।  
नृत्यतो नाट्यनृत्येन रम्भादीनप्सरोगणान् ॥ ४९॥  
  
गायच्चित्ररथादीनां गन्धर्वाणां कदम्बकम् ।  
कम्बलाश्वतरौ शम्भुकर्णभूषणतां गतौ ॥ ५०॥  
  
गायन्तौ पन्नगौ गीतं कपालं कम्बलं तथा ।  
एवं देवसभां दृष्ट्वा कृतार्थो रघुनन्दनः ॥ ५१॥  
  
हर्षगद्गदया वाचा स्तुवन्देवं महेश्वरम् ।  
दिव्यनामसहस्रेण प्रणनाम पुनः पुनः ॥ ५२॥  
  
इति श्रीपद्मपुराणे उपरिभागे शिवगीतासूपनिषत्सु  
ब्रह्मविद्यायां योगशास्त्रे शिवराघवसंवादे  
शिवप्रादुर्भावाख्यश्चतुर्थोऽध्यायः ॥ ४ ॥  
  
  
  
अथ पञ्हमोऽध्यायः ॥  
  
सूत उवाच ॥  
  
अथ प्रादुरभूत्तत्र हिरण्मयरथो महान् ।  
अनेकदिव्यरत्नांशुकिर्मीरितदिगन्तरः ॥ १॥  
  
नद्युपान्तिकपङ्काढ्यमहाचक्रचतुष्टयः ।  
मुक्तातोरणसंयुक्तः श्वेतच्छत्रशतावृतः ॥ २॥  
  
शुद्धहेमखलीनाढ्यतुरङ्गगणसंयुतः ।  
शुक्तावितानविलसदूर्ध्वदिव्यवृषध्वजः ॥ ३॥  
  
मत्तवारणिकायुक्तः पट्टतल्पोपशोभितः ।  
पारिजाततरूद्भूतपुष्पमालाभिरञ्चितः ॥ ४॥  
  
मृगनाभिसमुद्भूतकस्तूरिमदपङ्किलः ।  
कर्पूरागधूपोत्थगन्धाकृष्टमधुव्रतः ॥ ५॥  
  
संवर्तघनघोषाढ्यो नानावाद्यसमन्वितः ।  
वीणावेणुस्वनासक्तकिन्नरीगणसङ्कुलः ॥ ६॥  
  
एवं दृष्ट्वा रथश्रेष्ठं वृषादुत्तीर्य शङ्करः ।  
अम्बया सहितस्तत्र पट्टतल्पेऽविशत्तदा ॥ ७॥  
  
नीराजनैः सुरस्त्रीणां श्वेतचामरचालनैः ।  
दिव्यव्यजनपातैश्च प्रहृष्टो नीललोहितः ॥ ८॥  
  
क्वणत्कङ्कणनिध्वानैर्मञ्जुमञ्जीरसिञ्जितैः ।  
वीणावेणुस्वनैर्गीतैः पूर्णमासीज्जगत्त्रयम् ॥ ९॥  
  
शुककेकिकुलारावैः श्वेतपारावतस्वनैः ।  
उन्निद्रभूषाफणिनां दर्शनादेव बर्हिणः ॥ १०॥  
  
ननृतुर्दर्शयन्तः सर्वांश्चन्द्रकान्कोटिसङ्ख्यया ।  
प्रणमन्तं ततो राममुत्थाप्य वृषभध्वजः ॥ ११॥  
  
आनिनाय रथं दिव्यं प्रहृष्टेनान्तरात्मना ।  
कमण्डलुजलैः स्वच्छैः स्वयमाचम्य यत्नतः ॥ १२॥  
  
समाचम्याथ पुरतः स्वाङ्के राममुपानयत् ।  
अथ दिव्यं धनुस्तस्मै ददौ तूणीरमक्षयम् ॥ १३॥  
  
महापाशुपतं नाम दिव्यमस्त्रं ददौ ततः ।  
उक्तश्च तेन रामोऽपि सादरं चन्द्रमौलिना ॥ १४॥  
  
जगन्नाशकरं रौद्रमुग्रमस्त्रमिदं नृप ।  
अतो नेदं प्रयोक्तव्यं सामान्यसमरादिके ॥ १५॥  
  
अन्यन्नास्ति प्रतीघातमेतस्य भुवनत्रये ।  
तस्मात्प्राणत्यये राम प्रयोक्तव्यमुपस्थिते ॥ १६॥  
  
अन्यदैत्यत्प्रयुक्तं तु जगत्सङ्क्षयकृद्भवेत् ।  
अथाहूय सुरश्रेष्ठान् लोकपालान्महेश्वरः ॥ १७॥  
  
उअवाच परमप्रीतः स्वं स्वमस्त्रं प्रयच्छत ।  
राघवोऽयं च तैरस्त्रै रावणं निहनिष्यति ॥ १८॥  
  
तस्मै देवैरवध्यत्वमिति दत्तो वरो मया ।  
तस्माद्वानरतामेत्य भवन्तो युद्धदुर्मदाः ॥ १९॥  
  
साहाय्यमस्य कुर्वन्तु तेन सुस्था भविष्यथ ।  
तदाज्ञां शिरसा गृह्य सुराः प्राञ्जलयस्तथा ॥ २०॥  
  
प्रणम्य चरणौ शम्भोः स्वं स्वमस्त्रं ददुर्मुदा ।  
नारायणास्त्रं दैत्यारिरैन्द्रमस्त्रं पुरन्दरः ॥ २१॥  
  
ब्रह्मापि ब्रह्मदण्डास्त्रमाग्नेयास्त्रं धनञ्जयः ।  
याम्यं यमोऽपि मोहास्त्रं रक्षोराजस्तथा ददौ ॥ २२॥  
  
वरुणो वारुणं प्रादाद्वायव्यास्त्रं प्रभञ्जनः ।  
कौबेरं च कुबेरोऽपि रौद्रमीशान एव च ॥ २३॥  
  
सौरमस्त्रं ददौ सूर्यः सौम्यं सोमश्च पार्वतम् ।  
विश्वेदेवा ददुस्तस्मै वसवो वासवाभिधम् ॥ २४॥  
  
अथ तुष्टः प्रणम्येशं रामो दशरथात्मजः ।  
प्राञ्जलिः प्रणतो भूत्वा भक्तियुक्तो व्यजिज्ञपत् ॥ २५॥  
  
श्रीराम उवाच ॥  
  
भगवान्मानुषेणैव नोल्लङ्घ्यो लवणाम्बुधिः ।  
तत्र लङ्काभिधं दुर्गं दुर्जयं देवदानवैः ॥ २६॥  
  
अनेककोटयस्तत्र राक्षसा बलवत्तराः ।  
सर्वे स्वाध्यायनिरताः शिवभक्ता जितेन्द्रियाः ॥ २७॥  
  
अनेकमायासंयुक्ता बुद्धिमन्तोऽग्निहोत्रिणः ।  
कथमेकाकिना जेया मया भ्रात्रा च संयुगे ॥ २८॥  
  
श्रीमहादेव उवाच ॥  
  
रावणस्य वधे राम रक्षसामपि मारणे ।  
विचारो न त्वया कार्यस्तस्य कालोऽयमागतः ॥ २९॥  
  
अधर्मे तु प्रवृत्तास्ते देवब्राह्मणपीडने ।  
तस्मादायुःक्षयं यातं तेषां श्रीरपि सुव्रत ॥ ३०॥  
  
राजस्त्रीकामनासक्तं रावणं निहनिष्यसि ।  
पापासक्तो रिपुर्जेतुः सुकरः समराङ्गणे ॥ ३१॥  
  
अधर्मे निरतः शत्रुर्भाग्येनैव हि लभ्यते ।  
अधीतधर्मशास्त्रोऽपि सदा वेदरतोऽपि वा ॥ ३२॥  
  
विनाशकाले सम्प्राप्ते धर्ममार्गाच्च्युतो भवेत् ।  
पीड्यन्ते देवताः सर्वाः सततं येन पापिना ॥ ३३॥  
  
ब्राह्मणा ऋषयश्चैव तस्य नाशः स्वयं स्थितः ।  
किष्किन्धानगरे राम देवानामंशसम्भवाः ॥ ३४॥  
  
वानरा बहवो जाता दुर्जया बलवत्तराः ।  
साहाय्यं ते करिष्यन्ति तैर्बध्वा च पयोनिधिम् ॥ ३५॥  
  
अनेकशैलसम्बद्धे सेतौ यान्तु वलीमुखाः ।  
रावणं सगणं हत्वा तामानय निजां प्रियाम् ॥ ३६॥  
  
शस्त्रैर्युद्धे जयो यत्र तत्रास्त्राणि न योजयेत् ।  
निरस्त्रेष्वल्पशस्त्रेषु पलायनपरेषु च ॥ ३७॥  
  
अस्त्राणि मुञ्चन् दिव्यानि स्वयमेव विनश्यति ।  
अथवा किं बहूक्तेन मयैवोत्पादितं जगत् ॥ ३८॥  
  
मयैव पाल्यते नित्यं मया संह्रियतेऽपि च ।  
अहमेको जगन्मृत्युर्मृत्योरपि महीपते ॥ ३९॥  
  
ग्रसेऽहमेव सकलं जगदेतच्चराचरम् ।  
मम वक्त्रगताः सर्वे राक्षसा युद्धदुर्मदाः ॥ ४०॥  
  
निमित्तमात्रं त्वं भूयाः कीर्तिमाप्स्यसि सङ्गरे ॥ ४१॥  
  
इति श्रीपद्मपुराणे उपरिभागे शिवगीतासूपनिषत्सु  
ब्रह्मविद्यायां योगशास्त्रे शिवराघवसंवादे  
रामाय वरप्रदानं नाम पञ्चमोऽध्यायः ॥ ५ ॥  
  
  
  
अथ षष्ठोऽध्यायः ॥  
  
श्रीराम उवाच ॥  
  
भगवन्नत्र मे चित्रं महदेतत्प्रजायते ।  
शुद्धस्फटिकसङ्काशस्त्रिनेत्रश्चन्द्रशेखरः ॥ १॥  
  
मूर्तस्त्वं तु परिच्छिन्नाकृतिः पुरुषरूपधृक् ।  
अम्बया सहितोऽत्रैव रमसे प्रमथैः सह ॥ २॥  
  
त्वं कथं पञ्चभूतादि जगदेतच्चराचरम् ।  
तद्ब्रूहि गिरिजाकान्त मयि तेऽनुग्रहो यदि ॥ ३॥  
  
श्रीभगवानुवाच ॥  
  
साधु पृष्टं महाभाग दुर्ज्ञेयममरैरपि।  
तत्प्रवक्ष्यामि ते भक्त्या ब्रह्मचर्येण सुव्रत ॥ ४॥  
  
पारं यास्यस्यनायासाद्येन संसारनीरधेः ।  
दृश्यन्ते पञ्चभूतानि ये च लोकाश्चतुर्दश ॥ ५॥  
  
समुद्राः सरितो देवा राक्षसा ऋषयस्तथा ।  
दृश्यन्ते यानि चान्यानि स्थावराणि चराणि च ॥ ६॥  
  
गन्धर्वाः प्रमथा नागाः सर्वे ते मद्विभूतयः ।  
पुरा ब्रह्मादयो देवा द्रष्टुकामा ममाकृतिम् ॥ ७॥  
  
मन्दरं प्रययुः सर्वे मम प्रियतरं गिरिम् ।  
स्तुत्वा प्राञ्जलयो देवा मां तदा पुरतः स्थिताः ॥ ८॥  
  
तान्दृष्ट्वाथ मया देवान् लीलाकुलितचेतसः ।  
तेषामपहृतं ज्ञानं ब्रह्मादीनां दिवौकसाम् ॥ ९॥  
  
अथ तेऽपहृतज्ञाना मामाहुः को भवानिति ।  
अथाब्रुवमहं देवानहमेव पुरातनः ॥ १०॥  
  
आसं प्रथममेवाहं वर्तामि च सुरेश्वराः ।  
भविष्यामि च लोकेऽस्मिन्मत्तो नान्यस्ति कश्चन ॥ ११॥  
  
व्यतिरिक्तं च मत्तोऽस्ति नान्यत्किञ्चित्सुरेश्वराः ।  
नित्योऽनित्योऽहमनघो ब्रह्मणां ब्रह्मणस्पतिः ॥ १२॥  
  
दक्षिणाञ्च उदञ्चोऽहं प्राञ्चः प्रत्यञ्च एव च ।  
अधश्चोर्ध्वं च विदिशो दिशश्चाहं सुरेश्वराः ॥ १३॥  
  
सावित्री चापि गायत्री स्त्री पुमानपुमानपि ।  
त्रिष्टुब्जगत्यनुष्टुप् च पङ्क्तिश्छन्दस्त्रयीमयः ॥ १४॥  
  
सत्योऽहं सर्वगः शान्तस्त्रेताग्निर्गौर्यहं गुरुः ।  
गौर्यहं गह्वरं चाहं द्यौरहं जगतां विभुः ॥ १५॥  
  
ज्येष्ठः सर्वसुरश्रेष्ठो वरिष्ठोऽहमपाम्पतिः ।  
आर्योऽहं भगवानीशस्तेजोऽहं चादिरप्यहम् ॥ १६॥  
  
ऋग्वेदोऽहं यजुर्वेदः सामवेदोऽहमात्मभूः ।  
अथर्वणश्च मन्त्रोऽहं तथा चाङ्गिरसो वरः ॥ १७॥  
  
इतिहासपुराणानि कल्पोऽहं कल्पवानहम् ।  
नाराशंसी च गाथाहं विद्योपनिषदोऽस्म्यहम् ॥ १८॥  
  
श्लोकाः सूत्राणि चैवाहमनुव्याख्यानमेव च ।  
व्याख्यानानि परा विद्या इष्टं हुतमथाहुतिः ॥ १९॥  
  
दत्तादत्तमयं लोकः परलोकऽहमक्षरः ।  
क्षरः सर्वाणि भूतानि दान्तिः शान्तिरहं खगः ॥ २०॥  
  
गुह्योऽहं सर्ववेदेषु आरण्योहमजोऽप्यहम् ।  
पुष्करं च पवित्रं च मध्यं चाहमतः परम् ॥ २१॥  
  
बहिश्चाहं तथा चान्तः पुरस्तादहमव्ययः ।  
ज्योतिश्चाहं तमश्चाहं तन्मात्राणीन्द्रियाण्यहम् ॥ २२॥  
  
बुद्धिश्चाहमहङ्कारो विषयाण्यहमेव हि ।  
ब्रह्मा विष्णुर्महेशोहमुमा स्कन्दो विनायकः ॥ २३॥  
  
इन्द्रोऽग्निश्च यमश्चाहं निरृतिर्वरुणोऽनिलः ।  
कुबेरोऽहं तथेशानो भूर्भुवः स्वर्महर्जनः ॥ २४॥  
  
तपः सत्यं च पृथिवी चापस्तेजोऽनिलोऽप्यहम् ।  
आकाशोऽहं रविः सोमो नक्षत्राणि ग्रहास्तथा ॥ २५॥  
  
प्राणः कालस्तथा मृत्युरमृतं भूतमप्यहम् ।  
भव्यं भविष्यत्कृत्स्नं च विश्वं सर्वात्मकोऽप्यहम् ॥ २६॥  
  
ओमादौ च तथा मध्ये भूर्भुवः स्वस्तथैव च ।  
ततोऽहं विश्वरूपोऽस्मि शीर्षं च जपतां सदा ॥ २७॥  
  
अशितं पायितं चाहं कृतं चाकृतमप्यहम् ।  
परं चैवापरं चाहमहं सर्वपरायणः ॥ २८॥  
  
अहं जगद्धितं दिव्यमक्षरं सूक्ष्ममव्ययम् ।  
प्राजापत्यं पवित्रं च सौम्यमग्राह्यमग्रियम् ॥ २९॥  
  
अहमेवोपसंहर्ता महाग्रासौजसां निधिः ।  
हृदि यो देवतात्वेन प्राणत्वेन प्रतिष्ठितः ॥ ३०॥  
  
शिरश्चोत्तरतो यस्य पादौ दक्षिणतस्तथा ।  
यश्च सर्वोत्तरः साक्षादोङ्कारोऽहं त्रिमात्रकः ॥ ३१॥  
  
ऊर्ध्वं चोन्नामहे यस्मादधश्चापनयाम्यहम् ।  
तस्मादोङ्कार एवाहमेको नित्यः सनातनः ॥ ३२॥  
  
ऋचो यजूंषि सामानि यो ब्रह्मा यज्ञकर्मणि ।  
प्रणामहे ब्राह्मणेभ्यस्तेनाहं प्रणवो मतः ॥ ३३॥  
  
स्नेहो यथा मांसपिण्डं व्याप्नोति व्याप्ययत्यपि ।  
सर्वान् लोकानहं तद्वत्सर्वव्यापी ततोऽस्म्यहम् ॥ ३४॥  
  
ब्रह्मा हरिश्च भगवानाद्यन्तं नोपलब्धवान् ।  
ततोऽन्ये च सुरा यस्मादनन्तोऽहमितीरितः ॥ ३५॥  
  
गर्भजन्मजरामृत्युसंसारभवसागरात् ।  
तारयामि यतो भक्तं तस्मात्तारोऽहमीरितः ॥ ३६॥  
  
चतुर्विधेषु देहेषु जीवत्वेन वसाम्यहम् ।  
सूक्ष्मो भूत्वा च हृद्देशे यत्तत्सूक्ष्मं प्रकीर्तितः ॥ ३७॥  
  
महातमसि मग्नेभ्यो भक्तेभ्यो यत्प्रकाशये ।  
विद्युद्वदतुलं रूपं तस्माद्विद्युतमस्म्यहम् ॥ ३८॥  
  
एक एव यतो लोकान् विसृजामि सृजामि च ।  
विवासयामि गृह्णामि तस्मादेकोऽहमीश्वरः ॥ ३९॥  
  
न द्वितीयो यतस्तस्थे तुरीयं ब्रह्म यत्स्वयम् ।  
भूतान्यात्मनि संहृत्य चैको रुद्रो वसाम्यहम् ॥ ४०॥  
  
सर्वांल्लोकान्यदीशेहमीशिनीभिश्च शक्तिभिः ।  
ईशानमस्य जगतः स्वर्दृशं चक्षुरीश्वरम् ॥ ४१॥  
  
ईशानश्चास्मि जगतां सर्वेषामपि सर्वदा ।  
ईशानः सर्वविद्यानां यदीशानस्ततोऽस्म्यहम् ॥ ४२॥  
  
सर्वभावान्निरीक्षेऽहमात्मज्ञानं निरीक्षये ।  
योगं च गमये तस्माद्भगवान्महतो मतः ॥ ४३॥  
  
अजस्रं यच्च गृह्णामि विसृजामि सृजामि च ।  
सर्वांल्लोकान्वासयामि तेनाहं वै महेश्वरः ॥ ४४॥  
  
महत्यात्मज्ञानयोगैश्वर्ये यस्तु महीयते ।  
सर्वान् भावान् परित्यज्य महादेवश्च सोऽस्म्यहम् ॥ ४५॥  
  
एषोऽस्मि देवः प्रदिशो नु सर्वाः  
     पूर्वो हि जातोस्म्यहमेव गर्भे ।  
अहं हि जातश्च जनिष्यमाणः  
     प्रत्यग्जनस्तिष्ठति सर्वतोमुखः ॥ ४६॥  
  
विश्वतश्चक्षुरुत विश्वतोमुखो  
     विश्वतोबाहुरुत विश्वतस्पात् ।  
संवाहुभ्यां धमति सम्पतत्रै-  
     र्द्यावाभूमी जनयन्देव एकः ॥ ४७॥  
  
वालाग्रमात्रं हृदयस्य मध्ये  
     विश्वं देवं जातवेदं वरेण्यम् ।  
मामात्मस्थं येऽनुपश्यन्ति धीरा-  
     स्तेषां शान्तिः शाश्वती नेतरेषाम् ॥ ४८॥  
  
अहं योनिमधितिष्ठामि चैको  
     मयेदं पूर्णं पञ्चविधं च सर्वम् ।  
मामीशानं पुरुषं देवमीड्यं विदित्वा  
     निचाय्येमां शान्तिमत्यन्तमेति ॥ ४९॥  
  
प्राणेष्वन्तर्मनसो लिङ्गमाहु-  
     रस्मिन्क्रोधोउआ च तृष्णा क्षमा च ।  
तृष्णां हित्वा हेतुजालस्य मूलं  
     बुद्ध्या चित्तं स्थापयित्वा मयीह ।  
एवं ये मां ध्यायमाना भजन्ते  
     तेषां शान्तिः शाश्वती नेतरेषाम् ॥ ५०॥  
  
यतो वाचो निवर्तन्ते अप्राप्य मनसा सह ।  
आनन्दं ब्रह्म मां ज्ञात्वा न बिभेति कुतश्चन ॥ ५१॥  
  
श्रुत्वेति देवा मद्वाक्यं कैवल्यज्ञानमुत्तमम् ।  
जपन्तो मम नामानि मम ध्यानपरायणाः ॥ ५२॥  
  
सर्वे ते स्वस्वदेहान्ते मत्सायुज्यं गताः पुरा ।  
ततोऽग्रे परिदृश्यन्ते पदार्था मद्विभूतयः ॥ ५३॥  
  
मय्येव सकलं जातं मयि सर्वं प्रतिष्ठितम् ।  
मयि सर्वं लयं याति तद्ब्रह्माद्वयमस्म्यहम् ॥ ५४॥  
  
अणोरणीयानहमेव तद्व-  
     न्महानहं विश्वमहं विशुद्धः ।  
पुरातनोऽहं पुरुषोऽहमीशो  
     हिरण्मयोऽहं शिवरूपमस्मि ॥ ५५॥  
  
अपाणिपादोऽहमचिन्त्यशक्तिः  
     पश्याम्यचक्षुः स शृणोम्यकर्णः ।  
अहं विजानामि विविक्तरूपो  
     न चास्ति वेत्ता मम चित्सदाहम् ॥ ५६॥  
  
वेदैरशेषैरहमेव वेद्यो  
     वेदान्तकृद्वेदविदेव चाहम् ।  
न पुण्यपापे मम नास्ति नाशो  
     न जन्म देहेन्द्रियबुद्धिरस्ति ॥ ५७॥  
  
न भूमिरापो न च वह्निरस्ति  
     न चानिलो मेऽस्ति न मे नभश्च ।  
एवं विदित्वा एवं मां तत्त्वतो वेत्ति यस्तु राम महाम्ते  
परमात्मरूपं  
     गुहाशयं निष्कलमद्वितीयम्॥ ५८॥  
  
समस्तसाक्षिं सदसद्विहीनः  
     प्रयाति शुद्धं पर्मात्मरूपम् ॥ ५९॥  
  
एवं मां तत्त्वतो वेत्ति यस्तु राम महामते ।  
स एव नान्य लोकेषु कैवल्यफलमश्नुते ॥ ६०॥  
  
इति श्रीपद्मपुराणे उपरिभागे शिवगीतासूपनिषत्सु  
ब्रह्मविद्यायां योगशास्त्रे शिवराघवसंवादे  
विभूतियोगो नाम षष्ठोऽध्यायः ॥ ६ ॥  
  
  
  
अथ सप्तमोऽध्यायः ॥  
  
श्रीराम उवाच ॥  
  
भगवन्यन्मया पृष्टं तत्तथैव स्थितं विभो ।  
अत्रोत्तरं मया लब्धं त्वत्तो नैव महेश्वर ॥ १॥  
  
परिच्छिन्नपरीमाणे देहे भगवतस्तव ।  
उत्पत्तिः पञ्चभूतानां स्थितिर्वा विलयः कथम् ॥ २॥  
  
स्वस्वाधिकारसम्बद्धाः कथं नाम स्थिताः सुराः ।  
ते सर्वे कथं देव भुवनानि चतुर्दश ॥ ३॥  
  
त्वत्तः श्रुत्वापि देवात्र संशयो मे महानभूत् ।  
अप्रत्यायितचित्तस्य संशयं छेत्तुमर्हसि ॥ ४॥  
  
श्रीभगवानुवाच ॥  
  
वटबीजेऽतिसूक्ष्मेऽपि महावटतरुर्यथा ।  
सर्वदास्तेऽन्यथा वृक्षः कुत आयाति तद्वद ॥ ५॥  
  
तद्वन्मम तनौ राम भूतानामागतिर्लयः ।  
महासैन्धवपिण्डोऽपि जले क्षिप्तो विलीयते ॥ ६॥  
  
न दृश्यते पुनः पाकात्कुत आयाति पूर्ववत् ।  
प्रातःप्रातर्यथाऽऽलोको जायते सूर्यमण्डलात् ॥ ७॥  
  
एवं मत्तो जगत्सर्वं जायतेऽस्ति विलीयते ।  
मय्येव सकलं राम तद्वज्जानीहि सुव्रत ॥ ८॥  
  
श्रीराम उवाच ॥  
  
कथितेऽपि महाभाग दिग्जडस्य यथा दिशि ।  
निवर्तते भ्रमो नैव तद्वन्मम करोमि किम् ॥ ९॥  
  
श्रीभगवानुवाच ॥  
  
मयि सर्वं यथा राम जगदेतच्चराचरम् ।  
वर्तते तद्दर्शयामि न द्रष्टुं क्षमते भवान् ॥ १०॥  
  
दिव्यं चक्षुः प्रदास्यामि तुभ्यं दशरथात्मज ।  
तेन पश्य भयं त्यक्त्वा मत्तेजोमण्डलं ध्रुवम् ॥ ११॥  
  
न चर्मचक्षुषा द्रष्टुं शक्यते मामकं महः ।  
नरेण वा सुरेणापि तन्ममानुग्रहं विना ॥ १२॥  
  
सूत उवाच ॥  
  
इत्युक्त्वा प्रददौ तस्मै दिव्यं चक्षुर्महेश्वरः ।  
अथादर्शयदेतस्मै वक्त्रं पातालसन्निभम् ॥ १३॥  
  
विद्युत्कोटिप्रभं दीप्तमतिभीमं भयावहम् ।  
तद्दृष्ट्वैव भयाद्रामो जानुभ्यामवनिं गतः ॥ १४॥  
  
प्रणम्य दण्डवद्भूमौ तुष्टाव च पुनः पुनः ।  
अथोत्थाय महावीरो यावदेव प्रपश्यति ॥ १५॥  
  
वक्त्रं पुरभिदस्तत्र अन्तर्ब्रह्माण्डकोटयः ।  
चटका इव लक्ष्यन्ते ज्वालामालासमाकुलाः ॥ १६॥  
  
मेरुमन्दरविन्ध्याद्या गिरयः सप्तसागराः ।  
दृश्यन्ते चन्द्रसूर्याद्याः पञ्च भूतानि ते सुराः ॥ १७॥  
  
अरण्यानि महानागा भुवनानि चतुर्दश ।  
प्रतिब्रह्माण्डमेवं तद्दृष्ट्वा दशरथात्मजः ॥ १८॥  
  
सुरासुराणां सङ्ग्रामस्तत्र पूर्वापरानपि ।  
विष्णोर्दशावतारांश्च तत्तत्कर्माण्यपि द्विजाः ॥ १९॥  
  
पराभवांश्च देवानां पुरदाहं महेशितुः ।  
उत्पद्यमानानुत्पन्नान्सर्वानपि विनश्यतः ॥ २०॥  
  
दृष्ट्वा रामो भयाविष्टः प्रणनाम पुनः पुनः ।  
उत्पन्नतत्त्वज्ञानोऽपि बभूव रघुनन्दनः ॥ २१॥  
  
अथोपनिषदां सारैरर्थैस्तुष्टाव शङ्करम् ॥ २२॥  
  
श्रीराम उवाच ॥  
  
देव प्रपन्नार्तिहर प्रसीद  
     प्रसीद विश्वेश्वर विश्ववन्द्य ।  
प्रसीद गङ्गाधर चन्द्रमौले  
     मां त्राहि संसारभयादनाथम् ॥ २३॥  
  
त्वत्तो हि जातं जगदेतदीश  
     त्वय्येव भूतानि वसन्ति नित्यम् ।  
त्वय्येव शम्भो विलयं प्रयान्ति  
     भूमौ यथा वृक्षलतादयोऽपि ॥ २४॥  
  
ब्रह्मेन्द्र रुद्राश्च मरुद्गणाश्च  
     गन्धर्वयक्षाऽसुरसिद्धसङ्घाः ।  
गङ्गादि नद्यो वरुणालयाश्च  
     वसन्ति शूलिंस्तव वक्त्रयन्त्रे ॥ २५॥  
  
त्वन्मायया कल्पितमिन्दुमौले  
     त्वय्येव दृश्यत्वमुपैति विश्वम् ।  
भ्रान्त्या जनः पश्यति सर्वमेत-  
     च्छुक्तौ यथा रौप्यमहिं च रज्जौ ॥ २६॥  
  
तेजोभिरापूर्य जगत्समस्तं  
     प्रकाशमानः कुरुषे प्रकाशम् ।  
विना प्रकाशं तव देवदेव  
     न दृश्यते विश्वमिदं क्षणेन ॥ २७॥  
  
अल्पाश्रयो नैव बृहन्तमर्थं  
     धत्तेऽणुरेको न हि विन्ध्यशैलम् ।  
त्वद्वक्त्रमात्रे जगदेतदस्ति  
     त्वन्माययैवेति विनिश्चिनोमि ॥ २८॥  
  
रज्जौ भुजङ्गो भयदो यथैव  
     न जायते नास्ति न चैति नाशम् ।  
त्वन्मायया केवलमात्ररूपं  
     तथैव विश्वं त्वयि नीलकण्ठ ॥ २९॥  
  
विचार्यमाणे तव यच्छरीर-  
     माधारभावं जगतामुपैति ।  
तदप्ययश्यं मदविद्ययैव  
     पूर्णश्चिदानदमयो यतस्त्वम् ॥ ३०॥  
  
पूजेष्टपूर्तादिवरक्रियाणां  
     भोक्तुः फलं यच्छसि विश्वमेव ।  
मृषैतदेवं वचनं पुरारे  
     त्वत्तोऽस्ति भिन्नं न च किञ्चिदेव ॥ ३१॥  
  
अज्ञानमूढा मुनयो वदन्ति  
     पूजोपचारादिबहिःक्रियाभिः ।  
तोषं गिरीशो भजतीति मिथ्या  
     कुतस्त्वमूर्तस्य तु भोगलिप्सा ॥ ३२॥  
  
किञ्चिद्दलं वा चुलकोदकं वा  
     यस्त्वं महेश प्रतिगृह्य दत्से ।  
त्रैलोक्यलक्ष्मीमपि यज्जनेभ्यः  
     सर्वं त्वविद्याकृतमेव मन्ये ॥ ३३॥  
  
व्याप्नोषि सर्वा विदिशो दिशश्च  
      त्वं विश्वमेकः पुरुषः पुराणः ।  
नष्टेऽपि तस्मिंस्तव नास्ति हानि-  
     र्घटे विनष्टे नभसो यथैव ॥ ३४॥  
  
यथैकमाकाशगमर्कबिम्बं  
     क्षुद्रेषु पात्रेषु जलान्वितेषु ।  
भजत्यनेकप्रतिबिम्बभावं  
     तथा त्वमन्तःकरणेषु देव ॥ ३५॥  
  
संसर्जने वाऽप्यवने विनाशे  
     विश्वस्य किञ्चित्तव नास्ति कार्यम् ।  
अनादिभिः प्राणभृतामदृष्टै-  
     स्तथापि तत्स्वप्नवदातनोषि ॥ ३६॥  
  
स्थूलस्य सूक्ष्मस्य जडस्य भोगो  
     देहस्य शम्भो न चिदं विनास्ति ।  
अतस्त्वदारोपणमातनोति  
     श्रुतिः पुरारे सुखदुःखयोः सदा ॥ ३७॥  
  
नमः सच्चिदाम्भोधिहंसाय तुभ्यं  
     नमः कालकालाय कालात्मकाय ।  
नमस्ते समस्ताघसंहारकर्त्रे  
     नमस्ते मृषाचित्तवृत्त्यैकभोक्त्रे ॥ ३८॥  
  
सूत उवाच ॥  
  
एवं प्रणम्य विश्वेशं पुरतः प्राञ्जलिः स्थितः ।  
विस्मितः परमेशानं जगाद रघुनन्दनः ॥ ३९॥  
  
श्रीराम उवाच ॥  
  
उपसंहर विश्वात्मन्विश्वरूपमिदं तव ।  
प्रतीतं जगदैकात्म्यं शम्भो भवदनुग्रहात् ॥ ४०॥  
  
श्रीभगवानुवाच ॥  
  
पश्य राम महाबाहो मत्तो नान्योऽस्ति कश्चन ॥ ४१॥  
  
सूत उवाच ॥  
  
उत्युक्त्वैवोपसञ्जह्रे स्वदेहे देवतादिकान् ।  
मीलिताक्षः पुनर्हर्षाद्यावद्रामः प्रपश्यति ॥ ४२॥  
  
तावदेव गिरेः शृङ्गे व्याघ्रचर्मोपरि स्थितम् ।  
ददर्श पञ्चवदनं नीलकण्ठं त्रिलोचनम् ॥ ४३॥  
  
व्याघ्रचर्माम्बरधरं भूतिभूषितविग्रहम् ।  
फणिकङ्कणभूषाढ्यं नागयज्ञोपवीतिनम् ॥ ४४॥  
  
व्याघ्रचर्मोत्तरीयं च विद्युत्पिङ्गजटाधरम् ।  
एकाकिनं चन्द्रमौलिं वरेण्यमभयप्रदम् ॥ ४५॥  
  
चतुर्भुजं खण्डपरशुं मृगहस्तं जगत्पतिम् ।  
अथाज्ञया पुरस्तस्य प्रणम्योपविवेश सः ॥ ४६॥  
  
अथाह रामं देवेशो यद्यत्प्रष्टुमभीच्छसि ।  
तत्सर्वं पृच्छ राम त्वं मत्तो नान्योऽस्ति ते गुरुः ॥ ४७॥  
  
इति श्रीपद्मपुराणे उपरिभागे शिवगीतासूपनिषत्सु  
ब्रह्मविद्यायां योगशास्त्रे शिवराघवसंवादे  
विश्वरूपदर्शनं नाम सप्तमोऽध्यायः ॥ ७ ॥  
  
  
  
अथ अष्टमोऽध्यायः ॥  
  
श्रीराम उवाच ॥  
  
पाञ्चभौतिकदेहस्य चोत्पत्तिर्विलयः स्थितिः ।  
स्वरूपं च कथं देव भगवन्वक्तुमर्हसि ॥ १॥  
  
श्रीराम उवाच ॥  
  
पाञ्चभौतिकदेहस्य चोत्पत्तिर्विलयः स्थितिः ।  
स्वरूपं च कथं देव भगवन्वक्तुमर्हसि ॥ १॥  
  
श्रीभगवानुवाच ॥  
  
पञ्चभूतैः समारब्धो देहोऽयं पाञ्चभौतिकः ।  
तत्र प्रदानं पृथिवी शेषाणां सहकारिता ॥ २॥  
  
जरायुजोऽण्डजश्चैव स्वेदजश्चोद्भिजस्तथा ।  
एवं चतुर्विधः प्रोक्तो देहोऽयं पाञ्चभौतिकः ॥ ३॥  
  
मानसस्तु परः प्रोक्तो देवानामेव संस्मृतः ।  
तत्र वक्ष्ये प्रथमतः प्रधानत्वाज्जरायुजम् ॥ ४॥  
  
शुक्रशोणितसम्भूता वृत्तिरेव जरायुजः ।  
स्त्रीणां गर्भाशये शुक्रमृतुकाले विशेद्यदा ॥ ५॥  
  
योषितो रजसा युक्तं तदेव स्याज्जरायुजम् ।  
बाहुल्याद्रजसा स्त्री स्याच्छुक्राधिक्ये पुमान्भवेत् ॥ ६॥  
  
शुक्रशोणितयोः साम्ये जायते च नपुंसकः ।  
ऋतुस्नाता भवेन्नारी चतुर्थे दिवसे ततः ॥ ७॥  
  
ऋतुकालस्तु निर्दिष्ट आषोडशदिनावधि ।  
तत्रायुग्मदिने स्त्री स्यात्पुमान्युग्मदिने भवेत् ॥ ८॥  
  
षोडशे दिवसे गर्भो जायते यदि सुभ्रुवः ।  
चक्रवर्ती भवेद्राजा जायते नात्र संशयः ॥ ९॥  
  
ऋतुस्नाता यस्य पुंसः साकाङ्क्षं मुखमीक्षते ।  
तदाकृतिर्भवेदर्भस्तत्पश्येत्स्वामिनो मुखम् ॥ १०॥  
  
याऽस्ति चर्मावृतिः सूक्ष्मा जरायुः सा निगद्यते ।  
शुक्रशोणितयोर्योगस्तस्मिन्नेव भवेद्यतः ।  
तत्र गर्भो भवेद्यस्मात्तेन प्रोक्तो जरायुजः ॥ ११॥  
  
अण्डजाः पक्षिसर्पाद्याः स्वेदजा मशकादयः ।  
उद्भिज्जास्तृणगुल्माद्या मानसाश्च सुरर्षयः॥ १२॥  
  
जन्मकर्मवशादेव निषिक्तं स्मरमन्दिरे ।  
शुक्रं रजःसमायुक्तं प्रथमे मासि तद्द्रवम् ॥ १३॥  
  
बुद्बुदं कललं तस्मात्ततः पेशी भवेदिदम् ।  
पेशीघनं द्वितीये तु मासि पिण्डः प्रजायते ।१४॥  
  
कराङ्घ्रिशीर्षकादीनि तृतीये सम्भवन्ति हि ।  
अभिव्यक्तिश्च जीवस्य चतुर्थे मासि जायते ॥ १५॥  
  
ततश्चलति गर्भोऽपि जनन्या जठरे स्वतः ।  
पुत्रश्चेद्दक्षिणे पार्श्वे कन्या वामे च तिष्ठति ॥ १६॥  
  
नपुंसकस्तूदरस्य भागे तिष्ठति मध्यतः ।  
अतो दक्षिणपार्श्वे तु शेते माता पुमान्यदि ॥ १७॥  
  
अङ्गप्रत्यङ्गभागाश्च सूक्ष्माः स्युर्युगपत्तदा ।  
विहाय श्मश्रुदन्तादीञ्जन्मानन्तरसम्भवान् ॥ १८॥  
  
चतुर्थे व्यक्तता तेषां भावानामपि जायते ।  
पुंसां स्थैर्यादयो भावा भीरुत्वाद्यास्तु योषिताम् ॥ १९॥  
  
नपुंसके च ते मिश्रा भवन्ति रघुनन्दन ।  
मातृजं चास्य हृदयं विषयानभिकाङ्क्षति ॥ २०॥  
  
ततो मातुर्मनोऽभीष्टं कुर्याद्गर्भविवृद्धये ।  
तां च द्विहृदयां नारीमाहुर्दौहृदिनीं ततः ॥ २१॥  
  
अदानाद्दौहृदानां स्युर्गर्भस्य व्यङ्गतादयः ।  
मातुर्यद्विषये लोभस्तदार्तो जायते सुतः ॥ २२॥  
  
प्रबुद्धं पञ्चमे चित्तं मांसशोणितपुष्टता ।  
षष्ठेऽस्थिस्नायुनखरकेशलोमविविक्तता ॥ २३॥  
  
बलवर्णौ चोपचितौ सप्तमे त्वङ्गपूर्णता ।  
पादान्तरितहस्ताभ्यां श्रोत्ररन्ध्रे पिधाय सः ॥ २४॥  
  
उद्विग्नो गर्भसंवासादस्ति गर्भलयान्वितः ॥ २५॥  
  
आविर्भूतप्रबोधोऽसौ गर्भदुःखादिसंयुतः ।  
हा कष्टमिति निर्विण्णः स्वात्मानं शोशुचीत्यथ ॥ २६॥  
  
अनुभूता महासह्याः पुरा मर्मच्छिदोऽसकृत् ।  
करम्भवालुकास्तप्ताश्चादह्यन्तासुखाशयाः ॥ २७॥  
  
जठरानलसन्तप्तपित्ताख्यरसविप्लुषः ।  
गर्भाशये निमग्नं तु दहन्त्यतिभृशं तु माम् ॥ २८॥  
  
उदर्यकृमिवक्त्राणि कूटशाल्मलिकण्टकैः ।  
तुल्यानि च तुदन्त्यार्तं पार्श्वास्थिक्रकचार्दितम् ॥ २९॥  
  
गर्भे दुर्गन्धभूयिष्ठे जठराग्निप्रदीपिते ।  
दुःखं मयाप्तं यत्तस्मात्कनीयः कुम्भपाकजम् ॥ ३०॥  
  
पूयासृक्श्लेष्मपायित्वं वाग्ताशित्वं च यद्भवेत् ।  
अशुचौ कृमिभावश्च तत्प्राप्तं गर्भशायिना ॥ ३१॥  
  
गर्भशय्यां समारुह्य दुःखं यादृङ् मयापि तत् ।  
नातिशेते महादुःखं निःशेषनरकेषु तत् ॥ ३२॥  
  
एवं स्मरन्पुरा प्राप्ता नानाजातीश्च यातनाः ।  
मोक्षोपायमभिध्यायन्वर्ततेऽभ्यासतत्परः ॥ ३३॥  
  
अष्टमे त्वक्सृती स्यातामोजस्तेजश्च हृद्भवम् ।  
शुभ्रमापीतरक्तं च निमित्तं जीवितं मतम् ॥ ३४॥  
  
मातरं च पुनर्गर्भं चञ्चलं तत्प्रधावति ।  
ततो जातोऽष्टमे गर्भो न जीवत्योजसोज्झितः ॥ ३५॥  
  
किञ्चित्कालमवस्थानं संस्कारात्पीडिताङ्गवत् ।  
समयः प्रसवस्य स्यान्मासेषु नवमादिषु ॥ ३६॥  
  
मातुरस्रवहां नाडीमाश्रित्यान्ववतारिता ।  
नाभिस्थनाडी गर्भस्य मात्राहाररसावह ।  
तेन जीवति गर्भोऽपि मात्राहारेण पोषितः ॥ ३७॥  
  
अस्थियन्त्रविनिष्पिष्टः पतितः कुक्षिवर्त्मना ।  
मेदोऽसृग्दिग्धसर्वाङ्गो जरायुपुटसंवृतः ॥ ३८॥  
  
निष्क्रामन्भृशदुःखार्तो रुदन्नुच्चैरधोमुखः ।  
यन्त्रादेव विनिर्मुक्तः पतत्त्युत्तानशाय्युत ॥ ३९॥  
  
अकिञ्चित्कस्तथा बालो मांसपेशीसमास्थितः ।  
श्वमार्जारादिदंष्ट्रिभ्यो रक्ष्यते दण्डपाणिभिः ॥ ४०॥  
  
पितृवद्राक्षसं वेत्ति मातृवड्डाकिनीमपि ।  
पूयं पयोवदज्ञानाद्दीर्घकष्टं तु शैशवम् ॥ ४१॥  
  
श्लेष्मणा पिहिता नाडी सुषुम्ना यावदेव हि ।  
व्यक्तवर्णं च वचनं तावद्वक्तुं न शक्यते ॥ ४२॥  
  
अत एव च गर्भेऽपि रोदितुं नैव शक्यते ॥ ४३॥  
  
दृप्तोऽथ यौवनं प्राप्य मन्मथज्वरविह्वलः ।  
गायत्यकस्मादुच्चैस्तु तथा कस्माच्च वल्गति ॥ ४४॥  
  
आरोहति तरून्वेगाच्छान्तानुद्वेजयत्यपि ।  
कामक्रोधमदान्धः सन्न कांश्चिदपि वीक्षते ॥ ४५॥  
  
अस्थिमांसशिरालाया वामाया मन्मथालये ।  
उत्तानपूतिमण्डूकपाटितोदरसन्निभे ।  
आसक्तः स्मरबाणार्त आत्मना दह्यते भृशम् ॥ ४६॥  
  
अस्थिमांसशिरात्वग्भ्यः किमन्यद्वर्तते वपुः ।  
वामानां मायया मूढो न किञ्चिद्वीक्षते जगत् ॥ ४७॥  
  
निर्गते प्राणपवने देहो हन्त मृगीदृशः ।  
यथाहि जायते नैव वीक्ष्यते पञ्चषैर्दिनैः ॥ ४८॥  
  
महापरिभवस्थानं जरां प्राप्यातिदुःखितः ।  
श्लेष्मणा पिहितोरस्को जग्धमन्नं न जीर्यति ॥ ४९॥  
  
सन्नदन्तो मन्ददृष्टिः कटुतिक्तकषायभुक् ।  
वातभुग्नकटिग्रीवकरोरुचरणोऽबलः ॥ ५०॥  
  
गदायुतसमाविष्टः परित्यक्तः स्वबन्धुभिः ।  
निःशौचो मलदिग्धाङ्ग आलिङ्गितवरोषितः ॥ ५१॥  
  
ध्यायन्नसुलभान्भोगान्केवलं वर्तते चलः ।  
सर्वेन्द्रियक्रियालोपाद्धस्यते बालकैरपि ॥ ५२॥  
  
ततो मृतिजदुःखस्य दृष्टान्तो नोपलभ्यते ।  
यस्माद्बिभ्यति भूतानि प्राप्तान्यपि परां रुजम् ॥ ५३॥  
  
नीयते मृत्युना जन्तुः परिष्वक्तोऽपि बन्धुभिः ।  
सागरान्तर्जलगतो गरुडेनेव पन्नगः ॥ ५४॥  
  
हा कान्ते हा धनं पुत्राः क्रन्दमानः सुदारुणम् ।  
मण्डूक इव सर्पेण मृत्युना नीयते नरः ॥ ५५॥  
  
मर्मसून्मथ्यमानेषु मुच्यमानेषु सन्धिषु ।  
यद्दुःखं म्रियमाणस्य स्मर्यतां तन्मुमुक्षुभिः ॥ ५६॥  
  
दृष्टावाक्षिप्यमाणायां सञ्ज्ञया ह्रियमाणया ।  
मृत्युपाशेन बद्धस्य त्राता नैवोपलभ्यते ॥ ५७॥  
  
संरुध्यमानस्तमसा मच्चित्तमिवाविशन् ।  
उपाहूतस्तदा ज्ञातीनीक्षते दीनचक्षुषा ॥ ५८॥  
  
अयः पाशेन कालेन स्नेहपाशेन बन्धुभिः ।  
आत्मानं कृष्यमाणं तं वीक्षते परितस्तथा ॥ ५९॥  
  
हिक्कया बाध्यमानस्य श्वासेन परिशुष्यतः ।  
मृत्युनाकृष्यमाणस्य न खल्वस्ति परायणम् ॥ ६०॥  
  
संसारयन्त्रमारूढो यमदूतैरधिष्ठितः ।  
क्व यास्यामीति दुःखार्तः कालपाशेन योजितः ॥ ६१॥  
  
किं करोमि क्व गच्छामि किं गृह्णामि त्यजामि किम् ।  
इति कर्तव्यतामूढः कृच्छ्राद्देहात्त्यजत्यसून् ॥ ६२॥  
  
यातनादेहसम्बद्धो यमदूतैरधिष्ठिताः ।  
इतो गत्वानुभवति या यास्ता यमयातनाः ।  
तासु यल्लभते दुःखं तद्वक्तुं क्षमते कुतः ॥ ६३॥  
  
कर्पूरचन्दनाद्यैस्तु लिप्यते सततं हि यत् ।  
भूषणैर्भूष्यते चित्रैः सुवस्त्रैः परिवार्यते ॥ ६४॥  
  
अस्पृश्यं जायतेऽप्रेक्ष्यं जीवत्यक्तं सदा वपुः ।  
निष्कासयन्ति निलयात्क्षणं न स्थापयन्त्यपि ॥ ६५॥  
  
दह्यते च ततः काष्ठैस्तद्भस्म क्रियते क्षणात् ।  
भक्ष्यते वा सृगालैश्च गृध्रकुक्करवायसैः ।  
पुनर्न दृश्यते सोऽथ जन्मकोटिशतैरपि ॥ ६६॥  
  
माता पिता गुरुजनः स्वजनो ममेति  
     मायोपमे जगति कस्य भवेत्प्रतिज्ञा ।  
एको यतो व्रजतो कर्मपुरःसरोऽयं  
     विश्रामवृक्षसदृशः खलु जीवलोकः ॥ ६७॥  
  
सायं सायं वासवृक्षं समेताः  
     प्रातः प्रातस्तेन तेन प्रयान्ति ।  
त्यक्त्वान्योन्यं तं च वृक्षं  
     विहङ्गा यद्वत्तद्वज्ज्ञातयोऽज्ञातयश्च ॥ ६८॥  
  
मृतिबीजं भवेज्जन्म जन्मबीजं भवेन्मृतिः ।  
घटयन्त्रवदश्रान्तो बम्भ्रमीत्यनिशं नरः ॥ ६९॥  
  
गर्भे पुंसः शुक्रपाताद्यदुक्तं मरणावधि ।  
तदेतस्य महाव्याधेर्मत्तो नान्योऽस्ति भेषजम् ॥ ७०॥  
  
इति श्रीपद्मपुराणे उपरिभागे शिवगीतासूपनिषत्सु  
ब्रह्मविद्यायां योगशास्त्रे शिवराघवसंवादे  
पिण्डोत्पत्तिकथनं नामाष्टमोऽध्यायः ॥ ८ ॥  
  
  
  
अथ नवमोऽध्यायः ॥  
  
श्रीभगवानुवाच ॥  
  
देहस्वरूपं वक्ष्यामि श्रुणुष्वावहितो नृप ।  
मत्तो हि जायते विश्वं मयैवैतत्प्रधार्यते ।  
मय्येवेदमधिष्ठाने लीयते शुक्तिरौप्यवत् ॥ १॥  
  
अहं तु निर्मलः पूर्णः सच्चिदानन्दविग्रहः ।  
असङ्गो निरहङ्कारः शुद्धं ब्रह्म सनातनम् ॥ २॥  
  
अनाद्यविद्यायुक्तः सन् जगत्कारणतां व्रजे ॥ ३॥  
  
अनिर्वाच्या महाविद्या त्रिगुणा परिणामिनी ।  
रजः सत्त्वं तमश्चेति त्रिगुणाः परिकीर्तिताः ॥ ४॥  
  
सत्त्वं शुक्लं समादिष्टं सुखज्ञानास्पदं नृणाम् ।  
दुःखास्पदं रक्तवर्णं चञ्चलं च रजो मतम् ॥ ५॥  
  
तमः कृष्णं जडं प्रोक्तमुदासीनं सुखादिषु ॥ ६॥  
  
अतो मम समायोगाच्छक्तिः सा त्रिगुणात्मिका ।  
अधिष्ठाने तु मय्येव भजते विश्वरूपताम् ।  
शुक्तौ रजतवद्रज्जौ भुजङ्गो यद्वदेव तु ॥ ७॥  
  
आकाशादीनि जायन्ते मत्तो भूतानि मायया ।  
तैरारब्धमिदं विश्वं देहोऽयं पाञ्चभौतिकः ॥ ८॥  
  
पितृभ्यामशितादन्नात्षट्कोशं जायते वपुः ।  
स्नायवोऽस्थीनि मज्जा च जायन्ते पितृतस्तथा ॥ ९॥  
  
त्वङ्मांशोणितमिति मातृतश्च भवन्ति हि ।  
भावाः स्युः षड्विधास्तस्य मातृजाः पितृजास्तथा ।  
रसजा आत्मजाः सत्त्वसम्भूताः स्वात्मजास्तथा ॥ १०॥  
  
मृदवः शोणितं मेदो मज्जा प्लीहा यकृद्गुदम् ।  
हृन्नाभीत्येवमाद्यास्तु भावा मातृभवा मताः ॥ ११॥  
  
श्मश्रुलोमकचस्नायुशिराधमनयो नखाः ।  
दशनाः शुक्रमित्याद्याः स्थिराः पितृसमुद्भवाः ॥ १२॥  
  
शरीरोपचितिर्वर्णो वृद्धिस्तृप्तिर्बलं स्थितिः ।  
अलोलुपत्वमुत्साह इत्यादि रसजं विदुः ॥ १३॥  
  
इच्छा द्वेषः सुखं दुःखं धर्माधर्मौ च भावना ।  
प्रयत्नो ज्ञानमायुश्चेन्द्रियाणीत्येवमात्मजाः ॥ १४॥  
  
ज्ञानेन्द्रियाणि श्रवणं स्पर्शनं दर्शनं तथा ।  
रसनं घ्राणमित्याहुः पञ्च तेषां तु गोचराः ॥ १५॥  
  
शब्दः स्पर्शस्तथा रूपं रसो गन्ध इति क्रमात् ।  
वाक्कराङ्घ्रिगुदोपस्थान्याहुः कर्मेन्द्रियाणि हि ॥ १६॥  
  
वचनादानगमनविसर्गरतयः क्रमात् ।  
कर्मेन्द्रियाणां जानीयान्मनश्चैवोभयात्मकम् ॥ १७॥  
  
क्रियास्तेषां मनोबुद्धिरहङ्कारस्ततः परम् ।  
अन्तःकरणमित्याहुश्चित्तं चेति चतुष्टयम् ॥ १८॥  
  
सुखं दुःखं च विषयौ विज्ञेयौ मनसः क्रियाः ।  
स्मृतिभीतिविकल्पाद्या बुद्धिः स्यान्निश्चयात्मिका ।  
अहं ममेत्यहङ्कारश्चित्तं चेतयते यतः ॥ १९॥  
  
सत्त्वाख्यमन्तःकरणं गुणभेदास्त्रिधा मतम् ।  
सत्त्वं रजस्तम इति गुणाः सत्त्वात्तु सात्त्विकाः ॥ २०॥  
  
आस्तिक्यशुद्धिधर्मैकमतिप्रभृतयो मताः ।  
रजसो राजसा भावाः कामक्रोधमदादयः ॥ २१॥  
  
निद्रालस्यप्रमादादि वञ्चनाद्यास्तु तामसाः ।  
प्रसन्नेन्द्रियतारोग्यानालस्याद्यास्तु सत्त्वजाः ॥ २२॥  
  
देहो मात्रात्मकस्तस्मादादत्ते तद्गुणानिमान् ।  
शब्दः श्रोत्रं मुखरता वैचित्र्यं सूक्ष्मता धृतिः ॥ २३॥  
  
बलं च गगनाद्वायोः स्पर्शश्च स्पर्शनेन्द्रियम् ।  
उत्क्षेपणमपक्षेपाकुञ्चने गमनं तथा ॥ २४॥  
  
प्रसारणमितीमानि पञ्च कर्माणि रूक्षता ।  
प्राणापानौ तथा व्यानसमानोदानसञ्ज्ञकान् ॥ २५॥  
  
नागः कूर्मश्च कृकलो देवदत्तो धनञ्जयः ।  
दशैता वायुविकृतीस्तथा गृह्णाति लाघवम् ॥ २६॥  
  
तेषां मुख्यतरः प्राणो नाभेः कण्ठादवस्थितः ।  
चरत्यसौ नासिकयोर्नाभौ हृदयपङ्कजे ॥ २७॥  
  
शब्दोच्चारणनिश्वासोच्छ्वासादेरपि कारणम् ॥ २८॥  
  
अपानस्तु गुदे मेढ्रे कटिजङ्घोदरेष्वपि ।  
नाभिकण्ठे वङ्क्षणयोरूरुजानुषु तिष्ठति ।  
तस्य मूत्रपुरीषादिविसर्गः कर्म कीर्तितम् ॥ २९॥  
  
व्यानोऽक्षिश्रोत्रगुल्फेषु जिह्वाघ्राणेषु तिष्ठति ।  
प्राणायामधृतित्यागग्रहणाद्यस्य कर्म च ॥ ३०॥  
  
समानो व्याप्य निखिलं शरीरं वह्निना सह ।  
द्विसप्ततिसहस्रेषु नाडीरन्ध्रेषु सञ्चरन् ॥ ३१॥  
  
भुक्तपीतरसान्सम्यगानयन्देहपुष्टिकृत् ।  
उदानः पादयोरास्ते हस्तयोरङ्गसन्धिषु ॥ ३२॥  
  
कर्मास्य देहोन्नयनोत्क्रमणादि प्रकीर्तितम् ।  
त्वगादिधातूनाश्रित्य पञ्च नागादयः स्थिताः ॥ ३३॥  
  
उद्गारादि निमेषादि क्षुत्पिपासादिकं क्रमात् ।  
तन्द्रीप्रभृति शोकादि तेषां कर्म प्रकीर्तितम् ॥ ३४॥  
  
अग्नेस्तु रोचकं रूपं दीप्तं पाकं प्रकाशताम् ।  
अमर्षतीक्ष्णसूक्ष्माणामोजस्तेजश्च शूरताम् ॥ ३५॥  
  
मेधावितां तथाऽऽदत्ते जलात्तु रसनं रसम् ।  
शैत्यं स्नेहं द्रवं स्वेदं गात्रादिमृदुतामपि ॥ ३६॥  
  
भूमेर्घ्राणेन्द्रियं गन्धं स्थैर्यं धैर्यं च गौरवम् ।  
त्वगसृङ्मांसमेदोऽस्थिमज्जाशुक्राणि धातवः ॥ ३७॥  
  
अन्नं पुंसाशितं त्रेधा जायते जठराग्निना ।  
मलः स्थविष्ठो भागः स्यान्मध्यमो मांसतां व्रजेत् ।  
मनः कनिष्ठो भागः स्यात्तस्मादन्नमयं मनः ॥ ३८॥  
  
अपां स्थविष्ठो मूत्रं स्यान्मध्यमो रुधिरं भवेत् ।  
प्राणः कनिष्ठो भागः स्यात्तस्मात्प्राणो जलात्मकः ॥ ३९॥  
  
तेजसोऽस्थि स्थविष्ठः स्यान्मज्जा मध्यम सम्भवः ।  
कनिष्ठा वाङ्मता तस्मात्तेजोऽवन्नात्मकं जगत् ॥ ४०॥  
  
लोहिताज्जायते मांसं मेदो मांससमुद्भवम् ।  
मेदसोऽस्थीनि जायन्ते मज्जा चास्थिसमुद्भवा ॥ ४१॥  
  
नाड्योपि मांससङ्घाताच्छुक्रं मज्जासमुद्भवम् ॥ ४२॥  
  
वातपित्तकफाश्चात्र धातवः परिकीर्तिताः ।  
दशाञ्जलि जलं ज्ञेयं रसस्याञ्जलयो नव ॥ ४३॥  
  
रक्तस्याष्टौ पुरीषस्य सप्त स्युः श्लेष्मणश्च षट्।  
पित्तस्य पञ्च चत्वारो मूत्रस्याञ्जलयस्त्रयः ॥ ४४॥  
  
वसाया मेदसो द्वौ तु मज्जा त्वञ्जलिसम्मिता ।  
अर्धाञ्जलि तथा शुक्रं तदेव बलमुच्यते ॥ ४५॥  
  
अस्थ्नां शरीरे सङ्ख्या स्यात्षष्टियुक्तं शतत्रयम् ।  
जलजानि कपालानि रुचकास्तरणानि च ।  
नलकानीति तान्याहुः पञ्चधास्थीनि सूरयः ॥ ४६॥  
  
द्वे शते त्वस्थिसन्धीनां स्यातां तत्र दशोत्तरे ।  
रौरवाः प्रसराः स्कन्दसेचनाः स्युरुलूखलाः ॥ ४७॥  
  
समुद्गा मण्डलाः शङ्खावर्ता वामनकुण्डलाः ।  
इत्यष्टधा समुद्दिष्टाः शरीरेष्वस्थिसन्धयः ॥ ४८॥  
  
सार्धकोटित्रयं रोम्णां श्मश्रुकेशास्त्रिलक्षकाः ।  
देहस्वरूपमेवं ते प्रोक्तं दशरथात्मज ॥ ४९॥  
  
यस्मादसारो नास्त्येव पदार्थो भुवनत्रये ।  
देहेऽस्मिन्नभिमानेन न महोपायबुद्धयः ॥ ५०॥  
  
अहङ्कारेण पापेन क्रियन्ते हन्त साम्प्रतम् ।  
तस्मादेतत्स्वरूपं तु विबोद्धव्यं मुमुक्षिभिः ॥ ५१॥  
  
इति श्रीपद्मपुराणे उपरिभागे शिवगीतासूपनिषत्सु  
ब्रह्मविद्यायां योगशास्त्रे शिवराघवसंवादे  
देहस्वरूपनिर्णयो नाम नवमोऽध्यायः ॥ ९ ॥  
  
  
  
अथ दशमोऽध्यायः ॥  
  
श्रीराम उवाच ॥  
  
भगवन्नत्र जीवोऽसौ जन्तोर्देहेऽवतिष्ठते ।  
जायते वा कुतो जीवः स्वरूपं चास्य किं वद ॥ १॥  
  
देहान्ते कुत्र वा याति गत्वा वा कुत्र तिष्ठति ।  
कथमायाति वा देहं पुनर्नायाति वा वद ॥ २॥  
  
श्रीभगवानुवाच ॥  
  
साधु पृष्टं महाभाग गुह्याद्गुह्यतरं हि यत् ।  
देवैरपि सुदुर्ज्ञेयमिन्द्राद्यैर्वा महर्षिभिः ॥ ३॥  
  
अन्यस्मै नैव वक्तव्यं मयापि रघुनन्दन ।  
त्वद्भक्त्याहं परं प्रीतो वक्ष्याम्यवहितः श्रुणु ॥ ४॥  
  
सत्यज्ञानात्मकोऽनन्तः परमानन्दविग्रहः ।  
परमात्मा परञ्ज्योतिरव्यक्तो व्यक्तकारणम् ॥ ५॥  
  
नित्यो विशुद्धः सर्वात्मा निर्लेपोऽहं निरञ्जनः ।  
सर्वधर्मविहीनश्च न ग्राह्यो मनसापि च ॥ ६॥  
  
नाहं सर्वेन्द्रियग्राह्यः सर्वेषां ग्राहको ह्यहम् ।  
ज्ञाताहं सर्वलोकस्य मम ज्ञाता न विद्यते ॥ ७॥  
  
दूरः सर्वविकाराणां परिणामादिकस्य च ॥ ८॥  
  
यतो वाचो निवर्तन्ते अप्राप्य मनसा सह ।  
आनन्दं ब्रह्म मां ज्ञात्वा न बिभेति कुतश्चन ॥ ९॥  
  
यस्तु सर्वाणि भूतानि मय्येवेति प्रपश्यति ।  
मां च सर्वेषु भूतेषु ततो न विजुगुप्सते ॥ १०॥  
  
यस्य सर्वाणि भूतानि ह्यात्मैवाभूद्विजानतः ।  
को मोहस्तत्र कः शोक एकत्वमनुपश्यतः ॥ ११॥  
  
एष सर्वेषु भूतेषु गूढात्मा न प्रकाशते ।  
दृश्यते त्वग्र्यया बुद्ध्या सूक्ष्मया सूक्ष्मदर्शिभिः ॥ १२॥  
  
अनाद्यविद्यया युक्तस्तथाप्येकोऽहमव्ययः ।  
अव्याकृतब्रह्मरूपो जगत्कर्ताहमीश्वरः ॥ १३॥  
  
ज्ञानमात्रे यथा दृश्यमिदं स्वप्ने जगत्त्रयम् ।  
तद्वन्मयि जगत्सर्वं दृश्यतेऽस्ति विलीयते ॥ १४॥  
  
नानाविद्यासमायुक्तो जीवत्वेन वसाम्यहम् ।  
पञ्च कर्मेन्द्रियाण्येव पञ्च ज्ञानेन्द्रियाणि च ॥ १५॥  
  
मनो बुद्धिरहङ्कारश्चित्तं चेति चतुष्टयम् ।  
वायवः पञ्चमिलिता यान्ति लिङ्गशरीरताम् ॥ १६  
तत्राविद्यासमायुक्तं चैतन्यं प्रतिबिम्बितम् ।  
व्यावहारिकजीवस्तु क्षेत्रज्ञः पुरुषोऽपि च ॥ १७॥  
  
स एव जगतां भोक्तानाद्ययोः पुण्यपापयोः ।  
इहामुत्र गती तस्य जाग्रत्स्वप्नादिभोक्तृता ॥ १८॥  
  
यथा दर्पणकालिम्ना मलिनं दृश्यते मुखम् ।  
तद्वदन्तःकरणगैर्दोषैरात्मापि दृश्यते ॥ १९॥  
  
परस्पराध्यासवशात्स्यादन्तःकरणात्मनोः ॥  
  
एकीभावाभिमानेन परात्मा दुःखभागिव॥ २०॥  
  
मरुभूमौ जलत्वेन मध्याह्नार्कमरीचिकाः ।  
दृश्यन्ते मूढचित्तस्य न ह्यार्द्रास्तापकारकाः ॥ २१॥  
  
तद्वदात्मापि निर्लेपो दृश्यते मूढचेतसाम् ।  
स्वाविद्यात्मात्मदोषेण कर्तृत्वाधिकधर्मवान् ॥ २२॥  
  
तत्र चान्नमये पिण्डे हृदि जीवोऽवतिष्ठते ।  
आनखाग्रं व्याप्य देहं तद्ब्रुवेऽवहितः श्रुणु ।  
सोऽयं तदभिधानेन मांसपिण्डो विराजते ॥ २३॥  
  
नाभेरूर्ध्वमधः कण्ठाद्व्याप्य तिष्ठति यः सदा ।  
तस्य मध्येऽस्ति हृदयं सनालं पद्मकोशवत् ॥ २४॥  
  
अधोमुखं च तत्रास्ति सूक्ष्मं सुषिरमुत्तमम् ।  
दहराकाशमित्युक्तं तत्र जीवोऽवतिष्ठते ॥ २५॥  
  
वालाग्रशतभागस्य शतधा कल्पितस्य च ।  
भागो जीवः स विज्ञेयः स चानन्त्याय कल्पते ॥ २६॥  
  
कदम्बकुसुमोद्बद्धकेसरा इव सर्वतः ।  
प्रसृता हृदयान्नाड्यो याभिर्व्याप्तं शरीरकम् ॥ २७॥  
  
हितं बलं प्रयच्छन्ति तस्मात्तेन हिताः स्मृताः ।  
द्वासप्ततिसहस्रैस्ताः सङ्ख्याता योगवित्तमैः ॥ २८॥  
  
हृदयात्तास्तु निष्क्रान्ता यथार्काद्रश्मयस्तथा ।  
एकोत्तरशतं तासु मुख्या विष्वग्विनिर्गतः ॥ २९॥  
  
प्रतीन्द्रियं दश दश निर्गता विषयोन्मुखाः ।  
नाड्यः शर्मादिहेतुत्वात् स्वप्नादिफलभुक्तये ॥ ३०॥  
  
वहन्त्यम्भो यथा नद्यो नाड्यः कर्मफलं तथा ।  
अनन्तैकोर्ध्वगा नाडी मूर्धपर्यन्तमञ्जसा ॥ ३१॥  
  
सुषुम्नेति मादिष्टा तया गच्छन्विमुच्यते ।  
तयोपचितचैतन्यं जीवात्मानं विदुर्बुधाः ॥ ३२॥  
  
यथा राहुरदृश्योऽपि दृश्यते चन्द्रमण्डले ।  
तद्वत्सर्वगतोऽप्यात्मा लिङ्गदेहे हि दृश्यते ॥ ३३॥  
  
दृश्यमाने यथा कुम्भे घटाकाशोऽपि दृश्यते ।  
तद्वत्सर्वगतोऽप्यात्मा लिङ्गदेहे हि दृश्यते ॥ ३४॥  
  
निश्चलः परिपूर्णोऽपि गच्छतीत्युपचर्यते ।  
जाग्रत्काले यथाज्ञेयमभिव्यक्तविशेषधीः ॥ ३५॥  
  
व्याप्नोति निष्क्रियः सर्वान् भानुर्दश दिशो यथा ।  
नाडीभिर्वृत्तयो यान्ति लिङ्गदेहसमुद्भवाः ॥ ३६॥  
  
तत्तत्कर्मानुसारेण जाग्रद्भोगोपलब्धये ।  
इदं लिङ्गशरीराख्यमामोक्षं न विनश्यति ॥ ३७॥  
  
आत्मज्ञानेन नष्टेऽस्मिन्साविद्ये स्वशरीरके ।  
आत्मस्वरूपावस्थानं मुक्तिरित्यभिधीयते ॥ ३८॥  
  
उत्पादिते घटे यद्वद्घटाकाशत्वमृच्छति ।  
घटे नष्टे यथाकाशः स्वरूपेणावतिष्ठते ॥ ३९॥  
  
जाग्रत्कर्मक्षयवशात्स्वप्नभोग उपस्थिते ।  
बोधावस्थां तिरोधाय देहाद्याश्रयलक्षणाम् ॥ ४०॥  
  
कर्मोद्भावितसंस्कारस्तत्र स्वप्नरिरंसया ।  
अवस्थां च प्रयात्यन्यां मायावी चात्ममायया ॥ ४१॥  
  
घटादिविषयान्सर्वान्बुद्ध्यादिकरणानि च ।  
भूतानि कर्मवशतो वासनामात्रसंस्थितान् ॥ ४२॥  
  
एतान् पश्यन् स्वयञ्ज्योतिः साक्ष्यात्मा व्यवतिष्ठते ॥ ४३॥  
  
अत्रान्तःकरणादीनां वासनाद्वासनात्मता ।  
वासनामात्रसाक्षित्वं तेन तच्च परात्मनः ॥ ४४॥  
  
वासनाभिः प्रपञ्चोऽत्र दृश्यते कर्मचोदितः ।  
जाग्रद्भूमौ यथा तद्वत्कर्तृकर्मक्रियात्मकः ॥ ४५॥  
  
निःशेषबुद्धिसाक्ष्यात्मा स्वयमेव प्रकाशते ।  
वासनामात्रसाक्षित्वं साक्षिणः स्वाप उच्यते ॥ ४६॥  
  
भूतजन्मनि यद्भूतं कर्म तद्वासनावशात् ।  
नेदीयस्त्वाद्वयस्याद्ये स्वप्नं प्रायः प्रपश्यति ॥ ४७॥  
  
मध्ये वयसि कार्कश्यात्करणानामिहार्जितः ।  
वीक्षते प्रायशः स्वप्नं वासनाकर्मणोर्वशात् ॥ ४८॥  
  
इयासुः परलोकं तु कर्मविद्यादिसम्भृतम् ।  
भाविनो जन्मनो रूपं स्वप्न आत्मा प्रपश्यति ॥ ४९॥  
  
यद्वत्प्रपतनाच्छ्येनः श्रान्तो गगनमण्डले ।  
आकुञ्च्य पक्षौ यतते नीडे निलयनायनीः ॥ ५०॥  
  
एवं जाग्रत्स्वप्नभूमौ श्रान्त आत्माभिसञ्चरन् ।  
आपीतकरणग्रामः कारणेनैति चैकताम् ॥ ५१॥  
  
नाडीमार्गैरिन्द्रियाणामाकृष्यादाय वासनाः ।  
सर्वं ग्रसित्वा कार्यं च विज्ञानात्मा विलीयते ॥ ५२॥  
  
ईश्वाराख्येऽव्याकृतेऽथ यथा सुखमयो भवेत् ।  
कृत्स्नप्रपञ्चविलयस्तथा भवति चात्मनः ॥ ५३॥  
  
योषितः काम्यमानायाः सम्भोगान्ते यथा सुखम् ।  
स आनन्दमयोऽबाह्यो नान्तरः केवलस्तथा ॥ ५४॥  
  
प्राज्ञात्मानं समासाद्य विज्ञानात्मा तथैव सः ।  
विज्ञानात्मा कारणात्मा तथा तिष्ठंस्तथापि सः ॥ ५५॥  
  
अविद्यासूक्ष्मवृत्त्यानुभवत्येव सुखं यथा ।  
तथाहं सुखमस्वाप्सं नैव किञ्चिदवेदिषम्।५६॥  
  
अज्ञानमपि साक्ष्यादि वृत्तिभिश्चानुभूयते ।  
इत्येवं प्रत्यभिज्ञापि पश्चात्तस्योपजायते ॥ ५७॥  
  
जाग्रत्स्वप्नसुषुप्त्याख्यमेवेहामुत्र लोकयोः ।  
पश्चात्कर्मवशादेव विस्फुलिङ्गा यथानलात् ।  
जायन्ते कारणादेव मनोबुद्ध्यादिकानि तु ॥ ५८॥  
  
पयःपूर्णो घटो यद्वन्निमग्नः सलिलाशये ।  
तैरेविद्धत आयाति विज्ञानात्मा तथैत्यजात् ॥ ५९॥  
  
विज्ञानात्मा कारणात्मा तथा तिष्ठंस्तथापि सः ।  
दृश्यते सत्सु तेष्वेव नष्टेष्वायात्यदृश्यताम् ॥ ६०॥  
  
एकाकारोऽर्यमा तत्तत्कार्येष्विव परः पुमान् ।  
कूटस्थो दृश्यते तद्वद्गच्छत्यागच्छतीव सः॥ ६१॥  
  
मोहमात्रान्तरायत्वात्सर्वं तस्योपपद्यते ।  
देहाद्यतीत आत्मापि स्वयञ्ज्योतिः स्वभावतः ॥ ६२॥  
  
एवं जीवस्वरूपं ते प्रोक्तं दशरथात्मज ॥ ६३॥  
  
इति श्रीपद्मपुराणे उपरिभागे शिवगीतासूपनिषत्सु  
ब्रह्मविद्यायां योगशास्त्रे शिवराघवसंवादे  
जीवस्वरूपकथनं नाम दशमोऽध्यायः ॥ १० ॥  
  
  
  
अथ एकादशोऽध्यायः ॥  
  
श्रीभगवानुवाच ॥  
  
देहान्तरगतिं तस्य परलोकगतिं तथा ।  
वक्ष्यामि नृपशार्दूल मत्तः शृणु समाहितः ॥ १॥  
  
भुक्तं पीतं यदस्त्यत्र तद्रसादामबन्धनम् ।  
स्थूलदेहस्य लिङ्गस्य तेन जीवनधारणम् ॥ २॥  
  
व्याधिना जरया वापि पीड्यते जाठरोऽनलः ।  
श्लेष्मणा तेन भुक्तान्नं पीतं वा न पचत्यलम् ॥ ३॥  
  
भुक्तपीतरसाभावादाशु शुष्यन्ति धातवः ।  
भुक्तपीतरसेनैव देहं लिम्पन्ति वायवः ॥ ४॥  
  
समीकरोति यस्मात्तत्समानो वायुरुच्यते ।  
तदानीं तद्रसाभावादामबन्धनहानितः ॥ ५॥  
  
परिपक्वरसत्वेन यथा गौरवतः फलम् ।  
स्वयमेव पतत्याशु तथा लिङ्गं तनोर्व्रजेत् ॥ ६॥  
  
तत्तत्स्थानादपाकृष्य हृषीकाणां च वासनाः ।  
आध्यात्मिकाधिभूतानि हृत्पद्मे चैकतां गतः ॥ ७॥  
  
तदोर्ध्वगः प्राणवायुः संयुक्तो नववायुभिः ।  
ऊर्ध्वोच्छ्वासी भवत्येष तथा तेनैकतं गतः ॥ ८॥  
  
चक्षुषो वाथ मूर्ध्नो वा नाडीमार्गं समाश्रितः ।  
विद्याकर्मसमायुक्तो वासनाभिश्च संयुतः।  
प्राज्ञात्मानं समाश्रित्य विज्ञानात्मोपसर्पति ॥ ९॥  
  
यथा कुम्भो नीयमानो देशाद्देशान्तरं प्रति ।  
खपूर्ण एव सर्वत्र स साकाशोऽपि तत्र तु ॥ १०॥  
  
घटाकाशाख्यतां याति तद्वल्लिङ्गं परात्मनः ॥ ११॥  
  
पुनर्देहान्तरं याति यथा कर्मानुसारतः ।  
आमोक्षात्सञ्चरेत्येवं मत्स्यः कूलद्वयं यथा ॥ १२॥  
  
पापभोगाय चेद्गच्छेद्यमदूतैरधिष्ठितः ।  
यातनादेहमाश्रित्य नरकानेव केवलम् ॥ १३॥  
  
इष्टापूर्तादिकर्माणि योऽनुतिष्ठति सर्वदा ।  
पितृलोकं व्रजत्येष धूममाश्रित्य बर्हिषः ॥ १४॥  
  
धूमाद्रात्रिं ततः कृष्णपक्षं तस्माच्च दक्षिणम् ।  
अयनं च ततो लोकं पितॄणां च ततः परम् ।  
चन्द्रलोके दिव्यदेहं प्राप्य भुङ्क्ते परां श्रियम् ॥ १५॥  
  
तत्र चन्द्रमसा सोऽसौ यावत्कर्मफलं वसेत् ।  
तथैव कर्मशेषेण यथेतं पुनराव्रजेत् ॥ १६॥  
  
वपुर्विहाय जीवत्वमासाद्याकाशमेति सः ।  
आकाशाद्वायुमागत्य वायोरम्भो व्रजत्यथ ॥ १७॥  
  
अद्भ्यो मेघं समासाद्य ततो वृष्टिर्भवेदसौ ।  
ततो धान्यानि भक्ष्याणि जायते कर्मचोदितः ॥ १८॥  
  
योनिमन्ये प्रपद्यन्ते शरीरत्वाय देहिनः ।  
मुक्तिमन्येऽनुसंयान्ति यथाकर्म यथाश्रुतम् ॥ १९॥  
  
ततोऽन्नत्वं समासाद्य पितृभ्यां भुज्यते परम् ।  
ततः शुक्रं रजश्चैव भूत्वा गर्भोऽभिजायते ॥ २०॥  
  
ततः कर्मानुसारेण भवेत्स्त्रीपुन्नपुंसकः ।  
एवं जीवगतिः प्रोक्ता मुक्तिं तस्य वदामि ते ॥ २१॥  
  
यस्तु शान्त्यादियुक्तः सन्सदा विद्यारतो भवेत् ।  
स याति देवयानेन ब्रह्मलोकावधिं नरः ॥ २२॥  
  
अर्चिर्भूत्वा दिनं प्राप्य शुक्लपक्षमथो व्रजेत् ।  
उत्तरायणमासाद्य संवत्सरमथो व्रजेत् ॥ २३॥  
  
आदित्यचन्द्रलोकौ तु विद्युल्लोकमतः परम् ।  
अथ दिव्यः पुमान्कश्चिद्ब्रह्मलोकादिहैति सः ॥ २४॥  
  
दिव्ये वपुषि सन्धाय जीवमेवं नयत्यसौ ॥ २५॥  
  
ब्रह्मलोके दिव्यदेहे भुक्त्वा भोगान्यथेप्सितान् ।  
तत्रोषित्वा चिरं कालं ब्रह्मणा सह मुच्यते ॥ २६॥  
  
शुद्धब्रह्मरतो यस्तु न स यात्येव कुत्रचित् ।  
तस्य प्राणा विलीयन्ते जले सैन्धवखिल्यवत् ॥ २७॥  
  
स्वप्नदृष्टा यथा स्ऱिष्टिः प्रबुद्धस्य विलीयते ।  
ब्रह्मज्ञानवतस्तद्वद्विलीयन्ते तदैव ते ।  
विद्याकर्मविहीनो यस्तृतीयं स्थानमेति सः ॥ २८।  
भुक्त्वा च नरकान्घोरान्महारौरवरौरवान् ।  
पश्चात्प्राक्तनशेषेण क्षुद्रजन्तुर्भवेदसौ ॥ २९॥  
  
यूकामशकदंशादि जन्मासौ लभते भुवि ।  
एवं जीवगतिः प्रोक्ता किमन्यच्छ्रोतुमिच्छसि ॥ ३०॥  
  
श्रीराम उवाच ॥  
  
भगवन्यत्त्वया प्रोक्तं फलं तज्ज्ञानकर्मणोः ।  
ब्रह्मलोके चन्द्रलोके भुङ्क्ते भोगानिति प्रभो ॥ ३१॥  
  
गन्धर्वादिषु लोकेषु कथं भोगः समीरितः ।  
देवत्वं प्राप्नुयात्कश्चित्कश्चिदिन्द्रत्वमेति च ॥ ३२॥  
  
एतत्कर्मफलं वास्तु विद्याफलमथापि वा ।  
तद्ब्रूहि गिरिजाकान्त तत्र मे संशयो महान् ॥ ३३॥  
  
श्रीभगवानुवाच ॥  
  
तद्विद्याकर्मणोरेवानुसारेण फलं भवेत् ।  
युवा च सुन्दरः शूरो नीरोगो बलवान् भवेत् ॥ ३४॥  
  
सप्तद्वीपां वसुमतीं भुङ्क्ते निष्कण्टकं यदि ।  
स प्रोक्तो मानुषानन्दस्तस्माच्छतगुणो मतः ॥ ३५॥  
  
मनुष्यस्तपसा युक्तो गन्धर्वो जायतेऽस्य तु ।  
तस्माच्छतगुणो देवगन्धर्वाणां न संशयः ॥ ३६॥  
  
एवं शतगुणानन्द उत्तरोत्तरतो भवेत् ।  
पितॄणां चिरलोकानामाजानसुरसम्पदाम् ॥ ३७॥  
  
देवतानामथेन्द्रस्य गुरोस्तद्वत्प्रजापतेः ।  
ब्रह्मणश्चैवमानन्दः पुरस्तादुत्तरोत्तरः ॥ ३८॥  
  
ज्ञानाधिक्यात्सुखाधिक्यं नान्यदस्ति सुरालये ।  
श्रोत्रियोऽवृजिनोऽकामहतो यश्च द्विजो भवेत् ॥ ३९॥  
  
तस्याप्येवं समाख्याता आनन्दाश्चोत्तरोत्तरम् ।  
आत्मज्ञानात्परं नास्ति तस्माद्दशरथात्मज ॥ ४०॥  
  
ब्राह्मणः कर्मभिर्नैव वर्धते नैव हीयते ।  
न लिप्यते पातकेन कर्मणा ज्ञानवान्यदि ॥ ४१॥  
  
तस्मात्सर्वाधिको विभो ज्ञानवानेव जायते ।  
ज्ञात्वा यः कुरुते कर्म तस्याक्षय्यफलं लभेत् ॥ ४२॥  
  
यत्फलं लभते मर्त्यः कोटिब्राह्मणभोजनैः ।  
तत्फलं समवाप्नोति ज्ञानिनं यस्तु भोजयेत् ॥ ४३॥  
  
ज्ञानवन्तं द्विजं यस्तु द्विषते च नराधमः ।  
स शुष्यमाणो म्रियते यस्मादीश्वर एव सः ॥ ४४॥  
  
उपासको न यात्येव यस्मात्पुनरधोगतिम् ।  
उपासनरतो भूत्वा तस्मादास्स्व सुखी नृप ॥ ४५॥  
  
इति श्रीपद्मपुराणे उपरिभागे शिवगीतासूपनिषत्सु  
ब्रह्मविद्यायां योगशास्त्रे शिवराघवसंवादे  
जीवगत्यादिनिरूपणं नामैकादशोऽध्यायः ॥ ११ ॥  
  
  
  
अथ द्वादशोऽध्यायः ॥  
  
श्रीराम उवाच ॥  
  
भगवन्देवदेवेश नमस्तेऽस्तु महेश्वर ।  
उपासनविधिं ब्रूहि देशं कालं च तस्य तु ॥ १॥  
  
अङ्गानि नियमांश्चैव मयि तेऽनुग्रहो यदि ॥  
  
ईश्वर उवाच ॥  
  
शृणु राम प्रवक्ष्यामि देशं कालमुपासने ॥ २॥  
  
सर्वाकारोऽहमेवैकः सच्चिदानन्दविग्रहः ।  
मदंशेन परिच्छिन्ना देहाः सर्वदिवौकसाम् ॥ ३॥  
  
ये त्वन्यदेवताभक्ता यजन्ते श्रद्धयान्विताः ।  
तेऽपि मामेव राजेन्द्र यजन्त्यविधिपूर्वकम् ॥ ४॥  
  
यस्मात्सर्वमिदं विश्वं मत्तो न व्यतिरिच्यते ।  
सर्वक्रियाणां भोक्ताहं सर्वस्याहं फलप्रदः ॥ ५॥  
  
येनाकारेण ये मर्त्या मामेवैकमुपासते ।  
तेनाकारेण तेभ्योऽहं प्रसन्नो वाञ्छितं ददे ॥ ६॥  
  
विधिनाऽविधिना वापि भक्त्या ये मामुपासते ।  
तेभ्यः फलं प्रयच्छामि प्रसन्नोऽहं न संशयः ॥ ७॥  
  
अपि चेत्सुदुराचारो भजते मामनन्यभाक् ।  
साधुरेव स मन्तव्यः सम्यग्व्यवसितो हि सः ॥ ८॥  
  
स्वजीवत्वेन यो वेत्ति मामेवैकमनन्यधीः ।  
तं न स्पृशन्ति पापानि ब्रह्महत्यादिकान्यपि ॥ ९॥  
  
उपासाविधयस्तत्र चत्वारः परिकीर्तिताः ।  
सम्पदारोपसंवर्गाध्यासा इति मनीषिभिः ॥ १०॥  
  
अल्पस्य चाधिकत्वेन गुणयोगाद्विचिन्तनम् ।  
अनन्तं वै मन इति सम्पद्विधिरुदीरितः ॥ ११॥  
  
विधावारोप्य योपासा सारोपः परिकीर्तितः ।  
यद्वदोङ्कारमुद्गीथमुपासीतेत्युदाहृतः ॥ १२॥  
  
आरोपो बुद्धिपूर्वेण य उपासाविधिश्च सः ।  
योषित्यग्निमतिर्यत्तदध्यासः स उदाहृतः ॥ १३॥  
  
क्रियायोगेन चोपासाविधिः संवर्ग उच्यते ।  
संवर्तवायुः प्रलये भूतान्येकोऽवसीदति ॥ १४॥  
  
उपसङ्गम्य बुद्ध्या यदासनं देवतात्मना ।  
तदुपासनमन्तः स्यात्तद्बहिः सम्पदादयः ॥ १५॥  
  
ज्ञानान्तरानन्तरितसजातिज्ञानसंहतेः ।  
सम्पन्नदेवतात्मत्वमुपासनमुदीरितम् ॥ १६॥  
  
सम्पदादिषु बाह्येषु दृढबुद्धिरुपासनम् ।  
कर्मकाले तदङ्गेषु दृष्टिमात्रमुपासनम् ।  
उपासनमिति प्रोक्तं तदङ्गानि ब्रुवे शृणु ॥ १७॥  
  
तीर्थक्षेत्रादिगमनं श्रद्धां तत्र परित्यजेत् ।  
स्वचित्तैकाग्रता यत्र तत्रासीत सुखं द्विजः ॥ १८॥  
  
कम्बले मृदुतल्पे वा व्याघ्रचर्मणि वास्थितः ।  
विविक्तदेशे नियतः समग्रीवशिरस्तनुः ॥ १९॥  
  
अत्याश्रमस्थः सकलानीन्द्रियाणि निरुध्य च ।  
भक्त्याथ स्वगुरुं नत्वा योगं विद्वान्प्रयोजयेत् ॥ २०॥  
  
यस्त्वविज्ञानवान्भवत्ययुक्तमनसा सदा ।  
तस्येन्द्रियाण्यवश्यानि दुष्टाश्वाइव सारथेः ॥ २१॥  
  
विज्ञानी यस्तु भवति युक्तेन मनसा सदा ।  
तस्येन्द्रियाणि वश्यानि सदश्वा इव सारथेः ॥ २२॥  
  
यस्त्वविज्ञानवान् भवत्यमनस्कः सदाऽशुचिः ।  
न स तत्पदमाप्नोति संसारमधिगच्छति ॥ २३॥  
  
विज्ञानी यस्तु भवति समनस्कः सदा शुचिः ।  
स तत्पदमवाप्नोति यस्माद्भूयो न जायते ॥ २४॥  
  
विज्ञानसारथिर्यस्तु मनः प्रग्रह एव च ।  
सोऽध्वनः पारमाप्नोति ममैव परमं पदम् ॥ २५॥  
  
हृत्पुण्डरीकं विरजं विशुद्धं विशदं तथा ।  
विशोकं च विचिन्त्यात्र ध्यायेन्मां परमेश्वरम् ॥ २६॥  
  
अचिन्त्यरूपमव्यक्तमनन्तममृतं शिवम् ।  
आदिमध्यान्तरहितं प्रशान्तं ब्रह्म कारणम् ॥ २७॥  
  
एकं विभुं चिदानन्दमरूपमजमद्भुतम् ।  
शुद्धस्फटिकसङ्काशमुमादेहार्धधारिणम् ॥ २८॥  
  
व्याघ्रचर्माम्बरधरं नीलकण्ठं त्रिलोचनम् ।  
जटाधरं चन्द्रमौलिं नागयज्ञोपवीतिनम् ॥ २९॥  
  
व्याघ्रचर्मोत्तरीयं च वरेण्यमभयप्रदम् ।  
पराभ्यामूर्ध्वहस्ताभ्यां बिभ्राणं परशुं मृगम् ॥ ३०॥  
  
कोटिमध्याह्नसूर्याभं चन्द्रकोटिसुशीतलम् ।  
चन्द्रसूर्याग्निनयनं स्मेरवक्त्रसरोरुहम् ॥ ३१॥  
  
भूतिभूषितसर्वाङ्गं सर्वाभरणभूषितम् ।  
एवमात्मारणिं कृत्वा प्रणवं चोत्तरारणिम् ।  
ध्याननिर्मथनाभ्यासात्साक्षात्पश्यति मां जनः ॥ ३२॥  
  
वेदवाक्यैरलभ्योऽहं न शास्त्रैर्नापि चेतसा ।  
ध्यानेन वृणुते यो मां सर्वदाहं वृणोमि तम् ॥ ३३॥  
  
नाविरतो दुश्चरितान्नाशान्तो नासमाहितः ।  
नाशान्तमानसो वापि प्रज्ञानेन लभेत माम् ॥ ३४॥  
  
जाग्रत्स्वप्नसुषुप्त्यादिप्रपञ्चो यः प्रकाशते ।  
तद्ब्रह्माहमिति ज्ञात्वा सर्वबन्धैः प्रमुच्यते ॥ ३५॥  
  
त्रिषु धामसु यद्भोग्यं भोक्ता भोगश्च यद्भवेत् ।  
तज्ज्योतिर्लक्षणः साक्षी चिन्मात्रोऽहं सदाशिवः ॥ ३६॥  
  
एको देवः सर्वभूतेषु गूढः  
     सर्वव्यापी सर्वभूतान्तरात्मा  ।  
सर्वाध्यक्षः सर्वभूताधिवासः  
     साक्षी चेता केवलो निर्गुणश्च ॥ ३७  
एको वशी सर्वभूतान्तरात्मा-  
     प्येकं बीजं नित्यदा यः करोति ।  
तं मां नित्यं येऽनुपश्यन्ति धीरा-  
     स्तेषां शान्तिः शाश्वती नेतरेषाम् ॥ ३८॥  
  
अग्निर्यथैको भुवनं प्रविष्टो  
     रूपं रूपं प्रतिरूपो बभूव ।  
एकस्तथा सर्वभूतान्तरात्मा  
     न लिप्यते लोकदुःखेन बाह्यः ॥ ३९॥  
  
वेदेह यो मां पुरुषं महान्त-  
     मादित्यवर्णं तमसः परस्तात् ।  
स एव विद्वानमृतोऽत्र भूया-  
     न्नान्यस्तु पन्था अयनाय विद्यते ॥ ४०॥  
  
हिरण्यगर्भं विदधामि पूर्वं  
     वेदांश्च तस्मै प्रहिणोमि योऽहम् ।  
तं देवमीड्यं पुरुषं पुराणं  
     निश्चित्य मां मृत्युमुखात्प्रमुच्यते ॥ ४१॥  
  
एवं शान्त्यादियुक्तः सन् वेत्ति मां तत्त्वतस्तु यः ।  
निर्मुक्तदुःखसन्तानः सोऽन्ते मय्येव लीयते ॥ ४२॥  
  
इति श्रीपद्मपुराणे उपरिभागे शिवगीतासूपनिषत्सु  
ब्रह्मविद्यायां योगशास्त्रे शिवराघवसंवादे  
उपासनाज्ञानफलं नाम द्वादशोऽध्यायः ॥ १२ ॥  
  
  
  
अथ त्रयोदशोऽध्यायः ।  
  
सूत उवाच ॥  
  
एवं श्रुत्वा कौसलेयस्तुष्टो मतिमतां वरः ।  
पप्रच्छ गिरिजाकान्तं सुभगं मुक्तिलक्षणम् ॥ १॥  
  
श्रीराम उवाच ॥  
  
भगवन्करुणाविष्टहृदय त्वं प्रसीद मे ।  
स्वरूपलक्षणं मुक्तेः प्रब्रूहि परमेश्वर ॥ २॥  
  
श्रीभगवानुवाच ॥  
  
सालोक्यमपि सारूप्यं सार्ष्ट्यं सायुज्यमेव च ।  
कैवल्यं चेति तां विद्धि मुक्तिं राघव पञ्चधा ॥ ३॥  
  
मां पूजयति निष्कामः सर्वदा ज्ञानवर्जितः ।  
स मे लोकं समासाद्य भुङ्क्ते भोगान्यथेप्सितान् ॥ ४॥  
  
ज्ञात्वा मां पूजयेद्यस्तु सर्वकामविवर्जितः ।  
मया समानरूपः सन्मम लोके महीयते ॥ ५॥  
  
इष्टापूर्तादि कर्माणि मत्प्रीत्यै कुरुते तु यः ।  
यत्करोति यदश्नाति यज्जुहोति ददाति यत् ॥ ६॥  
  
यत्तपस्यति तत्सर्वं यः करोति मदर्पणम् ।  
मल्लोके स श्रियं भुङ्क्ते मत्तुल्यं प्राभवं भजेत् ॥ ७॥  
  
यस्तु शान्त्यादियुक्तः सन्मामात्मत्वेन पश्यति ।  
स जायते परं ज्योतिरद्वैतं ब्रह्म केवलम् ।  
आत्मस्वरूपावस्थानं मुक्तिरित्यभिधीयते ॥ ८॥  
  
सत्यं ज्ञानमनन्तं सदानन्दं ब्रह्मकेवलम् ।  
सर्वधर्मविहीनं च मनोवाचामगोचरम् ॥ ९॥  
  
सजातीयविजातीयपदार्थानामसम्भवात् ।  
अतस्तद्व्यतिरिक्तानामद्वैतमिति सञ्ज्ञितम् ॥ १०॥  
  
मत्वा रूपमिदं राम शुद्धं यदभिधीयते ।  
मय्येव दृश्यते सर्वं जगत्स्थावरजङ्गमम् ॥ ११॥  
  
व्योम्नि गन्धर्वनगरं यथा दृष्टं न दृश्यते ।  
अनाद्यविद्यया विश्वं सर्वं मय्येव कल्प्यते ॥ १२॥  
  
मम स्वरूपज्ञानेन यदाऽविद्या प्रणश्यति ।  
तदैक एव वर्त्तेऽहं मनोवाचामगोचरः ॥ १३॥  
  
सदैव परमानन्दः स्वप्रकाशश्चिदात्मकः।  
न कालः पञ्चभूतानि न दिशो विदिशश्च न ॥ १४॥  
  
मदन्यन्नास्ति यत्किञ्चित्तदा वर्त्तेऽहमेकलः ॥ १५॥  
  
न सन्दृशे तिष्ठति मे स्वरूपं  
     न चक्षुषा पश्यति मां तु कश्चित् ।  
हृदा मनीषा मनसाभिक्लृप्तं  
     ये मां विदुस्ते ह्यमृता भवन्ति ॥ १६॥  
  
श्रीराम उवाच ॥  
  
कथं भगवतो ज्ञानं शुद्धं मर्त्यस्य जायते ।  
तत्रोपायं हर ब्रूहि मयि तेऽनुग्रहो यदि ॥ १७॥  
  
श्रीभगवानुवाच ॥  
  
विरज्य सर्वभूयेभ्य आविरिञ्चिपदादपि ।  
घृणां वितत्य सर्वत्र पुत्रमित्रादिकेष्वपि ॥ १८॥  
  
श्रद्धालुर्भक्तिमार्गेषु वेदान्तज्ञानलिप्सया ।  
उपायनकरो भूत्वा गुरुं ब्रह्मविदं व्रजेत् ॥ १९॥  
  
सेवाभिः परितोष्यैनं चिरकालं समाहितः ।  
सर्ववेदान्तवाक्यार्थं शृणुयात्सुसमाहितः ॥ २०॥  
  
सर्ववेदान्तवाक्यानां मयि तात्पर्यनिश्चयम् ।  
श्रवणं नाम तत्प्राहुः सर्वे ते ब्रह्मवादिनः ॥ २१॥  
  
लोहमण्यादिदृष्टान्तयुक्तिभिर्यद्विचिन्तनम् ।  
तदेव मननं प्राहुर्वाक्यार्थस्योपबृंहणम् ॥ २२॥  
  
निर्ममो निरहङ्कारः समः सङ्गवर्जितः।  
सदा शान्त्यादियुक्तः सन्नात्मन्यात्मानमीक्षते ॥ २३॥  
  
यत्सदा ध्यानयोगेन तन्निदिध्यासनं स्मृतम् ॥ २४॥  
  
सर्वकर्मक्षयवशात्साक्षात्कारोऽपि चात्मनः ।  
कस्यचिज्जायते शीघ्रं चिरकालेन कस्यचित् ॥ २५॥  
  
कूटस्थानीह कर्माणि कोटिजन्मार्जितान्यपि ।  
ज्ञानेनैव विनश्यन्ति न तु कर्मायुतैरपि ॥ २६॥  
  
ज्ञानादूर्ध्वं तु यत्किञ्चित्पुण्यं वा पापमेव वा ।  
क्रियते बहु वाल्पं वा न तेनायं विलिप्यते ॥ २७॥  
  
शरीरारम्भकं यत्तु प्रारब्धं कर्म जन्मिनः ।  
तद्भोगेनैव नष्टं स्यान्न तु ज्ञानेन नश्यति ॥ २८॥  
  
निर्मोहो निरहङ्कारो निर्लेपः सङ्गवर्जितः ।  
सर्वभूतेषु चात्मानं सर्वभूतानि चात्मनि ।  
यः पश्यन्सञ्चरत्येष जीवन्मुक्तोऽभिधीयते ॥ २९॥  
  
अहिनिर्ल्वयनी यद्वद्द्रष्टुः पूर्वं भयप्रदा ।  
ततोऽस्य न भयं किञ्चित्तद्वद्द्रष्टुरयं जनः ॥ ३०॥  
  
यदा सर्वे प्रमुच्यन्ते कामा येऽस्य वशं गताः ।  
अथ मर्त्योऽमृतो भवत्येतावदनुशासनम् ॥ ३१॥  
  
मोक्षस्य न हि वासोऽस्ति न ग्रामान्तरमेव वा ।  
अज्ञानहृदयग्रन्थिनाशो मोक्ष इति स्मृतः ॥ ३२॥  
  
वृक्षाग्रच्युतपादो यः स तदैव पतत्यधः ।  
तद्वज्ज्ञानवतो मुक्तिर्जायते निश्चितापि तु ॥ ३३॥  
  
तीर्थं चाण्डालगेहे वा यदि वा नष्टचेतनः ।  
पएरित्यजन्देहमिमं ज्ञानादेव विमुच्यते ॥ ३४॥  
  
संवीतो येन केनाश्नन्भक्ष्यं वाभक्ष्यमेव वा ।  
शयानो यत्र कुत्रापि सर्वात्मा मुच्यतेऽत्र सः ॥ ३५॥  
  
क्षीरादुद्धृतमाज्यं तत्क्षिप्तं पयसि तत्पुनः ।  
न तेनैवैकतां याति संसारे ज्ञानवांस्तथा ॥ ३६॥  
  
नित्यं पठति योऽध्यायमिमं राम शृणोति वा ।  
स मुच्यते देहबन्धादनायासेन राघव ॥ ३७॥  
  
अतः संयतचित्तस्त्वं नित्यं पठ महीपते ।  
अनायासेन तेनैव सर्वथा मोक्षमाप्स्यसि ॥ ३८॥  
  
इति श्रीपद्मपुराणे उपरिभागे शिवगीतासूपनिषत्सु  
ब्रह्मविद्यायां योगशास्त्रे शिवराघवसंवादे  
मोक्षयोगो नाम त्रयोदशोऽध्यायः ॥ १३ ॥  
  
  
  
अथ चतुर्दशोऽध्यायः ॥  
  
श्रीराम उवाच ॥  
  
भगवन्यदि ते रूपं सच्चिदानन्दविग्रहम् ।  
निष्कलं निष्क्रियं शान्तं निरवद्यं निरञ्जनम् ॥ १॥  
  
सर्वधर्मविहीनं च मनोवाचामगोचरम् ।  
सर्वव्यापितयात्मानमीक्षते सर्वतः स्थितम् ॥ २॥  
  
आत्मविद्यातपोमूलं तद्ब्रह्मोपनिषत्परम् ।  
अमूर्तं सर्वभूतात्माकारं कारणकारणम् ॥ ३॥  
  
यत्तददृश्यमग्राह्यं तद्ग्राह्यं वा कथं भवेत् ।  
अत्रोपायमजानानस्तेन खिन्नोऽस्मि शङ्कर ॥ ४॥  
  
श्रीभगवानुवाच ॥  
  
शृणु राजन्प्रवक्ष्यामि तत्रोपायं महाभुज ।  
सगुणोपासनाभिस्तु चित्तैकाग्र्यं विधाय च ॥ ५॥  
  
स्थूलसौराम्भिकान्यायात्तत्र चित्तं प्रवर्तयेत् ।  
तस्मिन्नन्नमये पिण्डे स्थूलदेहे तनूभृताम् ॥ ६॥  
  
जन्मव्याधिजरामृत्युनिलये वर्तते दृढा ॥ ७॥  
  
आत्मबुद्धिरहम्मानात्कदाचिन्नैव हीयते ।  
आत्मा न जायते नित्यो म्रियते वा कथञ्चन ॥ ८॥  
  
सञ्जायतेऽस्ति विपरिणमते वर्धते तथा ।  
क्षीयते नश्यतीत्येते षड्भावा वपुषः स्मृताः ॥ ९॥  
  
आत्मनो न विकारित्वं घटस्थनभसो यथा ।  
एवमात्मावपुस्तस्मादिति सञ्चिन्तयेद्बुधः ॥ १०॥  
  
मूषानिक्षिप्तहेमाभः कोशः प्राणमयोऽत्र तु ।  
वर्ततेऽन्तरतो देहे बद्धः प्राणादिवायुभिः ॥ ११॥  
  
कर्मेन्द्रियैः समायुक्तश्चलनादिक्रियात्मकः ।  
क्षुत्पिपासापराभूतो नायमात्मा जडो यतः ॥ १२॥  
  
चिद्रूप आत्मा येनैव स्वदेहमभिपश्यति ।  
आत्मैव हि परं ब्रह्म निर्लेपः सुखनीरधिः ॥ १३॥  
  
न तदश्नाति किञ्चैतत्तदश्नाति न कश्चन ॥ १४॥  
  
ततः प्राणमये कोशे कोशोऽस्त्येव मनोमयः ।  
स सङ्कल्पविकल्पात्मा बुद्धीन्द्रियसमायुतः ॥ १५॥  
  
कामः क्रोधस्तथा लोभो मोहो मात्सर्यमेव च ।  
मदश्चेत्यरिषड्वर्गो ममतेच्छादयोऽपि च ।  
मनोमयस्य कोशस्य धर्मा एतस्य तत्र तु ॥ १६॥  
  
या कर्मविषया बुद्धिर्वेदशास्त्रार्थनिश्चिता ।  
सा तु ज्ञानेन्द्रियैः सार्धं विज्ञानमयकोशतः ॥ १७॥  
  
इह कर्तृत्वाभिमानी स एव तु न संशयः ।  
इहामुत्र गतिस्तस्य स जीवो व्यावहारिकः ॥ १८॥  
  
व्योमादिसात्त्विकांशेभ्यो जायन्ते धीन्द्रियाणि तु ।  
व्योम्नः श्रोत्रं भुवो घ्राणं जलाज्जिह्वाथ तेजसः ॥ १९।  
चक्षुर्वायोस्त्वगुत्पन्ना तेषां भौतिकता ततः ॥ २०॥  
  
व्योमादीनां समस्तानां सात्त्विकांशेभ्य एव तु ।  
जायन्ते बुद्धिमनसी बुद्धिः स्यान्निश्चयात्मिका ॥ २१॥  
  
वाक्पाणिपादपायूपस्थानि कर्मेन्द्रियाणि तु ।  
व्योमादीनां रजोंऽशेभ्यो व्यस्तेभ्यस्तान्यनुक्रमात् ॥ २२॥  
  
समस्तेभ्यो रजोंऽशेभ्यः पञ्च प्राणादिवायवः ।  
जायन्ते सप्तदशकमेवं लिङ्गशरीरकम् ॥ २३॥  
  
एतल्लिङ्गशरीरं तु तप्तायःपिण्डवद्यतः ।  
परस्पराध्यासयोगात्साक्षिचैतन्यसंयुतम् ॥ २४॥  
  
तदानन्दमयः कोशो भोक्तृत्वं प्रतिपद्यते ।  
विद्याकर्मफलादीनां भोक्तेहामुत्र स स्मृतः ॥ २५॥  
  
यदाध्यासं विहायैष स्वस्वरूपेण तिष्ठति ।  
अविद्यामात्रसंयुक्तः साक्ष्यात्मा जायते तदा ॥ २६॥  
  
द्रष्टान्तःकरणादीनामनुभूतेः स्मृतेरपि ।  
अतोऽन्तःकरणाध्यासादध्यासित्वेन चात्मनः ।  
भोक्तृत्वं साक्षिता चेति द्वैधं तस्योपपद्यते ॥ २७॥  
  
आतपश्चापि तच्छाया तत्प्रकाशे विराजते ।  
एको भोजयिता तत्र भुङ्क्तेऽन्यः कर्मणः फलम् ॥ २८॥  
  
क्षेत्रज्ञं रथिनं विद्धि शरीरं रथमेव तु ।  
बुद्धिं तु सारथिं विद्धि प्रग्रहं तु मनस्तथा ॥ २९॥  
  
इन्द्रियाणि हयान्विद्धि विषयांस्तेषु गोचरान् ।  
इन्द्रियैर्मनसा युक्तं भोक्तारं विद्धि पूरुषम् ॥ ३०॥  
  
एवं शान्त्यादियुक्तः सन्नुपास्ते यः सदा द्विजः।  
उद्घाट्योद्घाट्यैकमेकं यथैव कदलीतरोः ॥ ३१॥  
  
वल्कलानि ततः पश्चाल्लभते सारमुत्तमम् ।  
तथैव पञ्चकोशेषु मनः सङ्क्रामयन्क्रमात् ।  
तेषां मध्ये ततः सारमात्मानमपि विन्दति ॥ ३२॥  
  
एवं मनः समाधाय संयतो मनसि द्विजः ।  
अथ प्रवर्तयेच्चित्तं निराकारे परात्मनि ॥ ३३॥  
  
ततो मनः प्रगृह्णाति परमात्मानमव्ययम् ।  
यत्तदद्रेश्यमग्राह्यमस्थूलाद्युक्तिगोचरम् ॥ ३४॥  
  
श्रीराम उवाच ॥  
  
भगवञ्छ्रवणे नैव प्रवर्तन्ते जनाः कथम् ।  
वेदशास्त्रार्थसम्पन्ना यज्वानः सत्यवादिनः ॥ ३५॥  
  
शृण्वन्तोऽपि तथात्मानं जानते नैव केचन ।  
ज्ञात्वापि मन्वते मिथ्या किमेतत्तव मायया ॥ ३६॥  
  
श्रीभगवानुवाच ॥  
  
एवमेव महाबाहो नात्र कार्या विचारणा ।  
दैवी ह्येषा गुणमयी मम माया दुरत्यया ॥ ३७॥  
  
मामेव ये प्रपद्यन्ते मायामेतां तरन्ति ते ।  
अभक्ता ये महाबाहो मम श्रद्धा विवर्जिताः ॥ ३८॥  
  
फलं कामयमानास्ते चैहिकामुष्मिकादिकम् ।  
क्षयिष्ण्वल्पं सातिशयं यतः कर्मफलं मतम् ॥ ३९॥  
  
तदविज्ञाय कर्माणि ये कुर्वन्ति नराधमाः ।  
मातुः पतन्ति ते गर्भे मृत्योर्वक्त्रे पुनः पुनः ॥ ४०॥  
  
एवं शान्त्यादियुक्तः सन्नुपास्ते यः सदा द्विजः।  
उद्घाट्योद्घाट्यैकमेकं यथैव कदलीतरोः ॥ ३१॥  
  
वल्कलानि ततः पश्चाल्लभते सारमुत्तमम् ।  
तथैव पञ्चकोशेषु मनः सङ्क्रामयन्क्रमात् ।  
तेषां मध्ये ततः सारमात्मानमपि विन्दति ॥ ३२॥  
  
एवं मनः समाधाय संयतो मनसि द्विजः ।  
अथ प्रवर्तयेच्चित्तं निराकारे परात्मनि ॥ ३३॥  
  
ततो मनः प्रगृह्णाति परमात्मानमव्ययम् ।  
यत्तदद्रेश्यमग्राह्यमस्थूलाद्युक्तिगोचरम् ॥ ३४॥  
  
श्रीराम उवाच ॥  
  
भगवञ्छ्रवणे नैव प्रवर्तन्ते जनाः कथम् ।  
वेदशास्त्रार्थसम्पन्ना यज्वानः सत्यवादिनः ॥ ३५॥  
  
शृण्वन्तोऽपि तथात्मानं जानते नैव केचन ।  
ज्ञात्वापि मन्वते मिथ्या किमेतत्तव मायया ॥ ३६॥  
  
श्रीभगवानुवाच ॥  
  
एवमेव महाबाहो नात्र कार्या विचारणा ।  
दैवी ह्येषा गुणमयी मम माया दुरत्यया ॥ ३७॥  
  
मामेव ये प्रपद्यन्ते मायामेतां तरन्ति ते ।  
अभक्ता ये महाबाहो मम श्रद्धा विवर्जिताः ॥ ३८॥  
  
फलं कामयमानास्ते चैहिकामुष्मिकादिकम् ।  
क्षयिष्ण्वल्पं सातिशयं यतः कर्मफलं मतम् ॥ ३९॥  
  
तदविज्ञाय कर्माणि ये कुर्वन्ति नराधमाः ।  
मातुः पतन्ति ते गर्भे मृत्योर्वक्त्रे पुनः पुनः ॥ ४०॥  
  
नानायोनिषु जातस्य देहिनो यस्यकस्यचित् ।  
कोटिजन्मार्जितैः पुण्यैर्मयि भक्तिः प्रजायते ॥ ४१॥  
  
स एव लभते ज्ञानं मद्भक्तः श्रद्धयान्वितः ।  
नान्यकर्माणि कुर्वाणो जन्मकोटिशतैरपि ॥ ४२॥  
  
ततः सर्वं परित्यज्य मद्भक्तिं समुदाहर ।  
सर्वधर्मान्परित्यज्य मामेकं शरणं व्रज ॥ ४३॥  
  
अहं त्वा सर्वपापेभ्यो मोक्षयिष्यामि मा शुचः ।  
यत्करोषि यदश्नासि यज्जुहोषि ददासि यत् ॥ ४४॥  
  
यत्तपस्यसि राम त्वं तत्कुरुष्व मदर्पणम् ।  
ततः परतरा नास्ति भक्तिर्मयि रघूत्तम ॥ ४५॥  
  
इति श्रीपद्मपुराणे उपरिभागे शिवगीतासूपनिषत्सु  
ब्रह्मविद्यायां योगशास्त्रे शिवराघवसंवादे  
पञ्चकोशोपपादनं नाम चतुर्दशोऽध्यायः ॥ १४ ॥  
  
  
  
अथ पञ्चदशोऽध्यायः ॥  
  
श्रीराम उवाच ॥  
  
भक्तिस्ते कीदृशी देव जायते वा कथञ्चन ।  
यया निर्वाणरूपं तु लभते मोक्षमुत्तमम् ।  
तद् ब्रूहि गिरिजाकान्त मयि तेऽनुग्रहो यदि ॥ १॥  
  
श्रीभगवानुवाच ॥  
  
यो वेदाध्ययनं यज्ञं दानानि विविधानि च ।  
मदर्पणधिया कुर्यात्स मे भक्तः स मे प्रियः ॥ २॥  
  
नर्यभस्म समादाय विशुद्धं श्रोत्रियालयात् ।  
अग्निरित्यादिभिर्मन्त्रैरभिमन्त्र्य यथाविधि ॥ ३॥  
  
उद्धूलयति गात्राणि तेन चार्चति मामपि ।  
तस्मात्परतरा भक्तिर्मम राम न विद्यते ॥ ४॥  
  
सर्वदा शिरसा कण्ठे रुद्राक्षान्धारयेत्तु यः ।  
पञ्चाक्षरीजपरतः  स मे भक्तः स मे प्रियः ॥ ५॥  
  
भस्मच्छन्नो भस्मशायी सर्वदा विजितेन्द्रियः ।  
यस्तु रुद्रं जपेन्नित्यं चिन्तयेन्मामनन्यधीः ॥ ६॥  
  
स तेनैव च देहेन शिवः सञ्जायते स्वयम् ।  
जपेद्यो रुद्रसूक्तानि तथाथर्वशिरः परम् ॥ ७॥  
  
कैवल्योपनिषत्सूक्तं श्वेताश्वतरमेव च ।  
ततः परतरो भक्तो मम लोके न विद्यते ॥ ८॥  
  
अन्यत्र धर्मादन्यस्मादन्यत्रास्मात्कृताकृतात् ।  
अन्यत्र भूताद्भव्याच्च यत्प्रवक्ष्यामि तच्छृणु ॥ ९॥  
  
वदन्ति यत्पदं वेदाः शास्त्राणि विविधानि च ।  
सर्वोपनिषदां सारं दध्नो घृतमिवोद्धृतम् ॥ १०॥  
  
यदिच्छन्तो ब्रह्मचर्यं चरन्ति मुनयः सदा ।  
तत्ते पदं सङ्ग्रहेण ब्रवीम्योमिति यत्पदम् ॥ ११॥  
  
एतदेवाक्षरं ब्रह्म एतदेवाक्षरं परम् ।  
एतदेवाक्षरं ज्ञात्वा ब्रह्मलोके महीयते ॥ १२॥  
  
छन्दसां यस्तु धेनूनामृषभत्वेन चोदितः ।  
इदमेव पतिः सेतुरमृतस्य च धारणात् ॥ १३॥  
  
मेधसा पिहिते कोशे ब्रह्म यत्परमोमिति ॥ १४॥  
  
चतस्रस्तस्य मात्राः स्युरकारोकारकौ तथा ।  
मकारश्चावसानेऽर्धमात्रेति परिकीर्तिता ॥ १५॥  
  
पूर्वत्र भूश्च ऋग्वेदो ब्रह्माष्टवसवस्तथा ।  
गार्हपत्यश्च गायत्री गङ्गा प्रातःसवस्तथा ॥ १६॥  
  
द्वितीया च भुवो विष्णू रुद्रोऽनुष्टुब्यजुस्तथा ।  
यमुना दक्षिणाग्निश्च माध्यन्दिनसवस्तथा ॥ १७॥  
  
तृतीया च सुवः सामान्यादित्यश्च महेश्वरः ।  
अग्निराहवनीयश्च जगती च सरस्वती ॥ १८॥  
  
तृतीयं सवनं प्रोक्तमथर्वत्वेन यन्मतम् ।  
चतुर्थी यावसानेऽर्धमात्रा सा सोमलोकगा ॥ १९॥  
  
अथर्वाङ्गिरसः संवर्तकोऽग्निश्च महस्तथा ।  
विराट् सभ्यावसथ्यौ च शुतुद्रिर्यज्ञपुच्छकः॥ २०॥  
  
प्रथमा रक्तवर्णा स्याद् द्वितीया भास्वरा मता ।  
तृतीया विद्युदाभा स्याच्चतुर्थी शुक्लवर्णिनी ॥ २१॥  
  
सर्वं जातं जायमानं तदोङ्कारे प्रतिष्ठितम् ।  
विश्वं भूतं च भुवनं विचित्रं बहुधा तथा ॥ २२॥  
  
जातं च जायमानं यत्तत्सर्वं रुद्र उच्यते ।  
तस्मिन्नेव पुनः प्राणाः सर्वमोङ्कार उच्यते ॥ २३॥  
  
प्रविलीनं तदोङ्कारे परं ब्रह्म सनातनम् ।  
तस्मादोङ्कारजापी यः स मुक्तो नात्र संशयः ॥ २४॥  
  
त्रेताग्नेः स्मार्तवह्नेर्वा शैवाग्नेर्वा समाहृतम् ।  
भस्माभिमन्त्र्य यो मां तु प्रणवेन प्रपूजयेत् ॥ २५॥  
  
तस्मात्परतरो भक्तो मम लोके न विद्यते ॥ २६॥  
  
शालाग्नेर्दाववह्नेर्वा भस्मादायाभिमन्त्रितम् ।  
यो विलिम्पति गात्राणि स शूद्रोऽपि विमुच्यते ॥ २७॥  
  
कुशपुष्पैर्बिल्वदलैः पुष्पैर्वा गिरिसम्भवैः ।  
यो मामर्चयते नित्यं प्रणवेन प्रियो हि सः ॥ २८॥  
  
पुष्पं फलं समूलं वा पत्रं सलिलमेव वा ।  
यो दद्यात्प्रणवैर्मह्यं तत्कोटिगुणितं भवेत् ॥ २९॥  
  
अहिंसा सत्यमस्तेयं शौचमिन्द्रियनिग्रहः ।  
यस्यास्त्यध्ययनं नित्यं स मे भक्तः स मे प्रियः ॥ ३०॥  
  
प्रदोषे यो मम स्थानं गत्वा पूजयते तु माम् ।  
स परं श्रियमाप्नोति पश्चान्मयि विलीयते ॥ ३१॥  
  
अष्टम्यां च चतुर्दश्यां पर्वणोरुभयोरपि ।  
भूतिभूषितसर्वाङ्गो यः पूजयति मां निशि ॥ ३२॥  
  
कृष्णपक्षे विशेषेण स मे भक्तः स मे प्रियः ॥ ३३॥  
  
एकादश्यामुपोष्यैव यः पूजयति मां निशि ।  
सोमवारे विशेषेण स मे भक्तो न नश्यति ॥ ३४॥  
  
पञ्चामृतैः स्नापयेद्यः पञ्चगव्येन वा पुनः ।  
पुष्पोदकैः कुशजलैस्तस्मान्नन्यः प्रियो मम ॥ ३५॥  
  
पयसा सर्पिषा वापि मधुनेक्षुरसेन वा ।  
पक्वाम्रफलजेनापि नारिकेरजलेन वा ॥ ३६॥  
  
गन्धोदकेन वा मां यो रुद्रमन्त्रं समुच्चरन् ।  
अभिषिञ्चेत्ततो नान्यः कश्चित्प्रियतरो मम ॥ ३७॥  
  
आदित्याभिमुखो भूत्वा ऊर्ध्वबाहुर्जले स्थितः ।  
मां ध्यायन् रविबिम्बस्थमथर्वाङ्गिरस जपेत् ॥ ३८॥  
  
प्रविशेन्मे शरीरेऽसौ गृहं गृहपतिर्यथा ।  
बृहद्रथन्तरं वामदेव्यं देवव्रतानि च ॥ ३९॥  
  
तद्योगयाज्यदोहांश्च यो गायति ममाग्रतः ।  
इह श्रियं परां भुक्त्वा मम सायुज्यमाप्नुयात् ॥ ४०॥  
  
ईशावास्यादि मन्त्रान् यो जपेन्नित्यं ममाग्रतः ।  
मत्सायुज्यमवाप्नोति मम लोके महीयते ॥ ४१॥  
  
भक्तियोगो मया प्रोक्त एवं रघुकुलोद्भव ।  
सर्वकामप्रदो मत्तः किमन्यच्छ्रोतुमिच्छसि ॥ ४२॥  
  
इति श्रीपद्मपुराणे उपरिभागे शिवगीतासूपनिषत्सु  
ब्रह्मविद्यायां योगशास्त्रे शिवराघवसंवादे  
भक्तियोगो नाम पञ्चदशोऽध्यायः ॥ १५ ॥  
  
  
  
अथ षोडशोऽध्यायः ॥  
  
श्रीराम उवाच ॥  
  
भगवन्मोक्षमार्गो यस्त्वया सम्यगुदाहृतः ।  
तत्राधिकारिणं ब्रूहि तत्र मे संशयो महान् ॥ १॥  
  
श्रीभगवानुवाच ॥  
  
ब्रह्मक्षत्रविशः शूद्राः स्त्रियश्चात्राधिकारिणः ।  
ब्रह्मचारी गृहस्थो वा।आनुपनीतोऽथवा द्विजः ॥ २॥  
  
वनस्थो वाऽवनस्थो वा यतिः पाशुपतव्रती ।  
बहुनात्र किमुक्तेन यस्य भक्तिः शिवार्चने ॥ ३॥  
  
स एवात्राधिकारी स्यान्नान्यचित्तः कथञ्चन ।  
जडोऽन्धो बधिरो मूको निःशौचः कर्मवर्जितः ॥ ४॥  
  
अज्ञोपहासकाभक्ता भूतिरुद्राक्षधारिणः ।  
लिङ्गिनो यश्च वा द्वेष्टि ते नैवात्राधिकारिणः ॥ ५॥  
  
यो मां गुरुं पाशुपतं व्रतं द्वेष्टि धराधिप ।  
विष्णुं वा न स मुच्येत जन्मकोटिशतैरपि ॥ ६॥  
  
अनेककर्मसक्तोऽपि शिवज्ञानविवर्जितः ।  
शिवभक्तिविहीनश्च संसारान्नैव मुच्यते ॥ ७॥  
  
आसक्ताः फलरागेण ये त्ववैदिककर्मणि ।  
दृष्टमात्रफलास्ते तु न मुक्तावधिकारिणः ॥ ८॥  
  
अविमुक्ते द्वारकायां श्रीशैले पुण्डरीकके ।  
देहान्ते तारकं ब्रह्म लभते मदनुग्रहात् ॥ ९॥  
  
यस्य हस्तौ च पादौ च मनश्चैव सुसंयतम् ।  
विद्या तपश्च कीर्तिश्च स तीर्थफलमश्नुते ॥ १०॥  
  
विप्रस्यानुपनीतस्य विधिरेवमुदाहृतः ।  
नाभिव्याहारयेद्ब्रह्म स्वधानिनयनादृते ॥ ११॥  
  
स शूद्रेण समस्तावद्यावद्वेदान्न जायते ।  
नामसङ्कीर्तने ध्याने सर्व एवाधिकारिणः ॥ १२॥  
  
संसारान्मुच्यते जन्तुः शिवतादात्म्यभावनात् ।  
तथा दानं तपो वेदाध्ययनं चान्यकर्म वा ।  
सहस्रांशं तु नार्हन्ति सर्वदा ध्यानकर्मणः ॥ १३॥  
  
जातिमाश्रममङ्गानि देशं कालमथापि वा ।  
आसनादीनि कर्माणि ध्यानं नापेक्षते क्वचित् ॥ १४॥  
  
गच्छंस्तिष्ठन् जपन्वापि शयानो वान्यकर्मणि ।  
पातकेनापि वा युक्तो ध्यानादेव विमुच्यते ॥ १५॥  
  
नेहाभिक्रमनाशोऽस्ति प्रत्यवायो न विद्यते ।  
स्वल्पमप्यस्य धर्मस्य त्रायते महतो भयात् ॥ १६॥  
  
आश्चर्ये वा भये शोके क्षुते वा मम नाम यः ।  
व्याजेनापि स्मरेद्यस्तु स याति परमां गतिम् ॥ १७॥  
  
महापापैरपि स्पृष्टो देहान्ते यस्तु मां स्मरेत् ।  
पञ्चाक्षरीं वोच्चरति स मुक्तो नात्र संशयः ॥ १८॥  
  
विश्वं शिवमयं यस्तु पश्यत्यात्मानमात्मना ।  
तस्य क्षेत्रेषु तीर्थेषु किं कार्यं वान्यकर्मसु ॥ १९॥  
  
सर्वेण सर्वदा कार्यं भूतिरुद्राक्षधारणम् ।  
युक्तेनाथाप्ययुक्तेन शिवभक्तिमभीप्सता ॥ २०॥  
  
नर्यभस्मसमायुक्तो रुद्राक्षान्यस्तु धारयेत् ।  
महापापैरपि स्पृष्टो मुच्यते नात्र संशयः ॥ २१॥  
  
अन्यानि शैवकर्माणि करोतु न करोतु वा ।  
शिवनाम जपेद्यस्तु सर्वदा मुच्यते तु सः ॥ २२॥  
  
अन्तकाले तु रुद्राक्षान्विभूतिं धारयेत्तु यः ।  
महापापोपपापोघैरपि स्पृष्टो नराधमः ॥ २३॥  
  
सर्वथा नोपसर्पन्ति तं जनं यमकिङ्कराः ॥ २४॥  
  
बिल्वमूलमृदा यस्तु शरीरमुपलिम्पति ।  
अन्तकालेऽन्तकजनैः स दूरीक्तियते नरः ॥ २५॥  
  
श्रीराम उवाच ॥  
  
भगवन्पूजितः कुत्र कुत्र वा त्वं प्रसीदसि ।  
तद्ब्रूहि मम जिज्ञासा वर्तते महती विभो ॥ २६॥  
  
श्रीभगवानुवाच ॥  
  
मृदा वा गोमयेनापि भस्मना चन्दनेन वा ।  
सिकताभिर्दारुणा वा पाषाणेनापि निर्मिता ॥ २७॥  
  
लोहेन वाथ रङ्गेण कांस्यखर्परपित्तलैः ।  
ताम्ररौप्यसुवर्णैर्वा रत्नैर्नानाविधैरपि ॥ २८॥  
  
अथवा पारदेनैव कर्पूरेणाथवा कृता ।  
प्रतिमा शिवलिङ्गं वा द्रव्यैरेतैः कृतं तु यत् ॥ २९॥  
  
तत्र मां पूजयेत्तेषु फलं कोटिगुणोत्तरम् ॥ ३०॥  
  
मृद्दारुकांस्यलोहैश्च पाषाणेनापि निर्मिता ।  
गृहिणा प्रतिमा कार्या शिवं शश्वदभीप्सता ।  
आयुः श्रियं कुलं धर्मं पुत्रानाप्नोति तैः क्रमात् ॥ ३१॥  
  
बिल्ववृक्षे तत्फले वा यो मां पूजयते नरः ।  
परां श्रियमिह प्राप्य मम लोके महीयते ॥ ३२॥  
  
बिल्ववृक्षं समाश्रित्य यो मन्त्रान्विधिना जपेत् ।  
एकेन दिवसेनैव तत्पुरश्चरणं भवेत् ॥ ३३॥  
  
यस्तु बिल्ववने नित्यं कुटीं कृत्वा वसेन्नरः ।  
सर्वे मन्त्राः प्रसिद्ध्यन्ति जपमात्रेण केवलम् ॥ ३४॥  
  
पर्वताग्रे नदीतीरे बिल्वमूले शिवालये ।  
अग्निहोत्रे केशवस्य सन्निधौ वा जपेत्तु यः ॥ ३५॥  
  
नैवास्य विघ्नं कुर्वन्ति दानवा यक्षराक्षसः ।  
तं न स्पृशन्ति पापानि शिवसायुज्यमृच्छति ॥ ३६॥  
  
स्थण्डिले वा जले वह्नौ वायावाकाश एव वा ।  
गिरौ स्वात्मनि वा यो मां पूजयेत्प्रयतो नरः ॥ ३७॥  
  
स कृत्स्नं फलमाप्नोति लवमात्रेण राघव ।  
आत्मपूजासमा नास्ति पूजा रघुकुलोद्भव ॥ ३८॥  
  
मत्सायुज्यमवाप्नोति चण्डालोऽप्यात्मपूजया ।  
सर्वान्कामानवाप्नोति मनुष्यः कम्बलासने ॥ ३९॥  
  
कृष्णाजिने भवेन्मुक्तिर्मोक्षश्रीर्व्याघ्रचर्मणि ।  
कुशासने भवेज्ज्ञानमारोग्यं पत्रनिर्मिते ॥ ४०॥  
  
पाषाणे दुःखमाप्नोति काष्ठे नानाविधान् गदान् ।  
वस्त्रेण श्रियमाप्नोति भूमौ मन्त्रो न सिद्ध्यति ।  
प्राङ्मुखोदङ्मुखो वापि जपं पूजां समाचरेत् ॥ ४१॥  
  
अक्षमालाविधिं वक्ष्ये शृणुष्वावहितो नृप ॥ ४२॥  
  
साम्राज्यं स्फाटिके स्यात्तु पुत्रजीवे परां श्रियम् ।  
आत्मज्ञानं कुशग्रन्थौ रुद्राक्षः सर्वकामदः ॥ ४३॥  
  
प्रवालैश्च कृता माला सर्वलोकवशप्रदा ।  
मोक्षप्रदा च माला स्यादामलक्याः फलैः कृता ॥ ४४॥  
  
मुक्ताफलैः कृता माला सर्वविद्याप्रदायिनी ।  
माणिक्यरचिता माला त्रैलोकस्य वशङ्करी ॥ ४५॥  
  
नीलैर्मरकतैर्वापि कृता शत्रुभयप्रदा ।  
सुवर्णरचिता माला दद्याद्वै महतीं श्रियम् ॥ ४६॥  
  
तथा रौप्यमयी माला कन्यां यच्छति कामिताम् ।  
उक्तानां सर्वकामानां दायिनी पारदैः कृता ॥ ४७॥  
  
अष्टोत्तरशता माला तत्र स्यादुत्तमोत्तमा ।  
शतसङ्ख्योत्तमा माला पञ्चाशन्मध्यमा मता ॥ ४८॥  
  
चतुः पञ्चशती यद्वा अधमा सप्तविंशतिः ।  
अधमा पञ्चविंशत्या यदि स्याच्छतनिर्मिता ॥ ४९॥  
  
पञ्चाशदक्षराण्यत्रानुलोमप्रतिलोमतः ।  
इत्येवं स्थापयेत्स्पष्टं न कस्मैचित्प्रदर्शयेत् ॥ ५०॥  
  
वर्णैर्विन्यस्तया यस्तु क्रियते मालया जपः ।  
एकवारेण तस्यैव पुरश्चर्या कृता भवेत्॥ ५१॥  
  
सव्यपार्ष्णिं गुदे स्थाप्य दक्षिणं च ध्वजोपरि ।  
योनिमुद्राबन्ध एष भवेदासनमुत्तमम् ॥ ५२॥  
  
योनिमुद्रासने स्थित्वा प्रजपेद्यः समाहितः ।  
यं कञ्चिदपि वा मन्त्रं तस्य स्युः सर्वसिद्धयः ॥ ५३॥  
  
छिन्ना रुद्धाः स्तम्भिताश्च मिलिता मूर्छितास्तथा ।  
सुप्ता मत्ता हीनवीर्या दग्धास्त्रस्तारिपक्षगाः ॥ ५४॥  
  
बाला यौवनमत्तश्च वृद्धा मन्त्राश्च ये मताः ।  
योनिमुद्रासने स्थित्वा मन्त्रानेवंविधान् जपेत् ॥ ५५॥  
  
तत्र सिद्ध्यन्ति ते मन्त्रा नान्यस्य तु कथञ्चन ।  
ब्राह्मं मुहूर्तमारभ्यामध्याह्नं प्रजपेन्मनुम् ॥ ५६॥  
  
अत ऊर्ध्वं कृते जाप्ये विनाशाय भवेद्ध्रुवम् ।  
पुरश्चर्याविधावेवं सर्वकाम्यफलेष्वपि ॥ ५७॥  
  
नित्ये नैमित्तिके वापि तपश्चर्यासु वा पुनः ।  
सर्वदैव जपः कार्यो न दोषस्तत्र कश्चन ॥ ५८॥  
  
यस्तु रुद्रं जपेन्नित्यं ध्यायमानो ममाकृतिम् ।  
षडक्षरं वा प्रणवं निष्कामो विजितेन्द्रियः ॥ ५९॥  
  
तथाथर्वशिरोमन्त्रं कैवल्यं वा रघूत्तम ।  
स तेनैव च देहेन शिवः सञ्जायते स्वयम् ॥ ६०॥  
  
अधीते शिवगीतां यो नित्यमेतां जितेन्द्रियः ।  
शृणुयाद्वा स मुक्तः स्यात्संसारान्नात्र संशयः ॥ ६१॥  
  
सूत उवाच ॥  
  
एवमुक्त्वा महादेवस्तत्रैवान्तरधीयत ।  
रामः कृतार्थमात्मानममन्यत तथैव सः ॥ ६२॥  
  
एवं मया समासेन शिवगीता समीरिता ।  
एतां यः प्रजपेन्नित्यं शृणुयाद्वा समाहितः ॥ ६३॥  
  
एकाग्रचित्तोयो मर्त्यस्तस्य मुक्तिः करे स्थिता ।  
अतः शृणुध्वं मुनयो नित्यमेतां स्माहिताः ॥ ६४॥  
  
अनायासेन वो मुक्तिर्भविता नात्र संशयः ।  
कायक्लेशो मनःक्षोभो धनहानिर्न चात्मनः ॥ ६५॥  
  
पीडास्ति श्रवणादेव यस्मात्कैवल्यमाप्नुयात् ।  
शिवगीतामतो नित्यं शृणुध्वमृषिसत्तमाः ॥ ६६॥  
  
ऋषय ऊचुः ॥  
  
अद्यप्रभृति नः सूत त्वमाचार्यः पिता गुरुः ।  
अविद्यायाः परं पारं यस्मात्तारयितासि नः ॥ ६७॥  
  
उत्पादकब्रह्मदात्रोर्गरीयान् ब्रह्मदः पिता ।  
तस्मात्सूतात्मज त्वत्तः सत्यं नान्योऽस्ति नो गुरुः ॥ ६८॥  
  
व्यास उवाच ॥  
  
इत्युक्त्वा प्रययुः सर्वे सायंसन्ध्यामुपासितुम् ।  
स्तुवन्तः सूतपुत्रं ते सन्तुष्टा गोमतीतटम् ॥ ६९॥  
  
इति श्रीपद्मपुराणे उपरिभागे शिवगीतासूपनिषत्सु  
ब्रह्मविद्यायां योगशास्त्रे शिवराघवसंवादे  
गीताधिकारिनिरूपणं नाम षोडशोऽध्यायः ॥ १६॥  
  
॥ इति श्रीमच्छिवगीता समाप्ता ॥  
  
  
Encoded and proofread by Sunder Hatangadi sunderh at hotmail.com  
  
