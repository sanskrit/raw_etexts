---
Category: gItA, giitaa
Description-comments: adhyAya 179/177
File name: ajagaragItA.itx
Indexextra: (Scanned)
Language: Sanskrit
Latest update: September 15, 2017
Location: doc_giitaa
Send corrections to: Sanskrit@cheerful.com
Site access: https://sanskritdocuments.org
Source: Mahabharata, Shantiparva, Mokshadharmaparva, prahlAdaajagara saMvAda
Subject: philosophy/hinduism/religion
Sublocation: giitaa
Text title: ajagaragItA
engtitle: ajagaragItA
itxtitle: ajagaragItA
title: अजगरगीता

---
  
 अजगरगीता   
  
भीष्मेण युधिष्ठिरम्प्रति प्रपञ्चस्यानित्यत्वादिज्ञानपूर्वकविरक्तेः  
सुखहेतुतायां प्रमाणतया प्रह्लादाजगरमुनिसंवादानुवादः ॥ १॥  
  
युधिष्ठिर उवाच । ०  
केन वृत्तेन वृत्तज्ञ वीतशोकश्चरेन्महीम् ।  
किञ्च कुर्वन्नरो लोके प्राप्नोति गतिमुत्तमाम् ॥ १  
भीष्म उवाच । २  
अत्राप्युदाहरन्तीममितिहासं पुरातनम् ।  
प्रह्लादस्य च संवादं मुनेराजगरस्य च ॥ २  
चरन्तं ब्राह्मणं कञ्चित्कल्यचित्तमनामयम् ।  
पप्रच्छ राजा प्रह्लादो बुद्धिमान्प्राज्ञसत्तमः ॥ ३  
प्रह्लाद उवाच । ४  
स्वस्थः शक्तो मृदुर्दान्तो निर्विधित्सोऽनसूयकः ।  
सुवाग्बहुमतो लोके प्राज्ञश्चरसि बालवत् ॥ ४  
नैव प्रार्थयसे लाभं नालाभेष्वनुशोचसि ।  
नित्यतृप्त इव ब्रह्मन्न किञ्चिदिव मन्यसे ॥ ५  
स्रोतसा ह्रियमाणासु प्रजासु विमना इव ।  
धर्मकामार्थकार्येषु कूटस्थ इव लक्ष्यसे ॥ ६  
नानुतिष्ठसि धर्मार्थौ न कामे चापि वर्तसे ।  
इन्द्रियार्थाननादृत्य मुक्तश्चरसि साक्षिवत् ॥ ७  
का नु प्रज्ञा श्रुतं वा किं वृत्तिर्वा का नु ते मुने ।  
क्षिप्रमाचक्ष्व मे ब्रह्मञ्श्रेयो यदिह मन्यसे ॥ ८  
भीष्म उवाच । ९  
अनुयुक्तः स मेधावी लोकधर्मविधानवित् ।  
उवाच श्लक्ष्णया वाचा प्रह्लादमनपार्थया ॥ ९  
पश्य प्रह्लाद भूतानामुत्पत्तिमनिमित्ततः ।  
ह्रासं वृद्धिं विनाशं च न प्रहृष्ये न च व्यथे ॥ १०  
(७२१०२)  
स्वभावादेव सन्दृश्या वर्तमानाः प्रवृत्तयः ।  
स्वभावनिरताः सर्वाः प्रतिपाद्या न केनचित् ॥ ११  
पश्य प्रह्लाद संयोगान्विप्रयोगपरायणान् ।  
सञ्चयांश्च विनाशान्तान्न क्वचिद्विदधे मनः ॥ १२  
अन्तवन्ति च भूतानि गुणयुक्तानि पश्यतः ।  
उत्पत्तिनिधनज्ञस्य किं पर्यायेणोपलक्षये।  १३  
जलजानामपि ह्यन्तं पर्यायेणोपलक्षये ।  
महतामपि कायानां सूक्ष्माणां च महोदधौ ॥ १४  
जङ्गमस्थावराणां च भूतानामसुराधिप ।  
पार्थिवानामपि व्यक्तं मृत्युं पश्यामि सर्वशः ॥ १५  
अन्तरिक्षचराणां च दानवोत्तमपक्षिणाम् ।  
उत्तिष्ठते यथाकालं मृत्युर्बलवतामपि ॥ १६  
दिवि सञ्चरमाणानि ह्रस्वानि च महान्ति च ।  
ज्योतींष्यपि यथाकालं पतमानानि लक्षये ॥ १७  
इति भूतानि सम्पश्यन्ननुषक्तानि मृत्युना ।  
सर्वं सामान्यतो विद्वान्कृतकृत्यः सुखं स्वपे ॥ १८  
सुमहान्तमपि ग्रासं ग्रसे लब्धं यदृच्छया ।  
शये पुनरभुञ्जानो दिवसानि बहून्यपि ॥ १९  
आशयन्त्यपि मामन्नं पुनर्बहुगुणं बहु ।  
पुनरल्पं पुनस्तोकं पुनर्नैवोपपद्यते ॥ २०  
कणं कदाचित्खादामि पिण्याकमपि च ग्रसे ।  
भक्षये शालिमांसानि भक्षांश्चोच्चावचान्पुनः ॥ २१  
शये कदाचित्पर्यङ्के भूमावपि पुनः शये ।  
प्रासादे चापि मे शय्या कदाचिदुपपद्यते ॥ २२  
धारयामि च चीराणि शाणक्षौमाजिनानि च ।  
महार्हाणि च वासांसि धारयाम्यहमेकदा ॥ २३  
न सन्निपतितं धर्म्यमुपभोगं यदृच्छया ।  
प्रत्याचक्षे न चाप्येनमनुरुध्ये सुदुर्लभम् ॥ २४  
अचलमनिधनं शिवं विशोकं  
शुचिमतुलं विदुषां मते प्रविष्टम् ।  
अनभिमतमसेवितं विमूढै  
र्व्रतमिदमाजगरं शुचिश्चरामि ॥  २५  
अचलितमतिरच्युतः स्वधर्मा  
त्परिमितसंसरणः परावरज्ञः ।  
विगतभयकषायलोभमोहो  
व्रतमिदमाजगरं शुचिश्चरामि ॥  २६  
अनियतफलभक्ष्यभोज्यपेयं  
विधिपरिणामविभक्तदेशकालम् ।  
हृदयसुखमसेवितं कदर्यै  
र्व्रतमिदमाजगरं सुचिश्चरामि ॥  २७  
इदमिदमिति तृष्णयाऽभिभूतं  
जनमनवाप्तधनं विषीदमानम् ।  
निपुणमनुनिशाम्य तत्त्वबुद्ध्या  
व्रतमिदमाजगरं शुचिश्चरामि ॥  २८  
बहुविधमनुदृश्य चार्थहेतोः  
कृपणमिहार्यमनार्यमाश्रयं तम् ।  
उपशमरुचिरात्मवान्प्रशान्तो  
व्रतमिदमाजगरं शुचिश्चरामि ॥  २९  
सुखमसुखमलाभमर्थलाभं  
रतिमरतिं मरणं च जीवितं च ।  
विधिनियतमवेक्ष्य तत्त्वतोऽहं  
व्रतमिदमाजगरं शुचिश्चरामि ॥  ३०  
अपगतभयरागमोहदर्पो  
धृतिमतिबुद्धिसमन्वितः प्रशान्तः ।  
उपगतफलभोगिनो निशाम्य  
व्रतमिदमाजगरं शुचिश्चरामि ॥  ३१  
अनियतशयनासनः प्रकृत्या  
दमनियमव्रतसत्यशौचयुक्तः ।  
अपगतफलसञ्चयः प्रहृष्टो  
व्रतमिदमाजगरं शुचिश्चरामि ॥  ३२  
अपगतमसुखार्थमीहनार्थै  
रुपगतबुद्धिरवेक्ष्य चात्मसंस्थम् ।  
तृपितमनियतं मनो नियन्तुं  
व्रतमिदमाजगरं शुचिश्चरामि ॥  ३३  
न हृदयमनुरुध्यते मनो वा  
प्रियसुखदुर्लभतामनित्यतां च ।  
तदुभयमुपलक्षयन्निवाहं  
व्रतमिदमाजगरं शुचिश्चरामि ॥  ३४  
बहु कथितमिदं हि बुद्धिमद्भिः  
कविभिरपि प्रथयद्भिरात्मकीर्तिम् ।  
इदमिदमिति तत्रतत्र हन्त  
स्वपरमतैर्गहनं प्रतर्कयद्भिः ॥  ३५  
तदिदमनुनिशाम्य विप्रपातं  
पृथगभिपन्नमिहाबुधैर्मनुष्यैः ।  
अनवसितमनन्तदोषपारं  
नृपु विहरामि विनीतदोषतृष्णः ॥  ३६  
भीष्म उवाच । ३७  
अजगरचरितं व्रतं महात्मा  
य इह नरोऽनुचरेद्विनीतरागः ।  
अपगतभयलोभमोहमन्युः  
स खलु सुखी विचरेदिमं विहारम् ॥ ॥  ३७  
  
इति श्रीमन्महाभारते शान्तिपर्वणि मोक्षधर्मपर्वणि  
सप्तसप्तत्यधिकशततमोऽध्यायः ॥ १७७.।  
  
Mahabharata - Shanti Parva - Chapter Footnotes  
  
२ आजगरस्याऽजगरवृत्त्या जीवतः ॥  
  
४ निर्विधित्सो निरारम्भः ॥  
  
६ स्रोतसा कामादिवेगेन । कूटस्थो निर्व्यापारः ॥  
  
७ इन्द्रियार्थान् गन्धरसादीननादृत्य चरसि  
तन्निर्वाहमात्रार्थी अश्नासि ॥  
  
८ प्रज्ञा तत्त्वदर्शनम् । श्रुतं तन्मूलभूतं  
शास्त्रम्। वृत्तिस्तदर्थानुष्ठानम्। श्रेयो ममेति शेषः ॥  
  
९ अनुयुक्तः पृष्टः । लोकस्य धर्मो जन्मजरादिस्तस्य विधानं  
कारणं तदभिज्ञः लोकधर्मविधानवित् ॥  
  
१० अनिमित्ततः कारणहीनाद्ब्रह्मणः । पश्य आलोचय ॥  
  
१२ तस्मादहं मनो न क्वचिद्विषये विदधे धारयामि तद्विनाशे  
शोकोत्पत्तिं जानन् ॥  
  
१५ पार्थिवानां पृथिवीस्थानाम् ॥  
  
१९ आजगरीं वृत्तिं प्रपञ्चयति सुमहान्तमित्यादिना ॥  
  
२० आशयन्ति भोजयन्ति ॥  
  
२६ कषायः रागद्वेषादिः ॥  
  
२८ धनप्राप्तौ कर्मैव कारणं न पौरुषमिति धिया  
निशाम्यालोच्य ॥  
  
२९ अर्थहेतोरनार्यं नीचम् । अर्यं स्वामिनगाश्रयति यः  
कृपणो दीनजनस्तमनुदृश्योपशमरुचिः। आत्मवान् जितचित्तः ॥  
  
३० विधिनियतं दैवाधीनम् ॥  
  
३१ मतिरालोचनम् । बुद्धिर्निश्चयः। उपगतं समीपागतं  
फलं प्रियं येषां तान् भोगिनः सर्पान् अजगरान् निशाम्य  
दृष्ट्वा। फलभोगिन इति मध्यमपदलोपः ॥  
  
३२ प्रकृत्या दमादियुक्तः  
अपगतफलसञ्चयस्त्यक्तयोगफलसमूहः ॥  
  
३३ एषणाविषयैः पुत्रवित्तादिर्भिर्हेतुभिः । असुखार्थं  
परिणामे दुःखार्थम्। अपगतमात्मनः पराङ्भुखं तृषितमनियतं  
च मनोऽवेक्ष्य। उपगतबुद्धिर्लव्धालोकः। आत्मसंस्थमात्मनि संस्था  
समाप्तिर्यस्य तत्तथा तुं व्रतं चरामि ॥  
  
  
shAntiparva (12), adhyAya 177 (adhyAya number defers in the scanned file.)  
httpsH//archive.org/details/in.ernet.dli.2015.345584  
  
