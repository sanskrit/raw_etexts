---
Category: gItA, giitaa
Description-comments: Adhyaya number 20 in Ashvamedhika, Mahabharata
File name: brahmagiitaa.itx
Indexextra: (scanned)
Language: Sanskrit
Latest update: June 2, 1998, February 8, 2013
Location: doc_giitaa
Proofread by: Sunder Hattangadi(sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: religion
Sublocation: giitaa
Text title: brahmagItA
Transliterated by: Professor Tokunaga in Kyoto system(?)
engtitle: brahmagItA
itxtitle: brahmagItA
title: ब्रह्मगीता

---
  
 ब्रह्मगीता   
  
           अध्यायः २०  
         वासुदेव उवाच  
अत्राप्युदाहरन्तीममितिहासं पुरातनम् ।  
दम्पत्योः पार्थ संवादमभयं नाम नामतः ॥ १॥  
  
ब्राह्मणी ब्राह्मणं कं चिज्ज्ञानविज्ञानपारगम् ।  
दृष्ट्वा विविक्त आसीनं भार्या भर्तारमब्रवीत् ॥ २॥  
  
कं नु लोकं गमिष्यामि त्वामहं पतिमाश्रिता ।  
न्यस्तकर्माणमासीनं कीनाशमविचक्षणम् ॥ ३॥  
  
भार्याः पतिकृताँल्लोकानाप्नुवन्तीति नः श्रुतम् ।  
त्वामहं पतिमासाद्य कां गमिष्यामि वै गतिम् ॥ ४॥  
  
एवमुक्तः स शान्तात्मा तामुवाच हसन्निव ।  
सुभगे नाभ्यसूयामि वाक्यस्यास्य तवानघे ॥ ५॥  
  
ग्राह्यं दृश्यं च श्राव्यं च यदिदं कर्म विद्यते ।  
एतदेव व्यवस्यन्ति कर्म कर्मेति कर्मिणः ॥ ६॥  
  
मोहमेव नियच्छन्ति कर्मणा ज्ञानवर्जिताः ।  
नैष्कर्म्यं न च लोकेऽस्मिन्मौर्तमित्युपलभ्यते ॥ ७॥  
  
कर्मणा मनसा वाचा शुभं वा यदि वाशुभम् ।  
जन्मादि मूर्ति भेदानां कर्म भूतेषु वर्तते ॥ ८॥  
  
रक्षोभिर्वध्यमानेषु दृश्यद्रव्येषु कर्मसु ।  
आत्मस्थमात्मना तेन दृष्टमायतनं मया ॥ ९॥  
  
यत्र तद्ब्रह्म निर्द्वन्द्वं यत्र सोमः सहाग्निना ।  
व्यवायं कुरुते नित्यं धीरो भूतानि धारयन् ॥ १०॥  
  
यत्र ब्रह्मादयो युक्तास्तदक्षरमुपासते ।  
विद्वांसः सुव्रता यत्र शान्तात्मानो जितेन्द्रियाः ॥ ११॥  
  
घ्राणेन न तदाघ्रेयं न तदाद्यम्च जिह्वया ।  
स्पर्शेन च न तत्स्पृश्यं मनसा त्वेव गम्यते ॥ १२॥  
  
चक्षुषा न विषह्यं च यत्किं चिच्छ्रवणात्परम् ।  
अगन्धमरस स्पर्शमरूपाशब्दमव्ययम् ॥ १३॥  
  
यतः प्रवर्तते तन्त्रं यत्र च प्रतितिष्ठति ।  
प्राणोऽपानः समानश्च व्यानश्चोदान एव च ॥ १४॥  
  
तत एव प्रवर्तन्ते तमेव प्रविशन्ति च ।  
समानव्यानयोर्मध्ये प्राणापानौ विचेरतुः ॥ १५॥  
  
तस्मिन्सुप्ते प्रलीयेते समानो व्यान एव च ।  
अपान प्राणयोर्मध्ये उदानो व्याप्य तिष्ठति ।  
तस्माच्छयानं पुरुषं प्राणापानौ न मुञ्चतः ॥ १६॥  
  
प्राणानायम्यते येन तदुदानं प्रचक्षते ।  
तस्मात्तपो व्यवस्यन्ति तद्भवं ब्रह्मवादिनः ॥ १७॥  
  
तेषामन्योन्यभक्षाणां सर्वेषां देव चारिणाम् ।  
अग्निर्वैश्वानरो मध्ये सप्तधा विहितोऽन्तरा ॥ १८॥  
  
घ्राणं जिह्वा च चक्षुश्च त्वक्च श्रोत्रं च पञ्चमम् ।  
मनो बुद्धिश्च सप्तैता जिह्वा वैश्वानरार्चिषः ॥ १९॥  
  
घ्रेयं पेयं च दृश्यं च स्पृश्यं श्रव्यं तथैव च ।  
मन्तव्यमथ बोद्धव्यं ताः सप्त समिधो मम ॥ २०॥  
  
घ्राता भक्षयिता द्रष्टा स्प्रष्टा श्रोता च पञ्चमः ।  
मन्ता बोद्धा च सप्तैते भवन्ति परमर्त्विजः ॥ २१॥  
  
घ्रेये पेये च देश्ये च स्पृश्ये श्रव्ये तथैव च ।  
हवींष्यग्निषु होतारः सप्तधा सप्त सप्तसु ।  
सम्यक्प्रक्षिप्य विद्वांसो जनयन्ति स्वयोनिषु ॥ २२॥  
  
पृथिवी वायुराकाशमापो ज्योतिश्च पञ्चमम् ।  
मनो बुद्धिश्च सप्तैत योनिरित्येव शब्दिताः ॥ २३॥  
  
हविर्भूता गुणाः सर्वे प्रविशन्त्यग्निजं मुखम् ।  
अन्तर्वासमुषित्वा च जायन्ते स्वासु योनिषु ।  
तत्रैव च निरुध्यन्ते प्रलये भूतभावने ॥ २४॥  
  
ततः सञ्जायते गन्धस्ततः सञ्जायते रसः ।  
ततः सञ्जायते रूपं ततः स्पर्शोऽभिजायते ॥ २५॥  
  
ततः सञ्जायते शब्दः संशयस्तत्र जायते ।  
ततः सञ्जायते निष्ठा जन्मैतत्सप्तधा विदुः ॥ २६॥  
  
अनेनैव प्रकारेण प्रगृहीतं पुरातनैः ।  
पूर्णाहुतिभिरापूर्णास्तेऽभिपूर्यन्ति तेजसा ॥ २७॥  
  
इति श्रीमहाभारते आश्वमेधिके पर्वणि अनुगीतापर्वणि विंशोऽध्यायः ॥  
  
॥ इति ब्रह्मगीता समाप्ता ॥  
  
  
  
Adhyaya number 20 in Ashvamedhika, Mahabharata critical edition  
(Bhandarkar Oriental Research Institute BORI).  
In Kinjavadekar's edition it is 20.  
Proofread by Sunder Hattangadi (sunderh at hotmail.com)  
  
