+++
"Text title" = "kAmagItA"
"File name" = "kAmagItA.itx"
itxtitle = "kAmagItA"
engtitle = "kAmagItA"
Category = "giitaa, gItA"
Location = "doc_giitaa"
Sublocation = "giitaa"
Language = "Sanskrit"
Subject = "philosophy/hinduism/religion"
Indexextra = "(mahAbhArate ashvamedhaparvaNi kRiShNadharmarAjasaMvAde trayodasho.adhya 14.13.1-14.13.21, Hindi)"
"Latest update" = "December 23, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "कामगीता"

+++
  
 कामगीता   
Mahabharata - Ashvamedhika Parva 14.13   
कामस्य शक्तिकथनेन दुर्जयत्वकथनपूर्वकं तज्जयोपायकथनम् ।  
  
वासुदेव उवाच ।  
न बाह्यं द्रव्यमुत्सृज्य सिद्धिर्भवति भारत ।  
शारीरं द्रव्यमुत्सृज्य सिद्धिर्भवति वा न वा ॥ १॥  
  
बाह्यद्रव्यविमुक्तस्य शारीरेषु च गृह्यतः ।  
यो धर्मो यत्सुखं चैव द्विषतामस्तु तत्तव ॥ २॥  
  
द्व्यक्षरस्तु भवेन्मृत्युस्त्र्यक्षरं ब्रह्म शाश्वतम् ।  
ममेति द्व्यक्षरो मृत्युर्नममेति च शाश्वतम् ॥ ३॥  
  
ब्रह्ममृत्यू ततो राजन्नात्मन्येव व्यवस्थितौ ।  
अदृश्यमानौ भूतानि योधयेतामसंशयम् ॥ ४॥  
  
अविनाशोऽस्य तत्त्वस्य नियतो यदि भारत ।  
भित्त्वा शरीरं भूतानामहिंसां प्रतिपद्यते ॥ ५॥  
  
लब्ध्वा हि पृथिवीं कृत्स्नां सहस्थावरजङ्गमाम् ।  
ममत्वं यस्य नैव स्यात्किं तया स करिष्यति ॥ ६॥  
  
अथवा वसतः पार्थ वने वन्येन जीवतः ।  
ममता यस्य वित्तेषु मृत्योरांस्ये स वर्तते ॥ ७॥  
  
ब्राह्यान्तराणां शत्रूणां स्वभावं पश्य भारत ।  
यन्न पश्यति तद्भूतं मुच्यते स महाभयात् ॥ ८॥  
  
कामात्मानं न प्रशंसन्ति लोके नेहाकामा काचिदस्ति प्रवृत्तिः ।  
सर्वे कामा मनसोऽङ्ग प्रभूता यान्पण्डितः संहरते विचिन्त्य ॥ ९॥  
  
भूयोभूयो जन्मनोऽभ्यासयोगाद्योगी योगं सारमार्गं विचिन्त्य ।  
दानं च वेदाध्ययनं तपश्च काम्यानि कर्माणि च वैदिकानि ॥ १०॥  
  
व्रतं यज्ञान्नियमान्ध्यानयोगान्कामेन यो नारभते विदित्वा ।  
यद्यच्चायं कामयते स धर्मो नयो धर्मो नियमस्तस्य मूलम् ॥  ११॥ यद्यद्ध्ययं  
  
अत्र गाथाः कामगीताः कीर्तयन्ति पुराविदः ।  
शृणु सङ्कीर्त्यमानास्ता अखिलेन युधिष्ठिर ।  
काम उवाच ।  
नाहं शक्योऽनुपायेन हन्तुं भूतेन केनचित् ॥  १२॥  
  
यो मां प्रयतते हन्तुं ज्ञात्वा प्रहरणे बलम् ।  
तस्य तस्मिन्प्रहरणे पुनः प्रादुर्भवाम्यहम् ॥ १३॥  
  
यो मां प्रयतते हन्तुं यज्ञैर्विविधदक्षिणैः ।  
जङ्गमेष्विव धर्मात्मा पुनः प्रादुर्भवाम्यहम् ॥ १४॥  
  
यो मां प्रयतते हन्तुं वेदैर्वेदान्तसाधनैः ।  
स्थावरेष्विव भूतात्मा तस्य प्रादुर्भवाम्यहम् ॥ १५॥  
  
यो मां प्रयतते हन्तुं धृत्या सत्यपराक्रमः ।  
भावो भवामि तस्याहं स च मां नावबुध्यते ॥ १६॥  
  
यो मां प्रयतते हन्तुं तपसा संशितव्रतः ।  
ततस्पपसि तस्यथ पुनः प्रादुर्भवाम्यहम् ॥ १७॥  
  
यो मां प्रयतते हन्तुं मोक्षमास्थाय पण्डितः ।  
तस्य मोक्षरतिस्थस्य नृत्यामि च हसामि च ।  
अवध्यः सर्वभूतानामहमेकः सनातनः ॥  १८॥  
  
तस्मात्त्वमपि तं कामं यज्ञैर्विविधदक्षिणैः ।  
धर्मे कुरु महाराज तत्र ते स भविष्यति ॥ १९॥  
  
(यजस्व वाजिमेधेन विधिवद् दक्षिणावता ।  
अन्यश्च विविधैर्यज्ञैः समृद्ध्यैराप्तदक्षिणैः ॥)  
मा ते व्यथाऽस्तु निहतान्बन्धून्वीक्ष्य पुनःपुनः ।  
न शक्यास्ते पुनर्द्रष्ट्रं येऽहतास्मिन्रणाजिरे ॥ २०॥  
  
स त्वमिष्ट्वा महायज्ञैः समृद्धैराप्तदक्षिणैः ।  
कीर्तिं लोके परां प्राप्य गतिमग्र्यां गमिष्यसि ॥ २१॥  
  
इति श्रीमन्महाभारते अश्वमेधपर्वणि  
कृष्णधर्मराजसंवादे त्रयोदशोऽध्याये कामगीता समाप्ता ॥ १३ ॥  
  
  
Verses 14.13.1 to 14.13.21  
  
