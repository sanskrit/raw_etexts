---
Author: maharShi vyAsa
Category: gItam, giitaa, vyAsa, shiva
Description-comments: Bhagavatam skanda 4 adhyAya 24
File name: rudragIta.itx
Indexextra: (meaning Bhagavatam 4.24)
Language: Sanskrit
Latest update: November 10, 2012
Location: doc_giitaa
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: giitaa
Text title: shrimadbhAgavatAntargataM rudragIta
engtitle: Rudragita from Shrimadbhagavatam
itxtitle: rudragItam (bhAgavatAntargatam)
title: रुद्रगीतम् (भागवतान्तर्गतम्)

---
  
 श्रीमद्भागवतान्तर्गतम् रुद्रगीतम्   
  
मैत्रेय उवाच ।  
विजिताश्वोऽधिराजासीत्पृथुपुत्रः पृथुश्रवाः ।  
यवीयोभ्योऽददात्काष्ठा भ्रातृभ्यो भ्रातृवत्सलः ॥ ४.२४.०१॥  
  
हर्यक्षायादिशत्प्राचीं धूम्रकेशाय दक्षिणाम् ।  
प्रतीचीं वृकसञ्ज्ञाय तुर्यां द्रविणसे विभुः ॥ ४.२४.०२॥  
  
अन्तर्धानगतिं शक्राल्लब्ध्वान्तर्धानसञ्ज्ञितः ।  
अपत्यत्रयमाधत्त शिखण्डिन्यां सुसम्मतम् ॥ ४.२४.०३॥  
  
पावकः पवमानश्च शुचिरित्यग्नयः पुरा ।  
वसिष्ठशापादुत्पन्नाः पुनर्योगगतिं गताः ॥ ४.२४.०४॥  
  
अन्तर्धानो नभस्वत्यां हविर्धानमविन्दत ।  
य इन्द्रमश्वहर्तारं विद्वानपि न जघ्निवान् ॥ ४.२४.०५॥  
  
राज्ञां वृत्तिं करादान दण्डशुल्कादिदारुणाम् ।  
मन्यमानो दीर्घसत्त्र व्याजेन विससर्ज ह ॥ ४.२४.०६॥  
  
तत्रापि हंसं पुरुषं परमात्मानमात्मदृक् ।  
यजंस्तल्लोकतामाप कुशलेन समाधिना ॥ ४.२४.०७॥  
  
हविर्धानाद्धविर्धानी विदुरासूत षट्सुतान् ।  
बर्हिषदं गयं शुक्लं कृष्णं सत्यं जितव्रतम् ॥ ४.२४.०८॥  
  
बर्हिषत्सुमहाभागो हाविर्धानिः प्रजापतिः ।  
क्रियाकाण्डेषु निष्णातो योगेषु च कुरूद्वह ॥ ४.२४.०९॥  
  
यस्येदं देवयजनमनुयज्ञं वितन्वतः ।  
प्राचीनाग्रैः कुशैरासीदास्तृतं वसुधातलम् ॥ ४.२४.१०॥  
  
सामुद्रीं देवदेवोक्तामुपयेमे शतद्रुतिम्  
यां वीक्ष्य चारुसर्वाङ्गीं किशोरीं सुष्ठ्वलङ्कृताम् ।  
०४२४०११३ परिक्रमन्तीमुद्वाहे चकमेऽग्निः शुकीमिव ॥॥  
  
विबुधासुरगन्धर्व मुनिसिद्धनरोरगाः ।  
विजिताः सूर्यया दिक्षु क्वणयन्त्यैव नूपुरैः ॥ ४.२४.१२॥  
  
प्राचीनबर्हिषः पुत्राः शतद्रुत्यां दशाभवन् ।  
तुल्यनामव्रताः सर्वे धर्मस्नाताः प्रचेतसः ॥ ४.२४.१३॥  
  
पित्रादिष्टाः प्रजासर्गे तपसेऽर्णवमाविशन् ।  
दशवर्षसहस्राणि तपसार्चंस्तपस्पतिम् ॥ ४.२४.१४॥  
  
यदुक्तं पथि दृष्टेन गिरिशेन प्रसीदता ।  
तद्ध्यायन्तो जपन्तश्च पूजयन्तश्च संयताः ॥ ४.२४.१५॥  
  
विदुर उवाच ।  
प्रचेतसां गिरित्रेण यथासीत्पथि सङ्गमः ।  
यदुताह हरः प्रीतस्तन्नो ब्रह्मन्वदार्थवत् ॥ ४.२४.१६॥  
  
सङ्गमः खलु विप्रर्षे शिवेनेह शरीरिणाम् ।  
दुर्लभो मुनयो दध्युरसङ्गाद्यमभीप्सितम् ॥ ४.२४.१७॥  
  
आत्मारामोऽपि यस्त्वस्य लोककल्पस्य राधसे ।  
शक्त्या युक्तो विचरति घोरया भगवान्भवः ॥ ४.२४.१८॥  
  
मैत्रेय उवाच ।  
प्रचेतसः पितुर्वाक्यं शिरसादाय साधवः ।  
दिशं प्रतीचीं प्रययुस्तपस्यादृतचेतसः ॥ ४.२४.१९॥  
  
ससमुद्रमुप विस्तीर्णमपश्यन्सुमहत्सरः ।  
महन्मन इव स्वच्छं प्रसन्नसलिलाशयम् ॥ ४.२४.२०॥  
  
नीलरक्तोत्पलाम्भोज कह्लारेन्दीवराकरम् ।  
हंससारसचक्राह्व कारण्डवनिकूजितम् ॥ ४.२४.२१॥  
  
मत्तभ्रमरसौस्वर्य हृष्टरोमलताङ्घ्रिपम् ।  
पद्मकोशरजो दिक्षु विक्षिपत्पवनोत्सवम् ॥ ४.२४.२२॥  
  
तत्र गान्धर्वमाकर्ण्य दिव्यमार्गमनोहरम् ।  
विसिस्म्यू राजपुत्रास्ते मृदङ्गपणवाद्यनु ॥ ४.२४.२३॥  
  
तर्ह्येव सरसस्तस्मान्निष्क्रामन्तं सहानुगम् ।  
उपगीयमानममर प्रवरं विबुधानुगैः ॥ ४.२४.२४॥  
  
तप्तहेमनिकायाभं शितिकण्ठं त्रिलोचनम् ।  
प्रसादसुमुखं वीक्ष्य प्रणेमुर्जातकौतुकाः ॥ ४.२४.२५॥  
  
स तान्प्रपन्नार्तिहरो भगवान्धर्मवत्सलः ।  
धर्मज्ञान्शीलसम्पन्नान्प्रीतः प्रीतानुवाच ह ॥ ४.२४.२६॥  
  
श्रीरुद्र उवाच ।  
यूयं वेदिषदः पुत्रा विदितं वश्चिकीर्षितम् ।  
अनुग्रहाय भद्रं व एवं मे दर्शनं कृतम् ॥ ४.२४.२७॥  
  
यः परं रंहसः साक्षात्त्रिगुणाज्जीवसञ्ज्ञितात् ।  
भगवन्तं वासुदेवं प्रपन्नः स प्रियो हि मे ॥ ४.२४.२८॥  
  
स्वधर्मनिष्ठः शतजन्मभिः पुमान्विरिञ्चतामेति ततः परं हि माम् ।  
अव्याकृतं भागवतोऽथ वैष्णवं पदं यथाहं विबुधाः कलात्यये ॥ ४.२४.२९॥  
  
अथ भागवता यूयं प्रियाः स्थ भगवान्यथा ।  
न मद्भागवतानां च प्रेयानन्योऽस्ति कर्हिचित् ॥ ४.२४.३०॥  
  
इदं विविक्तं जप्तव्यं पवित्रं मङ्गलं परम् ।  
निःश्रेयसकरं चापि श्रूयतां तद्वदामि वः ॥ ४.२४.३१॥  
  
मैत्रेय उवाच ।  
इत्यनुक्रोशहृदयो भगवानाह ताञ्छिवः ।  
बद्धाञ्जलीन्राजपुत्रान्नारायणपरो वचः ॥ ४.२४.३२॥  
  
श्रीरुद्र उवाच ।  
जितं त आत्मविद्वर्य स्वस्तये स्वस्तिरस्तु मे ।  
भवताराधसा राद्धं सर्वस्मा आत्मने नमः ॥ ४.२४.३३॥  
  
नमः पङ्कजनाभाय भूतसूक्ष्मेन्द्रियात्मने ।  
वासुदेवाय शान्ताय कूटस्थाय स्वरोचिषे ॥ ४.२४.३४॥  
  
सङ्कर्षणाय सूक्ष्माय दुरन्तायान्तकाय च ।  
नमो विश्वप्रबोधाय प्रद्युम्नायान्तरात्मने ॥ ४.२४.३५॥  
  
नमो नमोऽनिरुद्धाय हृषीकेशेन्द्रियात्मने ।  
नमः परमहंसाय पूर्णाय निभृतात्मने ॥ ४.२४.३६॥  
  
स्वर्गापवर्गद्वाराय नित्यं शुचिषदे नमः ।  
नमो हिरण्यवीर्याय चातुर्होत्राय तन्तवे ॥ ४.२४.३७॥  
  
नम ऊर्ज इषे त्रय्याः पतये यज्ञरेतसे ।  
तृप्तिदाय च जीवानां नमः सर्वरसात्मने ॥ ४.२४.३८॥  
  
सर्वसत्त्वात्मदेहाय विशेषाय स्थवीयसे ।  
नमस्त्रैलोक्यपालाय सह ओजोबलाय च ॥ ४.२४.३९॥  
  
अर्थलिङ्गाय नभसे नमोऽन्तर्बहिरात्मने ।  
नमः पुण्याय लोकाय अमुष्मै भूरिवर्चसे ॥ ४.२४.४०॥  
  
प्रवृत्ताय निवृत्ताय पितृदेवाय कर्मणे ।  
नमोऽधर्मविपाकाय मृत्यवे दुःखदाय च ॥ ४.२४.४१॥  
  
नमस्त आशिषामीश मनवे कारणात्मने  
नमो धर्माय बृहते कृष्णायाकुण्ठमेधसे  
पुरुषाय पुराणाय साङ्ख्ययोगेश्वराय च ॥ ४.२४.४२॥  
  
शक्तित्रयसमेताय मीढुषेऽहङ्कृतात्मने ।  
चेतआकूतिरूपाय नमो वाचो विभूतये ॥ ४.२४.४३॥  
  
दर्शनं नो दिदृक्षूणां देहि भागवतार्चितम् ।  
रूपं प्रियतमं स्वानां सर्वेन्द्रियगुणाञ्जनम् ॥ ४.२४.४४॥  
  
स्निग्धप्रावृड्घनश्यामं सर्वसौन्दर्यसङ्ग्रहम् ।  
चार्वायतचतुर्बाहु सुजातरुचिराननम् ॥ ४.२४.४५॥  
  
पद्मकोशपलाशाक्षं सुन्दरभ्रु सुनासिकम् ।  
सुद्विजं सुकपोलास्यं समकर्णविभूषणम् ॥ ४.२४.४६॥  
  
प्रीतिप्रहसितापाङ्गमलकै रूपशोभितम् ।  
लसत्पङ्कजकिञ्जल्क दुकूलं मृष्टकुण्डलम् ॥ ४.२४.४७॥  
  
स्फुरत्किरीटवलय हारनूपुरमेखलम् ।  
शङ्खचक्रगदापद्म मालामण्युत्तमर्द्धिमत् ॥ ४.२४.४८॥  
  
सिंहस्कन्धत्विषो बिभ्रत्सौभगग्रीवकौस्तुभम् ।  
श्रियानपायिन्या क्षिप्त निकषाश्मोरसोल्लसत् ॥ ४.२४.४९॥  
  
पूररेचकसंविग्न वलिवल्गुदलोदरम् ।  
प्रतिसङ्क्रामयद्विश्वं नाभ्यावर्तगभीरया ॥ ४.२४.५०॥  
  
श्यामश्रोण्यधिरोचिष्णु दुकूलस्वर्णमेखलम् ।  
समचार्वङ्घ्रिजङ्घोरु निम्नजानुसुदर्शनम् ॥ ४.२४.५१॥  
  
पदा शरत्पद्मपलाशरोचिषा नखद्युभिर्नोऽन्तरघं विधुन्वता ।  
प्रदर्शय स्वीयमपास्तसाध्वसं पदं गुरो मार्गगुरुस्तमोजुषाम् ॥ ४.२४.५२॥  
  
एतद्रूपमनुध्येयमात्मशुद्धिमभीप्सताम् ।  
यद्भक्तियोगोऽभयदः स्वधर्ममनुतिष्ठताम् ॥ ४.२४.५३॥  
  
भवान्भक्तिमता लभ्यो दुर्लभः सर्वदेहिनाम् ।  
स्वाराज्यस्याप्यभिमत एकान्तेनात्मविद्गतिः ॥ ४.२४.५४॥  
  
तं दुराराध्यमाराध्य सतामपि दुरापया ।  
एकान्तभक्त्या को वाञ्छेत्पादमूलं विना बहिः ॥ ४.२४.५५॥  
  
यत्र निर्विष्टमरणं कृतान्तो नाभिमन्यते ।  
विश्वं विध्वंसयन्वीर्य शौर्यविस्फूर्जितभ्रुवा ॥ ४.२४.५६॥  
  
क्षणार्धेनापि तुलये न स्वर्गं नापुनर्भवम् ।  
भगवत्सङ्गिसङ्गस्य मर्त्यानां किमुताशिषः ॥ ४.२४.५७॥  
  
अथानघाङ्घ्रेस्तव कीर्तितीर्थयोरन्तर्बहिःस्नानविधूतपाप्मनाम् ।  
भूतेष्वनुक्रोशसुसत्त्वशीलिनां स्यात्सङ्गमोऽनुग्रह एष नस्तव ॥ ४.२४.५८॥  
  
न यस्य चित्तं बहिरर्थविभ्रमं तमोगुहायां च विशुद्धमाविशत् ।  
यद्भक्तियोगानुगृहीतमञ्जसा मुनिर्विचष्टे ननु तत्र ते गतिम् ॥ ४.२४.५९॥  
  
यत्रेदं व्यज्यते विश्वं विश्वस्मिन्नवभाति यत् ।  
तत्त्वं ब्रह्म परं ज्योतिराकाशमिव विस्तृतम् ॥ ४.२४.६०॥  
  
यो माययेदं पुरुरूपयासृजद्बिभर्ति भूयः क्षपयत्यविक्रियः ।  
यद्भेदबुद्धिः सदिवात्मदुःस्थया त्वमात्मतन्त्रं भगवन्प्रतीमहि ॥ ४.२४.६१॥  
  
क्रियाकलापैरिदमेव योगिनः श्रद्धान्विताः साधु यजन्ति सिद्धये ।  
भूतेन्द्रियान्तःकरणोपलक्षितं वेदे च तन्त्रे च त एव कोविदाः ॥ ४.२४.६२॥  
  
त्वमेक आद्यः पुरुषः सुप्तशक्तिस्तया रजःसत्त्वतमो विभिद्यते ।  
महानहं खं मरुदग्निवार्धराः सुरर्षयो भूतगणा इदं यतः ॥ ४.२४.६३॥  
  
सृष्टं स्वशक्त्येदमनुप्रविष्टश्चतुर्विधं पुरमात्मांशकेन ।  
अथो विदुस्तं पुरुषं सन्तमन्तर्भुङ्क्ते हृषीकैर्मधु सारघं यः ॥ ४.२४.६४॥  
  
स एष लोकानतिचण्डवेगो विकर्षसि त्वं खलु कालयानः ।  
भूतानि भूतैरनुमेयतत्त्वो घनावलीर्वायुरिवाविषह्यः ॥ ४.२४.६५॥  
  
प्रमत्तमुच्चैरिति कृत्यचिन्तया प्रवृद्धलोभं विषयेषु लालसम् ।  
त्वमप्रमत्तः सहसाभिपद्यसे क्षुल्लेलिहानोऽहिरिवाखुमन्तकः ॥ ४.२४.६६॥  
  
कस्त्वत्पदाब्जं विजहाति पण्डितो यस्तेऽवमानव्ययमानकेतनः ।  
विशङ्कयास्मद्गुरुरर्चति स्म यद्विनोपपत्तिं मनवश्चतुर्दश ॥ ४.२४.६७॥  
  
अथ त्वमसि नो ब्रह्मन्परमात्मन्विपश्चिताम् ।  
विश्वं रुद्रभयध्वस्तमकुतश्चिद्भया गतिः ॥ ४.२४.६८॥  
  
इदं जपत भद्रं वो विशुद्धा नृपनन्दनाः ।  
स्वधर्ममनुतिष्ठन्तो भगवत्यर्पिताशयाः ॥ ४.२४.६९॥  
  
तमेवात्मानमात्मस्थं सर्वभूतेष्ववस्थितम् ।  
पूजयध्वं गृणन्तश्च ध्यायन्तश्चासकृद्धरिम् ॥ ४.२४.७०॥  
  
योगादेशमुपासाद्य धारयन्तो मुनिव्रताः ।  
समाहितधियः सर्व एतदभ्यसतादृताः ॥ ४.२४.७१॥  
  
इदमाह पुरास्माकं भगवान्विश्वसृक्पतिः ।  
भृग्वादीनामात्मजानां सिसृक्षुः संसिसृक्षताम् ॥ ४.२४.७२॥  
  
ते वयं नोदिताः सर्वे प्रजासर्गे प्रजेश्वराः ।  
अनेन ध्वस्ततमसः सिसृक्ष्मो विविधाः प्रजाः ॥ ४.२४.७३॥  
  
अथेदं नित्यदा युक्तो जपन्नवहितः पुमान् ।  
अचिराच्छ्रेय आप्नोति वासुदेवपरायणः ॥ ४.२४.७४॥  
  
श्रेयसामिह सर्वेषां ज्ञानं निःश्रेयसं परम् ।  
सुखं तरति दुष्पारं ज्ञाननौर्व्यसनार्णवम् ॥ ४.२४.७५॥  
  
य इमं श्रद्धया युक्तो मद्गीतं भगवत्स्तवम् ।  
अधीयानो दुराराध्यं हरिमाराधयत्यसौ ॥ ४.२४.७६॥  
  
विन्दते पुरुषोऽमुष्माद्यद्यदिच्छत्यसत्वरम् ।  
मद्गीतगीतात्सुप्रीताच्छ्रेयसामेकवल्लभात् ॥ ४.२४.७७॥  
  
इदं यः कल्य उत्थाय प्राञ्जलिः श्रद्धयान्वितः ।  
शृणुयाच्छ्रावयेन्मर्त्यो मुच्यते कर्मबन्धनैः ॥ ४.२४.७८॥  
  
गीतं मयेदं नरदेवनन्दनाः परस्य पुंसः परमात्मनः स्तवम् ।  
जपन्त एकाग्रधियस्तपो महत्चरध्वमन्ते तत आप्स्यथेप्सितम् ॥ ४.२४.७९॥  
  
॥ इति श्रीमद्भागवते महापुराणे परमहंस्यां संहितायां  
चतुर्थस्कन्धे रुद्रगीतं नाम चतुर्विंशोऽध्यायः ॥ ४.२४॥  
  
  
Bhagavatam skandha 4, adhyAya 24  
  
