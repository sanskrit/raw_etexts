+++
"Text title" = "devIgItA"
"File name" = "deviigiitaa.itx"
itxtitle = "devIgItA (devIbhAgavtAntargatam)"
engtitle = "Devi Gita"
Category = "gItA, giitaa, devii, devI"
Location = "doc_giitaa"
Sublocation = "giitaa"
Language = "Sanskrit"
Subject = "Hinduism/religion/traditional"
"Transliterated by" = "Sunder Hattangadi sunderh at hotmail.com"
"Proofread by" = "Sunder Hattangadi sunderh at hotmail.com"
Description-comments = "Devibhagavat (devIpurANa) saptama skandha adhyAya 30-37"
Indexextra = "(scanned, scanned bengali)"
"Latest update" = "October 12, 2008, November 20, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "देवीगीता (देवीभागव्तान्तर्गतम्)"

+++
  
 देवीगीता   
             ॥ श्री गणेशाय नमः ॥  
  
         ॥ ॐ नमः श्री देव्यै ॥  
  
          अथ श्रीमद्देवीगीता प्रारभ्यते ।  
॥ अथ प्रथमोऽध्यायः ॥  
हिमालय उवाच -  
योगं च भक्तिसहितं ज्ञानं च श्रुतिसंमतम् ।  
वदस्व परमेशानि त्वमेवाहं यतो भवेः ॥  
  
व्यास उवाच -  
इति तस्य वचः श्रुत्वा प्रसन्नमुखपङ्कजा ।  
वक्तुमारभताम्बा सा रहस्यं श्रुतिगूहितम्॥  
  
शृण्वन्तु निर्जराः सर्वे व्याहरन्त्या वचो मम ।  
यस्य श्रवणमात्रेण मद्रूपत्वं प्रपद्यते ॥ १॥  
  
अहमेवास पूर्वं मे नान्यत्किञ्चिन्नगाधिप ।  
तदात्मरूपं चित्संवित्परब्रह्मैकनामकम् ॥ २॥  
  
अप्रतर्क्यमनिर्देश्यमनौपम्यमनामयम् ।  
तस्य काचित्स्वतःसिद्धा शक्तिर्मायेति विश्रुता ॥ ३॥  
  
न सती सा नासती सा नोभयात्मा विरोधतः ।  
एतद्विलक्षणा काचिद्वस्तुभूताऽस्ति सर्वदा ॥ ४॥  
  
पावकस्योष्णतेवेयमुष्णांशोरिव दीधितिः ।  
चन्द्रस्य चन्द्रिकेवेयं ममेयं सहजा ध्रुवा ॥ ५॥  
  
तस्यां कर्माणि जीवानां जीवाः कालाश्च सञ्चरे ।  
अभेदेन विलीनाः स्युः सुषुप्तौ व्यवहारवत् ॥ ६॥  
  
स्वशक्तेश्च समायोगादहं बीजात्मतां गता ।  
स्वधारावरणात्तस्या दोषत्वं च समागतम् ॥ ७॥  
  
चैतन्यस्य समायोगान्निमित्तत्वं च कथ्यते ।  
प्रपञ्चपरिणामाच्च समवायित्वमुच्यते ॥ ८॥  
  
केचित्तां तप इत्याहुस्तमः केचिज्जडं परे ।  
ज्ञानं माया प्रधानं च प्रकृतिं शक्तिमप्यजाम् ॥ ९॥  
  
विमर्श इति तां प्राहुः शैवशास्त्रविशारदाः ।  
अविद्यामितरे प्राहुर्वेदतत्त्वार्थचिन्तकाः ॥ १०॥  
  
एवं नानाविधानि स्युर्नामानि निगमादिषु ।  
तस्याजडत्वं दृश्यत्वाज्ज्ञाननाशात्ततोऽसती ॥११॥  
  
चैतन्यस्य न दृश्यत्वं दृश्यत्वे जडमेव तत् ।  
स्वप्रकाशं च चैतन्यं न परेण प्रकाशितम् ॥ १२॥  
  
अनवस्थादोषसत्त्वान्न स्वेनापि प्रकाशितम् ।  
कर्मकर्तृविरोधः स्यात्तस्मात्तद्दीपवत्स्वयम् ॥ १३॥  
  
प्रकाशमानमन्येषां भासकं विद्धि पर्वत ।  
अत एव च नित्यत्वं सिद्धं संवित्तनोर्मम ॥ १४॥  
  
जाग्रत्स्वप्नसुषुप्त्यादौ दृश्यस्य व्यभिचारतः ।  
संविदो व्यभिचारश्च नानुभूतोऽस्ति कर्हिचित् ॥ १५॥  
  
यदि तस्याप्यनुभवतर्ह्ययं येन साक्षिणा ।  
अनुभूतः स एवात्र शिष्टः संविद्वपुः पुरा ॥ १६॥  
  
अत एव च नित्यत्वं प्रोक्तं सच्छास्त्रकोविदः ।  
आनन्दरूपता चास्याः परप्रेमास्पदत्वतः ॥ १७॥  
  
मा न भूवं हि भूयासमिति प्रेमात्मनि स्थितम् ।  
सर्वस्यान्यस्य मिथ्यात्वादसङ्गत्वं स्फुटं मम ॥ १८॥  
  
अपरिच्छिन्नताप्येवमत एव मता मम ।  
तच्च ज्ञानं नात्मधर्मो धर्मत्वे जडताऽऽत्मनः ॥ १९॥  
  
ज्ञानस्य जडशेषत्वं न दृष्टं न च संभवि ।  
चिद्धर्मत्वं तथा नास्ति चितश्चिन्न हि भिद्यते ॥ २०॥  
  
तस्मादात्मा ज्ञानरूपः सुखरूपश्च सर्वदा ।  
सत्यः पूर्णोऽप्यसङ्गश्च द्वैतजालविवर्जितः ॥ २१॥  
  
स पुनः कामकर्मादियुक्तया स्वीयमायया ।  
पूर्वानुभूतसंस्कारात्कालकर्मविपाकतः ॥ २२॥  
  
अविवेकाच्च तत्त्वस्य सिसृक्षावान्प्रजायते ।  
अबुद्धिपूर्वः सर्गोऽयं कथितस्ते नगाधिप ॥ २३॥  
  
एतद्धि यन्मया प्रोक्तं मम रूपमलौकिकम् ।  
अव्याकृतं तदव्यक्तं मायाशबलमित्यपि ॥ २४॥  
  
प्रोच्यते सर्वशास्त्रेषु सर्वकारणकारणम् ।  
तत्त्वानामादिभूतं च सच्चिदानन्दविग्रहम् ॥ २५॥  
  
सर्वकर्मघनीभूतमिच्छाज्ञानक्रियाश्रयम् ।  
ह्रीङ्कारमन्त्रवाच्यं तदादितत्त्वं तदुच्यते ॥ २६॥  
  
तस्मादाकाश उत्पन्नः शब्दतन्मात्ररूपकः ।  
भवेत्स्पर्शात्मको वायुस्तेजो रूपात्मकं पुनः ॥ २७॥  
  
जलं रसात्मकं पश्चात्ततो गन्धात्मिका धरा ।  
शब्दैकगुण आकाशो वायुः स्पर्शरवान्वितः ॥ २८॥  
  
शब्दस्पर्शरूपगुणं तेज इत्युच्यते बुधैः ।  
शब्दस्पर्शरूपरसैरापो वेदगुणाः स्मृताः ॥ २९॥  
  
शब्दस्पर्शरूपरसगन्धैः पञ्चगुणा धरा ।  
तेभ्योऽभवन्महत्सूत्रं यल्लिङ्गं परिचक्षते ॥ ३०॥  
  
सर्वात्मकं तत्सम्प्रोक्तं सूक्ष्मदेहोऽयमात्मनः ।  
अव्यक्तं कारणो देहः स चोक्तः पूर्वमेव हि ॥ ३१॥  
  
यस्मिञ्जगद्बीजरूपं स्थितं लिङ्गोद्भवो यतः ।  
ततः स्थूलानि भूतानि पञ्चीकरणमार्गतः ॥ ३२॥  
  
पञ्च सङ्ख्यानि जायन्ते तत्प्रकारस्त्वथोच्यते ।  
पूर्वोक्तानि च भूतानि प्रत्येकं विभजेद्द्विधा ॥ ३३॥  
  
एकैकं भागमेकस्य चतुर्धा विभजेद्गिरे ।  
स्वस्वेतरद्वितीयांशे योजनात्पञ्च पञ्च ते॥ ३४॥  
  
तत्कार्यं च विराड् देहः स्थूलदेहोऽयमात्मनः ।  
पञ्चभूतस्थसत्त्वांशैः श्रोत्रादीनां समुद्भवः ॥ ३५॥  
  
ज्ञानेन्द्रियाणां राजेन्द्र प्रत्येकं मीलितैस्तु तैः ।  
अन्तःकरणमेकं स्याद्वृत्तिभेदाच्चतुर्विधम् ॥ ३६॥  
  
यदा तु सङ्कल्पविकल्पकृत्यं  
       तदा भवेत्तन्मन इत्यभिख्यम् ।  
स्याद्बुद्धिसंज्ञं च यदा प्रवेत्ति  
       सुनिश्चितं संशयहीनरूपम् ॥ ३७॥  
  
अनुसन्धानरूपं तच्चित्तं च परिकीर्तितम् ।  
अहङ्कृत्याऽऽत्मवृत्या तु तदहङ्कारतां गतम् ॥ ३८॥  
  
तेषां रजोंऽशैर्जातानि क्रमात्कर्मेन्द्रियाणि च ।  
प्रत्येकं मीलितैस्तैस्तु प्राणो भवति पञ्चधा ॥ ३९॥  
  
हृदि प्राणो गुदेऽपानो नाभिस्थस्तु समानकः ।  
कण्ठदेशेप्युदानः स्याद्व्यानः सर्वशरीरगः ॥ ४०॥  
  
ज्ञानेन्द्रियाणि पञ्चैव पञ्च कर्मेन्द्रियाणि च ।  
प्राणादि पञ्चकं चैव धिया च सहितं मनः ॥ ४१॥  
  
एतत्सूक्ष्मशरीरं स्यान्मम लिङ्गं यदुच्यते ।  
तत्र या प्रकृतिः प्रोक्ता सा राजन्विविधा स्मृता ॥ ४२॥  
  
सत्त्वात्मिका तु माया स्यादविद्या गुणमिश्रिता ।  
स्वाश्रयं या तु संरक्षेत्सा मायेति निगद्यते ॥ ४३॥  
  
तस्यां यत्प्रतिबिम्बं स्याद्बिम्बभूतस्य चेशितुः ।  
स ईश्वरः समाख्यातः स्वाश्रयज्ञानवान् परः ॥ ४४॥  
  
सर्वज्ञः सर्वकर्ता च सर्वानुग्रहकारकः ।  
अविद्यायां तु यत्किञ्चित्प्रतिबिंबं नगाधिप ॥ ४५॥  
  
तदेव जीवसंज्ञं स्यात्सर्वदुःखाश्रयं पुनः ।  
द्वयोरपीह सम्प्रोक्तं देहत्रयमविद्यया ॥ ४६॥  
  
देहत्रयाभिमानाच्चाप्यभून्नामत्रयं पुनः ।  
प्राज्ञस्तु कारणात्मा स्यात्सूक्ष्मधी तु तैजसः ॥ ४७॥  
  
स्थूलदेही तु विश्वाख्यस्त्रिविधः परिकीर्तितः ।  
एवमीशोऽपि सम्प्रोक्त ईशसूत्रविराट्पदैः ॥ ४८॥  
  
प्रथमो व्यष्टिरूपस्तु समष्ट्यात्मा परः स्मृतः ।  
स हि सर्वेश्वरः साक्षाज्जीवानुग्रहकाम्यया ॥ ४९॥  
  
करोति विविधं विश्वं नानाभोगाश्रयं पुनः ।  
मच्छक्तिप्रेरितो नित्यं मयि राजन्प्रकल्पितः ॥ ५०॥  
  
इति श्रीदेवीभागवते देवीगीतायां प्रथमोऽध्यायः ॥  
  
॥ अथ द्वितीयोऽध्यायः ॥  
देव्युवाच -  
मन्मायाशक्तिसंक्लृप्तंजगत्सर्वं चराचरम् ।  
सापि मत्तः पृथङ् माया नास्त्येव परमार्थतः ॥ १॥  
  
व्यवहारदृशा सेयं मायाऽविद्येति विश्रुता ।  
तत्त्वदृष्ट्या तु नास्त्येव तत्त्वमेवास्ति केवलम् ॥ २॥  
  
साहं सर्वं जगत्सृष्ट्वा तदन्तः प्रविशाम्यहम् ।  
माया कर्मादिसहिता गिरे प्राणपुरःसरा ॥ ३॥  
  
लोकान्तरगतिर्नो चेत्कथं स्यादिति हेतुना ।  
यथा यथा भवन्त्येव मायाभेदास्तथा तथा ॥ ४॥  
  
उपाधिभेदाद्भिन्नाऽहं घटाकाशादयो यथा ।  
उच्चनीचादि वस्तूनि भासयन्भास्करः सदा ॥ ५ ॥  
  
न दुष्यति तथैवाहं दोषैर्लिप्ता कदापि न ।  
मयि बुद्ध्यादिकर्तृत्वमध्यस्यैवापरे जनाः ॥ ६॥  
  
वदन्ति चात्मा कर्तेति विमूढा न सुबुद्धयः ।  
अज्ञानभेदतस्तद्वन्मायाया भेदतस्तथा ॥ ७॥  
  
जीवेश्वरविभागश्च कल्पितो माययैव तु ।  
घटाकाशमहाकाशविभागः कल्पितो यथा ॥ ८॥  
  
तथैव कल्पितो भेदो जीवात्मपरमात्मनोः ।  
यथा जीवबहुत्वं च माययैव न च स्वतः ॥ ९॥  
  
तथेश्वरबहुत्वं च मायया न स्वभावतः ।  
देहेन्द्रियादिसङ्घातवासनाभेदभेदिता ॥ १०॥  
  
अविद्या जीवभेदस्य हेतुर्नान्यः प्रकीर्तितः ।  
गुणानां वासनाभेदभेदिता या धराधर ॥ ११॥  
  
माया सा परभेदस्य हेतुर्नान्यः कदाचन ।  
मयि सर्वमिदं प्रोतमोतं च धरणीधर ॥ १२॥  
  
ईश्वरोऽहं च सूत्रात्मा विराडात्माऽहमस्मि च ।  
ब्रह्माऽहं विष्णुरुद्रौ च गौरी ब्राह्मी च वैष्णवी ॥ १३॥  
  
सूर्योऽहं तारकाश्चाहं तारकेशस्तथास्म्यहम् ।  
पशुपक्षिस्वरूपाऽहं चाण्डालोऽहं च तस्करः ॥ १४॥  
  
व्याधोऽहं क्रूरकर्माऽहं सत्कर्मोऽहं महाजनः ।  
स्त्रीपुन्नपुंसकाकारोऽप्यहमेव न संशयः ॥ १५॥  
  
यच्च किञ्चित्क्वचिद्वस्तु दृश्यते श्रूयतेऽपि वा ।  
अन्तर्बहिश्च तत्सर्वं व्याप्याहं सर्वदा स्थिता ॥ १६॥  
  
न तदस्ति मया त्यक्तं वस्तु किञ्चिच्चराचरम् ।  
यद्यस्ति चेत्तच्छून्यं स्याद्वन्ध्यापुत्रोपमं हि तत् ॥ १७॥  
  
रज्जुर्यथा सर्पमालाभेदैरेका विभाति हि ।  
तथैवेशादिरूपेण भाम्यहं नात्र संशयः ॥ १८॥  
  
अधिष्ठानातिरेकेण कल्पितं तन्न भासते ।  
तस्मान्मत्सत्तयैवैतत्सत्तावन्नान्यथा भवेत् ॥ १९॥  
  
हिमालय उवाच -  
यथा वदसि देवेशि समष्ट्याऽऽत्मवपुस्त्विदम् ।  
तथैव द्रष्टुमिच्छामि यदि देवि कृपा मयि ॥ २०॥  
  
व्यास उवाच -  
इति तस्य वचः श्रुत्वा सर्वे देवाः सविष्णवः ।  
ननन्दुर्मुदितात्मानः पूजयन्तश्च तद्वचः ॥ २१॥  
  
अथ देवमतं ज्ञात्वा भक्तकामदुघा शिवा ।  
अदर्शयन्निजं रूपं भक्तकामप्रपूरिणी ॥ २२॥  
  
अपश्यंस्ते महादेव्या विराडरूपं परात्परम् ।  
द्यौर्मस्तकं भवेद्यस्य चन्द्रसूर्यौ च चक्षुषी ॥ २३॥  
  
दिशः श्रोत्रे वचो वेदाः प्राणो वायुः प्रकीर्तितः ।  
विश्वं हृदयमित्याहुः पृथिवी जघनं स्मृतम् ॥ २४॥  
  
नभस्तलं नाभिसरो ज्योतिश्चक्रमुरस्थलम् ।  
महर्लोकस्तु ग्रीवा स्याज्जनो लोको मुखं स्मृतम् ॥ २५॥  
  
तपो लोको रराटिस्तु सत्यलोकादधः स्थितः ।  
इन्द्रादयो बाहवः स्युः शब्दः श्रोत्रं महेशितुः ॥ २६॥  
  
नासत्यदस्रौ नासे स्तौ गन्धो घ्राणं स्मृतो बुधैः ।  
मुखमग्निः समाख्यातो दिवारात्री च पक्ष्मणी ॥ २७॥  
  
ब्रह्मस्थानं भ्रूविजृंभोऽप्यापस्तालुः प्रकीर्तिताः ।  
रसो जिह्वा समाख्याता यमो दंष्ट्राः प्रकीर्तिताः ॥ २८॥  
  
दन्ताः स्नेहकला यस्य हासो माया प्रकीर्तिता ।  
सर्गस्त्वपाङ्गमोक्षः स्याद्व्रीडोर्ध्वोष्ठो महेशितुः ॥ २९॥  
  
लोभः स्यादधरोष्ठोऽस्या धर्ममार्गस्तु पृष्ठभूः ।  
प्रजापतिश्च मेढ्रं स्याद्यः स्रष्टा जगतीतले ॥ ३०॥  
  
कुक्षिः समुद्रा गिरयोऽस्थीनि देव्या महेशितुः ।  
नद्यो नाड्यः समाख्याता वृक्षाः केशाः प्रकीर्तिताः ॥ ३१॥  
  
कौमारयौवनजरावयोऽस्य गतिरुत्तमा ।  
बलाहकास्तु केशाः स्युः सन्ध्ये ते वाससी विभोः ॥ ३२॥  
  
राजञ्छ्रीजगदम्बायाश्चन्द्रमास्तु मनः स्मृतः ।  
विज्ञानशक्तिस्तु हरी रुद्रोन्तःकरणं स्मृतम् ॥ ३३॥  
  
अश्वादिजातयः सर्वाः श्रोणिदेशे स्थिता विभोः ।  
अतलादिमहालोकाः कट्यधोभागतां गताः ॥ ३४॥  
  
एतादृशं महारूपं ददृशुः सुरपुङ्गवाः ।  
ज्वालामालासहस्राढ्यं लेलिहानं च जिह्वया ॥ ३५॥  
  
दंष्ट्राकटकटारावं वमन्तं वह्निमक्षिभिः ।  
नानायुधधरं वीरं ब्रह्मक्षत्रौदनं च यत् ॥  ३६॥  
  
सहस्रशीर्षनयनं सहस्रचरणं तथा ।  
कोटिसूर्यप्रतीकाशं विद्युत्कोटिसमप्रभम् ॥ ३७॥  
  
भयङ्करं महाघोरं हृदक्ष्णोस्त्रासकारकम् ।  
ददृशुस्ते सुराः सर्वे हाहाकारं च चक्रिरे ॥ ३८॥  
  
विकम्पमानहृदया मूर्च्छामापुर्दुरत्ययाम् ।  
स्मरणं च गतं तेषां जगदम्बेयमित्यपि ॥ ३९॥  
  
अथ ते ये स्थिता वेदाश्चतुर्दिक्षु महाविभोः ।  
बोधयामासुरत्युग्रं मूर्च्छातो मूर्च्छितान्सुरान् ॥ ४०॥  
  
अथ ते धैर्यमालम्ब्य लब्ध्वा च श्रुतिमुत्तमाम् ।  
प्रेमाश्रुपूर्णनयना रुद्धकण्ठास्तु निर्जराः ॥ ४१॥  
  
बाष्पगद्गददया वाचा स्तोतुं समुपचक्रिरे ।  
देवा ऊचुः -  
अपराधं क्षमस्वाम्ब पाहि दीनांस्त्वदुद्भवान् ॥ ४२॥  
  
कोपं संहर देवेशि सभया रूपदर्शनात् ।  
का ते स्तुतिः प्रकर्तव्या पामरैर्निजरैरिह ॥ ४३॥  
  
स्वस्याप्यज्ञेय एवासौ यावान्यश्च स्वविक्रमः ।  
तदर्वाग्जायमानानां कथं स विषयो भवेत् ॥ ४४॥  
  
नमस्ते भुवनेशानि नमस्ते प्रणवात्मके ।  
सर्व वेदान्तसंसिद्धे नमो ह्रीङ्कारमूर्तये ॥ ४५॥  
  
यस्मादग्निः समुत्पन्नो यस्मात्सूर्यश्च चन्द्रमाः ।  
यस्मादोषधयः सर्वास्तस्मै सर्वात्मने नमः ॥ ४६॥  
  
यस्माच्च देवाः संभूताः साध्याः पक्षिण एव च ।  
पशवश्च मनुष्याश्च तस्मै सर्वात्मने नमः ॥ ४७॥  
  
प्राणापानौ व्रीहियवौ तपः श्रद्धा ऋतं तथा ।  
ब्रह्मचर्यं विधिश्चैव यस्मात्तस्मै नमो नमः ॥ ४८॥  
  
सप्त प्राणार्चिषो यस्मात्समिधः सप्त एव च ।  
होमाः सप्त तथा लोकास्तस्मै सर्वात्मने नमः ॥ ४९॥  
  
यस्मात्समुद्रा गिरयः सिन्धवः प्रचरन्ति च ।  
यस्मादोषधयः सर्वा रसास्तस्मै नमो नमः ॥ ५०॥  
  
यस्माद्यज्ञः समुद्भूतो दीक्षायूपश्च दक्षिणाः ।  
ऋचो यजूंषि सामानि तस्मै सर्वात्मने नमः ॥ ५१॥  
  
नमः पुरस्तात्पृष्ठे च नमस्ते पार्श्वयोर्द्वयोः ।  
अध ऊर्ध्वं चतुर्दिक्षु मातर्भूयो नमो नमः ॥ ५२॥  
  
उपसंहर देवेशि रूपमेतदलौकिकम् ।  
तदेव दर्शयास्माकं रूपं सुन्दरसुन्दरम् ॥ ५३॥  
  
व्यास उवाच  -  
इति भीतान्सुरान्दृष्ट्वा जगदम्बा कृपार्णवा ।  
संहृत्य रूपं घोरं तद्दर्शयामास सुन्दरम् ॥ ५४॥  
  
पाशाङ्कुशवराभीतिधरं सर्वाङ्गकोमलम् ।  
करुणापूर्णनयनं मन्दस्मितमुखाम्बुजम् ॥ ५५॥  
  
दृष्ट्वा तत्सुन्दरं रूपं तदा भीतिविवर्जिताः ।  
शान्तिचित्ता प्रणेमुस्ते हर्षगद्गदनिःस्वनाः ॥ ५६॥  
  
॥ इति श्रीदेवीभागवते देवीगीतायां द्वितीयोऽध्यायः ॥  
  
॥ अथ तृतीयोऽध्यायः ॥  
श्रीदेव्युवाच -  
क्व यूयं मन्दभाग्या वै क्वेदं रूपं महाद्भुतम् ।  
तथापि भक्तवात्सल्यादीदृशं दर्शितं मया ॥ १॥  
  
न वेदाध्ययनैर्योगैर्न दानैस्तपसेज्यया ।  
रूपं द्रष्टुमिदं शक्यं केवलं मत्कृपां विना ॥ २॥  
  
प्रकृतं शृणु राजेन्द्र परमात्मात्र जीवताम् ।  
उपाधियोगात्सम्प्राप्तः कर्तृत्वादिकमप्युत ॥ ३॥  
  
क्रियाः करोति विविधा धर्माधर्मैकहेतवः ।  
नानायोनीस्ततः प्राप्य सुखदुःखैश्च युज्यते ॥ ४॥  
  
पुनस्तत्संस्कृतिवशान्नानाकर्मरतः सदा ।  
नानादेहान्समाप्नोति सुखदुःखैश्च युज्यते ॥ ५॥  
  
घटीयन्त्रवदेतस्य न विरामः कदापि हि ।  
अज्ञानमेव मूलं स्यात्ततः कामः क्रियास्ततः ॥ ६॥  
  
तस्मादज्ञाननाशाय यतेत नियतं नरः ।  
एतद्धि जन्मसाफल्यं यदज्ञानस्य नाशनम् ॥ ७॥  
  
पुरुषार्थसमाप्तिश्च जीवन्मुक्तिदशाऽपि च ।  
अज्ञाननाशने शक्ता विद्यैव तु पटीयसी ॥ ८॥  
  
न कर्म तज्जं नोपास्तिर्विरोधाभावतो गिरे ।  
प्रत्युताशाऽज्ञाननाशे कर्मणा नैव भाव्यताम् ॥ ९॥  
  
अनर्थदानि कर्माणि पुनः पुनरुशन्ति हि ।  
ततो रागस्ततो दोषस्ततोऽनर्थो महान्भवेत् ॥ १०॥  
  
तस्मात्सर्वप्रयत्नेन ज्ञानं सम्पादयेन्नरः ।  
कुर्वन्नेवेह कर्माणीत्यतः कर्माप्यवश्यकम् ॥ ११॥  
  
ज्ञानादेव हि कैवल्यमतः स्यात्तत्समुच्चयः ।  
सहायतां व्रजेत्कर्म ज्ञानस्य हितकारि च ॥ १२॥  
  
इति केचिद्वदन्त्यत्र तद्विरोधान्न संभवेत् ।  
ज्ञानाधृद्ग्रन्थिभेदः स्याधृद्ग्रन्थौ कर्मसंभवः ॥ १३॥  
  
यौगपद्यं न संभाव्यं विरोधात्तु ततस्तयोः ।  
तमःप्रकाशयोर्यद्वद्यौगपद्यं न संभवि ॥ १४॥  
  
तस्मात्सर्वाणि कर्माणि वैदिकानि महामते ।  
चित्तशुद्ध्यन्तमेव स्युस्तानि कुर्यात्प्रयत्नतः ॥ १५॥  
  
शमो दमस्तितिक्षा च वैराग्यं सत्त्वसंभवः ।  
तावत्पर्यन्तमेव स्युः कर्माणि न ततः परम् ॥ १६॥  
  
तदन्ते चैव संन्यस्य सश्रयेद्गुरुमात्मवान् ।  
श्रोत्रियं ब्रह्मनिष्ठं च भक्त्या निर्व्याजया पुनः ॥ १७॥  
  
वेदान्तश्रवणं कुर्यान्नित्यमेवमतन्द्रितः ।  
तत्त्वमस्यादिवाक्यस्य नित्यमर्थं विचारयेत् ॥ १८॥  
  
तत्त्वमस्यादिवाक्यं तु जीवब्रह्मैक्यबोधकम् ।  
ऐक्ये ज्ञाते निर्भयस्तु मद्रूपो हि प्रजायते ॥ १९॥  
  
पदार्थावगतिः पूर्वं वाक्यार्थावगतिस्ततः ।  
तत्पदस्य च वाच्यार्थो गिरेऽहं परिकीर्तितः ॥ २०॥  
  
त्वंपदस्य च वाच्यार्थो जीव एव न संशयः ।  
उभयोरैक्यमसिना पदेन प्रोच्यते बुधैः ॥ २१॥  
  
वाच्यार्थयोर्विरुद्धत्वादैक्यं नैव घटेत ह ।  
लक्षणाऽतः प्रकर्तव्या तत्त्वमोः श्रुतिसंस्थयोः ॥ २२॥  
  
चिन्मात्रं तु तयोर्लक्ष्यं तयोरैक्यस्य संभवः ।  
तयोरैक्यं तथा ज्ञात्वा स्वाभेदेनाद्वयो भवेत् ॥ २३॥  
  
देवदत्तः स एवायमितिवल्लक्षणा स्मृता ।  
स्थूलादिदेहरहितो ब्रह्मसम्पद्यते नरः ॥ २४ ॥  
  
पञ्चीकृतमहाभूतसंभूतः स्थूलदेहकः ।  
भोगालयो जराव्याधिसंयुतः सर्वकर्मणाम् ॥ २५॥  
  
मिथ्याभूतोऽयमाभाति स्फुटं मायामयत्वतः ।  
सोऽयं स्थूल उपाधिः स्यादात्मनो मे नगेश्वर ॥ २६॥  
  
ज्ञानकर्मेन्द्रिययुतं प्राणपञ्चकसंयुतम् ।  
मनोबुद्धियुतं चैतत्सूक्ष्मं तत्कवयो विदुः ॥ २७॥  
  
अपञ्चीकृतभूतोत्थं सूक्ष्मदेहोऽयमात्मनः ।  
द्वितीयोऽयमुपाधिः स्यात्सुखादेरवबोधकः ॥ २८॥  
  
अनाद्यनिर्वाच्यमिदमज्ञानं तु तृतीयकः ।  
देहोऽयमात्मनो भाति कारणात्मा नगेश्वर ॥ २९॥  
  
उपाधिविलये जाते केवलात्माऽवशिष्यते ।  
देहत्रये पञ्चकोशा अन्तस्थाः सन्ति सर्वदा ॥ ३०॥  
  
पञ्चकोशपरित्यागे ब्रह्मपुच्छं हि लभ्यते ।  
नेति नेतीत्यादिवाक्यैर्मम रूपं यदुच्यते ॥ ३१॥  
  
न जायते म्रियते वा कदाचि-  
     न्नायं भूत्वा न बभूव कश्चित् ।  
अजो नित्यः शाश्वतोऽयं पुराणो  
     न हन्यते हन्यमाने शरीरे ॥ ३२॥  
  
हन्ता चेन्मन्यते हन्तुं हतश्चेन्मन्यते हतम् ।  
उभौ तौ न विजानीतो नायं हन्ति न हन्यते ॥ ३३॥  
  
अणोरणीयान्महतो महीया-  
     नात्माऽस्य जन्तोर्निहितो गुहायाम् ।  
तमक्रतुः पश्यति वीतशोको  
     धातुप्रसादान्महिमानमस्य ॥ ३४॥  
  
आत्मानं रथिनं विद्धि शरीरं रथमेव तु ।  
बुद्धिं तु सारथिं विद्धि मनः प्रग्रहमेव च ॥ ३५॥  
  
इन्द्रियाणि हयानाहुर्विषयांस्तेषु गोचरान् ।  
आत्मेन्द्रियमनोयुक्तं भोक्तेत्याहुर्मनीषिणः ॥ ३६॥  
  
यस्त्वविद्वान्भवति चामनस्कः सदाऽशुचिः ।  
स तु तत्पदमवाप्नोति संसारं चाधिगच्छति ॥ ३७॥  
  
यस्तु विज्ञानवान्भवति  समनस्कः सदा शुचिः ।  
स तु तत्पदमाप्नोति यस्माद्भूयो न जायते ॥ ३८॥  
  
विज्ञानसारथिर्यस्तु मनः प्रग्रहवान्नरः ।  
सोऽध्वनः पारमाप्नोति मदीयं यत्परं पदम् ॥ ३९॥  
  
इत्थं श्रुत्या च मत्या च निश्चित्यात्मानमात्मना ।  
भावयेन्मामात्मरूपां निदिध्यासनतोऽपि च ॥ ४०॥  
  
योगवृत्तेः पुरा स्वामिन्भावयेदक्षरत्रयम् ।  
देवीप्रणवसंज्ञस्य ध्यानार्थं मन्त्रवाच्ययोः ॥ ४१॥  
  
हकारः स्थूलदेहः स्याद्रकारः सूक्ष्मदेहकः ।  
ईकारः काराणात्माऽसौ ह्रीङ्कारोऽहं तुरीयकम् ॥ ४२॥  
  
एवं समष्टिदेहेऽपि ज्ञात्वा बीजत्रयं क्रमात् ।  
समष्टिव्यष्ट्योरेकत्वं भावयेन्मतिमान्नरः ॥ ४३॥  
  
समाधिकालात्पूर्वं तु भावयित्वैवमादृतः ।  
ततो ध्यायेन्निलीनाक्षो देवीं मां जगदीश्वरीम् ॥ ४४॥  
  
प्राणापानौ समौ कृत्वा नासाभ्यन्तरचारिणौ ।  
निवृत्तविषयाकाङ्क्षो वीतदोषो विमत्सरः ॥ ४५॥  
  
भक्त्या निर्व्याजया युक्तो गुहायां निःस्वने स्थले ।  
हकारं विश्वमात्मानं रकारे प्रविलापयेत् ॥ ४६॥  
  
रकारं तैजसं देवमीकारे प्रविलापयेत् ।  
ईकारं प्राज्ञयात्मानं ह्रीङ्कारे प्रविलापयेत् ॥ ४७॥  
  
वाच्यवाचकताहीनं द्वैतभावविवर्जितम् ।  
अखण्डं सच्चिदानन्दं भावयेत्तच्छिखान्तरे ॥ ४८॥  
  
इति ध्यानेन मां राजन्साक्षात्कृत्य नरोत्तमः ।  
मद्रूप एव भवति द्वयोरप्येकता यतः ॥ ४९॥  
  
योगयुक्त्याऽनया द्रष्टा मामात्मानं परात्परम् ।  
अज्ञानस्य सकार्यस्य तत्क्षणे नाशको भवेत् ॥ ५०॥  
  
   ॥ इति श्रीदेवीभागवते देवीगीतायां तृतीयोऽध्यायः ॥  
  
॥ अथ चतुर्तोऽध्यायः ॥  
हिमालय उवाच -  
योगं वद महेशानि साङ्ग संवित्प्रदायकम् ।  
कृतेन येन योग्योऽहं भवेयं तत्त्वदर्शने ॥ १॥  
  
श्रीदेव्युवाच -  
न योगो नभसः पृष्ठे न भूमौ न रसातले ।  
ऐक्यं जीवात्मनोराहुर्योगं योगविशारदाः ॥ २॥  
  
तत्प्रत्यूहाः षडाख्याता योगविघ्नकरानघ ।  
कामक्रोधौ लोभमोहौ मदमात्सर्यसंज्ञकौ ॥ ३॥  
  
योगाङ्गैरेव भित्त्वा तान्योगिनो योगमाप्नुयुः ।  
यमं नियममासनप्राणायामौ ततःपरम् ॥ ४॥  
  
प्रत्याहारं धारणाख्यं ध्यानं सार्धं समाधिना ।  
अष्टाङ्गान्याहुरेतानि योगिनां योगसाधने ॥ ५॥  
  
अहिंसा सत्यमस्तेयं ब्रह्मचर्यं दयाऽऽर्जवम् ।  
क्षमा धृतिर्मिताहारः शौचं चेति यमा दश ॥ ६॥  
  
तपः सन्तोष आस्तिक्यं दानं देवस्य पूजनम् ।  
सिद्धान्तश्रवणं चैव ह्रीर्मतिश्च जपो हुतम् ॥ ७॥  
  
दशैते नियमाः प्रोक्ता मया पर्वतनायक ।  
पद्मासनं स्वस्तिकं च भद्रं वज्रासनं तथा ॥ ८॥  
  
वीरासनमिति प्रोक्तं क्रमादासनपञ्चकम् ।  
ऊर्वोरुपरि विन्यस्य सम्यक्पादतले शुभे ॥ ९॥  
  
अङ्गिष्ठौ च निबध्नीयाद्धस्ताभ्यां व्युत्क्रमात्ततः ।  
पद्मासनमिति प्रोक्तं योगिनां हृदयंगमम् ॥ १०॥  
  
जानूर्वोरन्तरे सम्यक्कृत्वा पादतले शुभे ।  
ऋजुकायो विशेद्योगी स्वस्तिकं तत्प्रचक्षते ॥ ११॥  
  
सीवन्याः पार्श्वयोर्न्यस्य गुल्फयुग्मं सुनिश्चितम् ।  
वृषणाधः पादपार्ष्णी पाणिभ्यां परिबन्धयेत् ॥ १२॥  
  
भद्रासनमिति प्रोक्तं योगिभिः परिपूजितम् ।  
ऊर्वोः पादौ क्रमान्न्यस्य जान्वोःप्रत्यङ्मुखाङ्गुली ॥ १३॥  
  
करौ विदध्यादाख्यातं वज्रासनमनुत्तमम् ।  
एकं पादमधः कृत्वा विन्यस्योरुं तथोत्तरे ॥ १४॥  
  
ऋजुकायो विशेद्योगी वीरासनमितीरितम् ।  
ईडयाकर्षयेद्वायुं बाह्यं षोडशमात्रया  
धारयेत्पूरितं योगी चतुःषष्ट्या तु मात्रया ॥ १५॥  
  
सुषुम्नामध्यगं सम्य द्वात्रिंशन्मात्रया शनैः ॥ १६॥  
  
नाड्या पिङ्गलया चैव रेचयेद्योगवित्तमः ।  
प्राणायाममिमं प्राहुर्योगशास्त्रविशारदाः ॥ १७॥  
  
भूयो भूयः क्रमात्तस्य बाह्यमेवं समाचरेत् ।  
मात्रावृद्धिः क्रमेणैव सम्यग्द्वादश षोडश ॥ १८॥  
  
जपध्यानादिभिः सार्थं सगर्भं तं विदुर्बुधाः ।  
तदपेतं विगर्भं च प्राणायामं परे विदुः ॥ १९॥  
  
क्रमादभ्यस्यतः पुंसो देहे स्वेदोद्गमोऽधमः ।  
मध्यमः कंपसंयुक्तो भूमित्यागः परो मतः ॥ २०॥  
  
उत्तमस्य गुणावाप्तिर्यावच्छीलनमिष्यते ।  
इन्द्रियाणां विचरतां विषयेषु निरर्गलम् ॥ २१॥  
  
बलादाहरणं तेभ्यः प्रत्याहारोऽभिधीयते ।  
अङ्गुष्ठगुल्फजानूरुमूलाधारलिङ्गनाभिषु ॥ २२॥  
  
हृद्ग्रीवाकण्ठदेशेषु लंबिकायां ततो नसि ।  
भ्रूमध्ये मस्तके मूर्ध्नि द्वादशान्ते यथाविधि ॥ २३॥  
  
धारणं प्राणमरुतो धारणेति निगद्यते ।  
समाहितेन मनसा चैतन्यान्तरवर्तिना ॥ २४॥  
  
आत्मन्यभीष्टदेवानां ध्यानं ध्यानमिहोच्यते ।  
समत्वभावना नित्यं जीवात्मपरमात्मनोः ॥ २५॥  
  
समाधिर्माहुर्मुनयः प्रोक्तमष्टाङ्गलक्षणम् ।  
इदानीं कथये तेऽहं मन्त्रयोगमनुत्तमम् ॥ २६॥  
  
विश्वं शरीरमित्युक्तं पञ्चभूतात्मकं नग ।  
चन्द्रसूर्याग्नितेजोभिर्जीवब्रह्मैक्यरूपकम् ॥ २७॥  
  
तिस्रः कोट्यस्तदर्धेन शरीरे नाडयो मताः ।  
तासु मुख्या दश प्रोक्तास्ताभ्यस्तिस्रो व्यवस्थिताः ॥ २८॥  
  
प्रधाना मेरुदण्डेऽत्र चन्द्रसूर्याग्निरूपिणी ।  
इडा वामे स्थिता नाडी शुभ्रा तु चन्द्ररूपिणी ॥ २९॥  
  
शक्तिरूपा तु सा नाडी साक्षादमृतविग्रहा ।  
दक्षिणे या पिङ्गलाख्या पुंरूपा सूर्यविग्रहा ॥ ३०॥  
  
सर्वतेजोमयी सा तु सुषुम्ना वह्निरूपिणी ।  
तस्या मध्ये विचित्राख्ये इच्छाज्ञानक्रियात्मकम् ॥ ३१॥  
  
मध्ये स्वयंभूलिङ्गं तु कोटिसूर्यसमप्रभम् ।  
तदूर्ध्वं मायाबीजं तु हरात्माबिन्दुनादकम् ॥ ३२॥  
  
तदूर्ध्वं तु शिखाकारा कुण्डली रक्तविग्रहा ।  
देव्यात्मिका तु सा प्रोक्ता मदभिन्ना नगाधिप ॥ ३३॥  
  
तद्बाह्ये हेमरूपाभं वादिसान्तचतुर्दलम् ।  
द्रुतहेमसमप्रख्यं पद्मं तत्र विचिन्तयेत् ॥ ३४॥  
  
तदूर्ध्वं त्वनलप्रख्यं षड्दलं हीरकप्रभम् ।  
वादिलान्तषड्वर्णेन स्वाधिष्ठानमनुत्तमम् ॥ ३५॥  
  
मूलाधार षट्कोणं मूलाधारं ततो विदुः ।  
स्वशब्देन परं लिङ्गं स्वाधिष्ठानं ततो विदुः ॥ ३६॥  
  
तदूर्ध्वं नाभिदेशे तु मणिपूरं महाप्रभम् ।  
मेघाभं विद्युदाभं च बहुतेजोमयं ततः ॥ ३७॥  
  
मणिवद्भिन्नं तत्पद्मं मणिपद्मं तथोच्यते ।  
दशभिश्च दलैर्युक्तं डादिफान्ताक्षरान्वितम् ॥ ३८॥  
  
विष्णुनाऽधिष्ठितं पत्रं विष्ण्वालोकनकारणम् ।  
तदूर्ध्वेऽनाहतं पद्ममुद्यदादित्यसन्निभम् ॥ ३९॥  
  
कादिठान्तदलैरर्कपत्रैश्च समधिष्ठितम् ।  
तन्मध्ये बाणलिङ्गं तु सूर्यायुतसमप्रभम् ॥ ४०॥  
  
शब्दब्रह्ममयं शब्दानाहतं तत्र दृश्यते ।  
अनाहताख्यं तत्पद्मं मुनिभिः परिकीर्तितम् ॥ ४१॥  
  
आनन्दसदनं तत्तु पुरुषाधिष्ठितं परम् ।  
तदूर्ध्वं तु विशुद्धाख्यं दलषोडशपङ्कजम् ॥ ४२॥  
  
स्वरैः षोडशभिर्युक्तं धूम्रवर्णं महाप्रभम् ।  
विशुद्धं तनुते यस्माज्जीवस्य हंसलोकनात् ॥ ४३॥  
  
विशुद्धं पद्ममाख्यातमाकाशाख्यं महाद्भुतम् ।  
आज्ञाचक्रं तदूर्ध्वे तु आत्मनाऽधिष्ठितं परम् ॥ ४४॥  
  
आज्ञासङ्क्रमणं तत्र तेनाज्ञेति प्रकीर्तितम् ।  
द्विदलं हक्षसंयुक्तं पद्मं तत्सुमनोहरम् ॥ ४५॥  
  
कैलासाख्यं तदूर्ध्वं तु रोधिनी तु तदूर्ध्वतः ।  
एवं त्वाधारचक्राणि प्रोक्तानि तव सुव्रत ॥ ४६॥  
  
सहस्रारयुतं बिन्दुस्थानं तदूर्ध्वमीरितम् ।  
इत्येतत्कथितं सर्वं योगमार्गमनुत्तमम् ॥ ४७॥  
  
आदौ पूरकयोगेनाप्याधारे योजयेन्मनः ।  
गुदमेढ्रान्तरे शक्तिस्तामाकुञ्च्य प्रबोधयेत् ॥ ४८॥  
  
लिङ्गभेदक्रमेणैव बिन्दुचक्रं च प्रापयेत् ।  
शंभुना तां पराशक्तिमेकीभूतां विचिन्तयेत् ॥ ४९॥  
  
तत्रोत्थितामृतं यत्तु द्रुतलाक्षारसोपमम् ।  
पाययित्वा तु तां शक्तिं मायख्यां योगसिद्धिदाम् ॥ ५०॥  
  
षट्चक्रदेवतास्तत्र सन्तर्प्यामृतधारया ।  
आनयेत्तेन मार्गेण मूलाधारं ततः सुधीः ॥ ५१॥  
  
एवमभ्यस्यमानस्याप्यहन्यहनि निश्चितम् ।  
पूर्वोक्तदूषिता मन्त्राः सर्वे सिध्यन्ति नान्यथा ॥ ५२॥  
  
जरामरणदुःखाद्यैर्मुच्यते भवबन्धनात् ।  
ये गुणाः सन्ति देव्या मे जगन्मातुर्यथा तथा ॥ ५३॥  
  
ते गुणाः साधकवरे भवन्त्येव चान्यथा ।  
इत्येवं कथितं तात वायुधारणमुत्तमम् ॥ ५४॥  
  
इदानीं धारणाख्यं तु शृणुष्वावहितो मम ।  
दिक्कालाद्यनवच्छिन्नदेव्यां चेतो विधाय च ॥ ५५॥  
  
तन्मयो भवति क्षिप्रं जीवब्रह्मैक्ययोजनात् ।  
अथवा समलं चेतो यदि क्षिप्रं न सिध्यति ॥ ५६॥  
  
तदावयवयोगेन योगी योगान्समभ्यसेत् ।  
मदीयहस्तपादादावङ्गे तु मधुरे नग ॥ ५७॥  
  
चित्तं संस्थापयेन्मन्त्री स्थानस्थानजयात्पुनः ।  
विशुद्धचित्तः सर्वस्मिन्रूपे संस्थापयेन्मनः ॥ ५८॥  
  
यावन्मनोलयं याति देव्यां संविदि पर्वत ।  
तावदिष्टमिदं मन्त्री जपहोमैः समभ्यसेत् ॥ ५९॥  
  
मन्त्राभ्यासेन योगेन ज्ञेयज्ञानाय कल्पते ।  
न योगेन विना मन्त्रो न मन्त्रेण विना हि सः ॥ ६०॥  
  
द्वयोरभ्यासयोगो हि ब्रह्मसंसिद्धिकारणम् ।  
तमःपरिवृते गेहे घटो दीपेन दृश्यते ॥ ६१॥  
  
एवं मायावृतो ह्यात्मा मनुना गोचरीकृतः ।  
इति योगविधिः कृत्स्नः साङ्गः प्रोक्तो मयाऽधुना ॥ ६२॥  
  
   ॥ इति श्रीदेवीभागवते देवीगीतायां चतुर्थोऽध्यायः ॥  
  
॥ अथ पञ्चमोऽध्यायः ॥  
श्रीदेव्युवाच -  
इत्यादि योगयुक्तात्मा ध्यायेन्मां ब्रह्मरूपिणीम् ।  
भक्त्या निर्व्याजया राजन्नासने समुपस्थितः ॥ १॥  
  
आविः सन्निहितं गुहाचरं नाम महत्परम् ।  
अत्रैतत्सर्वमर्पितमेजत्प्राणनिमिषच्च यत् ॥ २॥  
  
एतज्जानथ सदसद्वरेण्यं  
       विज्ञानाद्यद्वरिष्ठं प्रजानाम् ।  
यदर्चिमद्यदणुभ्योऽणु च  
       यस्मिंल्लोका निहिता लोकिनश्च ॥ ३॥  
  
तदेतदक्षरं ब्रह्म स प्राणस्तदु वाङ् मनः ।  
तदेतत्सत्यममृतं तद्वेद्धव्यं सौम्य विद्धि ॥ ४॥  
  
धनुर्गॄत्वौपनिषदं महास्त्रं  
       शरं ह्युपासानिशितं सन्धयीत ।  
आयम्य तद्भावगतेन चेतसा  
       लक्ष्यं तदेवाक्षरं सौम्य विद्धि ॥ ५॥  
  
प्रणवो धनुः शरो ह्यात्मा ब्रह्मतल्लक्ष्यमुच्यते ।  
अप्रमत्तेन वेद्धव्यं शरवत्तन्मयो भवेत् ॥ ६॥  
  
यस्मिन्द्यौश्च पृथिवी चान्तरिक्ष-  
       मोतं मनः सह प्राणैश्च सर्वैः ।  
तमेवैकं जानथात्मानमन्या  
       वाचो विमुञ्चथा अमृतस्यैष सेतुः ॥ ७॥  
  
अरा इव रथनाभौ संहता यत्र नाड्यः ।  
स एषोन्तश्चरते बहुधा जायमानः ॥ ८॥  
  
ओमित्येवं ध्यायथात्मानं स्वस्ति वः पाराय तमसः परस्तात् ।  
दिव्ये ब्रह्मपुरे व्योम्नि आत्मा सम्प्रतिष्ठितः ॥ ९॥  
  
मनोमयः प्राणशरीरनेता  
       प्रतिष्ठितोऽन्ने हृदयं संनिधाय ।  
तद्विज्ञानेन परिपश्यन्ति धीरा  
       आनन्दरूपममृतं यद्विभाति ॥ १०॥  
  
भिद्यते हृदयग्रन्थिश्च्छिद्यन्ते सर्वसंशयाः ।  
क्षीयन्ते चास्य कर्माणि तस्मिन्दृष्टे परावरे ॥ ११॥  
  
हिरण्मये परे कोशे विरजं ब्रह्म निष्कलम् ।  
तच्छुभ्रं ज्योतिषां ज्योतिस्तद्यदात्मविदो विदुः ॥ १२॥  
  
न तत्र सूर्यो भाति न चन्द्रतारकं  
       नेमा विद्युतो भान्ति कुतोऽयमग्निः ।  
तमेव भान्तमनुभाति सर्वं  
       तस्य भासा सर्वमिदं विभाति ॥ १३॥  
  
ब्रह्मैवेदममृतं पुरस्ताद्  
       ब्रह्म पश्चाद् ब्रह्म दक्षिणश्चोत्तरेण ।  
अधश्चोर्ध्वं प्रसृतं ब्रह्म  
       एवेदं विश्वं वरिष्ठम् ॥ १४॥  
  
एतादृगनुभवो यस्य स कृतार्थो नरोत्तमः ।  
ब्रह्मभूतः प्रसन्नात्मा न शोचति न काङ्क्षति ॥ १५॥  
  
द्वितीयाद्वै भयं रजंस्तदभावाद्बिभेति न ।  
न तद्वियोगो मेऽप्यस्ति मद्वियोगोऽपि तस्य न ॥ १६॥  
  
अहमेव स सोऽहं वै निश्चितं विद्धि पर्वत ।  
मद्दर्शनं तु तत्र स्याद्यत्र ज्ञानी स्थितो मम ॥ १७॥  
  
नाहं तीर्थे न कैलासे वैकुण्ठे वा न कर्हिचित् ।  
वसामि किन्तु मज्ज्ञानिहृदयांभोजमध्यमे ॥ १८॥  
  
मत्पूजाकोटिफलदं सकृन्मज्ज्ञानिनोऽर्चनम् ।  
कुलं पवित्रं तस्यास्ति जननी कृतकृत्यका ॥ १९॥  
  
विश्वंभरा पुण्यवती चिल्लयो यस्य चेतसः ।  
ब्रह्मज्ञानं तु यत्पृष्टं त्वया पर्वतसत्तम ॥ २०॥  
  
कथितं तन्मया सर्वं नातो वक्तव्यमस्ति हि ।  
इदं ज्येष्ठाय पुत्राय भक्तियुक्ताय शीलिने ॥ २१॥  
  
शिष्याय च यथोक्ताय वक्तव्यं नान्यथा क्वचित् ।  
यस्य देवे परा भक्तिर्यथा देवे तथा गुरौ ॥ २२॥  
  
तस्यैते कथिता ह्यर्थाः प्रकाशन्ते महात्मनः ।  
येनोपदिष्टा विद्येयं स एव परमेश्वरः ॥ २३॥  
  
यस्यायं सुकृतं कर्तुमसमर्थस्ततो ऋणी ।  
पित्रोरप्यधिकः प्रोक्तो ब्रह्मजन्मप्रदायकः ॥ २४॥  
  
पितृजातं जन्म नष्टं नेत्थं जातं कदाचन ।  
तस्मै न द्रुह्येदित्यादि निगमोऽप्यवदन्नग ॥ २५॥  
  
तस्माच्छास्त्रस्य सिद्धान्तो ब्रह्मदाता गुरुः परः ।  
शिवे रुष्टे गुरुस्त्राता गुरौ रुष्टे न शङ्करः ॥ २६॥  
  
तस्मात्सर्वप्रयत्नेन श्रीगुरुं तोषयेन्नग ।  
कायेन मनसा वाचा सर्वदा तत्परो भवेत् ॥ २७॥  
  
अन्यथा तु कृतघ्नः स्यात्कृतघ्ने नास्ति निष्कृतिः ।  
इन्द्रेणाथर्वणायोक्ता शिरश्छेदप्रतिज्ञया ॥ २८॥  
  
अश्विभ्यां कथने तस्य शिरश्छिन्नं च वज्रिणा ।  
अश्वीयं तच्छिरो नष्टं दृष्ट्वा वैद्यो सुरोत्तमौ ॥ २९॥  
  
पुनः संयोजितं स्वीयं ताभ्यां मुनिशिरस्तदा ।  
इति सङ्कटसम्पाद्या ब्रह्मविद्या नगाधिप ।  
लब्धा येन स धन्यः स्यात्कृतकृत्यश्च भूधर ॥ ३०॥  
  
   ॥ इति श्रीदेवीभागवते देवीगीतायां पञ्चमोऽध्यायः ॥  
  
॥ अथ षष्ठोऽध्यायः ॥  
हिमालय उवाच -  
स्वीयां भक्तिं वदस्वाम्ब येन ज्ञातं सुखेन हि ।  
जायते मनुजस्यास्य मध्यमस्यविरागिणः ॥ १॥  
  
देव्युवाच -  
मार्गास्त्रयो मे विख्याता मोक्षप्राप्तौ नगाधिप ।  
कर्मयोगो ज्ञानयोगो भक्तियोगश्च सत्तम ॥ २॥  
  
त्रयाणामप्ययं योग्यः कर्तुं शक्योऽस्ति सर्वथा ।  
सुलभत्वान्मानसत्वात्कायचित्ताद्यपीडनात् ॥ ३॥  
  
गुणभेदान्मनुष्याणां सा भक्तिस्त्रिविधा मता ।  
परपीडां समुद्दिश्य दंभं कृत्वा पुरःसरम् ॥ ३॥  
  
मात्सर्यक्रोधयुक्तो यस्तस्य भक्तिस्तु तामसी ।  
परपीडादिरहितः स्वकल्याणार्थमेव च ॥ ५॥  
  
नित्यं सकामो हृदये यशोर्थी भोगलोलुपः ।  
तत्तत्फलसमावाप्त्यै मामुपास्तेऽतिभक्तितः ॥ ६॥  
  
भेदबुद्ध्या तु मां स्वस्मादन्यां जानाति पामरः ।  
तस्य भक्तिः समाख्याता नगाधिप तु राजसी ॥ ७॥  
  
परमेशार्पणं कर्म पापसङ्क्षालनाय च ।  
वेदोक्तत्वादवश्यं तत्कर्तव्यं तु मयानिशम् ॥ ८॥  
  
इति निश्चितबुद्धिस्तु भेदबुद्धिमुपाश्रितः ।  
करोति प्रीयते कर्म भक्तिः सा नग सात्त्विकी ॥ ९॥  
  
परभक्तेः प्रापिकेयं भेदबुद्ध्यवलम्बनात् ।  
पूर्वप्रोक्तेत्युभे भक्ती न परप्रापिके मते ॥ १०॥  
  
अधुना परभक्तिं तु प्रोच्यमानां निबोध मे ।  
मद्गुणश्रवणं नित्यं मम नामानुकीर्तनम् ॥ ११॥  
  
कल्याणगुणरत्नानामाकरायां मयि स्थिरम् ।  
चेतसो वर्तनं चैव तैलधारासमं सदा ॥ १२॥  
  
हेतुस्तु तत्र को वापि न कदाचिद्भवेदपि ।  
सामीप्यसार्ष्टिसायुज्यसलोक्यानां न चएषणा ॥ १३॥  
  
मत्सेवातोऽधिकं किञ्चिन्नैव जानाति कर्हिचित् ।  
सेव्यसेवकताभावातत्र मोक्षं न वाञ्छति ॥ १४॥  
  
परानुरक्त्या मामेव चिन्तयेद्यो ह्यतन्द्रितः ।  
स्वाभेदेनैव मां नित्यं जानाति न विभेदतः ॥ १५॥  
  
मद्रूपत्वेन जीवानां चिन्तनं कुरुते तु यः ।  
यथा स्वस्यात्मनि प्रीतिस्तथैव च परात्मनि ॥ १६॥  
  
चैतन्यस्य समानत्वान्न भेदं कुरुते तु यः ।  
सर्वत्र वर्तमानां मां सर्वरूपां च सर्वदा ॥ १७॥  
  
नमते यजते चैवाप्याचाण्डालान्तमीश्वरम् ।  
न कुत्रापि द्रोहबुद्धिं कुरुते भेदवर्जनात् ॥ १८॥  
  
मत्स्थानदर्शने श्रद्धा मद्भक्तदर्शने तथा ।  
मच्छास्त्रश्रवणे श्रद्धा मन्त्रतन्त्रादिषु प्रभो ॥ १९॥  
  
मयि प्रेमाकुलमती रोमाञ्चिततनुः सदा ।  
प्रेमाश्रुजलपूर्णाक्षः कण्ठगद्गदनिस्वनः ॥ २०॥  
  
अनन्येनैव भावेन पूजयेद्यो नगाधिप ।  
मामीश्वरीं जगद्योनिं सर्वकारणकारणम् ॥ २१॥  
  
व्रतानि मम दिव्यानि नित्यनैमित्तिकान्यपि ।  
नित्यं यः कुरुते भक्त्या वित्तशाठ्यविवर्जितः ॥ २२॥  
  
मदुत्स्वदिदृक्षा च मदुत्स्वकृतिस्तथा ।  
जायते यस्य नियतं स्वभावादेव भूधर ॥ २३॥  
  
उच्चैर्गायंश्च नामानि ममैव खलु नृत्यति ।  
अहङ्कारादिरहितो देहतादात्म्यवर्जितः ॥ २४॥  
  
प्रारब्धेन यथा यच्च क्रियते तत्तथा भवेत् ।  
न मे चिन्तास्ति तत्रापि देहसंरक्षणादिषु ॥ २५॥  
  
इति भक्तिस्तु या प्रोक्ता परभक्तिस्तु सा स्मृता ।  
यस्यां देव्यतिरिक्तं तु न किञ्चिदपि भाव्यते ॥ २६॥  
  
इत्थं जाता परा भक्तिर्यस्य भूधर तत्त्वतः ।  
तदैव तस्य चिन्मात्रे मद्रूपे विलयो भवेत् ॥ २७॥  
  
भक्तेस्तु या परा काष्ठा सैव ज्ञानं प्रकीर्तितम् ।  
वैराग्यस्य च सीमा सा ज्ञाने तदुभयं यतः ॥ २८॥  
  
भक्तौ कृतायां यस्यापि प्रारब्धवशतो नग ।  
न जायते मम ज्ञानं मणिद्वीपं स गच्छति ॥ २९॥  
  
तत्र गत्वाऽखिलान्भोगाननिच्छन्नपि चर्च्छति ।  
तदन्ते मम चिद्रूपज्ञानं सम्यग्भवेन्नग ॥ ३०॥  
  
तेन युक्तः सदैव स्याज्ज्ञानान्मुक्तिर्न चान्यथा ।  
इहैव यस्य ज्ञानं स्याधृद्गतप्रत्यगात्मनः ॥ ३१॥  
  
मम संवित्परतनोस्तस्य प्राणा व्रजन्ति न ।  
ब्रह्मैव संस्तदाप्नोति ब्रह्मैव ब्रह्म वेद यः ॥ ३२॥  
  
कण्ठचामीकरसममज्ञानात्तु तिरोहितम् ।  
ज्ञानादज्ञाननाशेन लब्धमेव हि लभ्यते ॥ ३३॥  
  
विदिताविदितादन्यन्नगोत्तम वपुर्मम ।  
यथाऽऽदर्शे यथाऽऽत्मनि यथा जले तथा पितृलोके ॥ ३४॥  
  
छायातपौ तथा स्वच्छौ विविक्तौ तद्वदेव हि ।  
मम लोके भवेज्ज्ञानं द्वैतभानविवर्जितम् ॥ ३५॥  
  
यस्तु वैराग्यवानेव ज्ञानहीनो म्रियेत चेत् ।  
ब्रह्मलोके वसेन्नित्यं यावत्कल्पं ततःपरम् ॥ ३६॥  
  
शुचीनां श्रीमतां गेहे भवेत्तस्या जनिः पुनः ।  
करोति साधनं पश्चात्ततो ज्ञानं हि जायते ॥ ३७॥  
  
अनेकजन्मभी राजञ्ज्ञानं स्यान्नैकजन्मना ।  
ततः सर्वप्रयत्नेन ज्ञानार्थं यत्नमाश्रयेत् ॥ ३८॥  
  
नोचेन्महाविनाशः स्याज्जन्मेतद्दुर्लभं पुनः ।  
तत्रापि प्रथमे वर्णे वेदे प्राप्तिश्च दुर्लभा ॥ ३९॥  
  
शमादिषट्कसम्पत्तिर्योगसिद्धिस्तथैव च ।  
तथोत्तमगुरुप्राप्तिः सर्वमेवात्र दुर्लभम् ॥ ४०॥  
  
तथेन्द्रियाणां पटुता संस्कृतत्वं तनोस्तथा ।  
अनेकजन्मपुण्यैस्तु मोक्षेच्छा जायते ततः ॥ ४१॥  
  
साधने सफलेऽप्येवं जायमानेऽपि यो नरः ।  
ज्ञानार्थं नैव यतते तस्य जन्म निरर्थकम् ॥ ४२॥  
  
तस्माद्राजन्यथाशक्त्या ज्ञानार्थं यत्नमाश्रयेत् ।  
पदे पदेऽश्वमेधस्य फलमाप्नोति निश्चितम् ॥ ४३॥  
  
घृतमिव पयसि निगूढं भूते च वसति विज्ञानम् ।  
सततं मन्थयितव्यं मनसा मन्थानभूतेन ॥ ४४॥  
  
ज्ञानं लब्ध्वा कृतार्थः स्यादिति वेदान्तदिण्डिमः ।  
सर्वमुक्तं समासेन किं भूयः श्रोतुमिच्छसि ॥ ४५॥  
  
   ॥ इति श्रीदेवीभागवते देवीगीतायां षष्ठोऽध्यायः ॥  
  
॥ अथ सप्तमोऽध्यायः ॥  
हिमालय उवाच -  
कति स्थानानि देवेशि द्रष्टव्यानि महीतले ।  
मुख्यानि च पवित्राणि देवीप्रियतमानि च ॥ १॥  
  
व्रतान्यपि तथा यानि तुष्टिदान्युत्सवा अपि ।  
तत्सर्वं वद मे मातः कृतकृत्यो यतो नरः ॥ २॥  
  
श्रीदेव्युवाच -  
सर्वं दृश्यं मम स्थानं सर्वे काला व्रतात्मकाः ।  
उत्सवाः सर्वकालेषु यतोऽहं सर्वरूपिणी ॥ ३॥  
  
तथापि भक्तवात्सल्यात्किञ्चित्किञ्चिदथोच्यते ।  
शृणुष्वावहितो भूत्वा नगराज वचो मम ॥ ४॥  
  
कोलापुरं महास्थानं यत्र लक्ष्मीः सदा स्थिता ।  
मातुःपुरं द्वितीयं च रेणुकाधिष्ठितं परम् ॥ ५॥  
  
तुलजापुरं तृतीयं स्यात्सप्तशृङ्गं तथैव च ।  
हिङ्गुलायां महास्थानं ज्वालामुख्यास्तथैव च ॥ ६॥  
  
शाकंभर्याः परं स्थानं भ्रामर्याः स्थानमुत्तमम् ।  
श्रीरक्तदन्तिकास्थानं दुर्गास्थानं तथैव च ॥ ७॥  
  
विन्ध्याचलनिवासिन्याः स्थानं सर्वोत्तमोत्तमम् ।  
अन्नपूर्णामहास्थानं काञ्चीपुरमनुत्तमम् ॥ ८॥  
  
भीमादेव्याः परं स्थानं विमलास्थानमेव च ।  
श्रीचन्द्रलामहास्थानं कौशिकीस्थानमेव च ॥ ९॥  
  
नीलांबायाः परं स्थानं नीलपर्वतमस्तके ।  
जांबूनदेश्वरीस्थानं तथा श्रीनगरं शुभम् ॥ १०॥  
  
गुह्यकाल्या महास्थानं नेपाले यत्प्रतिष्ठितम् ।  
मीनाक्ष्याः परमं स्थानं यच्च प्रोक्तं चिदंबरे ॥ ११॥  
  
वेदारण्यं महास्थानं सुन्दर्या समधिष्ठितम् ।  
एकांबरं महास्थानं परशक्त्या प्रतिष्ठितम् ॥ १२॥  
  
महालसा परं स्थानं योगेश्वर्यास्तथैव च ।  
तथा नीलसरस्वत्याः स्थानं चीनेषु विश्रुतम् ॥ १३॥  
  
वैद्यनाथे तु बगलास्थानं सर्वोत्तमं मतम् ।  
श्रीमच्छ्रीभुवनेश्वर्या मणिद्वीपं मम स्मृतम् ॥ १४॥  
  
श्रीमत्त्रिपुरभैरव्याः कामाख्यायोनिमण्डलम् ।  
भूमण्डले क्षेत्ररत्नं महामायाधिवासितम् ॥ १५॥  
  
नातः परतरं स्थानं क्वचिदस्ति धरातले ।  
प्रतिमासं भवेद्देवी यत्र साक्षाद्रजस्वला ॥ १६॥  
  
तत्रत्या देवताः सर्वाः पर्वतात्मकतां गताः ।  
पर्वतेषु वसन्त्येव महत्यो देवता अपि ॥ १७॥  
  
तत्रत्या पृथिवी सर्वा देवीरूपा स्मृता बुधैः ।  
नातः परतरं स्थानं कामाख्यायोनिमण्डलात् ॥ १८॥  
  
गायत्र्याश्च परं स्थानं श्रीमत्पुष्करमीरितम् ।  
अमरेशे चण्डिका स्यात्प्रभासे पुष्करेक्षिणी ॥ १९॥  
  
नैमिषे तु महास्थाने देवी सा लिङ्गधारिणी ।  
पुरुहूता पुष्कराक्षे आषाढौ च रतिस्तथा ॥ २०॥  
  
चण्डमुण्डी महास्थाने दण्डिनी परमेश्वरी ।  
भारभूतौ भवेद्भूतिर्नाकुले नकुलेश्वरी ॥ २१॥  
  
चन्द्रिका तु हरिश्चन्द्रे श्रीगिरौ शाङ्करी स्मृता ।  
जप्येश्वरे त्रिशूला स्यात्सूक्ष्मा चाम्रातकेश्वरे ॥ २२॥  
  
शाङ्करी तु महाकाले शर्वाणी मध्यमाभिधे ।  
केदाराख्ये महाक्षेत्रे देवी सा मार्गदायिनी ॥ २३॥  
  
भैरवाख्ये भैरवी सा गयायां मङ्गला स्मृता ।  
स्थाणुप्रिया कुरुक्षेत्रे स्वायंभुव्यपि नाकुले ॥ २४॥  
  
कनखले भवेदुग्रा विश्वेशा विमलेश्वरे ।  
अट्टहासे महानन्दा महेन्द्रे तु महान्तका ॥ २५॥  
  
भीमे भीमेश्वरी प्रोक्ता रुद्राणी त्वर्धकोटिके ॥ २६॥  
  
अविमुक्ते विशालाक्षी महाभागा महालये ।  
गोकर्णे भद्रकर्णी स्याद्भद्रा स्याद्भद्रकर्णके ॥ २७॥  
  
उत्पलाक्षी सुवर्णाक्षे स्थाण्वीशा स्थाणुसंज्ञके ।  
कमलालये तु कमला प्रचण्डा छगलण्डके ॥ २८॥  
  
कुरण्डले त्रिसन्ध्या स्यान्माकोटे मुकुटेश्वरी ।  
मण्डलेशे शाण्डकी स्यात्काली कालञ्जरे पुनः ॥ २९॥  
  
शङ्कुकर्णे ध्वनिः प्रोक्ता स्थूला स्यात्स्थूलकेश्वरे ।  
ज्ञानिनां हृदयांभोजे हृल्लेखा परमेश्वरी ॥ ३०॥  
  
प्रोक्तानीमानि स्थानानि देव्याः प्रियतमानि च ।  
तत्तत्क्षेत्रस्य माहात्म्यं श्रुत्वा पूर्वं नगोत्तम ॥ ३१॥  
  
तदुक्तेन विधानेन पश्चाद्देवीं प्रपूजयेत् ।  
अथवा सर्वक्षेत्राणि काश्यां सन्ति नगोत्तम ॥ ३२॥  
  
तत्र नित्यं वसेन्नित्यं देवीभक्तिपरायणः ।  
तानि स्थानानि सम्पश्यञ्जपन्देवीं निरन्तरम् ॥ ३३॥  
  
ध्यायंस्तच्चरणांभोजं मुक्तो भवति बन्धनात् ।  
इअमानि देवीनामानि प्रातरुत्थाय यः पठेत् ॥ ३४॥  
  
भस्मीभवन्ति पापानि तत्क्षणान्नग सत्वरम् ।  
श्राद्धकाले पठेदेतान्यमलानि द्विजाग्रतः ॥ ३५॥  
  
मुक्तास्तत्पितरः सर्वे प्रयान्ति परमां गतिम् ।  
अधुना कथयिष्यामि व्रतानि तव सुव्रत ॥ ३६॥  
  
नारीभिश्च नरैश्चैव कर्तव्यानि प्रयत्नतः ।  
व्रतमनन्ततृतीयाख्यं रसकल्याणिनीव्रतम् ॥ ३७॥  
  
आर्द्रानन्दकरं नाम्ना तृतीयायां व्रतं च यत् ।  
शुक्रवारवतं चैव तथा कृष्णचतुर्दशी ॥ ३८॥  
  
भौमवारव्रतं चैव प्रदोषव्रतमेव च ।  
यत्र देवो महादेवो देवीं संस्थाप्य विष्टरे ॥ ३९॥  
  
नृत्यं करोति पुरतः सार्धं दवैर्निशामुखे ।  
तत्रोपोष्य रजन्यादौ प्रदोषे पूजयाच्छिवाम् ॥ ४०॥  
  
प्रतिपक्षं विशेषेण तद्देवीप्रीतिकारकम् ।  
सोमवारव्रतं चैव ममातिप्रियकृन्नग ॥ ४१॥  
  
तत्रापि देवीं सम्पूज्य रात्रौ भोजनमाचरेत् ।  
नवरात्रद्वयं चैव व्रतं प्रीतिकरं मम ॥ ४२॥  
  
एवमन्यान्यपि विभो नित्यनैमित्तिकानि च ।  
व्रतानि कुरुते यो वै मत्प्रीत्यर्थं विमत्सरः ॥ ४३॥  
  
प्राप्नोति मम सायुज्यं स मे भक्तः स मे प्रियः ।  
उत्सवानपि कुर्वीत दोलोत्सवमुखान्विभो ॥ ४४॥  
  
शयनोत्सवं तथा कुर्यात्तथा जागरणोत्सवम् ।  
रथोत्सवं च मे कुर्याद्दमनोत्सवमेव च ॥ ४५॥  
  
पवित्रोत्सवमेवापि श्रावणे प्रीतिकारकम् ।  
मम भक्तः सदा कुर्यादेवमन्यान्महोत्सवान् ॥ ४६॥  
  
मद्भक्तान्भोजयेत्प्रीत्या तथा चैव सुवासिनीः ।  
कुमारीबटुकांश्चापि मद्बुद्ध्या तद्गतान्तरः ॥ ४७॥  
  
वित्तशाठ्येन रहितो यजेदेतान्सुमादिभिः ।  
य एवं कुरुते भक्त्या प्रतिवर्षमतन्द्रितः ॥ ४८॥  
  
स धन्यः कृतकृत्योऽसौ मत्प्रीतेः पात्रमञ्जसा ।  
सर्वमुक्तं समासेन मम प्रीतिप्रदायकम् ।  
नाशिष्याय प्रदातव्यं नाभक्ताय कदाचन ॥ ४९ ॥  
  
   ॥ इति श्रीदेवीभागवते देवीगीतायां सप्तमोऽध्यायः ॥  
  
॥ अथ अष्टमोऽध्यायः ॥  
हिमालय उवाच -  
देवदेवि महेशानि करुणासागरेऽम्बिके ।  
ब्रूहि पूजाविधिं सम्यग्यथावदधुना निजम् ॥ १॥  
  
श्रीदेव्युवाच -  
वक्ष्ये पूजाविधिं राजन्नम्बिकाया यथाप्रियम् ।  
अत्यन्तश्रद्धया सार्धं शृणु पर्वतपुङ्गव ॥ २॥  
  
द्विविधा मम पूजा स्याद्बाह्या चाभ्यान्तरापि च ।  
बाह्यापि द्विविधा प्रोक्ता वैदिकी तान्त्रिकी तथा ॥ ३॥  
  
वैदिक्यर्चापि द्विविधा मूर्तिभेदेन भूधर ।  
वैदिकी वैदिकैः कार्या वेददीक्षा समन्वितैः ॥ ४॥  
  
तन्त्रोक्तदीक्षावद्भिस्तु तान्त्रिकी संश्रिता भवेत् ।  
इत्थं पूजारहस्यं च न ज्ञात्वा विपरीतकम् ॥ ५॥  
  
करोति यो नरो मूढः स पतत्येव सर्वथा ।  
तत्र या वैदिकी प्रोक्ता प्रथमा तां वदाम्यहम् ॥ ६॥  
  
यन्मे साक्षात्परं रूपं दृष्टवानसि भूधर ।  
अनन्तशीर्षनयनमनन्तचरणं महत् ॥ ७॥  
  
सर्वशक्तिसमायुक्तं प्रेरकं यत्परात्परम् ।  
तदेव पूजयेन्नित्यं नमेद्ध्यायेत्स्मरेदपि ॥ ८॥  
  
इत्येतत्प्रथमाचार्याः स्वरूपं कथितं नग ।  
शान्तः समाहितमना दंभाहङ्कारवर्जितः ॥ ९॥  
  
तत्परो भव तद्याजी तदेव शरणं व्रज ।  
तदेव चेतसा पश्य जप ध्यायस्व सर्वदा ॥ १०॥  
  
अनन्यया प्रेमयुक्तभक्त्या मद्भावमाश्रितः ।  
यज्ञैर्यज तपोदानैर्मामेव परितोषय ॥ ११॥  
  
इत्थं ममानुग्रहतो मोक्ष्यसे भवबन्धनात् ।  
मत्परा ये मदासक्तचित्ता भक्तपरा मताः ॥ १२॥  
  
प्रतिजाने भवादस्मादुद्धाराम्यचिरेण तु ।  
ध्यानेन कर्मयुक्तेन भक्तिज्ञानेन वा पुनः ॥ १३॥  
  
प्राप्याहं सर्वथा राजन्न तु केवलकर्मभिः ।  
धर्मात्सञ्जायते भक्तिर्भक्त्या सञ्जायते परम् ॥ १४॥  
  
श्रुतिस्मृतिभ्यामुदितं यत्स धर्मः प्रकीर्तितः ।  
अन्यशास्त्रेण यः प्रोक्तो धर्माभासः स उच्यते ॥ १५॥  
  
सर्वज्ञात्सर्वशक्तेश्च मत्तो वेदः समुत्थितः ।  
अज्ञानस्य ममाभावादप्रमाणा न च श्रुतिः ॥ १६॥  
  
स्मृतयश्च श्रुतेरर्थं गृहीत्वैव च निर्गताः ।  
मन्वादीनां स्मृतीनां च ततः प्रामाण्यमिष्यते ॥ १७॥  
  
क्वचित्कदाचित्तन्त्रार्थकटाक्षेण परोदितम् ।  
धर्मं वदन्ति सोंऽशस्तु नैव ग्राह्योऽस्ति वैदिकैः ॥ १८॥  
  
अन्येषां शास्त्रकर्तॄणामज्ञानप्रभवत्वतः ।  
अज्ञानदोषदुष्टत्वात्तदुक्तेर्न प्रमाणता ॥ १९॥  
  
तस्मान्मुमुक्षुर्धर्मार्थं सर्वथा वेदमाश्रयेत् ।  
राजाज्ञा च यथा लोके हन्यते न कदाचन ॥ २०॥  
  
सर्वेशाया ममाज्ञा सा श्रुतिस्त्याज्या कथं नृभिः ।  
मदाज्ञारक्षणार्थं तु ब्रह्मक्षत्रियजातयः ॥ २१॥  
  
मया सृष्टास्ततो ज्ञेयं रहस्यं मे श्रुतेर्वचः ।  
यदा यदा हि धर्मस्य ग्लानिर्भवति भूधर ॥ २२॥  
  
अभ्युत्थानमधर्मस्य तदा वेषान्बिभर्म्यहम् ।  
देवदैत्यविभागश्चाप्यत एवाभवन्नृप ॥ २३॥  
  
ये न कुर्वन्ति तद्धर्मं तच्छिक्षार्थं मया सदा ।  
सम्पादितास्तु नरकास्रासो यच्छ्रवणाद्भवेत् ॥ २४॥  
  
यो वेदधर्ममुज्झित्य धर्ममन्यं समाश्रयेत् ।  
राजा प्रवासयेद्देशान्निजादेतानधर्मिणः ॥ २५॥  
  
ब्राह्मणैर्न च संभाष्याः पङ्क्तिग्राह्या न च द्विजैः ।  
अन्यानि यानि शास्त्राणि लोकेऽस्मिन्विविधानि च ॥ २६॥  
  
श्रुतिस्मृतिविरुद्धानि तामसान्येव सर्वशः ।  
वामं कापालकं चैव कौलकं भैरवागमः ॥ २७॥  
  
शिवेन मोहनार्थाय प्रणीतो नान्यहेतुकः ।  
यक्षशापाद् भृगोः शापाद्दधीचस्य च शापतः ॥ २८॥  
  
दग्धा ये ब्राह्मणवरा वेदमार्गबहिष्कृताः ।  
तेषामुद्धरणार्थाय सोपानक्रमतः सदा ॥ २९॥  
  
शैवाश्च वैष्णवाश्चैव सौराः शाक्तास्तथैव च ।  
गाणपत्या आगमाश्च प्रणीताः शङ्करेण तु ॥ ३०॥  
  
तत्र वेदाविरुद्धोंऽशोऽप्युक्त एव क्वचित्क्वचित् ।  
वैदिकस्तद्ग्रहे दोषो न भवत्येव कर्हिचित् ॥ ३१॥  
  
सर्वथा वेदभिन्नार्थे नाधिकारी द्विजो भवेत् ।  
वेदाधिकारहीनस्तु भवेत्तत्राधिकारवान् ॥ ३२॥  
  
तस्मात्सर्वप्रयत्नेन वैदिको वेदमाश्रयेत् ।  
धर्मेण सहितं ज्ञानं परं ब्रह्म प्रकाशयेत् ॥ ३३॥  
  
सर्वैषणाः परित्यज्य मामेव शरणं गताः ।  
सर्वभूतदयावन्तो मानाहङ्कारवर्जिताः ॥ ३४॥  
  
मच्चित्ता मद्गतप्राणा मत्स्थानकथने रताः ।  
संन्यासिनो वनस्थाश्च गृहस्था ब्रह्मचारिणः ॥ ३५॥  
  
उपासन्ते सदा भक्त्या योगमैश्वरसंज्ञितम् ।  
तेषां नित्याभियुक्तानामहमज्ञानजं तमः ॥ ३६॥  
  
ज्ञानसूर्यप्रकाशेन नाशयामि न संशयः ।  
इत्थं वैदिकपूजायाः प्रथमाया नगाधिप ॥ ३७॥  
  
स्वरूपमुक्तं सङ्क्षेपाद्द्वितीयाया अथो ब्रुवे ।  
मूर्तौ वा स्थण्डिले वापि तथा सूर्येन्दुमण्डले ॥ ३८॥  
  
जलेऽथवा बाणलिङ्गे यन्त्रे वापि महापटे ।  
तथा श्रीहृदयांभोजे ध्यात्वा देवीं परात्पराम् ॥ ३९॥  
  
सगुणां करुणापूर्णां तरुणीमरुणारुणाम् ।  
सौन्दर्यसारसीमान्तां सर्वावयवसुन्दराम् ॥ ४०॥  
  
शृङ्गाररससम्पूर्णां सदा भक्तार्तिकातराम् ।  
प्रसादसुमुखीमम्बां चन्द्रखण्डाशिखण्डिनीम् ॥ ४१॥  
  
पाशाङ्कुशवराभीतिधरामानन्दरूपिणीम् ।  
पूजयेदुपचारैश्च यथावित्तानुसारतः ॥ ४२॥  
  
यावदान्तरपूजायामधिकारो भवेन्न हि ।  
तावद्बाह्यामिमां पूजां श्रयेज्जाते तु तां त्यजेत् ॥ ४३॥  
  
आभ्यन्तरा तु या पूजा सा तु संविल्लयः स्मृतः ।  
संविदेवपरं रूपमुपाधिरहितं मम ॥ ४४॥  
  
अतः संविदि मद्रूपे चेतः स्थाप्यं निराश्रयम् ।  
संविद्रूपातिरिक्तं तु मिथ्या मायामयं जगत् ॥ ४५॥  
  
अतः संसारनाशाय साक्षिणीमात्मरूपिणीम् ।  
भावयन्निर्मनस्केन योगयुक्तेन चेतसा ॥ ४६॥  
  
अतःपरं बाह्यपूजाविस्तारः कथ्यते मया ।  
सावधानेन मनसा शृणु पर्वतसत्तम ॥ ४७॥  
  
   ॥ इति श्रीदेवीभागवते देवीगीतायां अष्टमोऽध्यायः ॥  
  
॥ अथ नवमोऽध्यायः ॥  
श्रीदेव्युवाच -  
प्रातरुत्थाय शिरसि संस्मरेत्पद्ममुज्ज्वलम् ।  
कर्पूराभं स्मरेत्तत्र श्रीगुरुं निजरूपिणम् ॥ १॥  
  
सुप्रसन्नं लसद्भूषाभूषितं शक्तिसंयुतम् ।  
नमस्कृत्य ततो देवीं कुण्डलीं संस्मरेद्बुधः ॥ २॥  
  
प्रकाशमानां प्रथमे प्रयाणे  
        प्रतिप्रयाणेऽप्यमृतायमानाम् ।  
अन्तःपदव्यामनुसञ्चरन्ती-  
        मानन्दरूपामबलां प्रपद्ये ॥ ३॥  
  
ध्यात्वैवं तच्छिखामध्ये सच्चिदानन्दरूपिणीम् ।  
मां ध्यायेदथ शौचादिक्रियाः सर्वाः समापयेत् ॥ ४॥  
  
अग्निहोत्रं ततो हुत्वा मत्प्रीत्यर्थं द्विजोत्तमः ।  
होमान्ते स्वासने स्थित्वा पूजासङ्कल्पमाचरेत् ॥ ५॥  
  
भूतशुद्धिं पुरा कृत्वा मातृकान्यासमेव च ।  
हृल्लेखामातृकान्यासं नित्यमेव समाचरेत् ॥ ६॥  
  
मूलाधारे हकारं च हृदये च रकारकम् ।  
भ्रूमध्ये तद्वदीकारं ह्रीङ्कारं मस्तके न्यसेत् ॥ ७॥  
  
तत्तन्मन्त्रोदितानन्यान्न्यासान्सर्वान्समाचरेत् ।  
कल्पयेत्स्वात्मनो देहे पीठं धर्मादिभिः पुनः ॥ ८॥  
  
ततो ध्यायेन्महादेवीं प्राणायामैर्विजृम्भिते ।  
हृदम्भोजे मम स्थाने पञ्चप्रेतासने बुधः ॥ ९॥  
  
ब्रह्मा विष्णुश्च रुद्रश्च ईश्वरश्च सदाशिवः ।  
एते पञ्च महाप्रेताः पादमूले मम स्थिताः ॥ १०॥  
  
पञ्चभूतात्मका ह्येते पञ्चावस्थात्मका अपि ।  
अहं त्वव्यक्तचिद्रूपा तदतीताऽस्मि सर्वथा ॥ ११॥  
  
ततो विष्टरतां याताः शक्तितन्त्रेषु सर्वदा ।  
ध्यात्वैवं मानसैर्भोगैः पूजयेन्मां जपेदपि ॥ १२॥  
  
जपं समर्प्य श्रीदेव्यै ततोऽर्घ्यस्थापनं चरेत् ।  
पात्रासादनकं कृत्वा पूजाद्रव्याणि शोधयेत् ॥ १३॥  
  
जलेन तेन मनुना चास्त्रमन्त्रेण देशिकः ।  
दिग्बन्धं च पुरा कृत्वा गुरून्नत्वा ततः परम् ॥ १४॥  
  
तदनुज्ञां समादाय बाह्यपीठे ततः परम् ।  
हृदिस्थां भावितां मूर्तिं मम दिव्यां मनोहराम् ॥ १५॥  
  
आवाहयेत्ततः पीठे प्राणस्थापनविद्यया ।  
आसनावाहने चार्घ्यं पाद्याद्याचमनं तथा ॥ १६॥  
  
स्नानं वासोद्वयं चैव भूषणानि च सर्वशः ।  
गन्धपुष्पं यथायोग्यं दत्त्वा देव्यै स्वभक्तितः ॥ १७॥  
  
यन्त्रस्थानामावृतीनां पूजनं सम्यगाचरेत् ।  
प्रतिवारमशक्तानां शुक्रवारो नियम्यते ॥ १८॥  
  
मूलदेवीप्रभारूपाः स्मर्तव्या अङ्गदेवताः ।  
तत्प्रभापटलव्याप्तं त्रैलोक्यं च विचिन्तयेत् ॥ १९॥  
  
पुनरावृत्तिसहितां मूलदेवीं च पूजयेत् ।  
गन्धादिभिः सुगन्धैस्तु तथा पुष्पैः सुवासितैः ॥ २०॥  
  
नैवेद्यैस्तर्पणैश्चैव तांबूलैर्दक्षिणादिभिः ।  
तोषयेन्मां त्वत्कृतेन नाम्नां साहस्रकेण च ॥ २१॥  
  
कवचेन च सूक्तेनाहं रुद्रेभिरिति प्रभो ।  
देव्यथर्वशिरोमन्त्रैर्हृल्लेखोपनिषद्भवैः ॥ २२॥  
  
महाविद्यामहामन्त्रैस्तोषयेन्मां मुहुर्मुहुः ।  
क्षमापयेज्जगद्धात्रीं प्रेमार्द्रहृदयो नरः ॥ २३॥  
  
पुलकाङ्कितसर्वाङ्गैर्बाल्यरुद्धाक्षिनिःस्वनः ।  
नृत्यगीतादिघोषेण तोषयेन्मां मुहुर्मुहुः ॥ २४॥  
  
वेदपारायणैश्चैव पुराणैः सकलैरपि ।  
प्रतिपाद्या यतोऽहं वै तस्मात्तैस्तोषयेत्तु माम् ॥ २५॥  
  
निज सर्वस्वमपि मे सदेहं नित्यशोऽर्पयेत् ।  
नित्यहोमं ततः कुर्याद्ब्राह्मणांश्च सुवासिनीः ॥ २६॥  
  
बटुकान्पामराननन्यान्देवीबुद्ध्या तु भोजयेत् ।  
नत्वा पुनः स्वहृदये व्युत्क्रमेण विसर्जयेत् ॥ २७॥  
  
सर्वं हृल्लेखया कुर्यात्पूजनं मम सुव्रत ।  
हृल्लेखा सर्वमन्त्राणां नायिका परमा स्मृता ॥ २८ ॥  
  
हृल्लेखादर्पणे नित्यमहं तु प्रतिबिम्बिता ।  
तस्माधृल्लेखया दत्तं सर्वमन्त्रैः समर्पितम् ॥ २९॥  
  
गुरुं सम्पूज्य भृषाद्यैः कृतकृत्यत्वमावहेत् ।  
य एवं पूजयेद्देवीं श्रीमद्भुवनसुन्दरीम् ॥ ३०॥  
  
न तस्य दुर्लभं किञ्चित्कदाव्हित्क्वचिदस्ति हि ।  
देहान्ते तु मणिद्वीपं माम यात्येव सर्वथा ॥ ३१॥  
  
ज्ञेयो देवीस्वरूपोऽसौ देवा नित्यं नमन्ति तम् ।  
इति ते कथितं राजन्महादेव्याः प्रपूजनम् ॥ ३२॥  
  
विमृश्यैतदशेषेणाप्यधिकारानुरूपतः ।  
कुरु मे पूजनं तेन कृतार्थस्त्वं भविष्यसि ॥ ३३॥  
  
इदं तु गीताशास्त्रं मे नाशिष्याय वदेत्क्वचित् ।  
नाभक्ताय प्रदातव्यं न धूर्ताय च दुर्हृदे ॥ ३४॥  
  
एतत्प्रकाशनं मातुरुद्धाटनमुरोजयोः ।  
तस्मादवश्यं यत्नेन गोपनीयमिदं सदा ॥ ३५॥  
  
देयं भक्ताय शिष्याय ज्येष्ठपुत्राय चैव हि ।  
सुशीलाय सुवेषाय देवीभक्तियुताय च ॥ ३६॥  
  
श्राद्धकाले पठेदेतद् ब्राह्मणानां समीपतः ।  
तृप्तास्तत्पितरः सर्वे प्रयान्ति परमं पदम् ॥ ३७॥  
  
व्यास उवाच -  
इत्युक्त्वा सा भगवती तत्रैवान्तरधीयत ।  
देवाश्च मुदिताः सर्वे देवीदर्शनतोऽभवन् ॥ ३८॥  
  
तता हिमालये जज्ञे देवी हैमवती तु सा ।  
या गौरीति प्रसिद्धासीद्दत्ता सा शङ्कराय च ॥ ३९॥  
  
ततः स्कन्दः समुद्भूतस्तारकस्तेन पातितः ।  
समुद्रमन्थने पूर्वं रत्नान्यासुर्नराधिप ॥ ४०॥  
  
तत्र देवैस्तुता देवी लक्ष्मीप्राप्त्यर्थमादरात् ।  
तेषामनुग्रहार्थाय निर्गता तु रमा ततः ॥ ४१॥  
  
वैकुण्ठाय सुरैर्दत्ता तेन तस्य शमाभवत् ।  
इति ते कथितं राजन्देवीमाहात्म्यमुत्तमम् ॥ ४२॥  
  
गौरीलक्ष्म्योः समुद्भूतिविषयं सर्वकामदम् ।  
न वाच्यं त्वेतदन्यस्मै रहस्यं कथितं यतः ॥ ४३॥  
  
गीता रहस्यभूतेयं गोपनीया प्रयत्नतः ।  
सर्वमुक्तं समासेन यत्पृष्टं तत्वयानघ ।  
पवित्रं पावनं दिव्यं किं भूयः श्रोतुमिच्छसि ॥ ४४ ॥  
  
  ॥ इति श्रीदेवीभागवते देवीगीतायां नवमोऽध्यायः ॥  
  
           ॥ इति श्रीमद्देवीगीता समाप्ता॥  
  
  
Devibhagavat (devIpurANa) saptama skandha adhyAya 30-37  
Encoded and proofread by Sunder Hattangadi sunderh at hotmail.com  
  
