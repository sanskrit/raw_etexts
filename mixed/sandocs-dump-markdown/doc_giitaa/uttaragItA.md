---
Author: Vyasa
Category: gItA, giitaa, vyAsa
File name: uttaragiitaa.itx
Indexextra: (Translation, Tamil, bhAShya)
Language: Sanskrit
Latest update: April 30, 2008
Location: doc_giitaa
Proofread by: Sunder Hattangadi
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: giitaa
Text title: Uttara-Gita
Transliterated by: Sunder Hattangadi
engtitle: Uttara Gita
itxtitle: uttaragItA
title: उत्तरगीता

---
  
 उत्तरगीता   
  
अखण्डं सच्चिदानन्दमवाङ्मनसगोचरम् ।  
आत्मानमखिलाधारमाश्रयेऽभीष्टसिद्धये ॥  
  
अर्जुन उवाच -  
यदेकं निष्कलं ब्रह्म व्योमातीतं निरञ्जनम् ।  
अप्रतर्क्यमविज्ञेयं विनाशोत्पत्तिवर्जितम् ॥ १॥  
  
कारणं योगनिर्मुक्तं हेतुसाधनवर्जितम् ।  
हृदयाम्बुजमध्यस्थं ज्ञानज्ञेयस्वरूपकम् ॥ २॥  
  
तत्क्षणादेव मुच्येत यज्ज्ञानाद्ब्रूहि केशव ।  
श्रीभगवानुवाच -  
साधु पृष्टं महाबाहो बुद्धिमानसि पाण्डव ॥ ३॥  
  
यन्मां पृच्छसि तत्त्वार्थमशेषं प्रवदाम्यहम् ।  
आत्ममन्त्रस्य हंसस्य परस्परसमन्वयात् ॥ ४॥  
  
योगेन गतकामानां भावना ब्रह्म चक्षते ।  
शरीरिणामजस्यान्तं हंसत्वं पारदर्शनम् ॥ ५॥  
  
हंसो हंसाक्षरं चैतत्कूटस्थं यत्तदक्षरम् ।  
तद्विद्वानक्षरं प्राप्य जह्यान्मरणजन्मनी ॥ ६॥  
  
काकीमुखं ककारान्तमुकारश्चेतनाकृतिः ।  
मकारस्य तु लुप्तस्य कोऽर्थः सम्प्रतिपद्यते ॥ ७॥  
  
काकीमुखककारान्तमुकारश्चेतनाकृतिः ।  
अकारस्य तु लुप्तस्य कोऽर्थः सम्प्रतिपद्यते ॥ ७॥  
  
गच्छंस्तिष्ठन्सदा कालं वायुस्वीकरणं परम् ।  
सर्वकालप्रयोगेन सहस्रायुर्भवेन्नरः ॥ ८॥  
  
यावत्पश्येत्खगाकारं तदाकारं विचिन्तयेत् ।  
खमध्ये कुरु चात्मानमात्ममध्ये च खं कुरु ।  
आत्मानं खमयं कृत्वा न किञ्चिदपि चिन्तयेत् ॥ ९॥  
  
स्थिरबुद्धिरसम्मूढो ब्रह्मविद्ब्रह्मणि स्थितः ।  
बहिर्व्योमस्थितं नित्यं नासाग्रे च व्यवस्थितम् ।  
निष्कलं तं विजानीयाच्छ्वासो यत्र लयं गतः ॥ १०॥  
  
पुटद्वयविनिर्मुक्तो वायुर्यत्र विलीयते ॥ ११॥  
  
तत्र संस्थं मनः कृत्वा तं ध्यायेत्पार्थ ईश्वरम् ॥ १२॥  
  
निर्मलं तं विजानीयात्षडूर्मिरहितं शिवम् ।  
प्रभाशून्यं मनःशून्यं बुद्धिशून्यं निरामयम् ॥ १३॥  
  
सर्वशून्यं निराभासं समाधिस्तस्य लक्षणम् ।  
त्रिशून्यं यो विजानीयात्स तु मुच्येत बन्धनात् ॥ १४॥  
  
स्वयमुच्चलिते देहे देही न्यस्तसमाधिना ।  
निश्चलं तद्विजानीयात्समाधिस्थस्य लक्षणम् ॥ १५॥  
  
अमात्रं शब्दरहितं स्वरव्यञ्जनवर्जितम् ।  
बिन्दुनादकलातीतं यस्तं वेद स वेदवित् ॥ १६॥  
  
प्राप्ते ज्ञानेन विज्ञाने ज्ञेये च हृदि संस्थिते ।  
लब्धशान्तिपदे देहे न योगो नैव धारणा ॥ १७॥  
  
यो वेदादौ स्वरः प्रोक्तो वेदान्ते च प्रतिष्ठितः ।  
तस्य प्रकृतिलीनस्य यः परः स महेश्वरः ॥ १८॥  
  
नावार्थी च भवेत्तावद्यावत्पारं न गच्छति ।  
उत्तीर्णे च सरित्पारे नावया किं प्रयोजनम् ॥ १९॥  
  
ग्रन्थमभ्यस्य मेधावी ज्ञानविज्ञानतत्परः ।  
पलालमिव धान्यार्थी त्यजेद्ग्रन्थमशेषतः ॥ २०॥  
  
उल्काहस्तो यथा कश्चिद्द्रव्यमालोक्य तां त्यजेत्  
ज्ञानेन ज्ञेयमालोक्य पश्चाज्ज्ञानं परित्यजेत् ॥ २१॥  
  
यथामृतेन तृप्तस्य पयसा किं प्रयोजनम् ।  
एवं तं परमं ज्ञात्वा वेदैर्नास्ति प्रयोजनम् ॥ २२॥  
  
ज्ञानामृतेन तृप्तस्य कृतकृत्यस्य योगिनः ।  
न चास्ति किञ्चित्कर्तव्यमस्ति चेन्न स तत्त्ववित् ॥ २३॥  
  
तैलधारामिवाच्छिन्नं दीर्घघण्टानिनादवत् ।  
अवाच्यं प्रणवस्याग्रं यस्तं वेद स वेदवित् ॥ २४॥  
  
आत्मानमरणिं कृत्वा प्रणवं चोत्तरारणिम् ।  
ध्याननिर्मथनाभ्यासादेवं पश्येन्निगूढवत् ॥ २५॥  
  
तादृशं परमं रूपं स्मरेत्पार्थ ह्यनन्यधीः ।  
विधूमाग्निनिभं देवं पश्येदन्त्यन्तनिर्मलम् ॥ २६॥  
  
दूरस्थोऽपि न दूरस्थः पिण्डस्थः पिण्डवर्जितः ।  
विमलः सर्वदा देही सर्वव्यापी निरञ्जनः ॥ २७॥  
  
कायस्थोऽपि न कायस्थः कायस्थोऽपि न जायते ।  
कायस्थोऽपि न भुञ्जानः कायस्थोऽपि न बध्यते ॥ २८॥  
  
कायस्थोऽपि न लिप्तः स्यात्कायस्थोऽपि न बाध्यते ।  
तिलमध्ये यथा तैलं क्षीरमध्ये यथा घृतम् ॥ २९॥  
  
पुष्पमध्ये यथा गन्धः फलमध्ये यथा रसः ।  
काष्ठाग्निवत्प्रकाशेत आकाशे वायुवच्चरेत् ॥ ३०॥  
  
तथा सर्वगतो देही देहमध्ये व्यवस्थितः ।  
मनस्थो देशिनां देवो मनोमध्ये व्यवस्थितः ॥ ३१॥  
  
मनस्थं मनमध्यस्थं मध्यस्थं मनवर्जितम् ।  
मनसा मन आलोक्य स्वयं सिध्यन्ति योगिनः ॥ ३२॥  
  
आकाशं मानसं कृत्वा मनः कृत्वा निरास्पदम् ।  
निश्चलं तद्विजानीयात्समाधिस्थस्य लक्षणम् ॥ ३३॥  
  
योगामृतरसं पीत्वा वायुभक्षः सदा सुखी ।  
यममभ्यस्यते नित्यं समाधिर्मृत्युनाशकृत् ॥ ३४॥  
  
ऊर्ध्वशून्यमधःशून्यं मध्यशून्यं यदात्मकम् ।  
सर्वशून्यं स आत्मेति समाधिस्थस्य लक्षणम् ॥ ३५॥  
  
शून्यभावितभावात्मा पुण्यपापैः प्रमुच्यते ।  
अर्जुन उवाच-  
अदृश्ये भावना नास्ति दृश्यमेतद्विनश्यति ॥ ३६॥  
  
अवर्णमस्वरं ब्रह्म कथं ध्यायन्ति योगिनः ।  
श्रीभगवानुवाच-  
ऊर्ध्वपूर्णमधःपूर्णं मध्यपूर्णं यदात्मकम् ॥ ३७॥  
  
सर्वपूर्णं स आत्मेति समाधिस्थस्य लक्षणम् ।  
अर्जुन उअवाच-  
सालम्बस्याप्यनित्यत्वं निरालम्बस्य शून्यता ॥ ३८॥  
  
उभयोरपि दुष्ठत्वात्कथं ध्यायन्ति योगिनः ।  
श्रीभगवानुवाच-  
हृदयं निर्मलं कृत्वा चिन्तयित्वाप्यनामयम् ॥ ३९॥  
  
अहमेव इदं सर्वमिति पश्येत्परं सुखम् ।  
अर्जुन उवाच-  
अक्षराणि समात्राणि सर्वे बिन्दुसमाश्रिताः ॥ ४०॥  
  
बिन्दुभिर्भिद्यते नादः स नादः केन भिद्यते ।  
श्रीभगवानुवाच-  
अनाहतस्य शब्दस्य तस्य शब्दस्य यो ध्वनिः ॥ ४१॥  
  
ध्वनेरन्तर्गतं ज्योतिर्ज्योतिरन्तर्गतं मनः ।  
तन्मनो विलयं याति तद्विष्णोः परमं पदम् ॥ ४२॥  
  
ॐकारध्वनिनादेन वायोः संहरणान्तिकम् ।  
निरालम्बं समुद्दिश्य यत्र नादो लयं गतः ॥ ४३॥  
  
अर्जुन उवाच-  
भिन्ने पञ्चात्मके देहे गते पञ्चसु पञ्चधा ।  
प्राणैर्विमुक्ते देहे तु धर्माधर्मौ क्व गच्छतः ॥ ४४॥  
  
श्रीभगवानुवाच-  
धर्माधर्मौ मनश्चैव पञ्चभूतानि यानि च ।  
इन्द्रियाणि च पञ्चैव याश्चान्याः पञ्च देवताः ॥ ४५॥  
  
ताश्चैव मनसा सर्वे नित्यमेवाभिमानतः ।  
जीवेन सह गच्छन्ति यावत्तत्त्वं न विन्दति ॥ ४६॥  
  
अर्जुन उवाच-  
स्थावरं जङ्गमं चैव यत्किञ्चित्सचराचरम् ।  
जीवा जीवेन सिध्यन्ति स जीवः केन सिध्यति ॥ ४७॥  
  
श्रीभगवानुवाच-  
मुखनासिकयोर्मध्ये प्राणः सञ्चरते सदा ।  
आकाशः पिबते प्राणं स जीवः केन जीवति ॥ ४८॥  
  
अर्जुन उवाच-  
ब्रह्माण्डव्यापितं व्योम व्योम्ना चावेष्टितं जगत् ।  
अन्तर्बहिश्च तद्व्योम कथं देवो निरञ्जनः ॥ ४९॥  
  
श्रीभगवानुवाच-  
आकाशो ह्यवकाशश्च आकाशव्यापितं च यत् ।  
आकाशस्य गुणः शब्दो निःशब्दो ब्रह्म उच्यते ॥ ५०॥  
  
अर्जुन उवाच-  
दन्तोष्ठतालुजिह्वानामास्पदं यत्र दृश्यते ।  
अक्षरत्वं कुतस्तेषां क्षरत्वं वर्तते सदा ॥ ५१॥  
  
अघोषमव्यञ्जनमस्वरं चा-  
        प्यतालुकण्ठोष्ठमनासिकं च ।  
अरेखजातं परमूष्मवर्जितं  
        तदक्षरं न क्षरते कथञ्चित् ॥ ५२॥  
  
अर्जुन उवाच-  
ज्ञात्वा सर्वगतं ब्रह्म सर्वभूताधिवासितम् ।  
इन्द्रियाणां निरोधेन कथं सिध्यन्ति योगिनः ॥ ५३॥  
  
श्रीभगवानुवाच-  
इन्द्रियाणां निरोधेन देहे पश्यन्ति मानवाः ।  
देहे नष्टे कुतो बुद्धिर्बुद्धिनाशे कुतो ज्ञता ॥ ५४॥  
  
तावदेव निरोधः स्याद्यावत्तत्त्वं न विन्दति ।  
विदिते तु परे तत्त्वे एकमेवानुपश्यति ॥ ५५॥  
  
भवच्छिद्रकृता देहाः स्रवन्ति गलिका इव ।  
नैव ब्रह्म न शुद्धं स्यात्पुमान्ब्रह्म न विन्दति ॥ ५६॥  
  
अत्यन्तमलिनो देहो देही चात्यन्तनिर्मलः ।  
उभयोरन्तरं ज्ञात्वा कस्य शौचं विधीयते ॥ ५७॥  
  
        इति उत्तरगीतायां प्रथमोऽध्यायः ॥  
  
  
  
                    ॥ द्वितीयोऽध्यायः ॥  
  
        अरूढस्यारुरुक्षोश्च स्वरूपे परिकीर्तिते ।  
        तत्रारूढस्य बिम्बैक्यं कथं स्यादिति पृच्छति ॥  
  
अर्जुन उवाच-  
ज्ञात्वा सर्वगतं ब्रह्म सर्वज्ञं परमेश्वरम् ।  
अहं ब्रह्मेति निर्देष्टुं प्रमाणं तत्र किं भवेत् ॥ १॥  
  
श्रीभगवानुवाच-  
यथा जलं जले क्षिप्तं क्षीरे क्षीरं घृते घृतम् ।  
अविशेषो भवेत्तद्वज्जीवात्मपरमात्मनोः ॥ २॥  
  
जीवे परेण तादात्म्यं सर्वगं ज्योतिरीश्वरम् ।  
प्रमाणलक्षणैर्ज्ञेयं स्वयमेकाग्रवेदिना ॥ ३॥  
  
अर्जुन उवाच-  
ज्ञानादेव भवेज्ज्ञेयं विदित्वा तत्क्षणेन तु ।  
ज्ञानमात्रेण मुच्येत किं पुनर्योगधारणा ॥ ४॥  
  
श्रीभगवानुवाच-  
ज्ञानेन दीपिते देहे बुद्धिर्ब्रह्मसमन्विता ।  
ब्रह्मज्ञानाग्निना विद्वान्निर्दहेत्कर्मबन्धनम् ॥ ५॥  
  
ततः पवित्रं परमेश्वराख्य-  
        मद्वैतरूपं विमलाम्बराभम् ।  
यथोदके तोयमनुप्रविष्टं  
        तथात्मरूपो निरुपाधिसंस्थः ॥ ६॥  
  
आकाशवत्सूक्ष्मशरीर आत्मा  
        न दृश्यते वायुवदन्तरात्मा ।  
स बाह्यमभ्यन्तरनिश्चलात्मा  
        ज्ञानोल्कया पश्यति चान्तरात्मा ॥ ७॥  
  
यत्र यत्र मृतो ज्ञानी येन केनापि मृत्युना ।  
यथा सर्वगतं व्योम तत्र तत्र लयं गतः ॥ ८॥  
  
शरीरव्यापितं व्योम भुवनानि चतुर्दश ।  
निश्चलो निर्मलो देही सर्वव्यापी निरञ्जनः ॥ ९॥  
  
मुहूर्तमपि यो गच्छेन्नासाग्रे मनसा सह ।  
सर्वं तरति पाप्मानं तस्य जन्म शतार्जितम् ॥ १०॥  
  
दक्षिणे पिङ्गला नाडी वह्निमण्डलगोचरा ।  
देवयानमिति ज्ञेया पुण्यकर्मानुसारिणी ॥ ११॥  
  
इला च वामनिश्वाससोममण्डलगोचरा ।  
पितृयानमिति ज्ञेयं वाममाश्रित्य तिष्ठति ॥ १२॥  
  
गुदस्य पृष्ठभागेऽस्मिन्वीणादण्डस्य देहभृत् ।  
दीर्घास्ति मूर्ध्निपर्यन्तं ब्रह्मदण्डीति कथ्यते ॥ १३॥  
  
तस्यान्ते सुषिरं सूक्ष्मं ब्रह्मनाडीति सूरिभिः ।  
इलापिङ्गलयोर्मध्ये सुषुम्ना सूक्ष्मरूपिणी ।  
सर्वं प्रतिष्ठितं यस्मिन्सर्वगं सर्वतोमुखम् ॥ १४॥  
  
तस्य मध्यगताः सूर्यसोमाग्निपरमेश्वराः ।  
भूतलोका दिशः क्षेत्रसमुद्राः पर्वताः शिलाः ॥ १५॥  
  
द्वीपाश्च निम्नगा वेदाः शास्त्रविद्याकलाक्षराः ।  
स्वरमन्त्रपुराणानि गुणाश्चैते च सर्वशः ॥ १६॥  
  
बीजं बीजात्मकास्तेषां क्षेत्रज्ञाः प्राणवायवः ।  
सुषुम्नान्तर्गतं विश्वं तस्मिन्सर्वं प्रतिष्ठितम् ॥ १७॥  
  
नानानाडीप्रसवकं सर्वभूतान्तरात्मनि ।  
ऊर्ध्वमूलमधः शाखं वायुमार्गेण सर्वगम् ॥ १८॥  
  
द्विसप्ततिसहस्राणि नाड्यः स्युर्वायुगोचराः ।  
कर्ममार्गेण सुषिरास्तिर्यञ्चः सुषिरात्मकाः ॥ १९॥  
  
अधश्चोर्ध्वगतास्तासु नवद्वाराणि शोधयन् ।  
वायुना सह जीवोर्ध्वज्ञानी मोक्षमवाप्नुयात् ॥ २०॥  
  
अमरावतीन्द्रलोकोऽस्मिन्नासाग्रे पूर्वतो दिशि ।  
अग्निलोको हृदि ज्ञेयश्चक्षुस्तेजोवती पुरी ॥ २१॥  
  
याम्या संयमनी श्रोत्रे यमलोकः प्रतिष्ठितः ।  
नैरृतो ह्यथ तत्पार्श्वे नैरृतो लोक आश्रितः ॥ २२॥  
  
विभावरी प्रतीच्यां तु पृष्ठे वारुणिका पुरी ।  
वायोर्गन्धवती कर्णपार्श्वे लोकः प्रतिष्ठितः ॥ २३॥  
  
सौम्या पुष्पवती सौम्ये सोमलोकस्तु कण्ठतः ।  
वामकर्णे तु विज्ञेयो देहमाश्रित्य तिष्ठति ॥ २४॥  
  
वामे चक्षुषि चैशानी शिवलोको मनोन्मनी ।  
मूर्ध्नि ब्रह्मपुरी ज्ञेया ब्रह्माण्डं देहमाश्रितम् ॥ २५॥  
  
पादादधः शिवोऽनन्तः कालाग्निप्रलयात्मकः ।  
अनामयमधश्चोर्ध्वं मध्यमं तु बहिः शिवम् ॥ २६॥  
  
अधः पदोऽतलं विद्यात्पादं च वितलं विदुः ।  
नितलं पादसन्धिश्च सुतलं जङ्घमुच्यते ॥ २७॥  
  
महातलं तु जानु स्यादूरुदेशो रसातलम् ।  
कटिस्तालतलं प्रोक्तं सप्त पातालसञ्ज्ञया ॥ २८॥  
  
कालाग्निनरकं घोरं महापातालसञ्ज्ञया ।  
पातालं नाभ्यधोभागो भोगीन्द्रफणिमण्डलम् ॥ २९॥  
  
वेष्टितः सर्वतोऽनन्तः स बिभ्रज्जीवसञ्ज्ञकः ।  
भूलोकं नाभिदेशं तु भुवर्लोकं तु कुक्षितः ॥ ३०॥  
  
हृदयं स्वर्गलोकं तु सूर्यादिग्रहतारकाः ।  
सूर्यसोमसुनक्षत्रं बुधशुक्रकुजाङ्गिराः ॥ ३१॥  
  
मन्दश्च सप्तमो ह्येष ध्रुवोऽतः स्वर्गलोकतः ।  
हृदये कल्पयन्योगी तस्मिन्सर्वसुखं लभेत् ॥ ३२॥  
  
हृदयस्य महर्लोकं जनोलोकं तु कण्ठतः ।  
तपोलोकं भ्रुवोर्मध्ये मूर्ध्नि सत्यं प्रतिष्ठितम् ॥ ३३॥  
  
ब्रह्माण्डरूपिणी पृथ्वी तोयमध्ये विलीयते ।  
अग्निना पच्यते तोयं वायुना ग्रस्यतेऽनलः ॥ ३४॥  
  
आकाशं तु पिबेद्वायुं मनश्चाकाशमेव च ।  
बुद्ध्यहङ्कारचित्तं च क्षेत्रज्ञः परमात्मनि ॥ ३५॥  
  
 अहं ब्रह्मेति मां ध्यायेदेकाग्रमनसा सकृत् ।  
सर्वं तरति पाप्मानं कल्पकोटिशतैः कृतम् ॥ ३६॥  
  
घटसंवृतमाकाशं नीयमाने घटे यथा ।  
घटो नश्यति नाकाशं तद्वज्जीव इहात्मनि ॥ ३७॥  
  
घटाकाशमिवात्मानं विलयं वेत्ति तत्त्वतः ।  
स गच्छति निरालम्बं ज्ञानालोक्यं न संशयः ॥ ३८॥  
  
तपेद्वर्षसहस्राणि एकपादस्थितो नरः ।  
एकस्य ध्यानयोगस्य कलां नार्हन्ति षोडशीम् ॥ ३९॥  
  
आलोड्य चतुरो वेदान्धर्मशास्त्राणि सर्वदा ।  
यो वै ब्रह्म न जानाति दर्वी पाकरसं यथा ॥ ४०॥  
  
यथा खरश्चन्दनभारवाही  
        सारस्य वाही न तु चन्दनस्य ।  
एवं हि शास्त्राणि बहून्यधीत्य  
        सारं त्वजानन्खरवद्वहेत्सः ॥ ४१॥  
  
अनन्तकर्म शौचं च जपो यज्ञस्तथैव च ।  
तीर्थयात्रादिगमनं यावत्तत्त्वं न विन्दति ॥ ४२॥  
  
गवामनेकवर्णानां क्षीरं स्यादेकवर्णकम् ।  
क्षीरवद्दृश्यते ज्ञानं देहिनां च गवां यथा ॥ ४३॥  
  
अहं ब्रह्मेति नियतं मोक्षहेतुर्महात्मनाम् ।  
द्वे पदे बन्धमोक्षाय न ममेति ममेति च ॥ ४४॥  
  
ममेति बध्यते जन्तुर्न ममेति विमुच्यते ।  
मनसो ह्युन्मनीभावाद्द्वैतं नैवोपलभ्यते ।  
यदा यात्युन्मनीभावं तदा तत्परमं पदम् ॥ ४५॥  
  
हन्यान्मुष्टिभिराकाशं क्षुधार्तः कण्डयेत्तुषम् ।  
नाहं ब्रह्मेति जानाति तस्य मुक्तिर्न जायते ॥ ४६॥  
  
        इति उत्तरगीतायां द्वितीयोऽध्यायः ॥  
  
  
  
        ॥ तृतीयोऽध्यायः ॥  
  
योगी व्यर्थक्रियालापपरित्यागेन शान्तधीः ।  
तृतीये शरणं यायाद्धरिमेवेति कीर्त्यते ॥  
  
श्रीभगवानुवाच-  
अनन्तशास्त्रं बहुवेदितव्य-  
        मल्पश्च कालो बहवश्च विघ्नाः ।  
यत्सारभूतं तदुपासितव्यं  
        हंसो यथा क्षीरमिवाम्बुमिश्रम् ॥ १॥  
  
पुराणं भारतं वेदशास्त्राणि विविधानि च ।  
पुत्रदारादिसंसारो योगाभ्यासस्य विघ्नकृत् ॥ २॥  
  
इदं ज्ञानमिदं ज्ञेयं यः सर्वं ज्ञातुमिच्छति ।  
अपि वर्षसहस्रायुः शास्त्रान्तं नाधिगच्छति ॥ ३॥  
  
विज्ञेयोऽक्षरतन्मात्रं जीवितं चापि चञ्चलम् ।  
विहाय शास्त्रजालानि यत्सत्यं तदुपास्यताम् ॥ ४॥  
  
पृथिव्यां यानि भूतानि जिह्वोपस्थनिमित्तिकम् ।  
जिह्वोपस्थपरित्यागे पृथिव्यां किं प्रयोजनम् ॥ ५॥  
  
तीर्थानि तोयपूर्णानि देवान्पाषाणमृन्मयान् ।  
योगिनो न प्रपद्यन्ते आत्मध्यानपरायणाः ॥ ६॥  
  
अग्निर्देवो द्विजातीनां मुनीनां हृदि दैवतम् ।  
प्रतिमा स्वल्पबुद्धीनां सर्वत्र समदर्शिनाम् ॥ ७॥  
  
सर्वत्रावस्थितं शान्तं न प्रपश्येज्जनार्दनम् ।  
ज्ञानचक्षुर्विहीनत्वादन्धः सूर्यमिवोदितम् ॥ ८॥  
  
यत्र यत्र मनो याति तत्र तत्र परं पदम् ।  
तत्र तत्र परं ब्रह्म सर्वत्र समवस्थितम् ॥ ९॥  
  
दृश्यन्ते दृशि रूपाणि गगनं भाति निर्मलम् ।  
अहमित्यक्षरं ब्रह्म परमं विष्णुमव्ययम् ॥ १०॥  
  
दृश्यते चेत्खगाकारं खगाकारं विचिन्तयेत् ।  
सकलं निष्कलं सूक्ष्मं मोक्षद्वारेण निर्गतम् ॥ ११॥  
  
अपवर्गस्य निर्वाणं परमं विष्णुमव्ययम् ।  
सर्वज्योतिर्निराकारं सर्वभूतगुणान्वितम् ॥ १२॥  
  
सर्वत्र परमात्मानं अहमात्मा परमव्ययम् ।  
अहं ब्रह्मेति यः सर्वं विजानाति नरः सदा ।  
हन्यात्स्वयमिमान्कामान्सर्वाशी सर्वविक्रयी ॥ १३॥  
  
निमिषं निमिषार्धं वा शीताशीतनिवारणम् ।  
अचला केशवे भक्तिर्विभवैः किं प्रयोजनम् ॥ १४॥  
  
भिक्षान्नं देहरक्षार्थं वस्त्रं शीतनिवारणम् ।  
अश्मानं च हिरण्यं च शाकं शाल्योदनं तथा ॥ १५॥  
  
समानं चिन्तयेद्योगी यदि चिन्त्यमपेक्षते ।  
भूतवस्तुन्यशोचित्वं पुनर्जन्म न विद्यते ॥ १६॥  
  
आत्मयोगमवोचद्यो भक्तियोगशिरोमणिम् ।  
तं वन्दे परमानन्दं नन्दनन्दनमीश्वरम् ॥  
  
    इति उत्तरगीतायां तृतीयोऽध्यायः ॥  
  
  
Encoded and proofread by Sunder Hattangadi sunderh at hotmail.com  
  
