---
Author: Valmiki Maharamayana Yoga Vasishtha
Category: gItA, giitaa, vAlmIki
Description-comments: Vasishtha@s dialogue with Rama
File name: vasishthagiitaa.itx
Indexextra: (scanned (Yogavasishtha, Nirvana Prakarana, Uttarardha chapters 39-40))
Language: Sanskrit
Latest update: March 9, 2013
Location: doc_giitaa
Proofread by: Sunder Hattangadi(sunderh at hotmail.com), PSA Easwaran psaeaswaran
  at gmail.com
Send corrections to: Sanskrit@cheerful.com
Site access: https://sanskritdocuments.org
Subject: religion
Sublocation: giitaa
Text title: vasiShThagItA
Transliterated by: Sunder Hattangadi
engtitle: VasiShTha gItA
itxtitle: vasiShThagItA
title: वसिष्ठगीता

---
  
 वसिष्ठ गीता   
  
निर्वाण प्रकरण उत्तरार्ध सर्गः ३९  
   ॥ अथ वसिष्ठ गीता ॥  
  
श्रीवसिष्ठ उवाच ।  
सञ्जाताकृत्रिमक्षीणसंसृतिप्रत्ययः पुमान् ।  
सङ्कल्पो न सङ्कल्पं वेत्ति तेनासदेव सः ॥ १॥  
  
श्वासान्म्लानिरिवादर्शे कुतोऽप्यहमिति स्थिता ।  
विदि साऽकारणं दृष्टा नश्यन्त्याशु न लभ्यते ॥ २॥  
  
यस्य क्षीणावरणता शान्तसर्वेहतोदिता ।  
परमामृतपूर्णात्मा सत्तयैव स राजते ॥ ३॥  
  
सर्वसन्देहदुर्ध्वान्तमिहिकामातरिश्वना ।  
भाति भास्वद्धिया देशस्तेन पूर्णेन्दुनेव खम् ॥ ४॥  
  
विसंसृतिर्विसन्देहो लब्धज्योतिर्निरावृतिः ।  
शरदाकाशविशदो ज्ञेयो विज्ञायते बुधः ॥ ५॥  
  
निःसङ्कल्पो निराधारः शान्तः स्पर्शात्पवित्रताम् ।  
अन्तःशीतल आधत्ते ब्रह्मलोकादिवानिलः ॥ ६॥  
  
असद्रूपोपलम्भानामियं वस्तुस्वभावता ।  
यत्स्वर्गवेदनं स्वप्नवन्ध्यापुत्रोपलम्भवत् ॥ ७॥  
  
अविद्यमानमेवेदं जगद्यदनुभूयते ।  
असद्रूपोपलम्भस्य सैषा वस्तुस्वभावता ॥ ८॥  
  
असत्येष्वेव संसारेष्वास्तामर्थः कुतो भवेत् ।  
सर्गापवर्गयोः शब्दावेव वन्ध्यासुतोपमौ ॥ ९॥  
  
जगद्ब्रह्मतया सत्यमनिर्मितमभावितम् ।  
अनिष्ठितं चान्यथा तु नाहं नावगतं च तत् ॥ १०॥  
  
आत्मस्वभावविश्रान्तेरियं वस्तुस्वभावता ।  
यदहन्तादिसर्गादिदुःखाद्यनुपलम्भता ॥ ११॥  
  
क्षणाद्योजनलक्षान्तं प्राप्ते देशान्तरे चितः ।  
चेतनेऽयस्य तद्रूपं मार्गमध्ये निरञ्जनम् ॥ १२॥  
  
अस्पन्दवातसदृशं खकोशाभासचिन्मयम् ।  
अचेत्यं शान्तमुदितं लताविकसनोपमम् ॥ १३॥  
  
सर्वस्य जन्तुजातस्य तत्स्वभावं विदुर्बुधाः ।  
सर्गोपलम्भो गलति तत्रस्थस्य विवेकिनः ॥ १४॥  
  
सुषुप्ते स्वप्नधीर्नास्ति स्वप्ने नास्ति सुषुप्तधीः ।  
सर्गनिर्वाणयोर्भ्रान्ती सुषुप्तस्वप्नयोरिव ॥ १५॥  
  
भ्रान्तिवस्तुस्वभावोऽसौ न स्वप्नो न सुषुप्तता ।  
न सर्गो न च निर्वाणं सत्यं शान्तमशेषतः ॥ १६॥  
  
भ्रान्तिस्त्वसन्मात्रमयी प्रेक्षिता चेन्न लभ्यते ।  
शुक्तिरूप्यमिवासत्यं किल सम्प्राप्यते कथम् ॥ १७॥  
  
यन्न लब्धं च तन्नास्ति तेन भ्रान्तेरसम्भवः ।  
स्वभावादुपलम्भोऽन्यो नास्ति कस्य न कस्यचित् ॥ १८॥  
  
स्वभाव एव सर्वस्मै स्वदते किल सर्वदा ।  
अनानैव हि नानेव किं वादैः संविभाव्यताम् ॥ १९॥  
  
अस्वभावे महद्दुःखं स्वभावे केवलं शमः ।  
इति बुद्ध्या विचार्यान्तर्यदिष्टं तद्विधीयताम् ॥ २०॥  
  
सूक्ष्मे बीजेऽस्त्यगः स्थूलो दृष्टमित्युपपद्यते ।  
शिवे मूर्ते जगन्मूर्तमस्तीत्युत्तमसङ्कथा ॥ २१॥  
  
रूपालोकमनस्कारबुद्ध्यहन्तादयः परे ।  
स्वरूपभूताः सलिले द्रवत्वमिव खात्मकाः ॥ २२॥  
  
मूर्तो यथा स्वसदृशैः करोत्यवयवैः क्रियाः ।  
आत्मभूतैस्तथा भूतैश्चिदाकाशमकर्तृ सत् ॥ २३॥  
  
आत्मस्थादहमित्यादिरस्मदादेरसंसृतेः ।  
शब्दोऽर्थभावमुक्तो यः पटहादिषु जायते ॥ २४॥  
  
यद्भातं  प्रेक्षया नास्ति तन्नास्त्येव निरन्तरम् ।  
जगद्रूपमरूपात्म ब्रह्म ब्रह्मणि संस्थितम् ॥ २५॥  
  
येषामस्ति जगत्स्वप्नस्ते स्वप्नपुरुषा मिथः ।  
न सन्ति ह्यात्मनि मिथो नास्मास्वम्बरपुष्पवत् ॥ २६॥  
  
मयि ब्रह्मैकरूपं ते शान्तमाकाशकोशवत् ।  
वायोः स्पन्दैरिवाभिन्नैर्व्यवहारैश्च तन्मयि ॥ २७॥  
  
अहं तु सन्मयस्तेषां स्वप्नः स्वप्नवतामिव ।  
ते तु नूनमसन्तो मे सुषुप्तस्वप्नका इव ॥ २८॥  
  
तैस्तु यो व्यवहारो मे तद्ब्रह्म ब्रह्मणि स्थितम् ।  
ते यत्पश्यन्ति पश्यन्तु तत्तैरलमलं मम ॥ २९॥  
  
अहमात्मनि नैवास्मि ब्रह्मसत्तेयमातता ।  
त्वदर्थं समुदेतीव तथारूपैव वागियम् ॥ ३०॥  
  
अविरुद्धविरुद्धस्य शुद्धसंविन्मयात्मनः ।  
न भोगेच्छा न मोक्षेच्छा हृदि स्फुरति तद्विदः ॥ ३१॥  
  
स्वभावमात्रायत्तेऽस्मिन्बन्धमोक्षक्रमे नृणाम् ।  
कदर्थनेत्यहो मोहाद्गोष्पदेऽप्युदधिभ्रमः ॥ ३२॥  
  
स्वभावसाधने मोक्षेऽभावोपशमरूपिणि ।  
न धनान्युपकुर्वन्ति न मित्राणि न च क्रियाः ॥ ३३॥  
  
तैलबिन्दुर्भवत्युच्चैश्चक्रमप्पतितो यथा ।  
तथाशु चेत्यसङ्कल्पे स्थिता भवति चिज्जगत् ॥ ३४॥  
  
जाग्रति स्वप्नवृत्तान्तस्थितिर्यादृग्रसा स्मृतौ ।  
तादृग्रसाहन्त्वजगज्जालसंस्था विवेकिनः ॥ ३५॥  
  
तेनैवाभ्यासयोगेन याति तत्तनुतां तथा ।  
यथा नाहं न संसारः शान्तमेवावशिष्यते ॥ ३६॥  
  
यदा यदा स्वभावार्कः स्थितिमेति तदा तदा  ।  
भोगान्धकारो गलति न सन्नप्यनुभूयते ॥ ३७॥  
  
मोहमहत्तारहितः  
       स्फुरति मृतौ भवति भासते च तथा ।  
बुद्ध्यादिकरणनिकरो  
       यस्माद्दीपादिवालोकः ॥ ३८॥  
  
इत्यार्षे श्रीवासिष्ठमहारामायणे  
वाल्मिकीये देवदूतोक्ते मोक्षोपाये निर्वाणप्रकरणे  
उत्तरार्धे वसिष्ठगीतासु स्वभावविश्रान्तियोगोपदेशो  
नामैकोनचत्वारिंशः सर्गः ॥ ३९॥  
  
  
  
          ॥ सर्गः ४० ॥  
  
श्रीवसिष्ठ उवाच -  
रूपालोकमनस्कारबुद्ध्यादीन्द्रियवेदनम् ।  
स्वरूपं विदुरम्लानमस्वभावस्य वस्तुनः ॥ १॥  
  
अस्वभावतनुत्वेन स्वभावस्थितिरातता ।  
यदोदेति तदा सर्गो भ्रमाभः प्रतिभासते ॥ २॥  
  
यदा स्वभावविश्रान्तिः स्थितिमेति शमात्मिका ।  
जगद्दृश्यं तदा स्वप्नः सुषुप्त इव शाम्यति ॥ ३॥  
  
भोगा भवमहारोगा बन्धवो दृढबन्धनम् ।  
अनर्थायार्थसम्पत्तिरात्मनात्मनि शाम्यताम् ॥ ४॥  
  
अस्वभावात्मता सर्गः स्वभावैकात्मता शिवः ।  
भूयतां परमव्योम्ना शाम्यतां मेह ताम्यताम् ॥ ५॥  
  
नात्मानमवगच्छामि न दृश्यं च जगद्भ्रमम् ।  
ब्रह्म शान्तं प्रविष्टोऽस्मि ब्रह्मैवास्मि निरामयः ॥ ६॥  
  
त्वमेव पश्यसि त्वन्त्वं सत्त्वं शब्दार्थजृम्भितम् ।  
पश्यामि शान्तमेवाहं केवलं परमं नभः ॥ ७॥  
  
ब्रह्मण्येव पराकाशे रूपालोकमनोमयाः ।  
विभ्रमास्तव सञ्जातकल्पाः स्पन्दा इवानिले ॥ ८॥  
  
ब्रह्मात्मा वेत्ति नो सर्गं सर्गात्मा ब्रह्म वेत्ति नो ।  
सुषुप्तो वेत्ति नो स्वप्नं स्वप्नस्थो न सुषुप्तकम् ॥ ९॥  
  
प्रबुद्धो ब्रह्मजगतोर्जाग्रत्स्वप्नदृशोरिव ।  
रूपं जानाति भारूपं जीवन्मुक्तः प्रशान्तधीः ॥ १०॥  
  
यथाभूतमिदं सर्वं परिजानाति बोधवान् ।  
संशाम्यति च शुद्धात्मा शरदीव पयोधरः ॥ ११॥  
  
स्मृतिस्थः कल्पनस्थो वा यथाख्यातश्च सङ्गरः ।  
सदसद्भ्रान्ततामात्रस्तथाहन्त्वजगद्भ्रमः ॥ १२॥  
  
आत्मन्यपि नास्ति हि या  
       द्रष्टा यस्या न विद्यते कश्चित् ।  
न च शून्यं नाशून्यं  
       भ्रान्तिरियं भासते सेति ॥ १३॥  
  
इत्यार्षे श्रीवासिष्ठमहारामायणे  
वाल्मिकीये देवदूतोक्ते मोक्षोपाये निर्वाणप्रकरणे  
उत्तरार्धे वसिष्ठगीतासु आत्मविश्रान्तिकथनं  
नाम चत्वारिंशः सर्गः ॥ ४०॥  
  
  
  
Encoded and proofread by Sunder Hattangadi sunderh at hotmail.com  
Proofread by PSA Easwaran psaeaswaran at gmail.com  
  
