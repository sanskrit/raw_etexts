---
Category: gItA, giitaa
Description-comments: mahAbhArata shAntiparva mokShadharmaparva adhyAyaH 288
File name: hansagiitaa.itx
Indexextra: (mahAbhArata shAntiparva (Hindi))
Language: Sanskrit
Latest update: June 2, 1998 , May 12, 2013
Location: doc_giitaa
Proofread by: Sunder Hattangadi(sunderh at hotmail.com) and PSA Easwaran psaeaswaran
  at gmail.com
Send corrections to: Sanskrit@cheerful.com
Site access: https://sanskritdocuments.org
Subject: religion  in critical edition, 289 in Kinjawadekar edition.
Sublocation: giitaa
Text title: hansagItA
Transliterated by: Professor Tokunaga in Kyoto system(?)
engtitle: ha.nsagItA
itxtitle: ha.nsagItA
title: हंसगीता

---
  
 हंसगीता   
  
युधिष्ठिर उवाच ।  
सत्यं दमं क्षमां प्रज्ञां प्रशंसन्ति पितामह ।  
विद्वांसो मनुजा लोके कथमेतन्मतं तव ॥ १॥  
  
भीष्म उवाच ।  
अत्र ते वर्तयिष्येऽहमितिहासं पुरातनम् ।  
साध्यानामिह संवादं हंसस्य च युधिष्ठिर ॥ २॥  
  
हंसो भूत्वाथ सौवर्णस्त्वजो नित्यः प्रजापतिः ।  
स वै पर्येति लोकांस्त्रीनथ साध्यानुपागमत् ॥ ३॥  
  
साध्या ऊचुः ।  
शकुने वयं स्म देवा वै साध्यास्त्वामनुयुज्महे ।  
पृच्छामस्त्वां मोक्षधर्मं भवांश्च किल मोक्षवित् ॥ ४॥  
  
श्रुतोऽसि नः पण्डितो धीरवादी  
साधुशब्दश्चरते ते पतत्रिन् ।  
किं मन्यसे श्रेष्ठतमं द्विज त्वं  
कस्मिन्मनस्ते रमते महात्मन् ॥ ५॥  
  
तन्नः कार्यं पक्षिवर प्रशाधि  
यत्कर्मणां मन्यसे श्रेष्ठमेकम् ।  
यत्कृत्वा वै पुरुषः सर्वबन्धैर्-  
विमुच्यते विहगेन्द्रेह शीघ्रम् ॥ ६॥  
  
हंस उवाच ।  
इदं कार्यममृताशाः शृणोमि  
तपो दमः सत्यमात्माभिगुप्तिः ।  
ग्रन्थीन् विमुच्य हृदयस्य सर्वान्  
प्रियाप्रिये स्वं वशमानयीत ॥ ७॥  
  
नारुन्तुदः स्यान्न नृशंसवादी  
न हीनतः परमभ्याददीत ।  
ययास्य वाचा पर उद्विजेत  
न तां वदेद्रुषतीं पापलोक्याम् ॥ ८॥  
  
वाक्सायका वदनान्निष्पतन्ति  
यैराहतः शोचति रात्र्यहानि ।  
परस्य नामर्मसु ते पतन्ति  
तान् पण्डितो नावसृजेत्परेषु ॥ ९॥  
  
परश्चेदेनमति वादबानैर्-  
भृशं विध्येच्छम एवेह कार्यः ।  
संरोष्यमाणः प्रतिहृष्यते यः  
स आदत्ते सुकृतं वै परस्य ॥ १०॥  
  
क्षेपाभिमानादभिषङ्गव्यलीकं  var  क्षेपायमाणमभिषङ्ग  
निगृह्णाति ज्वलितं यश्च मन्युम् ।  
अदुष्टचेता मुदितोऽनसूयुः  
स आदत्ते सुकृतं वै परेषाम् ॥ ११॥  
  
आक्रुश्यमानो न वदामि किञ्चित्  
क्षमाम्यहं ताड्यमानश्च नित्यम् ।  
श्रेष्ठं ह्येतत् यत् क्षमामाहुरार्याः  
सत्यं तथैवार्जवमानृशंस्यम् ॥ १२॥  
  
वेदस्योपनिषत्सत्यं सत्यस्योपनिषद्दमः ।  
दमस्योपनिषन्मोक्षं एतत्सर्वानुशासनम् ॥ १३॥  
  
वाचो वेगं मनसः क्रोधवेगं विवित्सा वेगमुदरोपस्थ वेगम् ।   
एतान् वेगान् यो विषहदुदीर्णांस्तं मन्येऽहं ब्राह्मणं वै मुनिं च ॥ १४॥  
  
अक्रोधनः क्रुध्यतां वै विशिष्टस्तथा तितिक्षुरतितिक्षोर्विशिष्टः ।  
अमानुषान्मानुषो वै विशिष्टस् तथा ज्ञानाज्ज्ञानवान्वै प्रधानः ॥ १५॥   
 var  ज्ञानविद्वै विशिष्टः  
आक्रुश्यमानो नाक्रोशेन्मन्युरेव तितिक्षतः ।  var  नाक्रुश्येत् मन्युरेनं  
आक्रोष्टारं निर्दहति सुकृतं चास्य विन्दति ॥ १६॥  
  
यो नात्युक्तः प्राह रूक्षं प्रियं वा  
यो वा हतो न प्रतिहन्ति धैर्यात् ।  
पापं च यो नेच्छति तस्य हन्तुस्-  
तस्मै देवाः स्पृहयन्ते सदैव ॥ १७॥  var  तस्येह देवाः स्पृहयन्ति  
नित्यम् ।  
पापीयसः क्षमेतैव श्रेयसः सदृशस्य च ।  
विमानितो हतोऽऽक्रुष्ट एवं सिद्धिं गमिष्यति ॥ १८॥  
  
सदाहमार्यान्निभृतोऽप्युपासे  
न मे विवित्सा न चमेऽस्ति रोषः ।  var  विवित्सोत्सहते न रोषः  
न चाप्यहं लिप्समानः परैमि  
न चैव किञ्चिद्विषयेण यामि ॥ १९॥  
  
नाहं शप्तः प्रतिशपामि किञ्चिद्  
दमं द्वारं ह्यमृतस्येह वेद्मि ।  
गुह्यं ब्रह्म तदिदं वा ब्रवीमि  
न मानुषाच्छ्रेष्ठतरं हि किञ्चित् ॥ २०॥  
  
विमुच्यमानः पापेभ्यो धनेभ्य इव चन्द्रमाः ।  
विरजाः कालमाकाङ्क्षन् धीरो धैर्येण सिध्यति ॥ २१॥  
  
यः सर्वेषां भवति ह्यर्चनीय  
उत्सेधनस्तम्भ इवाभिजातः ।  
यस्मै वाचं सुप्रशस्तां वदन्ति  var  तस्मै वाचं सुप्रसन्नां  
स वै देवान्गच्छति संयतात्मा ॥ २२॥  
  
न तथा वक्तुमिच्छन्ति कल्याणान् पुरुषे गुणान् ।  
यथैषां वक्तुमिच्छन्ति नैर्गुण्यमनुयुञ्जकाः ॥ २३॥  
  
यस्य वाङ्मनसी गुप्ते सम्यक्प्रणिहिते सदा ।  
वेदास्तपश्च त्यागश्च स इदं सर्वमाप्नुयात् ॥ २४॥  
  
आक्रोशनावमानाभ्यां नाबुधान् गर्हयेद् बुधः ।   var  बोधयेद् बुधः  
तस्मान्न वर्धयेदन्यं न चात्मानं विहिंसयेत् ॥ २५॥  
  
अमृतस्येव सन्तृप्येदवमानस्य वै द्विजः ।  var  पण्डितः ।  
सुखं ह्यवमतः शेते योऽवमन्ता स नश्यति ॥ २६॥  
  
यत्क्रोधनो यजते यद्ददाति  
यद्वा तपस्तप्यति यज्जुहोति ।  
वैवस्वतस्तद्धरतेऽस्य सर्वं  
मोघः श्रमो भवति हि क्रोधनस्य ॥ २७॥  
  
चत्वारि यस्य द्वाराणि सुगुप्तान्यमरोत्तमाः ।  
उपस्थमुदरं हस्तौ वाक्चतुर्थी स धर्मवित् ॥ २८॥  
  
सत्यं दमं ह्यार्जवमानृशंस्यं  
धृतिं तितिक्षामभिसेवमानः ।  var  तितिक्षां च संसेवमानः  
स्वाध्यायनित्योऽस्पृहयन्परेषाम्  var  युक्तोऽस्पृहयन् परेषाम्  
एकान्तशील्यूर्ध्वगतिर्भवेत्सः ॥ २९॥  
  
सर्वानेताननुचरन् वत्सवच्चतुरः स्तनान् ।  var  सर्वांश्चैनाननुचरन्  
न पावनतमं किञ्चित्सत्यादध्यगमं क्वचित् ॥ ३०॥  
  
आचक्षेऽहं मनुष्येभ्यो देवेभ्यः प्रतिसञ्चरन् ।  
सत्यं स्वर्गस्य सोपानं पारावारस्य नौरिव ॥ ३१॥  
  
यादृशैः सन्निवसति यादृशांश्चोपसेवते ।  
यादृगिच्छेच्च भवितुं तादृग्भवति पूरुषः ॥ ३२॥  
  
यदि सन्तं सेवति यद्यसन्तं  
तपस्विनं यदि वा स्तेनमेव ।  
वासो यथा रङ्गवशं प्रयाति  
तथा स तेषां वशमभ्युपैति ॥ ३३॥  
  
सदा देवाः साधुभिः संवदन्ते  
न मानुषं विषयं यान्ति द्रष्टुम् ।  
नेन्दुः समः स्यादसमो हि वायुर्-  
उच्चावचं विषयं यः स वेद ॥ ३४॥  
  
अदुष्टं वर्तमाने तु हृदयान्तरपूरुषे ।  
तेनैव देवाः प्रीयन्ते सतां मार्गस्थितेन वै ॥ ३५॥  
  
शिश्नोदरे येऽभिरताः सदैव  var  ये निरताः  
स्तेना नरा वाक्परुषाश्च नित्यम् ।  
अपेतदोषानिति तान् विदित्वा  
दूराद्देवाः सम्परिवर्जयन्ति ॥ ३६॥  
  
न वै देवा हीनसत्त्वेन तोष्याः  
सर्वाशिना दुष्कृतकर्मणा वा ।  
सत्यव्रता ये तु नराः कृतज्ञा  
धर्मे रतास्तैः सह सम्भजन्ते ॥ ३७॥  
  
अव्याहृतं व्याकृताच्छ्रेय आहुः  
सत्यं वदेद्व्याहृतं तद्द्वितीयम् ।  
धर्मं वदेद्व्याहृतं तत्तृतीयं  
प्रियंवदेद्व्याहृतं तच्चतुर्थम् ॥ ३८॥  
  
साध्या ऊचुः ।  
केनायमावृतो लोकः केन वा न प्रकाशते ।  
केन त्यजति मित्राणि केन स्वर्गं न गच्छति ॥ ३९॥  
  
हंस उवाच ।  
अज्ञानेनावृतो लोको मात्सर्यान्न प्रकाशते ।  
लोभात्त्यजति मित्राणि सङ्गात्स्वर्गं न गच्छति ॥ ४०॥  
  
साध्या ऊचुः ।  
कः स्विदेको रमते ब्राह्मणानां  
कः स्विदेको बहुभिर्जोषमास्ते ।  
कः स्विदेको बलवान् दुर्बलोऽपि  
कः स्विदेषां कलहं नान्ववैति ॥ ४१॥  
  
हंस उवाच ।  
प्राज्ञ एको रमते ब्राह्मणानां  
प्राज्ञश्चैको बहुभिर्जोषमास्ते ।  
प्राज्ञ एको बलवान् दुर्बलोऽपि  
प्राज्ञ एषां कलहं नान्ववैति ॥ ४२॥  
  
साध्या ऊचुः ।  
किं ब्राह्मणानां देवत्वं किं च साधुत्वमुच्यते ।  
असाधुत्वं च किं तेषां किमेषां मानुषं मतम् ॥ ४३॥  
  
हंस उवाच ।  
स्वाध्याय एषां देवत्वं व्रतं साधुत्वमुच्यते ।  
असाधुत्वं परीवादो मृत्युर्मानुष्यमुच्यते ॥ ४४॥  
  
भीष्म उवाच ।  
संवाद इत्ययं श्रेष्ठः साध्यानां परिकीर्तितः ।  
क्षेत्रं वै कर्मणां योनिः सद्भावः सत्यमुच्यते ॥ ४५॥  
  
 var   
इत्युक्त्वा परमो देव भगवान् नित्य अव्ययः ।  
साध्यैर्देवगणैः सार्धं दिवमेवारुरोह सः ॥ ४५॥  
  
एतद् यशस्यमायुष्यं पुण्यं स्वर्गाय च ध्रुवम् ।  
दर्शितं देवदेवेन परमेणाव्ययेन च ॥ ४६॥  
  
॥ इति श्रीमहाभारते शान्तिपर्वणि मोक्षधर्मपर्वणि  
          हंसगीता समाप्ता ॥  
  
  
  
mahAbhArata shAntiparva mokShadharmaparva adhyAyaH 288 in  
critical edition, 289 in Kinjavadekar edition.  
  
Proofread by Sunder Hattangadi sunderh@hotmail.com  
and PSA Easwaran psaeaswaran at gmail.com  
  
  
