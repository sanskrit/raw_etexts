---
Category: gItA, giitaa
File name: pingalagiitaa.itx
Language: Sanskrit
Latest update: June 2, 1998
Location: doc_giitaa
Proofread by: Sunder Hattangadi(sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: religion
Sublocation: giitaa
Text title: pingalagItA
Transliterated by: Professor Tokunaga in Kyoto system(?)
engtitle: pingalAgItA
itxtitle: piNgalAgItA
title: पिण्गलागीता

---
  
 पिङ्गलागीता   
  
 अध्यायः १६८  
 य्  
धर्माः पितामहेनोक्ता राजधर्माश्रिताः शुभाः ।  
धर्ममाश्रमिणां श्रेष्ठं वक्तुमर्हसि पार्थिव ॥ १॥  
  
 भीष्मोवाच  
सर्वत्र विहितो धर्मः स्वर्ग्यः सत्यफलं तपः ।  
बहु द्वारस्य धर्मस्य नेहास्ति विफला क्रिया ॥ २॥  
  
यस्मिन्यस्मिंस्तु विनये यो यो याति विनिश्चयम् ।  
स तमेवाभिजानाति नान्यं भरतसत्तम ॥ ३॥  
  
यथा यथा च पर्येति लोकतन्त्रमसारवत् ।  
तथा तथा विरागोऽत्र जायते नात्र संशयः ॥ ४॥  
  
एवं व्यवसिते लोके बहुदोषे युधिष्ठिर ।  
आत्ममोक्षनिमित्तं वै यतेत मतिमान्नरः ॥ ५॥  
  
 य्  
नष्टे धने वा दारे वा पुत्रे पितरि वा मृते ।  
यया बुद्ध्या नुदेच्छोकं तन्मे ब्रूहि पितामह ॥ ६॥  
  
 भीष्मोवाच  
नष्टे धने वा दारे वा पुत्रे पितरि वा मृते ।  
अहो दुःखमिति ध्यायञ्शोकस्यापचितिं चरेत् ॥ ७॥  
  
अत्राप्युदाहरन्तीममितिहासं पुरातनम् ।  
यथा सेनजितं विप्रः कश्चिदित्यब्रवीद्वचः ॥ ८॥  
  
पुत्रशोकाभिसन्तप्तं राजानं शोकविह्वलम् ।  
विषन्नवदनं दृष्ट्वा विप्रो वचनमब्रवीत् ॥ ९॥  
  
किं नु खल्वसि मूढस्त्वं शोच्यः किमनुशोचसि ।  
यदा त्वामपि शोचन्तः शोच्या यास्यन्ति तां गतिम् ॥ १०॥  
  
त्वं चैवाहं च ये चान्ये त्वां राजन्पर्युपासते ।  
सर्वे तत्र गमिष्यामो यत एवागता वयम् ॥ ११॥  
  
 सेनाजितोवाच  
का बुद्धिः किं तपो विप्र कः समाधिस्तपोधन ।  
किं ज्ञानं किं श्रुतं वा ते यत्प्राप्य न विषीदसि ॥ १२॥  
  
 ब्राह्मणोवाच  
पश्य भूतानि दुःखेन व्यतिषक्तानि सर्वशः ।  
आत्मापि चायं न मम सर्वा वा पृथिवी मम ॥ १३॥  
  
यथा मम तथान्येषामिति बुद्ध्या न मे व्यथा ।  
एतां बुद्धिमहं प्राप्य न प्रहृष्ये न च व्यथे ॥ १४॥  
  
यथा काष्ठं च काष्ठं च समेयातां महोदधौ ।  
समेत्य च व्यपेयातां तद्वद्भूतसमागमः ॥ १५॥  
  
एवं पुत्राश्च पौत्राश्च ज्ञातयो बान्धवास्तथा ।  
तेषु स्नेहो न कर्तव्यो विप्रयोगो हि तैर्ध्रुवम् ॥ १६॥  
  
अदर्शनादापतितः पुनश्चादर्शनं गतः ।  
न त्वासौ वेद न त्वं तं कः सन्कमनुशोचसि ॥ १७॥  
  
तृष्णार्ति प्रभवं दुःखं दुःखार्ति प्रभवं सुखम् ।  
सुखात्सञ्जायते दुःखमेवमेतत्पुनः पुनः ।  
सुखस्यानन्तरं दुःखं दुःखस्यानन्तरं सुखम् ॥ १८॥  
  
सुखात्त्वं दुःखमापन्नः पुनरापत्स्यसे सुखम् ।  
न नित्यं लभते दुःखं न नित्यं लभते सुखम् ॥ १९॥  
  
नालं सुखाय सुहृदो नालं दुःखाय शत्रवः ।  
न च प्रज्ञालमर्थानां न सुखानामलं धनम् ॥ २०॥  
  
न बुद्धिर्धनलाभाय न जाद्यमसमृद्धये ।  
लोकपर्याय वृत्तान्तं प्राज्ञो जानाति नेतरः ॥ २१॥  
  
बुद्धिमन्तं च मूढं च शूरं भीरुं जदं कविम् ।  
दुर्बलं बलवन्तं च भागिनं भजते सुखम् ॥ २२॥  
  
धेनुर्वत्सस्य गोपस्य स्वामिनस्तस्करस्य च ।  
पयः पिबति यस्तस्या धेनुस्तस्येति निश्चयः ॥ २३॥  
  
ये च मूढतमा लोके ये च बुद्धेः परं गताः ।  
ते नराः सुखमेधन्ते क्लिश्यत्यन्तरितो जनः ॥ २४॥  
  
अन्त्येषु रेमिरे धीरा न ते मध्येषु रेमिरे ।  
अन्त्य प्राप्तिं सुखामाहुर्दुःखमन्तरमन्तयोः ॥ २५॥  
  
ये तु बुद्धिसुखं प्राप्ता द्वन्द्वातीता विमत्सराः ।  
तान्नैवार्था न चानर्था व्यथयन्ति कदा चन ॥ २६॥  
  
अथ ये बुद्धिमप्राप्ता व्यतिक्रान्ताश्च मूढताम् ।  
तेऽतिवेलं प्रहृष्यन्ति सन्तापमुपयान्ति च ॥ २७॥  
  
नित्यप्रमुदिता मूढा दिवि देवगणा इव ।  
अवलेपेन महता परिदृब्धा विचेतसः ॥ २८॥  
  
सुखं दुःखान्तमालस्यं दुःखं दाक्ष्यं सुखोदयम् ।  
भूतिश्चैव श्रिया सार्धं दक्षे वसति नालसे ॥ २९॥  
  
सुखं वा यदि वा दुःखं द्वेष्यं वा यदि वा प्रियम् ।  
प्राप्तं प्राप्तमुपासीत हृदयेनापराजितः ॥ ३०॥  
  
शोकस्थान सहस्राणि हर्षस्थान शतानि च ।  
दिवसे दिवसे मूढमाविशन्ति न पण्डितम् ॥ ३१॥  
  
बुद्धिमन्तं कृतप्रज्ञं शुश्रूसुमनसूयकम् ।  
दान्तं जितेन्द्रियं चापि शोको न स्पृशते नरम् ॥ ३२॥  
  
एतां बुद्धिं समास्थाय गुप्तचित्तश्चरेद्बुधः ।  
उदयास्तमयज्ञं हि न शोकः स्प्रस्तुमर्हति ॥ ३३॥  
  
यन्निमित्तं भवेच्छोकस्त्रासो वा दुःखमेव वा ।  
आयासो वा यतोमूलस्तदेकाङ्गमपि त्यजेत् ॥ ३४॥  
  
यद्यत्त्यजति कामानां तत्सुखस्याभिपूर्यते ।  
कामानुसारी पुरुषः कामाननु विनश्यति ॥ ३५॥  
  
यच्च कामसुखं लोके यच्च दिव्यं महत्सुखम् ।  
तृष्णा क्षयसुखस्यैते नार्हतः सोदशीं कलाम् ॥ ३६॥  
  
पूर्वदेहकृतं कर्म शुभं वा यदि वाशुभम् ।  
प्राज्ञं मूढं तथा शूरं भजते यादृशं कृतम् ॥ ३७॥  
  
एवमेव किलैतानि प्रियाण्येवाप्रियाणि च ।  
जीवेषु परिवर्तन्ते दुःखानि च सुखानि च ॥ ३८॥  
  
तदेवं बुद्धिमास्थाय सुखं जीवेद्गुणान्वितः ।  
सर्वान्कामाञ्जुगुप्सेत सङ्गान्कुर्वीत पृष्ठतः ।  
वृत्त एष हृदि प्रौधो मृत्युरेष मनोमयः ॥ ३९॥  
  
यदा संहरते कामान्कूर्मोऽङ्गानीव सर्वशः ।  
तदात्मज्योतिरात्मा च आत्मन्येव प्रसीदति ॥ ४०॥  
  
किं चिदेव ममत्वेन यदा भवति कल्पितम् ।  
तदेव परितापार्थं सर्वं सम्पद्यते तदा ॥ ४१॥  
  
न बिभेति यदा चायं यदा चास्मान्न बिभ्यति ।  
यदा नेच्छति न द्वेष्टि ब्रह्म सम्पद्यते तदा ॥ ४२॥  
  
उभे सत्यानृते त्यक्त्वा शोकानन्दौ भयाभये ।  
प्रियाप्रिये परित्यज्य प्रशान्तात्मा भविष्यसि ॥ ४३॥  
  
यदा न कुरुते धीरः सर्वभूतेषु पापकम् ।  
कर्मणा मनसा वाचा ब्रह्म सम्पद्यते तदा ॥ ४४॥  
  
या दुस्त्यजा दुर्मतिभिर्या न जीर्यति जीर्यतः ।  
योऽसौ प्राणान्तिको रोगस्तां तृष्णां त्यजतः सुखम् ॥ ४५॥  
  
अत्र पिङ्गलया गीता गाथाः श्रूयन्ति पार्थिव ।  
यथा सा कृच्छ्रकालेऽपि लेभे धर्मं सनातनम् ॥ ४६॥  
  
सङ्केते पिङ्गला वेश्या कान्तेनासीद्विनाकृता ।  
अथ कृच्छ्रगता शान्तां बुद्धिमास्थापयत्तदा ॥ ४७॥  
  
 पिन्गला  
उन्मत्ताहमनुन्मत्तं कान्तमन्ववसं चिरम् ।  
अन्तिके रमणं सन्तं नैनमध्यगमं पुरा ॥ ४८॥  
  
एकस्थूनं नवद्वारमपिधास्याम्यगारकम् ।  
का हि कान्तमिहायान्तमयं कान्तेति मन्स्यते ॥ ४९॥  
  
अकामाः कामरूपेण धूर्ता नरकरूपिणः ।  
न पुनर्वञ्चयिष्यन्ति प्रतिबुद्धास्मि जागृमि ॥ ५०॥  
  
अनर्थोऽपि भवत्यर्थो दैवात्पूर्वकृतेन वा ।  
सम्बुद्धाहं निराकारा नाहमद्याजितेन्द्रिया ॥ ५१॥  
  
सुखं निराशः स्वपिति नैराश्यं परमं सुखम् ।  
आशामनाशां कृत्वा हि सुखं स्वपिति पिङ्गला ॥ ५२॥  
  
 भीष्मोवाच  
एतैश्चान्यैश्च विप्रस्य हेतुमद्भिः प्रभाषितैः ।  
पर्यवस्थापितो राजा सेनजिन्मुमुदे सुखम् ॥ ५३॥  
  
॥ इति पिङ्गलागीता समाप्ता ॥  
  
  
Adhyaya number 168 in shAntiparva, Mahabharata critical edition  
(Bhandarkar Oriental Research Institute BORI).  
In Kinjavadekar's edition it is 174.  
  
Another possible source of pi.ngalA gItA is Bhagavata Purana    
11:8:30-44 ( a part of Uddhava Gita)  
  
Encoded and proofread by Sunder Hattangadi sunderh at hotmail.com  
  
  
