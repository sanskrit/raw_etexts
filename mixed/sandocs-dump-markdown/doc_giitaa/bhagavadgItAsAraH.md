+++
"Text title" = "shrImadgItAsAra"
"File name" = "shrImadgItAsAra.itx"
itxtitle = "bhagavadgItAsAraH"
engtitle = "shrImad gItAsAraH"
Category = "gItA, giitaa, bhagavadgita"
Location = "doc_giitaa"
Sublocation = "giitaa"
Subcategory = "bhagavadgita"
Language = "Sanskrit"
Subject = "philosophy/hinduism/religion"
"Transliterated by" = "PSA Easwaran psaeaswaran at gmail.com"
"Proofread by" = "PSA Easwaran psaeaswaran at gmail.com"
Indexextra = "(Bengali)"
"Latest update" = "May 18, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "भगवद्गीतासारः"

+++
  
 श्रीमद् गीतासारः   
  
श्रीभगवानुवाच --  
गीतासारं प्रवक्ष्यामि अर्जुनायोदितं पुरा ।   
अष्टाङ्गयोगयुक्तात्मा सर्ववेदान्तपारगः ॥ १॥  
  
आत्मलाभः परो नान्य आत्मा देहादिवर्जितः।   
रूपादिहीनो देहान्तःकरणत्वादिलोचनम् ॥ २॥  
  
विज्ञानरहितः प्राणः सुषुप्तोऽहं प्रतीयते ।   
नाहमात्मा च दुःखादि संसारादिसमन्वयात् ॥ ३॥  
  
विधूम इव दीप्तार्चिरादीप्त इव दीप्तिमान् ।   
वैद्युतोऽग्निरिवाकाशे हृत्सङ्गे आत्मनाऽऽत्मनि ॥ ४॥  
  
श्रोत्रादीनि न पश्यन्ति स्वं स्वमात्मानमात्मना ।   
सर्वज्ञः सर्वदर्शी च क्षेत्रज्ञस्तानि पश्यति ॥ ५॥  
  
सदा प्रकाशते ह्यात्मा पटे दीपो जलन्निव ।   
ज्ञानमुत्पद्यते पुंसां क्षयात् पापस्य कर्मणः ॥ ६॥  
  
यथादर्शतलप्रख्ये पश्यत्यात्मानमात्मनि ।   
इन्द्रियाणीन्द्रियार्थांश्च महाभूतानि पञ्चकम् ॥ ७॥  
  
मनोबुद्धिरहङ्कारमव्यक्तं पुरुषस्तथा ।   
प्रसंख्यानपराव्याप्तो विमुक्तो बन्धनैर्भवेत् ॥ ८॥  
  
इन्द्रियग्राममखिलं मनसाभिनिवेश्य च ।   
मनश्चैवाप्यहङ्कारे प्रतिष्ठाप्य च पाण्डव ॥ ९॥  
  
अहङ्कारं तथा बुद्धौ बुद्धिं च प्रकृतावपि ।   
प्रकृतिं पुरुषे स्थाप्य पुरुषं ब्रह्मणि न्यसेत् ॥ १०॥  
  
नवद्वारमिदं गेहं तिसॄणां पञ्चसाक्षिकम् ।   
क्षेत्रज्ञाधिष्ठितं विद्वान् यो वेद स परः कविः ॥ ११॥  
  
अश्वमेधसहस्राणि वाजपेयशतानि च ।   
ज्ञानयज्ञस्य सर्वाणि कलां नार्हन्ति षोडशीम् ॥ १२॥  
  
श्रीभगवानुवाच --  
यमश्च नियमः पार्थ आसनं प्राणसंयमः ।   
प्रत्याहारस्तथा ध्यानं धारणार्जुन सप्तमी ।  
समाधिविधि चाष्टाङ्गो योग उक्तो विमुक्तये ॥ १३॥  
  
कायेन मनसा वाचा सर्वभुतेषु सर्वदा ।   
हिंसाविरामको धर्मो ह्यहिंसा परमं सुखम् ॥ १४॥  
  
विधिना या भवेद्धिंसा सा त्वहिंसा प्रकीर्तिता ।   
सत्यं ब्रूयात् प्रियं ब्रूयान्न ब्रूयात्सत्यमप्रियम् ।  
प्रियं च नानृतं ब्रूयादेष धर्मः सनातनः ॥ १५॥  
  
यच्च द्रव्यापहरणं चौर्याद्वाथ बलेन वा ।   
स्तेयं तस्यानाचरणं अस्तेयं धर्मसाधनम् ॥ १६॥  
  
कर्मणा मनसा वाचा सर्वावस्थासु सर्वदा।   
सर्वत्र मैथुनत्यागं ब्रह्मचर्यं प्रचक्षते ॥ १७॥  
  
द्रव्याणामप्यनादानमापत्स्वपि तथेच्छया ।  
अपरिग्रहमित्याहुस्तं प्रयत्नेन वर्जयेत् ॥ १८॥  
  
द्विधा शौचं मृज्जलाभ्यां बाह्यं भावादथान्तरम्।  
यदृच्छालाभतस्तुष्टिः सन्तोषः सुखलक्षणम् ॥ १९॥  
  
मनसश्चेन्द्रियाणां च ऐकाग्र्यं परमं तपः ।  
शरीरशोषणं वापि कृच्छ्रचान्द्रायणादिभिः ॥ २०॥  
  
वेदान्तशतरुद्रीयप्रणवादि जपं बुधाः ।  
सत्त्वशुद्धिकरं पुंसां स्वाध्यायं परिचक्षते ॥ २१॥  
  
स्तुतिस्मरणपूजादि वाङ्मनःकायकर्मभिः ।  
अनिश्चला हरौ भक्तिरेतदीश्वरचिन्तनम् ॥ २२॥  
  
आसनं स्वस्तिकं प्रोक्तं पद्ममर्धासनस्तथा ।  
प्राणः स्वदेहजो वायुरारामस्तन्निरोधनम् ॥ २३॥  
  
इन्द्रियाणां विचरतां विषयेषु त्वसत्स्विव ।  
निरोधः प्रोच्यते सद्भिः प्रत्याहारस्तु पाण्डव ॥ २४॥  
  
मूर्तामूर्तब्रह्मरूपचिन्तनं ध्यानमुच्यते ।  
योगारम्भे मूर्तहरिं अमूर्तमपि चिन्तयेत् ॥ २५॥  
  
अग्निमण्डलमध्यस्थो वायुर्देवश्चतुर्भुजः ।  
शंखचक्रगदापद्मयुक्तः कौस्तुभसंयुतः ॥ २६॥  
  
वनमाली कौस्तुभेन रतोऽहं ब्रह्मसंज्ञकः ।  
धारणेत्युच्यते चेयं धार्यते यन्मनोलये ॥ २७॥  
  
अहं ब्रह्मेत्यवस्थानं समाधिरभिधीयते ।  
अहं ब्रह्मास्मि वाक्याच्च ज्ञानान्मोक्षो भवेन्नृणाम् ॥ २८॥  
  
श्रद्धयानन्दचैतन्यं लक्षयित्वा स्थितस्य च ।  
ब्रह्माहमस्म्यहं ब्रह्म अहं-ब्रह्म-पदार्थयोः ॥ २९॥  
  
हरिरुवाच --  
गीतासारमिति प्रोक्तं विधिनापि मया तव ।   
यः पठेत् शृणुयाद्वापि सोऽपि मोक्षमवाप्नुयात् ॥ ३०॥  
  
इति ब्रह्मविद्यायां योगशास्त्रे श्रीकृष्णार्जुनसंवादे  
श्रीमद्गीतासारः समाप्तः ॥   
  
  
  
Encoded and proofread by PSA Easwaran psaeaswaran at gmail.com  
  
