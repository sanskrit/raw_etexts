---
Category: gItA, giitaa, gurudev
Description-comments: Dharmamandala print version
File name: shriigurugiitaadharmamandala.itx
Indexextra: (Dharma Mandala DLI version (scanned))
Language: Sanskrit
Location: doc_giitaa
Proofread by: sunder hattangadi
Site access: https://sanskritdocuments.org
SubDeity: gurudev
Subject: philosophy/hinduism/religion
Sublocation: giitaa
Text title: Shri Guru Gita
Transliterated by: sunder hattangadi
engtitle: gurugItA (dharmamaNDala)
itxtitle: gurugItA (dharmamaNDala)
title: गुरुगीता (धर्ममण्डल)

---
  
 श्रीगुरुगीता   
  
॥ अथ श्रीगुरुगीता ॥  
  
ऋषय ऊचुः ।  
गुह्याद्गुह्यतरा विद्या गुरुगीता विशेषतः ।  
ब्रूहि नः सूत कृपया शृणुमस्त्वत्प्रसादतः ॥ १॥  
  
सूत उवाच ।  
गिरीन्द्रशिखरे रम्ये नानारत्नोपशोभिते ।  
नानावृक्षलताकीर्णे नानापक्षिरवैर्युते ॥ २॥  
  
सर्वर्तुकुसुमामोदमोदिते सुमनोहरे ।  
शैत्यसौगन्ध्यमान्द्याढ्यमरुद्भिरुपवीजिते ॥ ३॥  
  
अप्सरोगणसङ्गीतकलध्वनिनिनादिते ।  
स्थिरच्छायाद्रुमच्छायाच्छादिते स्निग्धमञ्जुले ॥ ४॥  
  
मत्तकोकिलसन्दोहसङ्घुष्टविपिनान्तरे ।  
सर्वदा स्वगणैः सार्द्धमृतुराजनिपेविते ॥ ५॥  
  
सिद्धचारणगन्धर्वगाणपत्यगणैर्वृते ।  
तत्र मौनधरं देवं चराचरजगद्गुरुम् ॥ ६॥  
  
सदाशिवं सदानन्दं करुणामृतसागरम् ।  
कर्पूरकुन्दधवलं शुद्धतत्त्वमयं विभुम् ॥ ७॥  
  
दिगम्बरं दीननाथं योगीन्द्रं योगिवल्लभम् ।  
गङ्गाशीकरसंसिक्तजटामण्डलमण्डितम् ॥ ८॥  
  
विभूतिभूषितं शान्तं व्यालमालं कपालिनम् ।  
अन्धकारिं त्रिलोकेशं त्रिशूलवरधारकम् ॥ ९॥  
  
आशुतोषं ज्ञानमयं कैवल्यफलदायकम् ।  
निर्विकल्पं निरातङ्कं निर्विशेषं निरञ्जनम् ॥ १०॥  
  
सर्वेषां हितकर्तारं देवदेवं निरामयम् ।  
कैलासशिखरासीनं पञ्चवक्त्रं सुभूषितम् ॥ ११॥  
  
सर्वात्मनाविष्टचित्तं गिरिजामुखपङ्कजे ।  
प्रणम्य परया भक्त्या कृताञ्जलिपुटा सती ॥ १२॥  
  
प्रसन्नवदनं वीक्ष्य लोकानां हितकाम्यया ।  
विनयाऽवनता देवी पार्वती शिवमब्रवीत् ॥ १३॥  
  
श्रीमहादेव्युवाच ।  
नमस्ते देवदेवेश सदाशिव जगद्गुरो ।  
प्राणेश्वर महादेव गुरुगीतां वद प्रभो ॥ १४॥  
  
केन मार्गेण भोः स्वामिन् देही ब्रह्ममयो भवेत् ।  
त्वं कृपां कुरु मे देव नमामि चरणं तव ॥ १५॥  
  
श्री महादेव उवाच ।  
गुशब्दस्त्वन्धकारः स्याद्रुशब्दस्तन्निरोधकः ।  
अन्धकारनिरोधित्वाद्गुरुरित्यभिधीयते ॥ १६॥  
  
गुकारः प्रथमो वर्णो मायादिगुणभासकः ।  
रुकारो द्वितीयो ब्रह्म मायाभ्रान्तिविमोचकः ॥ १७॥  
  
गकारः सिद्धिदः प्रोक्तो रेफः पापस्य दाहकः ।  
उकारः शम्भुरित्युक्तस्त्रितयाऽऽत्मा गुरुः स्मृतः ॥ १८॥  
  
श्रीमहादेव्युवाच ।  
मायामोहितजीवानां जन्ममृत्युजरादितः ।  
रक्षायै कः प्रभवति स्वामिन् संसारसागरे ॥ १९॥  
  
त्वत्तो नाऽन्यो दयासिन्धो कश्चिच्छक्नोति वै प्रभो ।  
दातुं प्रतिवचश्चाऽस्य लोकशोकविमोचनम् ॥ २०॥  
  
त्रितापतप्तजीवानां कल्याणार्थं मया प्रभो ।  
विहितः सादरं प्रश्न उत्तरेणाऽनुगृह्यताम् ॥ २१॥  
  
श्रीमहादेव उवाच ।  
संसाराऽपारपाथोधेः पारं गन्तुं महेश्वरि ।  
श्रीगुरोश्चरणाऽम्भोजनौकेवैकाऽवलम्बनम् ॥ २२॥  
  
सद्गुरो रूपमादाय जगत्यामहमेव हि ।  
उद्धराम्यखिलाञ्जीवान्मृत्युसंसारसागरात् ॥ २३॥  
  
यो गुरुः स शिवः साक्षाद्यः शिवः स गुरुर्मतः ।  
गुरौ मयि न भेदोऽस्ति भेदस्तत्र निरर्थकः ॥ २४॥  
  
गुरुर्ज्ञानप्रदो नित्यं परमाऽऽनन्दसागरे ।  
उन्मज्जयति जीवान्स ताॅंस्तथैव निमज्जयन् ॥ २५॥  
  
गुरुस्त्रितापतप्तानां जीवानां रक्षिता क्षितौ ।  
सच्चिदानन्दरूपं हि गुरुर्ब्रह्म न संशयः ॥ २६॥  
  
यादृगस्तीह सम्बन्धो ब्रह्माण्डस्येश्वरेण वै ।  
तथा क्रियाऽऽख्ययोगस्य सम्बन्धो गुरुणा सह ॥ २७॥  
  
दीक्षाविधावीश्वरो वै कारणस्थलमुच्यते ।  
गुरुः कार्यस्थलञ्चाऽतो गुरुर्ब्रह्म प्रगीयते ॥ २८॥  
  
गुरौ मानुपबुद्धिं तु मन्त्रे चाऽक्षरभावनाम् ।  
प्रतिमासु शिलाबुद्धिं कुर्वाणो नरकं व्रजेत् ॥ २९॥  
  
जन्महेतू हि पितरौ पूजनीयौ प्रयत्नतः ।  
गुरुर्विशेषतः पूज्यो धर्माऽधर्मप्रदर्शकः ॥ ३०॥  
  
गुरुः पिता गुरुर्माता गुरुर्देवो गुरुर्गतिः ।  
शिवे रुष्टे गुरुस्त्राता गुरौ रुष्टे न कश्चन ॥ ३१॥  
  
श्रीमहादेव्युवाच ।  
जगन्मङ्गलकृन्नाथ विशेषेणोपदिश्यताम् ।  
लक्षणं सद्गुरोर्येन सम्यग्ज्ञातं भवेद्ध्रुवम् ॥ ३२॥  
  
आचार्यगुरुभेदोऽपि येन स्याद्विदितो मम ।  
श्रेष्ठत्वं वा तयोः केन लक्षणेनाऽनुमीयते ॥ ३३॥  
  
श्रीमहादेव उवाच ।  
सर्वशास्त्रपरो दक्षः सर्वशात्रार्थवित्सदा ।  
सुवचाः सुन्दरः स्वङ्गः कुलीनः शुभदर्शनः ॥ ३४॥  
  
जितेन्द्रियः सत्यवादी ब्राह्मणः शान्तमानसः ।  
मातृपितृहिते युक्तः सर्वकर्मपरायणः ॥ ३५॥  
  
आश्रमी देशवासी च गुरुरेवं विधीयते ।  
आचार्यगुरुशब्दौ द्वौ क्वचित्पर्यायवाचकौ ॥ ३६॥  
  
एवमर्थगतो भेदो भवत्यपि तयोः क्वचित् ।  
उपनीय ददद्वेदमाचार्यः स उदाहृतः ॥ ३७॥  
  
यः साधनप्रकर्षार्थं दीक्षयेत्स गुरुः स्मृतः ।  
औपपत्तिकमंशन्तु धर्मशास्त्रस्य पण्डितः ॥ ३८॥  
  
व्याचष्टे धर्ममिच्छूनां स आचार्यः प्रकीर्तितः ।  
सर्वदर्शी तु यः साधुर्मुमुक्षूणां हिताय वै ॥ ३९॥  
  
व्याख्याय धर्मशास्त्राणां क्रियासिद्धिप्रबोधकम् ।  
उअपासनाविधेः सम्यगीश्वरस्य परात्मनः ॥ ४०॥  
  
भेदान्प्रशास्ति धर्मज्ञः स गुरुः समुदाहृतः ।  
सप्तानां ज्ञानभूमीनां शास्त्रोक्तानां विशेषतः ॥ ४१॥  
  
प्रभेदान् यो विजानाति निगमस्याऽऽगमस्य च् अ ।  
ज्ञानस्य चाऽधिकाराॅंस्त्रीन्भवतात्पर्यलक्ष्यतः ॥ ४२॥  
  
तन्त्रेषु च पुराणेषु भाषायास्त्रिविधां सृतिम् ।  
सम्यग्भेदैर्विजानाति भाषातत्त्वविशारदः ॥ ४३॥  
  
निपुणो लोकशिक्षायां श्रेष्ठाऽऽचार्यः स उच्यते ।  
पञ्चतत्त्वविभेदज्ञः पञ्चभेदां विशेषतः ॥ ४४॥  
  
सगुणोपासनां यस्तु सम्यग्जानाति कोविदः ।  
चातुर्विध्येन विततां ब्रह्मणः समुपासनाम् ॥ ४५॥  
  
गम्भीरार्थां विजानीते बुधो निर्मलमानसः ।  
सर्वकार्येषु निपुणो जीवन्मुक्तस्त्रितापहृत् ॥ ४६॥  
  
करोति जीवकल्याणं गुरुः श्रेष्ठः स कथ्यते ॥ ४७॥  
  
श्रीमहादेव्युवाच ।  
सच्छिष्यलक्षणं नाथ उक्षूणां त्रितापहृत् ।  
गुरुभक्तस्य शिष्यस्य कर्तव्यञ्चाऽपि मे वद ॥ ४८॥  
  
मुमुक्षुभिश्च शिष्यैः कैः शुभाऽऽचारैरवाप्यते ।  
आत्मज्ञानं दयासिन्धो कृपया ब्रूहि तानपि ॥ ४९॥  
  
येन ज्ञानेन लब्धेन शुभाऽऽचारान्वितैर्द्रुतम् ।  
मुच्यते बन्धनान्नाथ शिष्यैः सद्गुरुसेवकैः ॥ ५०॥  
  
श्रीमहादेव उवाच ।  
शिष्यः कुलीनः शुद्धाऽऽत्मा पुरुषार्थपरायणः ।  
अधीतवेदः कुशलो दूरमुक्तमनोभवः ॥ ५१॥  
  
हितैषी प्राणिनां नित्यमास्तिकस्त्यक्तवञ्चनः ।  
स्वधर्मनिरतो भक्त्या पितृमातृहिते स्थितः ॥ ५२॥  
  
गुरुशुश्रूषणरतो वाङ्मनःकायकर्मभिः ।  
शिष्यस्तु स गुणैर्युक्तो गुरुभक्तिरतः सदा ॥ ५३॥  
  
धर्मकामादिसंयुक्तो गुरुमन्त्रपरायणः ।  
सत्यबुद्धिर्गुरोमन्त्रे देवपूजनतत्परः ॥ ५४॥  
  
गुरूपदिष्टमार्गे च सत्यबुद्धिरुदारधीः ।  
अलुब्धः स्थिरगात्रश्च आज्ञाकारी जितेन्द्रियः ॥ ५५॥  
  
एवंविधो भवेच्छिष्य इतरो दुःखकृद्गुरोः ।  
शरीरमर्थं प्राणाॅंश्च गुरुभ्यो यः समर्पयन् ॥ ५६॥  
  
गुरुभिः शिष्यते योगं स शिष्य इति कथ्यते ।  
दीर्घदण्डवदानम्य सुमना गुरुसन्निधौ ॥ ५७॥  
  
आत्मदाराऽऽदिकं सर्वं गुरवे च निवेदयेत् ।  
आसनं शयनं वस्त्रं वाहनं भूषणाऽऽदिकम् ॥ ५८॥  
  
साधकेन प्रदातव्यं गुरोः सन्तोषकारणात् ।  
गुरुपादोदकं पेयं गुरोरुच्छिष्टभोजनम् ॥ ५९॥  
  
गुरुमूर्तेः सदा ध्यानं गुरुस्तोत्रं सदा जपेत् ।  
ऊर्ध्वं तिष्ठेद्गुरोरग्रे लब्धाऽनुज्ञो वसेत् पृथक् ॥ ६०॥  
  
निवीतवासा विनयी प्रह्वस्तिष्ठेद्गुरौ परम् ।  
गुरौ तिष्ठति तिष्ठेच्चोपविष्टेऽनुज्ञया वसेत् ॥ ६१॥  
  
सेवताऽङ्घ्री शयानस्य गच्छन्तञ्चाऽप्यनुव्रजेत् ।  
शरीरं चैव वाचं च बुद्धीन्द्रियमनांसि च ॥ ६२॥  
  
नियम्य प्राञ्जलिस्तिष्ठेद्वीक्षमाणो गुरोर्मुखम् ।  
नित्यमुद्रितपाणिः स्यात् साध्वाचारः सुसंयतः ॥ ६३॥  
  
आस्यतामिति चोक्तः सन्नासीताऽभिमुखं गुरोः ।  
हीनान्नवस्त्रवेशः स्यात् सर्वदा गुरुसन्निधौ ॥ ६४॥  
  
उत्तिष्ठेत् प्रथमं चाऽस्य चरमं चैव संविशेत् ।  
दुष्कृतं न गुरोर्ब्रूयात् क्रुद्धं चैनं प्रसादयेत् ॥ ६५॥  
  
परिवादं न श्रुणुयादन्येषामपि कुर्वताम् ।  
नीचं शय्यासनं चाऽस्य सर्वदा गुरुसन्निधौ ॥ ६६॥  
  
गुरोस्तु चक्षुर्विषये न यथेष्टाऽऽसनो भवेत् ।  
चापल्यं प्रमदागाथामहङ्कारं च वर्जयेत् ॥ ६७॥  
  
नाऽपृष्टो वचनं किञ्चिद्ब्रूयान्नाऽपि निषेधयेत् ।  
गुरुमूर्तिं स्मरेन्नित्यं गुरुनाम सदा जपेत् ॥ ६८॥  
  
गुरोराज्ञां प्रकुर्वीत गुरोरन्यं न भावयेत् ।  
गुरुरूपे स्थितं ब्रह्म प्राप्यते तत्प्रसादतः ॥ ६९॥  
  
जात्याश्रमयशोविद्यावित्तगर्वं परित्यजन् ।  
गुरोराज्ञां प्रकुर्वीत गुरोरन्यं न भावयेत् ॥ ७०॥  
  
गुरुवक्त्रे स्थिता विद्या गुरुभक्त्याऽनुलभ्यते ।  
तस्मात् सर्वप्रयत्नेन गुरोराराधनं कुरु ॥ ७१॥  
  
नोदाहरेदस्य नाम परोक्षमपि केवलम् ।  
न च वाऽस्याऽनुकुर्वीत गतिभाषितचेष्टितम् ॥ ७२॥  
  
गुरोर्यत्र परीवादो निन्दा वाऽपि प्रवर्तते ।  
कर्णौ तत्र पिधातव्यौ गन्तव्यं वा ततोऽन्यतः ॥ ७३॥  
  
परीवादात् खरो भवेत् श्वा वै भवति निन्दकः ।  
परिभोक्ता भवेत्कृमिः कीटो भवति मत्सरी ॥ ७४॥  
  
गुरोः शय्याऽसनं यानं पादुकोपानौत्पीठकम् ।  
स्नानोदकं तथा छायां कदापि न विलङ्घयेत् ॥ ७५॥  
  
गुरोरग्रे पृथक् पूजामौद्धत्यं च विवर्जयेत् ।  
दीक्षां व्याख्यां प्रभुत्वं च गुरोरग्रे परित्यजेत् ॥ ७६॥  
  
ऋणदानं तथाऽऽदानं वस्तूनां क्रयविक्रयम् ।  
न कुर्याद्गुरुणा सार्द्धे शिष्यो भृत्वा कदाचन ॥ ७८॥  
  
न प्रेरयेद्गुरुं तातं शिष्यः पुत्रश्च कर्मसु ।  
गुरवे देवि पित्रे च नित्यं सर्वस्वमर्पयेत् ॥ ७९॥  
  
स च शिष्यः स च ज्ञानी य आज्ञां पालयेद्गुरोः ।  
न क्षेमं तस्य मूढस्य यो गुरोरवचस्करः ॥ ८०॥  
  
गुरोर्हितं प्रकर्तव्यं वाङ्मनःकायकर्मभिः ।  
अहिताऽऽचरणाद्देवि विष्ठायां जायते कृमिः ॥ ८१॥  
  
यथा खनन् खनित्रेण नरो वार्य्यधिगच्छति ।  
तथा गुरुगतां विद्यां शुश्रूषुरधिगच्छति ॥ ८२॥  
  
आसमाप्तेः शरीरस्य यस्तु शुश्रूषते गुरुम् ।  
स गच्छत्यञ्जसा विप्रो ब्रह्मणः सद्म शाश्वतम् ॥ ८३॥  
  
श्रीमहादेव्युवाच ।  
हे विश्वात्मन् महायोगिन् दीनबन्धो जगद्गुरो ।  
त्रितापाद्रक्षितुं जीवान्नेतुं मुक्तेः पदं तथा ॥ ८४॥  
  
योगमार्गप्रचारोऽत्र गुरुभिर्यः प्रकाशितः ।  
तल्लक्षणानि भेदाॅंश्च कृपया वद मे प्रभो ॥ ८५॥  
  
श्रीमहादेव उवाच ।  
मन्त्रयोगो लयश्चैव राजयोगो हठस्तथा ।  
योगश्चतुर्विधः प्रोक्तो योगिभिस्तत्त्वदर्शिभिः ॥ ८६॥  
  
नामरूपात्मिका सृष्टिर्यस्मात्तदवलम्बनात् ।  
बन्धनान्मुच्यमानोऽयं मुक्तिमाप्नोति साधकः ॥ ८७॥  
  
तामेव भूमिमालम्ब्य स्खलनं यत्र जायते ।  
उत्तिष्ठति जनस्सर्वोऽध्यक्षेणैतत्समीक्ष्यते ॥ ८८॥  
  
नामरूपात्मकैर्भावैर्बध्यन्ते निखिला जनाः ।  
अविद्याकलिताश्चैव तादृक्प्रकृतिवैभवात् ॥ ८९॥  
  
आत्मनस्सूक्ष्मप्रकृतिं प्रवृत्तिञ्चाऽनुसृत्य वै ।  
नामरूपात्मनोश्शब्दभावयोरवलम्बनात् ॥ ९०॥  
  
यो योगः साध्यते सोऽयं मन्त्रयोगः प्रकीर्तितः ।  
प्राणाऽपाननादबिन्दुजीवात्मपरमात्मनाम् ॥ ९१॥  
  
मेलनाद्घटते यस्मात्तस्माद्वै घट उच्यते ।  
आमकुम्भमिवाऽम्भस्थं जीर्यमाणं सदा घटम् ॥ ९२॥  
  
योगानलेन सन्दह्य घटशुद्धिं समाचरेत् ।  
घटयोगसमायोगाद्धठयोगः प्रकीर्तितः ॥ ९३॥  
  
मन्त्राद्धठेन सम्पाद्यो योगोऽयमिति वा प्रिये ।  
हठयोग इति प्रोक्तो हठाज्जीवशुभप्रदः ॥ ९४॥  
  
हठयोगेन प्रथमं जीर्यमाणामिमां तनुम् ।  
द्रढ्यन्सूक्ष्मदेहं वै कुर्याद्योगयुजं पुनः ॥ ९५॥  
  
स्थूलः सूक्ष्मस्य देहो वै परिणामान्तरं यतः ।  
कादिवर्णान्समभ्यस्य शास्त्रज्ञानं यथाक्रमम् ॥ ९६॥  
  
यथोपलभ्यते तद्वत्स्थूलदेहस्य साधनैः ।  
योगेन मनसो योगो हठयोगः प्रकीर्तितः ॥ ९७॥  
  
ब्रह्माण्डपिण्डे सदृशे ब्रह्मप्रकृतिसम्भवात् ।  
समष्टिव्यष्टिसम्बन्धादेकसम्बन्धगुम्फिते ॥ ९८॥  
  
ऋषिदेवाश्च पितरो नित्यं प्रकृतिपूरुषौ ।  
तिष्ठन्ति पिण्डे ब्रह्माण्डे ग्रहनक्षत्रराशयः ॥ ९९॥  
  
पिण्डज्ञानेन ब्रह्माण्डज्ञानं भवति निश्चितम् ।  
गुरूपदेशतः पिण्डज्ञानमाप्त्वा यथायथम् ॥ १००॥  
  
ततो निपुणया युक्त्या पुरुषे प्रकृतेर्लयः ।  
लययोगाऽभिधेयः स्यात् कृतः शुद्धैर्महर्षिभिः ॥ १०१॥  
  
भवन्ति मन्त्रयोगस्य षोडशाङ्गानि निश्चितम् ।  
यथा सुधांशोर्जायन्ते कलाः षोडश शोभनाः ॥ १०२॥  
  
भक्तिः शुद्धिश्चाऽऽसनञ्च पञ्चाङ्गस्याऽपि सेवनम् ।  
आचारधारणे दिव्यदेशसेवनमित्यपि ॥ १०३॥  
  
प्राणक्रिया तथा मुद्रा तर्पणं हवनं बलिः ।  
यागो जपस्तथा ध्यानं समाधिश्चेति षोडश ॥ १०४॥  
  
षट्कर्माऽऽसनमुद्राः प्रत्याहारः प्राणसंयमश्चैव ।  
ध्यानसमाधी सप्तैवाङ्गानि स्युर्हठस्य योगस्य ॥ १०५॥  
  
अङ्गानि लययोगस्य नवैवेति बुधा विदुः ।  
यमश्च नियमश्चैव स्थूलसूक्ष्मक्रिये तथा ॥ १०६॥  
  
प्रत्याहारो धारणा च ध्यानञ्चापि लयक्रिया ।  
समाधिश्च नवाङ्गानि लययोगस्य निश्चितम् ॥ १०७॥  
  
ध्यानं वै मन्त्रयोगस्याऽध्यात्मभावाद्विनिर्गतम् ।  
परानन्दमये भावेऽतीन्द्रिये च विलक्षणे ॥ १०८॥  
  
भ्रमद्भिः साधकश्रेयोवाञ्छद्भिर्योगवित्तमैः ।  
उपासनां पञ्चविधां ज्ञात्वा साधकयोग्यताम् ॥ १०९॥  
  
मन्त्रध्यानं हि कथितमध्यात्मस्याऽनुसारतः ।  
वेदतन्त्रपुराणेषु मन्त्रशास्त्रप्रवर्तकैः ॥ ११०॥  
  
वर्णितं श्रेयैच्छद्भिर्मन्त्रयोगपरस्य वै ।  
ध्यानानां वै बहुत्वेऽपि तत्प्रोक्तं पञ्चधैव हि ॥ १११॥  
  
तेषां भावमयत्वेन समाधिरधिगम्यते ।  
मन्त्रयोगो हठश्चैव लययोगः पृथक् पृथक् ॥ ११२॥  
  
स्थूलं ज्योतिस्तथा बिन्दु ध्यानं तु त्रिविधं विदुः ।  
स्थूलं मूर्तिमयं प्रोक्तं ज्योतिस्तेजोमयं भवेत् ॥ ११३॥  
  
बिन्दुं बिन्दुमयं ब्रह्म कुण्डली परदेवता ।  
सृष्टिस्थितिविनाशानां हेतुता मनसि स्थिता ॥ ११४॥  
  
तत्साहाय्यात्साध्यते यो राजयोग इति स्मृतः ।  
मन्त्रे हठे लये चैव सिद्धिमासाद्य यत्नतः ॥ ११५॥  
  
पूर्णाऽधिकारमाप्नोति राजयोगपरो नरः ।  
समाधिर्मन्त्रयोगस्य महाभाव इतीरितः ॥ ११६॥  
  
हठस्य च महाबोधः समाधिस्तेन सिध्यति ।  
प्रशस्तो लययोगस्य समाधिर्हि महालयः ॥ ११७॥  
  
विचारबुद्धेः प्राधान्यं राजयोगस्य साधने ।  
ब्रह्मध्यानं हि तद्ध्यानं समाधिर्निर्विकल्पकः ॥ ११८॥  
  
तेनोपलब्धसिद्धिर्हि जीवन्मुक्तः प्रकथ्यते ।  
उपलब्ध महाभावा महाबोधाऽन्विताश्च वा ॥ ११९॥  
  
महालयं प्रपन्नाश्च तत्त्वज्ञानाऽवलम्बतः ।  
योगिनो राजयोगस्य भूमिमासादयन्ति ते ॥ १२०॥  
  
योगसाधनमूर्द्धर्न्यो राजयोगोऽभिधीयते ॥ १२१॥  
  
श्रीमहादेव्युवाच ।  
योगेश जगदाधार कतिधोपासना च के ।  
तद्विधेर्भगवन् भेदा मुक्तिमार्गप्रदर्शिनः ॥ १२२॥  
  
तस्या के दिव्यदेशाश्च दिव्यभावेन भास्वराः ।  
तत्सर्वं कृपया नाथ वदस्व वदतां वर ॥ १२३॥  
  
श्रीमहादेव उवाच ।  
सगुणो निर्गुणश्चाऽपि द्विविधो भेद ईर्यते ।  
उपासनाविधेर्देवि सगुणोऽपि द्विधा मतः ॥ १२४॥  
  
सकामोपासनायाश्च भेदा यद्यपि नैकशः ।  
परन्त्वनन्यभक्तानां जनानां मुक्तिमिच्छताम् ॥ १२५॥  
  
भेदत्रितयमेवैतद्रहस्यं देवि गोपितम् ।  
वक्ष्ये गुप्तरहस्यं तद्भवतीं भाग्यशालिनीम् ॥ १२६॥  
  
समाहितेन शान्तेन स्वान्तेनैवाऽवधार्यताम् ।  
पञ्चानामपि देवानां ब्रह्मणो निर्गुणस्य च ॥ १२७॥  
  
लीलाविग्रहरूपाणाञ्चेत्युपास्तिस्त्रिधा मता ।  
विष्णुः सूर्यश्च शक्तिश्च गणाधीशश्च शङ्करः ॥ १२८॥  
  
पञ्चोपास्याः सदा देवि सगुणोपासनाविधौ ।  
एते पञ्च महेशानि सगुणो भेद ईरितः ॥ १२९॥  
  
सच्चिदानन्दरूपस्य ब्रह्मणो नाऽत्र संशयः ।  
निर्गुणोऽपि निराकारो व्यापकः स परात्परः ॥ १३०॥  
  
साधकानां हि कल्याणं विधातुं वसुधातले ।  
बिभर्ति सगुणं रूपं त्वत्साहाय्यात्पतिव्रते ॥ १३१॥  
  
यथा गवां शरीरेषु व्याप्तं दुग्धं रसात्मकम् ।  
परं पयोधरादेव केवलं क्षरते ध्रुवम् ॥ १३२॥  
  
तथैव सर्वव्याप्तोऽपि देवो व्यापकभावतः ।  
दिव्यषोडशदेशेषु पूज्यते परमेश्वरः ॥ १३३॥  
  
वह्न्यम्बुलिङ्गकुड्यानि स्थण्डिलं पटमण्डले ।  
विशिखं नित्ययन्त्रञ्च भावयन्त्रञ्च विग्रहः ॥ १३४॥  
  
पीठश्चापि विभूतिश्च हृन्मूर्द्धापि महेश्वरि ।  
एते षोडश दिव्याश्च देशाः प्रोक्ता मयाऽनघे ॥ १३५॥  
  
यद्यच्छरीरमाश्रित्य भगवान्सर्वशक्तिमान् ।  
वतीर्णो विविधा लीला विधाय वसुधातले ॥ १३६॥  
  
जगत्पालयते देवि लीलाविग्रह एव सः ।  
उपासनाऽनुसारेण वेदशास्त्रेषु भूरिशः ॥ १३७॥  
  
लीलाविग्रहरूपाणामितिहासोऽपि लभ्यते ।  
तदुपासनकञ्चाऽपि सगुणं परिकीर्तितम् ॥ १३८॥  
  
विष्णोः सूर्यश्च शक्तेश्च गणेशस्य शिवस्य च ।  
गीतासु गीता ये शब्दा विष्णुसूर्यादयः प्रिये ॥ १३९॥  
  
ब्रह्मणश्चाद्वितीयस्य साक्षात्ते चापि वाचकः ।  
भक्तिस्तु त्रिविधा ज्ञेया वैधी रागात्मिका परा ॥ १४०॥  
  
देवे परोऽनुरागस्तु भक्तिः सम्प्रोच्यते बुधैः ।  
विधिना या विनिर्णीता निषेधेन तथा पुनः ॥ १४१॥  
  
साध्यमाना च या धीरैः सा वैधी भक्तिरुच्यते ।  
ययाऽऽस्वाद्य रसान्भक्तेर्भावे मज्जति साधकः ॥ १४२॥  
  
रागात्मिका सा कथिता भक्तियोगविशारदैः ।  
पराऽऽनन्दप्रदा भक्तिः पराभक्तिर्मता बुधैः ॥ १४३॥  
  
या प्राप्यते समाधिस्थैर्योगिभिर्योगपारगैः ।  
त्रैगुण्यभेदास्त्रिविधा भक्ता वै परिकीर्तिताः ॥ १४४॥  
  
आर्तो जिज्ञासुरर्थार्थी तथा त्रिगुणतः परः ।  
पराभक्त्यधिकारी यो ज्ञानिभक्तः स तुर्यकः ॥ १४५॥  
  
उपासकाः स्युस्त्रिविधास्त्रिगुणस्याऽनुसारतः ।  
ब्रह्मोपासक एवाऽत्र श्रेष्ठः प्रोक्तो मनीषिभिः ॥ १४६॥  
  
प्रथमा सगुणोपास्तिरवताराऽर्चनाश्च याः ।  
विहिता ब्रह्मबुद्ध्या चेदत्रैवाऽन्तर्भवन्ति ताः ॥ १४७॥  
  
सकामबुद्ध्या विहितं देवर्षिपितृपूजनम् ।  
मध्यमं मध्यमा ज्ञेयास्तत्कर्तारस्तथा पुनः ॥ १४८॥  
  
अधमा वै समाख्याताः क्षुद्रशक्तिसमर्चकाः ।  
प्रेत्याद्युपासङ्काश्चैव विज्ञेया ह्यधमाऽधमाः ॥ १४९॥  
  
सर्वोपासनहीनास्तु पशवः परिकीर्तिताः ।  
ब्रह्मोपासनमेवाऽत्र मुख्यं परममङ्गलम् ॥ १५०॥  
  
निःश्रेयसकरं ज्ञेयं सर्वश्रेष्ठं शुभावहम् ॥ १५१॥  
  
श्रीमहादेव्युवाच ।  
यथा मे गुरुमाहात्म्यं सम्यग्ज्ञातं भवेत्प्रभो ।  
तथा विस्तरतो नाथ तन्माहात्म्यमुदाहर ॥ १५२॥  
  
सद्गुरोमहिमा देव सम्यग्ज्ञातः श्रुतो भुवि ।  
अज्ञानतमसाऽऽच्छन्नं मनोमलमपोहति ॥ १५३॥  
  
श्रीमहादेव उवाच ।  
गुरुर्ब्रह्मा गुरुर्विष्णुर्गुरुर्देवो महेश्वरः ।  
गुरुरेव परं ब्रह्म तस्मै श्रीगुरवे नमः ॥ १५४॥  
  
अखण्डमण्डलाकारं व्याप्तं येन चराचरम् ।  
तत्पदं दर्शितं येन तस्मै श्रीगुरवे नमः ॥ १५५॥  
  
अज्ञानतिमिराऽन्धस्य ज्ञानाञ्जनशलाकया ।  
चक्षुरुन्मीलितं येन तस्मै श्रीगुरवे नमः ॥ १५६॥  
  
स्थावरं जङ्गमं व्याप्तं यत्किञ्चित्सचराऽचरम् ।  
तत्पदं दर्शितं येन तस्मै श्रीगुरवे नमः ॥ १५७॥  
  
चिन्मयं व्याप्नुवन्सर्वं त्रैलोक्यं सचराचरम् ।  
तत्पदं दर्शितं येन तस्मै श्रीगुरवे नमः ॥ १५८॥  
  
सर्वश्रुतिशिरोरत्नविराजितपदाऽम्बुजः ।  
वेदान्ताऽम्बुजसूर्यो यस्तस्मै श्रीगुरवे नमः ॥ १५९॥  
  
चेतनः शाश्वतः शान्तो व्योमाऽतीतो निरञ्जनः ।  
बिन्दुनादकलातीतस्तस्मै श्रीगुरवे नमः ॥ १६०॥  
  
ज्ञानशक्तिसमारूढस्तत्त्वमालाविभूषितः ।  
भुक्तिमुक्तिप्रदाता च तस्मै श्रीगुरवे नमः ॥ १६१॥  
  
अनेकजन्मसम्प्राप्तकर्मबन्धविदाहिने ।  
आत्मज्ञानप्रदानेन तस्मै श्रीगुरवे नमः ॥ १६२॥  
  
शोषणं भवसिन्धोश्च ज्ञापनं सारसम्पदः ।  
गुरोः पादोदकं सम्यक् तस्मै श्रीगुरवे नमः ॥ १६३॥  
  
न गुरोरधिकं तत्त्वं न गुरोरधिकं तपः ।  
तत्त्वज्ञानात्परं नाऽस्ति तस्मै श्रीगुरवे नमः ॥ १६४॥  
  
मन्नाथः श्रीजगन्नाथो मद्गुरुः श्रीजगद्गुरुः ।  
मदात्मा सर्वभूतात्मा तस्मै श्रीगुरवे नमः ॥ १६५॥  
  
गुरुरादिरनादिश्च गुरुः परमदैवतम् ।  
गुरोः परतरं नाऽस्ति तस्मै श्रीगुरवे नमः ॥ १६६॥  
  
ध्यानमूलं गुरोर्मूर्तिः पूजामूलं गुरोः पदम् ।  
मन्त्रमूलं गुरोर्वाक्यं मोक्षमूलं गुरोः कृपा ॥ १६७॥  
  
सप्तसागरपर्यन्ततीर्थस्नानादिकैः फलम् ।  
गुरोरङ्घ्रिपयोबिन्दुसहस्रांशेन दुर्लभम् ॥ १६८॥  
  
गुरुरेव जगत्सर्वं ब्रह्मविष्णुशिवात्मकम् ।  
गुरोः परतरं नाऽस्ति तस्मात् सम्पूजयेद्गुरुम् ॥ १६९॥  
  
ज्ञानं विना मुक्तिपदं लभते गुरुभक्तितः ।  
गुरोः परतरं नाऽस्ति ध्येयोऽसौ गुरुमार्गिणा ॥ १७०॥  
  
गुरोः कृपाप्रसादेन ब्रह्मविष्णुसदाशिवाः ।  
सृष्ट्यादिकसमर्थास्ते केवलं गुरुसेवया ॥ १७१॥  
  
देवकिन्नरगन्धर्वाः पितरो यक्षचारणाः ।  
मुनयोऽपि न जानन्ति गुरुशुश्रूषणाविधिम् ॥ १७२॥  
  
न मुक्ता देवगन्धर्वाः पितरो यक्षकिन्नराः ।  
ऋषयः सर्वसिद्धाश्च गुरुसेवापराङ्मुखाः ॥ १७३॥  
  
श्रुतिस्मृतिमविज्ञाय केवलं गुरुसेवया ।  
ते वै सन्न्यासिनः प्रोक्ता इतरे वेषधारिणः ॥ १७४॥  
  
गुरोः कृपाप्रसादेन आत्मारामो हि लभ्यते ।  
अनेन गुरुमार्गेण आत्मज्ञानं प्रवर्तते ॥ १७५॥  
  
सर्वपापविशुद्धात्मा श्रीगुरोः पादसेवनात् ।  
सर्वतीर्थावगाहस्य फलं प्राप्नोति निश्चितम् ॥ १७६॥  
  
यज्ञव्रततपोदानजपतीर्थाऽनुसेवनम् ।  
गुरुतत्त्वमविज्ञाय निष्फलं नाऽत्र संशयः ॥ १७७॥  
  
मन्त्रराजमिदं देवि गुरुरित्यक्षरद्वयम् ।  
श्रुतिवेदान्तवाक्येन गुरुः साक्षात्परं पदम् ॥ १७८॥  
  
गुरुर्देवो गुरुर्धर्मो गुरुनिष्ठा परं तपः ।  
गुरोः परतरं नास्ति नास्ति तत्त्वं गुरोः परम् ॥ १७९॥  
  
धन्या माता पिता धन्यो धन्यो वंशः कुलं तथा ।  
धन्या च वसुधा देवि गुरुभक्तिः सुदुर्लभा ॥ १८०॥  
  
शरीरमिन्द्रियप्राणा अर्थस्वजनबान्धवाः ।  
माता पिता कुलं देवि गुरुरेव न संशयः ॥ १८१॥  
  
आजन्मकोट्यां देवेशि जपव्रततपःक्रियाः ।  
एतत्सर्वं समं देवि गुरुसन्तोषमात्रतः ॥ १८२॥  
  
विद्याधनमदेनैव मन्दभाग्याश्च ये नराः ।  
गुरोः सेवां न कुर्वन्ति सत्यं सत्यं वदाम्यहम् ॥ १८३॥  
  
गुरुसेवापरं तीर्थमन्यत्तीर्थमनर्थकम् ।  
सर्वतीर्थाश्रयं देवि सद्गुरोश्चरणाम्बुजम् ॥ १८४॥  
  
गुरुध्यानं महापुण्यं भुक्तिमुक्तिप्रदायकम् ।  
वक्ष्यामि तव देवेशि शृणुष्व कमलानने ॥ १८५॥  
  
प्रातः शिरसि शुक्लाब्जे द्विनेत्रं द्विभुजं गुरुम् ।  
वराऽभयकरं शान्तं स्मरेत्तन्नामपूर्वकम् ॥ १८६॥  
  
वामोरुशक्तिसहितं कारुण्येनाऽवलोकितम् ।  
प्रियया सव्यहस्तेन धृतचारुकलेवरम् ॥ १८७॥  
  
वामेनोत्पलधारिण्या रक्ताऽऽभरणभूषया ।  
ज्ञानाऽऽनन्दसमायुक्तं स्मरेत्तन्नामपूर्वकम् ॥ १८८॥  
  
अखण्डमण्डलाऽऽकारं व्याप्तं येन चराचरम् ।  
तत्पदं दर्शितं येन तस्मै श्रीगुरवे नमः ॥ १८९॥  
  
नमोऽस्तु गुरवे तस्मै इष्टदेवस्वरूपिणे ।  
यस्य वाक्याऽमृतं हन्ति विषं संसारसञ्ज्ञितम् ॥ १९०॥  
  
श्रीमहादेव्युवाच ।  
मदेकहृदयाऽऽनन्द जगदात्मन् महेश्वर ।  
उपास्यस्य रहस्यं मे माहात्म्यञ्चापि सद्गुरोः ॥ १९१॥  
  
वर्णितं यत्त्वया नाथ कृतकृत्याऽस्मि साम्प्रतम् ।  
भूयोऽपि श्रोतुमिच्छामि त्वन्मुखाज्जगदीश्वर ॥ १९२॥  
  
परतत्त्वैकरूपस्य तत्त्वाऽतीतपराऽऽत्मनः ।  
समासेन स्वरूपं मे वर्णयित्वा कृपां कुरु ॥ १९३॥  
  
श्रीमहदेव उवाच ।  
स एक एव सद्रूपः सत्योऽद्वैतः परात्परः ।  
स्वप्रकाशः सदा पूर्णः सच्चिदानन्दलक्षणः ॥ १९४॥  
  
निर्विकारो निराधारो निर्विशेषो निराकुलः ।  
गुणातीतः सर्वसाक्षी सर्वात्मा सर्वदृग्विभुः ॥ १९५॥  
  
गूढः सर्वेषु भूतेषु सर्वव्यापी सनातनः ।  
सर्वेन्द्रिय गुणाभासः सर्वेन्द्रियविवर्जितः ॥ १९६॥  
  
लोकाऽतीतो लोकहेतुरवाङ्मनसगोचरः ।  
स वेत्ति विश्वं सर्वज्ञस्तं न जानाति कश्चन ॥ १९७॥  
  
तदधीनं जगत्सर्वं त्रैलोक्यं सचराऽचरम् ।  
तदालम्बनतस्तिष्ठेदवितर्क्यमिदं जगत् ॥ १९८॥  
  
तत्सत्यतामुपाऽऽश्रित्य सद्वद्भाति पृथक् पृथक् ।  
तेनैव हेतुभूतेन वयं जाता महेश्वरि ॥ १९९॥  
  
कारणं सर्वभूतानां स एकः परमेश्वरः ।  
लोकेषु सृष्टिकरणात्स्रष्टा ब्रह्मेति गीयते ॥ २००॥  
  
विष्णुः पालयिता देवि संहर्ताऽहं तदिच्छया ।  
इन्द्राऽऽदयो लोकपालाः सर्वे तद्वशवर्तिनः ॥ २०१॥  
  
स्वे स्वेऽधिकारे निरतास्ते शासति तदाज्ञया ।  
त्वं पुरा प्रकृतिस्तस्य पूज्याऽसि भुवनत्रये ॥ २०२॥  
  
तेनाऽन्तर्यामिरूपेण तत्तद्विपययोजिताः ।  
स्वस्वकर्म प्रकुर्वन्ति न स्वतन्त्राः कदाचन ॥ २०३॥  
  
यद्भयाद्वाति वातोऽपि सूर्यस्तपति यद्भयात् ।  
वर्षन्ति तोयदाः काले पुष्ष्यन्ति तरवो वने ॥ २०४॥  
  
कालं कलयते काले मृत्योर्मृत्युर्भियो भयम् ।  
वेदान्तवेद्यो भगवान्यत्तच्छब्दोपलक्षितः ॥ २०५॥  
  
सर्वे देवाश्च देव्यश्च तन्मयाः सुरवन्दिते ।  
आब्रह्मस्तम्बपर्यन्तं तन्मयं सकलं जगत् ॥ २०६॥  
  
तस्मिंस्तुष्टे जगत्तुष्टं प्रीणिते प्रीणितं जगत् ।  
तदाराधनतो देवि सर्वेषां प्रीणनं भवेत् ॥ २०७॥  
  
तरोर्मूलाऽभिषीकेण यथा तद्भुजपल्लवाः ।  
तृप्यन्ति तदनुष्ठानात्तथा सर्वेऽमरादयः ॥ २०८॥  
  
श्रीमहादेव्युवाच ।  
संसाररोगहृन्नाथ करुणावरुणाऽऽलय ।  
गुरोत्माहात्म्यपूर्णा या गुरोर्गीता सुवर्णिता ॥ २०९॥  
  
तत्स्वाध्यायस्य माहात्म्यं फलञ्चाऽपि विनिर्दिश ।  
जीवमङ्गलमेतेन कृपातोऽतः कृपाऽर्णव ॥ २१०॥  
  
सम्यग्विविच्य संवर्ण्य विनोदय दयार्णव ।  
त्वदृते को हि देवेश शिक्षां मेऽन्यो विधास्यति ॥ २११॥  
  
श्रीमहादेव उवाच ।  
इदं तु भक्तिभावेन पठ्यते श्रूयतेऽथवा ।  
लिखित्वा वा प्रदीयेत सर्वकामफलप्रदम् ॥ २१२॥  
  
गुरुगीताऽभिधं देवि शुद्धं तत्त्वं मयोदितम् ।  
भवव्याधिविनाशार्थं स्वयमेव सदा जपेत् ॥ २१३॥  
  
गुरुगीताऽक्षरैकैकं मन्त्रराजमिदं प्रिये ।  
अनेन विविधा मन्त्राः कलां नार्हन्ति षोडशीम् ॥ २१४॥  
  
सर्वपापहरं स्तोत्रं सर्वदारिद्र्यनाशनम् ।  
अकालमृत्युहरणं सर्वसङ्कटनाशनम् ॥ २१५॥  
  
यक्षराक्षसभूतानां चौरव्याघ्रभयाऽपहम् ।  
महाव्याधि हरञ्चैव विभूतिसिद्धिदं ध्रुवम् ॥ २१६॥  
  
मोहनं सर्वभूतानां परं बन्धनमोचनम् ।  
देवभूतप्रियकरं लोकान्स्ववशमानयेत् ॥ २१७॥  
  
मुखस्तम्भकरं नॄणां सद्गुणानां विवर्धनम् ।  
दुष्कर्मनाशनञ्चैव सत्कर्मसिद्धिदं भवेत् ॥ २१८॥  
  
भक्तिदं सिद्धयेत् कार्यं नवग्रहभयाऽपहम् ।  
दुःस्वप्ननाशनञ्चैव सत्कर्मसिद्धिदं भवेत् ॥ २१९॥  
  
सर्वशान्तिकरं नित्यं वन्ध्यापुत्रफलप्रदम् ।  
अवैधव्यकरं स्त्रीणां सौभाग्यदायकं परम् ॥ २२०॥  
  
आयुरारोग्यमैश्वर्यपुत्रपौत्रादिवर्धकम् ।  
निष्कामतस्त्रिवारं वा जपन्मोक्षमवाप्नुयात् ॥ २२१॥  
  
सर्वदुःखभयं विघ्नं नाशयेत्तापहारकम् ।  
सर्वबाधाप्रशमनं धर्माऽर्थकाममोक्षदम् ॥ २२२॥  
  
यो यं चिन्तयते कामं स तमाप्नोति निश्चितम् ।  
कामिनां कामधेनुश्च कल्पितं च सुरद्रुमः ॥ २२३॥  
  
चिन्तामणिं चिन्तितस्य सर्वमङ्गलकारकम् ।  
जपेच्छाक्तस्य शैवश्च गाणपत्यश्च वैष्णवः ॥ २२४॥  
  
सौरश्च सिद्धिदं देवि धर्मार्थकाममोक्षदम् ।  
संसारमलनाशाऽर्थं भवतापनिवृत्तये ॥ २२५॥  
  
गुरुगीताऽम्भसि स्नानं तत्त्वज्ञः कुरुते सदा ।  
योगयुञ्जानचित्तानां गीतेयं ज्ञानवर्धिका ॥ २२६॥  
  
त्रितापतापितानाञ्च जीवानां परमौषधम् ।  
संसाराऽपारपाथोधौ मज्जतां तरणिः शुभा ॥ २२७॥  
  
देशः शुद्धः स यत्राऽसौ गीता तिष्ठति दुर्लभा ।  
तत्र देवगणाः सर्वे क्षेत्रपीठे वसन्ति हि ॥ २२८॥  
  
शुचिरेव सदा ज्ञानी गुरुगीताजपेन तु ।  
तस्य दर्शनमात्रेण पुनर्जन्म न विद्यते ॥ २२९॥  
  
सत्यं सत्यं पुनः सत्यं निजधर्मो मयोदितः ।  
गुरुगीतासमो नाऽस्ति सत्यं सत्यं वरानने ॥ २३०॥  
  
     इति श्रीगुरुगीता समाप्ता ।  
  
  
Dharmamandala print version  
Encoded and proofread by Sunder Hattangadi sunderh at hotmail.com  
  
