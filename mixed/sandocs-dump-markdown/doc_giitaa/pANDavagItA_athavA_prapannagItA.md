---
Author: Anonymous
Category: gItA, giitaa
Description-comments: 'Anthology of hymns from Mahabharata, Bhagavata : Vishnu Purana-s'
File name: pandavagita.itx
Indexextra: (Translations)
Language: Sanskrit
Latest update: May 18, 2006, May 12, 2020
Location: doc_giitaa
Proofread by: Sunder Hattangadi
Send corrections to: Sanskrit@cheerful.com
Site access: https://sanskritdocuments.org
Subject: Hindu, religion
Sublocation: giitaa
Text title: Pandava Gita
Transliterated by: Sunder Hattangadi
engtitle: pANDavagItA
itxtitle: pANDavagItA athavA prapannagItA
title: पाण्डवगीता अथवा प्रपन्नगीता

---
  
 पाण्डवगीता अथवा प्रपन्नगीता   
प्रह्लादनारदपराशरपुण्डरीक-  
         व्यासाम्बरीषशुकशौनकभीष्मकाव्याः ।  
रुक्माङ्गदार्जुनवसिष्ठविभीषणाद्या  
         एतानहं परमभागवतान् नमामि ॥ १॥  
  
लोमहर्षण उवाच ।  
धर्मो विवर्धति युधिष्ठिरकीर्तनेन  
      पापं प्रणश्यति वृकोदरकीर्तनेन ।  
शत्रुर्विनश्यति धनञ्जयकीर्तनेन  
      माद्रीसुतौ कथयतां न भवन्ति रोगाः ॥ २॥  
  
ब्रह्मोवाच ।  
ये मानवा विगतरागपराऽपरज्ञा  
      नारायणं सुरगुरुं सततं स्मरन्ति ।  
ध्यानेन तेन हतकिल्बिष चेतनास्ते  
      मातुः पयोधररसं न पुनः पिबन्ति ॥ ३॥  
  
इन्द्र उवाच ।  
नारायणो नाम नरो नराणां  
      प्रसिद्धचौरः कथितः पृथिव्याम् ।  
अनेकजन्मार्जितपापसञ्चयं  
      हरत्यशेषं स्मृतमात्र एव यः ॥ ४॥  
  
युधिष्ठिर उवाच ।  
मेघश्यामं पीतकौशेयवासं  
      श्रीवत्साङ्कं कौस्तुभोद्भासिताङ्गम् ।  
पुण्योपेतं पुण्डरीकायताक्षं  
      विष्णुं वन्दे सर्वलोकैकनाथम् ॥ ५॥  
  
भीम उवाच ।  
जलौघमग्ना सचराऽचरा धरा  
      विषाणकोट्याऽखिलविश्वमूर्तिना ।  
समुद्धृता येन वराहरूपिणा  
      स मे स्वयम्भूर्भगवान् प्रसीदरु ॥ ६॥  
  
अर्जुन उवाच ।  
अचिन्त्यमव्यक्तमनन्तमव्ययं  
      विभुं प्रभुं भावितविश्वभावनम् ।  
त्रैलोक्यविस्तारविचारकारकं  
      हरिं प्रपन्नोऽस्मि गतिं महात्मनाम् ॥ ७॥  
  
नकुल उवाच ।  
यदि गमनमधस्तात् कालपाशानुबन्धाद्  
      यदि च कुलविहीने जायते पक्षिकीटे ।  
कृमिशतमपि गत्वा ध्यायते चान्तरात्मा  
      मम भवतु हृदिस्था केशवे भक्तिरेका ॥ ८॥  
  
सहदेव उवाच ।  
तस्य यज्ञवराहस्य विष्णोरतुलतेजसः ।  
प्रणामं ये प्रकुर्वन्ति तेषामपि नमो नमः ॥ ९॥  
  
कुन्ती उवाच ।  
स्वकर्मफलनिर्दिष्टां यां यां योनिं व्रजाम्यहम् ।  
तस्यां तस्यां हृषीकेश त्वयि भक्तिर्दृढाऽस्तु मे ॥ १०॥  
  
माद्री उवाच ।  
कृष्णे रताः कृष्णमनुस्मरन्ति  
      रात्रौ च कृष्णं पुनरुत्थिता ये ।  
ते भिन्नदेहाः प्रविशन्ति कृष्णे  
      हविर्यथा मन्त्रहुतं हुताशे ॥ ११॥  
  
द्रौपदी उवाच ।  
कीटेषु पक्षिषु मृगेषु सरीसृपेषु  
      रक्षःपिशाचमनुजेष्वपि यत्र यत्र ।  
जातस्य मे भवतु केशव त्वत्प्रसादात्  
      त्वय्येव भक्तिरचलाऽव्यभिचारिणी च ॥ १२॥  
  
सुभद्रा उवाच ।  
एकोऽपि कृष्णस्य कृतः प्रणामो  
         दशाश्वमेधावभृथेन तुल्यः ।  
दशाश्वमेधी पुनरेति जन्म  
         कृष्णप्रणामी न पुनर्भवाय ॥ १३॥  
  
अभिमन्युरुवाच ।  
गोविन्द गोविन्द हरे मुरारे  
      गोविन्द गोविन्द मुकुन्द कृष्ण  
गोविन्द गोविन्द रथाङ्गपाणे ।  
      गोविन्द गोविन्द नमामि नित्यम् ॥ १४॥  
  
धृष्टद्युम्न उवाच ।  
श्रीराम नारायण वासुदेव  
      गोविन्द वैकुण्ठ मुकुन्द कृष्ण ।  
श्रीकेशवानन्त नृसिंह विष्णो  
      मां त्राहि संसारभुजङ्गदष्टम् ॥ १५॥  
  
सात्यकिरुवाच ।  
अप्रमेय हरे विष्णो कृष्ण दामोदराऽच्युत ।  
गोविन्दानन्त सर्वेश वासुदेव नमोऽस्तु ते ॥ १६॥  
  
उद्धव उवाच ।  
वासुदेवं परित्यज्य योऽन्यं देवमुपासते ।  
तृषितो जाह्नवीतीरे कूपं खनति दुर्मतिः ॥ १७॥  
  
धौम्य उवाच ।  
अपां समीपे शयनासनस्थिते  
      दिवा च रात्रौ च यथाधिगच्छता ।  
यद्यस्ति किञ्चित् सुकृतं कृतं मया  
      जनार्दनस्तेन कृतेन तुष्यतु ॥ १८॥  
  
सञ्जय उवाच ।  
आर्ता विषण्णाः शिथिलाश्च भीता  
      घोरेषु व्याघ्रादिषु वर्तमानाः ।  
सङ्कीर्त्य नारायणशब्दमात्रं  
      विमुक्तदुःखाः सुखिनो भवन्ति ॥ १९॥  
  
अक्रूर उवाच ।  
अहं तु नारायणदासदास-  
      दासस्य दासस्य च दासदासः ।  
अन्यो न हीशो जगतो नराणां  
      तस्मादहं धन्यतरोऽस्मि लोके ॥ २०॥  
  
विराट उवाच ।  
वासुदेवस्य ये भक्ताः शान्तास्तद्गतचेतसः ।  
तेषां दासस्य दासोऽहं भवेयं जन्मजन्मनि ॥ २१॥  
  
भीष्म उवाच ।  
विपरीतेषु कालेषु परिक्षीणेषु बन्धुषु ।  
त्राहि मां कृपया कृष्ण शरणागतवत्सल ॥ २२॥  
  
द्रोण उवाच ।  
ये ये हताश्चक्रधरेण दैत्यां-  
          स्त्रैलोक्यनाथेन जनार्दनेन ।  
ते ते गता विष्णुपुरीं प्रयाताः  
          क्रोधोऽपि देवस्य वरेण तुल्यः ॥ २३॥  
  
कृपाचार्य उवाच ।  
मज्जन्मनः फलमिदं मधुकैटभारे  
      मत्प्रार्थनीय मदनुग्रह एष एव ।  
त्वद्भृत्यभृत्यपरिचारकभृत्यभृत्य-  
      भृत्यस्य भृत्य इति मां स्मर लोकनाथ ॥ २४॥  
  
अश्वत्थाम उवाच ।  
गोविन्द केशव जनार्दन वासुदेव  
      विश्वेश विश्व मधुसूदन विश्वरूप ।  
श्रीपद्मनाभ पुरुषोत्तम देहि दास्यं  
      नारायणाच्युत नृसिंह नमो नमस्ते ॥ २५॥  
  
कर्ण उवाच ।  
नान्यं वदामि न शृणोमि न चिन्तयामि  
      नान्यं स्मरामि न भजामि न चाश्रयामि ।  
भक्त्या त्वदीयचरणाम्बुजमादरेण  
      श्रीश्रीनिवास पुरुषोत्तम देहि दास्यम् ॥ २६॥  
  
धृतराष्ट्र उवाच ।  
नमो नमः कारणवामनाय  
      नारायणायामितविक्रमाय ।  
श्रीशार्ङ्गचक्रासिगदाधराय  
      नमोऽस्तु तस्मै पुरुषोत्तमाय ॥ २७॥  
  
गान्धारी उवाच ।  
त्वमेव माता च पिता त्वमेव  
         त्वमेव बन्धुश्च सखा त्वमेव ।  
त्वमेव विद्या द्रविणं त्वमेव  
         त्वमेव सर्वं मम देव देव ॥ २८॥  
  
द्रुपद उवाच ।  
यज्ञेशाच्युत गोविन्द माधवानन्त केशव ।  
कृष्ण विष्णो हृषीकेश वासुदेव नमोऽस्तु ते ॥ २९॥  
  
जयद्रथ उवाच ।  
नमः कृष्णाय देवाय ब्रह्मणेऽनन्तशक्तये ।  
योगेश्वराय योगाय त्वामहं शरणं गतः ॥ ३०॥  
  
विकर्ण उवाच ।  
कृष्णाय वासुदेवाय देवकीनन्दनाय च ।  
नन्दगोपकुमाराय गोविन्दाय नमो नमः ॥ ३१॥  
  
विराट उवाच ।  
नमो ब्रह्मण्यदेवाय गोब्राह्मणहिताय च ।  
जगद्धिताय कृष्णाय गोविन्दाय नमो नमः ॥ ३२॥  
  
शल्य उवाच ।  
अतसीपुष्पसङ्काशं पीतवाससमच्युतम् ।  
ये नमस्यन्ति गोविन्दं तेषां न विद्यते भयम् ॥ ३३॥  
  
बलभद्र उवाच ।  
कृष्ण कृष्ण कृपालो त्वमगतीनां गतिर्भव ।  
संसारार्णवमग्नानां प्रसीद पुरुषोत्तम ॥ ३४॥  
  
श्रीकृष्ण उवाच ।  
कृष्ण कृष्णेति कृष्णेति यो मां स्मरति नित्यशः ।  
जलं भित्वा यथा पद्मं नरकादुद्धराम्यहम् ॥ ३५॥  
  
श्रीकृष्ण उवाच ।  
नित्यं वदामि मनुजाः स्वयमूर्ध्वबाहु-  
      र्यो मां मुकुन्द नरसिंह जनार्दनेति ।  
जीवो जपत्यनुदिनं मरणे रणे वा  
      पाषाणकाष्ठसदृशाय ददाम्यभीष्टम् ॥ ३६॥  
  
ईश्वर उवाच ।  
सकृन्नारायणेत्युक्त्वा पुमान् कल्पशतत्रयम् ।  
गङ्गादिसर्वतीर्थेषु स्नातो भवति पुत्रक ॥ ३७॥  
  
सूत उवाच ।  
तत्रैव गङ्गा यमुना च तत्र  
      गोदावरी सिन्धु सरस्वती च ।  
सर्वाणि तीर्थानि वसन्ति तत्र  
      यत्राच्युतोदार कथाप्रसङ्गः ॥ ३८॥  
  
यम उवाच ।  
नरके पच्यमानं तु यमेनं परिभाषितम् ।  
किं त्वया नार्चितो देवः केशवः क्लेशनाशनः ॥ ३५॥  
  
नारद उवाच ।  
जन्मान्तरसहस्रेण तपोध्यानसमाधिना ।  
नराणां क्षीणपापानां कृष्णे भक्तिः प्रजायते ॥ ४०॥  
  
प्रह्लाद उवाच ।  
नाथ योनिसहस्रेषु येषु येषु व्रजाम्यहम् ।  
तेषु तेष्वचला भक्तिरच्युताऽस्तु सदा त्वयि ॥ ४१॥  
  
या प्रीतिरविवेकनां विषयेष्वनपायिनि ।  
त्वामनुस्मरतः सा मे हृदयान्माऽपसर्पतु ॥ ४२॥  
  
विश्वामित्र उवाच ।  
किं तस्य दानैः किं तीर्थैः किं तपोभिः किमध्वरैः ।  
यो नित्यं ध्यायते देवं नारायणमनन्यधीः ॥ ४३॥  
  
जमदग्निरुवाच ।  
नित्योत्सवो भवेत्तेषां नित्यं नित्यं च मङ्गलम् ।  
येषां हृदिस्थो भगवान्मङ्गलायतनं हरिः ॥ ४४॥  
  
भरद्वाज उवाच ।  
लाभस्तेषां जयस्तेषां कुतस्तेषां पराजयः ।  
येषामिन्दीश्वरश्यामो हृदयस्थो जनार्दनः ॥ ४५॥  
  
गौतम उवाच ।  
गोकोटिदानं ग्रहणेषु काशी-  
      प्रयागगङ्गायुतकल्पवासः ।  
यज्ञायुतं मेरुसुवर्णदानं  
      गोविन्दनामस्मरणेन तुल्यम् ॥ ४६॥  
  
अग्निरुवाच ।  
गोविन्देति सदा स्नानं गोविन्देति सदा जपः ।  
गोविन्देति सदा ध्यानं सदा गोविन्दकीर्तनम् ॥ ४७॥  
  
त्र्यक्षरं परमं ब्रह्म गोविन्द त्र्यक्षरं परम् ।  
तस्मादुच्चारितं येन ब्रह्मभूयाय कल्पते ॥ ४८॥  
  
वेदव्यास उवाच ।  
अच्युतः कल्पवृक्षोऽसावनन्तः कामधेनु वै ।  
चिन्तामणिस्तु गोविन्दो हरेर्नाम विचिन्तयेत् ॥ ४९॥  
  
इन्द्र उवाच ।  
जयतु जयतु देवो देवकीनन्दनोऽयं  
      जयतु जयतु कृष्णो वृष्णिवंशप्रदीपः ।  
जयतु जयतु मेघश्यामलः कोमलाङ्गो  
      जयतु जयतु पृथ्वीभारनाशो मुकुन्दः ॥ ५०॥  
  
पिप्पलायन उवाच ।  
श्रीमन्नृसिंहविभवे गरुडध्वजाय  
      तापत्रयोपशमनाय भवौषधाय ।  
कृष्णाय वृश्चिकजलाग्निभुजङ्गरोग-  
      क्लेशव्ययाय हरये गुरवे नमस्ते ॥ ५१॥  
  
आविर्होत्र उवाच ।  
कृष्ण त्वदीयपदपङ्कजपञ्जरान्ते  
      अद्यैव मे विशतु मानसराजहंसः ।  
प्राणप्रयाणसमये कफवातपित्तैः  
      कण्ठावरोधनविधौ स्मरणं कुतस्ते ॥ ५२॥  
  
विदुर उवाच ।  
हरेर्नामैव नामैव नामैव मम जीवनम् ।  
कलौ नास्त्येव नास्त्येव नास्त्येव गतिरन्यथा ॥ ५३॥  
  
वसिष्ठ उवाच ।  
कृष्णेति मङ्गलं नाम यस्य वाचि प्रवर्तते ।  
भस्मीभवन्ति तस्याशु महापातककोटयः ॥ ५४॥  
  
अरुन्धत्युवाच ।  
कृष्णाय वासुदेवाय हरये परमात्मने ।  
प्रणतक्लेशनाशाय गोविन्दाय नमो नमः ॥ ५५॥  
  
कश्यप उवाच ।  
कृष्णानुस्मरणादेव पापसङ्घट्टपञ्जरम् ।  
शतधा भेदमाप्नोति गिरिर्वज्रहतो यथा ॥ ५६॥  
  
दुर्योधन उवाच ।  
जानामि धर्मं न च मे प्रवृत्ति-  
        र्जानामि पापं न च मे निवृत्तिः ।  
केनापि देवेन हृदि स्थितेन  
        यथा नियुक्तोऽस्मि तथा करोमि ॥ ५७॥  
  
यन्त्रस्य मम दोषेण क्षम्यतां मधुसूदन ।  
अहं यन्त्रं भवान् यन्त्री मम दोषो न दीयताम् ॥ ५८॥  
  
भृगुरुवाच ।  
नामैव तव गोविन्द नाम त्वत्तः शताधिकम् ।  
ददात्त्युच्चारणान्मुक्तिः भवानष्टाङ्गयोगतः ॥ ५९॥  
  
लोमश उवाच ।  
नमामि नारायण पादपङ्कजं  
      करोमि नारायणपूजनं सदा ।  
वदामि नारायणनाम निर्मलं  
      स्मरामि नारायणतत्त्वमव्ययम् ॥ ६०॥  
  
शौनक उवाच ।  
स्मृतेः सकलकल्याणं भजनं यस्य जायते ।  
पुरुषं तमजं नित्यं व्रजामि शरणं हरिम् ॥ ६१॥  
  
गर्ग उवाच ।  
नारायणेति मन्त्रोऽस्ति वागस्ति वशवर्तिनी ।  
तथापि नरके घोरे पतन्तीत्यद्भुतं महत् ॥ ६२॥  
  
दाल्भ्य उवाच ।  
किं तस्य बहुभिर्मन्त्रैर्भक्तिर्यस्य जनार्दने ।  
नमो नारायणायेति मन्त्रः सर्वार्थसाधाके ॥ ६३॥  
  
वैशम्पायन उवाच ।  
यत्र योगेश्वरः कृष्णो यत्र पार्थो धनुर्धरः ।  
तत्र श्रीर्विजयो भूतिर्ध्रुवा नीतिर्मतिर्मम ॥ ६४॥  
  
अग्निरुवाच ।  
हरिर्हरति पापानि दुष्टचित्तैरपि स्मृतः ।  
अनिच्छयापि संस्पृष्टो दहत्येव हि पावकः ॥ ६५॥  
  
परमेश्वर उवाच ।  
सकृदुच्चरितं येन हरिरित्यक्षरद्वयम् ।  
लब्धः परिकरस्तेन मोक्षाय गमनं प्रति ॥ ६६॥  
  
पुलस्त्य उवाच ।  
हे जिह्वे रससारज्ञे सर्वदा मधुरप्रिये ।  
नारायणाख्यपीयूषं पिब जिह्वे निरन्तरम् ॥ ६७॥  
  
व्यास उवाच ।  
सत्यं सत्यं पुनः सत्यं सत्यं सत्यं वदाम्यहम् ।  
नास्ति वेदात्परं शास्त्रं न देवः केशवात्परः ॥ ६८॥  
  
धन्वन्तरिरुवाच ।  
अच्युतानन्त गोविन्द नामोच्चारणभेषजात् ।  
नश्यन्ति सकला रोगाः सत्यं सत्यं वदाम्यहम् ॥ ६९॥  
  
मार्कण्डेय उवाच ।  
स्वर्गदं मोक्षदं देवं सुखदं जगतो गुरुम् ।  
कथं मुहुर्तमपि तं वासुदेवं न चिन्तयेत् ॥ ७०॥  
  
अगस्त्य उवाच ।  
निमिषं निमिषार्धं वा प्राणिनां विष्णुचिन्तनम् ।  
तत्र तत्र कुरुक्षेत्रं प्रयागो नैमिषं वरम् ॥ ७१॥  
  
वामदेव उवाच ।  
निमिषं निमिषार्धं वा प्राणिनां विष्णुचिन्तनम् ।  
कल्पकोटिसहस्राणि लभते वाञ्च्छितं फलम् ॥ ७२॥  
  
शुक उवाच ।  
आलोड्य सर्वशास्त्राणि विचार्य च पुनः पुनः ।  
इदमेकं सुनिष्पन्नं ध्येयो नारायणः सदा ॥ ७३॥  
  
श्रीमहादेव उवाच ।  
शरीरे जर्जरीभूते व्याधिग्रस्ते कलेवरे ।  
औषधं जाह्नवीतोयं वैद्यो नारायणो हरिः ॥ ७४॥  
  
शौनक उवाच ।  
भोजनाच्छादने चिन्तां वृथा कुर्वन्ति वैष्णवाः ।  
योऽसौ विश्वम्भरो देवः स किं भक्तानुपेक्षते ॥ ७५॥  
  
सनत्कुमार उवाच ।  
यस्य हस्ते गदा चक्रं गरुडो यस्य वाहनम् ।  
शङ्खचक्रगदापद्मी स मे विष्णुः प्रसीदतु ॥ ७६॥  
  
एवं ब्रह्मादयो देवा ऋषयश्च तपोधनाः ।  
कीर्तयन्ति सुरश्रेष्ठमेवं नारायणं विभुम् ॥ ७७॥  
  
इदं पवित्रमायुष्यं पुण्यं पापप्रणाशनम् ।  
दुःस्वप्ननाशनं स्तोत्रं पाण्डवैः परिकीर्तितम् ॥ ७८॥  
  
यः पठेत्प्रातरुत्थाय शुचिस्तद्गतमानसः ।  
गवां शतसहस्रस्य सम्यग्दत्तस्य यत्फलम् ॥ ७९॥  
  
तत्फलं समवाप्नोति यः पठेदिति संस्तवम् ।  
सर्वपापविनिर्मुक्तो विष्णुलोकं स गच्छति ॥ ८०॥  
  
गङ्गा गीता च गायत्री गोविन्दो गरुडध्वजः ।  
गकारैः पञ्चभिर्युक्तः पुनर्जन्म न विद्यते ॥ ८१॥  
  
गीतां यः पठते नित्यं श्लोकार्धं श्लोकमेव वा ।  
मुच्यते सर्वपापेभ्यो विष्णुलोकं स गच्छति ॥ ८२॥  
  
इति पाण्डवगीता अथवा प्रपन्नगीता समाप्ता ।  
  
               ॐ  तत्सत् ।  
  
Reference - Anthology compiled from Mahabharata,  
Bhagavata, and Vishnu Purana  
by an Anonymous writer.  
Publ.: V. Rajagopal Bhat - 1970;  
Publications Committee,  
Shri Chitrapur Math, Shirali  
http://www.chitrapurmath.net/bookstm  
  
Encoded and proofread by Sunder Hattangadi sunderh at hotmail.com  
  
