---
Category: gItA, giitaa, bhagavadgita
Description-comments: Agnipurana adhyAya 381
File name: gItAsAraagnipurANa.itx
Indexextra: (scanned)
Language: Sanskrit
Latest update: May 18, 2013
Location: doc_giitaa
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subcategory: bhagavadgita
Subject: philosophy/hinduism/religion
Sublocation: giitaa
Text title: gItAsAra agnipurANAntargatam
Transliterated by: sa.wikisource.org
engtitle: Shrimad Gitasara from Agni Purana 381
itxtitle: bhagavadgItAsAraH (agnipurANAntargataH)
title: भगवद्गीतासारः (अग्निपुराणान्तर्गतः)

---
  
 श्रीमद् गीतासारः अग्निपुराणान्तर्गतः   
  
अग्निरुवाच --  
गीतासारं प्रवक्ष्यामि सर्वगीतोत्तमोत्तमम् ।  
कृष्णोऽर्जुनाय यमाह पुरा वै भुक्तिमुक्तिदम् ॥ ३८१.१ ॥  
  
श्रीभगवानुवाच --  
गतासुरगतासुर्वा न शोच्यो देहवानजः ।  
आत्माऽजरोऽमरोऽभेद्यस्तस्माच्छोकादिकं त्यजेत् ॥ ३८१.२ ॥  
  
ध्यायतो विषयान् पुंसः सङ्गस्तेषूपजायते ।  
सङ्गात् कामस्ततः क्रोधः क्रोधात्सम्मोह एव च ॥ ३८१.३ ॥  
  
सम्मोहात् स्मृतिविभ्रंशो बुद्धिनाशात् प्रणश्यति ।  
दुःसङ्गहानिः सत्सङ्गान्मोक्षकामी च कामनुत् ॥ ३८१.४ ॥  
  
कामत्यागादात्मनिष्ठः स्थिरप्रज्ञस्तदोच्यते ।  
या निशा सर्वभूतानां तस्यां जागर्ति संयमी ॥ ३८१.५ ॥  
  
यस्यां जाग्रति भूतानि सा निशा पश्यतो मुनेः ।  
आत्मन्येव च सन्तुष्टस्तस्य कार्यं न विद्यते ॥ ३८१.६ ॥  
  
नैव तस्य कृतेनार्थो नाकृतेनेह कश्चन ।  
तत्त्ववित्तु महावाहो गुणकर्मविभागयोः ॥ ३८१.७ ॥  
  
गुणा गुणेषु वर्तन्ते इति मत्वा न सज्जते ।  
सर्वं ज्ञानप्लवेनैव वृजिनं सन्तरिष्यति ॥ ३८१.८ ॥  
  
ज्ञानाग्निः सर्वकर्माणि भस्मसात् कुरुतेऽर्जुन ।  
ब्रह्मण्याधाय कर्माणि सङ्गं त्यक्त्वा करोति यः ॥ ३८१.९ ॥  
  
लिप्यते न स पापेन पद्मपत्रमिवाम्भसा ।  
सर्वभूतेषु चात्मानां सर्वभूतानि चात्मनि ॥ ३८१.११ ॥  
  
ईक्षते योगयुक्तात्मा सर्वत्र समदर्शनः ।  
शुचीनां श्रीमतां गेहे योगभ्रष्टोऽभिजायते ॥ ३८१.११ ॥  
  
न हि कल्याणकृत् कश्चिद्दुर्गतिं तात गच्छति ।  
दैवी ह्येषा गुणमयी मम माया दुरत्यया ॥ ३८१.१२ ॥  
  
मामेव ये प्रपद्यन्ते मायामेतां तरन्ति ते ।  
आर्तो जिज्ञासुरर्थार्थी ज्ञानी च भरतर्षभ ॥ ३८१.१३ ॥  
  
चतुर्विधा भजन्ते मां ज्ञानी चैकत्वमास्थितः ।  
अक्षरं ब्रह्म परमं स्वभावोऽध्यात्ममुच्यते ॥ ३८१.१४ ॥  
  
भूतभावोद्भवकरो विसर्गः कर्मसञ्ज्ञितः ।  
अधिभूतं क्षरो भावः पुरुषश्चाधिदैवतम् ॥ ३८१.१५ ॥  
  
अधियज्ञोऽहमेवात्र देहे देहभृतां वर ।  
अन्तकाले स्मरन्माञ्च मद्भावं यात्यसंशयः ॥ ३८१.१६ ॥  
  
यं यं भावं स्मरन्नन्ते त्यजेद्देहं तमाप्नुयात् ।  
प्राणं न्यस्य भ्रुवोर्मध्ये अन्ते प्राप्नोति मत्परम् ॥ ३८१.१७ ॥  
  
ओमित्येकाक्षरं ब्रह्म वदन् देहं त्यजन् तथा ।  
ब्रह्मादिस्तम्भपर्यन्ताः सर्वे मम विभूतयः ॥ ३८१.१८ ॥  
  
श्रीमन्तश्चोर्जिताः सर्वे ममांशाः प्राणिनः स्मृताः ।  
अहमेको विश्वरुप इति ज्ञात्वा विमुच्यते ॥ ३८१.१९ ॥  
  
क्षेत्रं शरीरं यो वेत्ति क्षेत्रज्ञः स प्रकीर्तितः ।  
क्षेत्रक्षेत्रज्ञयोर्ज्ञानं यत्तज्ज्ञानं मतं मम ॥ ३८१.२१ ॥  
  
महाभूतान्यहङ्गारो बुद्धिरव्यक्तमेव च ।  
इन्द्रियाणि दशौकञ्च पञ्च चेन्द्रियगोचराः ॥ ३८१.२१ ॥  
  
इच्छा द्वेषः सुखं दुःखं सङ्घातश्चेतना धृतिः ।  
एतत्क्षेत्रं समासेन सविकारमुदाहृतम् ॥ ३८१.२२ ॥  
  
अमानित्वमदम्भित्वमहिसा क्षान्तिरार्जवम् ।  
आचार्योपासनं शौचं स्थैर्यमात्मविनिग्रहः ॥ ३८१.२३ ॥  
  
इन्द्रियार्थेषु वैराग्यमनहङ्कार एव च ।  
जन्ममृत्युजराव्याधिदुःखदोषानुदर्शनम् ॥ ३८१.२४ ॥  
  
आसक्तिरनभिष्वङ्गः पुत्रदारगृहादिषु ।  
नित्यञ्च समचित्तत्त्वमिष्टानिष्टोपपत्तिषु ॥ ३८१.२५ ॥  
  
मयि चानन्ययोगेन भक्तिरव्यभिचारिणी ।  
विविक्तदेशसेवित्वमरतिर्जनसंसदि ॥ ३८१.२६ ॥  
  
अध्यात्मज्ञाननिष्ठत्वन् तत्त्वज्ञानानुदर्शनम् ।  
एतज्ज्ञानमिति प्रोक्तमज्ञानं यदतोऽन्यथा ॥ ३८१.२७ ॥  
  
ज्ञेयं यत्तत् प्रवक्ष्यामि यत् ज्ञात्वाऽमृतमश्नुते ।  
अनादि परमं ब्रह्म सत्त्वं नाम तदुच्यते ॥ ३८१.२८ ॥  
  
सर्वतः पाणिपादां तत् सर्वतोऽक्षिशिरोमुखम् ।  
सर्वतः श्रुतिमल्लोके सर्वमावृत्य तिष्ठति ॥ ३८१.२९ ॥  
  
सर्वेन्द्रियगुणाभासं सर्वेन्दियविवर्जितम् ।  
असक्तं सर्वभृच्चैव निर्गुणं गुणभोक्तृ च ॥ ३८१.३१ ॥  
  
बहिरन्तश्च भूतानामचरञ्चरमेव च ।  
सूक्षमत्वात्तदविज्ञेयं दूरस्थञ्चान्तिकेऽपि यत् ॥ ३८१.३१ ॥  
  
अविभक्तञ्च भूतेषु विभक्तमिव च स्थितम् ।  
भूतभर्तृ च विज्ञेयं ग्रसिष्णु प्रभविष्णु च ॥ ३८१.३२ ॥  
  
ज्योतिषामपि तज्जयोतिस्तमसः परमुच्यते ।  
ज्ञानं ज्ञेयं ज्ञानगम्यं हृदि सर्वस्य घिष्ठितम् ॥ ३८१.३३ ॥  
  
ध्यानेनात्मनि पश्यन्ति केचिदात्मानमात्मना ।  
अन्ये साङ्ख्येन योगेन कर्मयोगेन चापरे ॥ ३८१.३४ ॥  
  
अन्ये त्वेवमजानन्तो श्रुत्वान्येभ्य उपासते ।  
तेऽपि चाशु तरन्त्येव मृत्युं श्रुतिपरायणाः ॥ ३८१.३५ ॥  BG 13.25 चातितर  
सत्त्वात्सञ्जायते ज्ञानं रजसो लोभ एव च ।  
प्रमादमोहौ तमसो भवतोऽज्ञानमेव च ॥ ३८१.३६ ॥  
  
गुणा वर्तन्त इत्येव योऽवतिष्ठति नेङ्गते ।  
मानावमानमित्रारितुल्यस्त्यागी स निर्गुणः ॥ ३८१.३७ ॥  
  
ऊर्ध्वमूलमधःशाखमश्वत्थं प्राहुरव्ययम् ।  
छन्दांसि यस्य पर्णानि यस्तं वेद स वेदवित् ॥ ३८१.३८ ॥  
  
द्वौ भूतसर्गौ लोकेऽस्मिन् दैव आसुर एव च ।  
अहिंसादिः क्षमा चैव दैवीसम्पत्तितो नृणाम् ॥ ३८१.३९ ॥  
  
न शौचं नापि वाचारो ह्यासुरीसम्पदोद्भवः ।  
नरकत्वात् क्रोधलोभकामस्तस्मात्त्रयं त्यजेत् ॥ ३८१.४१ ॥  
  
यज्ञस्तपस्तथा दानं सत्त्वाद्यैस्त्रिविधं स्मृतम् ।  
आयुः सत्त्वबलारोग्यसुखायान्नन्तु सात्त्विकम् ॥ ३८१.४१ ॥  
  
दुःखशोकामयायान्नं तीक्ष्णरूक्षन्तु राजसम् ।  
अमेध्योच्छिष्टपूत्यन्नं तामसं नीरसादिकम् ॥ ३८१.४२ ॥  
  
यष्टव्यो विधिना यज्ञो निष्कामाय स सात्त्विकः ।  
यज्ञः फलाय दम्भात्मी राजसस्तामसः क्रतुः ॥ ३८१.४३ ॥  var  दम्भार्थं  
श्रद्धामन्त्रादिविध्युक्तं तपः शारीरमुच्यते ।  
देवादिपूजाऽहिंसादि वाङ्मयं तप उच्यते ॥ ३८१.४४ ॥  
  
अनुद्वेगकरं वाक्यं सत्यं स्वाध्यायसज्जपः ।  
मानसं चित्तसंशुद्धेर्मौनमात्मविनिग्रहः ॥ ३८१.४५ ॥  
  
सात्त्विकञ्च तपोऽकामं फलाद्यर्थन्तु राजसम् ।  
तामसं परपीडायै सात्त्विकं दानमुच्यते ॥ ३८१.४६ ॥  
  
देशादौ चैव दातव्यमुपकाराय राजसम् ।  
अदेशादाववज्ञातं तामसं दानमीरितम् ॥ ३८१.४७ ॥  
  
ओन्तत्सदिति निर्देशो ब्रह्मणस्त्रिविधः स्मृतः ।  
यज्ञदानादिकं कर्म भुक्तिमुक्तिप्रदं नृणाम् ॥ ३८१.४८ ॥  
  
अनिष्टमिष्टं मिश्रञ्च त्रिविन्धं कर्मणः फलम् ।  
भवत्यत्यागिनां प्रेत्य न तु सन्न्यासिनां क्वचित् ॥ ३८१.४९ ॥  
  
तामसः कर्मसंयोगात् मोहात्क्लेशभयादिकात् ।  
राजसः सात्त्विकोऽकामात् पञ्चैते कर्महेतवः ॥ ३८१.५१ ॥  
  
अधिष्ठानं तथा कर्ता करणञ्च पृथग्विधम् ।  
त्रिविधाश्च पृथक् चेष्टा दैवञ्चैवात्र पञ्चमम् ॥ ३८१.५१ ॥  
  
एकं ज्ञानं सात्त्विकं स्यात् पृथग् ज्ञानन्तु राजसम् ।  
अतत्त्वार्थन्तामसं स्यात् कर्माकामाय सात्त्विकम् ॥ ३८१.५२ ॥  
  
कामाय राजसं कर्म मोहात् कर्म तु तामसम् ।  
सिद्ध्यसिद्ध्योः समः कर्ता सात्त्विको राजसोऽत्यपि ॥ ३८१.५३ ॥  
  
शठोऽलसस्तामसः स्यात् कार्यादिधीश्च सात्त्विकी ।  
कार्यार्थं सा राजसी स्याद्विपरीता तु तामसी ॥ ३८१.५४ ॥  
  
मनोधृतिः सात्त्विकी स्यात् प्रीतिकामेति राजसी ।  
तामसी तु प्रशोकादौ सुखं सत्त्वात्तदन्तगम् ॥ ३८१.५५ ॥  
  
सुखं तद्राजसञ्चाग्रे अन्ते दुःखन्तु तामसम् ।  
अतः प्रवृत्तिर्भूतानां येन सर्वमिदन्ततम् ॥ ३८१.५६ ॥  
  
स्वकर्मणा तमभ्यर्च्य विष्णुं सिद्धिञ्च विन्दति ।  
कर्मणा मनसा वाचा सर्वावस्थासु सर्वदा ॥ ३८१.५७ ॥  
  
ब्रह्मादिस्तम्भपर्यन्तं जगद्विष्णुञ्च वेत्ति यः ।  
सिद्धिमाप्नोति भगवद्भक्तो भागवतो ध्रुवम् ॥ ३८१.५८ ॥  
  
इत्यादिमहापुराणे आग्नेये गीतासारो नामैकाशीत्यधिकत्रिशततमोऽध्यायः ॥  
  
  
  
Agnipurana Chapter 381  
From sa.wikisource.org  
Proofread by PSA Easwaran psaeaswaran at gmail.com  
  
