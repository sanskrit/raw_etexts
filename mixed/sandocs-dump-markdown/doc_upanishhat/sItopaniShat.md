---
Author: Vedic tradition
Category: upanishhat, svara, devii, sItA, devI, upanishad
Description-comments: 45 / 108; Atharva Veda - Shakta upanishad
File name: sita.itx
Language: Sanskrit
Latest update: Mar. 8, 2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
SubDeity: sItA
Subject: philosophy/hinduism
Sublocation: upanishhat
Text title: Sita Upanishad
Texttype: svara
Transliterated by: Sunder Hattangadi (sunderh at hotmail.com)
engtitle: Sita Upanishad
itxtitle: sItopaniShat
title: सीतोपनिषत्

---
  
 सीतोपनिषत्   
  
इच्छाज्ञानक्रियाशक्तित्रयं यद्भावसाधनम् ।  
तद्ब्रह्मसत्तासामान्यं सीतातत्त्वमुपास्महे ॥  
  
ॐ भद्रं कर्णेभिः श्रुणुयाम देवाः ।  
भद्रं पश्येमाक्षभिर्यजत्राः ।  
स्थिरैरङ्गैस्तुष्टुवाꣳसस्तनूभिः ।  
व्यशेम देवहितं यदायुः ।  
स्वस्ति न इन्द्रो वृद्धश्रवाः । स्वस्ति नः पूषा विश्ववेदाः ।  
स्वस्ति नस्तार्क्ष्यो अरिष्टनेमिः । स्वस्ति नो बृहस्पतिर्दधातु ।  
ॐ शान्तिः शान्तिः शान्तिः ॥  
  
देवा ह वै प्रजापतिमब्रुवन्का सीता किं रूपमिति ।  
स होवाच प्रजापतिः सा सीतेति । मूलप्रकृतिरूपत्वात्सा  
सीता प्रकृतिः स्मृता । प्रणवप्रकृतिरूपत्वात्सा सीता  
प्रकृतिरुच्यते । सीता इति त्रिवर्णात्मा साक्षान्मायामयी  
भवेत् । विष्णुः प्रपञ्चबीजं च माया ईकार उच्यते ।  
सकारः सत्यममृतं प्राप्तिः सोमश्च कीर्त्यते ।  
तकारस्तारलक्ष्म्या च वैराजः प्रस्तरः स्मृतः ।  
ईकाररूपिणी सोमामृतावयवदिव्यालङ्कारस्रङ्मौक्तिका-  
द्याभरणलङ्कृता महामायाऽव्यक्तरूपिणी व्यक्ता भवति ।  
प्रथमा शब्दब्रह्ममयी स्वाध्यायकाले प्रसन्ना  
उद्भावनकरी सात्मिका द्वितीया भूतले हलाग्रे समुत्पन्ना  
तृतीया ईकाररूपिणी अव्यक्तस्वरूपा भवतीति सीता  
इत्युदाहरन्ति । शौनकीये । श्रीरामसान्निध्यवशा-  
ज्जगदानन्दकारिणी । उत्पत्तिस्थितिसंहारकारिणी सर्वदेहिनाम् ।  
सीता भगवती ज्ञेया मूलप्रकृतिसञ्ज्ञिता । प्रणवत्वा-  
त्प्रकृरिति वदन्ति ब्रह्मवादिन इति । अथातो ब्रह्मजिज्ञासेति च ।  
सा सर्ववेदमयी सर्वदेवमयी सर्वलोकमयी सर्वकीर्तिमयी  
सर्वधर्ममयी सर्वाधारकार्यकारणमयी महालक्ष्मी-  
र्देवेशस्य भिन्नाभिन्नरूपा चेतनाचेतनात्मिका  
ब्रह्मस्थावरात्मा तद्गुणकर्मविभागभेदाच्छरीरूपा  
देवर्षिमनुष्यगन्धर्वरूपा असुरराक्षसभूतप्रेत-  
पिशाचभूतादिभूतशरीरूपा भूतेन्द्रियमनःप्राणरूपेति  
च विज्ञायते ।  
सा देवी त्रिविधा भवति शक्त्यासना इच्छाशक्तिः  
क्रियाशक्तिः साक्षाच्छक्तिरिति । इच्छाशक्तिस्त्रिविधा  
भवति । श्रीभूमिनीलात्मिका भद्ररूपिणी प्रभावरूपिणी  
सोमसूर्याग्निरूपा भवति । सोमात्मिका ओषधीनां  
प्रभवति कल्पवृक्षपुष्पफललतागुल्मात्मिका  
औषधभेषजात्मिका अमृतरूपा देवानां महस्तोम-  
फलप्रदा अमृतेन तृप्तिं जनयन्ती देवानामन्नेन  
पशूनां तृणेन तत्तज्जीवानां सूर्यादिसकलभुवन-  
प्रकाशिनी दिवा च रात्रिः कालकलानिमेषमारभ्य  
घटिकाष्टयामदिवस(वार)रात्रिभेदेन  
पक्षमासर्त्वयनसंवत्सरभेदेन मनुष्याणां  
शतायुःकल्पनया प्रकाशमाना चिरक्षिप्रव्यपदेशेन  
निमेषमारभ्य परार्धपर्यन्तं कालचक्रं  
जगच्चक्रमित्यादिप्रकारेण चक्रवत्परिवर्तमानाः  
सर्वस्यैतस्यैव कालस्य विभागविशेषाः प्रकाशरूपाः  
कालरूपा भवन्ति । अग्निरूपा अन्नपानादिप्राणिनां  
क्षुत्तृष्णात्मिका देवानां मुखरूपा वनौषधीनां  
शीतोष्णरूपा काष्ठेष्वन्तर्बहिश्च नित्यानित्यरूपा  
भवति । श्रीदेवी त्रिविधं रूपं कृत्वा भगवत्सङ्कल्पानु-  
गुण्येन लोकरक्षणार्थं रूपं धारयति । श्रीरिति लक्ष्मीरिति  
लक्ष्यमाणा भवतीति विज्ञायते । भूदेवी ससागराम्भः-  
सप्तद्वीपा वसुन्धरा भूरादिचतुर्दशभुवनाना-  
माधाराधेया प्रणवात्मिका भवति । नीला च मुख-  
विद्युन्मालिनी सर्वौषधीनां सर्वप्राणिनां पोषणार्थं  
सर्वरूपा भवति । समस्तभुवनस्याधोभागे जलाकारात्मिका  
मण्डूकमयेति भुवनाधारेति विज्ञायते ॥  
  
क्रियाशक्तिस्वरूपं हरेर्मुखान्नादः । तन्नादाद्बिन्दुः ।  
बिन्दोरोङ्कारः । ओङ्कारात्परतो राम वैखानसपर्वतः ।  
तत्पर्वते कर्मज्ञानमयीभिर्बहुशाखा भवन्ति । तत्र  
त्रयीमयं शास्त्रमाद्यं सर्वार्थदर्शनम् ।  
ऋग्यजुःसामरूपत्वात्त्रयीति परिकीर्तिता । कार्यसिद्धेन चतुर्धा  
परिकीर्तिता । ऋचो यजूंषि सामानि अथर्वाङ्गिरसस्तथा ।  
चातुर्होत्रप्रधानत्वाल्लिङ्गादित्रितयं त्रयी । अथर्वाङ्गिरसं  
रूपं सामऋग्यजुरात्मकम् । तथा दिशन्त्याभिचार-  
सामान्येन पृथक्पृथक् । एकविंशतिशाखायामृग्वेदः  
परिकीर्तितः । शतं च नवशाखासु यजुषामेव जन्मनाम् ।  
साम्नः सहस्रशाखाः स्युः पञ्चशाखा अथर्वणः ।  
वैखानसमतस्तस्मिन्नादौ प्रत्यक्षदर्शनम् । स्मर्यते  
मुनिभिर्नित्यं वैखानसमतः परम् । कल्पो व्याकरणं शिक्षा  
निरुक्तं ज्योतिषं छन्द एतानि षडङ्गानि ॥  
  
उपाङ्गमयनं चैव मीमांसान्यायविस्तरः ।  
धर्मज्ञसेवितार्थं च वेदवेदोऽधिकं तथा ।  
निबन्धाः सर्वशाखा च समयाचारसङ्गतिः ।  
धर्मशास्त्रं महर्षिणामन्तःकरणसम्भृतम् ।  
इतिहासपुराणाख्यमुपाङ्गं च प्रकीर्तितम् ।  
वास्तुवेदो धनुर्वेदो गान्धर्वश्च तथा मुने ।  
आयुर्वेदश्च पञ्चैते उपवेदाः प्रकीर्तिताः ।  
दण्डो नीतिश्च वार्ता च विद्या वायुजयः परः ।  
एकविंशतिभेदोऽयं स्वप्रकाशः प्रकीर्तितः ।  
वैखानसऋषेः पूर्वं विष्णोर्वाणी समुद्भवेत् ।  
त्रयीरूपेण सङ्कल्प्य वैखानसऋषेः पुरा ।  
उदितो यादृशः पूर्वं तादृशं शृणु मेऽखिलम् ।  
शश्वद्ब्रह्ममयं रूपं क्रियाशक्तिरुदाहृता ।  
साक्षाच्छक्तिर्भगवतः स्मरणमात्ररूपाविर्भाव-  
प्रादुर्भावात्मिका निग्रहानुग्रहरूपा भगवत्सहचारिणी  
अनपायिनी अनवरतसहाश्रयिणी उदितानुदिताकारा  
निमेषोन्मेषसृष्टिस्थितिसंहारतिरोधानानुग्रहादि-  
सर्वशक्तिसामर्थ्यात्साक्षाच्छक्तिरिति गीयते ।  
इच्छाशक्तिस्त्रिविधा प्रलयावस्थायां विश्रमणार्थं  
भगवतो दक्षिणवक्षःस्थले श्रीवत्साकृतिर्भूत्वा  
विश्राम्यतीति सा योगशक्तिः । भोगशक्तिर्भोगरूपा  
कल्पवृक्षकामधेनुचिन्तामणिशङ्खपद्म-  
निध्यादिनवनिधिसमाश्रिता भगवदुपासकानां  
कामनया अकामनया वा भक्तियुक्ता नरं  
नित्यनैमित्तिककर्मभिरग्निहोत्रादिभिर्वा यमनियमासन-  
प्राणायामप्रत्याहारध्यानधारणासमाधिभि-  
र्वालमणन्वपि गोपुरप्राकारादिभिर्विमानादिभिः सह  
भगवद्विग्रहार्चापूजोपकरणैरर्चनैः स्नानाधिपर्वा  
पितृपूजादिभिरन्नपानादिभिर्वा भगवत्प्रीत्यर्थमुक्त्वा  
सर्वं क्रियते । अथातो वीरशक्तिश्चतुर्भुजाऽभयवरद-  
पद्मधरा किरीटाभरणयुता सर्वदेवैः परिवृता  
कल्पतरुमूले चतुर्भिर्गजै रत्नघटैरमृतजलै-  
रभिषिच्यमाना सर्वदैवतैर्ब्रह्मादिभिर्वन्द्यमाना  
अणिमाद्यष्टैश्वर्ययुता सम्मुखे कामधेनुना  
स्तूयमाना वेदशास्त्रादिभिः स्तूयमाना जयाद्यप्सर-  
स्स्त्रीभिः परिचर्यमाणा आदित्यसोमाभ्यां दीपाभ्यां  
प्रकाश्यमाना तुम्बुरुनारदादिभिर्गायमाना  
राकासिनीवालीभ्यां छत्रेण ह्लादिनीमायाभ्यां चामरेण  
स्वाहास्वधाभ्यां व्यजनेन भृगुपुणादिभिरभ्यर्च्यमाना  
देवी दिव्यसिंहासने पद्मासनरूढा सकलकारणकार्यकरी  
लक्ष्मीर्देवस्य पृथग्भवनकल्पना । अलञ्चकार स्थिरा  
प्रसन्नलोचना सर्वदेवतैः पूज्यमाना वीरलक्ष्मीरिति  
विज्ञायत इत्युपनिषत् ॥  
  
ॐ भद्रं कर्णेभिः शृणुयाम देवाः ।  
भद्रं पश्येमाक्षभिर्यजत्राः ।  
स्थिरैरङ्गैस्तुष्टुवाꣳसस्तनूभिः ।  
व्यशेम देवहितं यदायुः ।  
स्वस्ति न इन्द्रो वृद्धश्रवाः । स्वस्ति नः पूषा विश्ववेदाः ।  
स्वस्ति नस्तार्क्ष्यो अरिष्टनेमिः । स्वस्ति नो बृहस्पतिर्दधातु ॥  
  
ॐ शान्तिः शान्तिः शान्तिः ॥  
  
इति सीतोपनिषत्समाप्ता ॥  
  
  
Encoded by Sunder Hattangadi (sunderh@hotmail.com)  
  
