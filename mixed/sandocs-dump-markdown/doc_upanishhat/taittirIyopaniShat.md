---
Author: Vedic Rishis
Category: upanishhat, svara, upanishad
Description-comments: 7/108; Krishna YajurVeda, Mukhya upanishad
File name: tait.itx
Indexextra: (Ch7-9 accented (1 2 3translations, blog))
Language: Sanskrit
Latest update: Aug 2, 1996, July 20, 1999, August 9, 2016
Location: doc_upanishhat
Proofread by: Avinash Sathaye, Kartik, John Manetta, NA
Send corrections to: Sanskrit@cheerful.com
Site access: https://sanskritdocuments.org
Subject: Philosophy
Sublocation: upanishhat
Text title: Taittiriyopanishad
Texttype: svara
Transliterated by: Avinash Sathaye sohum at ms.uky.edu, Kartik kartik at Eng.Auburn.EDU
engtitle: Taitiriya Upanishad
itxtitle: taittirIyopaniShat
title: तैत्तिरीयोपनिषत्

---
  
 तैत्तिरीयोपनिषत्   
  
ॐ श्री गुरुभ्यो नमः । हरिः ॐ ।  
  
     प्रथमा शीक्षावल्ली   
ॐ शं नो मित्रः शं वरुणः । शं नो भवत्वर्यमा ।  
शं न इन्द्रो बृहस्पतिः । शं नो विष्णुरुरुक्रमः ।  
नमो ब्रह्मणे । नमस्ते वायो । त्वमेव प्रत्यक्षं ब्रह्मासि ।  
त्वामेव प्रत्यक्षं ब्रह्म वदिष्यामि । ऋतं वदिष्यामि ।  
सत्यं वदिष्यामि । तन्मामवतु । तद्वक्तारमवतु ।  
अवतु माम् । अवतु वक्तारम् ।  
ॐ शान्तिः शान्तिः शान्तिः ॥ १॥ इति प्रथमोऽनुवाकः ॥  
  
     शिक्षाशास्त्रार्थसङ्ग्रहः   
ॐ शीक्षां व्याख्यास्यामः । वर्णः स्वरः । मात्रा बलम् ।  
साम सन्तानः । इत्युक्तः शीक्षाध्यायः ॥ १॥  
  
 इति द्वितीयोऽनुवाकः ॥  
  
   
     संहितोपासनम्  
सह नौ यशः । सह नौ ब्रह्मवर्चसम् ।  
अथातः सꣳहिताया उपनिषदम् व्याख्यास्यामः ।  
पञ्चस्वधिकरणेषु ।  
अधिलोकमधिज्यौतिषमधिविद्यमधिप्रजमध्यात्मम् ।  
ता महासꣳहिता इत्याचक्षते । अथाधिलोकम् ।  
पृथिवी पूर्वरूपम् । द्यौरुत्तररूपम् ।  
आकाशः सन्धिः ॥ १॥  
  
वायुः सन्धानम् । इत्यधिलोकम् । अथाधिजौतिषम् ।  
अग्निः पूर्वरूपम् । आदित्य उत्तररूपम् । आपः सन्धिः ।  
वैद्युतः सन्धानम् । इत्यधिज्यौतिषम् । अथाधिविद्यम् ।  
आचार्यः पूर्वरूपम् ॥ २॥  
  
अन्तेवास्युत्तररूपम् । विद्या सन्धिः ।  
प्रवचनꣳसन्धानम् ।  
इत्यधिविद्यम् । अथाधिप्रजम् । माता पूर्वरूपम् ।  
पितोत्तररूपम् । प्रजा सन्धिः । प्रजननꣳसन्धानम् ।  
इत्यधिप्रजम् ॥ ३॥  
  
अथाध्यात्मम् । अधराहनुः पूर्वरूपम् ।  
उत्तराहनूत्तररूपम् । वाक्सन्धिः । जिह्वासन्धानम् ।  
इत्यध्यात्मम् । इतीमामहासꣳहिताः ।  
य एवमेता महासꣳहिता व्याख्याता वे`द ।  
सन्धीयते प्रजया पशुभिः ।  
ब्रह्मवर्चसेनान्नाद्येन सुवर्ग्येण लोकेन ॥ ४॥  
  
इति तृतीयोऽनुवाकः ॥  
  
     मेधादिसिद्ध्यर्था आवहन्तीहोममन्त्राः  
यश्छन्दसामृषभो विश्वरूपः ।  
छन्दोभ्योऽध्यमृतात्सम्बभूव ।  
स मेन्द्रो मेधया स्पृणोतु ।  
अमृतस्य देव धारणो भूयासम् ।  
शरीरं मे विचर्षणम् । जिह्वा मे मधुमत्तमा ।  
कर्णाभ्यां भूरिविश्रुवम् ।  
ब्रह्मणः कोशोऽसि मेधया पिहितः ।  
श्रुतं मे गोपाय । आवहन्ती वितन्वाना ॥ १॥  
  
कुर्वाणाऽचीरमात्मनः । वासाꣳसि मम गावश्च ।  
अन्नपाने च सर्वदा । ततो मे श्रियमावह ।  
लोमशां पशुभिः सह स्वाहा ।  
आमायन्तु ब्रह्मचारिणः स्वाहा ।  
विमाऽऽयन्तु ब्रह्मचारिणः स्वाहा ।  
प्रमाऽऽयन्तु ब्रह्मचारिणः स्वाहा ।  
दमायन्तु ब्रह्मचारिणः स्वाहा ।  
शमायन्तु ब्रह्मचारिणः स्वाहा ॥ २॥  
  
यशो जनेऽसानि स्वाहा । श्रेयान् वस्यसोऽसानि स्वाहा ।  
तं त्वा भग प्रविशानि स्वाहा ।  
स मा भग प्रविश स्वाहा ।  
तस्मिन् सहस्रशाखे । निभगाऽहं त्वयि मृजे स्वाहा ।  
यथाऽऽपः प्रवताऽऽयन्ति । यथा मासा अहर्जरम् ।  
एवं मां ब्रह्मचारिणः । धातरायन्तु सर्वतः स्वाहा ।  
प्रतिवेशोऽसि प्रमाभाहि प्रमापद्यस्व ॥ ३॥  
  
इति चतुर्थोऽनुवाकः ॥  
  
     व्याहृत्युपासनम्  
भूर्भुवः सुवरिति वा एतास्तिस्रो व्याहृतयः ।  
तासामुहस्मै तां चतुर्थीम् । माहाचमस्यः प्रवेदयते ।  
मह इति । तद्ब्रह्म । स आत्मा । अङ्गान्यन्या देवताः ।  
भूरिति वा अयं लोकः । भुव इत्यन्तरिक्षम् ।  
सुवरित्यसौ लोकः ॥ १॥  
  
मह इत्यादित्यः । आदित्येन वाव सर्वेलोक महीयन्ते ।  
भूरिति वा अग्निः । भुव इति वायुः । सुवरित्यादित्यः ।  
मह इति चन्द्रमाः । चन्द्रमसा वाव  
सर्वाणि ज्योतीꣳषि महीयन्ते । भूरिति वा ऋचः ।  
भुव इति सामानि ।  
सुवरिति यजूꣳषि ॥ २॥  
  
मह इति ब्रह्म । ब्रह्मणा वाव सर्वेवेदा महीयन्ते ।  
भूरिति वै प्राणः । भुव इत्यपानः । सुवरिति व्यानः ।  
मह इत्यन्नम् । अन्नेन वाव सर्वे प्राण महीयन्ते ।  
ता वा एताश्चतस्रश्चतुर्ध । चतस्रश्चतस्रो व्याहृतयः ।  
ता यो वेद ।  
स वेद ब्रह्म । सर्वेऽस्मैदेवा बलिमावहन्ति ॥ ३॥  
  
इति पञ्चमोऽनुवाकः ॥  
  
   मनोमयत्वादिगुणकब्रह्मोपासनया स्वाराज्यसिद्धिः  
स य एषोऽन्तहृदय आकाशः ।  
तस्मिन्नयं पुरुषो मनोमयः । अमृतो हिरण्मयः ।  
अन्तरेण तालुके । य एषस्तन इवावलम्बते । सेन्द्रयोनिः ।  
यत्रासौ केशान्तो विवर्तते । व्यपोह्य शीर्षकपाले ।  
भूरित्यग्नौ प्रतितिष्ठति । भुव इति वायौ ॥ १॥  
  
सुवरित्यादित्ये । मह इति ब्रह्मणि । आप्नोति स्वाराज्यम् ।  
आप्नोति मनसस्पतिम् । वाक्पतिश्चक्षुष्पतिः ।  
श्रोत्रपतिर्विज्ञानपतिः । एतत्ततो भवति ।  
आकाशशरीरं ब्रह्म ।  
सत्यात्म प्राणारामं मन आनन्दम् ।  
शान्तिसमृद्धममृतम् ।  
इति प्राचीन योग्योपास्व ॥ २॥ इति षष्ठोऽनुवाकः ॥  
  
   पृथिव्याद्युपाधिकपञ्चब्रह्मोपासनम्  
पृथिव्यन्तरिक्षं द्यौर्दिशोऽवान्तरदिशाः ।  
अग्निर्वायुरादित्यश्चन्द्रमा नक्षत्राणि ।  
आप ओषधयो वनस्पतय आकाश आत्मा । इत्यधिभूतम् ।  
अथाध्यात्मम् । प्राणो व्यानोऽपान उदानः समानः ।  
चक्षुः श्रोत्रं मनो वाक् त्वक् ।  
चर्ममाꣳस स्नावास्थि मज्जा ।  
एतदधिविधाय ऋषिरवोचत् ।  
पाङ्क्तं वा इदꣳसर्वम् ।  
पाङ्क्तेनैव पाङ्क्तग् स्पृणोतीति ॥ १॥ इति सप्तमोऽनुवाकः ॥  
  
   प्रणवोपासनम्  
ओमिति ब्रह्म । ओमितीदꣳसर्वम् ।  
ओमित्येतदनुकृतिर्हस्म वा अप्योश्रावयेत्याश्रावयन्ति ।  
ओमिति सामानि गायन्ति । ॐꣳशोमिति शस्त्राणि शꣳसन्ति ।  
ओमित्यध्वर्युः प्रतिगरं प्रतिगृणाति ।  
ओमिति ब्रह्मा प्रसौति । ओमित्यग्निहोत्रमनुजानाति ।  
ओमिति ब्राह्मणः प्रवक्ष्यन्नाह ब्रह्मोपाप्नवानीति ।  
ब्रह्मैवोपाप्नोति ॥ १॥ इत्यष्टमोऽनुवाकः ॥  
  
   स्वाध्यायप्रशंसा  
ऋतं च स्वाध्यायप्रवचने च ।  
सत्यं च स्वाध्यायप्रवचने च ।  
तपश्च स्वाध्यायप्रवचने च ।  
दमश्च स्वाध्यायप्रवचने च ।  
शमश्च स्वाध्यायप्रवचने च ।  
अग्नयश्च स्वाध्यायप्रवचने च ।  
अग्निहोत्रं च स्वाध्यायप्रवचने च ।  
अतिथयश्च स्वाध्यायप्रवचने च ।  
मानुषं च स्वाध्यायप्रवचने च ।  
प्रजा च स्वाध्यायप्रवचने च ।  
प्रजनश्च स्वाध्यायप्रवचने च ।  
प्रजातिश्च स्वाध्यायप्रवचने च ।  
सत्यमिति सत्यवचा राथी तरः ।  
तप इति तपोनित्यः पौरुशिष्टिः ।  
स्वाध्यायप्रवचने एवेति नाको मौद्गल्यः ।  
तद्धि तपस्तद्धि तपः ॥ १॥ इति नवमोऽनुवाकः ॥  
  
   
   ब्रह्मज्ञ्यानप्रकाशकमन्त्रः  
अहं वृक्षस्य रेरिवा । कीर्तिः पृष्ठं गिरेरिव ।  
ऊर्ध्वपवित्रो वाजिनीव स्वमृतमस्मि ।  
द्रविणꣳसवर्चसम् । सुमेध अमृतोक्षितः ।  
इति त्रिशङ्कोर्वेदानुवचनम् ॥ १॥ इति दशमोऽनुवाकः ॥  
  
   शिष्यानुशासनम्  
वेदमनूच्याचार्योन्तेवासिनमनुशास्ति ।  
सत्यं वद । धर्मं चर । स्वाध्यायान्मा प्रमदः ।  
आचार्याय प्रियं धनमाहृत्य प्रजातन्तुं मा व्यवच्छेत्सीः ।  
सत्यान्न प्रमदितव्यम् । धर्मान्न प्रमदितव्यम् ।  
कुशलान्न प्रमदितव्यम् । भूत्यै न प्रमदितव्यम् ।  
स्वाध्यायप्रवचनाभ्यां न प्रमदितव्यम् ॥ १॥  
  
देवपितृकार्याभ्यां न प्रमदितव्यम् । मातृदेवो भव ।  
पितृदेवो भव । आचार्यदेवो भव । अतिथिदेवो भव ।  
यान्यनवद्यानि कर्माणि । तानि सेवितव्यानि । नो इतराणि ।  
यान्यस्माकꣳसुचरितानि । तानि त्वयोपास्यानि ॥ २॥  
  
नो इतराणि । ये के चारुमच्छ्रेयाꣳसो ब्राह्मणाः ।  
तेषां त्वयाऽऽसनेन प्रश्वसितव्यम् । श्रद्धया देयम् ।  
अश्रद्धयाऽदेयम् । श्रिया देयम् । ह्रिया देयम् ।  
भिया देयम् । संविदा देयम् ।  
अथ यदि ते कर्मविचिकित्सा वा वृत्तविचिकित्सा वा स्यात् ॥ ३॥  
  
ये तत्र ब्राह्मणाः सम्मर्शिनः । युक्ता आयुक्ताः ।  
अलूक्षा धर्मकामाः स्युः । यथा ते तत्र वर्तेरन् ।  
तथा तत्र वर्तेथाः । अथाभ्याख्यातेषु ।  
ये तत्र ब्राह्मणाः सम्मर्शिनः । युक्ता आयुक्ताः ।  
अलूक्षा धर्मकामाः स्युः । यथा ते तेषु वर्तेरन् ।  
तथा तेषु वर्तेथाः । एष आदेशः । एष उपदेशः ।  
एषा वेदोपनिषत् । एतदनुशासनम् । एवमुपासितव्यम् ।  
एवमु चैतदुपास्यम् ॥ ४॥ इत्येकादशऽनुवाकः ॥  
  
    उत्तरशान्तिपाठः  
शं नो मित्रः शं वरुणः । शं नो भवत्वर्यमा ।  
शं न इन्द्रो बृहस्पतिः । शं नो विष्णुरुरुक्रमः ।  
नमो ब्रह्मणे । नमस्ते वायो । त्वमेव प्रत्यक्षं ब्रह्मासि ।  
त्वामेव प्रत्यक्षं ब्रह्मावादिषम् । ऋतमवादिषम् ।  
सत्यमवादिषम् । तन्मामावीत् । तद्वक्तारमावीत् ।  
आवीन्माम् । आवीद्वक्तारम् ।  
ॐ शान्तिः शान्तिः शान्तिः ॥ १॥ इति द्वादशोऽनुवाकः ॥  
  
॥ इति शीक्षावल्ली समाप्ता ॥  
  
  
  
    द्वितीया ब्रह्मानन्दवल्ली  
ॐ सह नाववतु । सह नौ भुनक्तु । सह वीर्यं करवावहै ।  
तेजस्विनावधीतमस्तु मा विद्विषावहै ।  
ॐ शान्तिः शान्तिः शान्तिः ॥  
  
    
    उपनिषत्सारसङ्ग्रहः  
ॐ ब्रह्मविदाप्नोति परम् । तदेषाऽभुक्ता ।  
सत्यं ज्ञानमनन्तं ब्रह्म ।  
यो वेद निहितं गुहायां परमे व्योमन् ।  
सोऽश्नुते सर्वान् कामान्सह । ब्रह्मणा विपश्चितेति ॥  
  
तस्माद्वा एतस्मादात्मन आकाशः सम्भूतः । आकाशाद्वायुः ।  
वायोरग्निः । अग्नेरापः । अद्भ्यः पृथिवी ।  
पृथिव्या ओषधयः । ओषधीभ्योन्नम् । अन्नात्पुरुषः ।  
स वा एष पुरुषोऽन्नरसमयः । तस्येदमेव शिरः ।  
अयं दक्षिणः पक्षः । अयमुत्तरः पक्षः ।  
अयमात्मा । इदं पुच्छं प्रतिष्ठा ।  
तदप्येष श्लोको भवति ॥ १॥ इति प्रथमोऽनुवाकः ॥  
  
    पञ्चकोशोविवरणम्  
अन्नाद्वै प्रजाः प्रजायन्ते । याः काश्च पृथिवीꣳश्रिताः ।  
अथो अन्नेनैव जीवन्ति । अथैनदपि यन्त्यन्ततः ।  
अन्नꣳहि भूतानां ज्येष्ठम् । तस्मात् सर्वौषधमुच्यते ।  
सर्वं वै तेऽन्नमाप्नुवन्ति । येऽन्नं ब्रह्मोपासते ।  
अन्नꣳहि भूतानां ज्येष्ठम् । तस्मात् सर्वौषधमुच्यते ।  
अन्नाद् भूतानि जायन्ते । जातान्यन्नेन वर्धन्ते ।  
अद्यतेऽत्ति च भूतानि । तस्मादन्नं तदुच्यत इति ।  
तस्माद्वा एतस्मादन्नरसमयात् । अन्योऽन्तर आत्मा प्राणमयः ।  
तेनैष पूर्णः । स वा एष पुरुषविध एव ।  
तस्य पुरुषविधताम् । अन्वयं पुरुषविधः ।  
तस्य प्राण एव शिरः । व्यानो दक्षिणः पक्षः ।  
अपान उत्तरः पक्षः । आकाश आत्मा ।  
पृथिवी पुच्छं प्रतिष्ठा । तदप्येष श्लोको भवति ॥ १॥  
  
इति द्वितीयोऽनुवाकः ॥  
  
प्राणं देवा अनु प्राणन्ति । मनुष्याः पशवश्च ये ।  
प्राणो हि भूतानामायुः । तस्मात् सर्वायुषमुच्यते ।  
सर्वमेव त आयुर्यन्ति । ये प्राणं ब्रह्मोपासते ।  
प्राणो हि भूतानामायुः । तस्मात् सर्वायुषमुच्यत इति ।  
तस्यैष एव शारीर आत्मा । यः पूर्वस्य ।  
तस्माद्वा एतस्मात् प्राणमयात् । अन्योऽन्तर आत्मा मनोमयः ।  
तेनैष पूर्णः । स वा एष पुरुषविध एव ।  
तस्य पुरुषविधताम् । अन्वयं पुरुषविधः ।  
तस्य यजुरेव शिरः । ऋग्दक्षिणः पक्षः । सामोत्तरः पक्षः ।  
आदेश आत्मा । अथर्वाङ्गिरसः पुच्छं प्रतिष्ठा ।  
तदप्येष श्लोको भवति ॥ १॥ इति तृतीयोऽनुवाकः ॥  
  
यतो वाचो निवर्तन्ते । अप्राप्य मनसा सह ।  
आनन्दं ब्रह्मणो विद्वान् । न बिभेति कदाचनेति ।  
तस्यैष एव शारीर आत्मा । यः पूर्वस्य ।  
तस्माद्वा एतस्मान्मनोमयात् । अन्योऽन्तर आत्मा विज्ञानमयः ।  
तेनैष पूर्णः । स वा एष पुरुषविध एव ।  
तस्य पुरुषविधताम् ।  
अन्वयं पुरुषविधः । तस्य श्रद्धैव शिरः ।  
ऋतं दक्षिणः पक्षः ।  
सत्यमुत्तरः पक्षः । योग आत्मा । महः पुच्छं प्रतिष्ठा ।  
तदप्येष श्लोको भवति ॥ १॥ इति चतुर्थोऽनुवाकः ॥  
  
विज्ञानं यज्ञं तनुते । कर्माणि तनुतेऽपि च ।  
विज्ञानं देवाः सर्वे ।  
ब्रह्म ज्येष्ठमुपासते । विज्ञानं ब्रह्म चेद्वेद ।  
तस्माच्चेन्न प्रमाद्यति । शरीरे पाप्मनो हित्वा ।  
सर्वान्कामान् समश्नुत इति । तस्यैष एव शारीर आत्मा ।  
यः पूर्वस्य । तस्माद्वा एतस्माद्विज्ञानमयात् ।  
अन्योऽन्तर आत्माऽऽनन्दमयः । तेनैष पूर्णः ।  
स वा एष पुरुषविध एव । तस्य पुरुषविधताम् ।  
अन्वयं पुरुषविधः । तस्य प्रियमेव शिरः ।  
मोदो दक्षिणः पक्षः ।  
प्रमोद उत्तरः पक्षः । आनन्द आत्मा । ब्रह्म पुच्छं प्रतिष्ठा ।  
तदप्येष श्लोको भवति ॥ १॥ इति पञ्चमोऽनुवाकः ॥  
  
असन्नेव स भवति । असद्ब्रह्मेति वेद चेत् ।  
अस्ति ब्रह्मेति चेद्वेद । सन्तमेनं ततो विदुरिति ।  
तस्यैष एव शारीर आत्मा । यः पूर्वस्य ।  
अथातोऽनुप्रश्नाः । उताविद्वानमुं लोकं प्रेत्य ।  
कश्चन गच्छती३ 3 for prolonging the vowel in the form  । अऽऽ ।  
आहो विद्वानमुं लोकं प्रेत्य । कश्चित्समश्नुता३ उ ।  
सोऽकामयत । बहुस्यां प्रजायेयेति । स तपोऽतप्यत ।  
स तपस्तप्त्वा । इदꣳसर्वमसृजत । यदिदं किञ्च ।  
तत्सृष्ट्वा । तदेवानुप्राविशत् । तदनु प्रविश्य ।  
सच्च त्यच्चाभवत् ।  
निरुक्तं चानिरुक्तं च । निलयनं चानिलयनं च ।  
विज्ञानं चाविज्ञानं च । सत्यं चानृतं च सत्यमभवत् ।  
यदिदं किञ्च । तत्सत्यमित्याचक्षते ।  
तदप्येष श्लोको भवति ॥ १॥ इति षष्ठोऽनुवाकः ॥  
  
    अभयप्रतिष्ठा  
असद्वा इदमग्र आसीत् । ततो वै सदजायत ।  
तदात्मान स्वयमकुरुत । तस्मात्तत्सुकृतमुच्यत इति ।  
यद्वै तत् सुकृतम् । रसो वै सः ।  
रसꣳह्येवायं लब्ध्वाऽऽनन्दी भवति । को ह्येवान्यात्कः  
प्राण्यात् । यदेष आकाश आनन्दो न स्यात् ।  
एष ह्येवाऽऽनन्दयाति ।  
यदा ह्येवैष एतस्मिन्नदृश्येऽनात्म्येऽनिरुक्तेऽनिलयनेऽभयं  
प्रतिष्ठां विन्दते । अथ सोऽभयं गतो भवति ।  
यदा ह्येवैष एतस्मिन्नुदरमन्तरं कुरुते ।  
अथ तस्य भयं भवति । तत्वेव भयं विदुषोऽमन्वानस्य ।  
तदप्येष श्लोको भवति ॥ १॥ इति सप्तमोऽनुवाकः ॥  
  
    ब्रह्मानन्दमीमांसा  
भीषाऽस्माद्वातः पवते । भीषोदेति सूर्यः ।  
भीषाऽस्मादग्निश्चेन्द्रश्च । मृत्युर्धावति पञ्चम इति ।  
सैषाऽऽनन्दस्य मीमाꣳसा भवति ।  
युवा स्यात्साधुयुवाऽध्यायकः ।  
आशिष्ठो दृढिष्ठो बलिष्ठः ।  
तस्येयं पृथिवी सर्वा वित्तस्य पूर्णा स्यात् ।  
स एको मानुष आनन्दः । ते ये शतं मानुषा आनन्दाः ॥ १॥  
  
स एको मनुष्यगन्धर्वाणामानन्दः । श्रोत्रियस्य चाकामहतस्य ।  
ते ये शतं मनुष्यगन्धर्वाणामानन्दाः ।  
स एको देवगन्धर्वाणामानन्दः । श्रोत्रियस्य चाकामहतस्य ।  
ते ये शतं देवगन्धर्वाणामानन्दाः ।  
स एकः पितृणां चिरलोकलोकानामानन्दः ।  
श्रोत्रियस्य चाकामहतस्य ।  
ते ये शतं पितृणां चिरलोकलोकानामानन्दाः ।  
स एक आजानजानां देवानामानन्दः ॥ २॥  
  
श्रोत्रियस्य चाकामहतस्य ।  
ते ये शतं आजानजानां देवानामानन्दाः ।  
स एकः कर्मदेवानां देवानामानन्दः ।  
ये कर्मणा देवानपियन्ति । श्रोत्रियस्य चाकामहतस्य ।  
ते ये शतं कर्मदेवानां देवानामानन्दाः ।  
स एको देवानामानन्दः । श्रोत्रियस्य चाकामहतस्य ।  
ते ये शतं देवानामानन्दाः । स एक इन्द्रस्याऽऽनन्दः ॥ ३॥  
  
श्रोत्रियस्य चाकामहतस्य । ते ये शतमिन्द्रस्याऽऽनन्दाः ।  
स एको बृहस्पतेरानन्दः । श्रोत्रियस्य चाकामहतस्य ।  
ते ये शतं बृहस्पतेरानन्दाः । स एकः प्रजापतेरानन्दः ।  
श्रोत्रियस्य चाकामहतस्य ।  
ते ये शतं प्रजापतेरानन्दाः ।  
स एको ब्रह्मण आनन्दः । श्रोत्रियस्य चाकामहतस्य ॥ ४॥  
  
स यश्चायं पुरुषे । यश्चासावादित्ये । स एकः ।  
स य एवंवित् । अस्माल्लोकात्प्रेत्य ।  
एतमन्नमयमात्मानमुपसङ्क्रामति ।  
एतं प्राणमयमात्मानमुपसङ्क्रामति ।  
एतं मनोमयमात्मानमुपसङ्क्रामति ।  
एतं विज्ञानमयमात्मानमुपसङ्क्रामति ।  
एतमानन्दमयमात्मानमुपसङ्क्रामति ।  
तदप्येष श्लोको भवति ॥ ५॥ इत्यष्टमोऽनुवाकः ॥  
  
यतो वाचो निवर्तन्ते । अप्राप्य मनसा सह ।  
आनन्दं ब्रह्मणो विद्वान् ।  
न बिभेति कुतश्चनेति ।  
एतꣳह वाव न तपति ।  
किमहꣳसाधु नाकरवम् । किमहं पापमकरवमिति ।  
स य एवं विद्वानेते आत्मान स्पृणुते ।  
उभे ह्येवैष एते आत्मान स्पृणुते । य एवं वेद ।  
इत्युपनिषत् ॥ १॥ इति नवमोऽनुवाकः ॥  
  
॥ इति ब्रह्मानन्दवल्ली समाप्ता ॥  
  
ॐ सह नाववतु । सह नौ भुनक्तु । सह वीर्यं करवावहै ।  
तेजस्विनावधीतमस्तु मा विद्विषावहै ।  
ॐ शान्तिः शान्तिः शान्तिः ॥  
  
  
  
      तृतीया भृगुवल्ली  
ॐ सह नाववतु । सह नौ भुनक्तु । सह वीर्यं करवावहै ।  
तेजस्विनावधीतमस्तु मा विद्विषावहै ।  
ॐ शान्तिः शान्तिः शान्तिः ॥  
  
भृगुर्वै वारुणिः । वरुणं पितरमुपससार ।  
अधीहि भगवो ब्रह्मेति । तस्मा एतत्प्रोवाच ।  
अन्नं प्राणं चक्षुः श्रोत्रं मनो वाचमिति ।  
तꣳहोवाच । यतो वा इमानि भूतानि जायन्ते ।  
येन जातानि जीवन्ति ।  
यत्प्रयन्त्यभिसंविशन्ति । तद्विजिज्ञासस्व । तद्ब्रह्मेति ।  
स तपोऽतप्यत । स तपस्तप्त्वा ॥ १॥ इति प्रथमोऽनुवाकः ॥  
  
      पञ्चकोशान्तःस्थितब्रह्मनिरूपणम्  
अन्नं ब्रह्मेति व्यजानात् । अन्नाद्ध्येव खल्विमानि  
भुतानि जायन्ते । अन्नेन जातानि जीवन्ति ।  
अन्नं प्रयन्त्यभिसंविशन्तीति । तद्विज्ञाय ।  
पुनरेव वरुणं पितरमुपससार ।  
अधीहि भगवो ब्रह्मेति । तꣳहोवाच ।  
तपसा ब्रह्म विजिज्ञासस्व । तपो ब्रह्मेति ।  
स तपोऽतप्यत । स तपस्तप्त्वा ॥ १॥ इति द्वितीयोऽनुवाकः ॥  
  
प्राणो ब्रह्मेति व्यजानात् । प्राणाद्ध्येव खल्विमानि  
भूतानि जायन्ते । प्राणेन जातानि जीवन्ति ।  
प्राणं प्रयन्त्यभिसंविशन्तीति । तद्विज्ञाय ।  
पुनरेव वरुणं पितरमुपससार ।  
अधीहि भगवो ब्रह्मेति । तꣳहोवाच ।  
तपसा ब्रह्म विजिज्ञासस्व । तपो ब्रह्मेति ।  
स तपोऽतप्यत । स तपस्तप्त्वा ॥ १॥ इति तृतीयोऽनुवाकः ॥  
  
मनो ब्रह्मेति व्यजानात् । मनसो ह्येव खल्विमानि  
भूतानि जायन्ते । मनसा जातानि जीवन्ति ।  
मनः प्रयन्त्यभिसंविशन्तीति । तद्विज्ञाय ।  
पुनरेव वरुणं पितरमुपससार ।  
अधीहि भगवो ब्रह्मेति । तꣳहोवाच ।  
तपसा ब्रह्म विजिज्ञासस्व । तपो ब्रह्मेति ।  
स तपोऽतप्यत । स तपस्तप्त्वा ॥ १॥ इति चतुर्थोऽनुवाकः ॥  
  
विज्ञानं ब्रह्मेति व्यजानात् । विज्ञानाद्ध्येव खल्विमानि  
भूतानि जायन्ते । विज्ञानेन जातानि जीवन्ति ।  
विज्ञानं प्रयन्त्यभिसंविशन्तीति । तद्विज्ञाय ।  
पुनरेव वरुणं पितरमुपससार ।  
अधीहि भगवो ब्रह्मेति । तꣳहोवाच ।  
तपसा ब्रह्म विजिज्ञासस्व । तपो ब्रह्मेति ।  
स तपोऽतप्यत । स तपस्तप्त्वा ॥ १॥ इति पञ्चमोऽनुवाकः ॥  
  
आनन्दो ब्रह्मेति व्यजानात् । आनन्दाध्येव खल्विमानि  
भूतानि जायन्ते । आनन्देन जातानि जीवन्ति ।  
आनन्दं प्रयन्त्यभिसंविशन्तीति ।  
सैषा भार्गवी वारुणी विद्या । परमे व्योमन्प्रतिष्ठिता ।  
स य एवं वेद प्रतितिष्ठति । अन्नवानन्नादो भवति ।  
महान्भवति प्रजया पशुभिर्ब्रह्मवर्चसेन ।  
महान् कीर्त्या ॥ १॥ इति षष्ठोऽनुवाकः ॥  
  
    अन्नब्रह्मोपासनम्  
अन्नं न निन्द्यात् । तद्व्रतम् । प्राणो वा अन्नम् ।  
शरीरमन्नादम् । प्राणे शरीरं प्रतिष्ठितम् ।  
शरीरे प्राणः प्रतिष्ठितः । तदेतदन्नमन्ने प्रतिष्ठितम् ।  
स य एतदन्नमन्ने प्रतिष्ठितं वेद प्रतितिष्ठति ।  
अन्नवानन्नादो भवति । महान्भवति प्रजया  
पशुभिर्ब्रह्मवर्चसेन । महान् कीर्त्या ॥ १॥  
  
इति सप्तमोऽनुवाकः ॥  
  
अन्नं न परिचक्षीत । तद्व्रतम् । आपो वा अन्नम् ।  
ज्योतिरन्नादम् । अप्सु ज्योतिः प्रतिष्ठितम् ।  
ज्योतिष्यापः प्रतिष्ठिताः । तदेतदन्नमन्ने प्रतिष्ठितम् ।  
स य एतदन्नमन्ने प्रतिष्ठितं वेद प्रतितिष्ठति ।  
अन्नवानन्नादो भवति । महान्भवति प्रजया  
पशुभिर्ब्रह्मवर्चसेन । महान् कीर्त्या ॥ १॥  
  
इत्यष्टमोऽनुवाकः ॥  
  
अन्नं बहु कुर्वीत । तद्व्रतम् । पृथिवी वा अन्नम् ।  
आकाशोऽन्नादः । पृथिव्यामाकाशः प्रतिष्ठितः ।  
आकाशे पृथिवी प्रतिष्ठिता ।  
तदेतदन्नमन्ने प्रतिष्ठितम् ।  
स य एतदन्नमन्ने प्रतिष्ठितं वेद प्रतितिष्ठति ।  
अन्नवानन्नादो भवति । महान्भवति प्रजया  
पशुभिर्ब्रह्मवर्चसेन । महान् कीर्त्या ॥ १॥  
  
इति नवमोऽनुवाकः ॥  
  
    सदाचारप्रदर्शनम् । ब्रह्मानन्दानुभवः  
न कञ्चन वसतौ प्रत्याचक्षीत । तद्व्रतम् ।  
तस्माद्यया कया च विधया बह्वन्नं प्राप्नुयात् ।  
अराध्यस्मा अन्नमित्याचक्षते ।  
एतद्वै मुखतोऽन्नꣳराद्धम् ।  
मुखतोऽस्मा अन्नꣳराध्यते ।  
एतद्वै मध्यतोऽन्नꣳराद्धम् ।  
मध्यतोऽस्मा अन्नꣳराध्यते ।  
एदद्वा अन्ततोऽन्नꣳराद्धम् ।  
अन्ततोऽस्मा अन्न राध्यते ॥ १॥  
  
य एवं वेद । क्षेम इति वाचि । योगक्षेम इति प्राणापानयोः ।  
कर्मेति हस्तयोः । गतिरिति पादयोः । विमुक्तिरिति पायौ ।  
इति मानुषीः समाज्ञाः । अथ दैवीः । तृप्तिरिति वृष्टौ ।  
बलमिति विद्युति ॥ २॥  
  
यश इति पशुषु । ज्योतिरिति नक्षत्रेषु ।  
प्रजातिरमृतमानन्द इत्युपस्थे । सर्वमित्याकाशे ।  
तत्प्रतिष्ठेत्युपासीत । प्रतिष्ठावान् भवति ।  
तन्मह इत्युपासीत । महान्भवति । तन्मन इत्युपासीत ।  
मानवान्भवति ॥ ३॥  
  
तन्नम इत्युपासीत । नम्यन्तेऽस्मै कामाः ।  
तद्ब्रह्मेत्युपासीत । ब्रह्मवान्भवति ।  
तद्ब्रह्मणः परिमर इत्युपासीत ।  
पर्येणं म्रियन्ते द्विषन्तः सपत्नाः ।  
परि येऽप्रिया भ्रातृव्याः ।  
स यश्चायं पुरुषे । यश्चासावादित्ये । स एकः ॥ ४॥  
  
स य एवंवित् । अस्माल्लोकात्प्रेत्य ।  
एतमन्नमयमात्मानमुपसङ्क्रम्य ।  
एतं प्राणमयमात्मानमुपसङ्क्रम्य ।  
एतं मनोमयमात्मानमुपसङ्क्रम्य ।  
एतं विज्ञानमयमात्मानमुपसङ्क्रम्य ।  
एतमानन्दमयमात्मानमुपसङ्क्रम्य ।  
इमाँल्लोकन्कामान्नी कामरूप्यनुसञ्चरन् ।  
एतत् साम गायन्नास्ते । हा ३ वु हा ३ वु हा ३ वु ॥ ५॥  
  
अहमन्नमहमन्नमहमन्नम् ।  
अहमन्नादोऽ३हमन्नादोऽ३अहमन्नादः ।  
अहꣳश्लोककृदहꣳश्लोककृदहꣳश्लोककृत् ।  
अहमस्मि प्रथमजा ऋता३स्य ।  
पूर्वं देवेभ्योऽमृतस्य ना३भाइ ।  
यो मा ददाति स इदेव मा३अऽवाः ।  
अहमन्नमन्नमदन्तमा३द्मि ।  
अहं विश्वं भुवनमभ्यभवा३म् ।  
सुवर्न ज्योतीः । य एवं वेद । इत्युपनिषत् ॥ ६॥  
  
इति दशमोऽनुवाकः ॥  
  
॥ इति भृगुवल्ली समाप्ता ॥  
  
ॐ सह नाववतु । सह नौ भुनक्तु । सह वीर्यं करवावहै ।  
तेजस्वि नावधीतमस्तु मा विद्विषावहै ।  
       ॥ ॐ शान्तिः शान्तिः शान्तिः ॥  
  
                   ॥ हरिः ॐ ॥  
  
  
Encoded by Kartik, Avinash Sathaye sohum at ms.uky.edu  
Proofread by Kartik, Avinash, John Manetta, NA  
  
