---
Category: upanishhat, vishhnu, upanishad
Description-comments: aprakAshitA upaniShadaH
File name: UrdhvapuNDropaniShat.itx
Indexextra: (Scanned Book)
Language: Sanskrit
Latest update: March 20, 2020
Location: doc_upanishhat
Proofread by: Kasturi navya sahiti kasturinsahiti at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: UrdhvapuNDropaniShat
engtitle: UrdhvapuNDropaniShat
itxtitle: UrdhvapuNDropaniShat (vaiShNava)
title: ऊर्ध्वपुण्ड्रोपनिषत् (वैष्णव)

---
  
 ऊर्ध्वपुण्ड्रोपनिषत्   
अथ श्रीवराहरूपिणं भगवन्तं प्रणम्य सनत्कुमारः पप्रच्छ ।  
भगवन् ऊर्ध्वपुण्ड्रविधिम् । किं द्रव्यं किं स्थानं का रेखा को कर्ता किं  
फलमिति च । श्रीवराह उवाच । क्षीराब्धितः श्वेतद्वीपे क्षीरखण्डान्  
वैनतेय आनीय सटाभिः द्विदळनश्वेतमृत्तिकाखण्डमुक्तिसाधिका  
भवन्ति । विष्णुपत्नीं महीं देवीमिति श्वेतमृत्तिकां नमस्कृत्य,  
ओमिति हस्तेनोद्धृत्य ॥  
  
अश्वक्रान्ते रथक्रान्ते विष्णुक्रान्ते वसुन्धरा ।  
शिरसा धारिता देवि रक्षस्व मां पदे पदे ॥  
  
इत्येताभिः प्रार्थयेत् । इमं मे गङ्गेति जलमादाय, गन्धद्वारेति  
निक्षिप्य, विष्णोर्नुकमिति मर्दयेत् । तन्मध्ये नृसिंहबीजं  
विलिख्य,'' अतो देवा अवन्तु नः'' इति विष्णुगायत्र्या  
त्रिवारमभिमन्त्र्य ``नारायणाय विद्महे वसुदेवाय धीमहि । तन्नो  
विष्णुः प्रचोदयात् ।'' इत्येकवारम् ॥  
  
श्वेतमृद्देवि पापघ्ने विष्णुदेहसमुद्भवे ।  
चक्राङ्किते नमस्तेऽस्तु धारणान्मुक्तिदा भव ॥  
  
श्रीचूर्णं श्रीकरं दिव्यं श्रियश्चाङ्गे समुद्भवम् ।  
पुण्ड्रं च यस्य मध्ये तु धार्यं मोक्षार्थिभिः स्मृतम् ॥  
  
तिस्रो रेखाः प्रकुर्वीत व्रतमेतत्तु वैष्णवम् ॥  
  
यस्त्वेवं विजानीयात् स नारायणसायुज्यमवाप्नोति । न च पुनः कुत्र  
कुत्र धार्यम् । मत्पादाकृतयश्च ऊर्ध्वपुण्ड्रा नासादयः स्मृताः  
रेखाद्वादशकस्थाने । प्रथमं तु ललाटके द्वितीयं तु नाभौ  
तृतीयं वक्षसि चतुर्थं कण्ठे पञ्चमं नाभिदक्षिणे षष्ठं  
दक्षिणबाहौ सप्तमं तदूर्ध्वस्कन्धे अष्टमं नाभ्युत्तरे नवमं  
वामबाहौ दशमं तदूर्ध्वस्कन्धे एकादशं पृष्ठोर्ध्वतः द्वादशं  
कण्ठपृष्ठे मोक्षं देहि शिरसि । नारायणे मय्यचला भक्तिस्तु  
वर्धते । सञ्ज्ञेन फलं लब्ध्वा तद्विष्णोः परमं पदमवाप्नोति ।  
केशवादिद्वादशनामभिः ब्रह्मचारी गृहस्थो यतिश्च सर्वेभ्यो  
दुःखेभ्यो मुक्तो भवति । सर्वेषु तीर्थेषु स्नातो भवति । सर्वैर्देवैः  
ज्ञातो भवति । अश्रोत्रियः श्रोत्रियो भवति । अनुपनीतोऽप्युपनीतो  
भवति । आचक्षुषः पङ्क्तिं पुनाति । न च पुनरावर्तते न च  
पुनरावर्तते । इत्याह भगवान् वराहरूपी । य एवं वेदेत्युपनिषत् ॥  
  
(सामान्यवेदान्त-उपनिषदः)  
  
इत्यूर्ध्वपुण्ड्रोपनिषत् समाप्ता ।  
  
  
Proofread by Kasturi navya sahiti  
  
