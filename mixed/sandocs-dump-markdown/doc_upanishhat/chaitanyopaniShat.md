---
Category: upanishhat, upanishad
File name: chaitanyopaniShat.itx
Indexextra: (Links 1, 2, 2, Bengali)
Language: Sanskrit
Latest update: August 6, 2016
Location: doc_upanishhat
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: ShrI Chaitanya Upanishad
Transliterated by: PSA Easwaran psaeaswaran at gmail.com
engtitle: ShrI Chaitanya Upanishad
itxtitle: chaitanyopaniShat
title: चैतन्योपनिषत्

---
  
 श्रीश्रीचैतन्योपनिषत्   
  
अथ पिप्पलादः समित्पाणिर्भगवन्तं ब्रह्माणमुपसन्नो,  
भगवन् मे शुभं किमत्र चक्षस्वेति ॥ १॥  
  
स होवाच ।  
भूय एव तपसा ब्रह्मचार्येण शश्वत् रमस्व मनो वशेति ॥ २॥  
  
स तथा भूत्वा भूय एनमुपसद्याह -  
भगवन् कलौ पापाच्छन्नाः प्रजाः कथं मुच्येरन्निति ॥ ३॥  
  
को वा देवता को वा मन्त्रो ब्रूहीति ॥ ४॥  
  
स होवाच । रहस्यं ते वदिष्यामि -  
जाह्नवीतीरे नवद्वीपे गोलोकाख्ये धाम्नि गोविन्दो द्विभुजो  
गौरः सर्वात्मा महापुरुषो महात्मा महायोगी  
त्रिगुणातीतः सत्त्वरूपो भक्तिं लोके काश्यतीत ।  
तदेते श्लोका भवन्ति ॥ ५॥  
  
एको देवः सर्वरूपी महात्मा गौरो रक्त-श्यामल-श्वेतरूपः ।  
चैतन्यात्मा स वै चैतन्यशक्तिर्भक्ताकारो  
भक्तिदो भक्तिवेद्यः ॥ ६॥  
  
नमो वेदान्तवेद्याय कृष्णाय परमात्मने ।  
सर्वचैतन्यरूपाय चैतन्याय नमो नमः ॥ ७॥  
  
वेदान्तवेद्यं पुरुषं पुराणं चैतन्यात्मानं विश्वयोनिं महान्तम् ।  
तमेव विदित्वाऽतिमृत्युमेति नान्यः पन्था विद्यतेऽयनाय ॥ ८॥  
  
स्वनाममूलमन्त्रेण सर्वं ह्लादयति विभुः ॥ ९॥  
  
द्वे शक्ती परमे तस्य ह्लादिनी संविदेव च । इति ॥ १०॥  
  
स एव मूलमन्त्रं जपति हरिरिति कृष्ण इति राम इति ॥ ११॥  
  
हरति हृदयग्रन्धिं वासनारूपमिति हरिः ।  
कृषिः स्मरणे तच्च णन्तदुभयमेलनमिति कृष्णः ।  
रमयति सर्वमिति राम आनन्दरूपः ।  
अत्र श्लोको भवति ॥ १२॥  
  
मन्त्रो गुह्यः परमो भक्तिवेद्य ॥ १३॥  
  
नामान्यष्टावष्टे च शोभनानि, तानि नित्यं ये जपन्ति  
धीरास्ते वै मायामतितरन्ति नान्यः ।  
परमं मन्त्रं परमरहस्यं नित्यमावर्तयति ॥ १४॥  
  
चैतन्य एव सङ्कर्षणो वासुदेवः परमेष्ठी रुद्रः शक्रो  
बृहस्पतिः सर्वे देवाः सर्वाणि भूतानि स्थावराणि चराणि च  
यत्किञ्चित् सदसत् कारणं सर्वम् । तदत्र श्लोकः ॥ १५॥  
  
यत्किञ्चिदसद्भुङ्क्ते क्षरं तत्कार्यमुच्यते ॥ १६॥  
  
सत्कारणं परं जीवन्तदक्षरमितीरितम् ॥ १७॥  
  
क्षराक्षराभ्यां परमः स एव पुरुषोत्तमः ।  
चैतन्याख्यं परं तत्त्वं सर्वकारणकारणम् ॥ १८॥  
  
य एनं रसयति भजति ध्यायति स पाप्मानं तरति,  
स पूतो भवति, स तत्त्वं जानाति, स तरति शोकम् ।  
गतिस्तस्यास्ते नान्यस्येति ॥ १९॥  
  
न चैतन्यात् कृष्णाज्जगति परतत्त्वात्परमिह ॥  
  
इति ।  
  
Encoded and proofread by PSA Easwaran psaeaswaran at gmail.com  
  
