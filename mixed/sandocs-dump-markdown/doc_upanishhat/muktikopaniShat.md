+++
"Text title" = "Muktika Upanishad"
"File name" = "muktika.itx"
itxtitle = "muktikopaniShat"
engtitle = "MuktikA Upanishad"
Category = "upanishhat, upanishad"
Location = "doc_upanishhat"
Sublocation = "upanishhat"
Author = "Vedic tradition"
Language = "Sanskrit"
Subject = "philosophy/hinduism/"
"Transliterated by" = "Sunder Hattangadi (sunderh at hotmail.com)"
"Proofread by" = "Sunder Hattangadi (sunderh at hotmail.com)"
Description-comments = "108 / 108; Shukla Yajurveda - Samanya upanishad"
"Latest update" = "May  1, 2000"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "मुक्तिकोपनिषत्"

+++
  
 मुक्तिकोपनिषत्   
  
ईशाद्यष्टोत्तरशतवेदान्तपटलाशयम् ।  
मुक्तिकोपनिषद्वेद्यं रामचन्द्रपदं भजे ॥  
  
हरिः ॐ पूर्णमदः पूर्णमिदं पूर्णात्पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  
  
ॐ शान्तिः शान्तिः शान्तिः ॥  
  
ॐ अयोध्यानगरे रम्ये रत्नमण्डपमध्यमे ।  
सीताभरतसौमित्रिशत्रुघ्नाद्यैः समन्वितम् ॥ १॥  
  
सनकाद्यैर्मुनिगणैर्वसिष्ठाद्यैः शुकादिभिः ।  
अन्यैर्भागवतैश्चापि स्तूयमानमहर्निशम् ॥ २॥  
  
धीविक्रियासहस्राणां साक्षिणं निर्विकारिणम् ।  
स्वरूपध्याननिरतं समाधिविरमे हरिम् ॥ ३॥  
  
भक्त्या शुश्रूषया रामं स्तुवन्पप्रच्छ मारुतिः ।  
राम त्वं परमात्मसि सच्चिदानन्दविग्रहः ॥ ४॥  
  
इदानीं त्वां रघुश्रेष्ठ प्रणमामि मुहुर्मुहुः ।  
त्वद्रूपं ज्ञातुमिच्छामि तत्त्वतो राम मुक्तये ॥ ५॥  
  
अनायासेन येनाहं मुच्येयं भवबन्धनात् ।  
कृपया वद मे राम येन मुक्तो भवाम्यहम् ॥ ६॥  
  
साधु पृष्टं महाबाहो वदामि शृणु तत्त्वतः ।  
वेदान्ते सुप्रतिष्ठोऽहं वेदान्तं समुपाश्रय ॥ ७॥  
  
वेदान्ताः के रघुश्रेष्ठ वर्तन्ते कुत्र ते वद ।  
हनूमञ्छृणु वक्ष्यामि वेदान्तस्थितिमञ्जसा ॥ ८॥  
  
निश्वासभूता मे विष्णोर्वेदा जाताः सुविस्तराः ।  
तिलेषु तैलवद्वेदे वेदान्तः सुप्रतिष्ठितः ॥ ९॥  
  
राम वेदाः कतिविधास्तेषां शाखाश्च राघव ।  
तासूपनिषदाः काः स्युः कृपया वद तत्त्वतः ॥ १०॥  
  
श्रीराम उवाच ।  
ऋग्वेदादिविभागेन वेदाश्चत्वार ईरिताः ।  
तेषां शाखा ह्यनेकाः स्युस्तासूपनिषदस्तथा ॥ ११॥  
  
ऋग्वेदस्य तु शाखाः स्युरेकविंशतिसङ्ख्यकाः ।  
नवाधिकशतं शाखा यजुषो मारुतात्मज ॥ १२॥  
  
सहस्रसङ्ख्यया जाताः शाखाः साम्नः परन्तप ।  
अथर्वणस्य शाखाः स्युः पञ्चाशद्भेदतो हरे ॥ १३॥  
  
एकैकस्यास्तु शाखाया एकैकोपनिषन्मता ।  
तासामेकामृचं यश्च पठते भक्तितो मयि ॥ १४॥  
  
स मत्सायुज्यपदवीं प्राप्नोति मुनिदुर्लभाम् ।  
राम केचिन्मुनिश्रेष्ठा मुक्तिरेकेति चक्षिरे ॥ १५॥  
  
केचित्त्वन्नामभजनात्काश्यां तारोपदेशतः ।  
अन्येतु साङ्ख्ययोगेन भक्तियोगेन चापरे ॥ १६॥  
  
अन्ये वेदान्तवाक्यार्थविचारात्परमर्षयः ।  
सालोक्यादिविभागेन चतुर्धा मुक्तिरीरिता ॥ १७॥  
  
सहोवाच श्रीरामः ।  
कैवल्यमुक्तिरेकैव परमार्थिकरूपिणी ।  
दुराचाररतो वापि मन्नामभजनात्कपे ॥ १८॥  
  
सालोक्यमुक्तिमाप्नोति न तु लोकान्तरादिकम् ।  
काश्यां तु ब्रह्मनालेऽस्मिन्मृतो मत्तारमाप्नुयात् ॥ १९॥  
  
पुनरावृत्तिरहितां मुक्तिं प्राप्नोति मानवः ।  
यत्र कुत्रापि वा काश्यां मरणे स महेश्वरः ॥ २०॥  
  
जन्तोर्दक्षिणकर्णे तु मत्तारं समुपादिशेत् ।  
निर्धूताशेषपापौघो मत्सारूप्यं भजत्ययम् ॥ २१॥  
  
सैव सालोक्यसारूप्यमुक्तिरत्यभिधीयते ।  
सदाचाररतो भूत्वा द्विजो नित्यमनन्यधीः ॥ २२॥  
  
मयि सर्वात्मको भावो मत्सामीप्यं भजत्ययम् ।  
सैव सालोक्यसारूप्यसामीप्या मुक्तिरिष्यते ॥ २३॥  
  
गुरूपदिष्टमार्गेण ध्यायन्मद्गुणमव्ययम् ।  
मत्सायुज्यं द्विजः सम्यग्भजेद्भ्रमरकीटवत् ॥ २४॥  
  
सैव सायुज्यमुक्तिः स्याद्ब्रह्मानन्दकरी शिवा ।  
चतुर्विधा तु या मुक्तिर्मदुपासनया भवेत् ॥ २५॥  
  
इयं कैवल्यमुक्तिस्तु केनोपायेन सिद्ध्यति ।  
माण्डूक्यमेकमेवालं मुमुक्षूणां विमुक्तये ॥ २६॥  
  
तथाप्यसिद्धं चेज्ज्ञानं दशोपनिषदं पठ ।  
ज्ञानं लब्ध्वा चिरादेव मामकं धाम यास्यसि ॥ २७॥  
  
तथापि दृढता न चेद्विद्ज्ञानस्याञ्जनासुत ।  
द्वात्रिंशाख्योपनिषदं समभ्यस्य निवर्तय ॥ २८॥  
  
विदेहमुक्ताविच्छा चेदष्टोत्तरशतं पठ ।  
तासां क्रम सशान्तिं च श्रुणु वक्ष्यामि तत्त्वतः ॥ २९॥  
  
ईशकेनकठप्रश्नमुण्डमाण्डूक्यतित्तिरिः ।  
ऐतरेयं च छान्दोग्यं बृहदारण्यकं तथा ॥ ३०॥  
  
ब्रह्मकैवल्यजाबालश्वेताश्वो हंस आरुणिः ।  
गर्भो नारायणो हंसो बिन्दुर्नादशिरः शिखा ॥ ३१॥  
  
मैत्रायणी कौषीतकी बृहज्जाबालतापनी ।  
कालाग्निरुद्रमैत्रेयी सुबालक्षुरिमन्त्रिका ॥ ३२॥  
  
सर्वसारं निरालम्बं रहस्यं वज्रसूचिकम् ।  
तेजोनादध्यानविद्यायोगतत्त्वात्मबोधकम् ॥ ३३॥  
  
परिव्राट् त्रिशिखी सीता चूडा निर्वाणमण्डलम् ।  
दक्षिणा शरभं स्कन्दं महानारायणाह्वयम् ॥ ३४॥  
  
रहस्यं रामतपनं वासुदेवं च मुद्गलम् ।  
शाण्डिल्यं पैङ्गलं भिक्षुमहच्छारीरकं शिखा ॥ ३५॥  
  
तुरीयातीतसंन्यासपरिव्राजाक्षमालिका ।  
अव्यक्तैकाक्षरं पूर्णा सूर्याक्ष्यध्यात्मकुण्डिका ॥ ३६॥  
  
सावित्र्यात्मा पाशुपतं परं ब्रह्मावधूतकम् ।  
त्रिपुरातपनं देवीत्रिपुरा कठभावना ।  
हृदयं कुण्डली भस्म रुद्राक्षगणदर्शनम् ॥ ३७॥  
  
तारसारमहावाक्य पञ्चब्रह्माग्निहोत्रकम् ।  
गोपालतपनं कृष्णं याज्ञवल्क्यं वराहकम् ॥ ३८॥  
  
शाट्यायनी हयग्रीवं दत्तात्रेयं च गारुडम् ।  
कलिजाबालिसौभाग्यरहस्यऋचमुक्तिका ॥ ३९॥  
  
एवमष्टोत्तरशतं भावनात्रयनाशनम् ।  
ज्ञानवैराग्यदं पुंसां वासनात्रयनाशनम् ॥ ४०॥  
  
पूर्वोत्तरेषु विहिततत्तच्छान्तिपुरःसरम् ।  
वेदविद्याव्रतस्नातदेशिकस्य मुखात्स्वयम् ॥ ४१॥  
  
गृहीत्वाष्टोत्तरशतं ये पठन्ति द्विजोत्तमाः ।  
प्रारब्धक्षयपर्यन्तं जीवन्मुक्ता भवन्ति ते ॥ ४२॥  
  
ततः कालवशादेव प्रारब्धे तु क्षयं गते ।  
वैदेहीं मामकीं मुक्तिं यान्ति नास्त्यत्रसंशयः ॥ ४३॥  
  
सर्वोपनिषदां मध्ये सारमष्टोत्तरशतम् ।  
सकृच्छ्रवणमात्रेण सर्वाघौघनिकृन्तनम् ॥ ४४॥  
  
मयोपदिष्टं शिष्याय तुभ्यं पवननन्दन ।  
इदं शास्त्रं मयादिष्टं गुह्यमष्टोत्तरं शतम् ॥ ४५॥  
  
ज्ञानतोऽज्ञानतो वापि पठतां बन्धमोचकम् ।  
राज्यं देयं धनं देयं याचतः कामपूरणम् ॥ ४५॥  
  
इदमष्टोत्तरशतं न देयं यस्य कस्यचित् ।  
नास्तिकाय कृतघ्नाय दुराचाररताय वै ॥ ४७॥  
  
मद्भक्तिविमुखायापि शास्त्रगर्तेषु मुह्यते ।  
गुरुभक्तिविहीनाय दातव्यं न कदाचन ॥ ४८॥  
  
सेवापराय शिष्याय हितपुत्राय मारुते ।  
मद्भक्ताय सुशीलाय कुलीनाय सुमेधसे ॥ ४९॥  
  
सम्यक् परीक्ष्य दातव्यमेवमष्टोत्तरं शतम् ।  
यः पठेच्छृणुयाद्वापि स मामेति न संशयः ।  
तदेतदृचाभ्युक्तम् ।  
विद्या ह वै ब्राह्मणमाजगाम  
     गोपाय मा शेवधिष्टीऽहमस्मि ।  
असूयकायानृजवे शठाय  
     मा मा ब्रूया वीर्यवती तथा स्याम् ।  
यमेव विद्याश्रुतमप्रमत्तं  
     मेधाविनं ब्रह्मचर्योपपन्नम् ।  
तस्मा इमामुपसन्नाय सम्यक्  
     परीक्ष्य दद्याद्वैष्णवीमात्मनिष्ठाम् ॥ १॥ इति ॥  
  
अथ हैनं श्रीरामचन्द्रं मारुतिः पप्रच्छ  
ऋग्वेदादिविभागेन पृथक् शान्तिमनुब्रूहीति ।  
स होवाच श्रीरामः ।  
ऐतरेयकौषीतकीनादबिन्द्वात्मप्रबोधनिर्वाण-  
मुद्गलाक्षमालिकात्रिपुरासौभाग्यबह्वृचा  
नामृग्वेदगतानां दशसंख्याकानामुपनिषदां  
वाङ्मे मनसीति शान्तिः ॥ १॥  
  
ईशावास्यबृहदारण्यजाबालहंसपरमहंससुबाल-  
मन्त्रिकानिरालम्बत्रिशिखीब्राह्मणमण्डलब्राह्मणाद्वयतारक-  
पैङ्गलभिक्षुतुरीयातीताध्यात्मतारसारयाज्ञवल्क्य-  
शाट्यायनीमुक्तिकानां शुक्लयजुर्वेदगतानामेकोनविंशति-  
संख्याकानामुपनिषदां पूर्णमद इति शान्तिः ॥ २॥  
  
कठवल्लीतैत्तिरीयकब्रह्मकैवल्यश्वेताश्वतरगर्भ-  
नारायणामृतबिन्द्वमृतनादकालाग्निरुद्रक्षुरिका-  
सर्वसारशुकरहस्यतेजोबिन्दुध्यानबिन्दुब्रह्मविद्या-  
योगतत्त्वदक्षिणामूर्तिस्कन्दशारीरकयोगशिखैकाक्षर-  
अक्ष्यवधूतकठरुद्रहृदययोगकुण्डलिनीपञ्चब्रह्म-  
प्राणाग्निहोत्रवराहकलिसन्तरणसरस्वतीरहस्यानां  
कृष्णयजुर्वेदगतानां द्वात्रिंशत्संख्याकानमुपनिषदां  
सह नाववत्विति शान्तिः ॥ ३॥  
  
केनछान्दोग्यारुणिमैत्रायणिमैत्रेयीवज्रसूचिकायोगचूडामणि-  
वासुदेवमहत्संन्यासाव्यक्तकुण्डिकासावित्रीरुद्राक्षजाबालदर्शन-  
जाबालीनां सामवेदगतानां षोडशसंख्याकाना-  
मुपनिषदानामाप्यायन्त्विति शान्तिः ॥ ४॥  
  
प्रश्नमुण्डकमाण्डुक्याथर्वशिरोऽथर्वशिखाबृहज्जाबाल-  
नृसिंहतापनीनारदपरिव्राजकसीताशरभमहानारायण-  
रामरहस्यरामतापनीशाण्डिल्यपरमहंसपरिव्राजक-  
अन्नपूर्णासूर्यात्मपाशुपतपरब्रह्मत्रिपुरातपनदेवीभावना-  
ब्रह्मजाबालगणपतिमहावाक्यगोपालतपनकृष्णहयग्रीव-  
दत्तात्रेयगारुडानामथर्ववेदगतानामेकत्रिंशत्संख्याकाना-  
मुपनिषदां भद्रं कर्णेभिरिति शान्तिः ॥ ५॥  
  
मुमुक्षवः पुरुषाः साधनचतुष्टयसम्पन्नाः  
श्रद्धावन्तः सुकुलभवं श्रोत्रियं शास्त्रवात्सल्य-  
गुणवन्तमकुटिलं सर्वभूतहितेरतं दयासमुद्रं सद्गुरुं  
विधिवदुपसंगम्योपहारपाणयोऽष्टोत्तरशतोपनिषदं  
विधिवदधीत्य श्रवणमनननिदिध्यासनानि नैरन्तर्येण कृत्वा  
प्रारब्धक्षयाद्देहत्रयभंगं प्राप्योपाधिविनिर्मुक्त-  
घटाकाशवत्परिपूर्णता विदेहमुक्तिः । सैव कैवल्यमुक्तिरिति ।  
अत एव ब्रह्मलोकस्था अपि ब्रह्ममुखाद्वेदान्तश्रवणादि कृत्वा  
तेन सह कैवल्यं लभन्ते । अतः सर्वेषां कैवल्यमुक्तिर्ज्ञानमात्रेणोक्ता ।  
न कर्मसांख्ययोगोपासनादिभिरित्युपनिषत् ॥  
  
इति प्रथमोऽध्यायः ॥ १॥  
  
तथा हैनं श्रीरामचन्द्रं मारुतिः पप्रच्छ ।  
केयं वा तत्सिद्धिः सिद्ध्या वा किं प्रयोजनमिति ।  
सहोवाच श्रीरामः । पुरुषस्य कर्तृत्वभोक्तृत्व-  
सुखदुःखादिलक्षणश्चित्तधर्मः क्लेशरूपत्वाद्बन्धो  
भवति । तन्निरोधनं जीवन्मुक्तिः । उपाधिविनिर्मुक्त-  
घटाकाशवत्प्रारब्धक्षयाद्विदेहमुक्तिः ।  
जीवन्मुक्तिविदेहमुक्त्योरष्टोत्तरशतोपनिषदः प्रमाणम् ।  
कर्तृत्वादिदुःखनिवृत्तिद्वारा नित्यानन्दावाप्तिः प्रयोजनं  
भवति । तत्पुरुषप्रयत्नसाध्यं भवति । यथा पुत्रकामेष्टिना  
पुत्रं वाणिज्यादिना वित्तं ज्योतिष्टोमेन स्वर्गं तथा  
पुरुषप्रयत्नसाध्यवेदान्तश्रवणादिजनितसमाधिना  
जीवन्मुक्त्यादिलाभो भवति । सर्ववासनाक्षयात्तल्लाभः ।  
अत्र श्लोका भवन्ति ॥  
  
उच्छास्त्रं शास्त्रितं चेति पौरुषं द्विविधं मतम् ।  
अत्रोच्छस्त्रमनर्थाय परमार्थाय शास्त्रितम् ॥ १॥  
  
लोकवासनया जन्तोः शास्त्रवासनयापि च ।  
देहवासनया ज्ञानं यथावन्नैव जायते ॥ २॥  
  
द्विविधा वासनाव्यूहः शुभश्चैवाशुभश्च तौ ।  
वासनौघेन शुद्धेन तत्र चेदनुनीयसे ॥ ३॥  
  
तत्क्रमेणाशु तेनैव मामकं पदमाप्नुहि ।  
अथ चेदशुभो भावस्त्वां योजयति संकटे ॥ ४॥  
  
प्राक्तनस्तदसौ यत्नाज्जेतव्यो भवता कपे ।  
शुभाशुभाभ्यां मार्गाभ्यां वहन्ती वासनासरित् ॥ ५॥  
  
पौरुषेण प्रयत्नेन योजनीया शुभे पथि ।  
अशुभेषु समाविष्टं शुभेष्वेवावतारयेत् ॥ ६॥  
  
अशुभाच्चालितं याति शुभं तस्मादपीतरत् ।  
पौरुषेण प्रयत्नेन लालयेच्चित्तबालकम् ॥७॥  
  
द्रागभ्यासवशाद्याति यदा ते वासनोदयम् ।  
तदाभ्यासस्य साफल्यं विद्धि त्वममरिमर्दन ॥ ८॥  
  
सन्दिग्धायामपि भृशं शुभामेव समाचर ।  
शुभायां वासनावृद्धौ न दोषाय मरुत्सुत ॥ ९॥  
  
वासनाक्षयविज्ञानमनोनाशा महामते ।  
समकालं चिराभ्यस्ता भवन्ति फलदा मताः ॥ १०॥  
  
त्रय एवं समं यावन्नाभ्यस्ताश्च पुनः पुनः ।  
तावन्न पदसम्प्राप्तिर्भवत्यपि समाशतैः ॥ ११॥  
  
एकैकशो निषेव्यन्ते यद्येते चिरमप्यलम् ।  
तन्न सिद्धिं प्रयच्छन्ति मन्त्राः संकीर्तिता इव ॥ १२॥  
  
त्रिभिरेतैश्चिराभ्यस्तैर्हृदयग्रन्थयो दृढाः ।  
निःशङ्कमेव त्रुठ्यन्ति बिसच्छेदाद्गुणा इव ॥ १३॥  
  
जन्मान्तशताभ्यस्ता मिथ्या संसारवासना ।  
सा चिराभ्यासयोगेन विना न क्षीयते क्वचित् ॥ १४॥  
  
तस्मात्सौम्य प्रयत्नेन पौरुषेण विवेकिना ।  
भोगेच्छां दूरतस्त्यक्त्वा त्रयमेव समाश्रय ॥ १५॥  
  
तस्माद्वासनया युक्तं मनो बद्धं विदुर्बुधाः ।  
सम्यग्वासनया त्यक्तं मुक्तमित्यभिधीयते ।  
मनोनिर्वासनीभावमाचराशु महाकपे ॥ १६॥  
  
सम्यगालोचनात्सत्याद्वासना प्रविलीयते ।  
वासनाविलये चेतः शममायाति दीपवत् ॥ १७॥  
  
वासनां सम्परित्यज्य मयि चिन्मात्र विग्रहे ।  
यस्तिष्ठति गतो व्यग्रः सोऽहं सच्चित्सुखात्मकः ॥ १८॥  
  
समाधिमथ कार्याणि मा करोतु करोतु वा ।  
हृदयेनात्तसर्वेहो मुक्त एवोत्तमाशयः ॥ १९॥  
  
नैष्कर्म्येण न तस्यार्थस्तस्यार्थोऽस्ति न कर्मभिः ।  
न ससाधनजाप्याभ्यां यस्य निर्वासनं मनः ॥ २०॥  
  
संत्यक्तवासनान्मौनादृते नास्त्युत्तमं पदम् ॥ २१॥  
  
वासनाहीनमप्येतच्चक्षुरादीन्द्रियं स्वतः ।  
प्रवर्तते बहिः स्वाऽर्थे वासनामात्रकारणम् ॥ २२॥  
  
अयत्नोपनतेष्वक्षि दृग्द्रव्येषु यथा पुनः ।  
नीरागमेव पतति तद्वत्कार्येषु धीरधीः ॥ २३॥  
  
भावसंवित्प्रकटितामनुरूपा च मारुते ।  
चित्तस्योत्पत्युपरमा वासनां मुनयो विदुः ॥ २४॥  
  
दृढाभ्यस्तपदार्थैकभावनादतिचञ्चलम् ।  
चित्तं संजायते जन्मजरामरणकारणम् ॥ २५॥  
  
वासनावशतः प्राणस्पन्दस्तेन च वासना ।  
क्रियते चित्तबीजस्य तेन बीजाङ्कुरक्रमः ॥ २६॥  
  
द्वे बीजे चित्तवृक्षस्य प्राणस्पन्दनवासने ।  
एकस्मिंश्च तयोः क्षीणे क्षिप्रं द्वे अपि नश्यतः ॥ २७॥  
  
असङ्गव्यवहारत्वाद्भवभावनवर्जनात् ।  
शरीरनाशदर्शित्वाद्वासना न प्रवर्तते ।  
वासनासम्परित्यागाच्चितं गच्छत्यचित्तताम् ॥ २८॥  
  
अवासनत्वात्सततं यदा न मनुते मनः ।  
अमनस्ता तदोदेति परमोपशमप्रदा ॥ २९॥  
  
अव्युत्पन्नमना यावद्भवानज्ञाततत्पदः ।  
गुरुशास्त्रप्रमाणैस्तु निर्णीतं तावदाचर ॥ ३०॥  
  
ततः पक्वकषायेण नूनं विज्ञात वस्तुना ।  
शुभोऽप्यसौ त्वया त्याज्यो वासनौघो निराधिना ॥ ३१॥  
  
द्विविधचित्तनाशोऽस्ति सरूपोऽरूप एव च ।  
जीवन्मुक्तः सरूपः स्यादरूपो देहमुक्तिगः ॥ ३२॥  
  
अस्य नाशमिदानीं त्वं पावने श्रुणु सादरम् ॥ ३३।  
चित्तानाशाभिधानं हि यदा ते विद्यते पुनः ।  
मैत्र्यादिभिर्गुणैर्युक्तं शान्तिमेति न संशयः ।  
भूयोजन्मविनिर्मुक्तं जीवन्मुक्तस्य तन्मनः ॥ ३४॥  
  
सरूपोऽसौ मनोनाशो जीवन्मुक्तस्य विद्यते ।  
अरूपस्तु मनोनाशो वैदेही मुक्तिगो भवेत् ॥ ३५॥  
  
सहस्राङ्कुरशाखात्मफलपल्लवशालिनः ॥ ३६॥  
  
अस्य संसारवृक्षस्य मनोमूलमिदं स्थितम् ।  
संकल्प एव तन्मन्ये संकल्पोपशमेन तत् ॥ ३७॥  
  
शोषयाशु यथा शोषमेति संसारपादपः ।  
उपाय एक एवास्ति मनसः स्वस्य निग्रहे ॥ ३८॥  
  
मनसोऽभ्युदयो नाशो मनोनाशो महोदयः ।  
ज्ञमनो नाशमभ्येति मनो ज्ञस्य हि शृङ्खला ॥ ३९॥  
  
तावन्निशीव वेताला वल्गन्ति हृदि वासनाः ।  
एकतत्त्वदृढाभ्यासाद्यावन्न विजितं मनः ॥ ४०॥  
  
प्रक्षीणचित्तदर्पस्य निगृहीतेन्द्रियद्विषः ।  
पद्मिन्य इव हेमन्ते क्षीयन्ते भोगवासनाः ॥ ४१॥  
  
हस्तं हस्तेन सम्पीड्य दन्तैर्दन्तान्विचूर्ण्य च ।  
अङ्गान्यङ्गैः समाक्रम्य जयेदादौ स्वकं मनः ॥ ४२॥  
  
उपविश्योपविश्यैकां चिन्तकेन मुहुर्मुहुः ।  
न शक्यते मनो जेतुं विना युक्तिमनिन्दिताम् ॥ ४३॥  
  
अङ्कुशेन विना मत्तो यथा दुष्टमतङ्गजः ।  
अध्यात्मविद्याधिगमः साधुसंगतिरेव च ॥ ४४॥  
  
वासनासम्परित्यागः प्राणस्पन्दनिरोधनम् ।  
एतास्ता युक्तयः पुष्टाः सन्ति चित्तजये किल ॥ ४५॥  
  
सतीषु युक्तिष्वेतासु हठान्नियमन्ति ये ।  
चेतसो दीपमुत्सृज्य विचिन्वन्ति तमोऽञ्जनैः ॥ ४६॥  
  
विमूढाः कर्तुमुद्युक्ता ये हठाच्चेतसो जयम् ।  
ते निबध्नन्ति नागेन्द्रमुन्मत्तं बिसतन्तुभिः ॥ ४७॥  
  
द्वे बीजे चित्तवृक्षस्य वृत्तिव्रततिधारणः ।  
एकं प्राणपरिस्पन्दो द्वितीयं दृढभावना ॥ ४८॥  
  
सा हि सर्वगता संवित्प्राणास्पन्देन चाल्यते ।  
चित्तैकाग्र्याद्यतो ज्ञानमुक्तं समुपजायते ॥ ४९॥  
  
तत्साधनमथो ध्यानं यथावदुपदिश्यते ।  
विनाप्यविकृतिं कृत्स्नां संभवव्यत्ययक्रमात् ।  
यशोऽरिष्टं च चिन्मात्रं चिदानन्दं विचिन्तय ॥ ५०॥  
  
अपानेऽस्तंगते प्राणो यावन्नाभ्युदितो हृदि ।  
तावत्सा कुंभकावस्था योगिभिर्यानुभूयते ॥ ५१॥  
  
बहिरस्तंगते प्राणे यावन्नापान उद्गतः ।  
तावत्पूर्णां समावस्थां बहिष्ठं कुम्भकं विदुः ॥ ५२॥  
  
ब्रह्माकारमनोवृत्तिप्रवाहोऽहंकृतं विना ।  
सम्प्रज्ञातसमाधिः स्याद्ध्यानाभ्यासप्रकर्षतः ॥ ५३॥  
  
प्रशान्तवृत्तिकं चित्तं परमानन्ददायकम् ।  
असम्प्रज्ञातनामायं समाधिर्योगिनां प्रियः ॥ ५४॥  
  
प्रभाशून्यं मनःशून्यं बुद्धिशून्यं चिदात्मकम् ।  
अतद्व्यावृत्तिरूपोऽसौ समाधिर्मुनिभावितः ॥ ५५॥  
  
ऊर्ध्वपूर्णमधःपूर्णं मध्यपूर्णं शिवात्मकम् ।  
साक्षाद्विधिमुखो ह्येष समाधिः पारमार्थिकः ॥ ५६॥  
  
दृढभावनया त्यक्तपूर्वापरविचारणम् ।  
यदादानं पदार्थस्य वासना सा प्रकीर्तिता ॥ ५७॥  
  
भावितं तीव्रसंवेगादात्मना यत्तदेव सः ।  
भवत्याशु कपिश्रेष्ठ विगतेतरवासनः ॥ ५८॥  
  
तादृग्रूपो हि पुरुषो वासनाविवशीकृतः ।  
सम्पश्यति यदैवैतत्सद्वस्त्विति विमुह्यति ॥ ५९॥  
  
वासनावेगवैचित्र्यात्स्वरूपं न जहाति तत् ।  
भ्रान्तं पश्यति दुर्दृष्टिः सर्वं मदवशादिव ॥ ६०॥  
  
वासना द्विविधा प्रोक्ता शुद्धा च मलिना तथा ।  
मलिना जन्महेतुः स्याच्छुद्धा जन्मविनाशिनी ॥ ६१॥  
  
अज्ञानसुघनाकारा घनाहंकारशालिनी ।  
पुनर्जन्मकरी प्रोक्ता मलिना वासना बुधैः ।  
पुनर्जन्माङ्कुरं त्यक्त्वा स्थितिः संभृष्टबीजवत् ॥ ६२॥  
  
बहुशास्त्रकथाकन्थारोमन्थेन वृथैव किम् ।  
अन्वेष्टव्यं प्रयत्नेन मारुते ज्योतिरान्तरम् ॥ ६३॥  
  
दर्शनादर्शने हित्वा स्वयं केवलरूपतः ।  
य आस्ते कपिशार्दूल ब्रह्म स ब्रह्मवित्स्वयम् ॥ ६४॥  
  
अधीत्य चतुरो वेदान्सर्वशास्त्राण्यनेकशः ।  
ब्रह्मतत्त्वं न जानाति दर्वी पाकरसं यथा ॥ ६५॥  
  
स्वदेहाशुचिगन्धेन न विरज्येत यः पुमान् ।  
विरागकारणं तस्य किमन्यदुपदिश्यते ॥ ६६॥  
  
अत्यन्तमलिनो देहो देही चात्यन्तनिर्मलः ।  
उभयोरन्तरं ज्ञात्वा कस्य शौचं विधीयते ॥ ६७॥  
  
बद्धो हि वासनाबद्धो मोक्षः स्याद्वासनाक्षयः ।  
वासनां सम्परित्यज्य मोक्षार्थित्वमपि त्यज ॥ ६८॥  
  
मानसीर्वासनाः पूर्वं त्यक्त्वा विषयवासनाः ।  
मैत्र्यादिवासनानाम्नीर्गृहाणामलवासनाः ॥ ६९॥  
  
ता अप्यतः परित्यज्य ताभिर्व्यवहरन्नपि ।  
अन्तःशान्तः समस्नेहो भव चिन्मात्रवासनः ॥ ७०॥  
  
तामप्यथ परित्यज्य मनोबुद्धिसमन्विताम् ।  
शेषस्थिरसमाधानो मयि त्वं भव मारुते ॥ ७१॥  
  
अशब्दमस्पर्शमरूपमव्ययं  
     तथाऽरसं नित्यमगन्धवच्च यत् ।  
अनामगोत्रं मम रूपमीदृशं  
     भजस्व नित्यं पवनात्मजार्तिहन् ॥ ७२॥  
  
दृशिस्वरूपं गगनोपमं परं  
     सकृद्विभातं त्वजमेकमक्षरम् ।  
अलेपकं सर्वगतं यदद्वयं  
     तदेव चाहं सकलं विमुक्तॐ ॥ ७३॥  
  
दृशिस्तु शुद्धोऽहमविक्रियात्मको  
     न मेऽस्ति कश्चिद्विषयः स्वभावतः ।  
पुरस्तिरश्चोर्ध्वमधश्च सर्वतः  
     सुपूर्णभूमाहमितीह भावय ॥ ७४॥  
  
अजोऽमरश्चैव तथाजरोऽमृतः  
     स्वयंप्रभः सर्वगतोऽहमव्ययः ।  
न कारणं कार्यमतीत्य निर्मलः  
     सदैव तृप्तोऽहमितीह भावय ॥ ७५॥  
  
जीवन्मुक्तपदं त्यक्त्वा स्वदेहे कालसात्कृते ।  
विशत्यदेहमुक्तत्वं पवनोऽस्पन्दतामिव ॥ ७६॥  
  
तदेतदृचाभ्युक्तम् ॥  
  
तद्विष्णोः परमं पदं सदा पश्यन्ति सूरयः । दिवीव चक्षुराततम् ॥  
  
तद्विप्रासो विपन्यवो जागृवांसः समिन्धते । विष्णोर्यत्परमं पदम् ॥  
  
ॐ सत्यमित्युपनिषत् ।  
ॐ पूर्णमदः पूर्णमिदं पूर्णात्पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  
  
ॐ शान्तिः शान्तिः शान्तिः ॥ हरिः ॐ तत्सत् ॥  
  
इति मुक्तिकोपनिषत्समाप्ता ॥  
  
  
Encoded by Sunder Hattangadi (sunderh@hotmail.com)  
  
