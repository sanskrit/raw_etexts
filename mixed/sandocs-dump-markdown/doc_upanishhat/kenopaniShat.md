+++
"Text title" = "kenopaniShad"
"File name" = "kena.itx"
itxtitle = "kenopaniShat"
engtitle = "Kena Upanishad"
Category = "upanishhat, svara, upanishad"
Location = "doc_upanishhat"
Sublocation = "upanishhat"
Texttype = "svara"
Language = "Sanskrit"
Subject = "philosophy/hinduism/religion"
"Transliterated by" = "NA"
"Proofread by" = "NA"
Description-comments = "From Eight Upanishads, translated by Gambhirananda"
Indexextra = "(1, 2, 3, 4 5 translations)"
"Latest update" = "April 29, 2010, October 1, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "केनोपनिषत्"

+++
  
 केनोपनिषत्   
  
          ॥ अथ केनोपनिषत् ॥  
  
ॐ आप्यायन्तु ममाङ्गानि वाक्प्राणश्चक्षुः  
श्रोत्रमथो बलमिन्द्रियाणि च सर्वाणि ।  
सर्वं ब्रह्मौपनिषदं  
माऽहं ब्रह्म निराकुर्यां मा मा ब्रह्म  
निराकरोदनिराकरणमस्त्वनिराकरणं मेऽस्तु ।  
तदात्मनि निरते य  
उपनिषत्सु धर्मास्ते मयि सन्तु ते मयि सन्तु ।  
          ॐ शान्तिः शान्तिः शान्तिः ॥  
  
  
  
ॐ केनेषितं पतति प्रेषितं मनः  
    केन प्राणः प्रथमः प्रैति युक्तः ।  
केनेषितां वाचमिमां वदन्ति  
    चक्षुः श्रोत्रं क उ देवो युनक्ति ॥ १॥  
  
श्रोत्रस्य श्रोत्रं मनसो मनो यद्  
    वाचो ह वाचं स उ प्राणस्य प्राणः ।  
चक्षुषश्चक्षुरतिमुच्य धीराः  
    प्रेत्यास्माल्लोकादमृता भवन्ति ॥ २॥  
  
न तत्र चक्षुर्गच्छति न वाग्गच्छति नो मनः ।  
न विद्मो न विजानीमो यथैतदनुशिष्यात् ॥ ३॥  
  
अन्यदेव तद्विदितादथो अविदितादधि ।  
इति शुश्रुम पूर्वेषां ये नस्तद्व्याचचक्षिरे ॥ ४॥  
  
यद्वाचाऽनभ्युदितं येन वागभ्युद्यते ।  
तदेव ब्रह्म त्वं विद्धि नेदं यदिदमुपासते ॥ ५॥  
  
यन्मनसा न मनुते येनाहुर्मनो मतम् ।  
तदेव ब्रह्म त्वं विद्धि नेदं यदिदमुपासते ॥ ६॥  
  
यच्चक्षुषा न पश्यति येन चक्षूँषि पश्यति ।  
तदेव ब्रह्म त्वं विद्धि नेदं यदिदमुपासते ॥ ७॥  
  
यच्छ्रोत्रेण न शृणोति येन श्रोत्रमिदं श्रुतम् ।  
तदेव ब्रह्म त्वं विद्धि नेदं यदिदमुपासते ॥ ८॥  
  
यत्प्राणेन न प्राणिति येन प्राणः प्रणीयते ।  
तदेव ब्रह्म त्वं विद्धि नेदं यदिदमुपासते ॥ ९॥  
  
          ॥ इति केनोपनिषदि प्रथमः खण्डः ॥  
  
  
  
यदि मन्यसे सुवेदेति दहरमेवापि  var  दभ्रमेवापि  
    नूनं त्वं वेत्थ ब्रह्मणो रूपम् ।  
यदस्य त्वं यदस्य देवेष्वथ नु  
    मीमाँस्यमेव ते मन्ये विदितम् ॥ १॥  
  
नाहं मन्ये सुवेदेति नो न वेदेति वेद च ।  
यो नस्तद्वेद तद्वेद नो न वेदेति वेद च ॥ २॥  
  
यस्यामतं तस्य मतं मतं यस्य न वेद सः ।  
अविज्ञातं विजानतां विज्ञातमविजानताम् ॥ ३॥  
  
प्रतिबोधविदितं मतममृतत्वं हि विन्दते ।  
आत्मना विन्दते वीर्यं विद्यया विन्दतेऽमृतम् ॥ ४॥  
  
इह चेदवेदीदथ सत्यमस्ति  
    न चेदिहावेदीन्महती विनष्टिः ।  
भूतेषु भूतेषु विचित्य धीराः  
    प्रेत्यास्माल्लोकादमृता भवन्ति ॥ ५॥  
  
       ॥ इति केनोपनिषदि द्वितीयः खण्डः ॥  
  
  
  
ब्रह्म ह देवेभ्यो विजिग्ये तस्य ह ब्रह्मणो  
विजये देवा अमहीयन्त ॥ १॥  
  
त ऐक्षन्तास्माकमेवायं विजयोऽस्माकमेवायं महिमेति ।  
तद्धैषां विजज्ञौ तेभ्यो ह प्रादुर्बभूव तन्न व्यजानत  
किमिदं यक्षमिति ॥ २॥  
  
तेऽग्निमब्रुवञ्जातवेद एतद्विजानीहि  
किमिदं यक्षमिति तथेति ॥ ३॥  
  
तदभ्यद्रवत्तमभ्यवदत्कोऽसीत्यग्निर्वा  
अहमस्मीत्यब्रवीज्जातवेदा वा अहमस्मीति ॥ ४॥  
  
तस्मिꣳस्त्वयि किं वीर्यमित्यपीदꣳ सर्वं  
दहेयं यदिदं पृथिव्यामिति ॥ ५॥  
  
तस्मै तृणं निदधावेतद्दहेति ।  
तदुपप्रेयाय सर्वजवेन तन्न शशाक दग्धुं स तत एव  
निववृते नैतदशकं विज्ञातुं यदेतद्यक्षमिति ॥ ६॥  
  
अथ वायुमब्रुवन्वायवेतद्विजानीहि  
किमेतद्यक्षमिति तथेति ॥ ७॥  
  
तदभ्यद्रवत्तमभ्यवदत्कोऽसीति वायुर्वा  
अहमस्मीत्यब्रवीन्मातरिश्वा वा अहमस्मीति ॥ ८॥  
  
तस्मिँस्त्वयि किं वीर्यमित्यपीदँ  
सर्वमाददीय यदिदं पृथिव्यामिति ॥ ९॥  
  
तस्मै तृणं निदधावेतदादत्स्वेति  
तदुपप्रेयाय सर्वजवेन तन्न शशाकादातुं स तत एव  
निववृते नैतदशकं विज्ञातुं यदेतद्यक्षमिति ॥ १०॥  
  
अथेन्द्रमब्रुवन्मघवन्नेतद्विजानीहि किमेतद्यक्षमिति तथेति  
तदभ्यद्रवत्तस्मात्तिरोदधे ॥ ११॥  
  
स तस्मिन्नेवाकाशे स्त्रियमाजगाम बहुशोभमानामुमाँ  
हैमवतीं ताँहोवाच किमेतद्यक्षमिति ॥ १२॥  
  
          ॥ इति केनोपनिषदि तृतीयः खण्डः ॥  
  
  
  
सा ब्रह्मेति होवाच ब्रह्मणो वा एतद्विजये महीयध्वमिति  
ततो हैव विदाञ्चकार ब्रह्मेति ॥ १॥  
  
तस्माद्वा एते देवा अतितरामिवान्यान्देवान्यदग्निर्वायुरिन्द्रस्ते  
ह्येनन्नेदिष्ठं पस्पर्शुस्ते ह्येनत्प्रथमो विदाञ्चकार ब्रह्मेति ॥ २॥  
  
तस्माद्वा इन्द्रोऽतितरामिवान्यान्देवान्स  
ह्येनन्नेदिष्ठं पस्पर्श स ह्येनत्प्रथमो विदाञ्चकार ब्रह्मेति ॥ ३॥  
  
तस्यैष आदेशो यदेतद्विद्युतो व्यद्युतदा३  
Extra `A'kAr is used in the sense of comparison  
इतीन् न्यमीमिषदा३ इत्यधिदैवतम् ॥ ४॥  
  
अथाध्यात्मं यद्देतद्गच्छतीव च मनोऽनेन  
चैतदुपस्मरत्यभीक्ष्णँ सङ्कल्पः ॥ ५॥  
  
तद्ध तद्वनं नाम तद्वनमित्युपासितव्यं स य एतदेवं वेदाभि  
हैनꣳ सर्वाणि भूतानि संवाञ्छन्ति ॥ ६॥  
  
उपनिषदं भो ब्रूहीत्युक्ता त उपनिषद्ब्राह्मीं वाव त  
उपनिषदमब्रूमेति ॥ ७॥  
  
तसै तपो दमः कर्मेति प्रतिष्ठा वेदाः सर्वाङ्गानि  
सत्यमायतनम् ॥ ८॥  
  
यो वा एतामेवं वेदापहत्य पाप्मानमनन्ते स्वर्गे  
लोके ज्येये प्रतितिष्ठति प्रतितिष्ठति ॥ ९॥  
  
          ॥ इति केनोपनिषदि चतुर्थः खण्डः ॥  
  
  
  
ॐ आप्यायन्तु ममाङ्गानि वाक्प्राणश्चक्षुः  
श्रोत्रमथो बलमिन्द्रियाणि च सर्वाणि ।  
सर्वं ब्रह्मौपनिषदं  
माऽहं ब्रह्म निराकुर्यां मा मा ब्रह्म  
निराकरोदनिराकरणमस्त्वनिराकरणं मेऽस्तु ।  
तदात्मनि निरते य  
उपनिषत्सु धर्मास्ते मयि सन्तु ते मयि सन्तु ।  
          ॐ शान्तिः शान्तिः शान्तिः ॥  
  
          ॥ इति केनोपनिषत् ॥  
  
  
  
From Eight Upanishads, translated by Gambhirananda  
var indicates variations  
  
