+++
"Text title" = "chakropaniShat"
"File name" = "chakropaniShat.itx"
itxtitle = "chakropaniShat (shAkta)"
engtitle = "chakropaniShat"
Category = "upanishhat, devii, devI, upanishad"
Location = "doc_upanishhat"
Sublocation = "upanishhat"
Language = "Sanskrit"
Subject = "philosophy/hinduism/religion"
"Proofread by" = "Kasturi navya sahiti kasturinsahiti at gmail.com"
Description-comments = "aprakAshitA upaniShadaH"
Indexextra = "(Scanned Book)"
"Latest update" = "March 20, 2020"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "चक्रोपनिषत् (शाक्त)"

+++
  
 श्रीचक्रोपनिषत्   
ॐ अथाह वै श्रीचक्रे नित्याक्रान्ते ।  
गौरीर्मियाय सलिलानि तक्षत्येकपदी द्विपदी सा चतुष्पदी ।  
अष्टापदी नवपदी बभूवुषी सहस्राक्षरा परमे व्योमन् ॥  
  
इति प्रत्यहं ससङ्गति सहस्रं कलशान् स्थाप्य शतं वा नव वा  
सर्वाभावे पूर्णाभिषेकं चरेत् । अष्टाष्टकं चरेत् । पञ्चपञ्चकं  
वा चरेत् । सर्वाभावे शतं पूजयेत् । अमृतत्वं गच्छति ।  
श्रीचक्रन्यासं चरेत् । स व्यापकत्वं गच्छति । मूलाधाराद्बिलान्तं  
क्रमेण न्यसेत् । स्वराट्चक्रं विराट्चक्रं समाट्चक्रं विराज्यचक्रं  
विश्वरूपचक्रं शत्रुजिच्चक्रं क्रमेण सप्तकलामयं न्यसेत् ।  
स शिवो भवेत् । स कविर्भवेत् । स सर्वसिद्धीश्वरो भवेत् ।  
स नवनाथाधिष्ठितो भवेत् । स भुवनाराधितो भवेत् । निर्विकल्पेन  
मनसा यश्चरेच्छक्तिदेहे स कालीरूपो भवेत् । विना शक्तिं न मोक्षो  
न ज्ञानं न सत्यं न धर्मो न तपो न हरिर्न हरो न विरिञ्चिः ।  
सर्वं शक्तियुक्तं भवेत् । तत्संयोगात् सिद्धीश्वरो भवेत् ।  
इति शिवम् ॥  
  
(शाक्त-उपनिषदः)  
  
इत्याथर्वणे सौभाग्यकाण्डे श्रीचक्रोपनिषत् समाप्ता ।  
  
  
Proofread by Kasturi navya sahiti  
  
