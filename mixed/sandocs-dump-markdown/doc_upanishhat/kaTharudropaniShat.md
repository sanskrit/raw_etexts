---
Author: Vedic tradition
Category: upanishhat, upanishad, shiva
Description-comments: 83 / 108; Krishna Yajurveda - Sanyasa upanishad
File name: katharudra.itx
Language: Sanskrit
Latest update: August  14, 2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: upanishhat
Text title: Katharudra Upanishad
Transliterated by: Sunder Hattangadi (sunderh at hotmail.com)
engtitle: Katharudra Upanishad
itxtitle: kaTharudropaniShat
title: कठरुद्रोपनिषत्

---
  
 कठरुद्रोपनिषत्   
  
परिव्रज्याधर्मपूगालङ्कारा यत्पदं ययुः ।  
तदहं कठविद्यार्थं रामचन्द्रपदं भजे ॥  
  
ॐ सहनाववतु सह नौ भुनक्तु सह वीर्यं करवावहै ॥  
  
तेजस्विनावधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥  
  
हरिः ॐ ॥ देवा ह वै भगवन्तमब्रुवन्नधीहि भगवन्ब्रह्मविद्याम् ।  
स प्रजापतिरब्रवीत्सशिखान्केशान्निष्कृत्य विसृज्य यज्ञोपवीतं  
निष्कृत्य पुत्रं दृष्ट्वा त्वं ब्रह्मा त्वं यज्ञस्त्वं वषट्कार-  
स्त्वमोङ्कारस्त्वं स्वाहा त्वं स्वधा त्वं धाता त्वं विधाता त्वं  
प्रतिष्ठाऽसीति वदेत् । अथ पुत्रो वदत्यहं ब्रह्माहं यज्ञोऽहं  
वषट्कारोऽहमोङ्कारोऽहं स्वाहाहं स्वधाहं धाताहं  
विधाताहं त्वष्टाहं प्रतिष्ठास्मीति ।  
तान्येतान्यनुव्रजन्नाश्रुमापातयेत् ।  
यदश्रुमापातयेत्प्रजां विच्छिन्द्यात् ।  
प्रदक्षिणमावृत्त्यैतच्चैतच्चानवेक्षमाणाः प्रत्यायन्ति ।  
स स्वर्ग्यो भवति ब्रह्मचारी वेदमधीत्य वेदोक्ताचरितब्रह्मचर्यो  
दारानाहृत्य पुत्रानुत्पाद्य ताननुपादिभिर्वितत्येष्ट्वा च  
शक्तितो यज्ञैः । तस्य सन्न्यासो गुरुभिरनुज्ञातस्य बान्धवैश्च ।  
सोऽरण्यं परेत्य द्वादशरात्रं पयसाग्निहोत्रं जुहुयात् ।  
द्वादशरात्रं पयोभक्षा स्यात् । द्वादशरात्रस्यान्ते  
अग्नये वैश्वानराय प्रजापतये च प्राजापत्यं चरुं  
वैष्णवं त्रिकपालमग्निं संस्थितानि पूर्वाणि दारुपात्राण्याग्नौ  
जुहुयात् । मृण्मयान्यप्सु जुहुयात् । तैजसानि गुरवे दद्यात् ।  
मा त्वं मामपहाय परागाः । नाहं त्वामपहाय परागामिति ।  
गार्हपत्यदक्षिणाग्न्याहवनीयेष्वरणिदेशाद्भस्ममुष्टिं  
पिबेदित्येके । सशिखान्केशान्निष्कृत्य विसृज्य यज्ञोपवीतं  
भूःस्वाहेत्यप्सु जुहुयात् । अत ऊर्ध्वमनशनमपां प्रवेश-  
मग्निप्रवेशं वीराध्वानं महाप्रस्थानं वृद्धाश्रमं वा  
गच्छेत् । पयसा यं प्राश्नीयात्सोऽस्य सायंहोमः । यत्प्रातः  
सोऽयं प्रातः । यद्दर्शे तद्दर्शनम् । यत्पौर्णमास्ये  तत्पौर्णमास्यम् ।  
यद्वसन्ते केशश्मश्रुलोमनखानि वापयेत्सोऽस्याग्निष्टोमः ।  
सन्न्यस्याग्निं न पुनरावर्तयेन्मृत्युर्जयमावहमित्यध्यात्म-  
मन्त्रान्पठेत् । स्वस्ति सर्वजीवेभ्य इत्युक्त्वात्मानमनन्यं ध्यायन् तदूर्ध्वबाहुर्विमुक्तमार्गो भवेत् ।  
अनिकेतश्चरेत् । भिक्षाशी यत्किञ्चिन्नाद्यात् । लवैकं न धावयेज्जन्तुसंरक्षणार्थं वर्षवर्जमिति । तदपि श्लोका भवन्ति ।  
कुण्डिकां चमसं शिक्यं त्रिविष्टमुपानहौ ।  
शीतोपघातिनीं कन्थां कौपीनाच्छादनं तथा ॥ १॥  
  
पवित्रं ज्ञानशाटीं च उत्तरासङ्गमेव च ।  
यज्ञोपवीतं वेदांश्च सर्वं तद्वर्जयेद्यतिः ॥ २॥  
  
स्नानं पानं तथा शौचमद्भिः पूताभिराचरेत् ।  
नदीपुलिनशायी स्याद्देवागारेषु वा स्वपेत् ॥ ३॥  
  
नात्यर्थं सुखदुःखाभ्यां शरीरमुपतायेत् ।  
स्तूयमानो न तुषेत निन्दितो न शपेत्परान् ॥ ४॥  
  
ब्रह्मचर्येण सन्तिष्ठेदप्रमादेन मस्करी ।  
दर्शनं स्पर्शनं केलिः कीर्तनं गुह्यभाषणम् ॥ ५॥  
  
सङ्कल्पोऽध्यवसायश्च क्रियान्निर्वृत्तिरेव च ।  
एतन्मैथुनमष्टाङ्गं प्रवदन्ति मनीषिणः ॥ ६॥  
  
विपरीतं ब्रह्मचर्यमनुष्ठेयं मुमुक्षुभिः ।  
यज्जगद्भासकं भानं नित्यं भाति स्वतः स्फुरत् ॥ ७॥  
  
स एव जगतः साक्षी सर्वात्मा विमलाकृतिः ।  
प्रतिष्ठा सर्वभूतानां प्रज्ञानघनलक्षणः ॥ ८॥  
  
न कर्मणा न प्रजया न चान्येनापि केचित् ।  
ब्रह्मवेदनमात्रेण ब्रह्माप्नोत्येव मानवः ॥ ९॥  
  
तद्विद्या विषयं ब्रह्म सत्यज्ञानसुखाद्वयम् ।  
संसारे च गुहावाच्ये मायाज्ञानादिसञ्ज्ञके ॥ १०॥  
  
निहितं ब्रह्म यो वेद परमे व्योम्नि सञ्ज्ञिते ।  
सोऽश्नुते सकलान्कामान्क्रमेणैव द्विजोत्तमः ॥ ११॥  
  
प्रत्यगात्मानमज्ञानमायाशक्तेश्च साक्षिणम् ।  
एकं ब्रह्माहमस्मीति ब्रह्मैव भवति स्वयम् ॥ १२॥  
  
ब्रह्मभूतात्मनस्तस्मादेतस्माच्छ्क्तिमिश्रितात् ।  
अपञ्चीकृत आकाशसम्भूतो रज्जुसर्पवत् ॥ १३॥  
  
आकाशाद्वायुसञ्ज्ञस्तु स्पर्शोऽपञ्चीकृतः पुनः ।  
वायोरग्निस्तथा चाग्नेराप अद्भ्यो वसुन्धरा ॥ १४॥  
  
तानि भूतानि सूक्ष्माणि पञ्चीकृत्येश्वरस्तदा ।  
तेभ्य एव विसृष्टं तद्ब्रह्माण्डादि शिवेन ह ॥ १५॥  
  
ब्रह्माण्डस्योदरे देवा दानवा यक्षकिन्नराः ।  
मनुष्याः पशुपक्ष्याद्यास्तत्तत्कर्मानुसारतः ॥ १६॥  
  
अस्थिस्नाय्वादिरूपोऽयं शरीरं भाति देहिनाम् ।  
योऽयमन्नमयो ह्यात्मा भाति सर्वशरीरिणः ॥ १७॥  
  
ततः प्राणमयो ह्यात्मा विभिन्नश्चान्तरः स्थितः ।  
ततो विज्ञान आत्मा तु ततोऽन्यश्चान्तरः स्वतः ॥ १८॥  
  
आनन्दमय आत्मा तु ततोऽन्यश्चान्तरस्थितः ।  
योऽयमन्नमयः सोऽयं पूर्णः प्राणमयेन तु ॥ १९॥  
  
मनोमयेन प्राणोऽपि तथा पूर्णः स्वभावतः ।  
तथा मनोमयो ह्यात्मा पूर्णो ज्ञानमयेन तु ॥ २०॥  
  
आनन्देन सदा पूर्णः सदा ज्ञानमयः सुखम् ।  
तथानन्दमयश्चापि ब्रह्मणोऽन्येन साक्षिणा ॥ २१॥  
  
सर्वान्तरेण पूर्णश्च ब्रह्म नान्येन केनचित् ।  
यदिदं ब्रह्मपुच्छाख्यं सत्यज्ञानद्वयात्मकम् ॥ २२॥  
  
सारमेव रसं लब्ध्वा साक्षाद्देही सनातनम् ।  
सुखी भवति सर्वत्र अन्यथा सुखता कुतः ॥ २३॥  
  
असत्यस्मिन्परानन्दे स्वात्मभूतेऽखिलात्मनाम् ।  
को जीवति नरो जन्तुः को वा नित्यं विचेष्टते ॥ २४॥  
  
तस्मात्सर्वात्मना चित्ते भासमानो ह्यसौ नरः ।  
आनन्दयति दुःखाढ्यं जीवात्मानं सदा जनः ॥ २५॥  
  
यदा ह्येवैष एतस्मिन्नदृश्यत्वादिलक्षणे ।  
निर्भेदं परमाद्वैतं विन्दते च महायतिः ॥ २६॥  
  
तदेवाभयमत्यन्तकल्याणं परमामृतम् ।  
सद्रूपं परमं ब्रह्म त्रिपरिच्छेदवर्जितम् ॥ २७॥  
  
यदा ह्येवैष एतस्मिन्नल्पमप्यन्तरं नरः ।  
विजानाति तदा तस्य भयं स्यान्नात्र संशयः ॥ २८॥  
  
अस्यैवानन्दकोशेन स्तम्बान्ता विष्णुपूर्वकाः ।  
भवन्ति सुखिनो नित्यं तारतम्यक्रमेण तु ॥ २९॥  
  
तत्तत्पदविरक्तस्य श्रोत्रियस्य प्रसादिनः ।  
स्वरूपभूत आनन्दः स्वयं भाति परे यथा ॥ ३०॥  
  
निमित्तं किञ्चिदाश्रित्य खलु शब्दः प्रवर्तते ।  
यतो वाचो निवर्तन्ते निमित्तानामभवतः ॥ ३१॥  
  
निर्विशेषे परानन्दे कथं शब्दः प्रवर्तते ।  
तस्मादेतन्मनः सूक्ष्मं व्यावृतं सर्वगोचरम् ॥ ३२॥  
  
यस्माच्छ्रोत्रत्वगक्ष्यादिखादिकर्मेन्द्रियाणि च ।  
व्यावृत्तानि परं प्राप्तुं न समर्थानि तानि तु ॥ ३३॥  
  
तद्ब्रह्मानन्दमद्वन्द्वं निर्गुणं सत्यचिद्घनम् ।  
विदित्वा स्वात्मरूपेण न बिभेति कुतश्चन ॥ ३४॥  
  
एवं यस्तु विजानाति स्वगुरोरुपदेशतः ।  
स साध्वासाधुकर्मभ्यां सदा न तपति प्रभुः ॥ ३५॥  
  
ताप्यतापकरूपेण विभातमखिलं जगत् ।  
प्रत्यगात्मतया भाति ज्ञानाद्वेदान्तवाक्यजात् ॥ ३६॥  
  
शुद्धमीश्वरचैतन्यं जीवचैतन्यमेव च ।  
प्रमाता च प्रमाणं च प्रमेयं च फलं तथा ॥ ३७॥  
  
इति सप्तविधं प्रोक्तं भिद्यते व्यवहारतः ।  
मायोपाधिविनिर्मुक्तं शुद्धमित्यभिधीयते ॥ ३८॥  
  
मायासम्बन्धतश्चेशो जीवोऽविद्यावशस्तथा ।  
अन्तःकरणसम्बन्धात्प्रमातेत्यभिधीयते ॥ ३९॥  
  
तथा तद्वृत्तिसम्बन्धात्प्रमाणमिति कथ्यते ।  
अज्ञातमपि चैतन्यं प्रमेयमिति कथ्यते ॥ ४०॥  
  
तथा ज्ञातं च चैतन्यं फलमित्यभिधीयते ।  
सर्वोपाधिविनिर्मुक्तं स्वात्मानं भावयेत्सुधीः ॥ ४१॥  
  
एवं यो वेद तत्त्वेन ब्रह्मभूयाय कल्पते ।  
सर्ववेदान्तसिद्धान्तसारं वच्मि यथार्थतः ॥ ४२॥  
  
स्वयं मृत्वा स्वयं भूत्वा स्वयमेवावशिष्यते ॥ इत्युपनिषत् ॥  
  
ॐ सहनाववतु सह नौ भुनक्तु सह वीर्यं करवावहै ॥  
  
तेजस्विनावधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥ हरिः ॐ तत्सत् ॥  
  
इति कठरुद्रोपनिषत्समाप्ता ॥  
  
  
Encoded by Sunder Hattangadi (sunderh@hotmail.com)  
  
