---
Category: upanishhat, upanishad
File name: kalisantarana_upan.itx
Language: Sanskrit
Latest update: August 22, 1996, September 15, 2014
Location: doc_upanishhat
Proofread by: Anshuman Pandey, Vijay Pai
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: kalisantaraNopaniShat
Transliterated by: Anshuman Pandey
engtitle: Kalisantarana Upanishat
itxtitle: kalisantaraNopaniShat
title: कलिसन्तरणोपनिषत्

---
  
 कलिसन्तरणोपनिषत्   
  
(कृष्णयजुर्वेदीया)  
  
ॐ सह नाववतु । सह नौ भुनक्तु ।  
सह वीर्यङ्करवावहै ।  
तेजस्विनावधीतमस्तु मा विद्विषावहै ।  
ॐ शान्तिः शान्तिः शान्तिः ।  
  
(भगवन्नामस्मरणमात्रेण कलिसन्तरणम्)  
  
हरिः ॐ । द्वापरान्ते नारदो ब्रह्माणं जगाम कथं भगवन् गां  
पर्यटन् कलिं सन्तरेयमिति ।  
स होवाच ब्रह्मा साधु पृष्टोऽस्मि सर्वश्रुतिरहस्यं गोप्यं  
तच्छृणु येन कलिसंसारं तरिष्यसि ।  
भगवत आदिपुरुषस्य नारायनस्य नामोच्चारणमात्रेण  
निर्धृतकलिर्भवतीति ॥ १॥  
  
(परब्रह्मावरणविनाशकषोडशनामानि)  
  
नारदः पुनः पप्रच्छ तन्नाम किमिति । स होवाच हिरण्यगर्भः ।  
  
हरे राम हरे राम राम राम हरे हरे ।  
  
हरे कृष्ण हरे कृष्ण कृष्ण कृष्ण हरे हरे ॥  
  
इति षोडशकं नाम्नां कलिकल्मषनाशनम् ।  
  
नातः परतरोपायः सर्ववेदेषु दृश्यते ॥  
  
षोडशकलावृतस्य जीवस्यावरणविनाशनम् ।  
ततः प्रकाशते परं ब्रह्म मेघापाये रविरश्मिमण्डलीवेति ॥ २॥  
  
(नामजपमहिमा)  
  
पुनर्नारदः पप्रच्छ भगवन् कोऽस्य विधिरिति ।  
तं होवाच नास्य विधिरिति ।  
सर्वदा शुचिरशुचिर्वा पठन् ब्राह्मणः सलोकतां समीपतां  
सरूपतां सायुज्यमेति ।  
यदास्य षोडशकस्य सार्धत्रिकोटीर्जपति तदा ब्रह्महत्यां तरति ।  
तरति वीरहत्याम् ।  
स्वर्णस्तेयात् पूतो भवति ।  
वृषलीगमनात् पूतो भवति ।  
पितृदेवमनुष्याणामपकारात् पूतो भवति ।  
सर्वधर्मपरित्यागपापात् सद्यः शुचितामाप्नुयात् ।  
सद्यो मुच्यते सद्यो मुच्यते इत्युपनिषत् ॥ ३॥  
  
ॐ सह नाववतु । सह नौ भुनक्तु ।  
सह वीर्यङ्करवावहै ।  
तेजस्विनावधीतमस्तु मा विद्विषावहै ।  
ॐ शान्तिः शान्तिः शान्तिः ।  
  
  
Encoded and proofread by Anshuman Pandey  
Proofread by Vijay Pai  
  
