---
Category: upanishhat, vedanta, upanishad
Description-comments: aprakAshitA upaniShadaH
File name: dvayopaniShat.itx
Indexextra: (Scanned book)
Language: Sanskrit
Latest update: October 20, 2017
Location: doc_upanishhat
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: dvayopaniShat
engtitle: dvayopaniShat
itxtitle: dvayopaniShat (sAmAnyavedAnta)
title: द्वयोपनिषत् (सामान्यवेदान्त)

---
  
 द्वयोपनिषत्   
  
ॐ अथातः श्रीमद्द्वयोत्पत्तिः ।  
वाक्यो द्वितीयः । षट्पदान्यष्टादश ।  
पञ्चविंशत्यक्षराणि । पञ्चदशाक्षरं पूर्वम् ।  
दशाक्षरं परम् । पूर्वो नारायणः  
प्रोक्तोऽनादिसिद्धो मन्त्ररत्नः सदाचार्यमूलः ।  
आचार्यो वेदसम्पन्नो विष्णुभक्तो विमत्सरः ।  
मन्त्रज्ञो मन्त्रभक्तश्च सदामन्त्राश्रयः शुचिः ॥  
  
गुरुभक्तिसमायुक्तः पुराणज्ञो विशेषवित् ।  
एवं लक्षणसम्पन्नो गुरुरित्यभिधीयते ॥  
  
आचिनोति हि शास्त्रार्थानाचारस्थापनादपि ।  
स्वयमाचरते यस्तु तस्मादाचार्य उच्यते ॥  
  
गुशब्दस्त्वन्धकारः स्यात् रुशब्दस्तन्निरोधकः ।  
अन्धकारनिरोधित्वाद्गुरुरित्यभिधीयते ॥  
  
गुरुरेव परं ब्रह्म गुरुरेव परा गतिः ।  
गुरुरेव परं विद्या गुरुरेव परं धनम् ॥  
  
गुरुरेव परः कामः गुरुरेव परायणः ।  
यस्मात्तदुपदेष्टासौ तस्माद्गुरुतरो गुरुः ॥  
  
यस्सकृदुच्चारणः संसारविमोचनो भवति ।  
सर्वपुरुषार्थसिद्धिर्भवति ।  
न च पुनरावर्तते न च पुनरावर्तत इति ।  
य एवं वेदेत्युपनिषत् ॥  
  
इति द्वयोपनिषत् समाप्ता ।  
  
Proofread by Sunder Hattangadi sunderh at hotmail.com,  
Radim Navyan radimnavyan at gmail.com  
  
