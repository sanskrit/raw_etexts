---
Author: Anshuman
Category: upanishhat, upanishad
File name: amrtabindu_upan.itx
Indexextra: (Translation)
Language: Sanskrit
Latest update: 16 April 1996, March 4, 2017
Location: doc_upanishhat
Proofread by: M. Giridhar, Sunder Hattangadi
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: amRitabindu upanishad
Transliterated by: Anshuman Pandey pandey at umich.edu
engtitle: amRitabindu
itxtitle: amRitabindu
title: अमृइतबिन्दु

---
  
 अमृतबिन्दु   
  
ॐ सह नाववतु सह नौ भुनक्तु सह वीर्यं करवावहै ।  
तेजस्विनावधीतमस्तु मा विद्विषावहै ॥  ॐ शान्तिः शान्तिः शान्तिः ।  
          हरिः ॐ ॥  
  
मनो हि द्विविधं प्रोक्तं शुद्धं चाशुद्धमेव च ।  
अशुद्धं कामसङ्कल्पं शुद्धं कामविवर्जितम् ॥ १॥  
  
मन एव मनुष्याणां कारणं बन्धमोक्षयोः ।  
बन्धाय विषयासक्तं मुक्त्यै निर्विषयं स्मृतम् ॥ २॥  
  
यतो निर्विषयस्यास्य मनसो मुक्तिरिष्यते ।  
अतो निर्विषयं नित्यं मनः कार्यं मुमुक्षुणा ॥ ३॥  
  
निरस्तविषयासङ्गं सन्निरुद्धं मनो हृदि ।  
यदाऽऽयात्यात्मनो भावं तदा तत्परमं पदम् ॥ ४॥  
  
तावदेव निरोद्धव्यं यावधृदि गतं क्षयम् ।  
एतज्ज्ञानं च ध्यानं च शेषो न्यायश्च विस्तरः ॥ ५॥  
  
नैव चिन्त्यं न चाचिन्त्यं न चिन्त्यं चिन्त्यमेव च ।  
पक्षपातविनिर्मुक्तं ब्रह्म सम्पद्यते तदा ॥ ६॥  
  
स्वरेण सन्धयेद्योगमस्वरं भावयेत्परम् ।  
अस्वरेणानुभावेन नाभावो भाव इष्यते ॥ ७॥  
  
तदेव निष्कलं ब्रह्म निर्विकल्पं निरञ्जनम् ।  
तद्ब्रह्माहमिति ज्ञात्वा ब्रह्म सम्पद्यते ध्रुवम् ॥ ८॥  
  
निर्विकल्पमनन्तं च हेतुदृष्टान्तवर्जितम् ।  
अप्रमेयमनादिं च यज्ज्ञात्वा मुच्यते बुधः ॥ ९॥  
  
न निरोधो न चोत्पत्तिर्न बद्धो न च साधकः ।  
न मुमुक्षुर्न वै मुक्त इत्येषा परमार्थता ॥ १०॥  var मुक्तः  
एक एवात्मा मन्तव्यो जाग्रत्स्वप्नसुषुप्तिषु ।  
स्थानत्रयव्यतीतस्य पुनर्जन्म न विद्यते ॥ ११॥  
  
एक एव हि भूतात्मा भूते भूते व्यवस्थितः ।  
एकधा बहुधा चैव दृश्यते जलचन्द्रवत् ॥ १२॥  
  
घटसंवृतमाकाशं नीयमानो घटे यथा ।  
घटो नीयेत नाकाशः तद्वज्जीवो नभोपमः ॥ १३॥  
  
घटवद्विविधाकारं भिद्यमानं पुनः पुनः ।  
तद्भेदे न च जानाति स जानाति च नित्यशः ॥ १४॥   ?var तद्भग्नं  
शब्दमायावृतो नैव तमसा याति पुष्करे ।  
भिन्ने तमसि चैकत्वमेक एवानुपश्यति ॥ १५॥  
  
शब्दाक्षरं परं ब्रह्म तस्मिन्क्षीणे यदक्षरम् ।  
तद्विद्वानक्षरं ध्यायेद्यदीच्छेच्छान्तिमात्मनः ॥ १६॥  
  
द्वे विद्ये वेदितव्ये तु शब्दब्रह्म परं च यत् ।  
शब्दब्रह्मणि निष्णातः परं ब्रह्माधिगच्छति ॥ १७॥  
  
ग्रन्थमभ्यस्य मेधावी ज्ञानविज्ञानतत्परः ।  
पलालमिव धान्यार्थी त्यजेद्ग्रन्थमशेषतः ॥ १८॥  
  
गवामनेकवर्णानां क्षीरस्याप्येकवर्णता ।  
क्षीरवत्पश्यते ज्ञानं लिङ्गिनस्तु गवां यथा ॥ १९॥  
  
घृतमिव पयसि निगूढं भूते भूते च वसति विज्ञानम् ।  
सततं मनसि मन्थयितव्यं मनो मन्थानभूतेन ॥ २०॥  
  
ज्ञाननेत्रं समाधाय चोद्धरेद्वह्निवत्परम् ।  
निष्कलं निश्चलं शान्तं तद्ब्रह्माहमिति स्मृतम् ॥ २१॥  
  
सर्वभूताधिवासं यद्भूतेषु च वसत्यपि ।  
सर्वानुग्राहकत्वेन तदस्म्यहं वासुदेवः ॥ २२॥  
  
ॐ सह नाववतु सह नौ भुनक्तु सह वीर्यं करवावहै ।  
तेजस्विनावधीतमस्तु मा विद्विषावहै ॥  
  
          ॐ शान्तिः शान्तिः शान्तिः ।  
          हरिः ॐ ॥  
  
          ॥ इति कृष्ण यजुर्वेदेऽमृतबिन्दूपनिषत् समाप्ता ॥  
  
  
Encoded by Anshuman Pandey pandey at umich.edu  
Proofread by M. Giridhar, Sunder Hattangadi  
  
