---
Category: upanishhat, ganesha, upanishad
Description-comments: aprakAshitA upaniShadaH page 390
File name: herambopaniShat.itx
Indexextra: (Scanned book)
Language: Sanskrit
Latest update: December 18, 2017
Location: doc_upanishhat
Proofread by: Gopal Upadhyay gopal.j.upadhyay at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: herambopaniShat
Transliterated by: Gopal Upadhyay gopal.j.upadhyay at gmail.com
engtitle: herambopaniShat
itxtitle: herambopaniShat (shaiva)
title: हेरम्बोपनिषत् (शैव)

---
  
 हेरम्बोपनिषत्   
  
ॐ सहनाववतु । सह नौ भुनक्तु ।  
सह वीर्यं करवावहै ।  
तेजस्वि नावधीतमस्तु । मा विद्विषावहै ॥  
  
ॐ शान्तिः शान्तिः शान्तिः ॥  
  
अथातो हेरम्बोपनिषदं व्याख्यास्यामः ।  
गौरी सा सर्वमङ्गला सर्वज्ञं परिसमेत्योवाच ।  
अधीहि भगवन्नात्मविद्यां प्रशस्तां यया जन्तुर्मुच्यते मायया च ।  
यतो दुःखाद्विमुक्तो याति लोकं परं शुभ्रं केवलं सात्विकं च ॥ १॥  
  
तां वै स होवाच महानुकम्पासिन्धुर्बन्धुभुवनस्य गोप्ता ।  
श्रद्धस्वैतद्गौरी सर्वात्मना त्वं मा ते भूयः संशयोऽस्मिन् कदाचित् ॥ २॥  
  
हेरम्बतत्त्वे परमात्मसारे नो वै योगान्नैव तपोबलेन ।  
नैवायुधप्रभावतो महेशि दग्धं पुरा त्रिपुरं दैवयोगात् ॥ ३॥  
  
तस्यापि हेरम्बगुरोः प्रसादाद्यथा विरिञ्चिर्गरुडो मुकुन्दः ।  
देवस्य यस्यैव बलेन भूयः स्वं स्वं हितं प्राप्य सुखेन सर्वम् ॥ ४॥  
  
मोदन्ते स्वे स्वे पदे पुण्यलब्धे सवैर्देवैः पूजनीयो गणेशः ।  
प्रभुः प्रभूणामपि विघ्नराजः सिन्दूरवर्णः पुरुषः पुराणः ॥ ५॥  
  
लक्ष्मीसहायोऽद्वयकुञ्जराकृतिश्चतुर्भुजश्चन्द्रकलाकलापः ।  
मायाशरीरो मधुरस्वभावस्तस्य ध्यानात् पूजनात्तत्स्वभावाः ॥ ६॥  
  
संसारपारं मुनयोऽपि यान्ति स वा ब्रह्मा स प्रजेशो हरिः सः ।  
इन्द्रः स चन्द्रः परमः परात्मा स एव सर्वो भुवनस्य साक्षी ॥ ७॥  
  
स सर्वलोकस्य शुभाशुभस्य तं वै ज्ञात्वा मृत्युमत्येति जन्तुः ।  
नान्यः पन्था दुःखविमुक्तिहेतुः सर्वेषु भूतेषु गणेशमेकम् ॥ ८॥  
  
विज्ञाय तं मृत्युमुखात् प्रमुच्यते स एवमास्थाय शरीरमेकम् ।  
मायामयं मोहयतीव सर्वस प्रत्यहं कुरुते कर्मकाले ॥ ९॥  
  
स एव कर्माणि करोति देवो ह्येको गणेशो बहुधा निविष्टः ।  
स पूजितः सन् सुमुखोऽभिभूत्वा दन्तीमुखोऽभीष्टमनन्तशक्तिः ॥ १०॥  
  
स वै बलं बलिनामग्रण्यः पुण्यः शरण्यः सकलस्य जन्तोः ।  
तमेकदन्तं गजवक्त्रमीशं विज्ञाय दुःखान्तमुपैति सद्यः ॥ ११॥  
  
लम्बोदरोऽहं पुरुषोत्तमोऽहं विघ्नान्तकोऽहं विजयात्मकोऽहम् ।  
नागाननोऽहं नमतां सुसिद्धः स्कन्दाग्रगण्यो निखिलोऽहमस्मि ॥ १२॥  
  
न मेऽन्तरायो न च कर्मलोपो न पुण्यपापे मम तन्मनस्य ।  
एवं विदित्वा गणनाथतत्त्वं निरन्तरायं निजबोधबीजम् ॥ १३॥  
  
क्षेमङ्करं सन्तत-सौख्यहेतुं प्रयान्ति शुद्ध गणनाथतत्त्वम् ।  
विद्यामिमा प्राप्य गौरी महेशादभीष्टसिद्धिं समवाप सद्यः ।  
पूज्या परा सा च जजाप मन्त्रं शम्भुं पतिं प्राप्य मुदं ह्यवाप ॥ १४॥  
  
य इमां हेरम्बोपनिषदमधीते स सर्वान् कामान् लभते ।  
स सर्वपापैर्मुक्तो भवति । स सर्वैर्वेदैर्ज्ञातो भवति ।  
स सर्वैर्देवैः पूजितो भवति । स सर्ववेदपारायणफलं लभते ।  
स गणेशसायुज्यमवाप्नोति य एवं वेद ।  
इति उपनिषत् ।  
  
ॐ सहनाववतु । सह नौ भुनक्तु ।  
सह वीर्यं करवावहै ।  
तेजस्वि नावधीतमस्तु । मा विद्विषावहै ॥  
  
ॐ शान्तिः शान्तिः शान्तिः ॥  
  
  
Encoded and proofread by Gopal Upadhyay gopal.j.upadhyay at gmail.com  
  
