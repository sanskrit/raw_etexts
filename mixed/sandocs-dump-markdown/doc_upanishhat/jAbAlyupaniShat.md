---
Author: Vedic Tradition
Category: upanishhat, upanishad, shiva
Description-comments: 104 / 108; Sama Veda - Shaiva upanishad
File name: jabali.itx
Language: Sanskrit
Latest update: April, 19, 2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/religion
Sublocation: upanishhat
Text title: Jabali  Upanishad
Transliterated by: Sunder Hattangadi (sunderh at hotmail.com)
engtitle: Jabali Upanishad
itxtitle: jAbAlyupaniShat
title: जाबाल्युपनिषत्

---
  
 जाबाल्युपनिषत्   
  
जाबाल्युपनिषद्वेद्यपदतत्त्वस्वरूपकम् ।  
पारमैश्वर्यविभवं रामचन्द्रपदं भजे ॥  
  
ॐ आप्यायन्तु मामाङ्गानि वाक्प्राणश्चक्षुः  
श्रोत्रमथो बलमिन्द्रियाणि च ॥ सर्वाणि सर्वं  
ब्रह्मोपनिषदं माहं ब्रह्म निराकुर्यां मा मा  
ब्रह्म निराकरोदनिराकरणमस्त्वनिराकरणं मेस्तु  
तदात्मनि निरते य उपनिषत्सु धर्मास्ते मयि सन्तु ते मयि सन्तु ॥  
  
ॐ शान्तिः शान्तिः शान्तिः ॥  
  
हरिः ॐ ॥ अथ हैनं भगवन्तं जाबालिं पैप्पलादिः  
पप्रच्छ भगवन्मे ब्रूहि परमतत्त्वरहस्यम् । किं  
तत्त्वं को जीवः कः पशुः क ईशः को मोक्षोपाय इति ।  
स तं होवाच साधु पृष्टं सर्वं निवेदयामि  
यथाज्ञातमिति । पुनः स तमुवाच कुतस्त्वया ज्ञातमिति ।  
पुनः स तमुवाच षडाननादिति । पुनः स तमुवाच  
तेनाथ कुतो ज्ञातमिति । पुनः स तमुवाच तेनेशानादिति ।  
पुनः स तमुवाच कथं तस्मात्तेन ज्ञातमिति । पुनः स  
तमुवाच तदु[पासनादिति । पुनः स तमुवाच भगवन्कृपया  
मे सरहस्यं सर्वं निवेदयेति । स तेन पृष्टः सर्वं  
निवेदयामास तत्त्वम् । पशुपतिरहङ्काराविष्टः  
संसारी जीवः स एव पशुः । सर्वज्ञः पञ्चकृत्यसम्पन्नः  
सर्वेश्वर ईशः पशुपतिः । के पशव इति पुनः स तमुवाच जीवाः  
पशव उक्ताः । तत्पतित्वात्पशुपतिः । स पुनस्तं होवाच कथं  
जीवाः पशव इति । कथं तत्पतिरिति । स तमुवाच यथा तृणाशिनो  
विवेकहीनाः परप्रेष्याः कृष्यादिकर्मसु नियुक्ताः  
सकलदुःखसहाः स्वस्वामिबध्यमाना गवादयः पशवः ।  
यथा तत्स्वामिन इव सर्वज्ञ ईशः पशुपतिः । तज्ज्ञानं  
केनोपायेन जायते । पुनः स तमुवाच विभूतिधारणादेव ।  
तत्प्रकारः कथमिति । कुत्रकुत्र धार्यम् । पुनः स तमुवाच  
सद्योजातादिपञ्चब्रह्ममन्त्रैर्भस्म सङ्गृह्याग्निरिति  
भस्मेत्यनेनाभिमन्त्र्य मानस्तोक इति समुद्धृत्य जलेन  
संसृज्य त्र्यायुपमिति शिरोललाटवक्षःस्कन्धेष्विति  
तिसृभिस्त्र्यायुपैस्त्रियम्बकैस्तिस्रो रेखाः प्रकुर्वीत ।  
व्रतमेतच्छाम्भवं सर्वेषु वेदेषु वेदवादिभिरुक्तं  
भवति । तत्समाचरेन्मुमुक्षुर्न पुनर्भवाय । अथ  
सनत्कुमारः प्रमाणं पृच्छति । त्रिपुण्ड्रधारणस्य  
त्रिधः रेखा आललाटादाचक्षुषोराभ्रुवोर्मध्यतश्च ।  
यास्य प्रथमा रेखा सा गार्हपत्यश्चाकारो रजो भूर्लोकः  
स्वात्मा क्रियाशक्तिः ऋग्वेदः प्रातःसवनं प्रजापतिर्देवो  
देवतेति । यास्य द्वितीया रेखा सा दक्षिणाग्निरुकारः  
सत्वमन्तरिक्षमन्तरात्मा चेच्छाशक्तिर्यजुर्वेदो  
माध्यन्दिनसवनं विष्णुर्देवो देवतेति । यास्य तृतीया रेखा  
साहवनीयो मकारस्तमो द्यौर्लोकः परमात्मा ज्ञानशक्तिः  
सामवेदस्तृतीयसवनं महादेवो देवतेति त्रिपुण्ड्रं भस्मना  
करोति । यो विद्वान्ब्रह्मचारी गृही वानप्रस्थो यतिर्वा स  
महापातकोपपातकेभ्यः पूतो भवति । स सर्वान्देवान्ध्यातो  
भवति । स सर्वेषु तीर्थेषु स्नातो भवति । स सकलरुद्रमन्त्रजापी  
भवति । न स पुनरावर्तते न स पुनरावर्तते ॥ इति । ॐ सत्यमित्युपनिषत् ॥  
  
ॐ आप्यायन्तु मामाङ्गानि वाक्प्राणश्चक्षुः  
श्रोत्रमथो बलमिन्द्रियाणि च ॥ सर्वाणि सर्वं  
ब्रह्मोपनिषदं माहं ब्रह्म निराकुर्यां मा मा  
ब्रह्म निराकरोदनिराकरणमस्त्वनिराकरणं मेस्तु  
तदात्मनि निरते य उपनिषत्सु धर्मास्ते मयि सन्तु ते मयि सन्तु ॥  
  
ॐ शान्तिः शान्तिः शान्तिः ॥ हरिः ॐ तत्सत् ॥  
  
इति श्रीजाबाल्युपनिषत्समाप्ता ॥  
  
  
Encoded by Sunder Hattangadi (sunderh@hotmail.com)  
  
