---
Author: Vedic tradition
Category: upanishhat, upanishad, shiva
Description-comments: 49 / 108; Krishna Yajurveda - Shaiva upanishad
File name: dakshina_upan.itx
Language: Sanskrit
Latest update: Mar. 19, 2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: upanishhat
Text title: DakShinamurti Upanishad
Transliterated by: Sunder Hattangadi (sunderh at hotmail.com)
engtitle: DakShinamurti Upanishad
itxtitle: dakShiNAmUrtyupaniShat
title: दक्षिणामूर्त्युपनिषत्

---
  
 दक्षिणामूर्त्युपनिषत्   
  
यन्मौनव्याख्यया मौनिपटलं क्षणमात्रतः ।  
महामौनपदं याति स हि मे परमा गतिः ॥  
  
ॐ सह नाववतु । सह नौ भुनक्तु । सह वीर्यं करवावहै ।  
तेजस्विनावधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥  
  
ॐ ब्रह्मावर्ते महाभाण्डीरवटमूले महासत्राय समेता  
महर्षयः शौनकादयस्ते ह समित्पाणयस्तत्त्वजिज्ञासवो  
मार्कण्डेयं चिरऽजीविनमुपसमेत्य पप्रच्छुः केन त्वं  
चिरं जीवसि केन वानन्दमनुभवसीति । परमरहस्यशिव-  
तत्त्वज्ञानेनेति स होवाच । किं तत्परमरहस्यशिवतत्त्वज्ञानम् ।  
तत्र को देवः । के मन्त्राः । को जपः । का मुद्रा । का निष्ठा ।  
किं तज्ज्ञानसाधनम् । कः परिकरः । को बलिः । कः कालः ।  
किं तत्स्थानमिति । स होवाच । येन दक्षिणामुखः शिवोऽपरोक्षीकृतो  
भवति तत्परमरहस्यशिवतत्त्वज्ञानम् । यः सर्वोपरमे काले  
सर्वानात्मन्युपसंहृत्य स्वात्मानन्दसुखे मोदते प्रकाशते  
वा स देवः । अत्रैते मन्त्ररहस्यश्लोका भवन्ति । मेधा  
दक्षिणामूर्तिमन्त्रस्य ब्रह्मा ऋषिः । गायत्री छन्दः ।  
देवता दक्षिणास्यः । मन्त्रेणाङ्गन्यासः । ॐ आदौ नम उच्चार्य  
ततो भगवते पदम् । दक्षिणेति पदं पश्चान्मूर्तये पदमुद्धरेत् ॥ १॥  
  
अस्मच्छब्दं चतुर्थ्यन्तं मेधां प्रज्ञां पदं वदेत् ।  
समुच्चार्य ततो वायुबीजं च्छं च ततः पठेत् ।  
अग्निजायां ततस्त्वेष चतुर्विंशाक्षरो मनुः ॥ २॥  
  
ध्यानम् ॥  
  
स्फटिकरजतवर्णं मौक्तिकीमक्षमाला-  
     ममृतकलशविद्यां ज्ञानमुद्रां कराग्रे ।  
दधतमुरगकक्ष्यं चन्द्रचूडं त्रिनेत्रं  
     विधृतविविधभूषं दक्षिणामूर्तिमीडे ॥ ३॥  
  
मन्त्रेण न्यासः ।  
आदौ वेदादिमुच्चार्य स्वराद्यं सविसर्गकम् ।  
पञ्चार्णं तत उद्धृत्य अन्तरं सविसर्गकम् ।  
अन्ते समुद्धरेत्तारं मनुरेष नवाक्षरः ॥ ४॥  
  
मुद्रां भद्रार्थदात्रीं स परशुहरिणं बाहुभिर्बाहुमेकं  
    जान्वासक्तं दधानो भुजगबिलसमाबद्धकक्ष्यो वटाधः ।  
आसीनश्चन्द्रखण्डप्रतिघटितजटाक्षीरगौरस्त्रिनेत्रो  
    दद्यादाद्यः शुकाद्यैर्मुनिभिरभिवृतो भावशुद्धिं भवो नः ॥ ५॥  
  
मन्त्रेण न्यासः ब्रह्मर्षिन्यासः -  
तारं ब्रून्नम उच्चार्य मायां वाग्भवमेव च ।  
दक्षिणापदमुच्चार्य ततः स्यान्मूर्तये पदम् ॥ ६॥  
  
ज्ञानं देहि पदं पश्चाद्वह्निजायां ततो न्यसेत् ।  
मनुरष्टादशार्णोऽयं सर्वमन्त्रेषु गोपितः ॥ ७॥  
  
भस्मव्यापाण्डुरङ्गः शशिशकलधरो ज्ञानमृद्राक्षमाला-  
     वीणापुस्तैर्विराजत्करकमलधरो योगपट्टाभिरामः ।  
व्याख्यापीठे निषण्णो मुनिवरनिकरैः सेव्यमानः प्रसन्नः  
     सव्यालः कृत्तिवासाः सततमवतु नो दक्षिणामूर्तिरीशः ॥ ८॥  
  
मन्त्रेण न्यासः । [ब्रह्मर्षिन्यासः ।]  
तारं परं रमाबीजं वदेत्साम्बशिवाय च ।  
तुभ्यं चानलजायां मनुर्द्वादशवर्णकः ॥ ९॥  
  
वीणां करैः पुस्तकमक्षमालां  
     बिभ्राणमभ्राभगलं वराढ्यम् ।  
फणीन्द्रकक्ष्यं मुनिभिः शुकाद्यैः  
     सेव्यं वटाधः कृतनीडमीडे ॥ १०॥  
  
विष्णू ऋषिरनुष्टुप् छन्दः । देवता दक्षिणास्यः ।  
मन्त्रेण न्यासः ।  
तारं नमो भगवते तुभ्यं वटपदं ततः ।  
मूलेति पदमुच्चार्य वासिने पदमुद्धरेत् ॥ ११॥  
  
प्रज्ञामेधापदं पश्चादादिसिद्धिं ततो वदेत् ।  
दायिने पदमुच्चार्य मायिने नम उद्धरेत् ॥ १२॥  
  
वागीशाय ततः पश्चान्महाज्ञानपदं ततः ।  
 वह्निजायां ततस्त्वेष द्वात्रिंशद्वर्णको मनुः ।  
आनुष्टुभो मन्त्रराजः सर्वमन्त्रोत्तमोतमः ॥ १३॥  
  
ध्यानम् ।  
मुद्रापुस्तकवह्निनागविलसद्बाहुं प्रसन्नाननं  
   मुक्ताहारविभूषणं शशिकलाभास्वत्किरीटोज्ज्वलम् ।  
अज्ञानापहमादिमादिमगिरामर्थं भवानीपतिं  
   न्यग्रोधान्तनिवासिनं परगुरुं ध्यायाम्यभीष्टाप्तये ॥ १४॥  
  
मौनमुद्रा ।  
सोऽहमिति यावदास्थितिः सनिष्ठा भवति ।  
तदभेदेन मन्त्राम्रेडनं ज्ञानसाधनम् ।  
चित्ते तदेकतानता परिकरः । अङ्गचेष्टार्पणं बलिः ।  
त्रीणि धामानि कालः । द्वादशान्तपदं स्थानमिति ।  
ते ह पुनः श्रद्दधानास्तं प्रत्यूचुः ।  
कथं वाऽस्योदयः । किं स्वरूपम् । को वाऽस्योपासक इति ।  
स होवाच ।  
वैराग्यतैलसम्पूर्णे भक्तिवर्तिसमन्विते ।  
प्रबोधपूर्णपात्रे तु ज्ञप्तिदीपं विलोकयेत् ॥ १५॥  
  
मोहान्धकारे निःसारे उदेति स्वयमेव हि ।  
वैराग्यमरणिं कृत्वा ज्ञानं कृत्वोत्तरारणिम् ॥ १६॥  
  
गाढतामिस्रसंशान्त्यै गूढमर्थं निवेदयेत् ।  
मोहभानुजसङ्क्रान्तं विवेकाख्यं मृकण्डुजम् ॥ १७॥  
  
तत्त्वाविचारपाशेन बद्धं द्वैतभयातुरम् ।  
उज्जीवयन्निजानन्दे स्वस्वरूपेण संस्थितः ॥ १८॥  
  
शेमुषी दक्षिणा प्रोक्ता सा यस्याभीक्षणे मुखम् ।  
दक्षिणाभिमुखः प्रोक्तः शिवोऽसौ ब्रह्मवादिभिः ॥ १९॥  
  
सर्गादिकाले भगवान्विरिञ्चि-  
     रुपास्यैनं सर्गसामर्थ्यमाप्य ।  
तुतोष चित्ते वाञ्छितार्थांश्च लब्ध्वा  
     धन्यः सोपास्योपासको भवति धाता ॥ २०॥  
  
य इमां परमरहस्यशिवतत्त्वविद्यामधीते स सर्वपापेभ्यो मुक्तो भवति ।  
य एवं वेद स कैवल्यमनुभवतीत्युपनिषत् ॥  
  
ॐ सह नाववतु । सह नौ भुनक्तु । सह वीर्यं करवावहै ।  
तेजस्विनावधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥  
  
इति दक्षिणामूर्त्युपनिषत्समाप्ता ॥  
  
  
Encoded by Sunder Hattangadi (sunderh at hotmail.com)  
  
