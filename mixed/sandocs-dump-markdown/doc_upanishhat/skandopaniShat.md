---
Author: Vedic Tradition
Category: upanishhat, upanishad
Description-comments: 51/108; Krishna-Yajur-Veda, Samanya Upanishad
File name: skandaupan.itx
Indexextra: (video, Chanting)
Language: Sanskrit
Latest update: October  11, 1999
Location: doc_upanishhat
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/religion/hinduism
Sublocation: upanishhat
Text title: skanda Upanishad
Transliterated by: Sunder Hattangadi sunderh at hotmail.com
engtitle: Skanda Upanishad
itxtitle: skandopaniShat
title: स्कन्दोपनिषत्

---
  
 स्कन्दोपनिषत् ५१   
  
यत्रासम्भवतां याति स्वातिरिक्तभिदाततिः । ।  
संविन्मात्रं परं ब्रह्म तत्स्वमात्रं विजृम्भते ॥  
  
ॐ सह नाववतु । सह नौ भुनक्तु । सह वीर्यं करवावहै ।  
तेजस्वि नावधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥  
  
अच्युतोऽस्मि महादेव तव कारुण्यलेशतः ।  
विज्ञानघन एवास्मि शिवोऽस्मि किमतः परम् ॥ १॥  
  
न निजं निजवद्भाति अन्तःकरणजृम्भणात् ।  
अन्तःकरणनाशेन संविन्मात्रस्थितो हरिः ॥ २॥  
  
संविन्मात्रस्थितश्चाहमजोऽस्मि किमतः परम् ।  
व्यतिरिक्तं जडं सर्वं स्वप्नवच्च विनश्यति ॥ ३॥  
  
चिज्जडानां तु यो द्रष्टा सोऽच्युतो ज्ञानविग्रहः ।  
स एव हि महादेवः स एव हि महाहरिः ॥ ४॥  
  
स एव हि ज्योतिषां ज्योतिः स एव परमेश्वरः ।  
स एव हि परं ब्रह्म तद्ब्रह्माहं न संशयः ॥ ५॥  
  
जीवः शिवः शिवो जीवः स जीवः केवलः शिवः ।  
तुषेण बद्धो व्रीहिः स्यात्तुषाभावेन तण्डुलः ॥ ६॥  
  
एवं बद्धस्तथा जीवः कर्मनाशे सदाशिवः ।  
पाशबद्धस्तथा जीवः पाशमुक्तः सदाशिवः ॥ ७॥  
  
शिवाय विष्णुरूपाय शिवरूपाय विष्णवे ।  
शिवस्य हृदयं विष्णुः विष्णोश्च हृदयं शिवः ॥ ८॥  
  
यथा शिवमयो विष्णुरेवं विष्णुमयः शिवः ।  
यथान्तरं न पश्यामि तथा मे स्वस्तिरायुषि ॥ ९॥  
  
यथान्तरं न भेदाः स्युः शिवकेशवयोस्तथा ।  
देहो देवालयः प्रोक्तः स जीवः केवलः शिवः ॥ १०॥  
  
त्यजेदज्ञाननिर्माल्यं सोऽहम्भावेन पूजयेत् ।  
अभेददर्शनं ज्ञानं ध्यानं निर्विषयं मनः ।  
स्नानं मनोमलत्यागः शौचमिन्द्रियनिग्रहः ॥ ११॥  
  
ब्रह्मामृतं पिबेद्भैक्ष्यमाचरेद्देहरक्षणे ।  
वसेदेकान्तिको भूत्वा चैकान्ते द्वैतवर्जिते ।  
इत्येवमाचरेद्धीमान्स एवं मुक्तिमाप्नुयात् ॥ १२॥  
  
श्रीपरमधाम्ने स्वस्ति चिरायुष्योन्नम इति ।  
विरिञ्चिनारायणशङ्करात्मकं नृसिंह देवेश तव  
प्रसादतः ।  
अचिन्त्यमव्यक्तमनन्तमव्ययं वेदात्मकं ब्रह्म निजं विजानते  
॥ १३॥  
  
तद्विष्णोः परमं पदं सदा पश्यन्ति सूरयः ।  
दिवीव चक्षुराततम् ॥ १४॥  
  
तद्विप्रासो विपन्यवो जागृवांसः समिन्धते । विष्णोर्यत्परमं  
पदम् ।  
इत्येतन्निर्वाणानुशासनमिति वेदानुशासनमिति  
वेदानुशासनमित्युपनिषत् ॥ १५॥  
  
॥ इति कृष्णयजुर्वेदीय स्कन्दोपनिषत्समाप्ता ॥  
  
  
Encoded and proofread by Sunder Hattangadi sunderh@hotmail.com  
  
