---
Author: Vedic tradition
Category: upanishhat, svara, upanishad
Description-comments: 92 / 108;Athrva Veda - Yoga upanishad
File name: mahavakya.itx
Indexextra: (120 Upanishads, Meaning 1, 2)
Language: Sanskrit
Latest update: Apr  13,  2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/religion/hinduism
Sublocation: upanishhat
Text title: Mahavakya Upanishad
Texttype: svara
Transliterated by: Sunder Hattangadi (sunderh at hotmail.com)
engtitle: Mahavakya Upanishad
itxtitle: mahAvAkyopaniShat
title: महावाक्योपनिषत्

---
  
 महावाक्योपनिषत्   
  
यन्महावाक्यसिद्धान्तमहाविद्याकलेवरम् ।  
विकलेवरकैवल्यं रामचन्द्रपदं भजे ॥  
  
ॐ भद्रं कर्णेभिः श्रुणुयाम देवाः  
भद्रं पश्येमाक्षभिर्यजत्राः ।  
स्थिरैरङ्गैस्तुष्टुवाꣳसस्तनूभिः  
व्यशेम देवहितं यदायुः ॥  
  
ॐ शान्तिः शान्तिः शान्तिः ॥  
  
हरिः ॐ ॥  
  
अथ होवाच भगवान्ब्रह्मापरोक्षानुभवपरोपनिषदं  
व्याख्यास्यामः । गुह्याद्गुह्यपरमेषा न प्राकृतायोपदेष्टव्या ।  
सात्विकायान्तर्मुखाय परिशुश्रूषवे । अथ  
संसृतिबन्धमोक्षयोर्विद्याविद्ये चक्षुषी उपसंहृत्य  
विज्ञायाविद्यालोकाण्डस्तमोदृक् । तमो हि  
शारीरप्रपञ्चमाब्रह्मस्थावरान्तमनन्ताखिलाजाण्डभूतम् ।  
निखिलनिगमोदितसकामकर्मव्यवहारो लोकः ।  
नैषोऽन्धकारोऽयमात्मा ।विद्या हि काण्डान्तरादित्यो  
ज्योतिर्मण्डलं ग्राह्यं नापरम् । असावादित्यो ब्रह्मेत्यजपयोपहितं  
हंसः सोऽहम् । प्राणापानाभ्यां प्रतिलोमानुलोमाभ्यां  
समुपलभ्यैवं सा चिरं लब्ध्वा त्रिवृदात्मनि  
ब्रह्मण्यभिध्यायमाने सच्चिदानन्दः परमात्माविर्भवति ।  
सहस्रभानुमच्छुरितापूरितत्वादलिप्या पारावारपूर इव ।  
नैषा समाधिः । नैषा योगसिद्धिः । नैषा मनोलयः ।  
ब्रह्मैक्यं तत् । आदित्यवर्णं तमसस्तु पारे ।  
सर्वाणि रूपाणि विचित्य धीरः । नामानि कृत्वाऽभिवदन्यदास्ते ।  
धाता पुरस्ताद्यमुदाजहार । शक्रः प्रविद्वान्प्रदिशश्चतस्रः ।  
तमेव विद्वानमृत इह भवति । नान्यः पन्था अयनाय विद्यते ।  
यज्ञेन यज्ञमयजन्त देवाः । तानि धर्माणि प्रथमान्यासन् ।  
ते ह नाकं महिमानः सचन्ते । यत्र पूर्वे साध्याः सन्ति देवाः ।  
सोऽहमर्कः परं ज्योतिरर्कज्योतिरहं शिवः ।  
आत्मज्योतिरहं शुक्रः सर्वज्योतिरसावदोम् ।  
य एतदथर्वशिरोऽधीते । प्रातरधीयानो रात्रिकृतं  
पापं नाशयति । सायमधीयानो दिवसकृतं पापं नाशयति ।  
तत्सायं प्रातः प्रयुञ्जानः पापोऽपापो भवति ।  
मध्यन्दिनमादित्याभिमुखोऽधीयानः  
पञ्चमहापातकोपपातकात्प्रमुच्यते ।  
सर्ववेदपारायणपुण्यं लभते ।  
श्रीमहाविष्णुसायुज्यमवाप्नोतीत्युपनिषत् ॥  
  
ॐ भद्रं कर्णेभिः श्रुणुयाम देवाः  
भद्रं पश्येमाक्षभिर्यजत्राः ।  
स्थिरैरङ्गैस्तुष्टुवाꣳसस्तनूभिः  
व्यशेम देवहितं यदायुः ॥  
  
ॐ शान्तिः शान्तिः शान्तिः । हरिः ॐ तत्सत्  
इति महावाक्योपनिषत्समाप्ता ॥  
  
  
Encoded by Sunder Hattangadi (sunderh@hotmail.com)  
  
