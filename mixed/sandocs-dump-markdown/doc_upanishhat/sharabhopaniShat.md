+++
"Text title" = "Sharabha Upanishad"
"File name" = "sharabha.itx"
itxtitle = "sharabhopaniShat"
engtitle = "Sharabha Upanishad"
Category = "upanishhat, svara, upanishad"
Location = "doc_upanishhat"
Sublocation = "upanishhat"
Texttype = "svara"
Author = "Vedic tradition"
Language = "Sanskrit"
Subject = "philosophy/hinduism"
"Transliterated by" = "Sunder Hattangadi (sunderh at hotmail.com)"
"Proofread by" = "Sunder Hattangadi (sunderh at hotmail.com)"
Description-comments = "50 / 108; Atharva Veda - shaiva upanishad"
"Latest update" = "Mar. 19, 2000"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शरभोपनिषत्"

+++
  
 शरभोपनिषत्   
  
सर्वं सन्त्यज्य मुनयो यद्भजन्त्यात्मरूपतः ।  
तच्छारभं त्रिपाद्ब्रह्म स्वमात्रमवशिष्यते ॥  
  
ॐ भद्रं कर्णेभिः शृणुयाम देवाः ।  
भद्रं पश्येमाक्षभिर्यजत्राः ।  
स्थिरैरङ्गैस्तुष्टुवाꣳसस्तनूभिः ।  
व्यशेम देवहितं यदायुः ।  
स्वस्ति न इन्द्रो वृद्धश्रवाः । स्वस्ति नः पूषा विश्वदेवाः ।  
स्वस्ति नस्तार्क्ष्यो अरिष्टनेमिः । स्वस्ति नो बृहस्पतिर्दधातु ॥  
  
ॐ शान्तिः शान्तिः शान्तिः ॥  
  
अथ हैनं पैप्पलादो ब्रह्माणमुवाच भो भगवन्  
ब्रह्मविष्णुरुद्राणां मध्ये को वा अधिकतरो ध्येयः  
स्यात्तत्त्वमेव नो ब्रूहीति ।  
तस्मै स होवाच पितामहश्च  
     हे पैप्पलाद शृणु वाक्यमेतत् ।  
बहूनि पुण्यानि कृतानि येन  
     तेनैव लभ्यः परमेश्वरोऽसौ ।  
यस्याङ्गजोऽहं हरिरिन्द्रमुख्या  
     मोहान्न जानन्ति सुरेन्द्रमुख्याः ॥ १॥  
  
प्रभुं वरेण्यं पितरं महेशं  
     यो ब्रह्माणं विदधाति तस्मै ।  
वेदांश्च सर्वान्प्रहिणोति चाग्र्यं  
     तं वै प्रभुं पितरं देवतानाम् ॥ २॥  
  
ममापि विष्णोर्जनकं देवमीड्यं  
     योऽन्तकाले सर्वलोकान्संजहार ॥ ३॥  
  
स एकः श्रेष्ठश्च सर्वशास्ता स एव वरिष्ठश्च ।  
यो घोरं वेषमास्थाय शरभाख्यं महेश्वरः ।  
नृसिंहं लोकहन्तारं संजघान महाबलः ॥ ४॥  
  
हरिं हरन्तं पादाभ्यामनुयान्ति सुरेश्वराः ।  
मावधीः पुरुषं विष्णुं विक्रमस्व महानसि ॥ ५॥  
  
कृपया भगवान्विष्णुं विददार नखैः खरैः ।  
चर्माम्बरो महावीरो वीरभद्रो बभूव ह ॥ ६॥  
  
स एको रुद्रो ध्येयः सर्वेषां सर्वसिद्धये । यो ब्रह्मणः पञ्चवक्रहन्ता  
तस्मै रुद्राय नमो अस्तु ॥ ७॥  
  
यो विस्फुलिङ्गेन ललाटजेन सर्वं जगद्भस्मसात्संकरोति ।  
पुनश्च सृष्ट्वा पुनरप्यरक्षदेवं स्वतन्त्रं प्रकटीकरोति ।  
तस्मै रुद्राय नमो अस्तु ॥ ८॥  
  
यो वामपादेन जघान कालं घोरं पपेऽथो हालहलं दहन्तम् ।  
तस्मै रुद्राय नमो अस्तु ॥ ९॥  
  
यो वामपादार्चितविष्णुनेत्रस्तस्मै ददौ चक्रमतीव हृष्टः ।  
तस्मै रुद्राय नमो अस्तु ॥ १०॥  
  
यो दक्षयज्ञे सुरसङ्घान्विजित्य  
     विष्णुं बबन्धोरगपाशेन वीरः ।  
तस्मै रुद्राय नमो अस्तु ॥ ११॥  
  
यो लीलयैव त्रिपुरं ददाह  
     विष्णुं कविं सोमसूर्याग्निनेत्रः ।  
सर्वे देवाः पशुतामवापुः  
    स्वयं तस्मात्पशुपतिर्बभूव ।  
तस्मै रुद्राय नमो अस्तु ॥ १२॥  
  
यो मत्स्यकूर्मादिवराहसिंहा-  
     न्विष्णुं क्रमन्तं वामनमादिविष्णुम् ।  
विविक्लवं पीड्यमानं सुरेशं  
     भस्मीचकार मन्मथं यमं च ।  
तस्मै रुद्राय नमो अस्तु ॥ १३॥  
  
एवं प्रकारेण बहुधा प्रतुष्ट्वा  
     क्षमापयामासुर्नीलकण्ठं महेश्वरम् ।  
तापत्रयसमुद्भूतजन्ममृत्युजरादिभिः ।  
नाविधानि दुःखानि जहार परमेश्वरः ॥१४॥  
  
एवं मन्त्रैः प्रार्थ्यमान आत्मा वै सर्वदेहिनाम् ।  
शङ्करो भगवानाद्यो ररक्ष सकलाः प्रजाः ॥ १५॥  
  
यत्पादाम्भोरुहद्वन्द्वं मृग्यते विष्णुना सह ।  
स्तुत्वा स्तुत्यं महेशानमवाङ्मनसगोचरम् ॥ १६॥  
  
भक्त्या नम्रतनोर्विष्णोः प्रसादमकरोद्विभुः ।  
यतो वाचो निवर्तन्ते अप्राप्य मनसा सह ।  
आनन्दं ब्रह्मणो विद्वान्न बिभेति कदाचनेति ॥ १७॥  
  
अणोरणीयान्महतो महीया-  
     नात्मास्यजन्तोर्निहितो गुहायाम् ।  
तमक्रतुं पश्यति वीतशोको  
     धातुःप्रसादान्महिमानमीशम् ॥ १८॥  
  
वसिष्ठवैयासकिवामदेव-  
     विरिञ्चिमुख्यैर्हृदि भाव्यमानः ।  
सनत्सुजातादिसनातनाद्यै-  
     रीड्यो महेशो भगवानादिदेवः ॥ १९॥  
  
सत्यो नित्यः सर्वसाक्षी महेशो  
     नित्यानन्दो निर्विकल्पो निराख्यः ।  
अचिन्त्यशक्तिर्भगवान्गिरीशः  
     स्वाविद्यया कल्पितमानभूमिः ॥ २०॥  
  
अतिमोहकरी माया मम विष्णोश्च सुव्रत ।  
तस्य पादाम्बुजध्यानाद्दुस्तरा सुतरा भवेत् ॥ २१॥  
  
विष्णुर्विश्वजगद्योनिः स्वांशभूतैः स्वकैः सह ।  
ममांशसंभवो भूत्वा पालयत्यखिलं जगत् ॥ २२॥  
  
विनाशं कालतो याति ततोऽन्यत्सकलं मृषा ।  
ॐ तस्मै महाग्रासाय महादेवाय शूलिने ।  
महेश्वराय मृडाय तस्मै रुद्राय नमो अस्तु ॥ २३॥  
  
एको विष्णुर्महद्भूतं पृथग्भूतायनेकशः ।  
त्रींल्लोकान्व्याप्य भूतात्मा भुङ्क्ते विश्वभुगव्ययः ॥ २४॥  
  
चतुर्भिश्च चतुर्भिश्च द्वाभ्यां पञ्चमिरेव च ।  
हूयते च पुनर्द्वाभ्यां स मे विष्णुः प्रसीदतु ॥ २५॥  
  
ब्रह्मार्पणं ब्रह्म हविर्ब्रह्माग्नौ ब्रह्मणा हुतम् ।  
ब्रह्मैव तेन गन्तव्यं ब्रह्मकर्मसमाधिना ॥ २६॥  
  
शरा जीवास्तदङ्गेषु भाति नित्यं हरिः स्वयम् ।  
ब्रह्मैव शरभः साक्षान्मोक्षदोऽयं महामुने ॥ २७॥  
  
मायावशादेव देवा मोहिता ममतादिभिः ।  
तस्य माहात्म्यलेशांशं वक्तुं केनाप्य शक्यते ॥ २८॥  
  
परात्परतरं ब्रह्म यत्परात्परतो हरिः ।  
परात्परतरो हीशस्तस्मात्तुल्योऽधिको न हि ॥ २९॥  
  
एक एव शिवो नित्यस्ततोऽन्यत्सकलं मृषा ।  
तस्मात्सर्वान्परित्यज्य ध्येयान्विष्ण्वादिकान्सुरान् ॥ ३०॥  
  
शिव एव सदा ध्येयः सर्वसंसारमोचकः ।  
तस्मै महाग्रासाय महेश्वराय नमः ॥ ३१॥  
  
पैप्पलादं महाशास्त्रं न देयं यस्य कस्यचित् ।  
नास्तिकाय कृतघ्नाय दुर्वृत्ताय दुरात्मने ॥ ३२॥  
  
दांभिकाय नृशंसाय शठायानृतभाषिणे ।  
सुव्रताय सुभक्ताय सुवृत्ताय सुशीलिने ॥ ३३॥  
  
गुरुभक्ताय दान्ताय शान्ताय ऋजुचेतसे ।  
शिवभक्ताय दातव्यं ब्रह्मकर्मोक्तधीमते ॥ ३४॥  
  
स्वभक्तायैव दातव्यमकृतघ्नाय सुव्रतम् ।  
न दातव्यं सदा गोप्यं यत्नेनैव द्विजोत्तम ॥ ३५॥  
  
एतत्पैप्पलादं महाशास्त्रं योऽधीते श्रावयेद्द्विजः  
स जन्ममरणेभ्यो मुक्तो भवति । यो जानीते सोऽमृतत्वं  
च गच्छति । गर्भवासाद्विमुक्तो भवति । सुरापानात्पूतो  
भवति । स्वर्णस्तेयात्पूतो भवति । ब्रह्महत्यात्पूतो  
भवति । गुरुतल्पगमनात्पूतो भवति । स सर्वान्वेदानधीतो  
भवति । स सर्वान्देवान्ध्यातो भवति । स समस्तमहापातको-  
पपातकात्पूतो भवति । तस्मादविमुक्तमाश्रितो भवति ।  
स सततं शिवप्रियो भवति । स शिवसायुज्यमेति । न स  
पुनरावर्तते न स पुनरावर्तते । ब्रह्मैव भवति । इत्याह  
भगवान्ब्रह्मेत्युपनिषत् ॥  
  
ॐ भद्रं कर्णेभिः शृणुयाम देवाः ।  
भद्रं पश्येमाक्षभिर्यजत्राः ।  
स्थिरैरङ्गैस्तुष्टुवाꣳसस्तनूभिः ।  
व्यशेम देवहितं यदायुः ।  
स्वस्ति न इन्द्रो वृद्धश्रवाः । स्वस्ति नः पूषा विश्ववेदाः ।  
स्वस्ति नस्तार्क्ष्यो अरिष्टनेमिः । स्वस्ति नो बृहस्पतिर्दधातु ।  
ॐ शान्तिः शान्तिः शान्तिः ॥  
  
इति शरभोपनिषत्समाप्ता ॥  
  
  
Encoded by Sunder Hattangadi (sunderh@hotmail.com)  
  
