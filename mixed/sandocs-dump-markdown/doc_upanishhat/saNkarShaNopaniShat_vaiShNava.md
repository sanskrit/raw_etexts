---
Category: upanishhat, vishhnu, upanishad
Description-comments: aprakAshitA upaniShadaH
File name: sankarShaNopaniShat.itx
Indexextra: (Scanned Book)
Language: Sanskrit
Latest update: March 20, 2020
Location: doc_upanishhat
Proofread by: Kasturi navya sahiti kasturinsahiti at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: sankarShaNopaniShat
engtitle: sankarShaNopaniShat
itxtitle: saNkarShaNopaniShat (vaiShNava)
title: सण्कर्षणोपनिषत् (वैष्णव)

---
  
 सङ्कर्षणोपनिषत्   
अथ तद्विष्णोः इति शान्तिः । अथ सङ्कर्षणोपनिषदुच्यते । शेषो ह  
वै वासुदेवात्सङ्कर्षणो नाम जात आसीत् । सोऽकामयत प्रजाः सृजेयेति ।  
ततः प्रद्युम्नसञ्ज्ञं मन आसीत् । तस्मादहङ्कारनामाऽनिरुद्धः ।  
ततो हिरण्यगर्भोऽजायत । तस्माद्दश प्रजापतयो मरीच्यादयः  
स्थाणुदक्षकर्दमप्रियव्रतोत्तानपादादयोऽप्यजायन्त । तेभ्यः  
सर्वाणि भूतानि च । तस्माच्छेषादेव सर्वाणि समुत्पद्यन्ते ।  
तस्मिन्नेव प्रलीयन्ते । स एव बहुधा जायमानः सर्वान् परिपाति ।  
स एव काद्रवेयो व्याकरणज्यौतिषादिशास्त्राणि निर्मिमाणो  
बहुभिर्मुमुक्षुभिरुपास्यमानोऽखिलां भुवमेकस्मिन् शीर्ष्णि  
सिद्धार्थवद्धार- यमाणस्सर्वैर्मुनिभिः सम्प्रार्थ्यमानः  
सहस्रशिखरमेरोश्शिरोभिर्वारयमाणो महावायोरहङ्कारं निराचकार ।  
स भगवान् युगसन्धिकाले स्वेन रूपेण युगे युगे तेनैव जायमानः  
स्वयमेव सौमित्रिरैक्ष्वाके (वंशे जा)यमा(नो) रक्षांसि सर्वाणि  
विनिघ्नन् चातुर्वर्ण्यधर्मान् प्रवर्त(यति) । स एव भगवान्  
युगसन्धिकाले(शरदभ्रसं)निकाशो रौहिणेयो वासुदेवः सर्वाणि  
ग(दा)द्यायुधशास्त्राजन्यमण्डलान्निराचिकीर्ष (ति । ) भूभारमखिलं  
निचखान । स एव भगवान् (शेषः) युगे तुरीयेऽपि ब्राह्मण्यां  
जायमा(नो) रामानुजो भूत्वा सर्वा उपनिषद उद्दिधीर्ष(ति । ) सर्वाणि  
धर्मशास्त्राणि विस्तारयिष्णुः सर्वानपि वैष्णवान् धर्मान् विजृम्भयन्  
सर्वानपि पाषण्डान्निचखान । स एष जग(दाविर्भावतिरोभावहेतुः । )  
स एष सर्वात्मकः । स एष मुमुक्षुभिर्ध्येयः । स एष मोक्षप्रदः  
एतत्स्मृ(त्या) सर्वेभ्यः पाप्मे(प्म)भ्यो मुच्यते । तन्नाम सङ्कीर्तयन्  
विष्णुसायुज्यं गच्छति । तदेतद्दिवाऽधीयानो रात्रिकृतं पापं  
नाशयति । नक्तमधीयानो दिवसकृतं पापं नाशयति । तदेतद्वेदानां  
रहस्यम् । तदेतदुपनिषदां रहस्यम् । एतदधीयानः सर्वक्रतुफलं  
लभते । शान्तिमेति । मनश्शुद्धिमेति । सर्वतीर्थफलं लभते ।  
य एवं वेद । देहबन्धाद्विमुच्यते । देहबन्धाद्विमुच्यते ।  
इत्येवोपनिषत् ॥  
  
(वैष्णव-उपनिषदः)  
  
इति सङ्कर्षणोपनिषत् समाप्ता ।  
  
  
Proofread by Kasturi navya sahiti  
  
