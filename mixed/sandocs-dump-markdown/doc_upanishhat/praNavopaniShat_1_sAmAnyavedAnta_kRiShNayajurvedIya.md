---
Category: upanishhat, vedanta, upanishad
Description-comments: aprakAshitA upaniShadaH
File name: praNavopaniShat.itx
Indexextra: (Scanned book)
Language: Sanskrit
Latest update: October 20, 2017
Location: doc_upanishhat
Proofread by: Sunder Hattangadi sunderh at hotmail.com, Radim Navyan radimnavyan at
  gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: praNavopaniShat 1
engtitle: praNavopaniShat 1
itxtitle: praNavopaniShat 1 (sAmAnyavedAnta, kRiShNayajurvedIya)
title: प्रणवोपनिषत् १ (सामान्यवेदान्त, कृइष्णयजुर्वेदीय)

---
  
 प्रणवोपनिषत् १   
  
ॐ सह नाववतु । सह नौ भुनक्तु । सह वीर्यं करवावहै ।  
तेजस्वि नावधीतमस्तु मा विद्विषावहै ।  
ॐ शान्तिः शान्तिः शान्तिः ॥  
  
पुरस्ताद्ब्रह्मणस्तस्य विष्णोरद्भुतकर्मणः ।  
रहस्यं ब्रह्मविद्याया धृताग्निं सम्प्रचक्षते ॥  
  
ओमित्येकाक्षरं ब्रह्म यदुक्तं ब्रह्मवादिभिः ।  
शरीरं तस्य वक्ष्यामि स्थानकालत्रयं तथा ॥  
  
तत्र देवास्त्रयः प्रोक्ता लोका वेदास्त्रयोऽग्नयः ।  
तिस्रो मात्रार्धमात्रा च प्रत्यक्षस्य शिवस्य तत् ॥  
  
ऋग्वेदो गार्हपत्यं च पृथिवी ब्रह्म एव च ।  
अकारस्य शरीरं तु व्याख्यातं ब्रह्मवादिभिः ॥  
  
यजुर्वेदोऽन्तरिक्षं च दक्षिणाग्निस्तथैव च ।  
विष्णुश्च भगवान् देव उकारः परिकीर्तितः ॥  
  
सामवेदस्तथा द्यौश्चाहवनीयस्तथैव च ।  
ईश्वरः परमो देवो मकारः परिकीर्तितः ॥  
  
सूर्यमण्डलमाभाति ह्यकारश्चन्द्रमध्यगः ।  
उकारश्चन्द्रसङ्काशस्तस्य मध्ये व्यवस्थितः ॥  
  
मकारश्चाग्निसङ्काशो विधूमो विद्युतोपमः ।  
तिस्रो मात्रास्तथा ज्ञेयाः सोमसूर्याग्नितेजसः ॥  
  
शिखा च दीपसङ्काशा यस्मिन्नु परिवर्तते ।  
अर्धमात्रा तथा ज्ञेया प्रणवस्योपरि स्थिता ॥  
  
पद्मसूत्रनिभा सूक्ष्मा शिखाभा दृश्यते परा ।  
नासादिसूर्यसङ्काशा सूर्यं हित्वा तथापरम् ॥  
  
द्विसप्ततिसहस्राणि नाडिभिस्त्वा तु मूर्धनि ।  
वरदं सर्वभूतानां सर्वं व्याप्यैव तिष्ठति ॥  
  
कांस्यधण्टानिनादः स्याद्यदा लिप्यति शान्तये ।  
ओङ्कारस्तु तथा योज्यः श्रुतये सर्वमिच्छति ॥  
  
यस्मिन् स लीयते शब्दस्तत्परं ब्रह्म गीयते ।  
सोऽमृतत्वाय कल्पते सोऽमृतत्वाय कल्पते ॥ इति ॥  
  
इति प्रणवोपनिषत् समाप्ता ।  
  
Proofread by Sunder Hattangadi sunderh at hotmail.com,  
Radim Navyan radimnavyan at gmail.com  
  
