+++
"Text title" = "prashnopaniShat"
"File name" = "prashna.itx"
itxtitle = "prashnopaniShat"
engtitle = "Prashna Upanishad"
Category = "upanishhat, svara, upanishad"
Location = "doc_upanishhat"
Sublocation = "upanishhat"
Texttype = "svara"
Author = "Vedic Rishis"
Language = "Sanskrit"
Subject = "Philosophy/religion/hinduism"
"Transliterated by" = "Sorin Suciu sorins at hotmail.com"
"Proofread by" = "John Manetta, David Lyttle, Sunder Hattangadi"
Description-comments = "4/108; Atharva Veda, Mukhya upanishad"
"Latest update" = "July 20, 1999, July 10, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "प्रश्नोपनिषत्"

+++
  
 प्रश्नोपनिषत्   
  
ॐ भद्रं कर्णेभिः शृणुयाम देवा  
भद्रं पश्येमाक्षभिर्यजत्राः ।  
स्थिरैरङ्गैस्तुष्तुवाꣳसस्तनूभिर्व्यशेम देवहितं यदायुः ॥  
  
स्वस्ति न इन्द्रो वृद्धश्रवाः  
      स्वस्ति नः पूषा विश्ववेदाः ।  
स्वस्ति नस्तार्क्ष्यो अरिष्टनेमिः  
      स्वस्ति नो बृहस्पतिर्दधातु ॥  
  
ॐ शान्तिः शान्तिः शान्तिः ॥  
  
प्रथमः प्रश्नः ।  
ॐ सुकेशा च भारद्वाजः शैब्यश्च सत्यकामः सौर्यायणी च गार्ग्यः  
कौसल्यश्चाश्वलायनो भार्गवो वैदर्भिः कबन्धी कात्यायनस्ते हैते  
ब्रह्मपरा ब्रह्मनिष्ठाः परं ब्रह्मान्वेषमाणा एष ह वै तत्सर्वं  
वक्ष्यतीति ते ह समित्पाणयो भगवन्तं पिप्पलादमुपसन्नाः ॥ १.१॥  
  
तान्ह स ऋषिरुवाच भूय एव तपसा ब्रह्मचर्येण श्रद्धया  
संवत्सरं संवत्स्यथ यथाकामं प्रश्नान् पृच्छत यदि  
विज्ञास्यामः सर्वं ह वो वक्ष्याम इति ॥ १.२॥  
  
अथ कबन्धी कात्यायन उपेत्य पप्रच्छ ।  
भगवन् कुते ह वा इमाः प्रजाः प्रजायन्त  इति ॥ १.३॥  
  
तस्मै स होवाच प्रजाकामो वै प्रजापतिः स तपोऽतप्यत  
स तपस्तप्त्वा स मिथुनमुत्पादयते । रयिं च प्राणं  
चेत्येतौ मे बहुधा प्रजाः करिष्यत इति ॥ १.४॥  
  
आदित्यो ह वै प्राणो रयिरेव चन्द्रमा रयिर्वा एतत्  
सर्वं यन्मूर्तं चामूर्तं च तस्मान्मूर्तिरेव रयिः ॥ १.५॥  
  
अथादित्य उदयन्यत्प्राचीं दिशं प्रविशति तेन प्राच्यान् प्राणान्  
रश्मिषु सन्निधत्ते । यद्दक्षिणां यत् प्रतीचीं यदुदीचीं यदधो  
यदूर्ध्वं यदन्तरा दिशो यत् सर्वं प्रकाशयति तेन सर्वान् प्राणान्  
रश्मिषु सन्निधत्ते ॥ १.६॥  
  
स एष वैश्वानरो विश्वरूपः प्राणोऽग्निरुदयते ।  
तदेतदृचाऽभ्युक्तम् ॥ १.७॥  
  
विश्वरूपं हरिणं जातवेदसं  
परायणं ज्योतिरेकं तपन्तम् ।  
सहस्ररश्मिः शतधा वर्तमानः  
प्राणः प्रजानामुदयत्येष सूर्यः ॥ १.८॥  
  
संवत्सरो वै प्रजापतिस्तस्यायने दक्षिणं चोत्तरं च ।  
तद्ये ह वै तदिष्टापूर्ते कृतमित्युपासते ते चान्द्रमसमेव  
लोकमभिजयन्ते । त एव पुनरावर्तन्ते तस्मादेत ऋषयः  
प्रजाकामा दक्षिणं प्रतिपद्यन्ते । एष ह वै रयिर्यः  
पितृयाणः ॥ १.९॥  
  
अथोत्तरेण तपसा ब्रह्मचर्येण श्रद्धया  
विद्ययाऽऽत्मानमन्विष्यादित्यमभिजयन्ते । एतद्वै  
प्राणानामायतनमेतदमृतमभयमेतत् परायणमेतस्मान्न पुनरावर्तन्त  
इत्येष निरोधस्तदेष श्लोकः ॥ १.१०॥  
  
पञ्चपादं पितरं द्वादशाकृतिं  
दिव आहुः परे अर्धे पुरीषिणम् ।  
अथेमे अन्य उ परे विचक्षणं  
सप्तचक्रे षडर आहुरर्पितमिति ॥ १.११॥  
  
मासो वै प्रजापतिस्तस्य कृष्णपक्ष एव रयिः शुक्लः प्रणस्तस्मादेत  
ऋषयः शुक्ल इष्टं कुर्वन्तीतर इतरस्मिन् ॥ १.१२॥  
  
अहोरात्रो वै प्रजापतिस्तस्याहरेव प्राणो रात्रिरेव रयिः प्राणं वा एते  
प्रस्कन्दन्ति ये दिवा रत्या संयुज्यन्ते ब्रह्मचर्यमेव तद्यद्रात्रौ  
रत्या संयुज्यन्ते ॥ १.१३॥  
  
अन्नं वै प्रजापतिस्ततो ह वै तद्रेतस्तस्मादिमाः प्रजाः  
प्रजायन्त इति ॥ १.१४॥  
  
तद्ये ह वै तत् प्रजापतिव्रतं चरन्ति ते मिथुनमुत्पादयन्ते ।  
तेषामेवैष ब्रह्मलोको येषां तपो ब्रह्मचर्यं येषु सत्यं  
प्रतिष्ठितम् ॥ १.१५॥  
  
तेषामसौ विरजो ब्रह्मलोको न येषु जिह्ममनृतं न  
माया चेति ॥ १.१६॥  
  
इति प्रश्नोपनिषदि प्रथमः प्रश्नः ॥  
  
द्वितीयः प्रश्नः ।  
अथ हैनं भार्गवो वैदर्भिः पप्रच्छ । भगवन् कत्येव  
देवाः प्रजां विधारयन्ते कतर एतत् प्रकाशयन्ते कः  
पुनरेषां वरिष्ठ इति ॥ २.१॥  
  
तस्मै स होवाचाकाशो ह वा एष देवो वायुरग्निरापः  
पृथिवी वाङ्मनश्चक्षुः श्रोत्रं च । ते प्रकाश्याभिवदन्ति  
वयमेतद्बाणमवष्टभ्य विधारयामः ॥ २.२॥  
  
तान् वरिष्ठः प्राण उवाच । मा मोहमापद्यथ अहमेवैतत्  
पञ्चधाऽऽत्मानं प्रविभज्यैतद्बाणमवष्टभ्य विधारयामीति  
तेऽश्रद्दधाना बभूवुः ॥ २.३॥  
  
सोऽभिमानादूर्ध्वमुत्क्रामत इव तस्मिन्नुत्क्रामत्यथेतरे सर्व  
एवोत्क्रामन्ते तस्मिंश्च प्रतिष्ठमाने सर्व एव प्रतिष्ठन्ते । तद्यथा  
मक्षिका मधुकरराजानमुत्क्रामन्तं सर्व एवोत्क्रमन्ते तस्मिंष्च  
प्रतिष्ठमाने सर्व एव प्रातिष्टन्त एवं वाङ्मनष्चक्षुः श्रोत्रं  
च ते प्रीताः प्राणं स्तुन्वन्ति ॥ २.४॥  
  
एषोऽग्निस्तपत्येष सूर्य  
एष पर्जन्यो मघवानेष वायुः  
एष पृथिवी रयिर्देवः  
सदसच्चामृतं च यत् ॥ २.५॥  
  
अरा इव रथनाभौ प्राणे सर्वं प्रतिष्ठितम् ।  
ऋचो यजूꣳषि सामानि यज्ञः क्षत्रं ब्रह्म च ॥ २.६॥  
  
प्रजापतिश्चरसि गर्भे त्वमेव प्रतिजायसे ।  
तुभ्यं प्राण प्रजास्त्विमा बलिं हरन्ति  
यः प्राणैः प्रतितिष्ठसि ॥ २.७॥  
  
देवानामसि वह्नितमः पितॄणां प्रथमा स्वधा ।  
ऋषीणां चरितं सत्यमथर्वाङ्गिरसामसि ॥ २.८॥  
  
इन्द्रस्त्वं प्राण तेजसा रुद्रोऽसि परिरक्षिता ।  
त्वमन्तरिक्षे चरसि सूर्यस्त्वं ज्योतिषां पतिः ॥ २.९॥  
  
यदा त्वमभिवर्षस्यथेमाः प्राण ते प्रजाः ।  
आनन्दरूपास्तिष्ठन्ति कामायान्नं भविष्यतीति ॥ २.१०॥  
  
व्रात्यस्त्वं प्राणैकर्षरत्ता विश्वस्य सत्पतिः ।  
वयमाद्यस्य दातारः पिता त्वं मातरिश्व नः ॥ २.११॥  
  
या ते तनूर्वाचि प्रतिष्ठिता या श्रोत्रे या च चक्षुषि ।  
या च मनसि सन्तता शिवां तां कुरु मोत्क्रमीः ॥ २.१२॥  
  
प्राणस्येदं वशे सर्वं त्रिदिवे यत् प्रतिष्ठितम् ।  
मातेव पुत्रान् रक्षस्व  श्रीश्च प्रज्ञां च विधेहि न इति ॥ २.१३॥  
  
इति प्रश्नोपनिषदि द्वितीयः प्रश्नः ॥  
  
तृतीयः प्रश्नः  
अथ हैनं कौशल्यश्चाश्वलायनः पप्रच्छ । भगवन् कुत  
एष प्राणो जायते कथमायात्यस्मिञ्शरीर आत्मानं  वा  
प्रविभज्य कथं प्रतिष्ठते केनोत्क्रमते कथं बाह्यमभिधत्ते  
कथमध्यात्ममिति ॥ ३.१॥  
  
तस्मै स होवाचातिप्रश्नान् पृच्छसि ब्रह्मिष्ठोऽसीति  
तस्मात्तेऽहं ब्रवीमि ॥ ३.२॥  
  
आत्मन एष प्राणो जायते । यथैषा पुरुषे  
छायैतस्मिन्नेतदाततं  
मनोकृतेनायात्यस्मिञ्शरीरे ॥ ३.३॥  
  
यथा सम्रादेवाधिकृतान् विनियुङ्क्ते । एतन् ग्रामानोतान्  
ग्रामानधितिष्ठस्वेत्येवमेवैष प्राण इतरान् प्राणान् पृथक्  
पृथगेव सन्निधत्ते ॥ ३.४॥  
  
पायूपस्थेऽपानं चक्षुःश्रोत्रे मुखनासिकाभ्यां प्राणः स्वयं  
प्रातिष्ठते मध्ये तु समानः । एष ह्येतद्धुतमन्नं समं नयति  
तस्मादेताः सप्तार्चिषो भवन्ति ॥ ३.५॥  
  
हृदि ह्येष आत्मा । अत्रैतदेकशतं नाडीनां तासां शतं  
शतमेकैकस्या द्वासप्ततिर्द्वासप्ततिः प्रतिशाखानाडीसहस्राणि  
भवन्त्यासु व्यानश्चरति ॥ ३.६॥  
  
अथैकयोर्ध्व उदानः पुण्येन पुण्यं लोकं नयति पापेन  
पापमुभाभ्यामेव मनुष्यलोकम् ॥ ३.७॥  
  
आदित्यो ह वै बाह्यः प्राण उदयत्येष ह्येनं चाक्षुषं  
प्राणमनुगृह्णानः । पृथिव्यां या देवता सैषा पुरुषस्य  
अपानमवष्टभ्यान्तरा यदाकाशः स समानो वायुर्व्यानः ॥ ३.८॥  
  
तेजो ह वा उदानस्तस्मादुपशान्ततेजाः । पुनर्भवमिन्द्रियैर्मनसि  
सम्पद्यमानैः ॥ ३.९॥  
  
यच्चित्तस्तेनैष प्राणमायाति । प्राणस्तेजसा युक्तः सहात्मना  
तथासङ्कल्पितं लोकं नयति ॥ ३.१०॥  
  
य एवं विद्वान् प्राणं वेद न हास्य प्रजा हीयतेऽमृतो  
भवति तदेषः श्लोकः ॥ ३.११॥  
  
उत्पत्तिमायतिं स्थानं विभुत्वं चैव पञ्चधा ।  
अध्यात्मं चैव प्राणस्य विज्ञायामृतमश्नुते  
विज्ञायामृतमश्नुत इति ॥ ३.१२॥  
  
इति प्रश्नोपनिषदि तृतीयः प्रश्नः ॥  
  
चतुर्थः प्रश्नः ।  
अथ हैनं सौर्यायणि गार्ग्यः पप्रच्छ । भगवन्नेतस्मिन् पुरुषे  
कानि स्वपन्ति कान्यस्मिञ्जाग्रति कतर एष देवः स्वप्नान् पश्यति  
कस्यैतत्  सुखं भवति कस्मिन्नु सर्वे सम्प्रतिष्ठिता भवन्तीति ॥ ४.१॥  
  
तस्मै स होवाच यथा गार्ग्य मरीचयोऽर्कस्यास्तं गच्छतः सर्वा  
एतस्मिंस्तेजोमण्डल एकीभवन्ति ताः पुनः पुनरुदयतः प्रचरन्त्येवं  
ह वै तत् सर्वं परे देवे मनस्येकीभवति तेन तर्ह्येष पुरुषो न  
शृणोति न पश्यति न जिघ्रति न रसयते न स्पृशते नाभिवदते  
नादत्ते नानन्दयते न विसृजते नेयायते स्वपितीत्याचक्षते ॥ ४.२॥  
  
प्राणाग्नय एवैतस्मिन् पुरे जाग्रति । गार्हपत्यो ह वा एषोऽपानो  
व्यानोऽन्वाहार्यपचनो यद्गार्हपत्यात् प्रणीयते प्रणयनादाहवनीयः  
प्राणः ॥ ४.३॥  
  
यदुच्छ्वासनिःश्वासावेतावाहुती समं नयतीति स  समानः । मनो ह  
वाव यजमानः । इष्टफलमेवोदानः । स एनं यजमानमहरहर्ब्रह्म  
गमयति ॥ ४.४॥  
  
अत्रैष देवः स्वप्ने महिमानमनुभवति । यद्दृष्टं  
दृष्टमनुपश्यति श्रुतं श्रुतमेवार्थमनुशृणोति  
देशदिगन्तरैश्च प्रत्यनुभूतं पुनः पुनः प्रत्यनुभवति दृष्टं  
चादृष्टं च श्रुतं चाश्रुतं चानुभूतं चाननुभूतं च  
सच्चासच्च सर्वं पश्यति सर्वः पश्यति ॥ ४.५॥  
  
स यदा तेजसाऽभिभूतो भवति । अत्रैष देवः स्वप्नान्न  
पश्यत्यथ यदैतस्मिञ्शरीर एतत्सुखं भवति ॥ ४.६॥  
  
स यथा सोभ्य वयांसि वसोवृक्षं सम्प्रतिष्ठन्ते । एवं  
ह वै तत् सर्वं पर आत्मनि सम्प्रतिष्ठते ॥ ४.७॥  
  
पृथिवी च पृथिवीमात्रा चापश्चापोमात्रा च तेजश्च तेजोमात्रा च  
वायुश्च वायुमात्रा चाकाशश्चाकाशमात्रा च चक्षुश्च द्रष्टव्यं  
च श्रोत्रं च श्रोतव्यं च घ्राणं च घ्रातव्यं च रसश्च  
रसयितव्यं च त्वक्च स्पर्शयितव्यं च वाक्च वक्तव्यं च हस्तौ  
चादातव्यं चोपस्थश्चानन्दयितव्यं च पायुश्च विसर्जयितव्यं च  
यादौ च गन्तव्यं च मनश्च मन्तव्यं च बुद्धिश्च बोद्धव्यं  
चाहङ्कारश्चाहङ्कर्तव्यं च चित्तं च चेतयितव्यं च तेजश्च  
विद्योतयितव्यं च प्राणश्च विधारयितव्यं च ॥ ४.८॥  
  
एष हि द्रष्टा स्प्रष्टा श्रोता घ्राता रसयिता मन्ता बोद्धा कर्ता  
विज्ञानात्मा पुरुषः । स परेऽक्षर आत्मनि सम्प्रतिष्ठते ॥ ४.९॥  
  
परमेवाक्षरं प्रतिपद्यते स यो ह वै तदच्छायमशरीरमलोहितं  
शुभ्रमक्षरं वेदयते यस्तु सोम्य । स सर्वज्ञः सर्वो भवति ।  
तदेष श्लोकः ॥ ४.१०॥  
  
विज्ञानात्मा सह देवैश्च सर्वैः प्राणा भूतानि सम्प्रतिष्ठन्ति यत्र  
तदक्षरं वेदयते यस्तु सोम्य स सर्वज्ञः सर्वमेवाविवेशेति ॥ ४.११॥  
  
इति प्रश्नोपनिषदि चतुर्थः प्रश्नः ॥  
  
पञ्चमः प्रश्नः ।  
अथ हैनं शैब्यः सत्यकामः पप्रच्छ । स यो ह वै  
तद्भगवन्मनुष्येषु प्रायणान्तमोङ्कारमभिध्यायीत । कतमं वाव  
स तेन लोकं जयतीति । तस्मै स होवाच ॥ ५.१॥  
  
एतद्वै सत्यकाम परं चापरं च ब्रह्म यदोङ्कारः ।  
तस्माद्विद्वानेतेनैवायतनेनैकतरमन्वेति ॥ ५.२॥  
  
स यद्येकमात्रमभिध्यायीत स तेनैव संवेदितस्तूर्णमेव  
जगत्यामभिसम्पद्यते । तमृचो मनुष्यलोकमुपनयन्ते स तत्र  
तपसा ब्रह्मचर्येण श्रद्धया सम्पन्नो महिमानमनुभवति ॥ ५.३॥  
  
अथ यदि द्विमात्रेण मनसि सम्पद्यते सोऽन्तरिक्षं  
यजुर्भिरुन्नीयते सोमलोकम् । स सोमलोके विभुतिमनुभूय  
पुनरावर्तते ॥ ५.४॥  
  
यः पुनरेतं त्रिमात्रेणोमित्येतेनैवाक्षरेण परं पुरुषमभि-  
ध्यायीत स तेजसि सूर्ये सम्पन्नः । यथा पादोदरस्त्वचा विनिर्मुच्यत  
एवं ह वै स पाप्मना विनिर्मुक्तः स सामभिरुन्नीयते ब्रह्मलोकं  
स एतस्माज्जीवघनात् परात्परं पुरिशयं पुरुषमीक्षते । तदेतौ  
श्लोकौ भवतः ॥ ५.५॥  
  
तिस्रो मात्रा मृत्युमत्यः प्रयुक्ता  
अन्योन्यसक्ताः अनविप्रयुक्ताः ।  
क्रियासु बाह्याभ्यन्तरमध्यमासु  
सम्यक् प्रयुक्तासु न कम्पते ज्ञः ॥ ५.६॥  
  
ऋग्भिरेतं यजुर्भिरन्तरिक्षं  
सामभिर्यत् तत् कवयो वेदयन्ते ।  
तमोङ्कारेणैवायतनेनान्वेति विद्वान्  
यत्तच्छान्तमजरममृतमभयं परं चेति ॥ ५.७॥  
  
इति प्रश्नोपनिषदि पञ्चमः प्रश्नः ॥  
  
षष्ठः प्रश्नः ।  
अथ हैनं सुकेशा भारद्वाजः पप्रच्छ । भगवन् हिरण्यनाभः  
कौसल्यो राजपुत्रो मामुपेत्यैतं प्रश्नमपृच्छत । षोडशकलं  
भारद्वाज पुरुषं वेत्थ । तमहं कुमारमब्रुवं नाहमिमं वेद ।  
यद्यहमिममवेदिषं कथं ते नावक्ष्यमिति । समूलो वा एष  
परिशुष्यति योऽनृतमभिवदति तस्मान्नार्हम्यनृतं वक्तुम् । स  
तूष्णीं रथमारुह्य प्रवव्राज । तं त्वा पृच्छामि क्वासौ पुरुष  
इति ॥ ६.१॥  
  
तस्मै स होवाचेहैवान्तःशरीरे सोम्य स पुरुषो  
यस्मिन्नताः षोडशकलाः प्रभवन्तीति ॥ ६.२॥  
  
स ईक्षाचक्रे । कस्मिन्नहमुत्क्रान्त उत्क्रान्तो भविष्यामि  
कस्मिन्वा प्रतिष्ठिते प्रतिष्ठास्यामीति ॥ ६.३॥  
  
स प्राणमसृजत प्राणाच्छ्रद्धां खं वायुर्ज्योतिरापः पृथिवीन्द्रियं  
मनः । अन्नमन्नाद्वीर्यं तपो मन्त्राः कर्म लोका लोकेषु च नाम च  
॥ ६.४॥  
  
स यथेमा नद्यः स्यन्दमानाः समुद्रायणाः समुद्रं प्राप्यास्तं  
गच्छन्ति भिद्येते तासां नामरूपे समुद्र इत्येवं प्रोच्यते । एवमेवास्य  
परिद्रष्टुरिमाः षोडशकलाः पुरुषायणाः पुरुषं प्राप्यास्तं गच्छन्ति  
भिद्येते चासां नामरूपे पुरुष इत्येवं प्रोच्यते स एषोऽकलोऽमृतो  
भवति तदेष श्लोकः ॥ ६.५॥  
  
अरा इव रथनाभौ कला यस्मिन्प्रतिष्ठिताः ।  
तं वेद्यं पुरुषं वेद यथ मा वो मृत्युः परिव्यथा इति ॥ ६.६॥  
  
तान् होवाचैतावदेवाहमेतत् परं ब्रह्म वेद । नातः  
परमस्तीति ॥ ६.७॥  
  
ते तमर्चयन्तस्त्वं हि नः पिता योऽस्माकमविद्यायाः परं पारं  
तारयसीति । नमः परमऋषिभ्यो नमः परमऋषिभ्यः ॥ ६.८॥  
  
इति प्रश्नोपनिषदि षष्ठः प्रश्नः ॥  
  
ॐ भद्रं कर्णेभिः शृणुयाम देवा  
भद्रं पश्येमाक्षभिर्यजत्राः ।  
स्थिरैरङ्गैस्तुष्तुवाꣳसस्तनूभिर्व्यशेम देवहितं यदायुः ॥  
  
स्वस्ति न इन्द्रो वृद्धश्रवाः  
स्वस्ति नः पूषा विश्ववेदाः ।  
स्वस्ति नस्तार्क्ष्यो अरिष्टनेमिः  
स्वस्ति नो बृहस्पतिर्दधातु ॥  
  
ॐ शान्तिः शान्तिः शान्तिः ॥  
  
  
Encoded by Sorin Suciu sorins at hotmail.com  
Proofread by Sorin SuciuJohn Manetta, David Lyttle, Sunder Hattangadi  
  
