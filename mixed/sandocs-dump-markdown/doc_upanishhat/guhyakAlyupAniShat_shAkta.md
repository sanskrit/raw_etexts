+++
"Text title" = "guhyakAlyupAniShat"
"File name" = "guhyakAlyupAniShat.itx"
itxtitle = "guhyakAlyupAniShat (shAkta)"
engtitle = "guhyakAlyupAniShat"
Category = "upanishhat, devii, devI, upanishad, dashamahAvidyA"
Location = "doc_upanishhat"
Sublocation = "upanishhat"
SubDeity = "dashamahAvidyA"
Language = "Sanskrit"
Subject = "philosophy/hinduism/religion"
"Proofread by" = "Kasturi navya sahiti kasturinsahiti at gmail.com"
Description-comments = "aprakAshitA upaniShadaH"
Indexextra = "(Scanned Book)"
"Latest update" = "March 20, 2020"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "गुह्यकाल्युपानिषत् (शाक्त)"

+++
  
 गुह्यकाल्युपानिषत्   
अथर्ववेदमध्ये तु शाखा मुख्यतमा हि षट् ।  
स्वयम्भुवा याः कथिताः पुत्रायाथर्वणे पुरा ॥ १॥  
  
तासु गुह्योपनिषदस्तिष्ठन्ति वरवर्णिनि ।  
नामानि शृणु शाखानां तत्राद्या वारतन्तवी ॥ २॥  
  
मौञ्जायनी द्वितीया तु तृतीया तार्णबैन्दवी ।  
चतुर्थी शौनकी प्रोक्ता पञ्चमी पैप्पलादिका ॥ ३॥  
  
षष्ठी सौमन्तवी ज्ञेया सारात् सारतमा इमाः ।  
गुह्योपनिषदो गृढाः सन्ति शाखासु षट्स्वपि ॥ ४॥  
  
ता एकीकृत्य सर्वास्तु मयाऽस्यां विनिवेशिताः ।  
संहितायां साधकानामुद्धाराय वरानने ॥ ५॥  
  
तास्ते वदामि यत प्रोक्तं ध्यानं कुर्वन्ति देवताः ।  
विराट्ध्यानं हि तज्ज्ञेयं महापातकनाशनम् ॥ ६॥  
  
ब्रह्माण्डाद्बहिरूर्ध्वं हि महत्तत्त्वमहङ्कृतिः ।  
रूपाणि पञ्च तन्मात्राः पुरुषः प्रकृरतिर्नव ॥ ७॥  
  
महापातालपादान्तलम्बा तस्या जयं स्मरेत् ।  
व्ब्रह्माण्डार्धं कपालं हि शिरस्तम्या विभावयेत् ॥ ८॥  
  
देवलोको ललाटं च पट्विंशल्लक्षयोजनम् ।  
मेरुः समिन्तदण्डोऽम्या ग्रहरत्नसमाकुलः ॥ ९॥  
  
अन्तर्वीथी नागवीथी भ्रुवावम्याः प्रकीर्तिते ।  
शिवलोकश्च वैकुण्ठलोकः कर्णावुभौ मतौ ॥ १०॥  
  
लोहितं तिलकं ध्यायेन्नासा मन्दाकिनी तथा ।  
चक्षुषी चन्द्रसूर्यौ च पक्ष्माणि किरणास्तथा ॥ ११॥  
  
गण्डौ न्यातां तपोलोकसत्यलोकौ यथाक्रमम् ।  
जनोलोकमहर्लोकौ कपोलौ परिकीर्तितौ ॥ १२॥  
  
स्यातां हिमाद्रिकौमासौ तम्यां देव्यास्तु कृण्डले ।  
स्वर्लोकश्च भुवर्लोको देव्या ओष्ठाधरौ मतौ ॥ १३॥  
  
दिक्पतीनां ग्रहाणां च लोकाश्चाथ रदावली ।  
गन्धर्वसिद्धसाध्यानां पितृरकिन्नररक्षसाम् ॥ १४॥  
  
पिशाचयक्षाप्सरसां मरीचीयायिनां तथा ।  
विद्याधराणामाज्योष्मपाणां सोमैकपायिनाम् ॥ १५॥  
  
सप्तर्षीणां ध्रुवस्यापि लोका ऊर्ध्वरदावली ।  
मुखं च रोदसी ज्ञेयं द्यौर्लोकश्चिबुकं तथा ॥ १६॥  
  
ब्रह्मलोको गलः प्रोक्तो वायव प्राणरूपिणः ।  
वनस्पतय ओषध्यो लोमानि परिचक्षते ॥ १७॥  
  
विद्युद्दृष्टिरहोरात्रं निमेषोन्मेषसंज्ञकम् ।  
विश्वं तु हृदयं प्रोक्तं पृथिवी पाद उच्यते ॥ १८॥  
  
तलं तलातलं चैव पातालं सुतलं तथा ।  
रसातलं नागलोकाः पादाङ्गुल्यः प्रकीर्तिताः ॥ १९॥  
  
वेदा वाचः स्यन्दमाना नदा नद्योऽमिता मताः ।  
कलाः काष्ठा मुहूर्ताश्च ऋतवोऽयनमेव च ॥ २०॥  
  
पक्षा मासास्तथा चाब्दाश्चत्वारोऽपि युगाः प्रिये ।  
कफोणिर्मणिबन्धश्च तदूरुकटिबन्धनाः ॥ २१॥  
  
प्रपदाश्च स्फिचश्चैव सर्वाङ्गानि प्रचक्षते ।  
वैश्वानरः कालमृत्युर्जिह्वात्रयमिदं स्मृतम् ॥ २२॥  
  
आब्रह्मस्तम्बपर्यन्तं तनुमस्याः प्रचक्षते ।  
प्रलयो भोजने कालस्तृप्तिस्तेन च नासिका ॥ २३॥  
  
ज्ञेयः पार्श्वपरीवर्तो महाकल्पान्तरोद्भवः ।  
विराड्रूपवोस्य ते ध्यानमिति संक्षेपतोऽर्पितम् ॥ २४॥  
  
तस्याः स्वरूपविज्ञानं सपर्या परिकीर्तिता ।  
तदेव हि श्रुतिप्रोक्तमवधारय पार्वति ॥ २५॥  
  
यथोर्णनाभिः सूत्राणि सृजत्यपि गिलत्यपि ।  
यथा पृथिव्यामोषध्यः सम्भवन्ति गिलन्त्यपि ॥ २६॥  
  
पुरुषात् केशलोमानि जायन्ते च क्षरनत्यपि ।  
उत्पद्यन्ते विलीयन्ते तथा तस्यां जगत्यपि ॥ २७॥  
  
ज्वलतः पावकाद्यद्वत् स्फुलिङ्गाः कोटिकोटिशः ।  
निर्गत्य च विनश्यन्ति विश्वं तस्यास्तथा प्रिये ॥ २८॥  
  
ऋचो यजूंषि सामानि दीक्षा यज्ञाः सदक्षिणाः ।  
अध्वर्युर्यजमानश्च भुवनानि चतुर्दश ॥ २९॥  
  
ब्रह्मविष्ण्वादिका देवा मनुष्याः पशवो यतः ।  
प्राणापानौ व्रीहयश्च सत्यं श्रद्धा विधिस्तपः ॥ ३०॥  
  
समुद्रा गिरयो नद्यः सर्वे स्थावरजङ्गमाः ।  
विसृज्येमानि सर्गादौ त्वं प्रकाशयसे ततः ॥ ३१॥  
  
जङ्गमानि विधायान्धे विशत्यप्रतिभूतकम् ।  
नवद्वारं पुरं कृत्वा गवाक्षाणीन्द्रियाण्यपि ॥ ३२॥  
  
सा पश्यत्यत्ति वहति स्पृशति क्रीडतीच्छति ।  
शृणोति जिघ्रति तथा रमते विरमत्यपि ॥ ३३॥  
  
तया मुक्तं पुरं तद्धि मतमित्यभिधीयते ॥ ३४॥  
  
ये तपः क्षीणदोषास्ते नैव पश्यन्ति भाविताम् ।  
ज्योतिर्मयीं शरीरेऽन्तिर्ध्यायमानां महात्मभिः ॥ ३५॥  
  
बृहच्च तद्दिव्यमचिन्त्यरूपं सूक्ष्माच्च तत् सूक्ष्मतरं विभाति ।  
दूरात् सुदूरे तदिहास्ति किञ्चित् पश्येत्त्विहैतन्निहितं गुहायाम् ॥ ३६॥  
  
न चक्षुषा गृह्यते नापि वाचा नान्यैर्योगैर्न हि सा कर्मणा वा ।  
ज्ञानप्रसादेन विशुद्धसत्त्वः ततस्तु तां पश्यति निष्कलां च ॥ ३७॥  
  
यथा नद्यः स्यन्दमानाः समुद्रे गच्छन्त्यस्तं नामरूपे विहाय ।  
तथा विद्वान् नामरूपाद्विमुक्तः परात् परां जगदम्बामुपैति ॥ ३८॥  
  
सर्वे वेदा यत्पदमामनन्ति तपांसि सर्वाणि च यद्वदन्ति ।  
यदिच्छन्तो ब्रह्मचर्यं चरन्ति तत्ते पदं सङ्ग्रहेण ब्रवीमि ॥ ३९॥  
  
सैवैतत् ।  
एषैवालम्बनं श्रेष्ठं सैषैवालम्बनं परम् ।  
एषैवालम्बनं ज्ञात्वा ब्रह्मलोके महीयते ॥ ४०॥  
  
इन्द्रियेभ्यः परा ह्यर्था ह्यर्थेभ्यश्च परं मनः ।  
मनसस्तु परा बुद्धिर्बुद्धेरात्मा महान् परः ॥ ४१॥  
  
महतः परमव्यक्तमव्यक्तात् पुरुषः परः ।  
पुरुषात्तु परा देवी सा काष्ठा सा परा गतिः ॥ ४२॥  
  
यथोदकं गिरौ सृष्टं समुद्रेषु विधावति ।  
एवं धर्मान् पृथक पश्यंस्तामेवानुविधावति ॥ ४३॥  
  
एका गुह्या सर्वभूतान्तरात्मा एक रूपं बहुधा या करोति ।  
तामात्मस्थां येऽनुपश्यन्ति धीराः तेषां सुखं शाश्वतं नेतरेषाम् ॥ ४४॥  
  
न तत्र सूर्यो भाति न चन्द्रतारकं नेमा विद्युतो भान्ति कुतोऽयमग्निः ।  
तामेव भान्तीमनुभाति सर्वं तस्या भासा सर्वमिदं विभाति ॥ ४५॥  
  
यस्याः परं नापरमस्ति किञ्चित् यस्या नाणीयो न ज्यायोऽस्ति किञ्चित् ।  
वृक्ष इव स्तब्धा दिवि तिष्ठत्येका यदन्तः पूर्णामवगत्य पूर्णः ॥ ४६॥  
  
सर्वाननशिरोग्रीवा सर्वभूतगुहाशया ।  
सर्वत्रस्था भगवती तस्मात् सर्वगता शिवा ॥ ४७॥  
  
सर्वतः पाणिपादान्ता सर्वतोऽक्षिशिरोमुखा ।  
सर्वतः श्रुतिमत्येषा सर्वमावृत्य तिष्ठति ॥ ४८॥  
  
सर्वेन्द्रियगुणाभासा सर्वेन्द्रियविवर्जिता ।  
सर्वेषां प्रभुरीशानी सर्वेषां शरणं सुहृत् ॥ ४९॥  
  
नवद्वारे पुरे देवी हंसी लीलायतां बहिः ।  
ध्येया सर्वस्य लोकस्य स्थावरस्य चरस्य च ॥ ५०॥  
  
अपाणिपादा जननी ग्रहीत्री पश्यत्यचक्षुः सा श्रुणोत्यर्णा ।  
सा वेत्ति वेद्यं न च तस्यास्तु वेत्ता तामाहुरग्र्यां महतीं महीयसीम् ॥ ५१॥  
  
सा चैवाग्निः सा च सूर्यः सा वायुः सा च चन्द्रमा ।  
सा चैव शुकः सा ब्रह्म सा चापः सा प्रजापतिः ।  
सा चैव स्त्री सा च पुमान् सा कुमारः कुमारिका ॥ ५२॥  
  
ऋचो अक्षरे परमे व्योमन् यस्यां देवा अधिरुद्रा निषेदुः ।  
यस्तां न वेद किमृचा करिष्यति ये तां विदुस्तु इमे समासते ॥ ५३॥  
  
छन्दांसि यज्ञाः क्रतवो व्रतानि भृतं भव्यं यच्च वेदा वदन्ति ।  
सर्वं देवी सृजते विश्वमेतत् तस्याश्चान्यो मायया सन्निरुद्धः ॥ ५४॥  
  
मायां तु प्रकृतिं विद्यात् प्रभुं तस्या महेश्वरीम् ।  
अस्या अवयवैः सूक्ष्मैर्व्याप्तं सर्वमिदं जगत् ॥ ५५॥  
  
या देवानां प्रभवा चोद्भवा च विश्वाधिपा सर्वभूतेषु गूढा ।  
हिरण्यगर्भं जनयामास पूर्वं सा नो बुद्ध्या शुभया संयुनक्तुम् ॥ ५६॥  
  
सूक्ष्मातिसूक्ष्मं सलिलस्य मध्ये विश्वस्य स्रष्ट्रीमनेकाननाख्याम् ।  
विश्वस्य चैकां परिवेष्टयित्रीं ज्ञात्वा गुह्यां शान्तिमत्यन्तमेति ॥ ५७॥  
  
सा ह्येव काले भुवनस्य गोप्त्री विश्वाधिपा सर्वभूतेषु गूढा ।  
यम्यां मुक्ता ब्रद्मर्षयोऽपि देवाः ज्ञात्वा तां मुत्युपाशाञ्छिनत्ति ॥ ५८॥  
  
घृतात् परं मण्डमिवातिसूक्ष्मं ज्ञात्वा कालीं सर्वभूतेषु गूढाम् ।  
कल्पान्ते वै सर्वसंहारकत्रीं ज्ञात्वा गुह्यां मुच्यते सर्वपापैः ॥ ५९॥  
  
एषा देवी विश्वयोनिर्महात्मा सदा जनानां हृदि सन्निविष्टा ।  
हृदा मनीषा मनसाभिकॢप्ता ये तां विदुरमृतास्ते भवन्ति ॥ ६०॥  
  
यदा तमस्तत्र दिवा न रात्रिः न सन्न चासद्भगवत्येव गुह्या ।  
तदक्षरं तत्सवितुर्वरेण्यं प्रज्ञा च तस्याः प्रसृता परा सा ॥ ६१॥  
  
नैनामूर्ध्वं न तिर्यक् च न मध्यं परिजग्रभत् ।  
न तस्याः प्रतिमाभिश्च तस्या नाम महद्यशः ॥ ६२॥  
  
न सन्दृशे तिष्ठति ल्रूपमस्याः न चक्षुषा पश्यति कश्चिदेनाम् ।  
हृदा मनीषा मनसाभिकॢप्तां य एनां विदुरमृतास्ते भवन्ति ॥ ६३॥  
  
भूयश्च सृष्ट्वा त्रिदशानथेशी सर्वाधिपत्यं कुरुते भवानी ।  
सर्वा दिशश्चोर्ध्वमधश्च तिर्यक् प्रकाशयन्ती भ्राजते गुह्यकाली ॥ ६४॥  
  
नैव स्त्री न पुमानेषा नैव चेयं नपुंसका ।  
यद्यच्छरीरमादत्ते तेन तेनैव युज्यते ॥ ६५॥  
  
धर्मावहां पापनुदां भगेशीं ज्ञात्वात्मस्थाममृतां विश्वमातरम् ।  
तामीश्वराणां परमां महेश्वरीं तां देवतानां परदेवतां च ।  
पतिं पतीनां परमां पुरस्तात् विद्यावतां गुह्यकालीं मनीषाम् ॥ ६६॥  
  
तस्या न कार्यं करणं च विद्यते न तत्समा चाप्यधिका च दृश्यते ।  
परास्याः शक्तिर्विविधैव श्रूयते स्वाभाविकी ज्ञानबलक्रिया च ॥ ६७॥  
  
कश्चिन्न तस्याः पतिरस्ति लोके न चेशिता नैव तस्याश्च लिङ्गम् ।  
सा कारणं कारणकारणाधिपा नास्याश्च कश्चिज्जनिता न चाधिपः ॥ ६८॥  
  
एका देवी सर्वभूतेषु गूढा व्याप्नोत्येतत् सर्वभूतान्तरस्था ।  
कर्माध्यक्षा सर्वभूताधिवासा साक्षिण्येपा केवला निर्गुणा च ॥ ६९॥  
  
वशिन्येका निष्कियाणां बहूनां एकं बीजं बहुधा या करोति ।  
नानारूपा दशवक्त्रं विधत्ते नानारूपान् या च बाहून् बिभर्ति ॥ ७०॥  
  
नित्या नित्यानां चेतना चेतनानां एका बहूनां विदधाति कामान् ।  
तत्कारणं साङ्ख्ययोगाधिगम्यं ज्ञात्वा देवीं मुच्यते सर्वपाशैः ॥ ७१॥  
  
या वै विष्णुं पालने सन्नियुङ्क्ते रुद्रं देवं संहृतौ चापि गुह्या ।  
तां वै देवीमात्मबुद्धिप्रकाशां मुमुक्षुर्वै शरणमहं प्रपद्ये ॥ ७२॥  
  
निष्कला निष्क्रियां शान्तां निरवद्यां निरञ्जनाम् ।  
बह्वाननकरां देवीं गुह्यामेकां समाश्रये ॥ ७३॥  
  
इयं हि गुह्योपनिषत् सुगृढा यस्या ब्रह्मा देवता विश्वयोनिः ।  
एतां जपंश्चान्वहं भक्तियुक्तः सत्यं सत्यं ह्यमृरतः सम्बभूव ॥ ७४॥  
  
वेदवेदान्तयोर्गुह्यं पुराकल्पे प्रचोदितम् ।  
नाप्रशान्ताय दातव्यं नाशिष्याय च वै पुनः ॥ ७५॥  
  
यस्य देव्यां परा भक्तिर्यथा देव्यां तथा गुरौ ।  
तस्यैते कथिता ह्यर्थाः प्रकाशन्ते महात्मनः ॥ ७६॥  
  
महाकाल उवाच -  
गुह्योपनिषदित्येषा गोप्यात् गोप्यतरा सदा ।  
चतुर्भ्यश्चापि वेदेम्य एकीकृत्यात्र योजिता ॥ ७७॥  
  
उपदिष्टा च सर्गादौ सर्वानेव दिवौकसः ।  
एवंविधं च यद्ध्यानमेवंरूपं च कीर्तितम् ॥ ७८॥  
  
सा सपर्या परिज्ञेया विधानमधुना शृणु ।  
सोऽहमस्मीति प्रथमं सोऽहमस्मि द्वितीयकम् ॥ ७९॥  
  
तदस्स्यहं तृतीयं च महावाक्यत्रयं भवेत् ।  
आद्यान्येतानि वाक्यानि छन्दांसि परिचक्षते ॥ ८०॥  
  
देवता गुह्यकाली च रजःसत्त्वतमोगुणाः ।  
सर्वेषां प्रणवो बीजं हंसः शक्तिः प्रकीर्तिता ॥ ८१॥  
  
मकारश्चाप्यकारश्च ह्युकारश्चेति कीलकम् ।  
एभिर्वाक्यत्रयैः सर्वं कर्म प्रोतं विधानतः ॥ ८२॥  
  
अनुक्षणं जपंश्चैव निश्चयः परिकीर्तितः ।  
द्वितीयोपासकानां हि परिपाटीयमीरिता ॥ ८३॥  
  
एवं चाप्यातुरो यस्तु मनुष्यो भक्तिभावितः ।  
विमुक्तः सर्वपापेभ्यः कैवल्यायोपकल्पते ।  
सर्वाभिः सिद्धिभिस्तस्य किं कार्यं कमलानने ॥ ८४॥  
  
(शाक्त-उपनिषदः)  
  
इति श्रीमहाकालसंहितायां गुह्यकाल्युपनिषत् समाप्ता ।  
  
  
Proofread by Kasturi navya sahiti  
  
