---
Category: upanishhat, shiva, upanishad
Description-comments: aprakAshitA upaniShadaH
File name: sadAnandopaniShat.itx
Indexextra: (Scanned Book)
Language: Sanskrit
Latest update: March 20, 2020
Location: doc_upanishhat
Proofread by: Kasturi navya sahiti kasturinsahiti at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: sadAnandopaniShat
engtitle: sadAnandopaniShat
itxtitle: sadAnandopaniShat (shaiva)
title: सदानन्दोपनिषत् (शैव)

---
  
 सदानन्दोपनिषत्   
तच्छंयोरावृणीमहे-इति शान्तिः  
अथैनं सदानन्दः संवर्तो जैगीषव्यश्च नीललोहितं रुद्रमुवाच ।  
भगवन् किमपवर्गं साधयतीति । स एतेभ्यो भगवान् नीललोहितः  
प्रोवाच । अन्तर्बहिर्धारितं परम्ब्रह्माभिधेयं शाम्भवं लिङ्गम्,  
आधारे दहरेऽव्यक्ते स्वर्णस्फाटिकवैद्रुमम् । निरन्तरानुसन्धानात्  
तदन्तर्धारणे विदुः ॥  
  
चतुर्दलं द्वादशारं द्व्यश्रमव्यक्तकं शिवम् ।  
दहरेऽङ्गुष्ठमात्रं तमुमाकान्तमहर्निशम् ।  
अनिराकारमात्मानं धृत्वा यान्ति परं पदम् ॥  
  
परात् परतरो ब्रह्मा तत्परात् परतो हरिः ।  
तत्परात् परतोऽधीशस्तस्मात् स्यादुत्तरः शिवः ॥  
  
जातवेदसमव्यक्तं व्यक्ताव्यक्तं परं सदा ।  
तमात्मस्थं येऽनुपश्यन्ति धीराः ।  
तेषां शान्तिः शाश्वती नेतरेषाम् ॥  
  
अन्तर्धारणशक्तेन ह्यशक्तेन द्विजोत्तमाः ।  
सन्त्कृत्य गुरुणा दत्तं शैवं लिङ्गमुरःस्थले ।  
धार्यं विप्रेण मुक्त्यर्थे शिवतत्त्वविदो विदुः ॥  
  
येनाचिरात्सर्वपापं व्यपोह्य परात्परं पुरुषमुपैति विद्वान् ।  
  
अस्य मात्रा अकारो ब्रह्मरूप उकारो विष्णुरूपो मकारः कालकालः  
अर्धमात्रा परमशिवः ओङ्कारो लिङ्गम् ॥  
  
योऽसौ सर्वैषु वेदेषु पठ्यते ह्यज ईश्वरः ।  
तस्मात्तद्धारणादेतल्लिङ्गदेहमलौकिकम् ।  
मृतेऽपि तन्न दह्येत बिले चैतद्विनिक्षिपेत ॥  
  
ने कर्मणा न प्रजया धनेन त्यागेनैकेऽमृतत्वमानशुः ॥  
  
यो वा स्वहस्तार्चितलिङ्गमेकं परात्पर धारयते नरो वा ।  
तस्यैव लभ्यः परमेश्वरोऽसौ निरञ्जनं साम्यमुपैति दिव्यम् ॥  
  
शिवलिङ्गधरं विप्रं विपन्नं त न दाहयेत् ।  
यदि वा दाहयेत्तस्य ब्रह्महत्या तदा भवेत् ॥  
  
यदिदं लिङ्गं सकळं सकळनिष्कळं निष्कलं च स्थूलं सूक्ष्मं  
च तत्परं स्थूले स्थूलं सूक्ष्मे सूक्ष्मं कारणे तत्परं च ॥  
  
आत्मानभरणिं कृत्वा प्रणवं चोत्तरारणिम् ।  
ध्याननिर्मथनादेव पाशं दहति मानवः ।  
अन्तर्बहिश्च तल्लिङ्गं विधत्ते यस्तु शाश्वतम् ॥  
  
अविद्याऽऽवरणं भित्त्वा ब्रह्मणः सायुज्यं सलोकतामाप्नोति । तदिदं  
लिङ्गं प्रीम् । तदिदं ॐ सत्यम् । यो विद्वान् ब्रह्मचारी गृही  
वानप्रस्थो यतिर्वा सदानन्दोपनिषदं पठति सोऽग्निपूतो भवति ।  
स सत्यपूतो भवति । स्वर्णस्तेयात् पूतो भवति ।  
ब्रह्महत्यायाः पूतो भवति ।  
स सकलभोगभुक् देहं त्यक्त्वा शिवसायुज्यमेति । इत्युपनिषत् ॥  
  
(शैव-उपनिषदः)  
  
इति सदानन्दोपनिषत् समाप्ता ।  
  
  
Proofread by Kasturi navya sahiti  
  
