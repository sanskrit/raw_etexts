---
Author: Vedic Tradition
Category: upanishhat, upanishad
Description-comments: 61 / 108; Sama Veda Samanya upanishad
File name: maha.itx
Language: Sanskrit
Latest update: June  24, 2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/religion
Sublocation: upanishhat
Text title: Maha Upanishad
Transliterated by: Sunder Hattangadi (sunderh at hotmail.com)
engtitle: Maha Upanishad
itxtitle: mahopaniShat
title: महोपनिषत्

---
  
 महोपनिषत्   
  
यन्महोपनिषद्वेद्यं चिदाकाशतया स्थितम् ।  
परमाद्वैतसाम्राज्यं तद्रामब्रह्म मे गतिः ॥  
  
ॐ आप्यायन्तु मामाङ्गानि वाक्प्राणश्चक्षुः  
श्रोत्रमथो बलमिन्द्रियाणि च ॥ सर्वाणि सर्वं ब्रह्मोपनिषदं  
माहं ब्रह्म निराकुर्यां मा मा ब्रह्म निराकरोदनिरकरणम-  
स्त्वनिराकारणं मेस्तु तदात्मनि निरते य उपनिषत्सु धर्मास्ते  
मयि सन्तु ते मयि सन्तु॥  
  
ॐ शान्तिः शान्तिः शान्तिः ॥  
  
अथातो महोपनिषदं व्याख्यास्यमस्तदाहुरेको ह वै नारायण  
आसीन्न ब्रह्मा नेशानो नापो नाग्नीषोमौ नेमे द्यावापृथिवी न  
नक्षत्राणि न सूर्यो न चन्द्रमाः । स एकाकी न रमते । तस्य  
ध्यानान्तःस्थस्य यज्ञस्तोममुच्यते । तस्मिन्पुरुषाश्चतुर्दश  
जायन्ते । एका कन्या । दशेन्द्रियाणि मन एकादशं तेजः ।  
द्वादशोऽहङ्कारः । त्रयोदशकः प्राणः । चतुर्दश आत्मा ।  
पञ्चदशी बुद्धिः । भूतानि पञ्च तन्मात्राणि । पञ्च महाभूतानि ।  
स एकः पञ्चविंशतिः पुरुषः । तत्पुरुषं पुरुषो निवेश्य नास्य  
प्रधानसंवत्सरा जायन्ते । संवत्सरादधिजायन्ते । अथ पुनरेव  
नारायणः सोऽन्यत्कामो मनसाध्यायत । तस्य ध्यानान्तःस्थस्य  
ललाटात्त्र्यक्षः शूलपाणिः पुरुषो जायते । बिभ्रच्छ्रियं यशः  
सत्यं ब्रह्मचर्यं तपो वैराग्यं मन ऐश्वर्यं सप्रणवा व्याहृतय  
ऋग्यजुःसामाथर्वाङ्गिरसः सर्वाणि छन्दांसि तान्यङ्गे  
समाश्रितानि । तस्मादीशानो महादेवो महादेवः । अथ पुनरेव  
नारायणः सोऽन्यत्कामो मनसाध्यायत । तस्य ध्यानान्तःस्थस्य  
ललाटात्स्वेदोऽपपत् । ता इमाः प्रतता आपः । ततस्तेजो हिरण्मयमण्डलम् ।  
तत्र ब्रह्मा चतुर्मुखोऽजायत । सोऽध्याय्त् । पूर्वाभिमुखो भूत्वा  
भूरिति व्याहृतिर्गायत्रं छन्द ऋग्वेदोऽग्निर्देवता । पश्चिमाभिमुखो  
भूत्वा भुवरिति व्याहृतिस्त्रैष्टुभं छन्दो यजुर्वेदो वायुर्देवता ।  
उत्तराभिमुखो भूत्वा स्वरिति व्याहृतिर्जाग्रतं छन्दः सामवेदः सूर्यो  
देवता । दक्षिणाभिमुखो भूत्वा महरितिव्याहृतिरानुष्टभ  
छन्दोऽथर्ववेदाः सोमो देवता ।  
सहस्रशीर्षं देवं सहस्राक्षं विश्वसम्भुवम् ।  
विश्वतः परमं नित्यं विश्वं नारायणं हरिम् ।  
विश्वमेवेदं पुरुषस्तद्विश्वमुपजीवति ।  
पतिं विश्वेश्वरं देवं समुद्रे विश्वरूपिणम् ।  
पद्मकोशप्रतीकाशं लम्बत्याकोशसन्निभम् ।  
हृदयं चाप्यधोमुखं सन्तत्यै सीत्कराभीश्च ।  
तस्य मध्ये महानर्चिर्विश्वर्चिर्विश्वतोमुखम् ।  
तस्य मध्ये वह्निशिखा अणीयोर्ध्वा व्यवस्थिता ।  
तस्याः शिखाया मध्ये परमात्मा व्यवस्थिता ।  
स ब्रह्मा स ईशानः सेन्द्रः सोऽक्षरः परमः स्वराडिति महोपनिषत् ॥  
  
इति प्रथमोध्यायः ॥ १॥  
  
शुको नाम महातेजाः स्वरूपानन्दतत्परः ।  
जातमात्रेण मुनिराड् यत्सत्यं तदवाप्तवान् ॥ १॥  
  
तेनासौ स्वविवेकेन स्वयमेव महामनाः ।  
प्रविचार्य चिरं साधु स्वात्मनिश्चयमाप्तवान् ॥ २॥  
  
अनाख्यत्वादगम्यत्वान्मनःषष्ठेन्द्रियस्थितेः ।  
चिन्मात्रमेवमात्माणुराकाशादपि सूक्ष्मकः ॥ ३॥  
  
चिदणोः परमस्यान्तः कोटिब्रह्माण्डरेणवः ।  
उत्पत्तिस्थितिमभ्येत्य लीयन्ते शक्तिपर्ययात् ॥ ४॥  
  
आकाशं बाह्यशून्यत्वादनाकाशं तु चित्त्वतः ।  
न किञ्चिद्यदनिर्देश्यं वस्तु सत्तेति किञ्चन ॥ ५॥  
  
चेतनोऽसौ प्रकाशत्वाद्वेद्याभावाच्छिलोपमः ।  
स्वात्मनि व्योमनि स्वस्थे जगदुन्मेषचित्रकृत् ॥ ६॥  
  
तद्भामात्रमिदं विश्वमिति न स्यात्ततः पृथक् ।  
जगद्भेदोऽपि तद्भानमिति भेदोऽपि तन्मयः ॥ ७॥  
  
सर्वगः सर्वसम्बन्धो गत्यभावान्न गच्छति ।  
नास्त्यसावश्रयाभावात्सद्रूपत्वादथास्ति च ॥ ८॥  
  
विज्ञानमानन्दं ब्रह्म रातेर्दातुः परायणम् ।  
सर्वसङ्कल्पसन्न्यासश्चेतसा यत्परिग्रहः ॥ ९॥  
  
जाग्रतः प्रत्ययाभावं यस्याहुः प्रत्ययं बुधाः ।  
यत्सङ्कोचविकासाभ्यां जगत्प्रलयसृष्टयः ॥ १०॥  
  
निष्ठा वेदान्तवाक्यानामथ वाचामगोचरः ।  
अहं सच्चित्परानन्दब्रह्मैवास्मि न चेतरः ॥ ११॥  
  
स्वयैव सूक्ष्मया बुद्ध्या सर्वं विज्ञातवाञ्छुकः ।  
स्वयं प्राप्ते परे वस्तुन्यविश्रान्तमनाः स्थितः ॥ १२॥  
  
इदं वस्त्विति विश्वासं नासावात्मन्युपाययौ ।  
केवलं विररामास्य चेतो विषयचापलम् ।  
भोगेभ्यो भूरिभङ्गेभ्यो धाराभ्य इव चातकः ॥ १३॥  
  
एकदा सोऽमलप्रज्ञो मेरावेकान्तसंस्थितः ।  
पप्रच्छ पितरं भक्त्या कृष्णद्वैपायनं मुनिम् ॥ १४॥  
  
संसाराडम्बरमिदं कथमभ्युत्थितं मुने ।  
कथं च प्रशमं याति किं यत्कस्य कदा वद ॥ १५॥  
  
एवं पृष्टेन मुनिना व्यासेनाखिलमात्मजे ।  
यथावदखिलं प्रोक्तं वक्तव्यं विदितात्मना ॥ १६॥  
  
अज्ञासिषं पूर्वमेवमहमित्यथ तत्पितुः ।  
स शुकः स्वकया बुद्ध्या न वाक्यं बहु मन्यते ॥ १७॥  
  
व्यासोऽपि भगवान्बुद्ध्वा पुत्राभिप्रायमीदृशम् ।  
प्रत्युवाच पुनः पुत्रं नाहं जानामि तत्त्वतः ॥ १८॥  
  
जनको नाम भूपालो विद्यते मिथिलापुरे ।  
यथावद्वेत्त्यसौ वेद्यं तस्मात्सर्वमवाप्स्यसि ॥ १९॥  
  
पित्रेत्युक्तः शुकः प्रायात्सुमेरोर्वसुधातलम् ।  
विदेहनगरीं प्राप जनकेनाभिपालिताम् ॥ २०॥  
  
आवेदितोऽसौ याष्टीकैर्जनकाय महात्मने ।  
द्वारि व्याससुतो राजञ्छुकोऽत्र स्थितवानिति ॥ २१॥  
  
जिज्ञासार्थं शुकस्यासावास्तामेवेत्यवज्ञया ।  
उक्त्वा बभूव जनकस्तूष्णीं सप्त दिनान्यथ ॥ २२॥  
  
ततः प्रवेशयामास जनकः शुकमङ्गणे ।  
तत्राहानि स सप्तैव तथैवावसदुन्मनाः ॥ २३॥  
  
ततः प्रवेशयामास जनकोऽन्तःपुराजिरे ।  
राजा न दृश्यते तावदिति सप्तदिनानि तम् ॥ २४॥  
  
तत्रोन्मदाभिः कान्ताभिर्भोजनैर्भोगसञ्चयैः ।  
जनको लालयामास शुकं शशिनिभाननम् ॥ २५॥  
  
ते भोगास्तानि भोज्यानि व्यासपुत्रस्य तन्मनः ।  
नाजह्वुर्मन्दपवनो बद्धपीठमिवाचलम् ॥ २६॥  
  
केवलं सुसमः स्वच्छो मौनी मुदितमानसः ।  
सम्पूर्ण इव शीतांशुरतिष्ठदमलः शुकः ॥ २७॥  
  
परिज्ञातस्वभावं तं शुकं स जनको नृपः ।  
आनीय मुदितात्मानमवलोक्य ननाम ह ॥ २८॥  
  
निःशेषितजगत्कार्यः प्राप्ताखिलमनोरथः ।  
किमीप्सितं तवेत्याह कृतस्वागत आह तम् ॥ २९॥  
  
संसाराडम्बरमिदं कथमभ्युत्थितं गुरो ।  
कथं प्रशममायाति यथावत्कथयाशु मे ॥३०॥  
  
यथावदखिलं प्रोक्तं जनकेन महात्मना ।  
तदेव तत्पुरा प्रोक्तं तस्य पित्रा महाधिया ॥ ३१॥  
  
स्वयमेव मया पूर्वमभिज्ञातं विशेषतः ।  
एतदेव हि पृष्टेन पित्रा मे समुदाहृतम् ॥ ३२॥  
  
भवताप्येष एवार्थः कथितो वाग्विदां वर ।  
एष एव हि वाक्यार्थः शास्त्रेषु परिदृश्यते ॥ ३३॥  
  
मनोविकल्पसञ्जातं तद्विकल्पपरिक्षयात् ।  
क्षीयते दग्धसंसारो निःसार इति निश्चितः ॥ ३४॥  
  
तत्किमेतन्महाभाग सत्यं ब्रूहि ममाचलम् ।  
त्वत्तो विश्रममाप्नोमि चेतसा भ्रमता जगत् ॥ ३५॥  
  
श्रुणु तावदिदानीं त्वं कथ्यमानमिदं मया ।  
श्रीशुकं ज्ञानविस्तारं बुद्धिसारान्तरान्तरम् ॥ ३६॥  
  
यद्विज्ञानात्पुमान्सद्यो जीवन्मुक्तत्वमाप्नुयात् ॥ ३७॥  
  
दृश्यं नास्तीति बोधेन मनसो दृश्यमार्जनम् ।  
सम्पन्नं चेत्तदुत्पन्ना परा निर्वाणनिर्वृतिः ॥ ३८॥  
  
अशेषेण परित्यागो वासनायां य उत्तमः ।  
मोक्ष इत्युच्यते सद्भिः स एव विमलक्रमः ॥ ३९॥  
  
ये शुद्धवासना भूयो न जन्मानर्थभागिनः ।  
ज्ञातज्ञेयास्त उच्यन्ते जीवन्मुक्ता महाधियः ॥ ४०॥  
  
पदार्थभावनादार्ढ्यं बन्ध इत्यभिधीयते ।  
वासनातानवं ब्रह्मन्मोक्ष इत्यभिधीयते ॥ ४१॥  
  
तपः प्रभृतिना यस्मै हेतुनैव विना पुनः ।  
भोगा इह न रोचन्ते स जीवन्मुक्त उच्यते ॥ ४२॥  
  
आपतत्सु यथाकालं सुखदुःखेष्वनारतः ।  
न हृष्यति ग्लायति यः स जीवन्मुक्त उच्यते ॥ ४३॥  
  
हर्षामर्षभयक्रोधकामकार्पण्यदृष्टिभिः ।  
न परामृश्यते योऽन्तः स जीवन्मुक्त उच्यते ॥ ४४॥  
  
अहङ्कारमयीं त्यक्त्वा वासनां लीलयैव यः ।  
तिष्ठति ध्येयसन्त्यागी स जीवन्मुक्त उच्यते ॥ ४५॥  
  
ईप्सितानीप्सिते न स्तो यस्यान्तर्वर्तिदृष्टिषु ।  
सुषुप्तिवद्यश्चरति स जीवन्मुक्त उच्यते ॥ ४६॥  
  
अध्यात्मरतिरासीनः पूर्णः पावनमानसः ।  
प्राप्तानुत्तमविश्रान्तिर्न किञ्चिदिह वाञ्छति ।  
यो जीवति गतस्नेहः स जीवन्मुक्त उच्यते ॥ ४७॥  
  
संवेद्येन हृदाकाशे मनागपि न लिप्यते ।  
यस्यासावजडा संवित्स जीवन्मुक्त उच्यते ॥ ४८॥  
  
रागद्वेषौ सुखं दुःखं धर्माधर्मौ फलाफले ।  
यः करोत्यनपेक्ष्यैव स जीवन्मुक्त उच्यते ॥ ४९॥  
  
मौनवान्निरहम्भावो निर्मानो मुक्तमत्सरः ।  
यः करोति गतोद्वेगः स जीवन्मुक्त उच्यते ॥ ५०॥  
  
सर्वत्र विगतस्नेहो यः साक्षिवदवस्थितः ।  
निरिच्छो वर्तते कार्ये स जीवन्मुक्त उच्यते ॥ ५१॥  
  
येन धर्ममधर्मं च मनोमननमीहितम् ।  
सर्वमन्तः परित्यक्तं स जीवन्मुक्त उच्यते ॥ ५२॥  
  
यावती दृश्यकलना सकलेयं विलोक्यते ।  
सा येन सुष्ठु सन्त्यक्ता स जीवन्मुक्त उच्यते ॥ ५३॥  
  
कट्वम्ललवणं तिक्तममृष्टं मृष्टमेव च ।  
सममेव च यो भुङ्क्ते स जीवन्मुक्त उच्यते ॥ ५४॥  
  
जरामरणमापच्च राज्यं दारिद्र्यमेव च ।  
रम्यमित्येव यो भुङ्क्ते स जीवन्मुक्त उच्यते ॥ ५५॥  
  
धर्माधर्मौ सुखं दुःखं तथा मरणजन्मनी ।  
धिया येन सुसन्त्यक्तं स जीवन्मुक्त उच्यते ॥ ५६॥  
  
उद्वेगानन्दरहितः समया स्वच्छया धिया ।  
न शोचते न चोदेति स जीवन्मुक्त उच्यते ॥ ५७॥  
  
सर्वेच्छाः सकलाः शङ्काः सर्वेहाः सर्वनिश्चयाः ।  
धिया येन परित्यक्ताः स जीवन्मुक्त उच्यते ॥ ५८॥  
  
जन्मस्थितिविनाशेषु सोदयास्तमयेषु च ।  
सममेव मनो यस्य स जीवन्मुक्त उच्यते ॥ ५९॥  
  
न किञ्चन द्वेष्टि तथा न किञ्चिदपि काङ्क्षति ।  
भुङ्क्ते यः प्रकृतान्भोगान्स जीवन्मुक्त उच्यते ॥ ६०॥  
  
शान्तसंसारकलनः कलावानपि निष्कलः ।  
यः सचित्तोऽपि निश्चित्तः स जीवन्मुक्त उच्यते ॥ ६१॥  
  
यः समस्तार्थजालेषु व्यवहार्यपि निःस्पृहः ।  
परार्थेष्विव पूर्णात्मा स जीवन्मुक्त उच्यते ॥ ६२॥  
  
जीवन्मुक्तपदं त्यक्त्वा स्वदेहे कालसात्कृते ।  
विशत्यदेहमुक्तत्वं पवनोऽस्पन्दतामिव ॥ ६३॥  
  
विदेहमुक्तो नोदेति नास्तमेति न शाम्यति ।  
न सन्नासन्न दूरस्थो न चाहं न च नेतरः ॥ ६४॥  
  
ततः स्तिमितगम्भीरं न तेजो न तमस्ततम् ।  
अनाख्यमनभिव्यक्तं सत्किञ्चिदवशिष्यते ॥ ६५॥  
  
न शून्यं नापि चाकारो न दृश्यं नापि दर्शनम् ।  
न च भूतपदार्थौघसदनन्ततया स्थितम् ॥ ६६॥  
  
किमप्यव्यपदेशात्मा पूर्णात्पूर्णतराकृतिः ।  
न सन्नासन्न सदसन्न भावो भावनं न च ॥ ६७॥  
  
चिन्मात्रं चैत्यरहितमनन्तमजरं शिवम् ।  
अनादिमध्यपर्यन्तं यदनादि निरामयम् ॥ ६८॥  
  
द्रष्टृदर्शनदृश्यानां मध्ये यद्दर्शनं स्मृतम् ।  
नातः परतरं किञ्चिन्निश्चयोऽस्त्यपरो मुने ॥ ६९॥  
  
स्वयमेव त्वया ज्ञातं गुरुतश्च पुनः श्रुतम् ।  
स्वसङ्कल्पवशाद्बद्धो निःसङ्कल्पाद्विमुच्यते ॥ ७०॥  
  
तेन स्वयं त्वया ज्ञातं ज्ञेयं यस्य महात्मनः ।  
भोगेभ्यो ह्यरतिर्जाता दृश्याद्वा सकलादिह ॥ ७१॥  
  
प्राप्तं प्राप्तव्यमखिलं भवता पूर्णचेतसा ।  
स्वरूपे तपसि ब्रह्मन्मुक्तस्त्वं भ्रान्तिमुत्सृज ॥ ७२॥  
  
अतिबाह्यं तथा बाह्यमन्तराभ्यन्तरं धियः ।  
शुक पश्यन्न पश्येस्त्वं साक्षी सम्पूर्णकेवलः ॥ ७३॥  
  
विशश्राम शुकस्तूष्णीं स्वस्थे परमवस्तुनि ।  
वीतशोकभयायासो निरीहश्छिन्नसंशयः ॥ ७४॥  
  
जगाम शिखरं मेरोः समाध्यर्थमखण्डितम् ॥ ७५॥  
  
तत्र वर्षसहस्राणि निर्विकल्पसमाधिना ।  
देशे स्थित्वा शशामासावात्मन्यस्नेहदीपवत् ॥ ७६॥  
  
व्यपगतकलनाकलङ्कशुद्धः  
     स्वयममलात्मनि पावने पदेऽसौ ।  
सलिलकण इवाम्बुधौ महात्मा  
     विगलितवासनमेकतां जगाम ॥ ७७॥  
  
इति महोपनिषत् । इति द्वितीयोऽध्यायः ॥ २॥  
  
निदाघो नाम मुनिराट् प्राप्तविद्यश्च बालकः ।  
विहृतस्तीर्थयात्रार्थं पित्रानुज्ञातवान्स्वयम् ॥ १॥  
  
सार्धत्रिकोटितीर्थेषु स्नात्वा गृहमुपागतः ।  
स्वोदन्तं कथयामास ऋभुं नत्वा महायशाः ॥ २॥  
  
सार्धत्रिकोटितीर्थेषु स्नानपुण्यप्रभावतः ।  
प्रादुर्भूतोमनसि मे विचारः सोऽयमीदृशः ॥ ३॥  
  
जायते म्रियते लोको म्रियते जननाय च ।  
अस्थिरः सर्व एवेमे सचराचरचेष्टिताः ।  
सर्वापदां पदं पापा भावा विभवभूमयः ॥ ४॥  
  
अयःशलाकासदृशाः परस्परमसङ्गिनः ।  
शुष्यन्ते केवला भावा मनःकल्पनयानया ॥ ५॥  
  
भावेष्वरतिरायाता पथिकस्य मरुष्विव ।  
शाम्यतीदं कथं दुःखमिति तप्तोऽस्मि चेतसा ॥ ६॥  
  
चिन्तानिचयचक्राणि नानन्दाय धनानि मे ।  
सम्प्रसूतकलत्राणि गृहाण्युग्रापदामिव ॥ ७॥  
  
इयमस्मि स्थितोदारा संसारे परिपेलवा ।  
श्रीर्मुने परिमोहाय सापि नूनं न शर्मदा ॥ ८॥  
  
आयुः पल्लवकोणाग्रलम्बाम्बुकणभङ्गुरम् ।  
उन्मत्त इव सन्त्यज्य याम्यकाण्डे शरीरकम् ॥ ९॥  
  
विषयाशी विषासङ्गपरिजर्जरचेतसाम् ।  
अप्रौढात्मविवेकानामायुरायासकारणम् ॥ १०॥  
  
युज्यते वेष्टनं वायोराकाशस्य च खण्डनम् ।  
ग्रन्थनं च तरङ्गाणामास्था नायुषि युज्यते ॥ ११॥  
  
प्राप्यं सम्प्राप्यते येन भूयो येन न शोच्यते ।  
पराया निर्वृतेः स्थानं यत्तज्जीवितमुच्यते ॥ १२॥  
  
तरवोऽपि हि जीवन्ति जीवन्ति मृगपक्षिणः ।  
स जीवति मनो यस्य मननेनोपजीवति ॥ १३॥  
  
जातास्त एव जगति जन्तवः साधुजीविताः ।  
ये पुनर्नेह जायन्ते शेषा जरठगर्दभाः ॥ १४॥  
  
भारो विवेकिनः शास्त्रं भारो ज्ञानं च रागिणः ।  
अशान्तस्य मनो भारो भारोऽनात्मविदो वपुः ॥ १५॥  
  
अहङ्कारवशादापदहङ्काराद्दुराधयः ।  
अहङ्कारवशादीहा नाहङ्कारात्परो रिपुः ॥ १६॥  
  
अहङ्कारवशाद्यद्यन्मया भुक्तं चराचरम् ।  
तत्तत्सर्वमवस्त्वेव वस्त्वहङ्काररिक्तता ॥ १७॥  
  
इतश्चेतश्च सुव्यग्रं व्यर्थमेवाभिधावति ।  
मनो दूरतरं याति ग्रामे कौलेयको यथा ॥ १८॥  
  
क्रूरेण जडतां याता तृष्णाभार्यानुगामिना ।  
वशः कौलेयकेनेव ब्रह्मन्मुक्तोऽस्मि चेतसा ॥ १९॥  
  
अप्यब्धिपानान्महतः सुमेरून्मूलनादपि ।  
अपि वह्न्यशनाद्ब्रह्मन्विषमश्चित्तनिग्रहः ॥ २०॥  
  
चित्तं कारणमर्थानां तस्मिन्सति जगत्त्रयम् ।  
तस्मिन्क्षीणे जगत्क्षीणं तच्चिकित्स्यं प्रयत्नतः ॥ २१॥  
  
यां यामहं मुनिश्रेष्ठ संश्रयामि गुणश्रियम् ।  
तां तां कृन्तति मे तृष्णा तन्त्रीमिव कुमूषिका ॥ २२॥  
  
पदं करोत्यलङ्घ्येऽपि तृप्ता विफलमीहते ।  
चिरं तिष्ठति नैकत्र तृष्णा चपलमर्कटी ॥ २३॥  
  
क्षणमायाति पातालं क्षणं याति नभस्थलम् ।  
क्षणं भ्रमति दिक्कुञ्जे तृष्णा हृत्पद्मषट्पदी ॥ २४॥  
  
सर्वसंसारदुःखानां तृष्णैका दीर्घदुःखदा ।  
अन्तःपुरस्थमपि या योजयत्यतिसङ्कटे ॥ २५॥  
  
तृष्णाविषूचिकामन्त्रश्चिन्तात्यागो हि स द्विज ।  
स्तोकेनानन्दमायाति स्तोकेनायाति खेदताम् ॥ २६॥  
  
नास्ति देहसमः शोच्यो नीचो गुणविवर्जितः ॥ २७॥  
  
कलेवरमहङ्कारगृहस्थस्य महागृहम् ।  
लुठत्वभ्येतु वा स्थैर्यं किमनेन गुरो मम ॥ २८॥  
  
पङ्क्तिबद्धेन्द्रियपशुं वल्गत्तृष्णागृहाङ्गणम् ।  
चित्तभृत्यजनाकीर्णं नेष्टं देहगृहं मम ॥ २९॥  
  
जिह्वामर्कटिकाक्रान्तवदनद्वारभीषणम् ।  
दृष्टदन्तास्थिशकलं नेष्टं देहगृहं मम ॥ ३०॥  
  
रक्तमांसमयस्यास्य सबाह्याभ्यन्तरे मुने ।  
नाशैकधर्मिणो ब्रूहि कैव कायस्य रम्यता ॥ ३१॥  
  
तडित्सु शरदभ्रेषु गन्धर्वनगरेषु च ।  
स्थैर्यं येन विनिर्णीतं स विश्वसितु विग्रहे ॥ ३२॥  
  
शैशवे गुरुतो भीतिर्मातृतः पितृतस्तथा ।  
जनतो ज्येष्ठबालाच्च शैशवं भयमन्दिरम् ॥ ३३॥  
  
स्वचित्तबिलसंस्थेन नानाविभ्रमकारिणा ।  
बलात्कामपिशाचेन विवशः परिभूयते ॥ ३४॥  
  
दासाः पुत्राः स्त्रियश्चैव बान्धवाः सुहृदस्तथा ।  
हसन्त्युन्मत्तकमिव नरं वार्धककम्पितम् ॥ ३५॥  
  
दैन्यदोषमयी दीर्घा वर्धते वार्धके स्पृहा ।  
सर्वापदामेकसखी हृदि दाहप्रदायिनी ॥ ३६॥  
  
क्वचिद्वा विद्यते यैषा संसारे सुखभावना ।  
आयुः स्तम्बमिवासाद्य कालस्तामपि कृन्तति ॥ ३७॥  
  
तृणं पांसुं महेन्द्रं च सुवर्णं मेरुसर्षपम् ।  
आत्मम्भरितया सर्वमात्मसात्कर्तुमुद्यतः ।  
कालोऽयं सर्वसंहारी तेनाक्रान्तं जगत्त्रयम् ॥ ३८॥  
  
मांसपाञ्चालिकायास्तु यन्त्रलोलेअङ्गपञ्जरे ।  
स्नाय्वस्थिग्रन्थिशालिन्याः स्त्रियः किमिव शोभनम् ॥ ३९॥  
  
त्वङ्मांसरक्तबाष्पाम्बु पृथक्कृत्वा विलोचने ।  
समालोकय रम्यं चेत्किं मुधा परिमुह्यसि ॥ ४०॥  
  
मेरुशृङ्गतटोल्लासिगङ्गाचलरयोपमा ।  
दृष्टा यस्मिन्मुने मुक्ताहारस्योल्लासशालिता ॥ ४१॥  
  
श्मशानेषु दिगन्तेषु स एव ललनास्तनः ।  
श्वभिरास्वाद्यते काले लघुपिण्ड इवान्धसः ॥ ४२॥  
  
केशकज्जलधारिण्यो दुःस्पर्शा लोचनप्रियाः ।  
दुष्कृताग्निशिखा नार्यो दहन्ति तृणवन्नरम् ॥ ४३॥  
  
ज्वलतामतिदूरेऽपि सरसा अपि नीरसाः ।  
स्त्रियो हि नरकाग्नीनामिन्धनं चारु दारुणम् ॥ ४४॥  
  
कामनाम्ना किरातेन विकीर्णा मुग्धचेतसः ।  
नार्यो नरविहङ्गानामङ्गबन्धनवागुराः ॥ ४५॥  
  
जन्मपल्वलमत्स्यानां चित्तकर्दमचारिणाम् ।  
पुंसां दुर्वासनारज्जुर्नारी बडिशपिण्डिका ॥ ४६॥  
  
सर्वेषां दोषरत्नानां सुसमुद्गिकयानया ।  
दुःखशृङ्खलया नित्यमलमस्तु मम स्त्रिया ॥ ४७॥  
  
यस्य स्त्री तस्य भोगेच्छा निःस्त्रीकस्य क्व भोगभूः ।  
स्त्रियं त्यक्त्वा जगत्त्यक्तं जगत्त्यक्त्वा सुखी भवेत् ॥ ४८॥  
  
दिशोऽपि न हि दृश्यन्ते देशोऽप्यन्योपदेशकृत् ।  
शैला अपि विशीर्यन्ते शीर्यन्ते तारका अपि ॥ ४९॥  
  
शुष्यन्त्यपि समुद्राश्च ध्रुवोऽप्यध्रुवजीवनः ।  
सिद्धा अपि विनश्यन्ति जीर्यन्ते दानवादयः ॥ ५०॥  
  
परमेष्ठ्यपि निष्ठावान्हीयते हरिरप्यजः ।  
भावोऽप्यभावमायाति जीर्यन्ते वै दिगीश्वराः ॥ ५१॥  
  
ब्रह्मा विष्णुश्च रुद्रश्च सर्वा वा भूतजातयः ।  
नाशमेवानुधावन्ति सलिलानीव वाडवम् ॥ ५२॥  
  
आपदः क्षणमायान्ति क्षणमायान्ति सम्पदः ।  
क्षणं जन्माथ मरणं सर्वं नश्वरमेव तत् ॥ ५३॥  
  
अशूरेण हताः शूरा एकेनापि शतं हतम् ।  
विषं विषयवैषम्यं न विषं विषमुच्यते ॥ ५४॥  
  
जन्मान्तरघ्ना विषया एकजन्महरं विषम् ।  
इति मे दोषदावाग्निदग्धे सम्प्रति चेतसि ॥ ५५॥  
  
स्फुरन्ति हि न भोगाशा मृगतृष्णासरःस्वपि ।  
अतो मां बोधयाशु त्वं तत्त्वज्ञानेन वै गुरो ॥ ५६॥  
  
नो चेन्मौनं समास्थाय निर्मानो गतमत्सरः ।  
भावयन्मनसा विष्णुं लिपिकर्मार्पितोपमः ॥ ५७॥  
  
इति महोपनिषत् । इति तृतीयोऽध्यायः ॥ ३॥  
  
निदाघ तव नास्तन्यज्ज्ञेयं ज्ञानवतां वर ।  
प्रज्ञया त्वं विजानासि ईश्वरानुगृहीतया ।  
चित्तमालिन्यसञ्जातं मार्जयामि भ्रमं मुने ॥ १॥  
  
मोक्षद्वारे द्वारपालश्चत्वारः परिकीर्तिताः ।  
शमो विचारः सन्तोषश्चतुर्थः साधुसङ्गमः ॥ २॥  
  
एकं वा सर्वयत्नेन सर्वमुत्सृज्य संश्रयेत् ।  
एकस्मिन्वशगे यान्ति चत्वारोऽपि वशं गताः ॥ ३॥  
  
शास्त्रैः सज्जनसम्पर्कपूर्वकैश्च तपोदमैः ।  
आदौ संसारमुक्त्यर्थं प्रज्ञामेवाभिवर्धयेत् ॥ ४॥  
  
स्वानुभूतेश्च शास्त्रस्य गुरोश्चेवैकवाक्यता ।  
यस्याभ्यासेन तेनात्म सततं चावलोक्यते ॥ ५॥  
  
सङ्कल्पाशानुसन्धानवर्जनं चेत्प्रतिक्षणम् ।  
करोषि तदचित्तत्वं प्राप्त एवासि पावनम् ॥ ६॥  
  
चेतसो यदकर्तृत्वं तत्समाधानमीरितम् ।  
तदेव केवलीभावं साशुभा निर्वृतिः परा ॥ ७॥  
  
चेतसा सम्परित्यज्य सर्वभावात्मभावनाम् ।  
यथा तिष्ठसि तिष्ठ त्वं मूकान्धबधिरोपमः ॥ ८॥  
  
सर्वं प्रशान्तमजमेकमनादिमध्य-  
    माभास्वरं स्वदनमात्रमचैत्यचिह्नम् ।  
सर्वं प्रशान्तमिति शब्दमयी च दृष्टि-  
    र्बाधार्थमेव हि मुधैव तदोमितीदम् ॥ १०॥  
  
नित्यप्रबुद्धचित्तस्त्वं कुर्वन्वापि जगत्क्रियाम् ।  
आत्मैकत्वं विदित्वा त्वं तिष्ठाक्षुब्धमहाब्धिवत् ॥ ११॥  
  
तत्त्वावबोध एवासौ वासनातृणपावकः ।  
प्रोक्तः समाधिशब्देन नतु तूष्णीमवस्थितिः ॥ १२॥  
  
निरिच्छे संस्थिते रत्ने यथा लोकः प्रवर्तते ।  
सत्तामात्रे परे तत्त्वे तथैवायं जगद्गणः ॥ १३॥  
  
अतश्चात्मनि कर्तृत्वमकर्तृत्वं च वै मुने ।  
निरिच्छत्वादकर्तासौ कर्ता सन्निधिमात्रतः ॥ १४॥  
  
ते द्वे ब्रह्मणि विन्देति कर्तृताकर्तृते मुने ।  
यत्रैवैष चमत्कारस्तमाश्रित्य स्थिरो भव ॥ १५॥  
  
तस्मान्नित्यमकर्ताहमिति भावनयेद्धया ।  
परमामृतनाम्नी सा समतैवावशिष्यते ॥ १६॥  
  
निदाघ शृणु सत्त्वस्था जाता भुवि महागुणाः ।  
ते नित्यमेवाभ्युदिता मुदिताः स्व इवेन्दवः ॥ १७॥  
  
नापदि ग्लानिमायान्ति निशि हेमाम्बुजं यथा ।  
नेहन्ते प्रकृतादन्यद्रमन्ते शिष्टवर्त्मनि ॥ १८॥  
  
आकृत्यैव विराजन्ते मैत्र्यादिगुणवृत्तिभिः ।  
समाः समरसाः सौम्य सततं साधुवृत्तयः ॥ १९॥  
  
अब्धिवद्धतमर्याद भवति विशदाशयाः ।  
नियतिं न विमुञ्चन्ति महान्तो भास्करा इव ॥ २०॥  
  
कोऽहं कथमिदं चेति संसारमलमाततम् ।  
प्रविचार्यं प्रयत्नेन प्राज्ञेन सहसाधुना ॥ २१॥  
  
नाकर्मसु नियोक्तव्यं नानार्येण सहावसेत् ।  
द्रष्टव्यः सर्वसंहर्ता न मृत्युरवहेलया ॥ २२॥  
  
शरीरमस्थिमांसं च त्यक्त्वा रक्ताद्यशोभनम् ।  
भूतमुक्तावलीतन्तुं चिन्मात्रमवलोकयेत् ॥ २३॥  
  
उपादेयानुपतनं हेयैकान्तविसर्जनम् ।  
यदेतन्मनसो रूपं तद्बाह्यं विद्धि नेतरत् ॥ २४॥  
  
गुरुशास्त्रोक्तमार्गेण स्वानुभूत्या च चिद्घने ।  
ब्रह्मैवाहमिति ज्ञात्वा वीतशोको भवेन्मुनिः ॥ २५॥  
  
यत्र निशितासिशतपातनमुत्पलताडनवत्सोढव्यमग्निना  
दाहो हिमसेचनमिवाङ्गारवर्तनं चन्दनचर्चेव  
निरवधिनाराचविकिरपातो निदाघविनोदनधारा-  
गृहशीकरवर्षणमिव स्वशिरच्छेदः सुखनिद्रेव  
मूकीकरणमाननमुद्रेव बाधिर्यं महानुपचय इवेदं  
नावहेलनया भवितव्यमेवं दृढवैराग्याद्बोधो भवति ॥  
  
गुरुवाक्यसमुद्भूतस्वानुभूत्यादिशुद्धया ।  
यस्याभ्यासेन तेनात्मा सततं चावलोक्यते ॥ २६॥  
  
विनष्टदिग्भ्रमस्यापि यथापूर्वं विभाति दिक् ।  
तथा विज्ञानविध्वस्तं जगन्नास्तीति भावय ॥ २७॥  
  
न धनान्य्पकुर्वन्ति न मित्राणि न बान्धवाः ।  
न कायक्लेशवैधुर्यं न तीर्थायतनाश्रयः ।  
केवलं तन्मनोमात्रमयेनासाद्यते पदम् ॥ २८॥  
  
यानि दुःखानि या तृष्णा दुःसहा ये दुराधयः ।  
शान्तचेतःसु तत्सर्वं तमोऽर्केष्विव नश्यति ॥ २९॥  
  
मातरीव परं यान्ति विषमाणि मृदूनि च ।  
विश्वासमिह भूतानि सर्वाणि शमशालिनि ॥ ३०॥  
  
न रसायनपानेन न लक्ष्म्यालिङ्गितेन च ।  
न तथा सुखमाप्नोति शमेनान्तर्यथा जनः ॥ ३१॥  
  
श्रुत्वा स्पृष्ट्वा च भुक्त्वा च दृष्ट्वा ज्ञात्वा शुभाशुभम् ।  
न हृष्यति ग्लायति यः स शान्त इति कथ्यते ॥ ३२॥  
  
तुषारकरबिम्बाच्छं मनो यस्य निराकुलम् ।  
मरणोत्सवयुद्धेषु स शान्त इति कथ्यते ॥ ३३॥  
  
तपस्विषु बहुज्ञेषु याजकेषु नृपेषु च ।  
बलवत्सु गुणाढ्येषु शमवानेव राजते ॥ ३४॥  
  
सन्तोषामृतपानेन ये शान्तास्तृप्तिमागताः ।  
आत्मारामा महात्मानस्ते महापदमागताः ॥ ३५॥  
  
अप्राप्तं हि परित्यज्य सम्प्राप्ते समतां गतः ।  
अदृष्टखेदाखेदो यः सन्तुष्ट इति कथ्यते ॥ ३६॥  
  
नाभिनन्दत्यसम्प्राप्तं प्राप्तं भुङ्क्ते यथेप्सितम् ।  
यः स सौम्यसमाचारः सन्तुष्ट इति कथ्यते ॥ ३७॥  
  
रमते धीर्यताप्राप्ते साध्वीवाऽन्तःपुराजिरे ।  
सा जीवन्मुक्ततोदेति स्वरूपानन्ददायिनी ॥ ३८॥  
  
यथाक्षणं यथाशास्त्रं यथादेशं यथासुखम् ।  
यथासम्भवसत्सङ्गमिमं मोक्षपथक्रमम् ।  
तावद्विचारयेत्प्राज्ञो यावद्विश्रान्तिमात्मनि ॥ ३९॥  
  
तुर्यविश्रान्तियुक्तस्य निवृत्तस्य भवार्णवात् ।  
जीवतोऽजीवतश्चैव गृहस्थस्याथवा यतेः ॥ ४०॥  
  
नाकृतेन कृतेनार्थो न श्रुतिस्मृतिविभ्रमैः ।  
निर्मन्दर इवाम्बोधिः स तिष्ठति यथास्थितः ॥ ४१॥  
  
सर्वात्मवेदनं शुद्धं यदोदेति तवात्मकम् ।  
भाति प्रसृतिदिक्कालबाह्यं चिद्रूपदेहकम् ॥ ४२॥  
  
एवमात्मा यथा यत्र समुल्लासमुपागतः ।  
तिष्ठत्याशु तथा तत्र तद्रूपश्च विराजते ॥ ४३॥  
  
यदिदं दृश्यते सर्वं जगत्स्थावरजङ्गमम् ।  
तत्सुषुप्ताविव स्वप्नः कल्पान्ते प्रविनश्यति ॥ ४४॥  
  
ऋतमात्मा परम्ब्रह्म सत्यमित्यादिका बुधैः ।  
कल्पिता व्यवहारार्थं यस्य सञ्ज्ञा महात्मनः ॥ ४५॥  
  
यथा कटकशब्दार्थः पृथग्भावो न काञ्चनात् ।  
न हेमकटकात्तद्वज्जगच्छब्दार्थता परा ॥ ४६॥  
  
तेनेयमिन्द्रजालश्रीर्जगति प्रवितन्यते ।  
द्रष्टुदृश्यस्य सत्तान्तर्बन्ध इत्यभिधीयते ॥ ४७॥  
  
द्रष्टा दृश्यवशाद्बद्धो दृश्याभावे विमुच्यते ।  
जगत्त्वमहमित्यादिसर्गात्मा दृश्यमुच्यते ॥ ४८॥  
  
मनसैवेन्द्रजालश्रीर्जगति प्रवितन्यते ।  
यावदेतत्सम्भवति तावन्मोक्षो न विद्यते ॥ ४९॥  
  
ब्रह्मणा तन्यते विश्वं मनसैव स्वयम्भुवा ।  
मनोमयमतो विश्वं यन्नाम परिदृश्यते ॥ ५०॥  
  
न बाह्ये नापि हृदये सद्रूपं विद्यते मनः ।  
यदर्थं प्रतिभानं तन्मन इत्यभिधीयते ॥ ५१॥  
  
सङ्कल्पनं मनो विद्धि सङ्कल्पस्तन्न विद्यते ।  
यत्र सङ्कल्पनं तत्र मनोऽस्तीत्यवगम्यताम् ॥ ५२॥  
  
सङ्कल्पमनसी भिन्ने न कदाचन केनचित् ।  
सङ्कल्पजाते गलिते स्वरूपमवशिष्यते ॥ ५३॥  
  
अहं त्वं जगतित्यादौ प्रशान्ते दृश्यसम्भ्रमे ।  
स्यात्तादृशी केवलता दृश्ये सत्तामुपागते ॥ ५४॥  
  
महाप्रलयसम्पत्तौ ह्यसत्तां समुपागते ।  
अशेषदृश्ये सर्गादौ शान्तमेवावशिष्यते ॥ ५५॥  
  
अस्त्यनस्तमितो भास्वानजो देवो निरामयः ।  
सर्वदा सर्वकृत्सर्वः परमात्मेत्युदाहृतः ॥ ५६॥  
  
यतो वाचो निवर्तन्ते यो मुक्तैरवगम्यते ।  
यस्य चात्मादिकाः सञ्ज्ञाः कल्पिता न स्वभावतः ॥ ५७॥  
  
चित्ताकाशं चिदाकाशमाकाशं च तृतीयकम् ।  
द्वाभ्यां शून्यतरं विद्धि चिदाकाशं महामुने ॥ ५८॥  
  
देशाद्देशान्तरप्राप्तौ संविदो मध्यमेव यत् ।  
निमेषेण चिदाकाशं तद्विद्धि मुनिपुङ्गव ॥ ५९॥  
  
तस्मिन्निरस्तनिःशेषसङ्कल्पस्थितिमेषि चेत् ।  
सर्वात्मकं पदं शान्तं तदा प्राप्नोष्यसंशयः ॥ ६०॥  
  
उदितौदार्यसौन्दर्यवैराग्यरसगर्भिणी ।  
आनन्दस्यन्दिनी यैषा समाधिरभिधीयते ॥ ६१॥  
  
दृश्यासम्भवबोधेन रागद्वेषादितानवे ।  
रतिर्बलोदिता यासौ समाधिरभिधीयते ॥ ६२॥  
  
दृश्यासम्भवबोधो हि ज्ञानं ज्ञेयं चिदात्मकम् ।  
तदेव केवलीभावं ततोऽन्यत्सकलं मृषा ॥ ६३॥  
  
मत्त ऐरावतो बद्धः सर्षपीकोणकोटरे ।  
मशकेन कृतं युद्धं सिंहौघैरेणुकोटरे ॥ ६४॥  
  
पद्माक्षे स्थापितो मेरुर्निगीर्णो भृङ्गसूनुना ।  
निदाघ विद्धि तादृक्त्वं जगतेतद्भ्रमात्मकम् ॥ ६५॥  
  
चित्तमेव हि संसारो रोगादिक्लेशदूषितम् ।  
तदेव तैर्विनिर्मुक्तं भवान्त इति कथ्यते ॥ ६६॥  
  
मनसा भाव्यमानो हि देहतां याति देहकः ।  
देहवासनया मुक्तो देहधर्मैर्न लिप्यते ॥ ६७॥  
  
कल्पं क्षणीकरोत्यन्तः क्षणं नयति कल्पताम् ।  
मनोविलाससंसार इति मे निश्चिता मतिः ॥ ६८॥  
  
नाविरतो दुश्चरितान्नाशान्तो नासमाहितः ।  
नाशान्तमनसो वापि प्रज्ञानेनैनमाप्नुयात् ॥ ६९॥  
  
तद्ब्रह्मानन्दमद्वन्द्वं निर्गुणं सत्यचिद्घनम् ।  
विदित्वा स्वात्मनो रूपं न बिभेति कदाचन ॥ ७०॥  
  
परात्परं यन्महतो महान्तं  
     स्वरूपतेजोमयशाश्वतं शिवम् ।  
कविं पुराणं पुरुषं सनातनं  
     सर्वेश्वरं सर्वदेवैरुपास्यम् ॥ ७१॥  
  
अहं ब्रह्मेति नियतं मोक्षहेतुर्महात्मनाम् ।  
द्वे पदे बन्धमोक्षाय निर्ममेति ममेति च ।  
ममेति बध्यते जन्तुर्निर्ममेति विमुच्यते ॥ ७२॥  
  
जीवेश्वरादिरूपेण चेतनाचेतनात्मकम् ।  
ईक्षणादिप्रवेशान्ता सृष्टिरीशेन कल्पिता ।  
जाग्रदादिविमोक्षान्तः संसारो जीवकल्पितः ॥ ७३॥  
  
त्रिणाचिकादियोगान्ता ईश्वरभ्रान्तिमाश्रिताः ।  
लोकायतादिसाङ्ख्यान्ता जीवविभ्रान्तिमाश्रिताः ॥ ७४॥  
  
तस्मान्मुमुक्षिभिर्नैव मतिर्जीवेशवादयोः ।  
कार्या किन्तु ब्रह्मतत्त्वं निश्चलेन विचार्यताम् ॥ ७५॥  
  
अविशेषेण सर्वं तु यः पश्यति चिदन्वयात् ।  
स एव साक्षाद्विज्ञानी स शिवः स हरिर्विधिः ॥ ७६॥  
  
दुर्लभो विषयत्यागो दुर्लभं तत्त्वदर्शनम् ।  
दुर्लभा सहजावस्था सद्गुरोः करुणां विना ॥ ७७॥  
  
उत्पन्नशक्तिर्बोधस्य त्यक्तनिःशेषकर्मणः ।  
योगिनः सहजावस्था स्वयमेवोपजायते ॥ ७८॥  
  
यदा ह्येवैष एतस्मिन्नल्पमप्यन्तरं नरः ।  
विजानाति तदा तस्य भयं स्यान्नत्र संशयः ॥ ७९॥  
  
सर्वगं सच्चिदानन्दं ज्ञानचक्षुर्निरीक्षते ।  
अज्ञानचक्षुर्नेक्षेत भास्वन्तं भानुमन्दह्वत् ॥ ८०॥  
  
प्रज्ञानमेव तद्ब्रह्म सत्यप्रज्ञानलक्षणम् ।  
एवं ब्रह्मपरिज्ञानादेव मर्त्याऽमृतो भवेत् ॥ ८१॥  
  
भिद्यते हृदयग्रन्थिश्छिद्यन्ते सर्वसंशयाः ।  
क्षीयन्ते चास्य कर्माणि तस्मिन्दृष्टे परावरे ॥ ८२॥  
  
अनात्मतां परित्यज्य निर्विकारौ जगत्स्थितौ ।  
एकनिष्ठतयान्तस्थः संविन्मात्रपरो भव ॥ ८३॥  
  
मरुभूमौ जलं सर्वं मरुभूमात्रमेव तत् ।  
जगत्त्रयमिदं सर्वं चिन्मात्रं स्वविचारतः ॥ ८४॥  
  
लक्ष्यालक्ष्यमतिं त्यक्त्वा यस्तिष्ठेत्केवलात्मना ।  
शिव एव स्वयं साक्षादयं ब्रह्मविदुत्तमः ॥ ८५॥  
  
अधिष्ठानमनौपम्यमवाङ्मनसगोचरम् ।  
नित्यं विभुं सर्वगतं सुसूक्ष्मं च तदव्ययम् ॥ ८६॥  
  
सर्वशक्तेर्महेशस्य विलासो हि मनो जगत् ।  
संयमासंयमाभ्यां च संसारं शान्तिमन्वगात् ॥ ८७॥  
  
मनोव्याधेश्चिकित्सार्थमुपायं कथयामि ते ।  
यद्यत्स्वाभिमतं वस्तु तत्त्यजन्मोक्षमश्नुते ॥ ८८॥  
  
स्वायत्तमेकान्तहितं स्वेप्सितत्यागवेदनम् ।  
यस्य दुष्करतां यातं धिक्तं पुरुषकीटकम् ॥ ८९॥  
  
स्वपौरुषेकसाध्येन स्वेप्सितत्यागरूपिणा ।  
मनःप्रशममात्रेण विना नास्ति शुभा गतिः ॥ ९०॥  
  
असङ्कल्पनशस्त्रेण छिन्नं चित्तमिदं यदा ।  
सर्वं सर्वगतं शान्तं ब्रह्म सम्पद्यते तदा ॥ ९१॥  
  
भव भावनया मुक्तो मुक्तः परमया धिया ।  
धारयात्मानमव्यग्रो ग्रस्तचित्तं चितः पदम् ॥ ९२॥  
  
परं पौरुषमाश्रित्य नीत्वा चित्तमचित्तताम् ।  
ध्यानतो हृदयाकाशे चिति चिच्चक्रधारया ॥ ९३॥  
  
मनो मारय निःशङ्कं त्वां प्रबध्नन्ति नारयः ॥ ९४॥  
  
अयं सोऽहमिदं तन्म एतावन्मात्रकं मनः ।  
तदभावनमात्रेण दात्रेणेव विलीयते ॥ ९५॥  
  
छिन्नाभ्रमण्डलं व्योम्नि यथा शरदि धूयते ।  
वातेन कल्पकेनैव तथान्तर्धूयते मनः ॥ ९६॥  
  
कल्पान्तपवना वान्तु यान्तु चैकत्वमर्णवाः ।  
तपन्तु द्वादशादित्या नास्ति निर्मनसः क्षतिः ॥ ९७॥  
  
असङ्कल्पनमात्रैकसाध्ये सकलसिद्धिदे ।  
असङ्कल्पातिसाम्राज्ये तिष्ठवष्टब्धतत्पदः ॥ ९८॥  
  
न हि चञ्चलताहीनं मनः क्वचन दृश्यते ।  
चञ्चलत्वं मनोधर्मो वह्नेर्धर्मो यथोष्णता ॥ ९९॥  
  
एषा हि चञ्चलास्पन्दशक्तिश्चित्तत्वसंस्थिता ।  
तां विद्धि मानसीं शक्तिं जगदाडम्बरात्मिकाम् ॥ १००॥  
  
यत्तु चञ्चलताहीनं तन्मनोऽमृतमुच्यते ।  
तदेव च तपः शास्त्रसिद्धान्ते मोक्ष उच्यते ॥ १०१॥  
  
तस्य चञ्चलता यैषा त्वविद्या वासनात्मिका ।  
वासनापरनाम्नीं तां विचारेण विनाशय ॥ १०२॥  
  
पौरुषेण प्रयत्नेन यस्मिन्नैव पदे मनः ।  
योज्यते तत्पदं प्राप्य निर्विकल्पो भवानघ ॥ १०३॥  
  
अतः पौरुषमाश्रित्य चित्तमाक्रम्य चेतसा ।  
विशोकं पदमालम्ब्य निरातङ्कः स्थिरो भव ॥ १०४॥  
  
मन एव समर्थं हि मनसो दृढनिग्रहे ।  
अराजकः समर्थः स्याद्राज्ञो निग्रहकर्मणि ॥ १०५॥  
  
तृष्णाग्राहगृहीतानां संसारार्णवपातिनाम् ।  
आवर्तैरूह्यमानानां दूरं स्वमन एव नौः ॥ १०६॥  
  
मनसैव मनश्छित्त्वा पाशं परमबन्धनम् ।  
भवादुत्तारयात्मानं नासावन्येन तार्यते ॥ १०७॥  
  
या योदेति मनोनाम्नी वासना वासितान्तरा ।  
तां तां परिहरेत्प्राज्ञस्ततोऽविद्याक्षयो भवेत् ॥ १०८॥  
  
भोगैकवासनां त्यक्त्वा त्यज त्वं भेदवासनाम् ।  
भावाभावौ ततस्त्यक्त्या निर्विकल्पः सुखी भव ॥ १०९॥  
  
एष एव मनोनाशस्त्वविद्यानाश एव च ।  
यत्तत्संवेद्यते किञ्चित्तत्रास्थापरिवर्जनम् ॥ ११०॥  
  
अनास्थैव हि निर्वाणं दुःखमास्थापरिग्रहः ॥ १११॥  
  
अविद्या विद्यमानैव नष्टप्रज्ञेषु दृश्यते ।  
नाम्नैवाङ्गीकृताकारा सम्यक्प्रज्ञस्य सा कुतः ॥ ११२॥  
  
तावत्संसारभृगुषु स्वात्मना सह देहिनम् ।  
आन्दोलयति नीरन्ध्रं दुःखकण्टकशालिषु ॥ ११३॥  
  
अविद्या यावदस्यास्तु नोत्पन्ना क्षयकारिणी ।  
स्वयमात्मावलोकेच्छा मोहसङ्क्षयकारिणी ॥ ११४॥  
  
अस्याः परं प्रपश्यन्ताः स्वात्मनाशः प्रजायते ।  
दृष्टे सर्वगते बोधे स्वयं ह्येषा विलीयते ॥ ११५॥  
  
इच्छामात्रमविद्येयं तन्नाशो मोक्ष उच्यते ।  
स चासङ्कल्पमात्रेण सिद्धो भवति वै मुने ॥ ११६॥  
  
मनागपि मनोव्योम्नि वासनारजनी क्षये ।  
कालिका तनुतामेति चिदादित्याप्रकाशनात् ॥ ११७॥  
  
चैतान्युपातरहितं सामान्येन च सर्वगम् ।  
यच्चित्तत्त्वमनाख्येयं स आत्मा परमेश्वरः ॥ ११८॥  
  
सर्वं च खल्विदं ब्रह्म नित्यचिद्घनमक्षतम् ।  
कल्पनान्या मनोनाम्नी विद्यते न हि काचन ॥ ११९॥  
  
न जायते न म्रियत्ते किञ्चिदत्र जगत्त्रये ।  
न च भावविकाराणां सत्ता क्वचन विद्यते ॥ १२०॥  
  
केवलं केवलाभासं सर्वसामान्यमक्षतम् ।  
चैत्यानुपातरहितं चिन्मात्रमिह विद्यते ॥ १२१॥  
  
तस्मिन्नित्ये तते शुद्धे चिन्मात्रे निरुपद्रवे ।  
शान्ते शमसमाभोगे निर्विकारे चिदात्मनि ॥ १२२॥  
  
यैषा स्वभावाभिमतं स्वयं सङ्कल्प्य धावति ।  
चिच्चैत्यं स्वयमम्लानं माननान्मन उच्यते ।  
अतः सङ्कल्पसिद्धेयं सङ्कल्पेनैव नश्यति ॥ १२३॥  
  
नाहं ब्रह्मेति सङ्कल्पात्सुदृढाद्बध्यते मनः ।  
सर्वं ब्रह्मेति सङ्कल्पात्सुदृढान्मुच्यते मनः ॥ १२४॥  
  
कृशोऽहं दुःखबद्धोऽहं हस्तपादादिमानहम् ।  
इति भावानुरूपेण व्यवहारेण बध्यते ॥ १२५॥  
  
नाहं दुःखी न मे देहो बन्धः कोऽस्यात्मनि स्थितः ।  
इति भावानुरूपेण व्यवहारेण मुच्यते ॥ १२६॥  
  
नाहं मांसं न चास्थीनि देहादन्यः परोऽस्म्यहम् ।  
इति निश्चितवानन्तः क्षीणाविद्यो विमुच्यते ॥ १२७॥  
  
कल्पितेयमविद्येयमनात्मन्यात्मभावनात् ।  
परं पौरुषमाश्रित्य यत्नात्परमया धिया ।  
भोगेच्छां दूरतस्त्यक्त्वा निर्विकल्पः सुखी भव ॥ १२८॥  
  
मम पुत्रो मम धनमहं सोऽयमिदं मम ।  
इतीयमिन्द्रजालेन वासनैव विवल्गति ॥ १२९॥  
  
मा भवाज्ञो भव ज्ञस्त्वं जहि संसारभावनाम् ।  
अनात्मन्यात्मभावेन किमज्ञ इव रोदिषि ॥ १३०॥  
  
कस्तवायं जडो मूको देहो मांसमयोऽशुचिः ।  
यदर्थं सुखदुःखाभ्यामवशः परिभूयसे ॥ १३१॥  
  
अहो नु चित्रं यत्सत्यं ब्रह्म तद्विस्मृतं नृणाम् ।  
तिष्ठतस्तव कार्येषु मास्तु रागानुरञ्जना ॥ १३२॥  
  
अहो नु चित्रं पद्मोत्थैर्बद्धास्तन्तुभिरद्रयः ।  
अविद्यमान या विद्या तया विश्वं खिलीकृतम् ॥ १३३॥  
  
इदं तद्वज्रतां यातं तृणमात्रं जगत्त्रयम् ॥  
  
इत्युपनिषत् ॥ इति चतुर्थोऽध्यायः ॥ ४॥  
  
ऋभुः ॥ अथापरं प्रवक्ष्यामि शृणु तात यथायथम् ।  
अज्ञानभूः सप्तपदा ज्ञभूः सप्तपदैव हि ॥ १॥  
  
पदान्तराण्यसङ्ख्यानि प्रभवन्त्यन्यथैतयोः ।  
स्वरूपावस्थितिर्मुक्तिस्तद्भ्रंशोऽहन्त्ववेदनम् ॥ २॥  
  
शुद्धसन्मात्रसंवित्तेः स्वरूपान्न चलन्ति ये ।  
रागद्वेषादयो भावास्तेषां नाज्ञत्वसम्भवः ॥ ३॥  
  
यः स्वरूपपरिभ्रंशश्चेत्वार्थे चिति मज्जनम् ।  
एतस्मादपरो मोहो न भूतो न भविष्यति ॥ ४॥  
  
अर्थादर्थान्तरं चित्ते याति मध्ये तु या स्थितिः ।  
सा ध्वस्तमननाकारा स्वरूपस्थितिरुच्यते ॥ ५॥  
  
संशान्तसर्वसङ्कल्पा या शिलावदवस्थितिः ।  
जाग्रन्निद्राविनिर्मुक्ता सा स्वरूपस्थितिः परा ॥ ६॥  
  
अहन्तांशे क्षते शान्ते भेदनिष्पन्दचित्तता ।  
अजडा या प्रचलति तत्स्वरूपमितीरितम् ॥ ७॥  
  
बीजं जाग्रत्तथा जाग्रन्महाजाग्रत्तथैव च ।  
जाग्रत्स्वप्नस्तथा स्वप्नः स्वप्नजाग्रत्सुषुप्तिकम् ॥ ८॥  
  
इति सप्तविधो मोहः पुनरेष परस्परम् ।  
श्लिष्टो भवत्यनेकाग्र्यं श्रुणु लक्षणमस्य तु ॥ ९॥  
  
प्रथमं चेतनं यत्स्यादनाख्यं निर्मलं चितः ।  
भविष्यच्चित्तजीवादिनामशब्दार्थभाजनम् ॥ १०॥  
  
बीजरूपस्थितं जाग्रद्बीजजाग्रत्तदुच्यते ।  
एषा ज्ञप्तेर्नवावस्था त्वजाग्रत्संस्थितिं श्रुणु ॥ ११॥  
  
नवप्रसूतस्य परादयं चाहमिदं मम ।  
इति यः प्रत्ययः स्वस्थस्तज्जाग्रत्प्रागभावनात् ॥ १२॥  
  
अयं सोऽहमिदं तन्म इति जन्मान्तरोदितः ।  
पीवरः प्रत्ययः प्रोक्तो महाजाग्रदिति स्फुटम् ॥ १३॥  
  
अरूढमथवा रूढं सर्वथा तन्मयात्मकम् ।  
यज्जाग्रतो मनोराज्यं यज्जाग्रत्स्वप्न उच्यते ॥ १४॥  
  
द्विचन्द्रशुक्तिकारूप्यमृगतृष्णादिभेदतः ।  
अभ्यासं प्राप्य जाग्रत्तत्स्वप्नो नानाविधो भवेत् ॥ १५॥  
  
अल्पकालं मया दृष्टमेतन्नोदेति यत्र हि ।  
परामर्षः प्रबुद्धस्य स स्वप्न इति कथ्यते ॥ १६॥  
  
चिरं सन्दर्शनाभावादप्रफुल्लं बृहद्वचः ।  
चिरकालानुवृत्तिस्तु स्वप्नो जाग्रदिवोदितः ॥ १७॥  
  
स्वप्नजाग्रदिति प्रोक्तं जाग्रत्यपि परिस्फुरत् ।  
षडवस्था परित्यागो जडा जीवस्य या स्थितिः ॥ १८॥  
  
भविष्यद्दुःखबोधाढ्या सौषुप्तिः सोच्यते गतिः ।  
जगत्तस्यामवस्थायामन्तस्तमसि लीयते ॥ १९॥  
  
सप्तावस्था इमाः प्रोक्ता मया ज्ञानस्य वै द्विज ।  
एकैका शतसङ्ख्यात्र नानाविभवरूपिणी ॥ २०॥  
  
इमां सप्तपदां ज्ञानभूमिमाकर्णयानघ ।  
नानया ज्ञातया भूयो मोहपङ्के निमज्जति ॥ २१॥  
  
वदन्ति बहुभेदेन वादिनो योगभूमिकाः ।  
मम त्वभिमता नूनमिमा एव शुभप्रदाः ॥ २२॥  
  
अवबोधं विदुर्ज्ञानं तदिदं साप्तभूमिकम् ।  
मुक्तिस्तु ज्ञेयमित्युक्ता भूमिकासप्तकात्परम् ॥ २३॥  
  
ज्ञानभूमिः शुभेच्छाख्या प्रथमा समुदाहृता ।  
विचारणा द्वितीया तु तृतीया तनुमानसी ॥ २४॥  
  
सत्त्वापत्तिश्चतुर्थी स्यात्ततोऽसंसक्तिनामिका ।  
पदार्थभावना षष्ठी सप्तमी तुर्यगा स्मृता ॥ २५॥  
  
आसामन्तस्थिता मुक्तिर्यस्यां भूयो न शोचति ।  
एतासां भूमिकानां त्वमिदं निर्वचनं श्रुणु ॥ २६॥  
  
स्थितः किं मूढ एवास्मि प्रेक्षेऽहं शास्त्रसज्जनैः ।  
वैराग्यपूर्वमिच्छेति शुभेच्छेत्युच्यते बुधैः ॥ २७॥  
  
शास्त्रसज्जनसम्पर्कवैराग्याभ्यासपूर्वकम् ।  
सदाचारप्रवृत्तिर्या प्रोच्यते सा विचारणा ॥ २८॥  
  
विचारणाशुभेच्छाभ्यामिन्द्रियार्थेषु रक्तता ।  
यत्र सा तनुतामेति प्रोच्यते तनुमानसी ॥ २९॥  
  
भूमिकात्रितयाभ्यासाच्चित्ते तु विरतेर्वशात् ।  
सत्त्वात्मनि स्थिते शुद्धे सत्त्वापत्तिरुदाहृता ॥ ३०॥  
  
दशाचतुष्टयाभ्यासादसंसर्गकला तु या ।  
रूढसत्त्वचमत्कारा प्रोक्ता संसक्तिनामिका ॥ ३१॥  
  
भूमिकापञ्चकाभ्यासात्स्वात्मारामतया दृढम् ।  
आभ्यन्तराणां बाह्यानां पदार्थानामभावनात् ॥ ३२॥  
  
परप्रयुक्तेन चिरं प्रयत्नेनावबोधनम् ।  
पदार्थभावना नाम षष्ठी भवति भूमिका ॥ ३३॥  
  
भूमिषट्कचिराभ्यासाद्भेदस्यानुपलम्बनात् ।  
यत्स्वभावैकनिष्ठत्वं सा ज्ञेया तुर्यगा गतिः ॥ ३४॥  
  
एषा हि जीवन्मुक्तेषु तुर्यावस्थेति विद्यते ।  
विदेहमुक्तिविषयं तुर्यातीतमतः परम् ॥ ३५॥  
  
ये निदाघ महाभागाः साप्तमीं भूमिमाश्रिताः ।  
आत्मारामा महात्मानस्ते महत्पदमागताः ॥ ३६॥  
  
जीवन्मुक्ता न मज्जन्ति सुखदुःखरसस्थिते ।  
प्रकृतेनाथ कार्येण किञ्चित्कुर्वन्ति वा न वा ॥ ३७॥  
  
पार्श्वस्थबोधिताः सन्तः पूर्वाचरक्रमागतम् ।  
आचारमाचरत्येव सुप्तबुद्धवदुत्थिताः ॥ ३८॥  
  
भूमिकासप्तकं चैतद्धीमतामेव गोचरम् ।  
प्राप्य ज्ञानदशामेतां पशुम्लेच्छादयोऽपि ये ॥ ३९॥  
  
सदेहा वाप्यदेहा वा ते मुक्ता नात्र संशयः ।  
ज्ञप्तिर्हि ग्रन्थिविच्छेदस्तस्मिन्सति विमुक्तता ॥ ४०॥  
  
मृगतृष्णाम्बुबुद्ध्य्यादिशान्तिमात्रात्मकस्त्वसौ ।  
ये तु मोहार्णवात्तीर्णास्तैः प्राप्तं परमं पदम् ॥ ४१॥  
  
ते स्थिता भूमिकास्वासु स्वात्मलाभपरायणाः ।  
मनःप्रशमनोपायो योग इत्यभिधीयते ॥ ४२॥  
  
सप्तभूमिः स विज्ञेयः कथितास्ताश्च भूमिकाः ।  
एतासां भूमिकानां तु गमं ब्रह्माभिधं पदम् ॥ ४३॥  
  
त्वत्ताहन्तात्मता यत्र परता नास्ति काचन ।  
न क्वचिद्भावकलना न भावाभाव गोचरा ॥ ४४॥  
  
सर्वं शान्तं निरालम्बं व्योमस्थं शाश्वतं शिवम् ।  
अनामयमनाभासमनामकमकारणम् ॥ ४५॥  
  
न सन्नसन्न मध्यान्तं न सर्वं सर्वमेव च ।  
मनोवचोभिरग्राह्यं पूर्णात्पूर्णं सुखात्सुखम् ॥ ४६॥  
  
असंवेदनमाशान्तमात्मवेदनमाततम् ।  
सत्ता सर्वपदार्थानां नान्या संवेदनादृते ॥ ४७॥  
  
सम्बन्धे द्रष्टृदृश्यानां मध्ये दृष्टिर्हि यद्वपुः ।  
द्रष्टृदर्शनदृश्यादिवर्जितं तदिदं पदम् ॥ ४८॥  
  
देशाद्देशं गते चित्ते मध्ये यच्चेतसो वओउः ।  
अजाड्यसंविन्मननं तन्मयो भव सर्वदा ॥ ४९॥  
  
अजाग्रत्स्वप्ननिद्रस्य यत्ते रूपं सनातनम् ।  
अचेतनं चाजडं च तन्मयो भव सर्वदा ॥ ५०॥  
  
जडतां वर्जयित्वैकां शिलाया हृदयं हि तत् ।  
अमनस्कस्वरूपं यत्तन्मयो भव सर्वदा ।  
चित्तं दूरे परित्यज्य योऽसि सोऽसि स्थिरो भव ॥ ५१॥  
  
पूर्वं मनः समुदितं परमात्मतत्त्वा-  
     त्तेनाततं जगदिदं सविकल्पजालम् ।  
शून्येन शून्यमपि विप्र यथाम्बरेण  
     नीलत्वमुल्लसति चारुतराभिधानम् ॥ ५२॥  
  
सङ्कल्पसङ्क्षयद्गलिते तु चित्ते  
     संसारमोहमिहिका गलिता भवन्ति ।  
स्वच्छं विभाति शरदीव खमागतायां  
     चिन्मात्रमेकमजमाद्यमनन्तमन्तः ॥ ५३॥  
  
अकर्तृकमरङ्गं च गगने चित्रमुत्थितम् ।  
अद्रष्टृकं स्वानुभवमनिद्रस्वप्नदर्शनम् ॥ ५४॥  
  
साक्षिभूते समे स्वच्छे निर्विकल्पे चिदात्मनि ।  
निरिच्छं प्रतिबिम्बन्ति जगन्ति मुकुरे यथा ॥ ५५॥  
  
एकं ब्रह्म चिदाकाशं सर्वात्मकमखण्डितम् ।  
इति भावय यत्नेन चेतश्चाञ्चल्यशान्तये ॥ ५६॥  
  
रेखोपरेखावलिता यथैका पीवरी शिला ।  
तथा त्रैलोक्यवलितं ब्रह्मैकमिह दृश्यताम् ॥ ५७॥  
  
द्वितीयकारणाभावादनुत्पन्नमिदं जगत् ।  
ज्ञातं ज्ञातव्यमधुना दृष्टं द्रष्टव्यमद्भुतम् ॥ ५८॥  
  
विश्रान्तोऽस्मि चिरं श्रान्तश्चिन्मात्रान्नास्ति किञ्चन ।  
पश्य विश्रान्तसन्देहं विगताशेषकौतुकम् ॥ ५९॥  
  
निरस्तकल्पनाजालमचित्तत्वं परं पदम् ।  
त एव भूमतां प्राप्ताः संशान्ताशेषकिल्बिषाः ॥ ६०॥  
  
महाधियः शान्तधियो ये याता विमनस्कताम् ।  
जन्तोः कृतविचारस्य विगलद्वृत्तिचेतसः ॥ ६१॥  
  
मननं त्यजतो नित्यं किञ्चित्परिणतं मनः ।  
दृश्यं सन्त्यजतो हेयमुपादेयमुपेयुषः ॥ ६२॥  
  
द्रष्टारं पश्यतो नित्यमद्रष्टारमपश्यतः ।  
विज्ञातव्ये परे तत्त्वे जागरूकस्य जीवतः ॥ ६३॥  
  
सुप्तस्य धनसम्मोहमये संसारवर्त्मनि ।  
अत्यन्तपक्ववैराग्यादरसेषु रसेष्वपि ॥ ६४॥  
  
संसारवासनाजाले खगजाल इवाधुना ।  
त्रोटिते हृदयग्रन्थौ श्लथे वैराग्यरंहसा ॥ ६५॥  
  
कातकं फलमासाद्य यथा वारि प्रसीदति ।  
तथा विज्ञानवशतः स्वभावः सम्प्रसीदति ॥ ६६॥  
  
नीरागं निरुपासङ्गं निर्द्वन्द्वं निरुपाश्रयम् ।  
विनिर्याति मनो मोहाद्विहङ्गः पञ्जरादिव ॥ ६७॥  
  
शान्तसन्देहदौरात्म्यं गतकौतुकविभ्रमम् ।  
परिपूर्णान्तरं चेतः पूर्णेन्दुरिव राजते ॥ ६८॥  
  
नाहं न चान्यदस्तीह ब्रह्मैवास्मि निरामयम् ।  
इत्थं सदस्तोर्मध्याद्यः पश्यति स पश्यति ॥ ६९॥  
  
अयत्नोपतेष्वक्षिदृग्दृश्येषु यथा मनः ।  
नीरागमेव पतति तद्वत्कार्येषु धीरधीः ॥ ७०॥  
  
परिज्ञायोपभुक्तो हि भोगो भवति तुष्टये ।  
विज्ञाय सेवितश्चोरो मैत्रीमेति न चोरताम् ॥ ७१॥  
  
अशङ्कितापि सम्प्राप्ता ग्रामयात्रा यथाध्वगैः ।  
प्रेक्ष्यते तद्वदेव ज्ञैर्भोगश्रीरवलोक्यते ॥ ७२॥  
  
मनसो निगृहीतस्य लीलाभोगोऽल्पकोऽपि यः ।  
तमेवालब्धविस्तारं क्लिष्टत्वाद्बहु मन्यते ॥ ७३॥  
  
बद्धमुक्तो महीपालो ग्रासमात्रेण तुष्यति ।  
परैरबद्धो नाक्रान्तो न राष्ट्रं बहु मन्यते ॥ ७४॥  
  
हस्तं हतेन सम्पीड्य दन्तैर्दन्तान्विचूर्ण्य च ।  
अङ्गान्यङ्गैरिवाक्रम्य जयेदादौ स्वकं मनः ॥ ७५॥  
  
मनसो विजयान्नान्या गतिरस्ति भवार्णवे ।  
महानरकसाम्राज्ये मत्तदुष्कृतवारणाः ॥ ७६॥  
  
आशाशरशलाकाढ्या दुर्जया हीन्द्रियारयः ।  
प्रक्षीणचित्तदर्पस्य निगृहीतेन्द्रियद्विषः ॥ ७७॥  
  
पद्मिन्य इव हेमन्ते क्षीयन्ते भोगवासनाः ।  
तावन्निशीव वेताला वसन्ति हृदि वासनाः ।  
एकतत्त्वदृढाभ्यासाद्यावन्न विजितं मनः ॥ ७८॥  
  
भृत्योऽभिमतकर्तृत्वान्मन्त्री सर्वार्थकारणात् ।  
सामन्तश्चेन्द्रियाक्रान्तेर्मनो मन्ये विवेकिनः ॥ ७९॥  
  
लालनात्स्निग्धललना पालानात्पालकः पिता ।  
सुहृदुत्तमविन्यासान्मनो मन्ये मनीषिणः ॥ ८०॥  
  
स्वालोकतः शास्त्रदृशा स्वबुद्ध्या स्वानुभावतः ।  
प्रयच्छति परां सिद्धिं त्यक्त्वात्मानं मनःपिता ॥ ८१॥  
  
सुहृष्टः सुदृढः स्वच्छः सुक्रान्तः सुप्रबोधितः ।  
स्वगुणेनोर्जितो भाति हृदि हृद्यो मनोमणिः ॥ ८२॥  
  
एनं मनोमणिं ब्रह्मन्बहुपङ्ककलङ्कितम् ।  
विवेकवारिणा सिद्ध्यै प्रक्षाल्यालोकवान्भव ॥ ८३॥  
  
विवेकं परमाश्रित्य बुद्ध्या सत्यमवेक्ष्य च ।  
इन्द्रियारीनलं छित्त्वा तीर्णो भव भवार्णवात् ॥ ८४॥  
  
आस्थामात्रमनन्तानां दुःखानामाकरं विदुः ।  
अनास्थामात्रमभितः सुखानामालयं विदुः ॥ ८५॥  
  
वासनातन्तुबद्धोऽयं लोको विपरिवर्तते ।  
सा प्रसिद्धातिदुःखाय सुखायोच्छेदमागता ॥ ८६॥  
  
धीरोऽप्यतिबहुज्ञोऽपि कुलजोऽपि महानपि ।  
तृष्णया बध्यते जन्तुः सिंहः शृङ्खलया यथा ॥ ८७॥  
  
परमं पौरुषं यत्नमास्थादाय सृद्यमम् ।  
यथाशास्त्रमनुद्वेगमाचरन्को न सिद्धिभाक् ॥ ८८॥  
  
अहं सर्वमिदं विश्वं परमात्माहमच्युतः ।  
नान्यदस्तीति संवित्त्या परमा सा ह्यहङ्कृतिः ॥ ८९॥  
  
सर्वस्माद्व्यतिरिक्तोऽहं वालाग्रादप्यहं तनुः ।  
इति या संविदो ब्रह्मन्द्वितीयाहङ्कृतिः शुभा ॥ ९०॥  
  
मोक्षायैषा न बन्धाय जीवन्मुक्तस्य विद्यते ॥ ९१॥  
  
पाणिपादादिमात्रोऽयमहमित्येष निश्चयः ।  
अहङ्कारस्तृतीयोऽसौ लैकिकस्तुच्छ एव सः ॥ ९२॥  
  
जीव एव दुरात्मासौ कन्दः संसारदुस्तरोः ।  
अनेनाभिहतो जन्तुरधोऽधः परिधावति ॥ ९३॥  
  
अनया दुरहङ्कृत्या भावात्सन्त्यक्तया चिरम् ।  
शिष्टाहङ्कारवाञ्जन्तुः शमवान्याति मुक्तताम् ॥ ९४॥  
  
प्रथमौ द्वावहङ्कारावङ्गीकृत्य त्वलौकिकौ ।  
तृतीयाहङ्कृतिस्त्याज्या लौकिकी दुःखदायिनी ॥ ९५॥  
  
अथ ते अपि सन्त्यज्य सर्वाहङ्कृतिवर्जितः ।  
स तिष्ठति तथात्युच्चैः परमेवाधिरोहति ॥ ९६॥  
  
भोगेच्छामात्रको बन्धस्तत्त्यागो मोक्ष उच्यते ।  
मनसोऽभ्युदयो नाशो मनोनाशो महोदयः ॥ ९७॥  
  
ज्ञमनो नाशमभ्येति मनोऽज्ञस्य हि शृङ्खला ।  
नानन्दं न निरानन्दं न चलं नाचलं स्थिरम् ।  
न सन्नासन्न चैतेषां मध्यं ज्ञानिमनो विदुः ॥ ९८॥  
  
यथा सौक्ष्म्याच्चिदाभास्य आकाशो नोपलक्ष्यते ।  
तथा निरंशश्चिद्भावः सर्वगोऽपि न लक्ष्यते ॥ ९९॥  
  
सर्वसङ्कल्परहिता सर्वसञ्ज्ञाविवर्जिता ।  
सैषा चिदविनाशात्मा स्वात्मेत्यादिकृताभिधा ॥ १००॥  
  
आकाशशतभागाण्छा ज्ञेषु निष्कलरूपिणी ।  
सकलामलसंसारस्वरूपैकात्मदर्शिनी ॥ १०१॥  
  
नास्तमेति न चोदेति नोत्तिष्ठति न तिष्ठति ।  
न च याति न चायाति न च नेह न चेह चित् ॥ १०२॥  
  
सैषा चियमलाकारा निर्विकल्पा निरास्पदा ॥ १०३॥  
  
आदौ शमदमप्रायैर्गुणैः शिष्यं विशोधयेत् ।  
पश्चात्सर्वमिदं ब्रह्म शुद्धस्त्वमिति बोधयेत् ॥ १०४॥  
  
अज्ञस्यार्धप्रबुद्धस्य सर्वं ब्रह्मेति यो वदेत् ।  
महानरकजालेषु स तेन विनियोजितः ॥ १०५॥  
  
प्रबुद्धबुद्धेः प्रक्षीणभोगेच्छस्य निराशिषः ।  
नास्त्यविद्यामलमिति प्राज्ञस्तूपदिशेद्गुरुः ॥ १०६॥  
  
सति दीप इवालोकः सत्यर्क इव वासरः ।  
सति पुष्प इवामोदश्चिति सत्यं जगत्तथा ॥ १०७॥  
  
प्रतिभासत एवेदं न जगत्परमार्थतः ।  
ज्ञानदृष्टौ प्रसन्नायां प्रबोधविततोदये ॥ १०८॥  
  
यथावज्ज्ञास्यसि स्वस्थो मद्वाग्वृष्टिबलाबलम् ।  
अविद्ययैवोत्तमया स्वार्थनाशोद्यमार्थया ॥ १०९॥  
  
विद्या सम्प्राप्यते ब्रह्मन्सर्वदोषापहारिणी ।  
शाम्यति ह्यस्त्रमस्त्रेण मलेन क्षाल्यते मलम् ॥ ११०॥  
  
शमं विषं विषेणैति रिपुणा हन्यते रिपुः ।  
ईदृशी भूतमायेयं या स्वनाशेन हर्षदा ॥ १११॥  
  
न लक्ष्यते स्वभावोऽस्या वीक्ष्यमाणैव नश्यति ।  
नास्त्येषा परमार्थेनेत्येवं भावनयेद्धया ॥ ११२॥  
  
सर्वं ब्रह्मेति यस्यान्तर्भावना सा हि मुक्तिदा ।  
भेददृष्टिरविद्येयं सर्वथा तां विसर्जयेत् ॥ ११३॥  
  
मुने नासाद्यते तद्धि पदमक्षयमुच्यते ।  
कुतो जातेयमिति ते द्विज मास्तु विचारणा ॥ ११४॥  
  
इमां कथमहं हन्मीत्येषा तेऽस्तु विचारणा ।  
अस्तं गतायां क्षीणायामस्यां ज्ञास्यसि तत्पदम् ॥ ११५॥  
  
यत एषा यथा चैषा यथा नष्टेत्यखण्डितम् ।  
तदस्या रोगशालाया यत्नं कुरु चिकित्सने ॥ ११६॥  
  
यथैषा जन्मदुःखेषु न भूयस्त्वां नियोक्ष्यति ।  
स्वात्मनि स्वपरिस्पन्दैः स्फुरत्यच्छैश्चिदर्णवः ॥ ११७॥  
  
एकात्मकमखण्डं तदित्यन्तर्भाव्यतां दृढम् ।  
किञ्चित्क्षुभितरूपा सा चिच्छक्तिश्चिन्मयार्णवे॥ ११८॥  
  
तन्मयैव स्फुरत्यच्छा तत्रैवोर्मिरिवार्णवे ।  
आत्मन्येवात्मना व्योम्नि यथा सरसि मारुतः ॥ ११९॥  
  
तथैवात्मात्मशक्त्यैव स्वात्मन्येवैति लोलताम् ।  
क्षणं स्फुरति सा देवी सर्वशक्तितया तथा ॥ १२०॥  
  
देशकालक्रियाशक्तिर्न यस्याः सम्प्रकर्षणे ।  
स्वस्वभावं विदित्वोच्चैरप्यनन्तपदे स्थिता ॥ १२१॥  
  
रूपं परिमितेनासौ भावयत्यविभाविता ।  
यदैवं भावितं रूपं तया परमकान्तया ॥ १२२॥  
  
तदैवैनामनुगता नामसङ्ख्यादिका दृशः ।  
विकल्पकलिताकारं देशकालक्रियास्पदम् ॥ १२३॥  
  
चितो रूपमिदं ब्रह्मन्क्षेत्रज्ञ इति कथ्यते ।  
वासनाः कल्पयन्सोऽपि यात्यहङ्कारतां पुनः ॥ १२४॥  
  
अहङ्कारो विनिर्णेता कलङ्की बुद्धिरुच्यते ।  
बुद्धिः सङ्कल्पिताकारा प्रयाति मननास्पदम् ॥ १२५॥  
  
मनो घनविकल्पं तु गच्छतीन्द्रियतां शनैः ।  
पाणिपादमयं देहमिन्द्रियाणि विदुर्बुधाः ॥ १२६॥  
  
एवं जीवो हि सङ्कल्पवासनारज्जुवेष्टितः ।  
दुःखजालपरीतात्मा क्रमादायाति नीचताम् ॥ १२७॥  
  
इति शक्तिमयं चेतो घनाहङ्कारतां गतम् ।  
कोशकारक्रिमिरिव स्वेच्छया याति बन्धनम् ॥ १२८॥  
  
स्वयं कल्पित तन्मात्राजालभ्यन्तरवर्ति च ।  
परां विवशतामेति शृङ्खलाबद्धसिंहवत् ॥ १२९॥  
  
क्वचिन्मनः क्वचिद्बुद्धिः क्वचिज्ज्ञानं क्वचित्क्रिया ।  
क्वचिदेतदहङ्कारः क्वचिच्चित्तमिति स्मृतम् ॥ १३०॥  
  
क्वचित्प्रकृतिरित्युक्तं क्वचिन्मायेति कल्पितम् ।  
क्वचिन्मलमिति प्रोक्तं क्वचित्कर्मेति संस्मृतम् ॥ १३१॥  
  
क्वचिद्बन्ध इति ख्यातं क्वचित्पुर्यष्टकं स्मृतम् ।  
प्रोक्तं क्वचिदविद्येति क्वचिदिच्छेति सम्मतम् ॥ १३२॥  
  
इअमं संसारमखिलमाशापाशविधायकम् ।  
दधदन्तःफलैर्हीनं वटधाना वटं यथा ॥ १३३॥  
  
चिन्तानलशिखादग्धं कोपाजगरचर्वितम् ।  
कामाब्धिकल्लोलरतं विस्मृतात्मपितामहम् ॥ १३४॥  
  
समुद्धर मनो ब्रह्मन्मातङ्गमिव कर्दमात् ।  
एवं जीवाश्रिता भावा भवभावनयाहिताः ॥ १३५॥  
  
ब्रह्मणा कल्पिताकारा लक्षशोऽप्यथ कोटिशः ।  
सङ्ख्यातीताः पुरा जाता जायन्तेऽद्यापि चाभितः ॥ १३६॥  
  
उत्पत्स्यन्तेऽपि चैवान्ये कणौघा इव निर्झरात् ।  
केचित्प्रथमजन्मानः केचिज्जन्मशताधिकाः ॥ १३७॥  
  
केचिच्चासङ्ख्यजन्मानः केचिद्द्वित्रिभवान्तराः ।  
केचित्किन्नरगन्धर्वविद्याधरमहोरगाः ॥ १३८॥  
  
केचिदर्केन्दुवरुणास्त्र्यक्षाधोक्षजपद्मजाः ।  
केचिद्ब्रह्मणभूपालवैश्यशूद्रगणाः स्थिताः ॥ १३९॥  
  
केचित्तृणौषधीवृक्षफलमूलपतङ्गकाः ।  
केचित्कदम्बजम्बीरसालतालतमालकाः ॥ १४०॥  
  
केचिन्महेन्द्रमलयसह्यमन्दरमेरवः ।  
केचित्क्षारोदधिक्षीरघृतेक्षुजलराशयः ॥ १४१॥  
  
केचिद्विशालाः कुकुभः केचिन्नद्यो महारयाः ।  
विहायस्युच्चकैः केचिन्निपतन्त्युत्पतन्ति च ॥ १४२॥  
  
कन्तुका इव हस्तेन मृत्युनाऽविरतं हताः ।  
भुक्त्वा जन्मसहस्राणि भूयः संसारसङ्कटे ॥ १४३॥  
  
पतन्ति केचिदबुधाः सम्प्राप्यापि विवेकताम् ।  
दिक्कालाद्यनवच्छिन्नमात्मतत्त्वं स्वशक्तितः ॥ १४४॥  
  
लीलयैव यदादत्ते दिक्कालकलितं वपुः ।  
तदेव जीवपर्यायवासनावेशतः परम् ॥ १४५॥  
  
मनः सम्पद्यते लोलं कलनाकलनोन्मुखम् ।  
कलयन्ती मनःशक्तिरादौ भावयति क्षणात् ॥ १४६॥  
  
आकाशभावनामच्छां शब्दबीजरसोन्मुखीम् ।  
ततस्तद्घनतां यातं घनस्पन्दक्रमान्मनः ॥ १४७॥  
  
भावयत्यनिलस्पन्दं स्पर्शबीजरसोन्मुखम् ।  
ताभ्यामाकाशवाताभ्यां दृढाभ्यासवशात्ततः ॥ १४८॥  
  
शब्दस्पर्शस्वरूपाभ्यां सङ्घर्षाज्जन्यतेऽनलः ।  
रूपतन्मात्रसहितं त्रिभिस्तैः सह सम्मितम् ॥ १४९॥  
  
मनस्ताद्दृग्गुणगतं रसतन्मात्रवेदनम् ।  
क्षणाच्चेतत्यपां शैत्यं जलसंवित्ततो भवेत् ॥ १५०॥  
  
ततस्तादृग्गुणगतं मनो भावयति क्षणात् ।  
गन्धतन्मात्रमेतस्माद्भूमिसंवित्ततो भवेत् ॥ १५१॥  
  
अथेत्थम्भूततन्मात्रवेष्टितं तनुतां जहत् ।  
वपुर्वह्निकणाकारं स्फुरितं व्योम्नि पश्यति ॥ १५२॥  
  
अहङ्कारकलायुक्तं बुद्धिबीजसमन्वितम् ।  
तत्पुर्यष्टकमित्युक्तं भूतहृत्पद्मषट्पदम् ॥ १५३॥  
  
तस्मिंस्तु तीव्रसंवेगाद्भावयद्भासुरं वपुः ।  
स्थूलतामेति पाकेन मनो बिल्वफलं यथा ॥ १५४॥  
  
मूषास्थद्रुतहेमाभं स्फुरितं विमलाम्बरे ।  
सन्निवेशमथादत्ते तत्तेजः स्वस्वभावतः ॥ १५५॥  
  
ऊर्ध्वं शिरःपिण्डमयमधः पादमयं तथा ।  
पार्श्वयोर्हस्तसंस्थानं मध्ये चोदरधर्मिणम् ॥ १५६॥  
  
कालेन स्फुटतामेत्य भवत्यमलविग्रहम् ।  
बुद्धिसत्त्वबलोत्साहविज्ञानैश्वर्यसंस्थितः ॥ १५७॥  
  
स एव भगवान्ब्रह्मा सर्वलोकपितामहः ।  
अवलोक्य वपुर्ब्रह्मा कान्तमात्मीयमुत्तमम् ॥ १५८॥  
  
चिन्तामभ्येत्य भगवांस्त्रिकालामलदर्शनः ।  
एतस्मिन्परमाकाशे चिन्मात्रैकात्मरूपिणी ॥ १५९॥  
  
अदृष्टपारपर्यन्ते प्रथमं किं भवेदिति ।  
इति चिन्तितवान्ब्रह्मा सद्यो जातामलात्मदृक् ॥ १६०॥  
  
अपश्यत्सर्गवृन्दानि समतीतान्यनेकशः ।  
स्मरत्यथो स सकलान्सर्वधर्मगुणक्रमात् ॥ १६१॥  
  
लीलया कल्पयामास चित्राः सङ्कल्पतः प्रजाः ।  
नानाचारसमारम्भा गन्धर्वनगरं यथा ॥ १६२॥  
  
तासां स्वर्गापवर्गार्थं धर्मकामार्थसिद्धये ।  
अनन्तानि विचित्राणि शास्त्राणि समकल्पयत् ॥ १६३॥  
  
विरञ्चिरूपान्मनसः कल्पितत्वाज्जगत्स्थितेः ।  
तावत्स्थितिरियं प्रोक्ता तन्नाशे नाशमाप्नुयात् ॥ १६४॥  
  
न जायते न म्रियते क्वचित्किञ्चित्कदाचन ।  
परमार्थेन विप्रेन्द्र मिथ्या सर्वं तु दृश्यते ॥ १६५॥  
  
कोशमाशाभुजङ्गानां संसाराडम्बरं त्यज ।  
असदेतदिति ज्ञात्वा मातृभावं निवेशय ॥ १६६॥  
  
गन्धर्वनगरस्यार्थे भूषितेऽभूषिते तथा ।  
अविद्यांशे सुतादौ वा कः क्रमः सुखदुःखयोः ॥ १६७॥  
  
धनदारेषु वृद्धेषु दुःखयुक्तं न तुष्टता ।  
वृद्धायां मोहमायायां कः समाश्वासवानिह ॥ १६८॥  
  
यैरेव जायते रागो मूर्खस्याधिकतां गतैः ।  
तैरेव भागैः प्राज्ञस्य विराग उपजायते ॥ १६९॥  
  
अतो निदाघ तत्त्वज्ञ व्यवहारेषु संसृतेः ।  
नष्टं नष्टमुपेक्षस्व प्राप्तं प्राप्तमुपाहर ॥ १७०॥  
  
अनागतानां भोगानामवाञ्छनमकृत्रिमम् ।  
आगतानां च सम्भोग इति पण्डितलक्षणम् ॥ १७१॥  
  
शुद्धं सदसतोर्मध्यं पदं बुद्ध्वावलम्ब्य च ।  
सबाह्याभ्यन्तरं दृश्यं मा गृहाण विमुञ्च मा ॥ १७२॥  
  
यस्य चेच्छा तथानिच्छा ज्ञस्य कर्मणि तिष्ठतः ।  
न तस्य लिप्यते प्रज्ञा पद्मपत्रमिवाम्बुभिः ॥ १७३॥  
  
यदि ते नेन्द्रियार्थश्रीः स्पन्दते हृदि वै द्विज ।  
तदा विज्ञातविज्ञेया समुत्तीर्णो भवार्णवात् ॥ १७४॥  
  
उच्चैःपदाय परया प्रज्ञया वासनागणात् ।  
पुष्पाद्गन्धमपोह्यारं चेतोवृत्तिं पृथक्कुरु ॥ १७५॥  
  
संसाराम्बुनिधावस्मिन्वासनाम्बुपरिप्लुते ।  
ये प्रज्ञानावमारूढास्ते तीर्णाः पण्डिताः परे ॥ १७६॥  
  
न त्यजन्ति न वाञ्छन्ति व्यवहारं जगद्गतम् ।  
सर्वमेवानुवर्तन्ते पारावारविदो जनाः ॥ १७७॥  
  
अनन्तस्यात्मतत्त्वस्य सत्तासामान्यरूपिणः ।  
चितश्चेत्योन्मुखत्वं यत्तत्सङ्कल्पाङ्कुरं विदुः ॥ १७८॥  
  
लेशतः प्राप्तसत्ताकः स एव घनतां शनैः ।  
याति चित्तत्वमापूर्य दृढं जाड्याय मेघवत् ॥ १७९॥  
  
भावयन्ति चितिश्चैत्यं व्यतिरिक्तमिवात्मनः ।  
सङ्कल्पतामिवायाति बीजमङ्कुरतामिव ॥ १८०॥  
  
सङ्कल्पनं हि सङ्कल्पः स्वयमेव प्रजायते ।  
वर्धते स्वयमेवाशु दुःखाय न सुखाय यत् ॥ १८१॥  
  
मा सङ्कल्पय सङ्कल्पं मा भावं भावय स्थितौ ।  
सङ्कल्पनाशने यत्तो न भूयोऽननुगच्छति ॥ १८२॥  
  
भावनाभावमात्रेण सङ्कल्पः क्षीयते स्वयम् ।  
सङ्कल्पेनैव सङ्कल्पं मनसैव मनो मुने ॥ १८३॥  
  
छित्त्वा स्वात्मनि तिष्ठ त्वं किमेतावति दुष्करम् ।  
यथैवेदं नभः शून्यं जगच्छून्यं तथैव हि ॥ १८४॥  
  
तण्डुलस्य यथा चर्म यथा ताम्रस्य कालिमा ।  
नश्यति क्रियया विप्र पुरुषस्य तथा मलम् ॥ १८५॥  
  
जीवस्य तण्डुलस्येव मलं सहजमप्यलम् ।  
नश्यत्येव न सन्देहस्तस्मादुद्योगवान्भवेत् ॥ १८६॥  
  
इति महोपनिषत् ॥ इति पञ्चमोऽध्यायः ॥ ५॥  
  
अन्तरास्थां परित्यज्य भावश्रीं भावनामयीम् ।  
योऽसि सोऽसि जगत्यस्मिंल्लीलया विहरानघ ॥ १॥  
  
सर्वत्राहमकर्तेति दृढभावनयानया ।  
परमामृतनाम्नी सा समतैवावशिष्यते ॥ २॥  
  
खेदोल्लासविलासेषु स्वात्मकर्तृतयैकया ।  
स्वसङ्कल्पे क्षयं याते समतैवावशिष्यते ॥ ३॥  
  
समता सर्वभावेषु यासौ सत्यपरा स्थितिः ।  
तस्यामवस्थितं चित्तं न भूयो जन्मभाग्भवेत् ॥ ४॥  
  
अथवा सर्वकर्तृत्वमकर्तृत्वं च वै मुने ।  
सर्वं त्यक्त्वा मनः पीत्वा योऽसि सोऽसि स्थिरो भव ॥ ५॥  
  
शेषस्थिरो समाधानो येन त्यजसि तत्त्यज ।  
चिन्मनःकलनाकारं प्रकाशतिमिरादिकम् ॥ ६॥  
  
वासनां वासितारं च प्राणस्पन्दनपूर्वकम् ।  
समूलमखिलं त्यक्त्वा व्योमसाम्यः प्रशान्तधीः ॥ ७॥  
  
हृदयात्सम्परित्यज्य सर्ववासनपङ्क्तयः ।  
यस्तिष्ठति गतव्यग्रः स मुक्तः परमेश्वरः ॥ ८॥  
  
दृष्टं द्रष्टव्यमखिलं भ्रान्तं भ्रान्त्या दिशो दश ।  
युक्त्या वै चरतो ज्ञस्य संसारो गोष्पदाकृतिः ॥ ९॥  
  
सबाह्याभ्यन्तरे देहे ह्यध ऊर्ध्वं च दिक्षु च ।  
इत आत्मा ततोऽप्यात्मा नास्त्यनात्ममयं जगत् ॥ १०॥  
  
न तदस्ति न यत्राहं न तदस्ति न तन्मयम् ।  
किमन्यदभिवाञ्छामि सर्वं सच्चिन्मयं ततम् ॥ ११॥  
  
समस्तं खल्विदं ब्रह्म सर्वमात्मेदमाततम् ।  
अहमन्य इदं चान्यदिति भ्रान्तिं त्यजानघ ॥ १२॥  
  
तते ब्रह्मघने नित्ये सम्भवन्ति न कल्पिताः ।  
न शोकोऽस्ति न मोहोऽस्ति न जरास्ति न जन्म वा ॥ १३॥  
  
यदस्तीह तदेवास्ति विज्वरो भव सर्वदा ।  
यथाप्राप्तानुभवतः सर्वत्रानभिवाञ्छनात् ॥ १४॥  
  
त्यागादानपरित्यागी विज्वरो भव सर्वदा ।  
यस्येदं जन्म पाश्चात्यं तमाश्वेव महामते ॥ १५॥  
  
विशन्ति विद्या विमला मुक्ता वेणुमिवोत्तमम् ।  
विरक्तमनसां सम्यक्स्वप्रसङ्गादुदाहृतम् ॥ १६॥  
  
द्रष्टुर्दृश्यसमायोगात्प्रत्ययानन्दनिश्चयः ।  
यस्तं स्वमात्मतत्त्वोत्थं निष्पन्दं समुपास्महे ॥ १७॥  
  
द्रष्टृदर्शनदृश्यानि त्यक्त्वा वासनया सह ।  
दर्शनप्रत्ययाभासमात्मानं समुपास्महे ॥ १८॥  
  
द्वयोर्मध्यगतं नित्यमस्तिनास्तीति पक्षयोः ।  
प्रकाशनं प्रकाशानामात्मानं समुपास्महे ॥ १९॥  
  
सन्त्यज्य हृद्गुहेशानं देवमन्यं प्रयान्ति ये ।  
ते रत्नमभिवाञ्छन्ति त्यक्तहस्तस्थकौस्तुभाः ॥ २०॥  
  
उत्थितानुत्थितानेतानिन्द्रियारीन्पुनः पुनः ।  
हन्याद्विवेकदण्डेन वज्रेणेव हरिर्गिरीन् ॥ २१॥  
  
संसाररात्रिदुःस्वप्ने शून्ये देहमये भ्रमे ।  
सर्वमेवापवित्रं तद्दृष्टं संसृतिविभ्रमम् ॥ २२॥  
  
अज्ञानोपहतो बाल्ये यौवने वनिताहतः ।  
शेषे कलत्रचिन्तार्तः किं करोति नराधमः ॥ २३॥  
  
सतोऽसत्ता स्थिता मूर्ध्नि रम्याणां मूर्ध्न्यरम्यता ।  
सुखानां मूर्ध्निदुःखानि किमेकं संश्रयाम्यहम् ॥ २४॥  
  
येषां निमेषणामेषौ जगतः प्रलयोदयौ ।  
तादृशाः पुरुषा यान्ति मादृशां गणनैव का ॥ २५॥  
  
संसार एव दुःखानां सीमान्त इति कथ्यते ।  
तन्मध्ये पतिते देहे सुखमासाद्यते कथम् ॥ २६॥  
  
प्रबुद्धोऽस्मि प्रबुद्धोऽस्मि दुष्टश्चोरोऽयमात्मनः ।  
मनो नाम निहन्म्येनं मनसास्मि चिरं हृतः ॥ २७॥  
  
मा खेदं भज हेयेषु नोपादेयपरो भव ।  
हेयादेयादृशौ त्यक्त्वा शेषस्थः सुस्थिरो भव ॥ २८॥  
  
निराशता निर्भयता नित्यता समता ज्ञता ।  
निरीहता निष्क्रियता सौम्यता निर्विकल्पता ॥ २९॥  
  
धृर्मैत्री मनस्तुष्टिर्मृदुता मृदुभाषिता ।  
हेयोपादेयनिर्मुक्ते ज्ञे तिष्ठन्त्यपवासनम् ॥ ३०॥  
  
गृहीततृष्णाशबरीवासनाजालमाततम् ।  
संसारवारिप्रसृतं चिन्तातन्तुभिराततम् ॥ ३१॥  
  
अनया तीक्ष्णया तात छिन्धि बुद्धिशलाकया ।  
वात्ययेवाम्बुदं जालं छित्त्वा तिष्ठ तते पदे ॥ ३२॥  
  
मनसैव मनश्छित्त्वा कुठारेणेव पादपम् ।  
पदं पावनमासाद्य सद्य एव स्थिरो भव ॥ ३३॥  
  
तिष्ठन्गच्छन्त्स्वपञ्जाग्रन्निवसन्नुत्पतन्पतन् ।  
असदेवेदमित्यन्तं निश्चित्यास्तां परित्यज ॥ ३४॥  
  
दृश्यमाश्रयसीदं चेत्तत्सच्चितोऽसि बन्धवान् ।  
दृश्यं सन्त्यजसीदं चेत्तदाऽचित्तोऽसि मोक्षवान् ॥ ३५॥  
  
नाहं नेदमिति ध्यायंस्तिष्ठ त्वमचलाचलः ।  
आत्मनो जगतश्चान्तर्द्रष्टृदृश्यदशान्तरे ॥ ३६॥  
  
दर्शनाख्यं स्वमात्मानं सर्वदा भावयन्भव ।  
स्वाद्यस्वादकसन्त्यक्तं स्वाद्यस्वादकमध्यगम् ॥ ३७॥  
  
स्वदनं केवलं ध्यायन्परमात्ममयो भव ।  
अवलम्ब्य निरालम्बं मध्येमध्ये स्थिरो भव ॥ ३८॥  
  
रज्जुबद्धा विमुच्यन्ते तृष्णाबद्धा न केनचित् ।  
तस्मान्निदाघ तृष्णा त्वं त्यज सङ्कल्पवर्जनात् ॥ ३९॥  
  
एतामहम्भावमयीपपुण्यां  
        छित्त्वानहम्भाव शलाकयैव ॥  
  
स्वभावजां भव्यभवन्तभूमौ  
        भव प्रशान्ताखिलभूतभीतिः ॥ ४०॥  
  
अहमेषां पदार्थानामेते च मम जीवितम् ।  
नाहमेभिर्विना किञ्चिन्न मयैते विना किल ॥ ४१॥  
  
इत्यन्तर्निश्चयं त्यक्त्वा विचार्य मनसा सह ।  
नाहं पदार्थस्य न मे पदार्थ इति भाविते ॥ ४२॥  
  
अन्तःशीतलया बुद्ध्या कुर्वतो लीलया क्रियाम् ।  
यो नूनं वासनात्यागो ध्येयो ब्रह्मन्प्रकीर्तितः ॥ ४३॥  
  
सर्वं समतया बुद्ध्या यः कृत्वा वासनाक्षयम् ।  
जहाति निर्ममो देहं नेयोऽसौ वासनाक्षयः ॥ ४४॥  
  
अहङ्कारमयीं त्यक्त्वा वासनां लीलयैव यः ।  
तिष्ठति ध्येयसन्त्यागी स जीवन्मुक्त उच्यते ॥ ४५॥  
  
निर्मूलं कलनां त्यक्त्वा वासनां यः शमं गतः ।  
ज्ञेयं त्यागमिमं विद्धि मुक्तं तं ब्राह्मणोत्तमम् ॥ ४६॥  
  
द्वावेतौ ब्रह्मतां यातौ द्वावेतौ विगतज्वरौ ।  
आपतत्सु यथाकालं सुखदुःखेष्वनारतौ ।  
सन्न्यासियोगिनौ दान्तौ विद्धि शान्तौ मुनीश्वर ॥ ४७॥  
  
ईप्सितानीप्सिते न स्तो यस्यान्तर्वर्तिदृष्टिषु ।  
सुषुप्तवद्यश्चरति स जीवन्मुक्त उच्यते ॥ ४८॥  
  
हर्षामर्षभयक्रोधकामकार्पण्यदृष्टिभिः ।  
न हृष्यति ग्लायति यः परामर्शविवर्जितः ॥ ४९॥  
  
बाह्यार्थवासनोद्भूता तृष्णा बद्धेति कथ्यते ।  
सर्वार्थवासनोन्मुक्ता तृष्णा मुक्तेति भण्यते ॥ ५०॥  
  
इदमस्तु ममेत्यन्तमिच्छां प्रार्थनयान्विताम् ।  
तां तीक्ष्णां शृङ्खलां विद्धि दुःखजन्मभयप्रदाम् ॥ ५१॥  
  
तामेतां सर्वभावेषु सत्स्वसत्सु च सर्वदा ।  
सन्त्यज्य परमोदारं पदमेति महामनाः ॥ ५२॥  
  
बन्धास्थामथ मोक्षास्थां सुखदुःखदशामपि ।  
त्यक्त्वा सदसदास्थां त्वं तिष्ठाक्षुब्धमहाब्धिवत् ॥ ५३॥  
  
जायते निश्चयः साधो पुरुषस्य चतुर्विधः ॥ ५४॥  
  
आपादमस्तकमहं मातापितृविनिर्मितः ।  
इत्येको निश्चयो ब्रह्मन्बन्धायासविलोकनात् ॥ ५५॥  
  
अतीतः सर्वभावेभ्यो वालाग्रादप्यहं तनुः ।  
इति द्वितीयो मोक्षाय निश्चयो जायते सताम् ॥ ५६॥  
  
जगज्जाल पदार्थात्मा सर्व एवाहमक्षयः ।  
तृतीयो निश्चयश्चोक्तो मोक्षायैव द्विजोत्तम ॥ ५७॥  
  
अहं जगद्वा सकलं शून्यं व्योम समं सदा ।  
एवमेष चतुर्थोऽपि निश्चयो मोक्षसिद्धिदः ॥ ५८॥  
  
एतेषां प्रथमः प्रोक्तस्तृष्णया बन्धयोग्यया ।  
शुद्धतृष्णास्त्रयः स्वच्छा जीवन्मुक्ता विलासिनः ॥ ५९॥  
  
सर्वं चाप्यहमेवेति निश्चयो यो महामते ।  
तमादाय विषादाय न भूयो जायते मतिः ॥ ६०॥  
  
शून्यं तत्प्रकृतिर्माया ब्रह्मविज्ञानमित्यपि ।  
शिवः पुरुष ईशानो नित्यमात्मेति कथ्यते ॥ ६१॥  
  
द्वैताद्वैतसमुद्भूतैर्जगन्निर्माणलीलया ।  
परमात्ममयीशक्तिरद्वैतैव विजृम्भते ॥ ६२॥  
  
सर्वातीतपदालम्बी परिपूर्णैकचिन्मयः ।  
नोद्वेगी न च तुष्टात्मा संसारे नावसीदति ॥ ६३॥  
  
प्राप्तकर्मकरो नित्यं शत्रुमित्रसमानदृक् ।  
ईहितानीहितैर्मुक्तो न शोचति न काङ्क्षति ॥ ६४॥  
  
सर्वस्याभिमतं वक्ता चोदितः पेशलोक्तिमान् ।  
आशयज्ञश्च भूतानां संसारे नावसीदति ॥ ६५॥  
  
पूर्वां दृष्टिमवष्टभ्य ध्येयत्यागविलासिनीम् ।  
जीवन्मुक्ततया स्वस्थो लोके विहर विज्वरः ॥ ६६॥  
  
अन्तःसन्त्यक्तसर्वाशो वीतरागो विवासनः ।  
बहिःसर्वसमाचारो लोके विहर विज्वरः ॥ ६७॥  
  
बहिःकृत्रिमसंरम्भो हृदि संरम्भवर्जितः ।  
कर्ता बहिरकर्तान्तर्लोके विहर शुद्धधीः ॥ ६८॥  
  
त्यक्ताहङ्कृतिराश्वस्तमतिराकाशशोभनः ।  
अगृहीतकलङ्काङ्को लोके विहर शुद्धधीः ॥ ६९॥  
  
उदारः पेशलाचारः सर्वाचारानुवृत्तिमान् ।  
अन्तःसङ्गपरित्यागी बहिःसम्भारवानिव ।  
अन्तर्वैराग्यमादाय बहिराशोन्मुखेहितः ॥ ७०॥  
  
अयं बन्धुरयं नेति गणना लघुचेतसाम् ।  
उदारचरितानां तु वसुधैव कुटुम्बकम् ॥ ७१॥  
  
भावाभावविनिर्मुक्तं जरामरणवर्जितम् ।  
प्रशान्तकलनारभ्यं नीरागं पदमाश्रय ॥ ७२॥  
  
एषा ब्राह्मी स्थितिः स्वच्छा निष्कामा विगतामया ।  
आदाय विहरन्नेवं सङ्कटेषु न मुह्यति ॥ ७३॥  
  
वैराग्येणाथ शास्त्रेण महत्त्वादिगुणैरपि ।  
यत्सङ्कल्पहरार्थं तत्स्वयमेवोन्नयेन्मनः ॥ ७४॥  
  
वैराग्यात्पूर्णतामेति मनो नाशवशानुगम् ।  
आशया रक्ततामेति शरदीव सरोऽमलम् ॥ ७५॥  
  
तमेव भुक्तिविरसं व्यापारौघं पुनः पुनः ।  
दिवसेदिवसे कुर्वन्प्राज्ञ कस्मान्न लज्जते ॥ ७६॥  
  
चिच्चैत्यकलितो बन्धस्तन्मुक्तौ मुक्तिरुच्यते ।  
चिदचैत्या किलात्मेति सर्वसिद्धान्तसङ्ग्रहः ॥ ७७॥  
  
एतन्निश्चयमादाय विलोकय धियेद्धया ।  
स्वयमेवात्मनात्मानमानन्दं पदमाप्स्यसि ॥ ७८॥  
  
चिदहं चिदिमे लोकाश्चिदाशाश्चिदिमाः प्रजाः ।  
दृश्यदर्शननिर्मुक्तः केवलामलरूपवान् ॥ ७९॥  
  
नित्योदितो निराभासो द्रष्टा साक्षी चिदात्मकः ॥ ८०॥  
  
चैत्यनिर्मुक्तचिद्रूपं पूर्णज्योतिःस्वरूपकम् ।  
संशान्तसर्वसंवेद्यं संविन्मात्रमहं महत् ॥ ८१॥  
  
संशान्तसर्वसङ्कल्पः प्रशान्तसकलेषणः ।  
निर्विकल्पपदं गत्वा स्वस्थो भव मुनीश्वर ॥ ८२॥ इति ।  
य इमां महोपनिषदं ब्राह्मणो नित्यमधीते ।  
अश्रोत्रियः श्रोत्रियो भवति । अनुपनीत उपनीतो भवति ।  
सोऽग्निपूतो भवति । स वायुपूतो भवति । स सोमपूतो भवति ।  
स सत्यपूतो भवति । स सर्वपूतो भवति । स सर्वर्देवैर्ज्ञातो भवति ।  
स सर्वेषु तीर्थेषु स्नातो भवति । स सर्वैर्देवैरनुध्यातो भवति ।  
स सर्वक्रतुभिरिष्टवान्भवति । गायत्र्याः षष्टिसहस्राणि  
जप्तानि फलानि भवन्ति । इतिहासपुराणानां शतसहस्राणि जप्तानि  
फलानि भवन्ति । प्रणवानामयुतं जप्तं भवति ।  
आचक्षुषः पङ्क्तिं पुनाति । आसप्तमान्पुरुषयुगान्पुनाति ।  
इत्याह भगवान् हिरण्यगर्भः । जप्येनामृतत्त्वं च  
गच्छतीत्युपनिषत् । ॥ इति षष्ठोऽध्यायः ॥ ६॥  
  
ॐ आप्यायन्तु ममाङ्गानि वाक्प्राणश्चक्षुः श्रोत्रमथो  
बलमिन्द्रियाणि च ॥ सर्वाणि सर्वं ब्रह्मोपनिषदं माहं  
ब्रह्म निराकुर्यां मा मा ब्रह्म निराकरोदनिराकरणम-  
स्त्वनिराकरणं मेस्तु तदात्मनि निरते य उपनिषत्सु धर्मास्ते  
मयि सन्तु ते मयि सन्तु ॥ ॐ शान्तिः शान्तिः शान्तिः ॥  
  
इति महोपनिषत्समाप्ता॥  
  
  
Encoded by Sunder Hattangadi (sunderh@hotmail.com)  
  
