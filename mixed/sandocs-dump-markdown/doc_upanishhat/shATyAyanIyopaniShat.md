---
Author: Vedic tradition
Category: upanishhat, upanishad
Description-comments: 99 / 108; Shukla Yajurveda - Sanyasa upanishad
File name: shatyayani.itx
Language: Sanskrit
Latest update: April, 18, 2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/religion
Sublocation: upanishhat
Text title: Shatyayani Upanishad
Transliterated by: Sunder Hattangadi (sunderh at hotmail.com)
engtitle: Shatyayani Upanishad
itxtitle: shATyAyanIyopaniShat
title: शाट्यायनीयोपनिषत्

---
  
 शाट्यायनीयोपनिषत्   
  
शाट्यायनीब्रह्मविद्याखण्डाकारसुखाकृति ।  
यतिवृन्दहृदागारं रामचन्द्रपदं भजे ॥  
  
ॐ पूर्णमदः पूर्णमिदं पूर्णात्पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  
  
ॐ शान्तिः शान्तिः शान्तिः ॥  
  
हरिः ॐ ॥  
  
मन एव मनुष्याणां कारणं बन्धमोक्षयोः ।  
बन्धाय विषयासक्तं मुक्त्यै निर्विषयं स्मृतम् ॥ १॥  
  
समासक्तं सदा चित्तं जन्तोर्विषयगोचरे ।  
यद्येवं ब्रह्मणि स्यात्तत्को न मुच्येत बन्धनात् ॥ २॥  
  
वित्तमेव हि संसारस्तत्प्रयत्नेन शोधयेत् ।  
यच्चित्तस्तन्मयो भवति गुह्यमेतत्सनातनम् ॥ ३॥  
  
नावेदविन्मनुते तं बृहन्तं  
    नाब्रह्मवित्परमं प्रैति धाम ।  
विष्णुक्रान्तं वासुदेवं विजान-  
    न्विप्रो विप्रत्वं गच्छते तत्त्वदर्शी ॥ ४॥  
  
अथाह यत्परमं ब्रह्म सनातनं  
    ये श्रोत्रिया अकामहता अधीयुः ।  
शान्तो दान्त उपरतिस्तितिक्षुहु-  
    र्योऽनूचानो ह्यभिजज्ञौ समानः ॥ ५॥  
  
त्यक्तेषणो ह्यनृणस्तं विदित्वा  
    मौनी वसेदाश्रमे यत्र कुत्र ।  
अथाश्रमं चरमं सम्प्रविश्य  
    यथोपपत्तिं पञ्चमात्रां दधानः ॥ ६॥  
  
त्रिदण्डमुपवीतं च वासः कौपीनवेष्टनम् ।  
शिक्यं पवित्रमित्येतद्विभृयाद्यावदायुषम् ॥ ७॥  
  
पञ्चैतास्तु यतेर्मात्रास्ता मात्रा ब्रह्मणे श्रुताः ।  
न त्यजेद्यावदुत्क्रान्तिरन्तेऽपि निखनेत्सह ॥ ८॥  
  
विष्णुलिङ्गं द्विधा प्रोक्तं व्यक्तमव्यक्तमेव च ।  
तयोरेकमपि त्यक्त्वा पतत्येव न संशयः ॥ ९॥  
  
त्रिदण्डं वैष्णवं लिङ्गं विप्राणां मुक्तिसाधनम् ।  
निर्वाणं सर्वधर्माणामिति वेदानुशासनम् ॥ १०॥  
  
अथ खलु सौम्य कुटीचको बहूदको हंसः परमहंस  
इत्येते परिव्राजकाश्चतुर्विधा भवन्ति । सर्व एते विष्णुलिङ्गिनः  
शिखिनोपवीतिनः शुद्धचित्ता आत्मानमात्मना ब्रह्म  
भावयन्तः शुद्धचिद्रूपोपासनरता जपयमवन्तो  
नियमवन्तः सुशीलिनः पुण्यश्लोका भवन्ति । तदेतदृचाभ्युक्तम् ।  
कुटीचको बहूदकश्चापि हंसः  
     परमहंस इव वृत्त्या च भिन्नाः ।  
सर्व एते विष्णुलिङ्गं दधाना  
     वृत्त्या व्यक्तं बहिरन्तश्च नित्यम् ।  
पञ्चयज्ञा वेदशिरःप्रविष्टाः  
    क्रियावन्तोऽमी सङ्गता ब्रह्मविद्याम् ।  
त्यक्त्वा वृक्षं वृक्षमूलं श्रितासः  
    सन्न्यस्तपुष्पा रसमेवाश्नुवानाः ।  
विष्णुक्रीडा विष्णुरतयो विमुक्ता  
    विष्ण्वात्मका विष्णुमेवापियन्ति ॥ ११॥  
  
त्रिसन्ध्यं शक्तितः स्नानं तर्पणं मार्जनं तथा ।  
उपस्थानं पञ्चयज्ञान्कुर्यादामरणान्तिकम् ॥ १२॥  
  
दशभिः प्रणवैः सप्तव्याहृतिभिश्चतुष्पदा ।  
गायत्रीजपयज्ञश्च त्रिसन्ध्यं शिरसा सह ॥ १३॥  
  
योगयज्ञः सदैकाग्रभक्त्या सेवा हरेर्गुरोः ।  
अहिंसा तु तपोयज्ञो वाङ्मनःकायकर्मभिः ॥ १४॥  
  
नानोपनिषदभ्यासः स्वाध्यायो यज्ञ ईरितः ।  
ॐइत्यात्मानमव्यग्रो ब्रह्मण्यग्ना जुहोति यत् ॥ १५॥  
  
ज्ञानयज्ञः स विज्ञेयः सर्वयज्ञोत्तमोत्तमः ।  
ज्ञानदण्डा ज्ञानशिखा ज्ञानयज्ञोपवीतिनः ॥ १६॥  
  
शिखा ज्ञानमयी यस्य उपवीतं च तन्मयम् ।  
ब्राह्मण्यं सकलं तस्य इति वेदानुशासनम् ॥ १७॥  
  
अथ खलु सौम्येत परिव्राजका यथा प्रादुर्भवन्ति  
तथा भवन्ति । कामक्रोधलोभमोहदम्भदर्पासूया-  
ममत्वाहङ्कारादींस्तितीर्य मानावमानौ निन्दास्तुती  
च वर्जयित्वा वृक्ष इव तिष्ठासेत् । छिद्यमानो न  
ब्रूयात् । तदैवं विद्वांस इहैवामृता भवन्ति ।  
तदेतदृचाभ्युक्तम् ।  
बन्धुपुत्रमनुमोदयित्वा-  
     नवेक्ष्यमाणो द्वन्द्वसहः प्रशान्तः ।  
प्राचीमुदीचिं वा निर्वर्तयंश्चरेत  
     पात्री दण्डी युगमात्रावलोकी ।  
शिखी मुण्डी चोपवीती कुटुम्बी  
     यात्रामात्रं प्रतिगृह्णन्मनुष्यात् ॥ १८॥  
  
अयाचितं याचितं वोत भैक्षं  
     मृद्दार्वलाबूफलपर्णपात्रम् ।  
क्षीणं क्षौमं तृणं कन्थाजिने च पर्ण-  
     माच्छादनं स्यादहतं वा विमुक्तः ॥ १९॥  
  
ऋतुसन्धौ मुण्डयेन्मुण्डमात्रं  
     नाधो नाक्षं जातु शिखां न वापयेत् ।  
चतुरो मासान्ध्रुवशीलतः स्या-  
     त्स यावत्सुप्तोऽन्तरात्मा पुरुषो विश्वरूपः ।  
अन्यानथाष्टौ पुनरुत्थितेऽस्मि-  
     न्स्वकर्मलिप्सुर्विहरेद्वा वसेद्वा ॥ २०॥  
  
देवाग्न्यगारे तरुमूले गुहायां  
     वसेदसङ्गोऽलक्षितशीलवृत्तः ।  
अनिन्धनो ज्योतिरिवोपशान्तो  
     न चोद्विजेदुद्विजेद्यत्र कुत्र ॥ २१॥  
  
आत्मानं चेद्विजानीयादयमस्मीति पूरुषः ।  
किमिच्छन्कस्य कामाय शरीरमनुसञ्ज्वरेत् ॥ २२॥  
  
तमेव धीरो विज्ञाय प्रज्ञां कुर्वीत ब्राह्मणः ।  
नानुध्यायाद्बहूञ्छब्दान्वाचो विग्लापनं हि तत् ॥ २३॥  
  
बाल्येनैव हि तिष्ठासेन्निर्विद्य ब्रह्मवेदनम् ।  
ब्रह्मविद्या च बाल्यं च निर्विद्य मुनिरात्मवान् ॥ २४॥  
  
यदा सर्वे प्रमुच्यन्ते कामा येऽस्य हृदि श्रिताः ।  
अथ मर्त्योऽमृतो भवत्यत्र ब्रह्म समश्नुते ॥ २५॥  
  
अथ खलु सौम्येदं परिव्राज्यं नैष्ठिकमात्मधर्मं  
यो विजहाति स वीरहा भवति । स ब्रह्महा भवति । स भ्रूणहा  
भवति । स महापातकी भवति । य इमां वैष्णवीं निष्ठां  
परित्यज्यति । स स्तेनो भवति । स गुरुतल्पगो भवति । स मित्रध्रुग्भवति ।  
स कृतघ्नो भवति । स सर्वस्माल्लोकात्प्रच्युतो भवति ।  
तदेतदृचाभ्युक्तम् ।  
स्तेनः सुरापो गुरुतल्पगामी  
     मित्रध्रुगेते निष्कृतेर्यान्ति शुद्धिम् ।  
व्यक्तमव्यक्तं वा विधृतं विष्णुलिङ्गं  
     त्यजन्न शुद्ध्येदखिलैरात्मभासा ॥ २६॥  
  
त्यक्त्वा विष्णोर्लिङ्गमन्तर्बहिर्वा  
     यः स्वाश्रमं सेवतेऽनाश्रमं वा ।  
प्रत्यपत्तिं भजते वातिमूढो  
     नैषां गतिः कल्पकोट्यापि दृष्टा ॥ २७॥  
  
त्यक्त्वा सर्वाश्रमान्धीरो वसेन्मोक्षाश्रमे चिरम् ।  
मोक्षाश्रमात्परिभ्रष्टो न गतिस्तस्य विद्यते ॥ २८॥  
  
पारिव्राज्यं गृहीत्वा तु यः स्वधर्मे न तिष्ठति ।  
तमारूढच्युतं विद्यादिति वेदानुशासनम् ॥ २९॥  
  
अथ खलु सौम्येमं सनातनमात्मधर्मं वैष्णवीं  
निष्ठां लब्ध्वा यस्तामदूषयन्वर्तते स वशी भवति ।  
स पुण्यश्लोको भवति । स लोकज्ञो भवति । स वेदान्तज्ञो भवति ।  
स ब्रह्मज्ञो भवति । स सर्वज्ञो भवति । स स्वराड् भवति ।  
स परं ब्रह्म भगवन्तमाप्नोति । स पितॄन्सम्बन्धिनो  
बान्धवान्सुहृदो मित्राणि च भवादुत्तरयति । तदेतदृचाभ्युक्तम् ।  
शतं कुलानां प्रथमं बभूव  
     तथा पराणां त्रिशतं समग्रम् ।  
एते भवन्ति सुकृतस्य लोके  
     येषं कुले सन्न्यसतीह विद्वान् ॥ ३०॥  
  
त्रिंशत्परास्त्रिंशदपरांस्त्रिंशच्च परतः परान् ।  
उत्तरयति धर्मिष्ठः परिव्राडिति वै श्रुतिः ॥ ३१॥  
  
संयस्तमिति यो ब्रूयात्कण्ठस्थप्राणवानपि ।  
तारिताः पितरस्तेन इति वेदानुशासनम् ॥ ३२॥  
  
अथ खलु सौम्येमं सनातनमात्मधर्मं वैष्णवीं  
निष्ठां नासमाप्य प्रब्रूयात् । नानूचानाय  
नानात्मविदे नावीतरागाय नाविशुद्धाय नानुपसन्नाय  
नाप्रयतमानसायेति ह स्माहुः । तदेतदृचाभ्युक्तम् ।  
विद्या ह वै ब्राह्मणमाजगाम  
      गोपाय मां शेवधिष्टेऽहमस्मि ।  
असूयकायानृजवे शठाय  
      मा मा ब्रूया वीर्यवती तथा स्याम् ॥ ३३॥  
  
यमेव विद्याश्रुतमप्रमत्तं  
      मेधाविनं ब्रह्मचर्योपपन्नम् ।  
अस्मा इमामुपसन्नाय सम्यक्  
      परीक्ष्य दद्याद्वैष्णवीमात्मनिष्ठाम् ॥ ३४॥  
  
अध्यापिता ये गुरुं नाद्रियन्ते  
      विप्रा वाचा मनसा कर्मणा वा ।  
यथैव तेन न गुरुर्भोजनीय-  
      स्तथैव चानं न भुनक्ति श्रुतं तत् ॥ ३५॥  
  
गुरुरेव परो धर्मो गुरुरेव परा गतिः ।  
एकाक्षरप्रदातारं यो गुरुं नाभिनन्दति ।  
तस्य श्रुतं तथा ज्ञानं स्रवत्यामघटाम्बुवत् ॥ ३६॥  
  
यस्य देवे परा भक्तिर्यथा देवे तथा गुरौ ।  
स ब्रह्मवित्परं प्रेयादिति वेदानुशासनम् ॥ ३७॥  
  
इत्युपनिषत् ॥  
  
ॐ पूर्णमदः पूर्णमिदं पूर्णात्पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  
  
ॐ शान्तिः शान्तिः शान्तिः ॥ हरिः ॐ तत्सत् ॥  
  
इति शाट्यायनीयोपनिषत्समाप्ता ॥  
  
  
Encoded by Sunder Hattangadi (sunderh@hotmail.com)  
  
