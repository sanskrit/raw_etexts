---
Author: Vedic Tradition
Category: upanishhat, upanishad
Description-comments: 71/108; Atharva Veda, Samanya Upanishad, surya, navagraha
File name: suryopan.itx
Indexextra: (audioNONE)
Language: Sanskrit
Latest update: May 2, 2007
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/religion/hinduism
Sublocation: upanishhat
Text title: Surya Upanishad
Transliterated by: Sunder Hattangadi (sunderh at hotmail.com)
engtitle: Surya Upanishad
itxtitle: sUryopaniShat sUryAtharvashIrSham cha (atharvavedIya)
title: सूर्योपनिषत् सूर्याथर्वशीर्षम् च (अथर्ववेदीय)

---
  
 सूर्योपनिषत् सूर्याथर्वशीर्षम् च   
  
अथर्ववेदीय सामान्योपनिषत् ।  
  
सूदितस्वातिरिक्तारिसूरिनन्दात्मभावितम् ।  
सूर्यनारायणाकारं नौमि चित्सूर्यवैभवम् ॥  
  
ॐ भद्रं कर्णेभिः श्रुणुयाम देवाः । भद्रं  
पश्येमाक्षभिर्यजत्राः ।  
स्थिरैरङ्गैस्तुष्टुवांसस्तनूभिर्व्यशेम देवहितं यदायुः ।  
स्वस्ति न इन्द्रो वृद्धश्रवाः ।  स्वस्ति नः पूषा विश्ववेदाः ।  
स्वस्ति नस्तार्क्ष्यो अरिष्टनेमिः । स्वस्ति नो बृहस्पतिर्दधातु ॥  
  
ॐ शान्तिः शान्तिः शान्तिः ॥  
  
हरिः ॐ अथ सूर्याथर्वाङ्गिरसं व्याख्यास्यामः ।  
ब्रह्मा ऋषिः । गायत्री छन्दः । आदित्यो देवता ।  
हंसः सोऽहमग्निनारायणयुक्तं बीजम् । हृल्लेखा शक्तिः ।  
वियदादिसर्गसंयुक्तं कीलकम् ।  
चतुर्विधपुरुषार्थसिद्ध्यर्थे विनियोगः ।  
षट्स्वरारूढेन बीजेन षडङ्गं रक्ताम्बुजसंस्थितम् ।  
सप्ताश्वरथिनं हिरण्यवर्णं चतुर्भुजं  
पद्मद्वयाभयवरदहस्तं कालचक्रप्रणेतारं  
श्रीसूर्यनारायणं य एवं वेद स वै ब्राह्मणः ।  
ॐ भूर्भुवःसुवः । ॐ तत्सवितुर्वरेण्यं भर्गो देवस्य  
धीमहि । धियो यो नः प्रचोदयात् ।  
सूर्य आत्मा जगतस्तस्थुषश्च । सूर्याद्वै खल्विमानि  
भूतानि जायन्ते ।  
सूर्याद्यज्ञः पर्जन्योऽन्नमात्मा नमस्त आदित्य ।  
त्वमेव प्रत्यक्षं कर्मकर्तासि । त्वमेव प्रत्यक्षं ब्रह्मासि ।  
त्वमेव प्रत्यक्षं विष्णुरसि ।  
त्वमेव प्रत्यक्षं रुद्रोऽसि । त्वमेव प्रत्यक्षमृगसि ।  
त्वमेव प्रत्यक्षं यजुरसि ।  
त्वमेव प्रत्यक्षं सामासि । त्वमेव प्रत्यक्षमथर्वासि ।  
त्वमेव सर्वं छन्दोऽसि ।  
आदित्याद्वायुर्जायते । आदित्याद्भूमिर्जायते । आदित्यादापो  
जायन्ते । आदित्याज्ज्योतिर्जायते ।  
आदित्याद्व्योम दिशो जायन्ते । आदित्याद्देवा जायन्ते ।  
आदित्याद्वेदा जायन्ते ।  
आदित्यो वा एष एतन्मण्डलं तपति । असावादित्यो ब्रह्म ।  
आदित्योऽन्तःकरणमनोबुद्धिचित्ताहङ्काराः । आदित्यो वै  
व्यानः समानोदानोऽपानः प्राणः ।  
आदित्यो वै श्रोत्रत्वक्चक्षूरसनघ्राणाः । आदित्यो वै  
वाक्पाणिपादपायूपस्थाः ।  
आदित्यो वै शब्दस्पर्शरूपरसगन्धाः । आदित्यो वै  
वचनादानागमनविसर्गानन्दाः ।  
आनन्दमयो ज्ञानमयो विज्ञानानमय आदित्यः । नमो मित्राय  
भानवे मृत्योर्मा पाहि ।  
भ्राजिष्णवे विश्वहेतवे नमः । सूर्याद्भवन्ति भूतानि  
सूर्येण पालितानि तु ।  
सूर्ये लयं प्राप्नुवन्ति यः सूर्यः सोऽहमेव च । चक्षुर्नो  
देवः सविता चक्षुर्न उत पर्वतः ।  
चक्षुर्धाता दधातु नः । आदित्याय विद्महे सहस्रकिरणाय  
धीमहि । तन्नः सूर्यः प्रचोदयात् ।  
सविता पश्चात्तात्सविता  
पुरस्तात्सवितोत्तरात्तात्सविताधरात्तात् ।  
सविता नः सुवतु सर्वतातिं सविता नो रासतां दीर्घमायुः ।  
ॐइत्येकाक्षरं ब्रह्म । घृणिरिति द्वे अक्षरे । सूर्य  
इत्यक्षरद्वयम् । आदित्य इति त्रीण्यक्षराणि ।  
एतस्यैव सूर्यस्याष्टाक्षरो मनुः । यः सदाहरहर्जपति स  
वै ब्राह्मणो भवति स वै ब्राह्मणो भवति ।  
सूर्याभिमुखो जप्त्वा महाव्याधिभयात्प्रमुच्यते ।  
अलक्ष्मीर्नश्यति । अभक्ष्यभक्षणात्पूतो भवति ।  
अगम्यागमनात्पूतो भवति । पतितसम्भाषणात्पूतो भवति ।  
असत्सम्भाषणात्पूतो भवति ।  
मध्याह्ने सूराभिमुखः पठेत् ।  
सद्योत्पन्नपञ्चमहापातकात्प्रमुच्यते ।  
सैषां सावित्रीं विद्यां न किञ्चिदपि न  
कस्मैचित्प्रशंसयेत् ।  
य एतां महाभागः प्रातः पठति स भाग्यवाञ्जायते ।  
पशून्विन्दति । वेदार्थं लभते ।  
त्रिकालमेतज्जप्त्वा क्रतुशतफलमवाप्नोति । यो हस्तादित्ये  
जपति स महामृत्युं तरति य एवं वेद ॥  
  
इत्युपनिषत् ॥  
  
हरिः ॐ भद्रं कर्णेभिरिति शान्तिः ॥  
  
इति सूर्योपनिषत्समाप्ता ॥  
  
  
Encoded by Sunder Hattangadi (sunderh@hotmail.com)  
  
