+++
"Text title" = "Prabrahma Upanishad"
"File name" = "parabrahma.itx"
itxtitle = "parabrahmopaniShat"
engtitle = "Parabrahma Upanishad"
Category = "upanishhat, svara, upanishad"
Location = "doc_upanishhat"
Sublocation = "upanishhat"
Texttype = "svara"
Author = "Vedic tradition"
Language = "Sanskrit"
Subject = "philosophy/hinduism"
"Transliterated by" = "Sunder Hattangadi (sunderh at hotmail.com)"
"Proofread by" = "Sunder Hattangadi (sunderh at hotmail.com)"
Description-comments = "78 / 108; Atharva Veda - Sanyasa upanishad"
"Latest update" = "August  12, 2000"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "परब्रह्मोपनिषत्"

+++
  
 परब्रह्मोपनिषत्   
  
परब्रह्मोपनिषदि वेद्याखण्डसुखाकृति ।  
परिव्राजकहृद्गेयं परितस्त्रैपदं भजे ॥  
  
ॐ भद्रं कर्णेभिः शृणुयाम देवाः ॥ भद्रं पश्येमाक्षभिर्यजत्राः ॥  
  
स्थिरैरङ्गैस्तुष्टुवाꣳसस्तनूभिः ॥ व्यशेम देवहितं यदायुः ॥  
  
स्वस्ति न इन्द्रो वृद्धश्रवाः ॥ स्वस्ति नः पूषा विश्ववेदाः ॥  
  
स्वस्ति नस्तार्क्ष्यो अरिष्टनेमिः ॥ स्वस्ति नो बृहस्पतिर्दधातु ॥  
  
ॐ शान्तिः शान्तिः शान्तिः ॥  
  
हरिः ॐ ॥ अथ हैनं महाशालः शौनकोऽङ्गिरसं भगवन्तं पिप्पलादं  
विधिवदुपसन्नः पप्रच्छ दिव्ये ब्रह्मपुरे के सम्प्रतिष्ठिता भवन्ति । कथं  
सृज्यन्ते । नित्यात्मन एष महिमा । विभज्य एष महिमा विभुः । क एषः ।  
तस्मै स होवाच । एतत्सत्यं यत्प्रब्रवीमि ब्रह्मविद्यां वरिष्ठां देवेभ्यः  
प्राणेभ्यः । परब्रह्मपुरे विरजं निष्कलं शुभमक्षरं विरजं विभाति ।  
स नियच्छति मधुकरः श्वेव विकर्मकः । अकर्मा स्वामीव स्थितः । कर्मतरः  
कर्षकवत्फलमनुभवति । कर्ममर्मज्ञाता कर्म करोति । कर्ममर्म ज्ञात्वा  
कर्म कुर्यात् । को जालं विक्षिपेदेको नैनमपकर्षत्यपकर्षति । प्राणदेवा-  
श्चत्वारः । ताः सर्वा नाड्यः सुषुप्तश्येनाकाशवत् । यथा श्येनः  
खमाश्रित्य याति स्वमालयं कुलायम् । एवं सुषुप्तं ब्रूत । अयं च परश्च  
स सर्वत्र हिरण्मये परे कोशे । अमृता ह्येषा नाडी त्रयं संचरति । तस्य  
त्रिपादं ब्रह्म । एषात्रेष्य ततोऽनुतिष्ठति । अन्यत्र ब्रूत । अयं च परं च  
सर्वत्र हिरण्मये कोशे ।  
यथैष देवदत्तो यष्ट्या च ताड्यमानो नैवैति ।  
एवमिष्टापूर्तकर्मशुभाशुभैर्न लिप्यते । यथा  
कुमारको निष्काम आनन्दमभियाति । तथैष देवः  
स्वप्न आनन्दमभियाति वेद एव परं ज्योतिः । ज्योतिषामा  
ज्योतिरानन्दयत्येवमेव । तत्परं यच्चित्तं परमात्मान-  
मानन्दयति । शुभ्रवर्णमाजायतेश्वरात् । भूयस्तेनैव  
मार्गेण स्वप्नस्थानं नियच्छति । जलूकाभाववद्यथा-  
काममाजायतेश्वरात् । तावतात्मानमानन्दयति । परसन्धि  
यदपरसन्धीति । तत्परं नापरं त्यजति । तदैव कपालष्टकं  
सन्धाय य एष स्तन इवावलम्बते सेन्द्रयोनिः स वेदयोनिरिति ।  
अत्र जाग्रति । शुभाशुभातिरिक्तः शुभाशुभैरपि कर्मभिर्न लिप्यते ।  
य एष देवोऽन्यदेवास्य सम्प्रसादोऽन्तर्याम्यसङ्गचिद्रूपः  
पुरुषः । प्रणवहंसः परं ब्रह्म । न प्राणहंसः । प्रणवो  
जीवः । आद्या देवता निवेदयति । य एवं वेद । तत्कथं निवेदयते ।  
जीवस्य ब्रह्मत्वमापादयति । सत्त्वमथास्य पुरुषस्यान्तः  
शिखोपवीतत्वं ब्राह्मणस्य । मुमुक्षोरन्तः शिखोपवीतधारणम् ।  
बहिर्लक्ष्यमाणशिखायज्ञोपवीतधारणं कर्मिणो गृहस्थस्य ।  
अन्तरुपवीतलक्षणं तु बहिस्तन्तुवदव्यक्तमन्तस्तत्त्वमेलनम् ।  
न सन्नासन्न सदसद्भिन्नाभिन्नं न चोभयम् । न सभागं  
न निर्भागं न चाप्युभयरूपकम् ॥  
  
ब्रह्मात्मैकत्वविज्ञानं हेयं मिथ्यत्वकारणादिति ।  
पञ्चपाद्ब्रह्मणो न किंचन । चतुष्पादन्तर्वर्तिनोऽन्त-  
र्जीवब्रह्मणश्चत्वारि स्थानानि । नाभिहृदयकण्ठमूर्धसु  
जाग्रत्स्वप्नसुषुप्तितुरीयावस्थाः । आहवनीयगार्हपत्य-  
दक्षिणसभ्याग्निषु । जागरिते ब्रह्मा स्वप्ने विष्णुः  
सुषुप्तौ रुद्रस्तुरीयमक्षरं चिन्मयम् । तस्माच्चतुरवस्था ।  
चतुरङ्गुलवेष्टनमिव षण्णवतितत्त्वानि तन्तुवद्विभज्य तदा  
हितं त्रिगुणीकृत्य द्वात्रिंशत्तत्त्वनिष्कर्षमापाद्य  
ज्ञानपूतं त्रिगुणस्वरूपं त्रिमूर्तित्वं पृथग्विज्ञाय  
नवब्रह्माख्यनवगुणोपेतं ज्ञात्वा नवमानमितस्त्रिगुणीकृत्य  
सूर्येन्द्वग्निकलास्वरूपत्वेनैकीकृत्याद्यन्तरेकत्वमपि मध्ये  
त्रिरावृत्य ब्रह्मविष्णुमहेश्वरत्वमनुसंधायाद्यन्तमेकीकृत्य  
चिद्ग्रन्थावद्वैतग्रन्थिं कृत्वा नाभ्यादिब्रह्मबिलप्रमाणं  
पृथक् पृथक् सप्तविंशतितत्त्वसंबन्धं त्रिगुणोपेतं  
त्रिमूर्तिलक्षणलक्षितमप्येकत्वमापाद्य वामांसादिदक्षिणकण्ठ्यन्तं  
विभाव्याद्यन्तग्रहसंमेलनमेकं ज्ञात्वा मूलमेकं सत्यं  
मृण्मयं विज्ञातं स्याद्वाचारम्भणं विकारो नामधेयं मृत्तिकेत्येव सत्यम् ।  
हंसेति वर्णद्वयेनान्तः शिखोपवीतित्वं निश्चित्य ब्राह्मणत्वं ब्रह्मध्यानार्हत्वं  
यतित्वमलक्षितान्तःशिखोपवीतित्वमेवं बहिर्लक्षितकर्मशिखा ज्ञानोपवीतं  
गृहस्थस्याभासब्रह्मणत्वस्य केशसमूहशिखाप्रत्यक्षकार्पासतन्तु-  
कृतोपवीतत्वं चतुर्गुणीकृत्य चतुर्विंशतितत्त्वापादनतन्तुकृत्त्वं  
नवतत्त्वमेकमेव ॥ परंब्रह्म तत्प्रतिसरयोग्यत्वाद्बहुमार्गप्रवृत्तिं  
कल्पयन्ति । सर्वेषां ब्रह्मादीनां देवर्षीणां मनुष्याणां मूर्तिरेका ।  
ब्रह्मैकमेव । ब्राह्मणत्वमेकमेव । वर्णाश्रमाचारविशेषाः पृथक्पृथक्  
शिखावर्णाश्रमिणामेककैव । अपवर्गस्य यतेः शिखायज्ञोपवीतमूलं  
प्रणवमेकमेव वदन्ति । हंसः शिखा । प्रणव उपवीतम् । नादः संधानम् ।  
एष धर्मो नेतरो धर्मः । तत्कथमिति । प्रणवहंसो नादस्त्रिवृत्सूत्रं  
स्वहृदि चैतन्ये तिष्ठति त्रिविधं ब्रह्म । तद्विद्धि प्रापञ्चिकशिखोपवीतं त्यजेत् ।  
सशिखं वपनं कृत्वा बहिःसूत्रं त्यजेद्बुधः ।  
यदक्षरं परंब्रह्म तत्सूत्रमिति धारयेत् ॥ १॥  
  
पुनर्जन्मनिवृत्यर्थं मोक्षस्याहर्निशं स्मरेत् ।  
सूचनात्सूत्रमित्युक्तं सूत्रं नाम परं पदम् ॥ २॥  
  
तत्सूत्रं विदितं येन स मुमुक्षुः स भिक्षुकः ।  
स वेदवित्सदाचारः स विप्रः पङ्क्तिपावनः ॥ ३॥  
  
येन सर्वमिदं प्रोतं सूत्रे मणिगणा इव ।  
तत्सूत्रं धारयेद्योगी योगविद्ब्राह्मणो यतिः ॥ ४॥  
  
बहिःसूत्रं त्यजेद्विप्रो योगविज्ञानतत्परः ।  
ब्रह्मभावमिदं सूत्रं धारयेद्यः स मुक्तिभाक् ॥ ५॥  
  
नाशुचित्वं न चोच्छिष्टं तस्य सूत्रस्य धारणात् ।  
सूत्रमन्तर्गतं येषां ज्ञानयज्ञोपवीतिनाम् ॥ ६॥  
  
ये तु सूत्रविदो लोके ते च यज्ञोपवीतिनः ।  
ज्ञानशिखिनो ज्ञाननिष्ठा ज्ञानयज्ञोपवीतिनः ।  
ज्ञानमेव परं तेषां पवित्रं ज्ञानमीरितम् ॥ ७॥  
  
अग्नेरिव शिखा नान्या यस्य ज्ञानमयी शिखा ।  
स शिखीत्युच्यते विद्वान्नेतरे केशधारिणः ॥ ८॥  
  
कर्मण्यधिकृतः ये तु वैदिके लौकिकेऽपि वा ।  
ब्राह्मणाभासमात्रेण जीवन्ते कुक्षिपूरकाः ।  
व्रजन्ते निरयं ते तु पुनर्जन्मनि जन्मनि ॥ ९॥  
  
वामांसदक्षकण्ठ्यन्तं ब्रह्मसूत्रं तु सव्यतः ।  
अन्तर्बहिरिवात्यर्थं तत्त्वतन्तुसमन्वितम् ॥ १०॥  
  
नाभ्यादिब्रह्मरन्ध्रान्तप्रमाणं धारयेत्सुधीः ।  
तेभिर्धार्यमिदं सूत्रं क्रियाङ्गं तन्तुनिर्मितम् ॥ ११॥  
  
शिखा ज्ञानमयी यस्य उपवीतं च तन्मयम् ।  
ब्राह्मण्यं सकलं तस्य नेतरेषां तु किंचन ॥ १२॥  
  
इदं यज्ञोपवीतं तु परमं यत्परायणम् ।  
विद्वान्यज्ञोपवीती संधारयेद्यः स मुक्तिभाक् ॥ १३॥  
  
बहिरन्तश्चोपवीती विप्रः संन्यस्तुमर्हति ।  
एकयज्ञोपवीती तु नैव संन्यस्तुमर्हति ॥ १४॥  
  
तस्मात्सर्वप्रयत्नेन मोक्षापेक्षी भवेद्यतिः ।  
बहिःसूत्रं परित्यज्य स्वान्तःसूत्रं तु धारयेत् ॥ १५॥  
  
बहिःप्रपञ्चशिखोपवीतित्वमनादृत्य प्रणवहंसशिखोपवीतित्वमवलम्ब्य  
मोक्षसाधनं कुर्यादित्याह भगवाञ्छौनक इत्युपनिषत् ॥  
  
ॐ भद्रं कर्णेभिः शृणुयाम देवाः ॥ भद्रं पश्येमाक्षभिर्यजत्राः ॥  
  
स्थिरैरङ्गैस्तुष्टुवाꣳसस्तनूभिः ॥ व्यशेम देवहितं यदायुः ॥  
  
स्वस्ति न इन्द्रो वृद्धश्रवाः ॥ स्वस्ति नः पूषा विश्ववेदाः ॥  
  
स्वस्ति नस्तार्क्ष्यो अरिष्टनेमिः ॥ स्वस्ति नो बृहस्पतिर्दधातु ॥  
  
ॐ शान्तिः शान्तिः शान्तिः ॥ हरिः ॐ तत्सत् ॥  
  
इति परब्रह्मोपनिषत्समाप्ता॥  
  
  
Encoded by Sunder Hattangadi (sunderh@hotmail.com)  
  
