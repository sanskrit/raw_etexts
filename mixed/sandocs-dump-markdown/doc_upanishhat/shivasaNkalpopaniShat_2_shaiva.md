---
Category: upanishhat, shiva, upanishad
Description-comments: aprakAshitA upaniShadaH
File name: shivasankalpopaniShat2.itx
Indexextra: (Scanned Book)
Language: Sanskrit
Latest update: March 20, 2020
Location: doc_upanishhat
Proofread by: Kasturi navya sahiti kasturinsahiti at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: shivasankalpopaniShat 2
engtitle: shivasankalpopaniShat 2
itxtitle: shivasaNkalpopaniShat 2 (shaiva)
title: शिवसण्कल्पोपनिषत् २ (शैव)

---
  
 शिवसङ्कल्पोपनिषत् २   
येनेदं भूतं भुवनं भविष्यत् परिगृहीतममृतेन सर्वम् ।  
येन यज्ञस्तायते सप्तहोता तन्मे मनः शिवसङ्कल्पमस्तु ॥ १॥  
  
येन कर्माणि प्रचरन्ति धीरा यतो वाचा मनसा चारु यन्ति ।  
यत्सम्मितमनु संयन्ति प्राणिनस्तन्मे मनः शिवसङ्कल्पमस्तु ॥ २॥  
  
येन कर्माण्यपसो मनीषिणो यज्ञे कृण्वन्ति विदथेषु धीराः ।  
यदपूर्वं यक्षमन्तः प्रजानां तन्मे मनः शिवसङ्कल्पमस्तु ॥ ३॥  
  
यत्प्रज्ञानमुत चेतो धृतिश्च यज्ज्योतिरन्तरमृतं प्रजासु ।  
यस्मान्न ऋते किञ्चन कर्म क्रियते तन्मे मनः शिवसङ्कल्पमस्तु ॥ ४॥  
  
सुषारथिरश्वानिव यन्मनुष्यान्नेनीयतेऽभीशुभिर्वाजिन इव ।  
हृत्प्रतिष्ठं यदजिरं जविष्ठं तन्मे मनः शिवसङ्कल्पमस्तु ॥ ५॥  
  
यस्मिन्नृचः साम यजूषि यस्मिन् प्रतिष्ठिता रथनाभाविवाराः ।  
यस्मिंश्चित्तं सर्वमोतं प्रजानां तन्मे मनः शिवसङ्कल्पमस्तु ॥ ६॥  
  
यदत्र षष्ठं त्रिशतं सुवीरं यज्ञस्य गुह्यं नवनावमाय्यं (?) ।  
दश पञ्च त्रिंशतं यत्परं च तन्मे मनः शिवसङ्कल्पमस्तु ॥ ७॥  
  
यज्जाग्रतो दूरमुदैति दैवं तदु सुप्तस्य तथैवैति ।  
दूरङ्गमं ज्योतिषां ज्योतिरेकं तन्मे मनः शिवसङ्कल्पमस्तु ॥ ८॥  
  
येन द्यौः पृथिवी चान्तरिक्षं च ये पर्वताः प्रदिशो दिशश्च ।  
येनेदं जगद्व्याप्तं प्रजानां तन्मे मनः शिवसङ्कल्पमस्तु ॥ ९॥  
  
येनेदं विश्वं जगतो बभूव ये देवा अपि महतो जातवेदाः ।  
तदेवाग्निस्तमसो ज्योतिरेकं तन्मे मनः शिवसङ्कल्पमस्तु ॥ १०॥  
  
ये मनो हृदयं ये च देवा ये दिव्या आपो ये सूर्यरश्मिः ।  
ते श्रोत्रे चक्षुषी सञ्चरन्तं तन्मे मनः शिवसङ्कल्पमस्तु ॥ ११॥  
  
अचिन्त्यं चाप्रमेयं च व्यक्ताव्यक्तपरं च यत ।  
सूक्ष्मात्सूक्ष्मतरं ज्ञेयं तन्मे मनः शिवसङ्कल्पमस्तु ॥ १२॥  
  
एका च दश शतं च सहस्रं चायुतं च  
नियुतं च प्रयुतं चार्बुदं च न्यर्बुदं च ।  
समुद्रश्च मध्यं चान्तश्च परार्धश्च  
तन्मे मनः शिवसङ्कल्पमस्तु ॥ १३॥  
  
ये पञ्च पञ्चदश शतं सहस्रमयुतं न्यर्बुदं च ।  
तेऽग्निचित्येष्टकास्तं शरीरं तन्मे मनः शिवसङ्कल्पमस्तु ॥ १४॥  
  
वेदाहमेतं पुरुषं महान्तमादित्यवर्णं तमसः परस्तात् ।  
यस्य योनिं परिपश्यन्ति धीरास्तन्मे मनः शिवसङ्कल्पमस्तु ॥  
  
यस्येदं धीराः पुनन्ति कवयो ब्रह्माणमेतं त्वा वृणुत इन्दुम् ।  
स्थावरं जङ्गमं द्यौराकाशं तन्मे मनः शिवसङ्कल्पमस्तु ॥ १६॥  
  
परात् परतरं चैव यत्पराच्चैव यत्परम् ।  
यत्परात् परतो ज्ञेयं तन्मे मनः शिवसङ्कल्पमस्तु ॥ १७॥  
  
परात् परतरो ब्रह्मा तत्परात् परतो हरिः ।  
तत्परात् परतोऽधीशस्तन्मे मनः शिवसङ्कल्पमस्तु ॥ १८॥  
  
या वेदादिषु गायत्री सर्वव्यापी महेश्वरी ।  
ऋग्यजुस्सामाथर्वैश्च तन्मे मनः शिवसङ्कल्पमस्तु ॥ १९॥  
  
यो वै देवं महादेवं प्रणवं पुरुषोत्तमम् ।  
यः सर्वे सर्ववेदैश्च तन्मे मनः शिवसङ्कल्पमस्तु ॥ २०॥  
  
प्रयतः प्रणवोङ्कारं प्रणवं पुरुषोत्तमम् ।  
ओङ्कारं प्रणवात्मानं तन्मे मनः शिवसङ्कल्पमस्तु ॥ २१॥  
  
योऽसौ सर्वेषु वेदेषु पठ्यते ह्यज इश्वरः ।  
अकायो निर्गुणो ह्यात्मा तन्मे मनः शिवसङ्कल्पमस्तु ॥ २२॥  
  
गोभिर्जुष्टं धनेन ह्यायुषा च बलेन च ।  
प्रजया पशुभिः पुष्कराक्षं तन्मे मनः शिवसङ्कल्पमस्तु ॥ २३॥  
  
त्रियम्बकं यजामहे सुगन्धिं पुष्टिवर्धनम् ।  
उर्वारुकमिव बन्धनान्मृत्योर्मुक्षीय  
माऽमृतात्तन्मे मनः शिवसङ्कल्पमस्तु ॥ २४॥  
  
कैलासशिखरे रम्ये शङ्करस्य शिवालये ।  
देवतास्तत्र मोदन्ते तन्मे मनः शिवसङ्कल्पमस्तु ॥ २५॥  
  
विश्वतश्चक्षुरुत विश्वतोमुखो विश्वतोहस्त उत विश्वतस्पात् ।  
सम्बाहुभ्यां नमति सम्पतत्रैर्द्यावापृथिवी  
जनयन् देव एकस्तन्मे मनः शिवसङ्कल्पमस्तु ॥ २६॥  
  
चतुरो वेदानधीयीत सर्वशास्यमयं विदुः ।  
इतिहासपुराणानां तन्मे मन शिवसङ्कन्ल्पमस्तु ॥ २७॥  
  
मा नो महान्तमुत मा नो अर्भकं मा न उक्षन्तमुत मा न उक्षितम् ।  
मा नो वधीः पितरं मोत मातरं प्रिया मा नः  
तनुवो रुद्र रीरिषस्तन्मे मनः शिवसङ्कल्पमस्तु ॥ २८॥  
  
मा नस्तोके तनये मा न आयुषि मा नो गोषु मा नो अश्वेषु रीरिषः ।  
वीरान्मा नो रुद्र भामितो वधीर्हविष्मन्तः  
नमसा विधेम ते तन्मे मनः शिवसङ्कल्पमस्तु ॥ २९॥  
  
ऋतं सत्यं परं ब्रह्म पुरुषं कृष्णपिङ्गळम् ।  
ऊर्ध्वरेतं विरूपाक्षं विश्वरूपाय वै नमो नमः  
तन्मे मनः शिवसङ्कल्पमस्तु ॥ ३०॥  
  
कद्रुद्राय प्रचेतसे मीढुष्टमाय तव्यसे ।  
वोचेम शन्तमं हृदे । सर्वो ह्येष रुद्रस्तस्मै रुद्राय  
नमो अस्तु तन्मे मनः शिवसङ्कल्पमस्तु ॥ ३१॥  
  
ब्रह्म जज्ञानं प्रथमं पुरस्तात् वि सीमतः सुरुचो वेन आवः ।  
स बुध्निया उपमा अस्य विष्ठाः सतश्च योनिं  
असतश्च विवस्तन्मे मनः शिवसङ्कल्पमस्तु ॥ ३२॥  
  
यः प्राणतो निमिषतो महित्वैक इद्राजा जगतो बभूव ।  
य ईशे अस्य द्विपदश्चतुष्पदः कस्मै देवाय  
हविषा विधेम तन्मे मनः शिवसङ्कल्पमस्तु ॥ ३३॥  
  
य आत्मदा बलदा यस्य विश्वे उपासते प्रशिषं यस्य देवाः ।  
यस्य छायाऽमृतं यस्य मृत्युः कस्मै देवाय  
हविषा विधेम तन्मे मनः शिवसङ्कल्पमस्तु ॥ ३४॥  
  
यो रुद्रो अग्नौ यो अप्सु य ओषधीषु यो रुद्रो विश्वा भुवनाऽऽविवेश ।  
तस्मै रुद्राय नमो अस्तु तन्मे मनः शिवसङ्कल्पमस्तु ॥ ३५॥  
  
गन्धद्वारां दुराधर्षां नित्यपुष्टां करीषिणीम् ।  
ईश्वरीं सर्वभूतानां तामिहोपह्वये श्रियं  
तन्मे मनः शिवसङ्कल्पमस्तु ॥ ३६॥  
  
य इदं शिवसङ्कल्पं सदा ध्यायन्ति ब्राह्मणाः ।  
ते परं मोक्षं गमिष्यन्ति तन्मे मनः शिवसङ्कल्पमस्तु ॥ ३७॥  
  
इति शिवसङ्कल्पमन्त्राः समाप्ताः ।  
(शैव-उपनिषदः)  
  
इति शिवसङ्कल्पोपनिषत् समाप्त ।  
  
  
Proofread by Kasturi navya sahiti  
  
