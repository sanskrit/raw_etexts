---
Category: upanishhat, devii, devI, upanishad
Description-comments: aprakAshitA upaniShadaH
File name: ShoDhopaniShat.itx
Indexextra: (Scanned Book)
Language: Sanskrit
Latest update: March 20, 2020
Location: doc_upanishhat
Proofread by: Kasturi navya sahiti kasturinsahiti at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: ShoDhopaniShat
engtitle: ShoDhopaniShat
itxtitle: ShoDhopaniShat (shAkta)
title: षोढोपनिषत् (शाक्त)

---
  
 षोढोपनिषत्   
अथाह वै श्म शवः शानं शयनं शवानां शयनं श्मशानं  
तदधिष्ठानो महाकालस्तत्पर्यङ्कसमासीनां विश्वव्यापकरूपिणीं  
कालीं कालादिसन्त्रासात् कालीं चतुर्युगाधिष्ठात्रीं स्वस्मिन् भाव्य  
षोढां न्यसेत् । स्थानशुद्धिन्यासं विधाय षोढां न्यसेत् । अथ  
षोढान्यासी षट्कालित्वं गच्छति । सेयं षट्कला परा परात्परा  
परात्परातीता चित्परा चित्परात्परा चित्परात्परातीता । षण्णां योगे  
षोढा भवेत् । वैष्णवकलायुक्तां मातृकायुक्तां वैष्णवीं न्यसेदिति  
प्रथमः । स परारूपो भवेत् । स भूमिं जयति । स शक्तिरूपो  
भवेत् । अथ वै कामकलापुटितां श्रीकलां श्रीकलापुटितां कामकलां  
लिपिस्थाने न्यसेत् । द्वितीयारूपो भवेत् । सोऽमृतत्वं गच्छति ।  
स जलं तरतीति यज्ञे गीर्णं भवति । आदिकलापुटितां श्रीकलां  
श्रीकलापुटितामादिकलां मातृस्थाने न्यसेत् । स सिद्धीश्वरो भवेत् ।  
स वह्निं जयति । दिवारात्रिव्यापी भवेत् । कूर्चं चन्द्रं कूर्चं  
चन्द्रमन्तर्दृष्टिमद्दीपनमन्त्रं राज्ञीपुटितमेतेन पुटितां राज्ञीं  
न्यसेत् । स खेचरो भवेत् । स वायुपुरगामी भवेत् । स कलावान् भवेत् ।  
चतुर्थीरूपो भवेत् । अनुलोमविलोमेन मूलमन्त्रं केवलं न्यसेत् ।  
विद्यान्यासरूपो भवेत् । सर्वं जयति । स पञ्चमीरूपो भवेत् ।  
स चाकाशं जयति । अष्टोत्तरशतानुलोमविलोमाकृतिक्रमेण देवतां  
व्यापयेत् । स ध्वनिरूपो भवेत् । सर्वं जयति । सर्वं जरति ।  
महापातकोपपातकानि तरति । वयःस्थैर्यकरो भवेत् । अष्टसिद्धिदाता  
भवेत् । तद्दर्शनेन देवत्वं भवेत् । षष्ठीकलावान् भवेत् ।  
विश्वरूपो भवेत् । यं पश्यति तं शिवं कुरुते । नमस्कारान्मूर्तिस्फोटो  
भवेत् । स गारूपनाशको भवेत् । स महेन्द्रजालदर्शको भवेत् ।  
तद्दर्शनात् सिद्धीश्वरो भवेत् । पुटिति छिन्नाकल्पामुग्रायामङ्गषोढां  
न्यसेत् । तत्स्पर्शादष्टलोहस्पर्शो भवेत् । शक्तिकुण्डे जिह्वां नाडीं  
वा न्यस्य यो जपेत् स कालीरूपो भवेत् । इति शिवम् ॥  
  
(शाक्त-उपनिषदः)  
  
इत्याथर्वणे सौभाग्यकाण्डे षोढोपनिषत् समाप्ता ।  
  
  
Proofread by Kasturi navya sahiti  
  
