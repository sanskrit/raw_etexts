---
Category: upanishhat, vedanta, upanishad
Description-comments: aprakAshitA upaniShadaH
File name: chaturvedopaniShat.itx
Indexextra: (Scanned book)
Language: Sanskrit
Latest update: October 20, 2017
Location: doc_upanishhat
Proofread by: Sunder Hattangadi sunderh at hotmail.com, Radim Navyan radimnavyan at
  gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: chaturvedopaniShat
engtitle: chaturvedopaniShat
itxtitle: chaturvedopaniShat (sAmAnyavedAnta)
title: चतुर्वेदोपनिषत् (सामान्यवेदान्त)

---
  
 चतुर्वेदोपनिषत्   
  
ॐ अथातो महोपनिषदमेव तदाहुः । एको ह वै नारायण आसीत् ।  
न ब्रह्मा न ईशानो नापो नाग्निः न वायुः नेमे द्यावापृथिवी न  
नक्षत्राणि न सूर्यः । स एकाकी नर एव । तस्य ध्यानान्तस्स्थस्य  
ललाटात् स्वेदोऽपतत् । ता इमा आपः । ता एते नो हिरण्यमयमन्नम् ।  
तत्र ब्रह्मा चतुर्मुखोऽजायत ।  
स ध्यातपूर्वामुखो भूत्वा भूरिति व्याहृतिः गायत्रं छन्द ऋग्वेदः ।  
पश्चिमामुखो भूत्वा भूरिति व्याहृतिस्त्रैष्टुभं छन्दः यजुर्वेदः ।  
उत्तरामुखो भूत्वा भुवरिति व्याहृतिर्जागतं छन्दः सामवेदः ।  
दक्षिणामुखो भूत्वा जनदिति व्याहृतिरानुष्टुभं छन्दोऽथर्ववेदः ॥  
सहस्रशीर्षं देवं सहस्राक्षं विश्वसम्भवम् ।  
विश्वतः परमं नित्यं विश्वं नारायणं हरिम् ॥  
विश्वमेवेदं पुरुषं तं विश्वमुपजीवति ।  
ऋषिं विश्वेश्वरं देवं समुद्रे तं विश्वरूपिणम् ॥  
पद्मकोशप्रतीकाशं लम्बत्याकोशसन्निभम् ।  
हृदये चाप्यधोमुखं सतस्यत्यैशीत्कराभिश्च ॥  
तस्य मध्ये महानग्निर्विश्वार्चिर्विश्वतोमुखः ।  
तस्य मध्ये वह्निशिखा अणीयोर्ध्वा व्यवस्थिता ॥  
तस्याः शिखाया मध्ये परमात्मा व्यवस्थितः ।  
स ब्रह्मा स ईशानः सोऽक्षरः परमः स्वराट् ॥  
य इमां महोपनिषदं ब्राह्मणोऽधीते अश्रोत्रियः श्रोत्रियो भवति ।  
अनुपनीतः उपनीतो भवति । सोऽग्निपूतो भवति । स वायुपूतो भवति ।  
स सूर्यपूतो भवति । स सोमपूतो भवति । स सत्यपूतो भवति ।  
स सर्वैर्देवैर्ज्ञातो भवति । स सर्वेषु तीर्थेषु स्नातो भवति ।  
तेन सर्वैः क्रतुभिरिष्टं भवति । गायत्र्याः षष्टिसहस्राणि जप्तानि  
भवन्ति । इतिहासपुराणानां सहस्राणि जप्तानि भवन्ति । प्रणवानामयुतं  
जप्तं भवति । आचक्षुषः पङ्क्तिं पुनाति । आसप्तमात् पुरुषं पुनाति ।  
जाप्येन अमृतत्त्वं च गच्छति अमृतत्वं च गच्छति इत्याह  
भगवान् हिरण्यगर्भः ॥  
देवा ह वै स्वर्गं लोकमायंस्ते देवा रुद्रमपृच्छंस्ते देवा  
ऊर्ध्वबाहवो रुद्रं स्तुवन्ति । भूस्त्वादिर्मध्यं भुवस्ते स्वस्ते शीर्षं  
विश्वरूपोऽसि ब्रह्मैकस्त्वं द्विधा त्रिधा शान्तिस्त्वं हुतमहुतं  
दत्तमदत्तं सर्वमसर्वं विश्वमविश्वं कृतमकृतं परमपरं  
परायणं च त्वम् । अपाम सोमममृता अभूमागन्म ज्योतिरविदाम देवा  
नमस्याम धूर्तेरमृतं मृतं मर्त्यं च सोमसूर्यपूर्वजगदधीतं  
वा यदक्षरं प्राजापत्यं सौम्यं सूक्ष्मं ग्राहं ग्राहेण भावं भावेन  
सौम्यं सौम्येन सूक्ष्मं सूक्ष्मेण ग्रसति तस्मै महाग्रासाय नमः ॥  
  
इति चतुर्वेदोपनिषत् सम्पूर्णा ।  
  
Proofread by Sunder Hattangadi sunderh at hotmail.com,  
Radim Navyan radimnavyan at gmail.com  
  
