---
Category: atharvashIrSha, upanishhat, narayana, svara, upanishad
File name: nArAyaNopaniShat.itx
Indexextra: (audio)
Language: Sanskrit
Latest update: October 21, 2013, August 17, 2019
Location: doc_upanishhat
Proofread by: Sunder Hattangadi (sunderh at hotmail com)
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subcategory: narayana
Subject: philosophy/hinduism
Sublocation: upanishhat
Text title: nArAyaNopaniShat evaM nArAyaNa atharvashIrSha
Texttype: svara
Transliterated by: Sunder Hattangadi (sunderh at hotmail com)
engtitle: Narayanopanishat or NarAyana Atharvashirsha
itxtitle: nArAyaNopaniShat vA nArAyaNAtharvashIrSham
title: नारायणोपनिषत् वा नारायणाथर्वशीर्षम्

---
  
 नारायणोपनिषत् अथवा नारायण अथर्वशीर्ष   
  
कृष्णयजुर्वेदीया  
  
ॐ सह नाववतु सह नौ भुनक्तु । सह वीर्यं करवावहै ।  
तेजस्विनावधीतमस्तु । मा विद्विषावहै ॥  
  
ॐ शान्तिः शान्तिः शान्तिः ॥  
  
(प्रथमः खण्डः  
नारायणात् सर्वचेतनाचेतनजन्म)  
  
ॐ अथ पुरुषो ह वै नारायणोऽकामयत प्रजाः सृजेयेति ।  
नारायणात्प्राणो जायते । मनः सर्वेन्द्रियाणि च ।  
खं वायुर्ज्योतिरापः पृथिवी विश्वस्य धारिणी ।  
नारायणाद् ब्रह्मा जायते । नारायणाद् रुद्रो जायते ।  
नारायणादिन्द्रो जायते । नारायणात्प्रजापतयः प्रजायन्ते ।  
नारायणाद्द्वादशादित्या रुद्रा वसवः सर्वाणि च छन्दाꣳसि ।  
नारायणादेव समुत्पद्यन्ते । नारायणे प्रवर्तन्ते । नारायणे प्रलीयन्ते ॥  
  
(एतदृग्वेदशिरोऽधीते ।)  
  
(द्वितीयः खण्डः  
नारायणस्य सर्वात्मत्वम्)  
  
ॐ । अथ नित्यो नारायणः । ब्रह्मा नारायणः । शिवश्च नारायणः ।  
शक्रश्च नारायणः । द्यावापृथिव्यौ च नारायणः ।  
कालश्च नारायणः । दिशश्च नारायणः । ऊर्ध्वंश्च नारायणः ।   
अधश्च नारायणः । अन्तर्बहिश्च नारायणः । नारायण एवेदꣳ सर्वम् ।   
यद्भूतं यच्च भव्यम् । निष्कलो निरञ्जनो निर्विकल्पो निराख्यातः   
शुद्धो देव एको नारायणः । न द्वितीयोऽस्ति कश्चित् । य एवं वेद ।   
स विष्णुरेव भवति स विष्णुरेव भवति ॥   
(एतद्यजुर्वेदशिरोऽधीते ।)  
  
(तृतीयः खण्डः  
नारायणाष्टाक्षरमन्त्रः)  
  
ओमित्यग्रे व्याहरेत् । नम इति पश्चात् । नारायणायेत्युपरिष्टात् ।   
ओमित्येकाक्षरम् । नम इति द्वे अक्षरे । नारायणायेति पञ्चाक्षराणि ।  
एतद्वै नारायणस्याष्टाक्षरं पदम् ।   
यो ह वै नारायणस्याष्टाक्षरं पदमध्येति । अनपब्रुवस्सर्वमायुरेति ।   
विन्दते प्राजापत्यꣳ रायस्पोषं गौपत्यम् ।  
ततोऽमृतत्वमश्नुते ततोऽमृतत्वमश्नुत इति । य एवं वेद ॥  
  
(एतत्सामवेदशिरोऽधीते । ओं नमो नारायणाय)  
  
(चतुर्थः खण्डः  
नारायणप्रणवः)  
  
प्रत्यगानन्दं ब्रह्मपुरुषं प्रणवस्वरूपम् । अकार उकार मकार इति ।   
तानेकधा समभरत्तदेतदोमिति ।  
यमुक्त्वा मुच्यते योगी जन्मसंसारबन्धनात् ।  
ॐ नमो नारायणायेति मन्त्रोपासकः । वैकुण्ठभुवनलोकं गमिष्यति ।   
तदिदं परं पुण्डरीकं विज्ञानघनम् । तस्मात्तटिदाभमात्रम् ।   
                                   ( bhAshya  तस्मात् तटिदिव प्रकाशमात्रम्)  
ब्रह्मण्यो देवकीपुत्रो ब्रह्मण्यो मधुसूदनोम् ।  var  ब्रह्मण्यो मधुसूदनयोम्  
सर्वभूतस्थमेकं नारायणम् । कारणरूपमकार परं ब्रह्मोम् ।  
एतदथर्वशिरोयोधीते ॥  
  
विद्याऽध्ययनफलम् ।  
  
प्रातरधीयानो रात्रिकृतं पापं नाशयति ।   
सायमधीयानो दिवसकृतं पापं नाशयति ।  
माध्यन्दिनमादित्याभिमुखोऽधीयानः पञ्चमहापातकोपपातकात् प्रमुच्यते ।  
सर्व वेद पारायण पुण्यं लभते ।  
नारायणसायुज्यमवाप्नोति नारायण सायुज्यमवाप्नोति ।  
य एवं वेद । इत्युपनिषत् ॥  
  
ॐ सह नाववतु सह नौ भुनक्तु । सह वीर्यं करवावहै ।  
तेजस्विनावधीतमस्तु । मा विद्विषावहै ॥  
  
ॐ शान्तिः शान्तिः शान्तिः ॥  
  
शान्ताकारं भुजगशयनं पद्मनाभं सुरेशं  
विश्वाधारं गगनसदृशं मेघवर्णं शुभाङ्गम् ।  
लक्ष्मीकान्तं कमलनयनं योगिभिर्ध्यानगम्यं   
वन्दे विष्णुं भवभयहरं सर्वलोकैकनाथम् ॥  
  
  
Encoded and proofread by Sunder Hattangadi sunderh at hotmail.com  
  
