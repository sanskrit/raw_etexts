---
Author: Vedic tradition
Category: upanishhat, upanishad
Description-comments: 32/108; Shuklayajurveda Samanya upanishad
File name: mantrika.itx
Language: Sanskrit
Latest update: Jan. 11, 2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: upanishhat
Text title: Mantrika Upanishad
Transliterated by: Sunder Hattangadi (sunderh at hotmail.com)
engtitle: Mantrika Upanishad
itxtitle: mantrikopaniShat
title: मन्त्रिकोपनिषत्

---
  
 मन्त्रिकोपनिषत्   
  
स्वाविद्याद्वयतत्कार्यापह्नवज्ञानभासुरम् ।  
मन्त्रिकोपनिषद्वेद्यं रामचन्द्रमहं भजे ॥  
  
ॐ पूर्णमदः पूर्णमिदं पूर्णात्पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  
  
ॐ शान्तिः शान्तिः शान्तिः ॥  
  
ॐ अष्टपादं शुचिं हंसं त्रिसूत्रमणुमव्ययम् ।  
त्रिवर्त्मानं तेजसोहं सर्वतःपश्यन्न पश्यति ॥ १॥  
  
भूतसम्मोहने काले भिन्ने तमसि वैखरे ।  
अन्तः पश्यन्ति सत्त्वस्था निर्गुणं गुणगह्वरे ॥ २॥  
  
अशक्यः सोऽन्यथा द्रष्टुं ध्यायमानः कुमारकैः ।  
विकारजननीमज्ञामष्टरूपामजां ध्रुवाम् ॥ ३॥  
  
ध्यायतेऽध्यासिता तेन तन्यते प्रेर्यते पुनः ।  
सूयते पुरुषार्थं च तेनैवाधिष्ठितं जगत् ॥ ४॥  
  
गौरनाद्यन्तवती सा जनित्री भूतभाविनी ।  
सितासिता च रक्ता च सर्वकामदुधा विभोः ॥ ५॥  
  
पिबन्त्येनामविषयामविज्ञातां कुमारकाः ।  
एकस्तु पिबते देवः स्वच्छन्दोऽत्र वशानुगः ॥ ६॥  
  
ध्यानक्रियाभ्यां भगवान्भुङ्क्तेऽसौ प्रसहद्विभुः ।  
सर्वसाधारणीं दोग्ध्रीं पीयमानां तु यज्वमिः ॥ ७॥  
  
पश्यन्त्यस्यां महात्मानः सुवर्णं पिप्पलाशनम् ।  
उदासीनं ध्रुवं हंसं स्नातकाध्वर्यवो जगुः ॥ ८॥  
  
शंसन्तमनुशंसन्ति बह्वृचाः शास्त्रकोविदाः ।  
रथन्तरं बृहत्साम सप्तवैधैस्तु गीयते ॥ ९॥  
  
मन्त्रोपनिषदं ब्रह्म पदक्रमसमन्वितम् ।  
पठन्ति भार्गवा ह्येते ह्यथर्वाणो भृगूत्तमाः ॥ १०॥  
  
सब्रह्मचारिवृत्तिश्च स्तम्भोऽथ फलितस्तथा ।  
अनड्वान्रोहितोच्छिष्टः पश्यन्तो बहुविस्तरम् ॥ ११॥  
  
कालः प्राणश्च भगवान्मृत्युः शर्वो महेश्वरः ।  
उग्रो भवश्च रुद्रश्च ससुरः सासुरस्तथा ॥ १२॥  
  
प्रजापतिर्विराट् चैव पुरुषः सलिलमेव च ।  
स्तूयते मन्त्रसंस्तुत्यैरथर्वविदितैर्विभुः ॥ १३॥  
  
तं षड्विंशक इत्येते सप्तविंशं तथापरे ।  
पुरुषं निर्गुणं साङ्ख्यमथर्वशिरसो विदुः ॥ १४॥  
  
चतुर्विंशतिसङ्ख्यातं व्यक्तमव्यक्तमेव च ।  
अद्वैतं द्वैतमित्याहुस्त्रिधा तं पञ्चधा तथा ॥ १५॥  
  
ब्रह्माद्यं स्थावरान्तं च पश्यन्ति ज्ञानचक्षुषः ।  
तमेकमेव पश्यन्ति परिशुभ्रं विभुं द्विजाः ॥ १६॥  
  
यस्मिन्सर्वमिदं प्रोतं ब्रह्म स्थावरजङ्गमम् ।  
तस्मिन्नेव लयं यान्ति स्रवन्त्यः सागरे यथा ॥ १७॥  
  
यस्मिन्भावाः प्रलीयन्ते लीनाश्चाव्यक्ततां ययुः ।  
पश्यन्ति व्यक्ततां भूयो जायन्ते बुद्बुदा इव ॥ १८॥  
  
क्षेत्रज्ञाधिष्ठितं चैव कारणैर्विद्यते पुनः ।  
एवं स भगवान्देवं पश्यन्त्यन्ये पुनः पुनः ॥ १९॥  
  
ब्रह्म ब्रह्मेत्यथायान्ति ये विदुर्ब्राह्मणास्तथा ।  
अत्रैव ते लयं यान्ति लीनाश्चाव्यक्तशालिनः ॥  
  
लीनाश्चाव्यक्तशालिन इत्युपनिषत् ॥  
  
ॐ पूर्णमदः पूर्णमिदं पूर्णात्पूर्णमुदच्यते ।  
पूर्णस्य पूर्णमादाय पूर्णमेवावशिष्यते ॥  
  
ॐ शान्तिः शान्तिः शान्तिः  ॥  
  
इति मन्त्रिकोपनिषत्समाप्ता ॥  
  
  
Encoded by Sunder Hattangadi (sunderh@hotmail.com)  
  
