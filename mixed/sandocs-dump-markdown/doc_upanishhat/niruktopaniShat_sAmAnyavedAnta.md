---
Category: upanishhat, vedanta, upanishad
Description-comments: aprakAshitA upaniShadaH
File name: niruktopaniShat.itx
Indexextra: (Scanned book)
Language: Sanskrit
Latest update: October 20, 2017
Location: doc_upanishhat
Proofread by: Sunder Hattangadi sunderh at hotmail.com, Radim Navyan radimnavyan at
  gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: niruktopaniShat
engtitle: niruktopaniShat
itxtitle: niruktopaniShat (sAmAnyavedAnta)
title: निरुक्तोपनिषत् (सामान्यवेदान्त)

---
  
 निरुक्तोपनिषत्   
  
स यद्यनुरुध्यते तद्भवति । यदि धर्मोऽनुरुध्यते तदेवोद्भवति ।  
यदि ज्ञानमनुरुध्यते तदमृतो भवति । यदि काममनुरुध्यते  
सञ्चरतां इमां योनिं सन्दध्यात्तदिदमत्र मनः श्लेष्मरेतसः  
सम्भवति । श्लेष्मणो रसः । रसाच्छोणितम् । शोणितान्मांसम् ।  
मांसान्मेदः । मेदसः स्नावा । स्नावोऽस्थीनि । अस्थिभ्यो मज्जा ।  
मज्जातो रेतः । तदिदं योनौ रेतः सिक्तं पुरुषः सम्भवति ।  
शुक्रातिरेके पुमान् भवति । शोणितातिरेके स्त्री भवति ।  
द्वाभ्यां समेन नपुंसको भवति । शुक्रभिन्नेन यमो भवति ।  
शुक्रशोणितसंयोगान्मातृपितृसंयोगाच्च कथमिदं शरीरं  
परं संयम्यते । सौम्यो भवत्येकरात्रोषितं कललं भवति ।  
पञ्चरात्राबुद्बुदः । सप्तरात्रात् पेशी । द्विसप्तरात्रादर्बुदः ।  
पञ्चविंशतिरात्रस्थितो योनौ घनो भवति । मासमात्रात्  
कठिनो भवति । द्विमासाभ्यन्तरे शिरः सम्पद्यते । मासत्रयेण  
ग्रीवाव्यादेशः । मासचतुष्केण त्वग्व्यादेशः । पञ्चमे मासे  
नखरोमव्यादेशः । षष्ठे मुखनासिकाक्षिश्रोत्रं च सम्भवति ।  
सप्तमे चलनसमर्थो भवति । अष्टमे बुद्ध्याध्यवस्यते ।  
नवमे सर्वाङ्गसम्पूर्णो भवति ॥  
  
मृतश्चाहं पुनर्जातो जातश्चाहं पुनर्मृतः ।  
नानायोनिसहस्राणि मया यान्युषितानि वै ॥  
  
आहारा विविधा भुक्ताः पीता नानाविधाः स्तनाः ।  
मातरो विविधा दृष्टाः पितरः सुहृदस्तथा ॥  
  
अवाङ्मुखः पीड्यमानो जन्तुश्चैव समन्वितः ।  
साङ्ख्यं योगं समभ्यस्य पुरुषं पञ्चविंशकम् ॥ इति ॥  
  
ततश्च दशमे मासे प्रजायते । जातश्च वायुना स्पृष्टो न स्मरति  
जन्म मरणम् । अन्ते च शुभाशुभं कर्मैतच्छरीरस्य प्रामाण्यम् ॥  
  
इति निरुक्तोपनिषदि विंशतितमोध्यायः ।  
  
अष्टोत्तरं सन्धिशतमष्टाकपालं शिरः सम्पद्यते । षोडश  
वपापलानि । नव स्नायुशतानि । सप्तशतं पुरुषस्य मर्माणि ।  
अर्धचतस्रो रोमाणि कोटयः । हृदयं ह्यष्टकपलानि । द्वादशकपलानि  
जिह्वा । वृषणो हृष्टसुपर्णौ । तत उपस्थगुदयोन्येतन्मूत्रपुरीषं  
कस्मादाहारापानसिक्तत्वादनुपचति । कर्मणा अन्योन्यं जायत इति । तं  
विद्याकर्मणी समन्वारभेते पूर्वप्रज्ञा च । महत्यज्ञानतमासि मग्नो  
जरामरणक्षुत्पिपासाशोकक्रोधद्रोहलोभमोहमदभयमत्सर-  
हर्षविषादेर्ष्यासूयात्मकैर्द्वन्द्वैरभिभूयमानः  
सोऽस्मादार्जवं जवीभावनान्तं निर्मुच्यते । सोऽस्मादान्तं महाभूमिकावत्  
शरीरान्निमेषमात्रैः प्रक्रम्य प्रकृतिभिरभिपरीत्य तैजसं  
शरीरं कृत्वा कर्मणानुरूपं फलमनुभूय तस्य सङ्क्षये पुनरिमं  
लोकं प्रतिपद्यते ॥  
  
इति निरुक्तोपनिषदि एकविंशोऽध्यायः ॥  
  
इति निरुक्तोपनिषत् समाप्ता ॥  
  
  
Proofread by Sunder Hattangadi sunderh at hotmail.com,  
Radim Navyan radimnavyan at gmail.com  
  
