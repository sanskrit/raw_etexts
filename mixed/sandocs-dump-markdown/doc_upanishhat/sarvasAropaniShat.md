---
Author: Vedic tradition
Category: upanishhat, upanishad
Description-comments: 33/108; Krishna Yajurveda - Samanya upanishad
File name: sarvasara.itx
Language: Sanskrit
Latest update: Jan. 12, 2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: upanishhat
Text title: Sarvasara Upanishad
Transliterated by: Sunder Hattangadi (sunderh at hotmail.com)
engtitle: SarvasAra Upanishad
itxtitle: sarvasAropaniShat
title: सर्वसारोपनिषत्

---
  
 सर्वसारोपनिषत्   
  
समस्तवेदान्तसारसिद्धान्तार्थकलेवरम् ।  
विकलेवरकैवल्यं रामचन्द्रपदं भजे ॥  
  
सर्वसारं निरालम्बं रहस्यं वज्रसूचिकम् ।  
तेजोनादध्यानविद्यायोगतत्त्वात्मबोधकम् ॥  
  
ॐ सह नाववतु ॥ सह नौ भुनक्तु ॥ सह वीर्यं करवावहै ॥  
  
तेजस्विनावधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥  
  
कथं बन्धः कथं मोक्षः का विद्या काऽविद्येति ।  
जाग्रत्स्वप्नसुषुप्तितुरीयं च कथम् ।  
अन्नमयप्राणमयमनोमयविज्ञानमयानन्दमयकोशाः कथम् ।  
कर्ता जीवः पञ्चवर्गः क्षेत्रज्ञः साक्षी कूटस्थोऽन्तर्यामी कथम् ।  
प्रत्यगात्मा परात्मा माया चेति कथम् ।  
आत्मेश्वरजीवः अनात्मनां देहादीनामात्मत्वेनाभिमन्यते  
सोऽभिमान आत्मनो बन्धः । तन्निवृत्तिर्मोक्षः ।  
या तदभिमानं कारयति सा अविद्या । सोऽभिमानो यया  
निवर्तते सा विद्या । मन आदिचतुर्दशकरणैः  
पुष्कलैरादित्याद्यनुगृहीतैः शब्दादीन्विषयान्-  
स्थूलान्यदोपलभते तदात्मनो जागरणम् ।  
तद्वासनासहितैश्चतुर्दशकरणैः शब्दाद्यभावेऽपि  
वासनामयाञ्छब्दादीन्यदोपलभते तदात्मनः स्वप्नम् ।  
चतुर्दशकरणो परमाद्विशेषविज्ञानाभावाद्यदा  
शब्दादीन्नोपलभते तदात्मनः सुषुप्तम् ।  
अवस्थात्रयभावाभावसाक्षी स्वयम्भावरहितं  
नैरन्तर्यं चैतन्यं यदा तदा तुरीयं चैतन्यमित्युच्यते ।  
अन्नकार्याणां कोशानां समूहोऽन्नमयः कोश उच्यते ।  
प्राणादिचतुर्दशवायुभेदा अन्नमयकोशे यदा वर्तन्ते  
तदा प्राणमयः कोश इत्युच्यते ।  
एतत्कोशद्वयसंसक्तं मन आदि चतुर्दशकरणैरात्मा  
शब्दादिविषयसङ्कल्पादीन्धर्मान्यदा करोति तदा मनोमयः  
कोश इत्युच्यते । एतत्कोशत्रयसंसक्तं तद्गतविशेषज्ञो  
यदा भासते तदा विज्ञानमयः कोश इत्युच्यते ।  
एतत्कोशचतुष्टयं संसक्तं स्वकारणाज्ञाने  
वटकणिकायामिव वृक्षो यदा वर्तते तदानन्दमयः कोश  
इत्युच्यते । सुखदुःखबुद्ध्या श्रेयोऽन्तः कर्ता यदा तदा  
इष्टविषये बुद्धिः सुखबुद्धिरनिष्टविषये बुद्धिर्दुःखबुद्धिः ।  
शब्दस्पर्शरूपरसगन्धाः सुखदुःखहेतवः ।  
पुण्यपापकर्मानुसारी भूत्वा प्राप्तशरीरसंयोग-  
मप्राप्तशरीरसंयोगमिव कुर्वाणो यदा दृश्यते  
तदोपहितजीव इत्युच्यते । मन आदिश्च  
प्राणादिश्चेच्छादिश्च सत्त्वादिश्च पुण्यादिश्चैते  
पञ्चवर्गा इत्येतेषां पञ्चवर्गाणां धर्मीभूतात्मा  
ज्ञानादृते न विनश्यत्यात्मसन्निधौ नित्यत्वेन  
प्रतीयमान आत्मोपाधिर्यस्तल्लिङ्गशरीरं  
हृद्ग्रन्थिरित्युच्यते तत्र यत्प्रकाशते चैतन्यं स  
क्षेत्रज्ञ इत्युच्यते । ज्ञातृज्ञानज्ञेयानामाविर्भाव-  
तिरोभावज्ञाता स्वयमाविर्भावतिरोभावरहितः  
स्वयञ्ज्योतिः साक्षीत्युच्यते ।  
ब्रह्मादिपिपीलिकापर्यन्तं सर्वप्राणिबुद्धिष्ववशिष्टत-  
योपलभ्यमानः सर्वप्राणिबुद्धिस्थो यदा तदा कूटस्थ  
इत्युच्यते । कूटस्थोपहितभेदानां स्वरूपलाभहेतुर्भूत्वा  
मणिगणे सूत्रमिव सर्वक्षेत्रेष्वनुस्यूतत्वेन यदा काश्यते  
आत्मा तदान्तर्यामीत्युच्यते ।  
सत्यं ज्ञानमनन्तं ब्रह्म । सत्यमविनाशि । अविनाशि  
नाम देशकालवस्तुनिमित्तेषु विनश्यत्सु यन्न विनश्यति  
तदविनाशि । ज्ञानं नामोत्पत्तिविनाशरहितं नैरन्तर्यं  
चैतन्यं ज्ञानमुच्यते । अनन्तं नाम मृद्विकारेषु  
मृदिव स्वर्णविकारेषु स्वर्णमिव तन्तुविकारेषु  
तन्तुरिवाव्यक्तादिसृष्टिप्रपञ्चेषु पूर्णं व्यापकं  
चैतन्यमनन्तमित्युच्यते ।  
आनन्दं नाम सुखचैतन्यस्वरूपोऽपरिमितानन्द-  
समुद्रोऽवशिष्टसुखस्वरूपश्चानन्द इत्युच्यते ।  
एतद्वस्तुचतुष्टयं यस्य लक्षणं देशकाल-  
वस्तुनिमित्तेश्वव्यभिचारी तत्पदार्थः परमात्मेत्युच्यते ।  
त्वम्पदार्थादौपाधिकात्तत्पदार्थादौपाधिक-  
भेदाद्विलक्षणमाकाशवत्सूक्ष्मं केवलसत्ता-  
मात्रस्वभावं परं ब्रह्मेत्युच्यते । माया नाम  
अनादिरन्तवती प्रमाणाप्रमाणसाधारणा न सती  
नासती न सदसती स्वयमधिका विकाररहिता निरूप्यमाणा  
सतीतरलक्षणशून्या सा मायेत्युच्यते । अज्ञानं  
तुच्छाप्यसती कालत्रयेऽपि पामराणां वास्तवी च  
सत्त्वबुद्धिर्लौकिकानामिदमित्थमित्यनिर्वचनीया वक्तुं न शक्यते ।  
नाहं भवाम्यहं देवो नेन्द्रियाणि दशैव तु ।  
न बुद्धिर्न मनः शश्वन्नाहङ्कारस्तथैव च ॥ १॥  
  
अप्राणो ह्यमनाः शुभ्रो बुद्ध्यादीनां हि सर्वदा ।  
साक्ष्यहं सर्वदा नित्यश्चिन्मात्रोऽहं न संशयः ॥ २॥  
  
नाहं कर्ता नैव भोक्ता प्रकृतेः साक्षिरूपकः ।  
मत्सान्निध्यात्प्रवर्तन्ते देहाद्या अजडा इव ॥ ३॥  
  
स्थाणुर्नित्यः सदानन्दः शुद्धो ज्ञानमयोऽमलः ।  
आत्माहं सर्वभूतानां विभुः साक्षी न संशयः ॥ ४॥  
  
ब्रह्मैवाहं सर्ववेदान्तवेद्यं  
      नाहं वेद्यं व्योमवातादिरूपम् ।  
रूपं नाहं नाम नाहं न कर्म  
      ब्रह्मैवाहं सच्चिदानन्दरूपम् ॥ ५॥  
  
नाहं देहो जन्ममृत्यु कुतो मे  
      नाहं प्राणः क्षुत्पिपासे कुतो मे ।  
नाहं चेतः शोकमोहौ कुतो मे  
      नाहं कर्ता बन्धमोक्षौ कुतो म इत्युपनिषत् ॥  
  
ॐ सह नाववतु ॥ सह नौ भुनक्तु ॥ सह वीर्यं करवावहै ॥  
  
तेजस्विनावधीतमस्तु मा विद्विषावहै ॥  
  
ॐ शान्तिः शान्तिः शान्तिः ॥  
  
  
Encoded by Sunder Hattangadi (sunderh@hotmail.com)  
  
