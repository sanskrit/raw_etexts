---
Author: Vedic tradition
Category: upanishhat, upanishad
Description-comments: 106 / 108; Krishna Yajurveda - Shakta upanishad
File name: sarasvati_upan.itx
Language: Sanskrit
Latest update: April  25, 2000
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/religion
Sublocation: upanishhat
Text title: Sarasvatirahasya Upanishad
Transliterated by: Sunder Hattangadi (sunderh at hotmail.com)
engtitle: Sarasvatirahasya Upanishad
itxtitle: sarasvatIrahasyopaniShat
title: सरस्वतीरहस्योपनिषत्

---
  
 श्रीसरस्वतीरहस्योपनिषत्   
  
प्रतियोगिविनिर्मुक्तब्रह्मविद्यैकगोचरम् ।  
अखण्डनिर्विकल्पं तद्रामचन्द्रपदं भजे ॥  
  
ॐ वाङ्मे मनसि प्रतिष्ठिता मनो मे वाचि प्रतिष्ठित-  
माविरावीर्म एधि ॥ वेदस्य म आणीस्थः श्रुतं मे  
प्रहासीरनेनाधीतेनाहोरात्रान्सन्दधामि ऋतं वदिष्यामि  
सत्यं वदिष्यामि तन्मामवतु अवतु मामवतु वक्तार-  
मवतु वक्तारम् ॥ ॐ शान्तिः शान्तिः शान्तिः ॥  
  
हरिः ॐ ॥ ऋषयो ह वै भगवन्तमाश्वलायनं सम्पूज्य  
पप्रच्छुः केनोपायेन तज्ज्ञानं तत्पदार्थावभासकम् ।  
यदुपासनया तत्त्वं जानासि भगवन्वद ॥ १॥  
  
सरस्वती दशश्लोक्या सऋचा बीजमिश्रया ।  
स्तुत्वा जप्त्वा परां सिद्धिमलभं मुनिपुङ्गवाः ॥ २॥ ऋषय ऊचुः ।  
कथं सारस्वतप्राप्तिः केन ध्यानेन सुव्रत ।  
महासरस्वती येन तुष्टा भगवती वद ॥ ३॥  
  
स होवाचाश्वलायनः । अस्य श्रीसरस्वतीदशश्लोकीमहामन्त्रस्य ।  
अहमाश्वलायन ऋषिः । अनुष्टुप् छन्दः । श्री वागीश्वरी देवता ।  
यद्वागिति बीजम् । देवीं वाचमिति शक्तिः । प्रणो देवीति कीलकम् ।  
विनियोगस्तत्प्रीत्यर्थे । श्रद्धा मेधा प्रज्ञा धारणा वाग्देवता  
महासरस्वतीत्येतैरङ्गन्यासः ॥ नीहारहारघनसारसुधाकराभां  
कल्याणदां कनकचम्पकदामभूषाम् । उत्तुङ्गपीनकुचकुम्भ-  
मनोहराङ्गीं वाणीं नमामि मनसा वचसा विभूत्यै ॥ १॥  
  
ॐ प्रणोदेवीत्यस्य मन्त्रस्य भरद्वाज ऋषिः । गायत्री छन्दः ।  
श्रीसरस्वती देवता । प्रणवेन बीजशक्तिः कीलकम् । इष्टार्थे विनियोगः ।  
मन्त्रेण न्यासः ॥ या वेदान्तार्थतत्त्वैकस्वरूपा परमार्थतः ।  
नामरूपात्मना व्यक्ता सा मां पातु सरस्वती ॥ ॐ प्रणो देवी सरस्वती  
वाजेभिर्वाजिनीवती ॥ धीनामवित्र्यवतु ॥ १॥  
  
आ नो दिव इति मन्त्रस्य अत्रिरृषिः । त्रिष्टुप् छन्दः ।  
सरस्वती देवता । ह्रीमिति बीजशक्तिः कीलकम् । इष्टार्थे  
विनियोगः । मन्त्रेण न्यासः ॥ या साङ्गोपाङ्गवेदेषु  
चतुर्ष्वेकैव गीयते । अद्वैता ब्रह्मणः शक्तिः सा मां  
पातु सरस्वती ॥ ह्रीं आ नो दिवो बृहतः पर्वतादा सरस्वती  
यजतागं तु यज्ञम् । हवं देवी जुजुषाणा घृताची  
शग्मां नो वाचमुशती श्रुणोतु ॥ २॥  
  
पावका न इति मन्त्रस्य । मधुच्छन्द ऋषिः । गायत्री  
छन्दः । सरस्वती देवता । श्रीमिति बीजशक्तिः कीलकम् ।  
इष्टार्थे विनियोगः । मन्त्रेण न्यासः ॥ या वर्णपदवाक्यार्थ-  
स्वरूपेणैव वर्तते । अनादिनिधनानन्ता सा मां पातु  
सरस्वती ॥ श्रीं पावका नः सरस्वती वाजेभिर्वाजिनीवती । यज्ञं  
वष्टु धिया वसुः ॥ ३॥  
  
चोदयित्रीति मन्त्रस्य मधुच्छन्द ऋषिः । गायत्री छन्दः ।  
सरस्वती देवता । ब्लूमिति बीजशक्तिः कीलकम् । मन्त्रेण न्यासः ॥  
  
अध्यात्ममधिदैवं च देवानां सम्यगीश्वरी । प्रत्यगास्ते  
वदन्ती या सा मां पातु सरस्वती ॥ ब्लूं चोदयित्री सूनृतानां  
चेतन्ती सुमतीनाम् । यज्ञं दधे सरस्वती ॥ ४॥  
  
महो अर्ण इति मन्त्रस्य । मधुच्छन्द ऋषिः । गायत्री छन्दः ।  
सरस्वती देवता । सौरिति बीजशक्तिः कीलकम् । मन्त्रेण न्यासः ।  
अन्तर्याम्यात्मना विश्वं त्रैलोक्यं या नियच्छति ।  
रुद्रादित्यारूपस्था यस्यामावेश्य तां पुनः । ध्यायन्ति  
सर्वरूपैका सा मां पातु सरस्वती । सौः महो अर्णः  
सरस्वती प्रचेतयति केतुना । धियो विश्वा विराजति ॥ ५॥  
  
चत्वारि वागिति मन्त्रस्य उचथ्यपुत्र ऋषिः । त्रिष्टुप् छन्दः ।  
सरस्वती देवता । ऐमिति बीजशक्तिः कीलकम् । मन्त्रेण न्यासः ।  
या प्रत्यग्दृष्टिभिर्जीवैर्व्यज्यमानानुभूयते । व्यापिनी  
ज़्`नप्तिरूपैका सा मां पातु सरस्वती ॥ ऐं चत्वारि वाक्  
परिमिता पदानि तानि विदुर्ब्राह्मणा ये मनीषिणः । गुहा त्रीणि  
निहिता नेङ्गयन्ति तुरीयं वाचो मनुष्या वदन्ति ॥ ६॥  
  
यद्राग्वदन्तीति मन्त्रस्य भार्गव ऋषिः । त्रिष्टुप् छन्दः ।  
सरस्वती देवता । क्लीमिति बीजशक्तिः कीलकम् । मन्त्रेण न्यासः ।  
नामजात्यादिभिर्भेदैरष्टधा या विकल्पिता । निर्विकल्पात्मना  
व्यक्ता सा मां पातु सरस्वती ॥ क्लीं यद्वाग्वदन्त्यविचेतनानि  
राष्ट्री देवानां निषसाद मन्द्रा । चतस्र ऊर्जं दुदुहे  
पयांसि क्व स्विदस्याः परमं जगाम ॥ ७॥  
  
देवीं वाचमिति मन्त्रस्य भार्गव ऋषिः । त्रिष्टुप् छन्दः ।  
सरस्वती देवता । सौरिति बीजशक्तिः कीलकम् । मन्त्रेण न्यासः ।  
व्यक्ताव्यक्तगिरः सर्वे वेदाद्या व्याहरन्ति याम् । सर्वकामदुधा  
धेनुः सा मां पातु सरस्वती ॥ सौः देवीं वाचमजनयन्त  
देवास्ता विश्वरूपाः पशवो वदन्ति । सा नो मन्द्रेषमूर्जं  
दुहाना धेनुर्वागस्मानुपसुष्टुतैतु ॥ ८॥  
  
उत त्व इति मन्त्रस्य बृहस्पतिरृषिः । त्रिष्टुप् छन्दः ।  
सरस्वती देवता । समिति बीजशक्तिः कीलकम् । मन्त्रेण न्यासः ।  
यां विदित्वाखिलं बन्धं निर्मथ्याखिलवर्त्मना । योगी याति  
परं स्थानं सा मां पातु सरस्वती ॥ सं उत त्वः पश्यन्न  
ददर्श वाचमुत त्वः श्रुण्वन्न श्रुणोत्येनाम् । उतो त्वस्मै  
तन्वं १ विसस्रे जायेव पत्य उशती सुवासाः ॥ ९॥  
  
अम्बितम इति मन्त्रस्य गृत्समद ऋषिः । अनुष्टुप् छन्दः ।  
सरस्वती देवता । ऐमिति बीजशक्तिः कीलकम् । मन्त्रेण न्यासः ।  
नामरूपात्मकं सर्वं यस्यामावेश्य तां पुनः ।  
ध्यायन्ति ब्रह्मरूपैका सा मां पातु सरस्वती ॥ ऐं अम्बितमे  
नदीतमे देवितमे सरस्वती । अप्रशस्ता इव स्मसि प्रशस्तिमम्ब  
नस्कृधि ॥ १०॥  
  
चतुर्मुखमुखाम्भोजवनहंसवधूर्मम ।  
मानसे रमतां नित्यं सर्वशुक्ला सरस्वती ॥ १॥  
  
नमस्ते शारदे देवि काश्मीरपुरवासिनि ।  
त्वामहं प्रार्थये नित्यं विद्यादानं च देहि मे ॥ २॥  
  
अक्षसूत्राङ्कुशधरा पाशपुस्तकधारिणी ।  
मुक्ताहारसमायुक्ता वाचि तिष्ठतु मे सदा ॥ ३॥  
  
कम्बुकण्ठी सुताम्रोष्ठी सर्वाभरणभूषिता ।  
महासरस्वती देवी जिह्वाग्रे सन्निविश्यताम् ॥ ४॥  
  
या श्रद्धा धारणा मेधा वाग्देवी विधिवल्लभा ।  
भक्तजिह्वाग्रसदना शमादिगुणदायिनी ॥ ५॥  
  
नमामि यामिनीनाथलेखालङ्कृतकुन्तलाम् ।  
भवानीं भवसन्तापनिर्वापणसुधानदीम् ॥ ६॥  
  
यः कवित्वं निरातङ्कं भुक्तिमुक्ती च वाञ्छति ।  
सोऽभैर्च्यैनां दशश्लोक्या नित्यं स्तौति सरस्वतीम् ॥ ७॥  
  
तस्यैवं स्तुवतो नित्यं समभ्यर्च्य सरस्वतीम् ।  
भक्तिश्रद्धाभियुक्तस्य षण्मासात्प्रत्ययो भवेत् ॥ ८॥  
  
ततः प्रवर्तते वाणी स्वेच्छया ललिताक्षरा ।  
गद्यपद्यात्मकैः शब्दैरप्रमेयैर्विवक्षितैः ॥ ९॥  
  
अश्रुतो बुध्यते ग्रन्थः प्रायः सारस्वतः कविः ।  
इत्येवं निश्चयं विप्राः सा होवाच सरस्वती ॥ १०॥  
  
आत्मविद्या मया लब्ध्वा ब्रह्मणैव सनातनी ।  
ब्रह्मत्वं मे सदा नित्यं सच्चिदानन्दरूपतः ॥ ११॥  
  
प्रकृतित्वं ततः सृष्टं सत्त्वादिगुणसाम्यतः ।  
सत्यमाभाति चिच्छाया दर्पणे प्रतिबिम्बवत् ॥ १२॥  
  
तेन चित्प्रतिबिम्बेन त्रिविधा भाति सा पुनः ।  
प्रकृत्यवच्छिन्नतया पुरुषत्वं पुनश्च ते ॥ १३॥  
  
शुद्धसत्त्वप्रधानायां मायायां बिम्बितो ह्यजः ।  
सत्त्वप्रधाना प्रकृतिर्मायेति प्रतिपाद्यते ॥ १४॥  
  
सा माया स्ववशोपाधिः सर्वज्ञस्येश्वरस्य हि ।  
वश्यमायत्वमेकत्वं सर्वज्ञत्वं च तस्य तु ॥ १५॥  
  
सात्विकत्वात्समष्टित्वात्साक्षित्वाज्जगतामपि ।  
जगत्कर्तुमकर्तुं वा चान्यथा कर्तुमीशते ॥ १६॥  
  
यः स ईश्वर इत्युक्तः सर्वज्ञत्वादिभिर्गुणैः ।  
शक्तिद्वयं हि मायाया विक्षेपावृतिरूपकम् ॥ १७॥  
  
विक्षेपशक्तिर्लिङ्गादिब्रह्माण्डान्तं जगत्सृजेत् ।  
अन्तर्दृग्दृश्ययोर्भेदं बहिश्च ब्रह्मसर्गयोः ॥ १८॥  
  
आवृणोत्यपरा शक्तिः सा संसारस्य कारणम् ।  
साक्षिणः पुरतो भातं लिङ्गदेहेन संयुतम् ॥ १९॥  
  
चितिच्छायासमावेशाज्जीवः स्याद्व्यावहारिकः ।  
अस्य जीवत्वमारोपात्साक्षिण्यप्यवभासते ॥ २०॥  
  
आवृतौ तु विनष्टायां भेदे भातेऽपयाति तत् ।  
तथा सर्गब्रह्मणोश्च भेदमावृत्य तिष्ठति ॥ २१॥  
  
या शक्तिस्त्वद्वशाद्ब्रह्म विकृतत्वेन भासते ।  
अत्राप्यावृतिनाशेन विभाति ब्रह्मसर्गयोः ॥ २२॥  
  
भेदस्तयोर्विकारः स्यात्सर्गे न ब्रह्मणि क्वचित् ।  
अस्ति भाति प्रियं रूपं नाम चेत्यंशपञ्चकम् ॥ २३॥  
  
आद्यत्रयं ब्रह्मरूपं जगद्रूपं ततो द्वयम् ।  
अपेक्ष्य नामरूपद्वे सच्चिदानन्दतत्परः ॥ २४॥  
  
समाधिं सर्वदा कुर्याधृदये वाथ वा बहिः ।  
सविकल्पो निर्विकल्पः समाधिर्द्विविधो हृदि ॥ २५॥  
  
दृश्यशब्दानुभेदेन स विकल्पः पुनर्द्विधा ।  
कामाद्याश्चित्तगा दृश्यास्तत्साक्षित्वेन चेतनम् ॥ २६॥  
  
ध्यायद्दृश्यानुविद्धोऽयं समाधिः सविकल्पकः ।  
स्वानुभूतिरसावेशाद्दृश्यशब्दाद्यपेक्षितुः ॥ २८॥  
  
निर्विकल्पः समाधिः स्यान्निवान्तस्थितदीपवत् ।  
हृदीव बाह्यदेशेऽपि यस्मिन्कस्मिंश्च वस्तुनि ॥ २९॥  
  
समाधिराद्यसन्मात्रान्नामरूपपृथक्कृतिः ।  
स्तब्धीभावो रसास्वादात्तृतीयः पूर्ववन्मतः ॥ ३०॥  
  
एतैः समाधिभिः षड्भिर्नयेत्कालं निरन्तरम् ।  
देहाभिमाने गलिते विज्ञाते परमात्मनि ।  
यत्र यत्र मनो याति तत्र तत्र परामृतम् ॥ ३१॥  
  
भिद्यते हृदयग्रन्थिश्छिद्यन्ते सर्वसंशयाः ।  
क्षीयन्ते चास्य कर्माणि तस्मिन्दृष्टे परावरे ॥ ३२॥  
  
मयि जीवत्वमीशत्वं कल्पितं वस्तुतो नहि ।  
इति यस्तु विजानाति स मुक्तो नात्र संशयः ॥ ३३॥  
  
इत्युपनिषत् ॥  
  
ॐ वाङ्मे मनसि प्रतिष्ठिता मनो मे वाचि प्रतिष्ठित-  
माविरावीर्म एधि ॥ वेदस्य म आणीस्थः श्रुतं मे मा  
प्रहासीरनेनाधीतेनाहोरात्रान्सन्दधामि ऋतं वदिष्यामि  
सत्यं वदिष्यामि तन्मामवतु तद्वक्तारमवत्ववतु मामवतु  
वक्तारमवतु वक्तारम् ॥  
  
ॐ शान्तिः शान्तिः शान्तिः ॥  
  
इति सरस्वतीरहस्योपनिषत्समाप्ता ॥  
  
  
Encoded by Sunder Hattangadi (sunderh@hotmail.com)  
  
