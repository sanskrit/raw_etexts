---
Author: Vedic Rishis
Category: upanishhat, svara, upanishad
Description-comments: 6/108; Atharva Veda, Mukhya upanishad
File name: maandu.itx
Indexextra: (1translation)
Language: Sanskrit
Latest update: July 20, 1999, November 1, 2010
Location: doc_upanishhat
Proofread by: John Manetta
Send corrections to: Sanskrit@cheerful.com
Site access: https://sanskritdocuments.org
Subject: philosophy
Sublocation: upanishhat
Text title: mANDUkyopaniShat
Texttype: svara
Transliterated by: M. Giridhar giridhar_at_chemeng.iisc.ernet.in
engtitle: Mandukya Upanishad
itxtitle: mANDUkyopaniShat
title: माण्डूक्योपनिषत्

---
  
 माण्डूक्योपनिषत्   
       ॥ अथ माण्डूक्योपनिषत् ॥  
  
ॐ इत्येतदक्षरमिदꣳ सर्वं तस्योपव्याख्यानं  
भूतं भवद् भविष्यदिति सर्वमोङ्कार एव  
यच्चान्यत् त्रिकालातीतं तदप्योङ्कार एव  ॥ १॥  
  
सर्वं ह्येतद् ब्रह्मायमात्मा ब्रह्म सोऽयमात्मा चतुष्पात् ॥ २॥  
  
जागरितस्थानो बहिष्प्रज्ञः सप्ताङ्ग एकोनविंशतिमुखः  
स्थूलभुग्वैश्वानरः प्रथमः पादः ॥ ३॥  
  
स्वप्नस्थानोऽन्तःप्रज्ञः सप्ताङ्ग एकोनविंशतिमुखः  
प्रविविक्तभुक्तैजसो द्वितीयः पादः ॥ ४॥  
  
यत्र सुप्तो न कञ्चन कामं कामयते न कञ्चन स्वप्नं  
पश्यति तत् सुषुप्तम् । सुषुप्तस्थान एकीभूतः प्रज्ञानघन  
एवानन्दमयो ह्यानन्दभुक् चेतोमुखः प्राज्ञस्तृतीयः पादः ॥ ५॥  
  
एष सर्वेश्वरः एष सर्वज्ञ एषोऽन्तर्याम्येष योनिः सर्वस्य  
प्रभवाप्ययौ हि भूतानाम् ॥ ६॥  
  
नान्तःप्रज्ञं न बहिष्प्रज्ञं नोभयतःप्रज्ञं न प्रज्ञानघनं  
न प्रज्ञं नाप्रज्ञम् । अदृष्टमव्यवहार्यमग्राह्यमलक्षणं  
अचिन्त्यमव्यपदेश्यमेकात्मप्रत्ययसारं प्रपञ्चोपशमं  
शान्तं शिवमद्वैतं चतुर्थं मन्यन्ते स आत्मा स विज्ञेयः ॥  ७॥  
  
सोऽयमात्माध्यक्षरमोङ्कारोऽधिमात्रं पादा मात्रा मात्राश्च पादा  
अकार उकारो मकार इति ॥ ८॥  
  
जागरितस्थानो वैश्वानरोऽकारः प्रथमा मात्राऽऽप्तेरादिमत्त्वाद्  
वाऽऽप्नोति ह वै सर्वान् कामानादिश्च भवति य एवं वेद ॥ ९॥  
  
स्वप्नस्थानस्तैजस उकारो द्वितीया मात्रोत्कर्षात्  
उभयत्वाद्वोत्कर्षति ह वै ज्ञानसन्ततिं समानश्च भवति  
नास्याब्रह्मवित्कुले भवति य एवं वेद ॥ १०॥  
  
सुषुप्तस्थानः प्राज्ञो मकारस्तृतीया मात्रा मितेरपीतेर्वा  
मिनोति ह वा इदं सर्वमपीतिश्च भवति य एवं वेद ॥ ११॥  
  
अमात्रश्चतुर्थोऽव्यवहार्यः प्रपञ्चोपशमः शिवोऽद्वैत  
एवमोङ्कार आत्मैव संविशत्यात्मनाऽऽत्मानं य एवं वेद ॥ १२॥  
  
          ॥ इति माण्डूक्योपनिषत् समाप्ता ॥  
  
  
  
Encoded by  M. Giridhar giridhar at chemeng.Isc.ernet.in  
Proofread by John Manetta  
  
