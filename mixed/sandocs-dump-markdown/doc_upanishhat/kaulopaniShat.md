---
Category: upanishhat, upanishad
Description-comments: kaulopaniShat.h
File name: kaula.itx
Language: Sanskrit
Latest update: Dec. 27, 1997
Location: doc_upanishhat
Proofread by: Mike Magee
Send corrections to: Sanskrit@cheerful.com
Site access: https://sanskritdocuments.org
Source: http://www.hubcom.com/tantric/
Subject: philosophy/hinduism/religion
Sublocation: upanishhat
Text title: kaulopaniShat.h
Transliterated by: Michael Magee
engtitle: kaula upanishad
itxtitle: kaulopaniShat
title: कौलोपनिषत्

---
  
 कौलोपनिषत्   
  
॥ श्रीः ॥  
  
कौलोपनिषत् ।  
शन्नः कौलिकः शन्नो वारुणी शन्नः शुद्धिः शन्नो।आग्निश्शन्नः  
सर्वं समभवत् । नमो ब्रह्मणे नमः पृथिव्यै नमोऽद्भ्यो  
 नमोऽग्नये नमो वायवे नमो गुरुभ्यः ।  
त्वमेव प्रत्यक्षं सैवासि ।  
त्वामेव प्रत्यक्षं तां वदिष्यामि ।  
ऋतं वदिष्यामि ।  
सत्यं वदिष्यामि ।  
तन्मामवतु ।  
तद्वक्तारमवतु ।  
अवतु माम् ।  
अवतु वक्तारम् ।  
ॐ शान्तिः शान्तिः शान्तिः ।  
अथातो धर्मजिज्ञासा ।  
ज्ञानं बुद्धिश्च ।  
ज्ञानं मोक्षैककारणम् ।  
मोक्षस्सर्वात्मतासिद्धिः ।  
पञ्च विषयाः प्रपञ्चः ।  
तेषां ज्ञानस्वरूपाः ।  
योगो मोक्षः ।  
अधर्मकारणाज्ञानमेव ज्ञानम् ।  
प्रपञ्च ईश्वरः ।  
अनित्यं नित्यम् ।  
अज्ञानं ज्ञानम् ।  
अधर्म एव धर्मः ।  
एष मोक्षः ।  
पञ्च बन्धा ज्ञानस्वरूपाः ।  
पिण्डाज्जननम् ।  
तत्रैव मोक्षः ।  
एतज्ज्ञानम् ।  
सर्वेन्द्रियाणां नयनं प्रधानम् ।  
धर्मविरुद्धाः कार्य्याः ।  
धर्मविहिता न कार्य्याः ।  
सर्वं शाम्भवीरूपम् ।  
आम्नाया न विद्यन्ते ।  
गुरुरेकः ।  
सर्वैक्यताबुद्धिमन्ते ।  
आमन्त्रसिद्धेः ।  
मदादिस्त्याज्यः ।  
प्राकट्यं न कुर्य्यात् ।  
न कुर्य्यात्पशुसम्भाषणम् ।  
अन्यायो न्यायः ।  
न गणयेत्कमपि ।  
आत्मरहस्यं न वदेत् ।  
शिष्याय वदेत् ।  
अन्तः शाक्तः ।  
बहिः शैवः ।  
लोके वैष्णवः ।  
अयमेवाचारः ।  
आत्मज्ञानान्मोक्षः ।  
लोकान्न निन्द्यात् ।  
इत्यध्यात्मम् ।  
व्रतं न चरेत् ।  
न तिष्ठेन्नियमेन ।  
नियमान्न मोक्षः ।  
कौलप्रतिष्ठां न कुर्य्यात् ।  
सर्वसमो भवेत् ।  
स मुक्तो भवति ।  
पठेदेतानि सूत्राणि प्रातरुत्थाय देशिकः ।  
आज्ञासिद्धिर्भवेत्तस्य इत्याज्ञा पारमेश्वरी ।  
यश्चाचारविहीनोऽपि यो वा पूजां न कुर्वते ।  
यदि ज्येष्ठं न मन्येत नन्दते नन्दने वने ।  
शन्नः कौलिकः ।  
ॐ शान्तिः शान्तिः शान्तिः ।  
॥ कौलोपनिषत्समाप्ता ॥  
  
          ॥ इति कौलोपनिषत् ॥  
  
  
Encoded and proofread by Mike Magee (ac70 at cityscape.co.uk)  
  
