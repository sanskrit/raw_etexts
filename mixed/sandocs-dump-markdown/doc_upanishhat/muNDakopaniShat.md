---
Author: Vedic Rishis
Category: upanishhat, svara, upanishad
Description-comments: 5/108; Atharva Veda, Mukhya upanishad
File name: mundaka.itx
Indexextra: (1, 2 3, 4 translations)
Language: Sanskrit
Latest update: July 20,1999, Nov 1,10, June 24, 2018
Location: doc_upanishhat
Proofread by: Avinash Sathaye, P.P.Narayanaswami. John Manetta
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: upanishhat
Text title: muNDakopaniShat
Texttype: svara
Transliterated by: Kim Paulsen
engtitle: Mundaka Upanishad
itxtitle: muNDakopaniShat
title: मुण्डकोपनिषत्

---
  
 मुण्डकोपनिषत्   
  
             ॥ श्रीः॥  
  
               ॥ मुण्डकोपनिषत्  ॥  
  
ॐ भद्रं कर्णेभिः श्रुणुयाम देवा भद्रं पश्येमाक्षभिर्यजत्राः ।  
स्थिरैरङ्गैस्तुष्टुवाꣳसस्तनूभिर्व्यशेम देवहितं यदायुः ।  
स्वस्ति न इन्द्रो वृद्धश्रवाः स्वस्ति नः पूषा विश्ववेदाः ।  
स्वस्ति नस्तार्क्ष्यो अरिष्टनेमिः स्वस्ति नो बृहस्पतिर्दधातु।  
॥ ॐ शान्तिः शान्तिः शान्तिः ॥  
  
॥ ॐ ब्रह्मणे नमः ॥  
  
॥ प्रथममुण्डके प्रथमः खण्डः ॥  
  
ॐ ब्रह्मा देवानां प्रथमः सम्बभूव विश्वस्य कर्ता  
भुवनस्य गोप्ता । स ब्रह्मविद्यां सर्वविद्याप्रतिष्ठामथर्वाय  
ज्येष्ठपुत्राय प्राह ॥ १॥  
  
अथर्वणे यां प्रवदेत ब्रह्माऽथर्वा तं  
पुरोवाचाङ्गिरे ब्रह्मविद्याम् ।  
स भारद्वाजाय सत्यवाहाय प्राह  
भारद्वाजोऽङ्गिरसे परावराम् ॥ २॥  
  
शौनको ह वै महाशालोऽङ्गिरसं विधिवदुपसन्नः पप्रच्छ ।  
कस्मिन्नु भगवो विज्ञाते सर्वमिदं विज्ञातं भवतीति ॥ ३॥  
  
तस्मै स होवाच ।  
द्वे विद्ये वेदितव्ये इति ह स्म  
यद्ब्रह्मविदो वदन्ति परा चैवापरा च ॥ ४॥  
  
तत्रापरा ऋग्वेदो यजुर्वेदः सामवेदोऽथर्ववेदः  
शिक्षा कल्पो व्याकरणं निरुक्तं छन्दो ज्योतिषमिति ।  
अथ परा यया तदक्षरमधिगम्यते ॥ ५॥  
  
यत्तदद्रेश्यमग्राह्यमगोत्रमवर्ण-  
      मचक्षुःश्रोत्रं तदपाणिपादम् ।  
  नित्यं विभुं सर्वगतं सुसूक्ष्मं  
      तदव्ययं यद्भूतयोनिं परिपश्यन्ति धीराः ॥ ६॥  
  
यथोर्णनाभिः सृजते गृह्णते च  
यथा पृथिव्यामोषधयः सम्भवन्ति ।  
यथा सतः पुरुषात् केशलोमानि  
तथाऽक्षरात् सम्भवतीह विश्वम् ॥ ७॥  
  
तपसा चीयते ब्रह्म ततोऽन्नमभिजायते ।  
अन्नात् प्राणो मनः सत्यं लोकाः कर्मसु चामृतम् ॥ ८॥  
  
यः सर्वज्ञः सर्वविद्यस्य ज्ञानमयं तापः ।  
तस्मादेतद्ब्रह्म नाम रूपमन्नं च जायाते ॥ ९॥  
  
॥ इति मुण्डकोपनिषदि प्रथममुण्डके प्रथमः खण्डः ॥  
  
॥ प्रथममुण्डके द्वितीयः खण्डः ॥  
  
तदेतत् सत्यं मन्त्रेषु कर्माणि कवयो  
यान्यपश्यंस्तानि त्रेतायां बहुधा सन्ततानि ।  
तान्याचरथ नियतं सत्यकामा एष वः  
पन्थाः सुकृतस्य लोके ॥ १॥  
  
यदा लेलायते ह्यर्चिः समिद्धे हव्यवाहने ।  
तदाऽऽज्यभागावन्तरेणाऽऽहुतीः प्रतिपादयेत् ॥ २॥  
  
यस्याग्निहोत्रमदर्शमपौर्णमास-  
      मचातुर्मास्यमनाग्रयणमतिथिवर्जितं च ।  
अहुतमवैश्वदेवमविधिना हुत-  
      मासप्तमांस्तस्य लोकान् हिनस्ति ॥ ३॥  
  
काली कराली च मनोजवा च  
सुलोहिता या च सुधूम्रवर्णा ।  
स्फुलिङ्गिनी विश्वरुची च देवी  
लेलायमाना इति सप्त जिह्वाः ॥ ४॥  
  
एतेषु यश्चरते भ्राजमानेषु यथाकालं  
चाहुतयो ह्याददायन् ।  
तं नयन्त्येताः सूर्यस्य रश्मयो यत्र  
देवानां पतिरेकोऽधिवासः ॥ ५॥  
  
एह्येहीति तमाहुतयः सुवर्चसः  
सूर्यस्य रश्मिभिर्यजमानं वहन्ति ।  
प्रियां वाचमभिवदन्त्योऽर्चयन्त्य  
एष वः पुण्यः सुकृतो ब्रह्मलोकः ॥ ६॥  
  
प्लवा ह्येते अदृढा यज्ञरूपा  
अष्टादशोक्तमवरं येषु कर्म ।  
एतच्छ्रेयो येऽभिनन्दन्ति मूढा  
जरामृत्युं ते पुनरेवापि यन्ति ॥ ७॥  
  
अविद्यायामन्तरे वर्तमानाः  
स्वयं धीराः पण्डितं मन्यमानाः ।  
जङ्घन्यमानाः परियन्ति मूढा  
अन्धेनैव नीयमाना यथान्धाः ॥ ८॥  
  
अविद्यायं बहुधा वर्तमाना वयं  
कृतार्था इत्यभिमन्यन्ति बालाः ।  
यत् कर्मिणो न प्रवेदयन्ति रागात्  
तेनातुराः क्षीणलोकाश्च्यवन्ते ॥ ९॥  
  
इष्टापूर्तं मन्यमाना वरिष्ठं  
नान्यच्छ्रेयो वेदयन्ते प्रमूढाः ।  
नाकस्य पृष्ठे ते सुकृतेऽनुभूत्वेमं  
लोकं हीनतरं वा विशन्ति ॥ १०॥  
  
तपःश्रद्धे ये ह्युपवसन्त्यरण्ये  
शान्ता विद्वांसो भैक्ष्यचर्यां चरन्तः ।  
सूर्यद्वारेण ते विरजाः प्रयान्ति  
यत्रामृतः स पुरुषो ह्यव्ययात्मा ॥ ११॥  
  
परीक्ष्य लोकान् कर्मचितान् ब्राह्मणो  
निर्वेदमायान्नास्त्यकृतः कृतेन ।  
तद्विज्ञानार्थं स गुरुमेवाभिगच्छेत्  
समित्पाणिः श्रोत्रियं ब्रह्मनिष्ठम् ॥ १२॥  
  
तस्मै स विद्वानुपसन्नाय सम्यक्  
प्रशान्तचित्ताय शमान्विताय ।  
येनाक्षरं पुरुषं वेद सत्यं प्रोवाच  
तां तत्त्वतो ब्रह्मविद्याम् ॥ १३॥  
  
॥ इति मुण्डकोपनिषदि प्रथममुण्डके द्वितीयः खण्डः ॥  
  
॥ द्वितीय मुण्डके प्रथमः खण्डः ॥  
  
तदेतत् सत्यं  
यथा सुदीप्तात् पावकाद्विस्फुलिङ्गाः  
      सहस्रशः प्रभवन्ते सरूपाः ।  
तथाऽक्षराद्विविधाः सोम्य भावाः  
      प्रजायन्ते तत्र चैवापि यन्ति ॥ १॥  
  
दिव्यो ह्यमूर्तः पुरुषः स बाह्याभ्यन्तरो ह्यजः ।  
अप्राणो ह्यमनाः शुभ्रो ह्यक्षरात् परतः परः ॥ २॥  
  
एतस्माज्जायते प्राणो मनः सर्वेन्द्रियाणि च ।  
खं वायुर्ज्योतिरापः पृथिवी विश्वस्य धारिणी ॥ ३॥  
  
अग्नीर्मूर्धा चक्षुषी चन्द्रसूर्यौ  
दिशः श्रोत्रे वाग् विवृताश्च वेदाः ।  
वायुः प्राणो हृदयं विश्वमस्य पद्भ्यां  
पृथिवी ह्येष सर्वभूतान्तरात्मा ॥ ४॥  
  
तस्मादग्निः समिधो यस्य सूर्यः  
सोमात् पर्जन्य ओषधयः पृथिव्याम् ।  
पुमान् रेतः सिञ्चति योषितायां  
बह्वीः प्रजाः पुरुषात् सम्प्रसूताः ॥ ५॥  
  
तस्मादृचः साम यजूंषि दीक्षा  
यज्ञाश्च सर्वे क्रतवो दक्षिणाश्च ।  
संवत्सरश्च यजमानश्च लोकाः  
सोमो यत्र पवते यत्र सूर्यः ॥ ६॥  
  
तस्माच्च देवा बहुधा सम्प्रसूताः  
साध्या मनुष्याः पशवो वयांसि ।  
प्राणापानौ व्रीहियवौ तपश्च  
श्रद्धा सत्यं ब्रह्मचर्यं विधिश्च ॥ ७॥  
  
सप्त प्राणाः प्रभवन्ति तस्मात्  
सप्तार्चिषः समिधः सप्त होमाः ।  
सप्त इमे लोका येषु चरन्ति प्राणा  
गुहाशया निहिताः सप्त सप्त ॥ ८॥  
  
अतः समुद्रा गिरयश्च सर्वेऽस्मात्  
स्यन्दन्ते सिन्धवः सर्वरूपाः ।  
अतश्च सर्वा ओषधयो रसश्च  
येनैष भूतैस्तिष्ठते ह्यन्तरात्मा ॥ ९॥  
  
पुरुष एवेदं विश्वं कर्म तपो ब्रह्म परामृतम् ।  
एतद्यो वेद निहितं गुहायां  
सोऽविद्याग्रन्थिं विकिरतीह सोम्य ॥ १०॥  
  
॥ इति मुण्डकोपनिषदि द्वितीयमुण्डके प्रथमः खण्डः ॥  
  
॥ द्वितीय मुण्डके द्वितीयः खण्डः ॥  
  
आविः सन्निहितं गुहाचरं नाम  
महत्पदमत्रैतत् समर्पितम् ।  
एजत्प्राणन्निमिषच्च यदेतज्जानथ  
सदसद्वरेण्यं परं विज्ञानाद्यद्वरिष्ठं प्रजानाम् ॥ १॥  
  
यदर्चिमद्यदणुभ्योऽणु च  
        यस्मिँल्लोका निहिता लोकिनश्च ।  
तदेतदक्षरं ब्रह्म स प्राणस्तदु वाङ्मनः  
        तदेतत्सत्यं तदमृतं तद्वेद्धव्यं सोम्य विद्धि ॥ २॥  
  
धनुर् गृहीत्वौपनिषदं महास्त्रं  
शरं ह्युपासा निशितं सन्धयीत ।  
आयम्य तद्भावगतेन चेतसा  
लक्ष्यं तदेवाक्षरं सोम्य विद्धि ॥ ३॥  
  
प्रणवो धनुः शारो ह्यात्मा ब्रह्म तल्लक्ष्यमुच्यते ।  
अप्रमत्तेन वेद्धव्यं शरवत् तन्मयो भवेत् ॥ ४॥  
  
यस्मिन् द्यौः पृथिवी चान्तरिक्षमोतं  
मनः सह प्राणैश्च सर्वैः ।  
तमेवैकं जानथ आत्मानमन्या वाचो  
विमुञ्चथामृतस्यैष सेतुः ॥ ५॥  
  
अरा इव रथनाभौ संहता यत्र नाड्यः  ।  
स एषोऽन्तश्चरते बहुधा जायमानः ।  
ओमित्येवं ध्यायथ आत्मानं स्वस्ति वः  
पाराय तमसः परस्तात् ॥ ६॥  
  
यः सर्वज्ञः सर्वविद् यस्यैष महिमा भुवि ।  
दिव्ये ब्रह्मपुरे ह्येष व्योम्न्यात्मा प्रतिष्ठितः ॥  
  
मनोमयः प्राणशरीरनेता  
प्रतिष्ठितोऽन्ने हृदयं सन्निधाय ।  
तद् विज्ञानेन परिपश्यन्ति धीरा  
आनन्दरूपममृतं यद् विभाति ॥ ७॥  
  
भिद्यते हृदयग्रन्थिश्छिद्यन्ते सर्वसंशयाः ।  
क्षीयन्ते चास्य कर्माणि तस्मिन् दृष्टे परावरे ॥ ८॥  
  
हिरण्मये परे कोशे विरजं ब्रह्म निष्कलम् ।  
तच्छुभ्रं ज्योतिषं ज्योतिस्तद् यदात्मविदो विदुः ॥ ९॥  
  
न तत्र सूर्यो भाति न चन्द्रतारकं  
नेमा विद्युतो भान्ति कुतोऽयमग्निः ।  
तमेव भान्तमनुभाति सर्वं  
तस्य भासा सर्वमिदं विभाति ॥ १०॥  
  
ब्रह्मैवेदममृतं पुरस्ताद् ब्रह्म पश्चाद् ब्रह्म दक्षिणतश्चोत्तरेण ।  
अधश्चोर्ध्वं च प्रसृतं ब्रह्मैवेदं विश्वमिदं वरिष्ठम् ॥ ११॥  
  
॥ इति मुण्डकोपनिषदि द्वितीयमुण्डके द्वितीयः खण्डः ॥  
  
॥ तृतीय मुण्डके प्रथमः खण्डः ॥  
  
द्वा सुपर्णा सयुजा सखाया समानं वृक्षं परिषस्वजाते ।  
तयोरन्यः  पिप्पलं स्वाद्वत्त्यनश्नन्नन्यो अभिचाकशीति ॥ १॥  
  
समाने वृक्षे पुरुषो निमग्नोऽनिशया शोचति मुह्यमानः ।  
जुष्टं यदा पश्यत्यन्यमीशमस्य  
महिमानमिति वीतशोकः ॥ २॥  
  
यदा पश्यः पश्यते रुक्मवर्णं  
कर्तारमीशं पुरुषं ब्रह्मयोनिम् ।  
तदा विद्वान् पुण्यपापे विधूय  
निरञ्जनः परमं साम्यमुपैति ॥ ३॥  
  
प्रणो ह्येष यः सर्वभूतैर्विभाति  
विजानन् विद्वान् भवते नातिवादी ।  
आत्मक्रीड आत्मरतिः क्रियावा-  
नेष ब्रह्मविदां वरिष्ठः ॥ ४॥  
  
सत्येन लभ्यस्तपसा ह्येष आत्मा  
सम्यग्ज्ञानेन ब्रह्मचर्येण नित्यम् ।  
अन्तःशरीरे ज्योतिर्मयो हि शुभ्रो  
यं पश्यन्ति यतयः क्षीणदोषाः ॥ ५॥  
  
सत्यमेव जयते नानृतं  
     सत्येन पन्था विततो देवयानः ।  
येनाऽऽक्रमन्त्यृषयो ह्याप्तकामा  
     यत्र तत् सत्यस्य परमं निधानम् ॥ ६॥  
  
बृहच्च तद् दिव्यमचिन्त्यरूपं  
सूक्ष्माच्च तत् सूक्ष्मतरं विभाति ।  
दूरात् सुदूरे तदिहान्तिके च  
पश्यन्त्विहैव निहितं गुहायाम् ॥ ७॥  
  
न चक्षुषा गृह्यते नापि वाचा  
नान्यैर्देवैस्तपसा कर्मण वा ।  
ज्ञानप्रसादेन विशुद्धसत्त्व-  
स्ततस्तु तं पश्यते निष्कलं  
ध्यायमानः ॥ ८॥  
  
एषोऽणुरात्मा चेतसा वेदितव्यो  
यस्मिन् प्राणः पञ्चधा संविवेश ।  
प्राणैश्चित्तं सर्वमोतं प्रजानां  
यस्मिन् विशुद्धे विभवत्येष आत्मा ॥ ९॥  
  
यं यं लोकं मनसा संविभाति  
विशुद्धसत्त्वः कामयते यांश्च कामान् ।  
तं तं लोकं जयते तांश्च कामां-  
स्तस्मादात्मज्ञं ह्यर्चयेत् भूतिकामः ॥ १०॥  
  
॥ इति मुण्डकोपनिषदि तृतीयमुण्डके प्रथमः खण्डः ॥  
  
॥  तृतीयमुण्डके द्वितीयः खण्डः ॥  
  
स वेदैतत् परमं ब्रह्म धाम  
यत्र विश्वं निहितं भाति शुभ्रम् ।  
उपासते पुरुषं ये ह्यकामास्ते  
शुक्रमेतदतिवर्तन्ति धीराः ॥  १॥  
  
कामान् यः कामयते मन्यमानः  
स कामभिर्जायते तत्र तत्र ।  
पर्याप्तकामस्य कृतात्मनस्तु  
इहैव सर्वे प्रविलीयन्ति कामाः ॥ २॥  
  
नायमात्मा प्रवचनेन लभ्यो  
न मेधया न बहुना श्रुतेन ।  
यमेवैष वृणुते तेन लभ्य-  
स्तस्यैष आत्मा विवृणुते तनूं स्वाम् ॥ ३॥  
  
नायमात्मा बलहीनेन लभ्यो  
न च प्रमादात् तपसो वाप्यलिङ्गात् ।  
एतैरुपायैर्यतते यस्तु विद्वां-  
स्तस्यैष आत्मा विशते ब्रह्मधाम ॥ ४॥  
  
सम्प्राप्यैनमृषयो ज्ञानतृप्ताः  
कृतात्मानो वीतरागाः प्रशान्ताः  
ते सर्वगं सर्वतः प्राप्य धीरा  
युक्तात्मानः सर्वमेवाविशन्ति ॥ ५॥  
  
वेदान्तविज्ञानसुनिश्चितार्थाः  
सन्न्यासयोगाद् यतयः शुद्धसत्त्वाः ।  
ते ब्रह्मलोकेषु परान्तकाले  
परामृताः परिमुच्यन्ति सर्वे ॥ ६॥  
  
गताः कलाः पञ्चदश प्रतिष्ठा  
देवाश्च सर्वे प्रतिदेवतासु ।  
कर्माणि विज्ञानमयश्च आत्मा  
परेऽव्यये सर्वे एकीभवन्ति ॥ ७॥  
  
यथा नद्यः स्यन्दमानाः समुद्रेऽ  
स्तं गच्छन्ति नामरूपे विहाय ।  
तथा विद्वान् नामरूपाद्विमुक्तः  
परात्परं पुरुषमुपैति दिव्यम् ॥ ८॥  
  
स यो ह वै तत् परमं ब्रह्म वेद  
ब्रह्मैव भवति नास्याब्रह्मवित्कुले भवति ।  
तरति शोकं तरति पाप्मानं गुहाग्रन्थिभ्यो  
विमुक्तोऽमृतो भवति ॥ ९॥  
  
तदेतदृचाऽभ्युक्तम् ।  
क्रियावन्तः श्रोत्रिया ब्रह्मनिष्ठाः  
स्वयं जुह्वत एकर्षिं श्रद्धयन्तः ।  
तेषामेवैतां ब्रह्मविद्यां वदेत  
शिरोव्रतं विधिवद् यैस्तु चीर्णम् ॥ १०॥  
  
तदेतत् सत्यमृषिरङ्गिराः  
पुरोवाच नैतदचीर्णव्रतोऽधीते ।  
नमः परमऋषिभ्यो नमः परमऋषिभ्यः ॥ ११॥  
  
॥ इति मुण्डकोपनिषदि तृतीयमुण्डके द्वितीयः खण्डः ॥  
  
॥ इत्यथर्ववेदीय मुण्डकोपनिषत्समाप्ता ॥  
  
ॐ भद्रं कर्णेभिः॥॥शान्तिः ॥  
  
॥ ॐ शान्तिः शान्तिः शान्तिः ॥  
  
  
  
Encoded by Kim Paulsen  
Proofread by : Avinash Sathaye, P.P.Narayanaswami. John Manetta  
  
