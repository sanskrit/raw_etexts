---
Author: Vedic tradition
Category: upanishhat, upanishad
Description-comments: 74 / 108; Sama Veda - Sanyasa upanishad
File name: kundika.itx
Language: Sanskrit
Latest update: October 16, 2019
Location: doc_upanishhat
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/
Sublocation: upanishhat
Text title: Kundika Upanishad
Transliterated by: Sunder Hattangadi (sunderh at hotmail.com)
engtitle: Kundika Upanishad
itxtitle: kuNDikopaniShat
title: कुण्डिकोपनिषत्

---
  
 कुण्डिकोपनिषत्   
कुण्डिकोपनिषत्ख्यातपरिव्राजकसन्ततिः ।  
यत्र विश्रान्तिमगमत्तद्रामपदमाश्रये ॥  
  
ॐ आप्यायन्तु ममाङ्गानि वाक्प्राणश्चक्षुः  
श्रोत्रमथो बलमिन्द्रियाणि च ॥ सर्वाणि सर्वं  
ब्रह्मोपनिषदं माहं ब्रह्म निराकुर्यां  
मा मा ब्रह्म निराकरोदनिराकरणमस्त्वनिराकरणं  
मेस्तु तदात्मनि निरते य उपनिषत्सु धर्मास्ते मयि  
सन्तु ते मयि सन्तु ॥ ॐ शान्तिः शान्तिः शान्तिः ॥  
  
हरिः ॐ  
ब्रह्मचर्याश्रमे क्षीणे गुरुशुश्रूषणे  रतः ।  
वेदानधीत्यानुज्ञात उच्यते गुरुणाश्रमी ॥ १॥  
  
दारमाहृत्य सदृशमग्निमाधाय शक्तितः ।  
ब्राह्मीमिष्टिं यजेत्तासामहोरात्रेण निर्वपेत् ॥ २॥  
  
संविभज्य सुतानर्थे ग्राम्यकामान्विसृज्य च ।  
सञ्चरन्वनमार्गेण शुचौ देशे परिभ्रमन् ॥ ३॥  
  
वायुभक्षोऽम्बुभक्षो वा विहितैः कन्दमूलकैः ।  
स्वशरीरे समाप्याथ पृथिव्यां नाश्रु पातयेत् ॥ ४॥  
  
सह तेनैव पुरुषः कथं सन्न्यस्त उच्यते ।  
सनामधेयो यस्मिंस्तु कथं सन्न्यस्त उच्यते ॥ ५॥  
  
तस्मात्फलविशुद्धाङ्गी सन्न्यासं संहितात्मनाम् ।  
अग्निवर्णं विनिष्क्रम्य वानप्रस्थं प्रपद्यते ॥ ६॥  
  
लोकवद्भार्ययासक्तो वनं गच्छति संयतः ।  
सन्त्यक्त्वा संसृतिसुखमनुतिष्ठति किं मुधा ॥ ७॥  
  
किंवा दुःखमनुस्मृत्य भोगांस्त्यजति चोच्छ्रितान् ।  
गर्भवासभयाद्भीतः शीतोष्णाभ्यां तथैव च ॥ ८॥  
  
गुह्यं प्रवेष्टुमिच्छामि परं पदमनामयमिति ।  
सन्न्यस्याग्निमपुनरावर्तनं यन्मृत्युर्जायमावहमिति ॥  
  
अथाध्यात्ममन्त्राञ्जपेत् । दीक्षामुपेयात्काषायवासाः ।  
कक्षोपस्थलोमानि वर्जयेत् । ऊर्ध्वबाहुर्विमुक्तमार्गो भवति ।  
अनिकेतश्चरेभिक्षाशी । निदिध्यासनं दध्यात् । पवित्रं  
धारयेज्जन्तुसंरक्षणार्थम् । तदपि श्लोका भवन्ति ।  
कुण्डिकां चमकं शिक्यं त्रिविष्टपमुपानहौ ।  
शीतोपघातिनीं कन्थां कौपीनाच्छादनं तथा ॥ ९॥  
  
पवित्रं स्नानशाटीं च उत्तरासङ्गमेव च ।  
अतोऽतिरिक्तं यत्किञ्चित्सर्वं तद्वर्जयेद्यतिः ॥ १०॥  
  
नदीपुलिनशायी स्याद्देवागारेषु बाह्यतः ।  
नात्यर्थं सुखदुःखाभ्यां शरीरमुपतापयेत् ॥ ११॥  
  
स्नानं पानं तथा शौचमद्भिः पूताभिराचिरेत् ।  
स्तूयमानो न तुष्येत निन्दितो न शपेत्परान् ॥ १२॥  
  
भिक्षादिवैदलं पात्रं स्नानद्रव्यमवारितम् ।  
एवं वृत्तिमुपासीनो यतेन्द्रियो जपेत्सदा ॥ १३॥  
  
विश्वायमनुसंयोगं मनसा भावयेत्सुधीः ।  
आकाशाद्वायुर्वायोर्ज्योतिर्ज्योतिष आपोऽद्भ्यः पृथिवी ।  
एषां भूतानां ब्रह्म प्रपद्ये । अजरममरमक्षरमव्ययं प्रपद्ये ।  
मय्यखण्डसुखाम्भोधौ बहुधा विश्ववीचयः ।  
उत्पद्यन्ते विलीयन्ते मायामारुतविभ्रमात् ॥ १४॥  
  
न मे देहेन सम्बन्धो मेघेनेव विहायसः ।  
अतः कुतो मे तद्धर्मा जाग्रत्स्वप्नसुषुप्तिषु ॥ १५॥  
  
आकाशवत्कल्पविदूरगोह-  
     मादित्यवद्भास्यविलक्षणोऽहम् ।  
अहार्यवन्नित्यविनिश्चलोऽह-  
     मम्भोधिवत्पारविवर्जितोऽहम् ॥ १६॥  
  
नारायणोऽहं नरकान्तकोऽहं  
     पुरान्तकोऽहं पुरुषोऽहमीशः ।  
अखण्डबोधोऽहमशेषसाक्षी  
     निरीश्वरोऽहं निरहं च निर्ममः ॥ १७॥  
  
तदभ्यासेन प्राणापानौ संयम्य तत्र श्लोका भवन्ति ॥  
  
वृषणापानयोर्मध्ये पाणी आस्थाय संश्रयेत् ।  
सन्दश्य शनकैर्जिह्वां यवमात्रे विनिर्गताम् ॥ १८॥  
  
माषमात्रां तथा दृष्टिं श्रोत्रे स्थाप्य तथा भुवि ।  
श्रवणे नासिके गन्धा यतः स्वं न च संश्रयेत् ॥ १९॥  
  
अथ शैवपदं यत्र तद्ब्रह्म ब्रह्म तत्परम् ।  
तदभ्यासेन लभ्येत पूर्वजन्मार्जितात्मनाम् ॥ २०॥  
  
सम्भूतैर्वायुसंश्रावैर्हृदयं तप उच्यते ।  
ऊर्ध्वं प्रपद्यते देहाद्भित्त्वा मूर्धानमव्ययम् ॥ २१॥  
  
स्वदेहस्य तु मूर्धानं ये प्राप्य परमां गतिम् ।  
भूयस्ते न निवर्तन्ते परावरविदो जनाः ॥ २२॥  
  
न साक्षिणं साक्ष्यधर्माः संस्पृशन्ति विलक्षणम् ।  
अविकारमुदासीनं गृहधर्माः प्रदीपवत् ॥ २३॥  
  
जले वापि स्थले वापि लुठत्वेष जडात्मकः ।  
नाहं विलिप्ये तद्धर्मैर्घटधर्मैर्नभो यथा ॥ २४॥  
  
निष्क्रियोऽस्म्यविकारोऽस्मि निष्कलोऽस्मि निराकृतिः ।  
निर्विकल्पोऽस्मि नित्योऽस्मि निरालम्बोऽस्मि निर्द्वयः ॥ २५॥  
  
सर्वात्मकोऽहं सर्वोऽहं सर्वातीतोऽहमद्वयः ।  
केवलाखण्डबोधोऽहं स्वानन्दोऽहं निरन्तरः ॥ २६॥  
  
स्वमेव सर्वतः पश्यन्मन्यमानः स्वमद्वयम् ।  
स्वानन्दमनुभुञ्जानो निर्विकल्पो भवाम्यहम् ॥ २७॥  
  
गच्छंस्तिष्ठन्नुपविशञ्छयानो वान्यथापि वा ।  
यथेच्छया वसेद्विद्वानात्मारामः सदा मुनिः ॥ २८॥ इत्युपनिषत् ॥  
  
ॐ आप्यायन्तु ममाङ्गानि वाक्प्राणश्चक्षुः  
श्रोत्रमथो बलमिन्द्रियाणि च ॥ सर्वाणि सर्वं  
ब्रह्मोपनिषदं माहं ब्रह्म निराकुर्यां  
मा मा ब्रह्म निराकरोदनिराकरणमस्त्वनिराकरणं  
मेस्तु तदात्मनि निरते य उपनिषत्सु धर्मास्ते मयि  
सन्तु ते मयि सन्तु ॥ ॐ शान्तिः शान्तिः शान्तिः ॥  
  
हरिः ॐ तत्सत् ॥  
  
इति कुण्डिकोपनिषत्समाप्ता ॥  
  
  
Encoded by Sunder Hattangadi (sunderh@hotmail.com)  
  
