+++
"Text title" = "sUryAShTottarashatanAmastotra vishvakarmakRita narasimhapurANe"
"File name" = "sUryAShTottarashatanAmavishvakarmaNP.itx"
itxtitle = "sUryAShTottarashatanAmastotram (vishvakarmakRitam narasiMhapurANAntargatam)"
engtitle = "Suryashtottarashatanamastotra by vishvakarma"
Category = "aShTottarashatanAma, navagraha, stotra"
Location = "doc_z_misc_navagraha"
Sublocation = "navagraha"
Texttype = "stotra"
Language = "Sanskrit"
Subject = "philosophy/hinduism/religion"
"Proofread by" = "Singanallur Ganesan singanallur at gmail.com"
"Translated by" = "https://archive.org/details/NarsimhaPuranGitapress"
Description-comments = "Narasimhapurana adhyAya 19"
Indexextra = "(narasiMhapurANanarasiMhapurANa)"
"Latest update" = "June 6, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "सूर्याष्टोत्तरशतनामस्तोत्रम् (विश्वकर्मकृइतम् नरसिंहपुराणान्तर्गतम्)"

+++
  
 नरसिंहपुराणे सूर्याष्टोत्तरशतनामस्तोत्रं विश्वकर्मकृत   
  
भरद्वाज उवाच --  
यैः स्तुतो नामभिस्तेन सविता विश्वकर्मणा ।  
तान्यहं श्रोतुमिच्छामि वद सूत विवस्वतः ॥ १॥  
  
सूत उवाच --  
तानि मे शृणु नामानि यैः स्तुतो विश्वकर्मणा ।  
सविता तानि वक्ष्यामि सर्वपापहराणि ते ॥ २॥  
  
आदित्यः सविता सूर्यः खगः पूषा गभस्तिमान् ।  
तिमिरोन्मथनः शम्भुस्त्वष्टा मार्तण्ड आशुगः ॥ ३॥  
  
हिरण्यगर्भः कपिलस्तपनो भास्करो रविः ।  
अग्निगर्भोऽदितेः पुत्रः शम्भुस्तिमिरनाशनः ॥ ४॥  
  
अंशुमानंशुमाली च तमोघ्नस्तेजसां निधिः ।  
आतपी मण्डली मृत्युः कपिलः सर्वतापनः ॥ ५॥  
  
हरिर्विश्वो महातेजाः सर्वरत्नप्रभाकरः ।  
अंशुमाली तिमिरहा ऋग्यजुस्सामभावितः ॥ ६॥  
  
प्राणाविष्करणो मित्रः सुप्रदीपो मनोजवः ।  
यज्ञेशो गोपतिः श्रीमान् भूतज्ञः क्लेशनाशनः ॥ ७॥  
  
अमित्रहा शिवो हंसो नायकः प्रियदर्शनः ।  
शुद्धो विरोचनः केशी सहस्रांशुः प्रतर्दनः ॥ ८॥  
  
धर्मरश्मिः पतंगश्च विशालो विश्वसंस्तुतः ।  
दुर्विज्ञेयगतिः शूरस्तेजोराशिर्महायशाः ॥ ९॥  
  
भ्राजिष्णुर्ज्योतिषामीशो विजिष्णुर्विश्वभावनः ।  
प्रभविष्णुः प्रकाशात्मा ज्ञानराशिः प्रभाकरः ॥ १०॥  
  
आदित्यो विश्वदृग् यज्ञकर्ता नेता यशस्करः ।  
विमलो वीर्यवानीशो योगज्ञो योगभावनः ॥ ११॥  
  
अमृतात्मा शिवो नित्यो वरेण्यो वरदः प्रभुः ।  
धनदः प्राणदः श्रेष्ठः कामदः कामरूपधृक् ॥ १२॥  
  
तरणिः शाश्वतः शास्ता शास्त्रज्ञस्तपनः शयः ।  
वेदगर्भो विभुर्वीरः शान्तः सावित्रिवल्लभः ॥ १३॥  
  
ध्येयो विश्वेश्वरो भर्ता लोकनाथो महेश्वरः ।  
महेन्द्रो वरुणो धाता विष्णुरग्निर्दिवाकरः ॥ १४॥  
  
एतैस्तु नामभिः सूर्यः स्तुतस्तेन महात्मना ।  
उवाच विश्वकर्माणं प्रसन्नो भगवान् रविः ॥ १५॥  
  
भ्रमिमारोप्य मामत्र मण्डलं मम शातय ।  
त्वत्बुद्धिस्थं मया ज्ञातमेवमौष्ण्यं शमं व्रजेत् ॥ १६॥  
  
इत्युक्तो विश्वकर्मा च तथा स कृतवान् द्विज ।  
शान्तोष्णः सविता तस्य दुहितुर्विश्वकर्मणः ॥ १७॥  
  
संज्ञायाश्चाभवद्विप्र भानुस्त्वष्टारमब्रवीत् ।  
त्वया यस्मात् स्तुतोऽहं वै नाम्नामष्टशतेन च ॥ १८॥  
  
वरं वृणीष्व तस्मात् त्वं वरदोऽहं तवानघ ।  
इत्युक्तो भानुना सोऽथ विश्वकर्माब्रवीदिदम् ॥ १९॥  
  
वरदो यदि मे देव वरमेतं प्रयच्छ मे ।  
एतैस्तु नामभिर्यस्त्वां नरः स्तोष्यति नित्यशः ॥ २०॥  
  
तस्य पापक्षयं देव कुरु भक्तस्य भास्कर ॥ २१॥  
  
तेनैवमुक्तो दिनकृत् तथेति  
त्वष्टारमुक्त्वा विरराम भास्करः ।  
संज्ञां विशङ्कां रविमण्डलस्थितां  
कृत्वा जगामाथ रविं प्रसाद्य ॥ २२॥  
  
इति श्रीनरसिंहपुराणे एकोनविंशोऽध्यायः ॥ १९॥  
  
  
From Narasimhapurana adhyAya 19  
https://archive.org/details/NarsimhaPuranGitapress  
  
Proofread by Singanallur Ganesan singanallur at gmail.com  
  
