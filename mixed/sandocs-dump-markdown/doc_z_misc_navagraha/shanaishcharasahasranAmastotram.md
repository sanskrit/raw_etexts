---
Category: sahasranAma, navagraha, stotra
File name: shanaishcharasahasra.itx
Indexextra: (NONENONE)
Language: Sanskrit
Latest update: April 11, 2007
Location: doc_z_misc_navagraha
Proofread by: Kirk Wortman kirkwort at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: shanaishchara sahasranAma stotra
Texttype: stotra
Transliterated by: Kirk Wortman kirkwort at hotmail.com
engtitle: shanaishchara sahasranAma stotram
itxtitle: shanaishcharasahasranAmastotram
title: शनैश्चरसहस्रनामस्तोत्रम्

---
  
 श्रीशनैश्चरसहस्रनामस्तोत्रम्   
  
अस्य श्रीशनैश्चरसहस्रनामस्तोत्र महामन्त्रस्य ।  
काश्यप ऋषिः ।  अनुष्टुप् छन्दः ।  
शनैश्चरो देवता ।  शम् बीजम् ।  
नम् शक्तिः ।  मम् कीलकम् ।  
शनैश्चरप्रसादासिद्ध्यर्थे जपे विनियोगः ।  
शनैश्चराय अङ्गुष्ठाभ्यां नमः ।  
मन्दगतये तर्जनीभ्यां नमः ।  
अधोक्षजाय मध्यमाभ्यां नमः ।  
सौरये अनामिकाभ्यां नमः ।  
शुष्कोदराय कनिष्ठिकाभ्यां नमः ।  
छायात्मजाय करतलकरपृष्ठाभ्यां नमः ।  
शनैश्चराय हृदयाय नमः ।  
मन्दगतये शिरसे स्वाहा ।  
अधोक्षजाय शिखायै वषट् ।  
सौरये कवचाय हुम् ।  
शुष्कोदराय नेत्रत्रयाय वौषट् ।  
छायात्मजाय अस्त्राय फट् ।  
भूर्भुवः सुवरोमिति दिग्बन्धः ।  
      । ध्यानम् ।  
चापासनो गृध्रधरस्तु नीलः  
प्रत्यङ्मुखः काश्यप गोत्रजातः ।  
सशूलचापेषु गदाधरोऽव्यात्  
सौराष्ट्रदेशप्रभवश्च शौरिः ॥  
  
नीलाम्बरो नीलवपुः किरीटी  
गृध्रासनस्थो विकृताननश्च ।  
केयूरहारादिविभूषिताङ्गः  
सदाऽस्तु मे मन्दगतिः प्रसन्नः ॥  
  
ॐ ॥ अमिताभाष्यघहरः अशेषदुरितापहः ।  
अघोररूपोऽतिदीर्घकायोऽशेषभयानकः ॥ १॥  
  
अनन्तो अन्नदाता चाश्वत्थमूलजपप्रियः ।  
अतिसम्पत्प्रदोऽमोघः अन्यस्तुत्या प्रकोपितः ॥ २॥  
  
अपराजितो अद्वितीयः अतितेजोऽभयप्रदः ।  
अष्टमस्थोऽञ्जननिभः अखिलात्मार्कनन्दनः ॥ ३॥  
  
अतिदारुण अक्षोभ्यः अप्सरोभिः प्रपूजितः ।  
अभीष्टफलदोऽरिष्टमथनोऽमरपूजितः ॥ ४॥  
  
अनुग्राह्यो अप्रमेय पराक्रम विभीषणः ।  
असाध्ययोगो अखिल दोषघ्नः अपराकृतः ॥ ५॥  
  
अप्रमेयोऽतिसुखदः अमराधिपपूजितः ।  
अवलोकात् सर्वनाशः अश्वत्थाम द्विरायुधः ॥ ६॥  
  
अपराधसहिष्णुश्च अश्वत्थाम सुपूजितः ।  
अनन्तपुण्यफलदो अतृप्तोऽतिबलोऽपि च ॥ ७॥  
  
अवलोकात् सर्ववन्द्यः अक्षीणकरुणानिधिः ।  
अविद्यामूलनाशश्च अक्षय्यफलदायकः ॥ ८॥  
  
आनन्दपरिपूर्णश्च आयुष्कारक एव च ।  
आश्रितेष्टार्थवरदः आधिव्याधिहरोऽपि च ॥ ९॥  
  
आनन्दमय आनन्दकरो आयुधधारकः ।  
आत्मचक्राधिकारी च आत्मस्तुत्यपरायणः ॥ १०॥  
  
आयुष्करो आनुपूर्व्यः आत्मायत्तजगत्त्रयः ।  
आत्मनामजपप्रीतः आत्माधिकफलप्रदः ॥ ११॥  
  
आदित्यसम्भवो आर्तिभञ्जनो आत्मरक्षकः ।  
आपद्बान्धव आनन्दरूपो आयुःप्रदोऽपि च ॥ १२॥  
  
आकर्णपूर्णचापश्च आत्मोद्दिष्ट द्विजप्रदः ।  
आनुकूल्यो आत्मरूप प्रतिमादान सुप्रियः ॥ १३॥  
  
आत्मारामो आदिदेवो आपन्नार्ति विनाशनः ।  
इन्दिरार्चितपादश्च इन्द्रभोगफलप्रदः ॥ १४॥  
  
इन्द्रदेवस्वरूपश्च इष्टेष्टवरदायकः ।  
इष्टापूर्तिप्रद इन्दुमतीष्टवरदायकः ॥ १५॥  
  
इन्दिरारमणप्रीत इन्द्रवंशनृपार्चितः ।  
इहामुत्रेष्टफलद इन्दिरारमणार्चितः ॥ १६॥  
  
ईद्रिय ईश्वरप्रीत ईषणात्रयवर्जितः ।  
उमास्वरूप उद्बोध्य उशना उत्सवप्रियः ॥ १७॥  
  
उमादेव्यर्चनप्रीत उच्चस्थोच्चफलप्रदः ।  
उरुप्रकाश उच्चस्थ योगद उरुपराक्रमः ॥ १८॥  
  
ऊर्ध्वलोकादिसञ्चारी ऊर्ध्वलोकादिनायकः ।  
ऊर्जस्वी ऊनपादश्च ऋकाराक्षरपूजितः ॥ १९॥  
  
ऋषिप्रोक्त पुराणज्ञ ऋषिभिः परिपूजितः ।  
ऋग्वेदवन्द्य ऋग्रूपी ऋजुमार्ग प्रवर्तकः ॥ २०॥  
  
लुळितोद्धारको लूत भवपाशप्रभञ्जनः ।  
लूकाररूपको लब्धधर्ममार्गप्रवर्तकः ॥ २१॥  
  
एकाधिपत्यसाम्राज्यप्रद एनौघनाशनः ।  
एकपाद्येक एकोनविंशतिमासभुक्तिदः ॥ २२॥  
  
एकोनविंशतिवर्षदश एणाङ्कपूजितः ।  
ऐश्वर्यफलद ऐन्द्र ऐरावतसुपूजितः ॥ २३॥  
  
ओङ्कार जपसुप्रीत ओङ्कार परिपूजितः ।  
ओङ्कारबीज औदार्य हस्त औन्नत्यदायकः ॥ २४॥  
  
औदार्यगुण औदार्य शील औषधकारकः ।  
करपङ्कजसन्नद्धधनुश्च करुणानिधिः ॥ २५॥  
  
कालः कठिनचित्तश्च कालमेघसमप्रभः ।  
किरीटी कर्मकृत् कारयिता कालसहोदरः ॥ २६॥  
  
कालाम्बरः काकवाहः कर्मठः काश्यपान्वयः ।  
कालचक्रप्रभेदी च कालरूपी च कारणः ॥ २७॥  
  
कारिमूर्तिः कालभर्ता किरीटमकुटोज्वलः ।  
कार्यकारण कालज्ञः काञ्चनाभरथान्वितः ॥ २८॥  
  
कालदंष्ट्रः क्रोधरूपः कराळी कृष्णकेतनः ।  
कालात्मा कालकर्ता च कृतान्तः कृष्णगोप्रियः ॥ २९॥  
  
कालाग्निरुद्ररूपश्च काश्यपात्मजसम्भवः ।  
कृष्णवर्णहयश्चैव कृष्णगोक्षीरसुप्रियः ॥ ३०॥  
  
कृष्णगोघृतसुप्रीतः कृष्णगोदधिषुप्रियः ।  
कृष्णगावैकचित्तश्च कृष्णगोदानसुप्रियः ॥ ३१॥  
  
कृष्णगोदत्तहृदयः कृष्णगोरक्षणप्रियः ।  
कृष्णगोग्रासचित्तस्य सर्वपीडानिवारकः ॥ ३२॥  
  
कृष्णगोदान शान्तस्य सर्वशान्ति फलप्रदः ।  
कृष्णगोस्नान कामस्य गङ्गास्नान फलप्रदः ॥ ३३॥  
  
कृष्णगोरक्षणस्याशु सर्वाभीष्टफलप्रदः ।  
कृष्णगावप्रियश्चैव कपिलापशुषु प्रियः ॥ ३४॥  
  
कपिलाक्षीरपानस्य सोमपानफलप्रदः ।  
कपिलादानसुप्रीतः कपिलाज्यहुतप्रियः ॥ ३५॥  
  
कृष्णश्च कृत्तिकान्तस्थः कृष्णगोवत्ससुप्रियः ।  
कृष्णमाल्याम्बरधरः कृष्णवर्णतनूरुहः ॥ ३६॥  
  
कृष्णकेतुः कृशकृष्णदेहः कृष्णाम्बरप्रियः ।  
क्रूरचेष्टः क्रूरभावः क्रूरदंष्ट्रः कुरूपि च ॥ ३७॥  
  
कमलापति संसेव्यः कमलोद्भवपूजितः ।  
कामितार्थप्रदः कामधेनु पूजनसुप्रियः ॥ ३८॥  
  
कामधेनुसमाराध्यः कृपायुष विवर्धनः ।  
कामधेन्वैकचित्तश्च कृपराज सुपूजितः ॥ ३९॥  
  
कामदोग्धा च क्रुद्धश्च कुरुवंशसुपूजितः ।  
कृष्णाङ्गमहिषीदोग्धा कृष्णेन कृतपूजनः ॥ ४०॥  
  
कृष्णाङ्गमहिषीदानप्रियः कोणस्थ एव च ।  
कृष्णाङ्गमहिषीदानलोलुपः कामपूजितः ॥ ४१॥  
  
क्रूरावलोकनात्सर्वनाशः कृष्णाङ्गदप्रियः ।  
खद्योतः खण्डनः खड्गधरः खेचरपूजितः ॥ ४२॥  
  
खरांशुतनयश्चैव खगानां पतिवाहनः ।  
गोसवासक्तहृदयो गोचरस्थानदोषहृत् ॥ ४३॥  
  
गृहराश्याधिपश्चैव गृहराज महाबलः ।  
गृध्रवाहो गृहपतिर्गोचरो गानलोलुपः ॥ ४४॥  
  
घोरो घर्मो घनतमा घर्मी घनकृपान्वितः ।  
घननीलाम्बरधरो ङादिवर्ण सुसञ्ज्ञितः ॥ ४५॥  
  
चक्रवर्तिसमाराध्यश्चन्द्रमत्या समर्चितः ।  
चन्द्रमत्यार्तिहारी च चराचर सुखप्रदः ॥ ४६॥  
  
चतुर्भुजश्चापहस्तश्चराचरहितप्रदः ।  
छायापुत्रश्छत्रधरश्छायादेवीसुतस्तथा ॥ ४७॥  
  
जयप्रदो जगन्नीलो जपतां सर्वसिद्धिदः ।  
जपविध्वस्तविमुखो जम्भारिपरिपूजितः ॥ ४८॥  
  
जम्भारिवन्द्यो जयदो जगज्जनमनोहरः ।  
जगत्त्रयप्रकुपितो जगत्त्राणपरायणः ॥ ४९॥  
  
जयो जयप्रदश्चैव जगदानन्दकारकः ।  
ज्योतिश्च ज्योतिषां श्रेष्ठो ज्योतिःशास्त्र प्रवर्तकः ॥ ५०॥  
  
झर्झरीकृतदेहश्च झल्लरीवाद्यसुप्रियः ।  
ज्ञानमूर्तिर्ज्ञानगम्यो ज्ञानी ज्ञानमहानिधिः ॥ ५१॥  
  
ज्ञानप्रबोधकश्चैव ज्ञानदृष्ट्यावलोकितः ।  
टङ्किताखिललोकश्च टङ्कितैनस्तमोरविः ॥ ५२॥  
  
टङ्कारकारकश्चैव टङ्कृतो टाम्भदप्रियः ।  
ठकारमय सर्वस्वष्ठकारकृतपूजितः ॥ ५३॥  
  
ढक्कावाद्यप्रीतिकरो डमड्डमरुकप्रियः ।  
डम्बरप्रभवो डम्भो ढक्कानादप्रियङ्करः ॥ ५४॥  
  
डाकिनी शाकिनी भूत सर्वोपद्रवकारकः ।  
डाकिनी शाकिनी भूत सर्वोपद्रवनाशकः ॥ ५५॥  
  
ढकाररूपो ढाम्भीको णकारजपसुप्रियः ।  
णकारमयमन्त्रार्थो णकारैकशिरोमणिः ॥ ५६॥  
  
णकारवचनानन्दो णकारकरुणामयः ।  
णकारमय सर्वस्वो णकारैकपरायणः ॥ ५७॥  
  
तर्जनीधृतमुद्रश्च तपसां फलदायकः ।  
त्रिविक्रमनुतश्चैव त्रयीमयवपुर्धरः ॥ ५८॥  
  
तपस्वी तपसा दग्धदेहस्ताम्राधरस्तथा ।  
त्रिकालवेदितव्यश्च त्रिकालमतितोषितः ॥ ५९॥  
  
तुलोच्चयस्त्रासकरस्तिलतैलप्रियस्तथा ।  
तिलान्न सन्तुष्टमनास्तिलदानप्रियस्तथा ॥ ६०॥  
  
तिलभक्ष्यप्रियश्चैव तिलचूर्णप्रियस्तथा ।  
तिलखण्डप्रियश्चैव तिलापूपप्रियस्तथा ॥ ६१॥  
  
तिलहोमप्रियश्चैव तापत्रयनिवारकः ।  
तिलतर्पणसन्तुष्टस्तिलतैलान्नतोषितः ॥ ६२॥  
  
तिलैकदत्तहृदयस्तेजस्वी तेजसान्निधिः ।  
तेजसादित्यसङ्काशस्तेजोमय वपुर्धरः ॥ ६३॥  
  
तत्त्वज्ञस्तत्त्वगस्तीव्रस्तपोरूपस्तपोमयः ।  
तुष्टिदस्तुष्टिकृत् तीक्ष्णस्त्रिमूर्तिस्त्रिगुणात्मकः ॥ ६४॥  
  
तिलदीपप्रियश्चैव तस्य पीडानिवारकः ।  
तिलोत्तमामेनकादिनर्तनप्रिय एव च ॥ ६५॥  
  
त्रिभागमष्टवर्गश्च स्थूलरोमा स्थिरस्तथा ।  
स्थितः स्थायी स्थापकश्च स्थूलसूक्ष्मप्रदर्शकः ॥ ६६॥  
  
दशरथार्चितपादश्च दशरथस्तोत्रतोषितः ।  
दशरथ प्रार्थनाकॢप्त दुर्भिक्ष विनिवारकः ॥ ६७॥  
  
दशरथ प्रार्थनाकॢप्त वरद्वय प्रदायकः ।  
दशरथस्वात्मदर्शी च दशरथाभीष्टदायकः ॥ ६८॥  
  
दोर्भिर्धनुर्धरश्चैव दीर्घश्मश्रुजटाधरः ।  
दशरथस्तोत्रवरदो दशरथाभीप्सितप्रदः ॥ ६९॥  
  
दशरथस्तोत्रसन्तुष्टो दशरथेन सुपूजितः ।  
द्वादशाष्टमजन्मस्थो देवपुङ्गवपूजितः ॥ ७०॥  
  
देवदानवदर्पघ्नो दिनं प्रतिमुनिस्तुतः ।  
द्वादशस्थो द्वादशात्मा सुतो द्वादश नामभृत् ॥ ७१॥  
  
द्वितीयस्थो द्वादशार्कसूनुर्दैवज्ञपूजितः ।  
दैवज्ञचित्तवासी च दमयन्त्या सुपूजितः ॥ ७२॥  
  
द्वादशाब्दन्तु दुर्भिक्षकारी दुःस्वप्ननाशनः ।  
दुराराध्यो दुराधर्षो दमयन्ती वरप्रदः ॥ ७३॥  
  
दुष्टदूरो दुराचार शमनो दोषवर्जितः ।  
दुःसहो दोषहन्ता च दुर्लभो दुर्गमस्तथा ॥ ७४॥  
  
दुःखप्रदो दुःखहन्ता दीप्तरञ्जित दिङ्मुखः ।  
दीप्यमान मुखाम्भोजो दमयन्त्याः शिवप्रदः ॥ ७५॥  
  
दुर्निरीक्ष्यो दृष्टमात्र दैत्यमण्डलनाशकः ।  
द्विजदानैकनिरतो द्विजाराधनतत्परः ॥ ७६॥  
  
द्विजसर्वार्तिहारी च द्विजराज समर्चितः ।  
द्विजदानैकचित्तश्च द्विजराज प्रियङ्करः ॥ ७७॥  
  
द्विजो द्विजप्रियश्चैव द्विजराजेष्टदायकः ।  
द्विजरूपो द्विजश्रेष्ठो दोषदो दुःसहोऽपि च ॥ ७८॥  
  
देवादिदेवो देवेशो देवराज सुपूजितः ।  
देवराजेष्ट वरदो देवराज प्रियङ्करः ॥ ७९॥  
  
देवादिवन्दितो दिव्यतनुर्देवशिखामणिः ।  
देवगानप्रियश्चैव देवदेशिकपुङ्गवः ॥ ८०॥  
  
द्विजात्मजासमाराध्यो ध्येयो धर्मी धनुर्धरः ।  
धनुष्मान् धनदाता च धर्माधर्मविवर्जितः ॥ ८१॥  
  
धर्मरूपो धनुर्दिव्यो धर्मशास्त्रात्मचेतनः ।  
धर्मराज प्रियकरो धर्मराज सुपूजितः ॥ ८२॥  
  
धर्मराजेष्टवरदो धर्माभीष्टफलप्रदः ।  
नित्यतृप्तस्वभावश्च नित्यकर्मरतस्तथा ॥ ८३॥  
  
निजपीडार्तिहारी च निजभक्तेष्टदायकः ।  
निर्मासदेहो नीलश्च निजस्तोत्र बहुप्रियः ॥ ८४॥  
  
नळस्तोत्र प्रियश्चैव नळराजसुपूजितः ।  
नक्षत्रमण्डलगतो नमतां प्रियकारकः ॥ ८५॥  
  
नित्यार्चितपदाम्भोजो निजाज्ञा परिपालकः ।  
नवग्रहवरो नीलवपुर्नळकरार्चितः ॥ ८६॥  
  
नळप्रियानन्दितश्च नळक्षेत्रनिवासकः ।  
नळपाक प्रियश्चैव नळपद्भञ्जनक्षमः ॥ ८७॥  
  
नळसर्वार्तिहारी च नळेनात्मार्थपूजितः ।  
निपाटवीनिवासश्च नळाभीष्टवरप्रदः ॥ ८८॥  
  
नळतीर्थसकृत् स्नान सर्वपीडानिवारकः ।  
नळेशदर्शनस्याशु साम्राज्यपदवीप्रदः ॥ ८९॥  
  
नक्षत्रराश्यधिपश्च नीलध्वजविराजितः ।  
नित्ययोगरतश्चैव नवरत्नविभूषितः ॥ ९०॥  
  
नवधा भज्यदेहश्च नवीकृतजगत्त्रयः ।  
नवग्रहाधिपश्चैव नवाक्षरजपप्रियः ॥ ९१॥  
  
नवात्मा नवचक्रात्मा नवतत्त्वाधिपस्तथा ।  
नवोदन प्रियश्चैव नवधान्यप्रियस्तथा ॥ ९२॥  
  
निष्कण्टको निस्पृहश्च निरपेक्षो निरामयः ।  
नागराजार्चितपदो नागराजप्रियङ्करः ॥ ९३॥  
  
नागराजेष्टवरदो नागाभरण भूषितः ।  
नागेन्द्रगान निरतो नानाभरणभूषितः ॥ ९४॥  
  
नवमित्र स्वरूपश्च नानाश्चर्यविधायकः ।  
नानाद्वीपाधिकर्ता च नानालिपिसमावृतः ॥ ९५॥  
  
नानारूप जगत् स्रष्टा नानारूपजनाश्रयः ।  
नानालोकाधिपश्चैव नानाभाषाप्रियस्तथा ॥ ९६॥  
  
नानारूपाधिकारी च नवरत्नप्रियस्तथा ।  
नानाविचित्रवेषाढ्यो नानाचित्र विधायकः ॥ ९७॥  
  
नीलजीमूतसङ्काशो नीलमेघसमप्रभः ।  
नीलाञ्जनचयप्रख्यो नीलवस्त्रधरप्रियः ॥ ९८॥  
  
नीचभाषा प्रचारज्ञो नीचे स्वल्पफलप्रदः ।  
नानागम विधानज्ञो नानानृपसमावृतः ॥ ९९॥  
  
नानावर्णाकृतिश्चैव नानावर्णस्वरार्तवः ।  
नागलोकान्तवासी च नक्षत्रत्रयसंयुतः ॥ १००॥  
  
नभादिलोकसम्भूतो नामस्तोत्रबहुप्रियः ।  
नामपारायणप्रीतो नामार्चनवरप्रदः ॥ १०१॥  
  
नामस्तोत्रैकचित्तश्च नानारोगार्तिभञ्जनः ।  
नवग्रहसमाराध्यो नवग्रह भयापहः ॥ १०२॥  
  
नवग्रहसुसम्पूज्यो नानावेद सुरक्षकः ।  
नवग्रहाधिराजश्च नवग्रहजपप्रियः ॥ १०३॥  
  
नवग्रहमयज्योतिर्नवग्रह वरप्रदः ।  
नवग्रहाणामधिपो नवग्रह सुपीडितः ॥ १०४॥  
  
नवग्रहाधीश्वरश्च नवमाणिक्यशोभितः ।  
परमात्मा परब्रह्म परमैश्वर्यकारणः ॥ १०५॥  
  
प्रपन्नभयहारी च प्रमत्तासुरशिक्षकः ।  
प्रासहस्तः पङ्गुपादः प्रकाशात्मा प्रतापवान् ॥ १०६॥  
  
पावनः परिशुद्धात्मा पुत्रपौत्र प्रवर्धनः ।  
प्रसन्नात्सर्वसुखदः प्रसन्नेक्षण एव च ॥ १०७॥  
  
प्रजापत्यः प्रियकरः प्रणतेप्सितराज्यदः ।  
प्रजानां जीवहेतुश्च प्राणिनां परिपालकः ॥ १०८॥  
  
प्राणरूपी प्राणधारी प्रजानां हितकारकः ।  
प्राज्ञः प्रशान्तः प्रज्ञावान् प्रजारक्षणदीक्षितः ॥ १०९॥  
  
प्रावृषेण्यः प्राणकारी प्रसन्नोत्सववन्दितः ।  
प्रज्ञानिवासहेतुश्च पुरुषार्थैकसाधनः ॥ ११०॥  
  
प्रजाकरः प्रातिकूल्यः पिङ्गळाक्षः प्रसन्नधीः ।  
प्रपञ्चात्मा प्रसविता पुराण पुरुषोत्तमः ॥ १११॥  
  
पुराण पुरुषश्चैव पुरुहूतः प्रपञ्चधृत् ।  
प्रतिष्ठितः प्रीतिकरः प्रियकारी प्रयोजनः ॥ ११२॥  
  
प्रीतिमान् प्रवरस्तुत्यः पुरूरवसमर्चितः ।  
प्रपञ्चकारी पुण्यश्च पुरुहूत समर्चितः ॥ ११३॥  
  
पाण्डवादि सुसंसेव्यः प्रणवः पुरुषार्थदः ।  
पयोदसमवर्णश्च पाण्डुपुत्रार्तिभञ्जनः ॥ ११४॥  
  
पाण्डुपुत्रेष्टदाता च पाण्डवानां हितङ्करः ।  
पञ्चपाण्डवपुत्राणां सर्वाभीष्टफलप्रदः ॥ ११५॥  
  
पञ्चपाण्डवपुत्राणां सर्वारिष्ट निवारकः ।  
पाण्डुपुत्राद्यर्चितश्च पूर्वजश्च प्रपञ्चभृत् ॥ ११६॥  
  
परचक्रप्रभेदी च पाण्डवेषु वरप्रदः ।  
परब्रह्म स्वरूपश्च पराज्ञा परिवर्जितः ॥ ११७॥  
  
परात्परः पाशहन्ता परमाणुः प्रपञ्चकृत् ।  
पातङ्गी पुरुषाकारः परशम्भुसमुद्भवः ॥ ११८॥  
  
प्रसन्नात्सर्वसुखदः प्रपञ्चोद्भवसम्भवः ।  
प्रसन्नः परमोदारः पराहङ्कारभञ्जनः ॥ ११९॥  
  
परः परमकारुण्यः परब्रह्ममयस्तथा ।  
प्रपन्नभयहारी च प्रणतार्तिहरस्तथा ॥ १२०॥  
  
प्रसादकृत् प्रपञ्चश्च पराशक्ति समुद्भवः ।  
प्रदानपावनश्चैव प्रशान्तात्मा प्रभाकरः ॥ १२१॥  
  
प्रपञ्चात्मा प्रपञ्चोपशमनः पृथिवीपतिः ।  
परशुराम समाराध्यः परशुरामवरप्रदः ॥ १२२॥  
  
परशुराम चिरञ्जीविप्रदः परमपावनः ।  
परमहंसस्वरूपश्च परमहंससुपूजितः ॥ १२३॥  
  
पञ्चनक्षत्राधिपश्च पञ्चनक्षत्रसेवितः ।  
प्रपञ्च रक्षितश्चैव प्रपञ्चस्य भयङ्करः ॥ १२४॥  
  
फलदानप्रियश्चैव फलहस्तः फलप्रदः ।  
फलाभिषेकप्रियश्च फल्गुनस्य वरप्रदः ॥ १२५॥  
  
फुटच्छमित पापौघः फल्गुनेन प्रपूजितः ।  
फणिराजप्रियश्चैव फुल्लाम्बुज विलोचनः ॥ १२६॥  
  
बलिप्रियो बली बभ्रुर्ब्रह्मविष्ण्वीश क्लेशकृत् ।  
ब्रह्मविष्ण्वीशरूपश्च ब्रह्मशक्रादिदुर्लभः ॥ १२७॥  
  
बासदर्ष्ट्या प्रमेयाङ्गो बिभ्रत्कवचकुण्डलः ।  
बहुश्रुतो बहुमतिर्ब्रह्मण्यो ब्राह्मणप्रियः ॥ १२८॥  
  
बलप्रमथनो ब्रह्मा बहुरूपो बहुप्रदः ।  
बालार्कद्युतिमान्बालो बृहद्वक्षा बृहत्तनुः ॥ १२९॥  
  
ब्रह्माण्डभेदकृच्चैव भक्तसर्वार्थसाधकः ।  
भव्यो भोक्ता भीतिकृच्च भक्तानुग्रहकारकः ॥ १३०॥  
  
भीषणो भैक्षकारी च भूसुरादि सुपूजितः ।  
भोगभाग्यप्रदश्चैव भस्मीकृत जगत्त्रयः ॥ १३१॥  
  
भयानको भानुसूनुर्भूतिभूषित विग्रहः ।  
भास्वद्रतो भक्तिमतां सुलभो भ्रुकुटीमुखः ॥ १३२॥  
  
भवभूत गणैःस्तुत्यो भूतसङ्घसमावृतः ।  
भ्राजिष्णुर्भगवान्भीमो भक्ताभीष्टवरप्रदः ॥ १३३॥  
  
भवभक्तैकचित्तश्च भक्तिगीतस्तवोन्मुखः ।  
भूतसन्तोषकारी च भक्तानां चित्तशोधनः ॥ १३४॥  
  
भक्तिगम्यो भयहरो भावज्ञो भक्तसुप्रियः ।  
भूतिदो भूतिकृद् भोज्यो भूतात्मा भुवनेश्वरः ॥ १३५॥  
  
मन्दो मन्दगतिश्चैव मासमेव प्रपूजितः ।  
मुचुकुन्द समाराध्यो मुचुकुन्द वरप्रदः ॥ १३६॥  
  
मुचुकुन्दार्चितपदो महारूपो महायशाः ।  
महाभोगी महायोगी महाकायो महाप्रभुः ॥ १३७॥  
  
महेशो महदैश्वर्यो मन्दार कुसुमप्रियः ।  
महाक्रतुर्महामानी महाधीरो महाजयः ॥ १३८॥  
  
महावीरो महाशान्तो मण्डलस्थो महाद्युतिः ।  
महासुतो महोदारो महनीयो महोदयः ॥ १३९॥  
  
मैथिलीवरदायी च मार्ताण्डस्य द्वितीयजः ।  
मैथिलीप्रार्थनाकॢप्त दशकण्ठ शिरोपहृत् ॥ १४०॥  
  
मरामरहराराध्यो महेन्द्रादि सुरार्चितः ।  
महारथो महावेगो मणिरत्नविभूषितः ॥ १४१॥  
  
मेषनीचो महाघोरो महासौरिर्मनुप्रियः ।  
महादीर्घो महाग्रासो महदैश्वर्यदायकः ॥ १४२॥  
  
महाशुष्को महारौद्रो मुक्तिमार्ग प्रदर्शकः ।  
मकरकुम्भाधिपश्चैव मृकण्डुतनयार्चितः ॥ १४३॥  
  
मन्त्राधिष्ठानरूपश्च मल्लिकाकुसुमप्रियः ।  
महामन्त्र स्वरूपश्च महायन्त्रस्थितस्तथा ॥ १४४॥  
  
महाप्रकाशदिव्यात्मा महादेवप्रियस्तथा ।  
महाबलि समाराध्यो महर्षिगणपूजितः ॥ १४५॥  
  
मन्दचारी महामायी माषदानप्रियस्तथा ।  
माषोदन प्रीतचित्तो महाशक्तिर्महागुणः ॥ १४६॥  
  
यशस्करो योगदाता यज्ञाङ्गोऽपि युगन्धरः ।  
योगी योग्यश्च याम्यश्च योगरूपी युगाधिपः ॥ १४७॥  
  
यज्ञभृद् यजमानश्च योगो योगविदां वरः ।  
यक्षराक्षसवेताळ कूष्माण्डादिप्रपूजितः ॥ १४८॥  
  
यमप्रत्यधिदेवश्च युगपद् भोगदायकः ।  
योगप्रियो योगयुक्तो यज्ञरूपो युगान्तकृत् ॥ १४९॥  
  
रघुवंश समाराध्यो रौद्रो रौद्राकृतिस्तथा ।  
रघुनन्दन सल्लापो रघुप्रोक्त जपप्रियः ॥ १५०॥  
  
रौद्ररूपी रथारूढो राघवेष्ट वरप्रदः ।  
रथी रौद्राधिकारी च राघवेण समर्चितः ॥ १५१॥  
  
रोषात्सर्वस्वहारी च राघवेण सुपूजितः ।  
राशिद्वयाधिपश्चैव रघुभिः परिपूजितः ॥ १५२॥  
  
राज्यभूपाकरश्चैव राजराजेन्द्र वन्दितः ।  
रत्नकेयूरभूषाढ्यो रमानन्दनवन्दितः ॥ १५३॥  
  
रघुपौरुषसन्तुष्टो रघुस्तोत्रबहुप्रियः ।  
रघुवंशनृपैःपूज्यो रणन्मञ्जीरनूपुरः ॥ १५४॥  
  
रविनन्दन राजेन्द्रो रघुवंशप्रियस्तथा ।  
लोहजप्रतिमादानप्रियो लावण्यविग्रहः ॥ १५५॥  
  
लोकचूडामणिश्चैव लक्ष्मीवाणीस्तुतिप्रियः ।  
लोकरक्षो लोकशिक्षो लोकलोचनरञ्जितः ॥ १५६॥  
  
लोकाध्यक्षो लोकवन्द्यो लक्ष्मणाग्रजपूजितः ।  
वेदवेद्यो वज्रदेहो वज्राङ्कुशधरस्तथा ॥ १५७॥  
  
विश्ववन्द्यो विरूपाक्षो विमलाङ्गविराजितः ।  
विश्वस्थो वायसारूढो विशेषसुखकारकः ॥ १५८॥  
  
विश्वरूपी विश्वगोप्ता विभावसु सुतस्तथा ।  
विप्रप्रियो विप्ररूपो विप्राराधन तत्परः ॥ १५९॥  
  
विशालनेत्रो विशिखो विप्रदानबहुप्रियः ।  
विश्वसृष्टि समुद्भूतो वैश्वानरसमद्युतिः ॥ १६०॥  
  
विष्णुर्विरिञ्चिर्विश्वेशो विश्वकर्ता विशाम्पतिः ।  
विराडाधारचक्रस्थो विश्वभुग्विश्वभावनः ॥ १६१॥  
  
विश्वव्यापारहेतुश्च वक्रक्रूरविवर्जितः ।  
विश्वोद्भवो विश्वकर्मा विश्वसृष्टि विनायकः ॥ १६२॥  
  
विश्वमूलनिवासी च विश्वचित्रविधायकः ।  
विश्वाधारविलासी च व्यासेन कृतपूजितः ॥ १६३॥  
  
विभीषणेष्टवरदो वाञ्छितार्थप्रदायकः ।  
विभीषणसमाराध्यो विशेषसुखदायकः ॥ १६४॥  
  
विषमव्ययाष्टजन्मस्थोऽप्येकादशफलप्रदः ।  
वासवात्मजसुप्रीतो वसुदो वासवार्चितः ॥ १६५॥  
  
विश्वत्राणैकनिरतो वाङ्मनोतीतविग्रहः ।  
विराण्मन्दिरमूलस्थो वलीमुखसुखप्रदः ॥ १६६॥  
  
विपाशो विगतातङ्को विकल्पपरिवर्जितः ।  
वरिष्ठो वरदो वन्द्यो विचित्राङ्गो विरोचनः ॥ १६७॥  
  
शुष्कोदरः शुक्लवपुः शान्तरूपी शनैश्चरः ।  
शूली शरण्यः शान्तश्च शिवायामप्रियङ्करः ॥ १६८॥  
  
शिवभक्तिमतां श्रेष्ठः शूलपाणी शुचिप्रियः ।  
श्रुतिस्मृतिपुराणज्ञः श्रुतिजालप्रबोधकः ॥ १६९॥  
  
श्रुतिपारग सम्पूज्यः श्रुतिश्रवणलोलुपः ।  
श्रुत्यन्तर्गतमर्मज्ञः श्रुत्येष्टवरदायकः ॥ १७०॥  
  
श्रुतिरूपः श्रुतिप्रीतः श्रुतीप्सितफलप्रदः ।  
शुचिश्रुतः शान्तमूर्तिः श्रुतिश्रवणकीर्तनः ॥ १७१॥  
  
शमीमूलनिवासी च शमीकृतफलप्रदः ।  
शमीकृतमहाघोरः शरणागतवत्सलः ॥ १७२॥  
  
शमीतरुस्वरूपश्च शिवमन्त्रज्ञमुक्तिदः ।  
शिवागमैकनिलयः शिवमन्त्रजपप्रियः ॥ १७३॥  
  
शमीपत्रप्रियश्चैव शमीपर्णसमर्चितः ।  
शतोपनिषदस्तुत्यः शान्त्यादिगुणभूषितः ॥ १७४॥  
  
शान्त्यादिषड्गुणोपेतः शङ्खवाद्यप्रियस्तथा ।  
श्यामरक्तसितज्योतिः शुद्धपञ्चाक्षरप्रियः ॥ १७५॥  
  
श्रीहालास्यक्षेत्रवासी श्रीमान् शक्तिधरस्तथा ।  
षोडशद्वयसम्पूर्णलक्षणः षण्मुखप्रियः ॥ १७६॥  
  
षड्गुणैश्वर्यसंयुक्तः षडङ्गावरणोज्वलः ।  
षडक्षरस्वरूपश्च षट्चक्रोपरि संस्थितः ॥ १७७॥  
  
षोडशी षोडशान्तश्च षट्शक्तिव्यक्तमूर्तिमान् ।  
षड्भावरहितश्चैव षडङ्गश्रुतिपारगः ॥ १७८॥  
  
षट्कोणमध्यनिलयः षट्शास्त्रस्मृतिपारगः ।  
स्वर्णेन्द्रनीलमकुटः सर्वाभीष्टप्रदायकः ॥ १७९॥  
  
सर्वात्मा सर्वदोषघ्नः सर्वगर्वप्रभञ्जनः ।  
समस्तलोकाभयदः सर्वदोषाङ्गनाशकः ॥ १८०॥  
  
समस्तभक्तसुखदः सर्वदोषनिवर्तकः ।  
सर्वनाशक्षमः सौम्यः सर्वक्लेशनिवारकः ॥ १८१॥  
  
सर्वात्मा सर्वदा तुष्टः सर्वपीडानिवारकः ।  
सर्वरूपी सर्वकर्मा सर्वज्ञः सर्वकारकः ॥ १८२॥  
  
सुकृती सुलभश्चैव सर्वाभीष्टफलप्रदः ।  
सूर्यात्मजः सदातुष्टः सूर्यवंशप्रदीपनः ॥ १८३॥  
  
सप्तद्वीपाधिपश्चैव सुरासुरभयङ्करः ।  
सर्वसङ्क्षोभहारी च सर्वलोकहितङ्करः ॥ १८४॥  
  
सर्वौदार्यस्वभावश्च सन्तोषात्सकलेष्टदः ।  
समस्तऋषिभिःस्तुत्यः समस्तगणपावृतः ॥ १८५॥  
  
समस्तगणसंसेव्यः सर्वारिष्टविनाशनः ।  
सर्वसौख्यप्रदाता च सर्वव्याकुलनाशनः ॥ १८६॥  
  
सर्वसङ्क्षोभहारी च सर्वारिष्ट फलप्रदः ।  
सर्वव्याधिप्रशमनः सर्वमृत्युनिवारकः ॥ १८७॥  
  
सर्वानुकूलकारी च सौन्दर्यमृदुभाषितः ।  
सौराष्ट्रदेशोद्भवश्च स्वक्षेत्रेष्टवरप्रदः ॥ १८८॥  
  
सोमयाजि समाराध्यः सीताभीष्ट वरप्रदः ।  
सुखासनोपविष्टश्च सद्यःपीडानिवारकः ॥ १८९॥  
  
सौदामनीसन्निभश्च सर्वानुल्लङ्घ्यशासनः ।  
सूर्यमण्डलसञ्चारी संहारास्त्रनियोजितः ॥ १९०॥  
  
सर्वलोकक्षयकरः सर्वारिष्टविधायकः ।  
सर्वव्याकुलकारी च सहस्रजपसुप्रियः ॥ १९१॥  
  
सुखासनोपविष्टश्च संहारास्त्रप्रदर्शितः ।  
सर्वालङ्कार संयुक्तकृष्णगोदानसुप्रियः ॥ १९२॥  
  
सुप्रसन्नः सुरश्रेष्ठः सुघोषः सुखदः सुहृत् ।  
सिद्धार्थः सिद्धसङ्कल्पः सर्वज्ञः सर्वदः सुखी ॥ १९३॥  
  
सुग्रीवः सुधृतिः सारः सुकुमारः सुलोचनः ।  
सुव्यक्तः सच्चिदानन्दः सुवीरः सुजनाश्रयः ॥ १९४॥  
  
हरिश्चन्द्रसमाराध्यो हेयोपादेयवर्जितः ।  
हरिश्चन्द्रेष्टवरदो हंसमन्त्रादि संस्तुतः ॥ १९५॥  
  
हंसवाह समाराध्यो हंसवाहवरप्रदः ।  
हृद्यो हृष्टो हरिसखो हंसो हंसगतिर्हविः ॥ १९६॥  
  
हिरण्यवर्णो हितकृद्धर्षदो हेमभूषणः ।  
हविर्होता हंसगतिर्हंसमन्त्रादिसंस्तुतः ॥ १९७॥  
  
हनूमदर्चितपदो हलधृत् पूजितः सदा ।  
क्षेमदः क्षेमकृत्क्षेम्यः क्षेत्रज्ञः क्षामवर्जितः ॥ १९८॥  
  
क्षुद्रघ्नः क्षान्तिदः क्षेमः क्षितिभूषः क्षमाश्रयः ।  
क्षमाधरः क्षयद्वारो नाम्नामष्टसहस्रकम् ॥ १९९॥  
  
वाक्येनैकेन वक्ष्यामि वाञ्चितार्थं प्रयच्छति ।  
तस्मात्सर्वप्रयत्नेन नियमेन जपेत्सुधीः ॥ २००॥  
  
॥ इति शनैश्चरसहस्रनामस्तोत्रं सम्पूर्णम् ॥  
  
  
  
