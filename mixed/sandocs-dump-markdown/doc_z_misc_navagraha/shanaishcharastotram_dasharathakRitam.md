+++
"Text title" = "shanaishcharastotram"
"File name" = "shanaishcharastotram.itx"
itxtitle = "shanaishcharastotram (dasharathakRitam)"
engtitle = "shanaishcharastotram"
Category = "navagraha, stotra"
Location = "doc_z_misc_navagraha"
Sublocation = "navagraha"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "KSR Ramachandran ramachandran_ksr at yahoo.ca"
"Proofread by" = "KSR Ramachandran ramachandran_ksr at yahoo.ca"
Description-comments = "From Grantha/Tamil book Adityadi Navagraha Stotra"
"Latest update" = "June 28, 2012"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शनैश्चरस्तोत्रम् (दशरथकृइतम्)"

+++
  
 शनैश्चरस्तोत्रम्   
  
अथ शनैश्चरस्तोत्रप्रारम्भः ।  
  
अस्य श्रीशनैश्चरस्तोत्रमहामन्त्रस्य काश्यप ऋषिः ।  
अनुष्ट्प्छन्दः ।शनैश्चरो देवता ।  
शं बीजम् । नं शक्तिः ।  
मं कीलकम् । शनैश्चरप्रसादसिद्ध्यर्थे जपे विनियोगः ।  
शनैश्चराय अङ्गुष्ठाभ्यां नमः ।  
मन्दगतये तर्जनीभ्यां नमः ।  
सौराय अनामिकाभ्यां नमः ।  
शुष्कोदराय कनिष्ठिकाभ्यां नमः ।  
छायात्मजाय करतलकरपृष्ठाभ्यां नमः ।  
शनैश्चराय हृदयाय नमः ।  
मन्दगतये शिरसे स्वाहा ।  
अधोक्षजाय शिखायै वषट् ।  
सौराय कवचाय हुम् ।  
शुष्कोदराय नेत्रत्रयाय वौषट् ।  
छायात्मजाय अस्त्राय फट् ।  
भूर्भुवःसुवरोमिति दिग्बन्धः ।  
ध्यानम् ।  
चापासनो गृध्ररथस्तु नीलः प्रत्यङ्मुखः काश्यपगोत्रजातः ।  
सशूलचापेषुगदाधरोऽव्यात् सौराष्ट्रदेशप्रभवश्च सौरिः ॥ १॥  
  
नीलाम्बरो नीलवपुः किरीटी गृध्रासनस्थो विकृताननश्च ।  
केयूरहारादिविभूषिताङ्गः सदास्तु मे मन्दगतिः प्रसन्नः ॥ २॥  
  
शनैश्चराय शान्ताय सर्वाभीष्टप्रदायिने ।  
नमः सर्वात्मने तुभ्यं नमो नीलाम्बराय च ॥ ३॥  
  
द्वादशाष्टमजन्मानि द्वितीयान्तेषु राशिषु ।  
ये ये मे सङ्गता दोषाः सर्वे नश्यन्तु वै प्रभो ॥ ४॥  
  
सूत उवाच ।  
शृणुध्वं मुनयः सर्वे शनिपीडाहरं शुभम् ।  
शनिप्रीतिकरं स्तोत्रं सर्वाभीष्टफलप्रदम् ॥ ५॥  
  
पुरा कैलासशिखरे पार्वत्यै शङ्करेण च ।  
उपदिष्टं शनिस्तोत्रं प्रवक्ष्यामि तपोधनाः ॥ ६॥  
  
रघुवंशेऽतिविख्यातो राजा दशरथः प्रभुः ।  
बभूव चक्रवर्ती च सप्तद्वीपाधिपो बली ॥ ७॥  
  
कृत्तिकान्ते शनौ याते दैवज्ञैर्ज्ञापितो हि सः ।  
रोहिणीशकटं भित्वा शनिर्यास्यति साम्प्रतम् ॥ ८॥  
  
इत्थं शकटभेदेन सुरासुरभयङ्करम् ।  
द्वादशाब्दं तु दुर्भिक्षं भविष्यति सुदारुणम् ॥ ९॥  
  
देशाश्च नगरग्रामाः भयभीताः समन्ततः ।  
ब्रुवन्ति सर्वलोकानां भयमेतत्समागमम् ॥ १०॥  
  
एवमुक्तस्ततो वाक्यं मन्त्रिभिः सह पार्थिवः ।  
व्याकुलं तु जगद्दृष्ट्वा पौरजानपदादिकम् ॥ ११॥  
  
पप्रच्छ प्रयतो राजा वसिष्ठप्रमुखान् ऋषीन् ।  
समाधानं किमस्यास्ति ब्रूत मे मुनिसत्तमाः ॥ १२॥  
  
प्रजानां परिरक्षायै सर्वज्ञाः सर्वदर्शिनः ।  
तच्छ्रुत्वा मुनयः सर्वे प्रोचुरस्य बलं महत् ॥ १३॥  
  
शनैश्चरेण शकटे तस्मिन् भिन्ने कुतः प्रजाः ।  
अयं योगो ह्यसाध्यं तु शक्रब्रह्मादिभिस्तथा ॥ १४!!  
स तु सञ्चिन्त्य मनसा सहसा पुरुषर्षभः ।  
समादाय धनुर्दिव्यं दिव्यायुधसमन्वितम् ॥ १५॥  
  
रथमारुह्य वेगेन गतो नक्षत्रमण्डलम् ।  
सपादयोजनं लक्षं सूर्यस्योपरि संस्थितम् ॥ १६॥  
  
रोहिणीं पॄष्ठ्तः स्थाप्य राजा दशरथस्तदा ।  
रथे तु काञ्चने दिव्ये सर्वरत्नविभूषिते ॥ १७॥  
  
हंसवर्णहयैर्युक्ते महाकेतुसमुच्छ्रिते ॥  
  
दीप्यमानो महारक्तकिरीटकटकादिभिः ॥ १८॥  
  
बभ्राज स तदाकाशे द्वितीय इव भास्करः ।  
आकर्णपूर्णचापेन संहारास्त्रं न्ययोजयत् ॥ १९॥  
  
संहारास्त्रं शनिर्दृष्ट्वा सुरासुरभयङ्करम् ।  
कृत्तिकान्ते तदा स्थित्वा प्रविशन् किल रोहिणीम् ॥ २०॥  
  
दॄष्ट्वा दशरथं चाग्रे तस्थौ स भ्रुकुटीमुखः ।  
हसित्वा तद्भयात्सौरिरिदं वचनमब्रवीत् ॥ २१॥  
  
पौरुषं तव राजेन्द्र सुरासुरभयङ्करम् ।  
देवासुरमनुष्याश्च सिद्धविद्याधरोरगाः ॥ २२॥  
  
मयावलोकिताः सर्वे दैन्यमाशु व्रजन्ति ते ।  
तुष्टोऽहं तव राजेन्द्र तपसा पौरुषेण च ॥ २३॥  
  
वरं ब्रूहि प्रदास्यामि मनसा यदभीप्सितम् ।  
दशरथ उवाच ।  
(प्रसादं कुरु मे सौरे वरदो यदि मे स्थितः ।)  
अद्य प्रभृति मे राष्ट्रे पीडा कार्या न कस्यचित् ॥ २४॥  
  
रोहिणीं भेदयित्वा तु न गन्तव्यं त्वया शने ।  
सरितः सागराः सर्वे यावच्चन्द्रार्कमेदिनी ॥ २५॥  
  
द्वादशाब्दं तु दुर्भिक्षं न कदाचिद्भविष्यति ।  
याचितं तु मया सौरे नान्यमिच्छाम्यहं वरम् ॥ २६॥  
  
एवमस्त्विति सुप्रीतो वरं प्रादात्तु शाश्वतम् ।  
कीर्तिरेषा त्वदीया च त्रैलोक्ये सम्भविष्यति ॥ २७॥  
  
प्राप्य चैनं वरं राजा कृतकृत्योऽभवत्तदा ।  
एवं वरं तु सम्प्राप्य हृष्टरोमा स पार्थिवः ॥ २८॥  
  
रथोपस्थे धनुः स्थाप्य भूत्वा चैव कृताञ्जलिः ।  
ध्यात्वा सरस्वतीं देवीं गणनाथं विनायकम् ॥ २९॥  
  
राजा दशरथः स्तोत्रं सौरेरिदमथाकरोत् ।  
दशरथ उवाच ।  
नमः कृष्णाय नीलाय शिखिकण्ठनिभाय च ॥ ३०॥  
  
नमो नीलमुखाब्जाय नीलोत्पलनिभाय च ।  
नमो निर्मांसदेहाय दीर्घश्मश्रुजटाय च ॥ ३१॥  
  
नमो विशालनेत्राय शुष्कोदर भयानक ।  
नमः परुषनेत्राय स्थूलरोंणे नमो नमः ॥ ३२॥  
  
नमो नित्यं क्षुधार्ताय अतृप्ताय नमो नमः ।  
नमो दीर्घाय शुष्काय कालदंष्ट्राय ते नमः ॥ ३३॥  
  
नमस्ते घोररूपाय दुर्निरीक्ष्याय ते नमः ।  
नमो घोराय रौद्राय भीषणाय कराळिने॥ ३४॥  
  
नमस्ते सर्वभक्षाय वलीमुख नमो।स्तु ते ।  
सूर्यपुत्र नमस्तेस्तु भास्करोऽभयदायिने ॥ ३५॥  
  
अधोदृष्टे नमस्तेऽस्तु संवर्तक नमो नमः ।  
नमो मन्दगते तुभ्यं निस्त्रिंशाय नमो नमः ॥ ३६॥  
  
नमो दुःसहदेहाय नित्ययोगरताय च ।  
ज्ञानदृष्टे नमस्तेऽस्तु कश्यपात्मजसूनवे ॥ ३७॥  
  
तुष्टो ददासि त्वं राज्यं क्रुद्धो हरसि तत्क्षणात् ।  
देवासुरमनुष्याश्च सिद्धविद्याधरोरगाः ॥ ३८॥  
  
त्वयावलोकिताः सर्वे दैन्यमाशु व्रजन्ति ते ।  
ब्रह्मा शक्रो यमश्चैव ऋषयः सप्त सागराः ॥ ३९॥  
  
राज्यभ्रष्टा भवन्तीह तव दृष्ट्यावलोकिताः ।  
देशाश्च नगरग्रामाः द्वीपाश्च गिरयस्तथा ॥ ४०॥  
  
सरितः सागराः सर्वे नाशं यान्ति समूलतः ।  
प्रसादं कुरु मे सौरे वरदोऽसि महाबल ॥ ४१॥  
  
एवमुक्तस्तदा सौरिः ग्रहराजो महाबलः ।  
अब्रवीच्च शनिर्वाक्यं हृष्टरोमा स भास्करिः ॥ ४२॥  
  
शनिरुवाच।  
तुष्टोऽहं तव राजेन्द्र स्तोत्रेणानेन सुव्रत ।  
वरं ब्रूहि प्रदास्यामि मनसा यदभीप्सितम् ॥ ४३॥  
  
दशरथ उवाच ।  
प्रसन्नो यदि मे सौरे पीडां कुरु न कस्यचित् ।  
देवासुरमनुष्याणां पशुपन्नगपक्षिणाम् ॥ ।४४॥  
  
शनिरुवाच ।  
ग्रहणाच्च ग्रहाज्ञेयाः ग्रहाः पीडाकराः स्मॄताः ।  
अदेयोऽपि वरोऽस्माभिः तुष्टोऽहं तु ददामि ते ॥ ४५॥  
  
देवासुरमनुष्याश्च सिद्धविद्याधरोरगाः ।  
पशुपक्षिमृगा वृक्षाः पीडां मुञ्चन्तु सर्वदा ॥ ४६॥  
  
त्वया प्रोक्तमिदं स्तोत्रं यः पठेदिह मानवः ।  
एककालं क्वचित्कालं पीडां मुञ्चामि तस्य वै ॥ ४७॥  
  
मृत्युस्थानगतो वापि जन्मव्ययगतोऽपि वा ।  
पठति श्रद्धया युक्तः शुचिः स्नात्वा समाहितः ॥ ४८॥  
  
शमीपत्रैः समभ्यर्च्य प्रतिमां लोहजां मम ।  
माषौदनं तिलैर्मिश्रं दद्याल्लोहं तु दक्षिणाम् ॥ ४९॥  
  
कृष्णाङ्गां महिषीं वस्त्रं मामुद्दिश्य द्विजातये ।  
मद्दिने तु विशेषेण स्तोत्रेणानेन पूजयेत् ॥ ५०॥  
  
पूजयित्वा जपेत्स्तोत्रं भुक्त्वा चैव कृताञ्जलिः ।  
तस्य पीडां न चैवाहं करिष्यामि कदाचन ॥ ५१॥  
  
गोचरे जन्मलग्ने वा दशास्वन्तर्दशासु च ।  
रक्षामि सततं तस्य पीडास्वन्यग्रहस्य च ॥ ५२॥  
  
अनेनैव प्रकारेण पीडामुक्तं जगद्भवेत् ।  
सूत उवाच ।  
वरद्वयं तु सम्प्राप्य राजा दशरथस्तदा ॥ ५३॥  
  
मेने कृतार्थमात्मानं नमस्कृत्य शनैश्चरम् ।  
शनिना चाभ्यनुज्ञातः स्वस्थानमगमत् नृपः ॥ ५४॥  
  
स्वस्थानं च ततो गत्वा प्राप्तकामोऽभवत्तदा ।  
कोणः शनैश्चरो मन्दः छायाहृदयनन्दनः ॥ ५५॥  
  
मार्ताण्डजस्तथा सौरिः पातङ्गिर्ग्रहनायकः ।  
ब्रह्मण्यः क्रूरकर्मा च नीलवस्त्रोऽञ्जनद्युतिः ॥ ५६॥  
  
द्वादशैतानि नामानि यः पठेच्च दिने दिने ।  
विषमस्थोऽपि भगवान् सुप्रीतस्तस्य जायते ॥ ५७॥  
  
मन्दवारे शुचिः स्नात्वा मिताहारो जितेन्द्रियः ।  
तद्वर्णकुसुमैर्युक्तं सर्वाङ्गं द्विजसत्तमाः ॥ ५८॥  
  
पूरयित्वान्नपानाद्यैः स्तोत्रं यः प्रयतः पठेत् ।  
पुत्रकामो लभेत्पुत्रं धनकामो लभेद्धनम् ॥ ५९॥  
  
राज्यकामो लभेद्राज्यं जयार्थी विजयी भवेत् ।  
आयुष्कामो लभेदायुः श्रीकामः श्रियमाप्नुयात् ॥ ६०॥  
  
यद्यदिच्छति तत्सर्वं भगवान् भक्तवत्सलः ।  
चिन्तितानि च सर्वाणि ददाति च न संशयः ॥ ६१॥  
  
इति श्री दशरथमहाराजकृतं शनैश्चरस्तोत्रं सम्पूर्णम् ।  
  
  
Encoded and proofread by KSR Ramachandran ramachandran\_ksr at yahoo.ca  
  
