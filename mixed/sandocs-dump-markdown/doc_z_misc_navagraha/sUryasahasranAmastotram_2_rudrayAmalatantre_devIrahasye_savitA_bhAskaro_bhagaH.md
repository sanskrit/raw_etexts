---
Category: sahasranAma, navagraha, stotra
Description-comments: rudrayAmalatantre devIrahasye paTala 34.  See corresponding
  Namavali
File name: sUryasahasranAmastotra.itx
Indexextra: (scanned, nAmavalI 1, 2 scan)
Language: Sanskrit
Latest update: May 2, 2017
Location: doc_z_misc_navagraha
Proofread by: DPD, Sunder Hattanagdi sunderh at hotmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: sUryasahasranAmastotram 2
Texttype: stotra
Transliterated by: DPD
engtitle: sUrya sahasranAma stotra 2
itxtitle: sUryasahasranAmastotram 2 (rudrayAmalatantre devIrahasye savitA bhAskaro
  bhagaH)
title: सूर्यसहस्रनामस्तोत्रम् २ (रुद्रयामलतन्त्रे देवीरहस्ये सविता भास्करो भगः)

---
  
 श्रीसूर्यसहस्रनामस्तोत्रम् २   
श्रीरुद्रयामले तन्त्रे श्रीदेवीरहस्ये  
  
अथ चतुस्त्रिंशः पटलः ।  
  
श्रीभैरव उवाच ।  
देवदेवि महादेवि सर्वाभयवरप्रदे ।  
त्वं मे प्राणप्रिया प्रीता वरदोऽहं तव स्थितः ॥ १॥  
  
किञ्चित् प्रार्थय मे प्रेम्णा वक्ष्ये तत्ते ददाम्यहम् ।  
  
श्रीदेव्युवाच ।  
भगवन् देवदेवेश महारुद्र महेश्वर ॥ २॥  
  
यदि देयो वरो मह्यं वरयोग्यास्म्यहं यदि ।  
देवदेवस्य सवितुर्वद नामसहस्रकम् ॥ ३॥  
  
श्रीभैरव उवाच ।  
एतद्गुह्यतमं देवि सर्वस्वं मम पार्वति ।  
रहस्यं सर्वदेवानां दुर्लभं कामनावहम् ॥ ४॥  
  
यो देवो भगवान् सूर्यो वेदकर्ता प्रजापतिः ।  
कर्मसाक्षी जगच्चक्षुः स्तोतुं तं केन शक्यते ॥ ५॥  
  
यस्यादिर्मध्यमन्तं च सुरैरपि न गम्यते ।  
तस्यादिदेवदेवस्य सवितुर्जगदीशितुः ॥ ६॥  
  
मन्त्रनामसहस्रं ते वक्ष्ये साम्राज्यसिद्धिदम् ।  
सर्वपापापहं देवि तन्त्रवेदागमोद्धृतम् ॥ ७॥  
  
माङ्गल्यं पौष्टिकं चैव रक्षोघ्नं पावनं महत् ।  
सर्वमङ्गलमाङ्गल्यं सर्वपापप्रणाशनम् ॥ ८॥  
  
धनदं पुण्यदं पुण्यं श्रेयस्करं यशस्करम् ।  
वक्ष्यामि परमं तत्त्वं मूलविद्यात्मकं परम् ॥ ९॥  
  
ब्रह्मणो यत् परं ब्रह्म पराणामपि यत् परम् ।  
मन्त्राणामपि यत् तत्त्वं महसामपि यन्महः ॥ १०॥  
  
शान्तानामपि यः शान्तो मनूनामपि यो मनुः ।  
योगिनामपि यो योगी वेदानां प्रणवश्च यः ॥ ११॥  
  
ग्रहाणामपि यो भास्वान् देवानामपि वासवः ।  
ताराणामपि यो राजा वायूनां च प्रभञ्जनः ॥ १२॥  
  
इन्द्रियाणामपि मनो देवीनामपि यः परा ।  
नगानामपि यो मेरुः पन्नगानां च वासुकिः ॥ १३॥  
  
तेजसामपि यो वह्निः कारणानां च यः शिवः ।  
सविता यस्तु गायत्र्याः परमात्मेति कीर्त्यते ॥ १४॥  
  
वक्ष्ये परमहंसस्य तस्य नामसहस्रकम् ।  
सर्वदारिद्र्यशमनं सर्वदुःखविनाशनम् ॥ १५॥  
  
सर्वपापप्रशमनं सर्वतीर्थफलप्रदम् ।  
ज्वररोगापमृत्युघ्नं सदा सर्वाभयप्रदम् ॥ १६॥  
  
तत्त्वं परमतत्त्वं च सर्वसारोत्तमोत्तमम् ।  
राजप्रसादविजय-लक्ष्मीविभवकारणम् ॥ १७॥  
  
आयुष्करं पुष्टिकरं सर्वयज्ञफलप्रदम् ।  
मोहनस्तम्भनाकृष्टि-वशीकरणकारणम् ॥ १८॥  
  
अदातव्यमभक्ताय सर्वकामप्रपूरकम् ।  
शृणुष्वावहिता भूत्वा सूर्यनामसहस्रकम् ॥ १९॥  
  
अस्य श्रीसूर्यनामसहस्रस्य श्रीब्रह्मा ऋषिः । गायत्र्यं छन्दः ।  
श्रीभगवान् सविता देवता । ह्रां बीजं । सः शक्तिः । ह्रीं कीलकं ।  
धर्मार्थकाममोक्षार्थे सूर्यसहस्रनामपाठे विनियोगः ॥  
  
ध्यानम् ॥  
  
कल्पान्तानलकोटिभास्वरमुखं सिन्दूरधूलीजपा-  
वर्णं रत्नकिरीटिनं द्विनयनं श्वेताब्जमध्यासनम् ।  
नानाभूषणभूषितं स्मितमुखं रक्ताम्बरं चिन्मयं  
सूर्यं स्वर्णसरोजरत्नकलशौ दोर्भ्यां दधानं भजे ॥ १॥  
  
प्रत्यक्षदेवं विशदं सहस्रमरीचिभिः शोभितभूमिदेशम् ।  
सप्ताश्वगं सद्ध्वजहस्तमाद्यं देवं भजेऽहं मिहिरं हृदब्जे ॥ २॥  
  
ॐ ह्रां ह्रीं सः हं सः सोऽहं सविता भास्करो भगः ।  
भगवान् सर्वलोकेशो भूतेशो भूतभावनः ॥ ३॥  
  
भूतात्मा सृष्टिकृत् स्रष्टा कर्ता हर्ता जगत्पतिः ।  
आदित्यो वरदो वीरो वीरलो विश्वदीपनः ॥ ४॥  
  
विश्वकृद् विश्वहृद् भक्तो भोक्ता भीमोऽभयापहः ।  
विश्वात्मा पुरुषः साक्षी परं ब्रह्म परात् परः ॥ ५॥  
  
प्रतापवान् विश्वयोनिर्विश्वेशो विश्वतोमुखः ।  
कामी योगी महाबुद्धिर्मनस्वी मनुरव्ययः ॥ ६॥  
  
प्रजापतिर्विश्ववन्द्यो वन्दितो भुवनेश्वरः ।  
भूतभव्यभविष्यात्मा तत्त्वात्मा ज्ञानवान् गुणी ॥ ७॥  
  
सात्त्विको राजसस्तामस्तमवी करुणानिधिः ।  
सहस्रकिरणो भास्वान् भार्गवो भृगुरीश्वरः ॥ ८॥  
  
निर्गुणो निर्ममो नित्यो नित्यानन्दो निराश्रयः ।  
तपस्वी कालकृत् कालः कमनीयतनुः कृशः ॥ ९॥  
  
दुर्दर्शः सुदशो दाशो दीनबन्धुर्दयाकरः ।  
द्विभुजोऽष्टभुजो धीरो दशबाहुर्दशातिगः ॥ १०॥  
  
दशांशफलदो विष्णुर्जिगीषुर्जयवाञ्जयी ।  
जटिलो निर्भयो भानुः पद्महस्तः कुशीरकः ॥ ११॥  
  
समाहितगतिर्धाता विधाता कृतमङ्गलः ।  
मार्तण्डो लोकधृत् त्राता रुद्रो भद्रप्रदः प्रभुः ॥ १२॥  
  
अरातिशमनः शान्तः शङ्करः कमलासनः ।  
अविचिन्त्यवपुः (१००) श्रेष्ठो महाचीनक्रमेश्वरः  ॥ १३॥  
  
महार्तिदमनो दान्तो महामोहहरो हरिः ।  
नियतात्मा च कालेशो दिनेशो भक्तवत्सलः ॥ १४॥  
  
कल्याणकारी कमठकर्कशः कामवल्लभः ।  
व्योमचारी महान् सत्यः शम्भुरम्भोजवल्लभः ॥ १५॥  
  
सामगः पञ्चमो द्रव्यो ध्रुवो दीनजनप्रियः ।  
त्रिजटो रक्तवाहश्च रक्तवस्त्रो रतिप्रियः ॥ १६॥  
  
कालयोगी महानादो निश्चलो दृश्यरूपधृक् ।  
गम्भीरघोषो निर्घोषो घटहस्तो महोमयः ॥ १७॥  
  
रक्ताम्बरधरो रक्तो रक्तमाल्यानुलेपनः ।  
सहस्रहस्तो विजयो हरिगामी हरीश्वरः ॥ १८॥  
  
मुण्डः कुण्डी भुजङ्गेशो रथी सुरथपूजितः ।  
न्यग्रोधवासी न्यग्रोधो वृक्षकर्णः कुलन्धरः ॥ १९॥  
  
शिखी चण्डी जटी ज्वाली ज्वालातेजोमयो विभुः ।  
हैमो हेमकरो हारी हरिद्रलासनस्थितः ॥ २०॥  
  
हरिद्श्वो जगद्वासी जगतां पतिरिङ्गिलः ।  
विरोचनो विलासी च विरूपाक्षो विकर्तनः ॥ २१॥  
  
विनायको विभासश्च भासो भासां पतिः प्रभुः ।  
मतिमान् रतिमान् स्वक्षो विशालाक्षो विशाम्पतिः ॥ २२॥  
  
बालरूपो गिरिचरो गीर्पतिर्गोमतीपतिः ।  
गङ्गाधरो गणाध्यक्षो गणसेव्यो गणेश्वरः ॥ २३॥  
  
गिरीशनयनावासी सर्ववासी सतीप्रियः ।  
सत्यात्मकः सत्यधरः सत्यसन्धः सहस्रगुः ॥ २४॥  
  
अपारमहिमा मुक्तो मुक्तिदो मोक्षकामदः ।  
मूर्तिमान् ( २००) दुर्धरोऽमूर्तिस्तुटिरूपो लवात्मकः ॥ २५॥  
  
प्राणेशो व्यानदोऽपानसमानोदानरूपवान् ।  
चषको घटिकारूपो मुहूर्तो दिनरूपवान् ॥ २६॥  
  
पक्षो मास ऋतुर्वर्षा दिनकालेश्वरेश्वरः ।  
अयनं युगरूपश्च कृतं त्रेतायुगस्त्रिपात् ॥ २७॥  
  
द्वापरश्च कलिः कालः कालात्मा कलिनाशनः ।  
मन्वन्तरात्मको देवः शक्रस्त्रिभुवनेश्वरः ॥ २८॥  
  
वासवोऽग्निर्यमो रक्षो वरुणो यादसां पतिः ।  
वायुर्वैश्रवणं शैव्यो गिरिजो जलजासनः ॥ २३॥  
  
अनन्तोऽनन्तमहिमा परमेष्ठी गतज्वरः ।  
कल्पान्तकलनः क्रूरः कालाग्निः कालसूदनः ॥ ३०॥  
  
महाप्रलयकृत् कृत्यः कुत्याशीर्युगवर्तनः ।  
कालावर्तो युगधरो युगादिः शहकेश्वरः ॥ ३१॥  
  
आकाशनिधिरूपश्च सर्वकालप्रवर्तकः ।  
अचिन्त्यः सुबलो बालो बलाकावल्लभो वरः ॥ ३२॥  
  
वरदो वीर्यदो वाग्मी वाक्पतिर्वाग्विलासदः ।  
साङ्ख्येश्वरो वेदगम्यो मन्त्रेशस्तन्त्रनायकः ॥ ३३॥  
  
कुलाचारपरो नुत्यो नुतितुष्टो नुतिप्रियः ।  
अलसस्तुलसीसेव्यस्तुष्टा रोगनिवर्हणः ॥ ३४॥  
  
प्रस्कन्दनो विभागश्च नीरागो दशदिक्पतिः ।  
वैराग्यदो विमानस्थो रत्नकुम्भधरायुधः ॥ ३५॥  
  
महापादो महाहस्तो महाकायो महाशयः ।  
ऋग्यजुःसामरूपश्च त्वष्टाथर्वणशाखिलः ॥ ३६॥  
  
सहस्रशाखी सद्वृक्षो महाकल्पप्रियः पुमान् ।  
कल्पवृक्षश्च मन्दारो ( ३००) मन्दाराचलशोभनः ॥ ३७॥  
  
मेरुर्हिमालयो माली मलयो मलयद्रुमः ।  
सन्तानकुसुमच्छन्नः सन्तानफलदो विराट् ॥ ३८॥  
  
क्षीराम्भोधिर्घृताम्भोधिर्जलधिः क्लेशनाशनः ।  
रत्नाकरो महामान्यो वैण्यो वेणुधरो वणिक् ॥ ३९॥  
  
वसन्तो मारसामन्तो ग्रीष्मः कल्मषनाशनः ।  
वर्षाकालो वर्षपतिः शरदम्भोजवल्लभः ॥ ४०॥  
  
हेमन्तो हेमकेयूरः शिशिरः शिशुवीर्यदः ।  
सुमतिः सुगतिः साधुर्विष्णुः साम्बोऽम्बिकासुतः ॥ ४१॥  
  
सारग्रीवो महाराजः सुनन्दो नन्दिसेवितः ।  
सुमेरुशिखरावासी सप्तपातालगोचरः ॥ ४२॥  
  
आकाशचारी नित्यात्मा विभुत्वविजयप्रदः ।  
कुलकान्तः कुलाद्रीशो विनयी विजयी वियत् ॥  ४३॥  
  
विश्वम्भरा वियच्चारी वियद्रूपो वियद्रथः ।  
सुरथः सुगतस्तुत्यो वेणुवादनतत्परः ॥ ४४॥  
  
गोपालो गोमयो गोप्ता प्रतिष्ठायी प्रजापतिः ।  
आवेदनीयो वेदाक्षो महादिव्यवपुः सुराट् ॥ ४५॥  
  
निर्जीवो जीवनो मन्त्री महार्णवनिनादभृत् ।  
वसुरावर्तनो नित्यः सर्वाम्नायप्रभुः सुधीः ॥ ४६॥  
  
न्यायनिर्वापणः शूली कपाली पद्ममध्यगः ।  
त्रिकोणनिलयश्चेत्यो बिन्दुमण्डलमध्यगः ॥ ४७॥  
  
बहुमालो महामालो दिव्यमालाधरो जपः ।  
जपाकुसुमसङ्काशो जपपूजाफलप्रदः ॥ ४८॥  
  
सहस्रमूर्धा देवेन्द्रः सहस्रनयनो रविः ।  
सर्वतत्त्वाश्रयो ब्रध्नो वीरवन्द्यो विभावसुः ॥ ४९॥  
  
विश्वावसुर्वसुपतिर्वसुनाथो विसर्गवान् ।  
आदिरादित्यलोकेशः सर्वगामी (४००) कलाश्रयः ॥ ५०॥  
  
भोगेशो देवदेवेन्द्रो नरेन्द्रो हव्यवाहनः ।  
विद्याधरेशो विद्येशो यक्षेशो रक्षणो गुरुः ॥ ५१॥  
  
रक्षःकुलैकवरदो गन्धर्वकुलपूजितः ।  
अप्सरोवन्दितोऽजय्यो जेता दैत्यनिवर्हणः ॥ ५२॥  
  
गुह्यकेशः पिशाचेशः किन्नरीपूजितः कुजः ।  
सिद्धसेव्यः समाम्नायः साधुसेव्यः सरित्पतिः ॥ ५३॥  
  
ललाटाक्षो विश्वदेहो नियमी नियतेन्द्रियः ।  
अर्कोऽर्ककान्तरत्रेशोऽनन्तबाहुरलोपकः ॥ ५४॥  
  
अलिपात्रधरोऽनङ्गोऽप्यम्बरेशोऽम्बराश्रयः ।  
अकारमातृकानाथो देवानामादिराकृतिः ॥ ५५॥  
  
आरोग्यकारी चानन्दविग्रहो निग्रहो ग्रहः ।  
आलोककृत् तथादित्यो वीरादित्यः प्रजाधिपः ॥ ५६॥  
  
आकाशरूपः स्वाकार इन्द्रादिसुरपूजितः ।  
इन्दिरापूजितश्चेन्दुरिन्द्रलोकाश्रयस्त्विनः ॥ ५७॥  
  
ईशान ईश्वरश्चन्द्र ईश ईकारवल्लभः ।  
उन्नतास्योऽप्युरुवपुरुन्नताद्रिचरो गुरुः ॥ ५८॥  
  
उत्पलोऽप्युच्चलत्केतुरुच्चैर्हयगतिः सुखी ।  
उकाराकारसुखितस्तथोष्मा निधिरूषणः ॥ ५९॥  
  
अनूरुसारथिश्चोष्णभानुरूकारवल्लभः ।  
ऋणहर्ता ॠलिहस्त ऋॠभूषणभूषितः ॥ ६०॥  
  
लृप्ताङ्ग लॄमनुस्थायी लृलॄगण्डयुगोज्ज्वलः ।  
एणाङ्कामृतदश्चीनपट्टभृद् बहुगोचरः ॥ ६१॥  
  
एकचक्रधरश्चैकोऽनेकचक्षुस्तथैक्यदः ।  
एकारबीजरमण एऐओष्ठामृताकरः ॥ ६२॥  
  
ओङ्कारकारणं ब्रह्म औकारौचित्यमण्डनः ।  
ओऔदन्तालिरहितो महितो महतां पतिः ॥ ६३॥  
  
अंविद्याभूषणो भूष्यो लक्ष्मीशोऽम्बीजरूपवान् ।  
अःस्वरूपः (५००) स्वरमयः सर्वस्वरपरात्मकः ॥ ६४॥  
  
अंअःस्वरूपमन्त्राङ्गः कलिकालनिवर्तकः ।  
कर्मैकवरदः कर्मसाक्षी कल्मषनाशनः ॥ ६५॥  
  
कचध्वंसी च कपिलः कनकाचलचारकः ।  
कान्तः कामः कपिः क्रूरः कीरः केशिनिसूदनः ॥ ६६॥ केशारिसूदनः  
  
कृष्णः कापालिकः कुब्जः कमलाश्रयणः कुली ।  
कपालमोचकः काशः काश्मीरघनसारभृत् ॥ ६७॥  
  
कूजत्किन्नरगीतेष्टः कुरुराजः कुलन्धरः ।  
कुवासी कुलकौलेशः ककाराक्षरमण्डनः ॥ ६८॥  
  
खवासी खेटकेशानः खङ्गमुण्डधरः खगः ।  
खगेश्वरश्च खचरः खेचरीगणसेवितः ॥ ६९॥  
  
खरांशुः खेटकधरः खलहर्ता खवर्णकः ।  
गन्ता गीतप्रियो गेयो गयावासी गणाश्रयः  ॥ ७०॥  
  
गुणातीतो गोलगतिर्गुच्छलो गुणिसेवितः ।  
गदाधरो गदहरो गाङ्गेयवरदः प्रगी ॥ ७१॥  
  
गिङ्गिलो गटिलो गान्तो गकाराक्षरभास्करः  
घृणिमान् घुर्घुरारावो घण्टाहस्तो घटाकरः ॥ ७२॥  
  
घनच्छन्नो घनगतिर्घनवाहनतर्पितः ।  
ङान्तो ङेशो ङकाराङ्गश्चन्द्रकुङ्कुमवासितः ॥ ७३॥  
  
चन्द्राश्रयश्चन्द्रधरोऽच्युतश्चम्पकसन्निभः ।  
चामीकरप्रभश्चण्डभानुश्चण्डेशवल्लभः ॥ ७४॥  
  
चञ्चच्चकोरकोकेष्टश्चपलश्चपलाश्रयः ।  
चलत्पताकश्चण्डाद्रिश्चीवरैकधरोऽचरः ॥ ७५॥  
  
चित्कलावर्धितश्चिन्त्यश्चिन्ताध्वंसी चवर्णवान् ।  
छत्रभृच्छलहृच्छन्दच्छुरिकाच्छिन्नविग्रहः ॥ ७६॥  
  
जाम्बूनदाङ्गदोऽजातो जिनेन्द्रो जम्बुवल्लभः ।  
जम्वारिर्जङ्गिटो जङ्गी जनलोकतमोपहः ॥ ७७॥  
  
जयकारी (६००) जगद्धर्ता जरामृत्युविनाशनः ।  
जगत्त्राता जगद्धाता जगद्ध्येयो जगन्निधिः ॥ ७८॥  
  
जगत्साक्षी जगच्चक्षुर्जगन्नाथप्रियोऽजितः ।  
जकाराकारमुकुटो झञ्जाछन्नाकृतिर्झटः ॥ ७९॥  
  
झिल्लीश्वरो झकारेशो झञ्जाङ्गुलिकराम्बुजः ।  
झञाक्षराञ्चितष्टङ्कष्टिट्टिभासनसंस्थितः ॥ ८०॥  
  
टीत्कारष्टङ्कधारी च ठःस्वरूपष्ठठाधिपः ।  
डम्भरो डामरुर्डिण्डी डामरीशो डलाकृतिः ॥ ८१॥  
  
डाकिनीसेवितो डाढी डढगुल्फाङ्गुलिप्रभः ।  
णेशप्रियो णवर्णेशो णकारपदपङ्कजः ॥ ८२॥  
  
ताराधिपेश्वरस्तथ्यस्तन्त्रीवादनतत्परः ।  
त्रिपुरेशस्त्रिनेत्रेशस्त्रयीतनुरधोक्षजः ॥ ८३॥  
  
तामस्तामरसेष्टश्च तमोहर्ता तमोरिपुः ।  
तन्द्राहर्ता तमोरूपस्तपसां फलदायकः ॥ ८४॥  
  
तुट्यादिकलनाकान्तस्तकाराक्षरभूषणः ।  
स्थाणुस्थलीस्थितो नित्यं स्थविरः स्थण्डिल स्थुलः ॥ ८५॥  
  
थकारजानुरध्यात्मा देवनायकनायकः ।  
दुर्जयो दुःखहा दाता दारिद्र्यच्छेदनो दमी ॥ ८६॥  
  
दौर्भाग्यहर्ता देवेन्द्रो द्वादशाराब्जमध्यगः ।  
द्वादशान्तैकवसतिर्द्वादशात्मा दिवस्पतिः ॥ ८७॥  
  
दुर्गमो दैत्यशमनो दूरगो दुरतिक्रमः ।  
दुर्ध्येयो दुष्टवंशघ्नो दयानाथो दयाकुलः ॥ ८८॥  
  
दामोदरो दीधितिमान् दकाराक्षरमातृकः ।  
धर्मबन्धुर्धर्मनिधिर्धर्मराजो धनप्रदः ॥ ८९॥  
  
धनदेष्टो धनाध्यक्षो धरादर्शो धुरन्धरः ।  
धूर्जटीक्षणवासी च धर्मक्षेत्रो धराधिपः ॥ ९०॥  
  
धाराधरो धुरीणश्च धर्मात्मा धर्मवत्सलः ।  
धराभृद्वल्लभो धर्मी धकाराक्षरभूषणः ॥ ९१॥  
  
नमप्रियो नन्दिरुद्रो ( ७००) नेता नीतिप्रियो नयी ।  
नलिनीवल्लभो नुन्नो नाट्यकृन्नाट्यवर्धनः ॥ ९२॥  
  
नरनाथो नृपस्तुत्यो नभोगामी नमःप्रियः ।  
नमोन्तो नमितारातिर्नरनारायणाश्रयः ॥ ९३॥  
  
नारायणो नीलरुचिर्नम्राङ्गो नीललोहितः ।  
नादरूपो नादमयो नादबिन्दुस्वरूपकः ॥ ९४॥  
  
नाथो नागपतिर्नागो नगराजाश्रितो नगः ।  
नाकस्थितोऽनेकवपुर्नकाराक्षरमातृकः ॥ ९५॥  
  
पद्माश्रयः परं ज्योतिः पीवरांसः पुटेश्वरः ।  
प्रीतिप्रियः प्रेमकरः प्रणतार्तिभयापहः ॥ ९६॥  
  
परत्राता परध्वंसी पुरारिः पुरसंस्थितः ।  
पूर्णानन्दमयः पूर्णतेजाः पूर्णेश्वरीश्वरः ॥ ९७॥  
  
पटोलवर्णः पटिमा पाटलेशः परात्मवान् ।  
परमेशवपुः प्रांशुः प्रमत्तः प्रणतेष्टदः ॥ ९८॥  
  
अपारपारदः पीनः पीताम्बरप्रियः पविः ।  
पाचनः पिचुलः प्लुष्टः प्रमदाजनसौख्यदः ॥ ९९॥  
  
प्रमोदी प्रतिपक्षघ्नः पकाराक्षरमातृकः ।  
फलं भोगापवर्गस्य फलिनीशः फलात्मकः ॥ १००॥  
  
फुल्लदम्भोजमध्यस्थः फुल्लदम्भोजधारकः ।  
स्फुटद्योतिः स्फुटाकारः स्फटिकाचलचारकः ॥ १०२॥  
  
स्फूर्जत्किरणमाली च फकाराक्षरपार्श्वकः ।  
बालो बलप्रियो बान्तो बिलध्वान्तहरो बली ॥ १०३॥  
  
बालादिर्बर्बरध्वंसी बबोलामृतपानकः ।  
बुधो बृहस्पतिर्वृक्षो बृहदश्वो बृहद्गतिः ॥ १०४॥  
  
बपृष्ठो भीमरूपश्च भामयो भेश्वरप्रियः ।  
भगो भृगुर्भृगुस्थायी भार्गवः कविशेखरः ॥ १०५॥  
  
भाग्यदो भानुदीप्ताङ्गो भनाभिश्च भमातृकः ।  
महाकालो (८००) महाध्यक्षो महानादो महामतिः ॥ १०६॥  
  
महोज्ज्वलो मनोहारी मनोगामी मनोभवः ।  
मानदो मल्लहा मल्लो मेरुमन्दरमन्दिरः ॥ १०७॥  
  
मन्दारमालाभरणो माननीयो मनोमयः ।  
मोदितो मदिराहारो मार्तण्डो मुण्डमुण्डितः ॥ १०८॥  
  
महावराहो मीनेशो मेषगो मिथुनेष्टदः ।  
मदालसोऽमरस्तुत्यो मुरारिवरदो मनुः ॥ १०९॥  
  
माधवो मेदिनीशश्च मधुकैटभनाशनः ।  
माल्यवान् मेधनो मारो मेधावी मुसलायुधः ॥ ११०॥  
  
मुकुन्दो मुररीशानो मरालफलदो मदः ।  
मदनो मोदकाहारो मकाराक्षरमातृकः ॥ १११॥  
  
यज्वा यज्ञेश्वरो यान्तो योगिनां हृदयस्थितः ।  
यात्रिको यज्ञफलदो यायी यामलनायकः ॥ ११२॥  
  
योगनिद्राप्रियो योगकारणं योगिवत्सलः ।  
यष्टिधारी च यन्त्रेशो योनिमण्डलमध्यगः ॥ ११३॥  
  
युयुत्सुजयदो योद्धा युगधर्मानुवर्तकः ।  
योगिनीचक्रमध्यस्थो युगलेश्वरपूजितः ॥ ११४॥  
  
यान्तो यक्षैकतिलको यकाराक्षरभूषणः ।  
रामो रमणशीलश्च रत्नभानू रुरुप्रियः ॥ ११५॥  
  
रत्नमौली रत्नतुङ्गो रत्नपीठान्तरस्थितः ।  
रत्नांशुमाली रत्नाढ्यो रत्नकङ्कणनूपुरः ॥ ११६॥  
  
रत्नाङ्गदलसद्बाहू रत्नपादुकमण्डितः ।  
रोहिणीशाश्रयो रक्षाकरो रात्रिञ्चरान्तकः ॥ ११७॥  
  
रकाराक्षररूपश्च लज्जाबीजाश्रितो लवः ।  
लक्ष्मीभानुर्लतावासी लसत्कान्तिश्च लोकभृत् ॥ ११८॥  
  
लोकान्तकहरो लामावल्लभो लोमशोऽलिगः ।  
लिङ्गेश्वरो लिङ्गनादो लीलाकारी ललम्बुसः ॥ ११९॥  
  
लक्ष्मीवाँल्लोकविध्वंसी लकाराक्षरभूषणः ।  
वामनो वीरवीरेन्द्रो वाचालो (९००) वाक्पतिप्रियः ॥ १२०॥  
  
वाचामगोचरो वान्तो वीणावेणुधरो वनम् ।  
वाग्भवो वालिशध्वंसी विद्यानायकनायकः ॥ १२१॥  
  
वकारमातृकामौलिः शाम्भवेष्टप्रदः शुकः ।  
शशी शोभाकरः शान्तः शान्तिकृच्छमनप्रियः ॥ १२२॥  
  
शुभङ्करः शुक्लवस्त्रः श्रीपतिः श्रीयुतः श्रुतः ।  
श्रुतिगम्यः शरद्बीजमण्डितः शिष्टसेवितः ॥ १२३॥  
  
शिष्टाचारः शुभाचारः शेषः शेवालताडनः ।  
शिपिविष्टः शिबिः  शुक्रसेव्यः शाक्षरमातृकः ॥ १२४॥  
  
षडाननः षट्करकः षोडशस्वरभूषितः ।  
षट्पदस्वनसन्तोषी षडाम्नायप्रवर्तकः ॥ १२५॥  
  
षड्सास्वादसन्तुष्टः षकाराक्षरमातृकः ।  
सूर्यभानुः सूरभानुः सूरिभानुः सुखाकरः ॥ १२६॥  
  
समस्तदैत्यवंशघ्नः समस्तसुरसेवितः ।  
समस्तसाधकेशानः समस्तकुलशेखरः ॥ १२७॥  
  
सुरसूर्यः सुधासूर्यः स्वःसूर्यः साक्षरेश्वरः ।  
हरित्सूर्यो हरिद्भानुर्हविर्भुग् हव्यवाहनः ॥ १२८॥  
  
हालासूर्यो होमसूर्यो हुतसूर्यो हरीश्वरः ।  
ह्राम्बीजसूर्यो ह्रींसूर्यो हकाराक्षरमातृकः ॥ १२९॥  
  
ळम्बीजमण्डितः सूर्यः क्षोणीसूर्यः क्षमापतिः ।  
क्षुत्सूर्यः क्षान्तसूर्यश्च  ळङ्क्षःसूर्यः सदाशिवः ॥ १३०॥  
  
अकारसूर्यः क्षःसूर्यः सर्वसूर्यः कृपानिधिः ।  
भूःसूर्यश्च भुवःसूर्यः स्वःसूर्यः सूर्यनायकः ॥ १३१॥  
  
ग्रहसूर्य ऋक्षसूर्यो लग्नसूर्यो महेश्वरः ।  
राशिसूर्यो योगसूर्यो मन्त्रसूर्यो मनूत्तमः ॥ १३२॥  
  
तत्त्वसूर्यः परासूर्यो विष्णुसूर्यः प्रतापवान् ।  
रुद्रसूर्यो ब्रह्मसूर्यो वीरसूर्यो वरोत्तमः ॥ १३३॥  
  
धर्मसूर्यः कर्मसूर्यो विश्वसूर्यो विनायकः । (१०००)  
इतीदं देवदेवेशि मत्रनामसहस्रकम् ॥ १३४॥  
  
देवदेवस्य सवितुः सूर्यस्यामिततेजसः ।  
सर्वसारमयं दिव्यं ब्रह्मतेजोविवर्धनम् ॥ १३५॥  
  
ब्रह्मज्ञानमयं पुण्यं पुण्यतीर्थफलप्रदम् ।  
सर्वयज्ञफलैस्तुल्यं सर्वसारस्वतप्रदम् ॥ १३६॥  
  
सर्वश्रेयस्करं लोके कीर्तिदं धनदं परम् ।  
सर्वव्रतफलोद्रिक्तं सर्वधर्मफलप्रदम् ॥ १३७॥  
  
सर्वरोगहरं देवि शरीरारोग्यवर्धनम् ।  
प्रभावमस्य देवेशि नाम्नां सहस्रकस्य च ॥ १३८॥  
  
कल्पकोटिशतैर्वर्षैर्नैव शक्नोमि वर्णितुम् ।  
यं यं काममभिध्यायेद् देवानामपि दुर्लभम् ॥ १३९॥  
  
तं तं प्राप्नोति सहसा पठनेनास्य पार्वति ।  
यः पठेच्छ्रावयेद्वापि शृणोति नियतेन्द्रियः ॥ १४०॥  
  
स वीरो धर्मिणां राजा लक्ष्मीवानपि जायते ।  
धनवाञ्जायते लोके पुत्रवान् राजवल्लभः ॥ १४१॥  
  
आयुरारोग्यवान् नित्यं स भवेत् सम्पदां पदम् ।  
रवौ पठेन्महादेवि सूर्यं सम्पूज्य कौलिकः ॥ १४२॥  
  
सूर्योदये रविं ध्याता लभेत् कामान् यथेप्सितान् ।  
सङ्क्रान्तौ यः पठेद् देवि त्रिकालं भक्तिपूर्वकम् ॥ १४३॥  
  
इह लोके श्रियं भुक्त्वा सर्वरोगैः प्रमुच्यते ।  
सप्तम्यां शुक्लपक्षे यः पठदस्तङ्गते रवौ ॥ १४४॥  
  
सर्वारोग्यमयं देहं धारयेत् कौलिकोत्तमः ।  
व्यतीपाते पठेद् देवि मध्याह्ने संयतेन्द्रियः ॥ १४५॥  
  
धनं पुत्रान् यशो मानं लभेत् सूर्यप्रसादतः ।  
चक्रार्चने पठेद् देवि जपन् मूलं रविं स्मरन् ॥ १४६॥  
  
रवीभूत्वा महाचीनक्रमाचारविचक्षणः ।  
सर्वशत्रून् विजित्याशु लभेल्लक्ष्मीं प्रतापवान् ॥ १४७॥  
  
यः पठेत् परदेशस्थो वटुकार्चनतत्परः ।  
कान्ताश्रितो वीतभयो भवेत् स शिवसन्निभः ॥ १४८॥  
  
शतावर्तं पठेद्यस्तु सूर्योदययुगान्तरे ।  
सविता सर्वलोकेशो वरदः सहसा भवेत् ॥ १४९॥  
  
बहुनात्र किमुक्तेन पठनादस्य पार्वति ।  
इह लक्ष्मीं सदा भुक्त्वा परत्राप्नोति तत्पदम् ॥ १५०॥  
  
रवौ देवि लिखेद्भूर्जे मन्त्रनामसहस्रकम् ।  
अष्टगन्धेन दिव्येन नीलपुष्पहरिद्रया ॥ १५१॥  
  
पञ्चामृतौषधीभिश्च नृयुक्पीयूषबिन्दुभिः ।  
विलिख्य विधिवन्मन्त्री यन्त्रमध्येऽर्णवेष्टितम् ॥ १५२॥  
  
गुटीं विधाय संवेष्ट्य मूलमन्त्रमनुस्मरन् ।  
कन्याकर्तितसूत्रेण वेष्टयेद्रक्तलाक्षया ॥ १५३॥  
  
सुवर्णेन च संवेष्ट्य पञ्चगव्येन शोधयेत् ।  
साधयेन्मन्त्रराजेन धारयेन्मूर्ध्नि वा भुजे ॥ १५४॥  
  
किं किं न साधयेद् देवि यन्ममापि सुदुर्लभम् ।  
कुष्ठरोगी च शूली च प्रमेही कुक्षिरोगवान् ॥ १५५॥  
  
भगन्धरातुरोऽप्यर्शी अश्मरीवांश्च कृच्छ्रवान् ।  
मुच्यते सहसा धृत्वा गुटीमेतां सुदुर्लभाम् ॥ १५६॥  
  
वन्ध्या च काकवन्ध्या च मृतवत्सा च कामिनी ।  
धारयेद्गुटिकामेतां वक्षसि स्मयतर्पिता ॥ १५७॥  
  
वन्ध्या लभेत् सुतं कान्तं काकवन्ध्यापि पार्वति ।  
मृतवत्सा बहून् पुत्रान् सुरूपांश्च चिरायुशः ॥ १५८ ॥  
  
रणे गत्वा गुटीं धृत्वा शत्रूञ्जित्वा लभेच्छ्रियम् ।  
अक्षताङ्गो महाराजः सुखी स्वपुरमाविशेत् ॥ १५९॥  
  
यो धारयेद् भुजे नित्यं राजलोकवशङ्करीम् ।  
गुटिकां मोहनाकर्षस्तम्भनोच्चाटनक्षमाम् ॥ १५०॥  
  
स भवेत् सूर्यसङ्काशो महसा महसां निधिः ।  
धनेन धनदो देवि विभवेन च शङ्करः ॥ १६१॥  
  
श्रियेन्द्रो यशसा रामः पौरुषेण च भार्गवः ।  
गिरा बृहस्पतिर्देवि नयेन भृगुनन्दनः ॥ १६२॥  
  
बलेन वायुसङ्काशो दयया पुरुषोत्तमः ।  
आरोग्येण घटोद्भूतिः कान्त्या पूर्णेन्दुसन्निभः ॥ १६३॥  
  
धर्मेण धर्मराजश्च रत्नै रत्नाकरोपमः ।  
गाम्भीर्येण तथाम्भोधिर्दातृत्वेन बलिः स्वयम् ॥ १६४॥  
  
सिद्ध्या श्रीभैरवः साक्षादानन्देन चिदीश्वरः ।  
किं प्रलापेन बहुना पठेद्वा धारयेच्छिवे ॥ १६५॥  
  
शृणुयाद् यः परं दिव्यं सूर्यनामसहस्रकम् ।  
स भवेद् भास्करः साक्षात् परमानन्दविग्रहः ॥ १६६॥  
  
स्वतन्त्रः स प्रयात्यन्ते तद्विष्णोः परमं पदम् ।  
इदं दिव्यं महत् तत्त्वं सूर्यनामसहस्रकम् ॥ १६७॥  
  
अप्रकाश्यमदातव्यमवक्तव्यं दुरात्मने ।  
अभक्ताय कुचैलाय परशिष्याय पार्वति ॥ १६८॥  
  
कर्कशायाकुलीनाय दुर्जनायाघबुद्धये ।  
गुरुभक्तिविहीनाय निन्दकाय शिवागमे ॥ १६९॥  
  
देयं शिष्याय शान्ताय गुरुभक्तिपराय च ।  
कुलीनाय सुभक्ताय सूर्यभक्तिरताय च ॥ १७०॥  
  
इदं तत्त्वं हि तत्त्वानां वेदागमरहस्यकम् ।  
सर्वमन्त्रमयं गोप्यं गोपनीयं स्वयोनिवत् ॥ १७१॥  
  
॥ इति श्रीरुद्रयामले तन्त्रे श्रीदेवीरहस्ये  
सूर्यसहस्रनामस्तोत्रनामनिरूपणं चतुस्त्रिंशः पटलः सम्पूर्णः ॥ ३४॥  
  
  
Proofread by DPD, Sunder Hattanagdi sunderh at hotmail.com  
The printed book from which the stotra was taken had numerous pAThabhedas.  
  
