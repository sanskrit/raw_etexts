+++
"Text title" = "ketustotram"
"File name" = "ketustotram.itx"
itxtitle = "ketustotram"
engtitle = "ketustotram"
Category = "navagraha, stotra"
Location = "doc_z_misc_navagraha"
Sublocation = "navagraha"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "KSR Ramachandran ramachandran_ksr at yahoo.ca"
"Proofread by" = "KSR Ramachandran ramachandran_ksr at yahoo.ca"
Description-comments = "From Grantha/Tamil book Adityadi Navagraha Stotra"
"Latest update" = "June 28, 2012"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "केतुस्तोत्रम्"

+++
  
 केतुस्तोत्रम्   
  
अथ केतुस्तोत्रप्रारम्भः ।  
ॐ अस्य श्री केतुस्तोत्रमहामन्त्रस्य वामदेव ॠषिः ।  
अनुष्टुप्छन्दः । केतुर्देवता ।  
केतुप्रसादसिद्ध्यर्थे जपे विनियोगः ।  
गौतम उवाच ।  
मुनीन्द्र सूत तत्त्वज्ञ सर्वशास्त्रविशारद ।  
सर्वरोगहरं ब्रूहि केतोः स्तोत्रमनुत्तमम् ॥ १॥  
  
सूत उवाच ।  
शृणु गौतम वक्ष्यामि स्तोत्रमेतदनुत्तमम् ।  
गुह्याद्गुह्यतमं केतोः ब्रमणा कीर्तितं पुरा ॥ २॥  
  
आद्यः कराळवदनो द्वितीयो रक्तलोचनः ।  
तृतीयः पिङ्गळाक्षश्च चतुर्थो ज्ञानदायकः ॥ ३॥  
  
पञ्चमः कपिलाक्षश्च षष्ठः कालाग्निसन्निभः ।  
सप्तमो हिमगर्भश्च् तूम्रवर्णोष्टमस्तथा ॥ ४॥  
  
नवमः कृत्तकण्ठश्च दशमः नरपीठगः ।  
एकादशस्तु श्रीकण्ठः द्वादशस्तु गदायुधः ॥ ५॥  
  
द्वादशैते महाक्रूराः सर्वोपद्रवकारकाः ।  
पर्वकाले पीडयन्ति दिवाकरनिशाकरौ ॥ ६॥  
  
नामद्वादशकं स्तोत्रं केतोरेतन्महात्मनः ।  
पठन्ति येऽन्वहं भक्त्या तेभ्यः केतुः प्रसीदति ॥ ७॥  
  
कुळुक्थधान्ये विलिखेत् षट्कोणं मण्डलं शुभम् ।  
पद्ममष्टदळं तत्र विलिखेच्च विधानतः ॥ ८॥  
  
नीलं घटं च संस्थाप्य दिवाकरनिशाकरौ ।  
केतुं च तत्र निक्षिप्य पूजयित्वा विधानतः ॥ ९॥  
  
स्तोत्रमेतत्पठित्वा च ध्यायन् केतुं वरप्रदम् ।  
ब्राह्मणं श्रोत्रियं शान्तं पूजयित्वा कुटुम्बिनम् ॥ १०॥  
  
केतोः कराळवक्त्रस्य प्रतिमां वस्त्रसंयुताम् ।  
कुम्भादिभिश्च संयुक्तां चित्रातारे प्रदापयेत् ॥ ११॥  
  
दानेनानेन सुप्रीतः केतुः स्यात्तस्य सौख्यदः ।  
वत्सरं प्रयता भूत्वा  पूजयित्वा विधानतः ॥ १२॥  
  
मूलमष्टोत्तरशतं ये जपन्ति नरोत्तमाः ।  
तेषां केतुप्रसादेन न कदाचिद्भयं भवेत् ॥ १३॥  
  
   इति केतुस्तोत्रं सम्पूर्णम् ।  
  
Encoded and proofread by KSR Ramachandran ramachandran\_ksr at yahoo.ca  
  
