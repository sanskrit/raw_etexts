+++
"Text title" = "sUryastutiH"
"File name" = "sUryastutiH.itx"
itxtitle = "sUryastutiH"
engtitle = "sUryastutiH"
Category = "navagraha"
Location = "doc_z_misc_navagraha"
Sublocation = "navagraha"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "BhaktivivekasAra"
Indexextra = "(Scanned)"
"Latest update" = "November 18, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "सूर्यस्तुतिः"

+++
  
 सूर्यस्तुतिः   
ॐ नम आदित्याय ॥  
  
श्रीभैरवी -  
भगवन्देवदेवेश भक्तानुग्रहकारक ।  
देहास्वास्थ्यं परं दुःखं भवेदिति न संशयः ॥ १॥  
  
रोगैर्जीर्णो यदा देहस्तदा कं दैवतं श्रयेत् ।  
यं स्तुत्वा स्वास्थ्यमाप्नोति तदुपासनमादिश ॥ २॥  
  
श्रीभैरवः  -  
शृणु देवि प्रवक्ष्यामि लोकानुग्रहकाम्यया ।  
रोगाजगरग्रस्तानां जन्तूनां पापचेतसाम् ॥ ३॥  
  
स्मरणं धारणं चैव सूर्यस्यार्चनमेव च ।  
ज्वरातिसाररोगानां नाशनं स्मरणादपि ॥ ४॥  
  
कुष्ठविचर्चिकादद्रूसन्निपातादि नाशनम् ।  
सूक्ष्मातिसूक्ष्मं यत्तेजो तं देवं शरणं श्रये ॥ ५॥  
  
वारयेद्विघ्नराशींश्च तमांसि च मुहुर्मुहुः ।  
अन्तर्वातौधध्वंसी यस्तं देवं शरणं श्रये ॥ ६॥  
  
आकाशरूपो विश्वात्मा देवःप्रमकटितः प्रभुः ।  
द्योतनात्त्रिषु लोकेषु तं दैवं शरणं श्रये ॥ ७॥  
  
ध्यायनात्सर्वलोकेषु चिन्तनादपराजितम् ।  
बुद्ध्यात्सर्वसमायुक्तं तं देवं शरणं श्रये ॥ ८॥  
  
धीप्रेरकं तु यत्तेजः सर्वव्यापकमव्ययम् ।  
बुद्धेः पारङ्गतं यत्तच्छरण्यं शरणं श्रये ॥ ९॥  
  
यत्तदादिशते बुद्धिर्भर्गः सदसदात्मकम् ।  
आर्तो भक्त्या च परमं शरणं तं व्रजाम्यहम् ॥ १०॥  
  
रक्तपुष्पसमायुक्तं गृहीत्वोद्यन्तमर्चयेत् ।  
प्रतिश्लोकमर्धपुष्पं दत्त्वा प्राञ्जलिकं स्थितम् ॥ ११॥  
  
सर्वे रोगाः प्रणश्यन्ति लूता विस्फोटकादयः ।  
भगन्दरशिरोरोगमूत्ररोगाश्मरीयुताः ॥ १२॥  
  
श्वेतकुष्ठाद्यतीसारपायुकुक्षिसमुद्भवाः ।  
त्वग्रोगा ये क्षुद्ररोगा ये त्वन्ये च महेश्वरि ॥ १३॥  
  
ते सर्वे सम्प्रणश्यन्ति स्तोत्रस्यास्यानुकीर्तनात् ।  
आपन्न आपदो मुच्येद्बद्धो मुच्येत बन्धनात् ॥ १४॥  
  
अपुत्रः पुत्रमाप्नोति कन्या विन्दति सत्पतिम् ।  
भीतो भयात्प्रमुच्येत चेत्याज्ञा पारमेश्वरी ॥ १५॥  
  
इदं रहस्यं परमं नाख्येयं यस्य कस्यचित् ।  
गुह्यं गुह्यतमं लोके वेदतन्त्रसमुत्थितम् ॥ १६॥  
  
सर्वतः सारमुद्धृत्यतवस्नेहात्प्रकाशितम् ।  
नातः परतरं स्तोत्रं सूर्यस्याराधनं परम् ॥ १७॥  
  
अत्र पूज्यो रविर्देवि स्तोत्रेणानेन भक्तितः ।  
सायं प्रातर्नमस्कृत्य नान्नमद्याज्जलं पिबेत् ॥ १८॥  
  
वर्षेणैव भवेत्सिद्धिरिति सत्यं वरानने ।  
बद्धपद्मासनो देवः प्रसन्नो भक्तवत्सलः ॥ १९॥  
  
सप्ताश्वः सप्तजिह्वश्च द्विभुजः पातु नो रविः ।  
अकृतानि च पुष्पाणि सलिलारुणचन्दनैः ॥ २०॥  
  
अर्घ्यं दत्त्वा प्रयत्नेन सूर्यनामानि कीर्तयेत् ।  
नमस्ते विश्वरूपाय नमस्ते ब्रह्मरूपिणे ॥ २१॥  
  
सहस्ररश्मये नित्यं नमस्ते सर्वतेजसे ।  
नमस्ते रुद्रवपुषे नमस्ते भक्तवत्सल ॥ २२॥  
  
पद्मनाम नमस्तेऽस्तु कुण्डलाङ्गदशोभित ।  
नमस्ते सर्वलोकेश जगत्सर्वं प्रबोधसे ॥ २३॥  
  
सुकृतं दुष्कृतं चैव सर्वं पश्यसि सर्वग ।  
सत्यदेव नमस्तेऽस्तु प्रसीद मम भास्कर ॥ २४॥  
  
दिवाकर नमस्तेऽस्तु प्रभाकर नमोऽस्तु ते ।  
आश्रमस्थस्ततः पूजाप्रतिमां चापि पूजयेत् ॥ २५॥  
  
उदयंस्तु महाभानुस्तेजसा चाभयङ्करः ।  
सहस्ररश्मिदीप्तश्च ह्यादित्यः प्रीयतां मम ॥ २६॥  
  
इति सूर्यस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
