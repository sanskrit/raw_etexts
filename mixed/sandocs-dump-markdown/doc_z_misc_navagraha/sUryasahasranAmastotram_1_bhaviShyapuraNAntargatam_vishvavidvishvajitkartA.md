---
Author: Traditional
Category: sahasranAma, navagraha, stotra
Description-comments: From bhaviShyapuraNa referenced in Gita press version.  Shaktapramoda
  has variations.  See corresponding nAmAvalI.
File name: suuryasahasraBhaviShya.itx
Indexextra: ( booklet, nAmAvalI)
Language: Sanskrit
Latest update: January 31, 2003, January 5, 2020
Location: doc_z_misc_navagraha
Proofread by: Kirk Wortman kirkwort at hotmail.com, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: navagraha
Text title: Shri Surya Sahasranama Stotram 1
Texttype: stotra
Transliterated by: Kirk Wortman kirkwort at hotmail.com, PSA Easwaran
engtitle: sUrya sahasranAma stotram 1
itxtitle: sUryasahasranAmastotram 1 (bhaviShyapuraNAntargatam vishvavidvishvajitkartA)
title: सूर्यसहस्रनामस्तोत्रम् १ (भविष्यपुरणान्तर्गतम् विश्वविद्विश्वजित्कर्ता)

---
  
 श्रीसूर्यसहस्रनामस्तोत्रम् १ भविष्यपुराणान्तर्गता   
सुमन्तुरुवाच  
माघे मासि सिते पक्षे सप्तम्याङ्कुरुनन्दन ।  
निराहारो रविम्भक्त्या पूजयेद्विधिना नृप ॥ १॥  
  
पूर्वोक्तेन जपेज्जप्यन्देवस्य पुरतः स्थितः ।  
शुद्धैकाग्रमना राजञ्जितक्रोधो जितेन्द्रियः ॥ २॥  
  
शतानीक उवाच  
केन मन्त्रेण जप्तेन दर्शनं भगवान्व्रजेत् ।  
स्तोत्रेण वापि सविता तन्मे कथय सुव्रत ॥ ३॥  
  
सुमन्तुरुवाच  
स्तुतो नामसहस्रेण यदा भक्तिमता मया ।  
तदा मे दर्शनं यातः साक्षाद् देवो दिवाकरः ॥ ४॥  
  
शतानीक उवाच -  
नाम्नां सहस्रं सवितुः श्रोतुमिच्चामि हे द्विज ।  
येन ते दर्शनं यातः साक्षाद्देवो दिवाकरः ॥ १॥  
  
सर्वमङ्गलमङ्गल्यं सर्वपापप्रणाशनम् ।  
स्तोत्रमेतन्महापुण्यं सर्वोपद्रवनाशनम् ॥ २॥  
  
न तदस्ति भयं किञ्चिद्यदनेन न नश्यति ।  
ज्वराद्यैर्मुच्यते राजन् स्तोत्रेऽस्मिन् पठिते नरः ॥ ३॥  
  
अन्ये च रोगाः शाम्यन्ति पठतः शृण्वतस्तथा ।  
सम्पद्यन्ते यथा कामाः सर्व एव यथेप्सिताः ॥ ४॥  
  
य एतदादितः श्रुत्वा सङ्ग्रामं प्रविशेन्नरः ।  
स जित्वा समरे शत्रूनभ्येति गृहमक्षतः ॥ ५॥  
  
वन्ध्यानां पुत्रजननं भीतानां भयनाशनम् ।  
भूतिकारि दरिद्राणां कुष्ठिनां परमौषधम् ॥ ६॥  
  
बालानां चैव सर्वेषां ग्रहरक्षोनिवारणम् ।  
पठते संयतो राजन् स श्रेयः परमाप्नुयात् ॥ ७॥  
  
स सिद्धः सर्वसङ्कल्पः सुखमत्यन्तमश्नुते ।  
धर्मार्थिभिर्धर्मलुब्धैः सुखाय च सुखार्थिभिः ॥ ८॥  
  
राज्याय राज्यकामैश्च पठितव्यमिदं नरैः ।  
विद्यावहं तु विप्राणां क्षत्रियाणां जयावहम् ॥ ९॥  
  
पश्वावहं तु वैश्यानां शूद्राणां धर्मवर्धनम् ।  
पठतां शृण्वतामेतद्भवतीति न संशयः ॥ १०॥  
  
तच्चृणुष्व नृपश्रेष्ठ प्रयतात्मा ब्रवीमि ते ।  
नाम्नां सहस्रं विख्यातं देवदेवस्य धीमतः ॥ ११॥  
  
ध्यानम् -  
ध्येयः सदा सवितृमण्डलमध्यवर्ती  
     नारायणः सरसिजासनसन्निविष्टः ।  
केयूरवान् मकरकुण्डलवान् किरीटी  
     हारी हिरण्मयवपुर्धृतशङ्खचक्रः ॥  
  
अथ स्तोत्रम् -  
ॐ विश्वविद्विश्वजित्कर्ता विश्वात्मा विश्वतोमुखः ।  
विश्वेश्वरो विश्वयोनिर्नियतात्मा जितेन्द्रियः ॥ १॥  
  
कालाश्रयः कालकर्ता कालहा कालनाशनः ।  
महायोगी महासिद्धिर्महात्मा सुमहाबलः ॥ २॥  
  
प्रभुर्विभुर्भूतनाथो भूतात्मा भुवनेश्वरः ।  
भूतभव्यो भावितात्मा भूतान्तःकरणं शिवः ॥ ३॥  
  
शरण्यः कमलानन्दो नन्दनो नन्दवर्धनः ।  
वरेण्यो वरदो योगी सुसंयुक्तः प्रकाशकः ॥ ४॥  
  
प्राप्तयानः परप्राणः पूतात्मा प्रयतः प्रियः ।  
नयः सहस्रपात् साधुर्दिव्यकुण्डलमण्डितः ॥ ५॥  
  
अव्यङ्गधारी धीरात्मा सविता वायुवाहनः ।  
समाहितमतिर्दाता विधाता कृतमङ्गलः ॥ ६॥  
  
कपर्दी कल्पपाद्रुद्रः सुमना धर्मवत्सलः ।  
समायुक्तो विमुक्तात्मा कृतात्मा कृतिनां वरः ॥ ७॥  
  
अविचिन्त्यवपुः श्रेष्ठो महायोगी महेश्वरः ।  
कान्तः कामारिरादित्यो नियतात्मा निराकुलः ॥ ८॥  
  
कामः कारुणिकः कर्ता कमलाकरबोधनः ।  
सप्तसप्तिरचिन्त्यात्मा महाकारुणिकोत्तमः ॥ ९॥  
  
सञ्जीवनो जीवनाथो जयो जीवो जगत्पतिः ।  
अयुक्तो विश्वनिलयः संविभागी वृषध्वजः ॥ १०॥  
  
वृषाकपिः कल्पकर्ता कल्पान्तकरणो रविः ।  
एकचक्ररथो मौनी सुरथो रथिनां वरः ॥ ११॥  
  
सक्रोधनो रश्मिमाली तेजोराशिर्विभावसुः ।  
दिव्यकृद्दिनकृद्देवो देवदेवो दिवस्पतिः ॥ १२॥  
  
दीननाथो हरो होता दिव्यबाहुर्दिवाकरः ।  
यज्ञो यज्ञपतिः पूषा स्वर्णरेताः परावरः ॥ १३॥  
  
परापरज्ञस्तरणिरंशुमाली मनोहरः ।  
प्राज्ञः प्राज्ञपतिः सूर्यः सविता विष्णुरंशुमान् ॥ १४॥  
  
सदागतिर्गन्धवहो विहितो विधिराशुगः ।  
पतङ्गः पतगः स्थाणुर्विहङ्गो विहगो वरः ॥ १५॥  
  
हर्यश्वो हरिताश्वश्च हरिदश्वो जगत्प्रियः ।  
त्र्यम्बकः सर्वदमनो भावितात्मा भिषग्वरः ॥ १६॥  
  
आलोककृल्लोकनाथो लोकालोकनमस्कृतः ।  
कालः कल्पान्तको वह्निस्तपनः सम्प्रतापनः ॥ १७॥  
  
विरोचनो विरूपाक्षः सहस्राक्षः पुरन्दरः ।  
सहस्ररश्मिर्मिहिरो विविधाम्बरभूषणः ॥ १८॥  
  
खगः प्रतर्दनो धन्यो हयगो वाग्विशारदः ।  
श्रीमानशिशिरो वाग्मी श्रीपतिः श्रीनिकेतनः ॥ १९॥  
  
श्रीकण्ठः श्रीधरः श्रीमान् श्रीनिवासो वसुप्रदः ।  
कामचारी महामायो महोग्रोऽविदितामयः ॥ २०॥  
  
तीर्थक्रियावान् सुनयो विभक्तो भक्तवत्सलः ।  
कीर्तिः कीर्तिकरो नित्यः कुण्डली कवची रथी ॥ २१॥  
  
हिरण्यरेताः सप्ताश्वः प्रयतात्मा परन्तपः ।  
बुद्धिमानमरश्रेष्ठो रोचिष्णुः पाकशासनः ॥ २२॥  
  
समुद्रो धनदो धाता मान्धाता कश्मलापहः ।  
तमोघ्नो ध्वान्तहा वह्निर्होताऽन्तःकरणो गुहः ॥ २३॥  
  
पशुमान् प्रयतानन्दो भूतेशः श्रीमतां वरः ।  
नित्योऽदितो नित्यरथः सुरेशः सुरपूजितः ॥ २४॥  
  
अजितो विजितो जेता जङ्गमस्थावरात्मकः ।  
जीवानन्दो नित्यगामी विजेता विजयप्रदः ॥ २५॥  
  
पर्जन्योऽग्निः स्थितिः स्थेयः स्थविरोऽथ निरञ्जनः ।  
प्रद्योतनो रथारूढः सर्वलोकप्रकाशकः ॥ २६॥  
  
ध्रुवो मेषी महावीर्यो हंसः संसारतारकः ।  
सृष्टिकर्ता क्रियाहेतुर्मार्तण्डो मरुतां पतिः ॥ २७॥  
  
मरुत्वान् दहनस्त्वष्टा भगो भर्गोऽर्यमा कपिः ।  
वरुणेशो जगन्नाथः कृतकृत्यः सुलोचनः ॥ २८॥  
  
विवस्वान् भानुमान् कार्यः कारणस्तेजसां निधिः ।  
असङ्गगामी तिग्मांशुर्घर्मांशुर्दीप्तदीधितिः ॥ २९॥  
  
सहस्रदीधितिर्ब्रध्नः सहस्रांशुर्दिवाकरः ।  
गभस्तिमान् दीधितिमान् स्रग्वी मणिकुलद्युतिः ॥ ३०॥  
  
भास्करः सुरकार्यज्ञः सर्वज्ञस्तीक्ष्णदीधितिः ।  
सुरज्येष्ठः सुरपतिर्बहुज्ञो वचसां पतिः ॥ ३१॥  
  
तेजोनिधिर्बृहत्तेजा बृहत्कीर्तिर्बृहस्पतिः ।  
अहिमानूर्जितो धीमानामुक्तः कीर्तिवर्धनः ॥ ३२॥  
  
महावैद्यो गणपतिर्धनेशो गणनायकः ।  
तीव्रप्रतापनस्तापी तापनो विश्वतापनः ॥ ३३॥  
  
कार्तस्वरो हृषीकेशः पद्मानन्दोऽतिनन्दितः ।  
पद्मनाभोऽमृताहारः स्थितिमान् केतुमान् नभः ॥ ३४॥  
  
अनाद्यन्तोऽच्युतो विश्वो विश्वामित्रो घृणिर्विराट् ।  
आमुक्तकवचो वाग्मी कञ्चुकी विश्वभावनः ॥ ३५॥  
  
अनिमित्तगतिः श्रेष्ठः शरण्यः सर्वतोमुखः ।  
विगाही वेणुरसहः समायुक्तः समाक्रतुः ॥ ३६॥  
  
धर्मकेतुर्धर्मरतिः संहर्ता संयमो यमः ।  
प्रणतार्तिहरो वायुः सिद्धकार्यो जनेश्वरः ॥ ३७॥  
  
नभो विगाहनः सत्यः सवितात्मा मनोहरः ।  
हारी हरिर्हरो वायुरृतुः कालानलद्युतिः ॥ ३८॥  
  
सुखसेव्यो महातेजा जगतामेककारणम् ।  
महेन्द्रो विष्टुतः स्तोत्रं स्तुतिहेतुः प्रभाकरः ॥ ३९॥  
  
सहस्रकर आयुष्मान् अरोषः सुखदः सुखी ।  
व्याधिहा सुखदः सौख्यं कल्याणः कलतां वरः ॥ ४०॥  
  
आरोग्यकारणं सिद्धिरृद्धिर्वृद्धिर्बृहस्पतिः ।  
हिरण्यरेता आरोग्यं विद्वान् ब्रध्नो बुधो महान् ॥ ४१॥  
  
प्राणवान् धृतिमान् घर्मो घर्मकर्ता रुचिप्रदः ।  
सर्वप्रियः सर्वसहः सर्वशत्रुविनाशनः ॥ ४२॥  
  
प्रांशुर्विद्योतनो द्योतः सहस्रकिरणः कृती ।  
केयूरी भूषणोद्भासी भासितो भासनोऽनलः ॥ ४३॥  
  
शरण्यार्तिहरो होता खद्योतः खगसत्तमः ।  
सर्वद्योतो भवद्योतः सर्वद्युतिकरो मतः ॥ ४४॥  
  
कल्याणः कल्याणकरः कल्यः कल्यकरः कविः ।  
कल्याणकृत् कल्यवपुः सर्वकल्याणभाजनम् ॥ ४५॥  
  
शान्तिप्रियः प्रसन्नात्मा प्रशान्तः प्रशमप्रियः ।  
उदारकर्मा सुनयः सुवर्चा वर्चसोज्ज्वलः ॥ ४६॥  
  
वर्चस्वी वर्चसामीशस्त्रैलोक्येशो वशानुगः ।  
तेजस्वी सुयशा वर्ष्मी वर्णाध्यक्षो बलिप्रियः ॥ ४७॥  
  
यशस्वी तेजोनिलयस्तेजस्वी प्रकृतिस्थितः ।  
आकाशगः शीघ्रगतिराशुगो गतिमान् खगः ॥ ४८॥  
  
गोपतिर्ग्रहदेवेशो गोमानेकः प्रभञ्जनः ।  
जनिता प्रजनो जीवो दीपः सर्वप्रकाशकः ॥ ४९॥  
  
सर्वसाक्षी योगनित्यो नभस्वानसुरान्तकः ।  
रक्षोघ्नो विघ्नशमनः किरीटी सुमनःप्रियः ॥ ५०॥  
  
मरीचिमाली सुमतिः कृताभिख्यविशेषकः ।  
शिष्टाचारः शुभाकारः स्वचाराचारतत्परः ॥ ५१॥  
  
मन्दारो माठरो वेणुः क्षुधापः क्ष्मापतिर्गुरुः ।  
सुविशिष्टो विशिष्टात्मा विधेयो ज्ञानशोभनः ॥ ५२॥  
  
महाश्वेतः प्रियो ज्ञेयः सामगो मोक्षदायकः ।  
सर्ववेदप्रगीतात्मा सर्ववेदलयो महान् ॥ ५३॥  
  
वेदमूर्तिश्चतुर्वेदो वेदभृद्वेदपारगः ।  
क्रियावानसितो जिष्णुर्वरीयांशुर्वरप्रदः ॥ ५४॥  
  
व्रतचारी व्रतधरो लोकबन्धुरलङ्कृतः ।  
अलङ्काराक्षरो वेद्यो विद्यावान् विदिताशयः ॥ ५५॥  
  
आकारो भूषणो भूष्यो भूष्णुर्भुवनपूजितः ।  
चक्रपाणिर्ध्वजधरः सुरेशो लोकवत्सलः ॥ ५६॥  
  
वाग्मिपतिर्महाबाहुः प्रकृतिर्विकृतिर्गुणः ।  
अन्धकारापहः श्रेष्ठो युगावर्तो युगादिकृत् ॥ ५७॥  
  
अप्रमेयः सदायोगी निरहङ्कार ईश्वरः ।  
शुभप्रदः शुभः शास्ता शुभकर्मा शुभप्रदः ॥ ५८॥  
  
सत्यवान् श्रुतिमानुच्चैर्नकारो वृद्धिदोऽनलः ।  
बलभृद्बलदो बन्धुर्मतिमान् बलिनां वरः ॥ ५९॥  
  
अनङ्गो नागराजेन्द्रः पद्मयोनिर्गणेश्वरः ।  
संवत्सर ऋतुर्नेता कालचक्रप्रवर्तकः ॥ ६०॥  
  
पद्मेक्षणः पद्मयोनिः प्रभावानमरः प्रभुः ।  
सुमूर्तिः सुमतिः सोमो गोविन्दो जगदादिजः ॥ ६१॥  
  
पीतवासाः कृष्णवासा दिग्वासास्त्विन्द्रियातिगः ।  
अतीन्द्रियोऽनेकरूपः स्कन्दः परपुरञ्जयः ॥ ६२॥  
  
शक्तिमाञ्जलधृग्भास्वान् मोक्षहेतुरयोनिजः ।  
सर्वदर्शी जितादर्शो दुःस्वप्नाशुभनाशनः ॥ ६३॥  
  
माङ्गल्यकर्ता तरणिर्वेगवान् कश्मलापहः ।  
स्पष्टाक्षरो महामन्त्रो विशाखो यजनप्रियः ॥ ६४॥  
  
विश्वकर्मा महाशक्तिर्द्युतिरीशो विहङ्गमः ।  
विचक्षणो दक्ष इन्द्रः प्रत्यूषः प्रियदर्शनः ॥ ६५॥  
  
अखिन्नो वेदनिलयो वेदविद्विदिताशयः ।  
प्रभाकरो जितरिपुः सुजनोऽरुणसारथिः ॥ ६६॥  
  
कुनाशी सुरतः स्कन्दो महितोऽभिमतो गुरुः ।  
ग्रहराजो ग्रहपतिर्ग्रहनक्षत्रमण्डलः ॥ ६७॥  
  
भास्करः सततानन्दो नन्दनो नरवाहनः ।  
मङ्गलोऽथ मङ्गलवान् माङ्गल्यो मङ्गलावहः ॥ ६८॥  
  
मङ्गल्यचारुचरितः शीर्णः सर्वव्रतो व्रती ।  
चतुर्मुखः पद्ममाली पूतात्मा प्रणतार्तिहा ॥ ६९॥  
  
अकिञ्चनः सतामीशो निर्गुणो गुणवाञ्चुचिः ।  
सम्पूर्णः पुण्डरीकाक्षो विधेयो योगतत्परः ॥ ७०॥  
  
सहस्रांशुः क्रतुमतिः सर्वज्ञः सुमतिः सुवाक् ।  
सुवाहनो माल्यदामा कृताहारो हरिप्रियः ॥ ७१॥  
  
ब्रह्मा प्रचेताः प्रथितः प्रयतात्मा स्थिरात्मकः ।  
शतविन्दुः शतमुखो गरीयाननलप्रभः ॥ ७२॥  
  
धीरो महत्तरो विप्रः पुराणपुरुषोत्तमः ।  
विद्याराजाधिराजो हि विद्यावान् भूतिदः स्थितः ॥ ७३॥  
  
अनिर्देश्यवपुः श्रीमान् विपाप्मा बहुमङ्गलः ।  
स्वःस्थितः सुरथः स्वर्णो मोक्षदो बलिकेतनः ॥ ७४॥  
  
निर्द्वन्द्वो द्वन्द्वहा सर्गः सर्वगः सम्प्रकाशकः ।  
दयालुः सूक्ष्मधीः क्षान्तिः क्षेमाक्षेमस्थितिप्रियः ॥ ७५॥  
  
भूधरो भूपतिर्वक्ता पवित्रात्मा त्रिलोचनः ।  
महावराहः प्रियकृद्दाता भोक्ताऽभयप्रदः ॥ ७६॥  
  
चक्रवर्ती धृतिकरः सम्पूर्णोऽथ महेश्वरः ।  
चतुर्वेदधरोऽचिन्त्यो विनिन्द्यो विविधाशनः ॥ ७७॥  
  
विचित्ररथ एकाकी सप्तसप्तिः परात्परः ।  
सर्वोदधिस्थितिकरः स्थितिस्थेयः स्थितिप्रियः ॥ ७८॥  
  
निष्कलः पुष्कलो विभुर्वसुमान् वासवप्रियः ।  
पशुमान् वासवस्वामी वसुधामा वसुप्रदः ॥ ७९॥  
  
बलवान् ज्ञानवांस्तत्त्वमोङ्कारस्त्रिषु संस्थितः ।  
सङ्कल्पयोनिर्दिनकृद्भगवान् कारणापहः ॥ ८०॥  
  
नीलकण्ठो धनाध्यक्षश्चतुर्वेदप्रियंवदः ।  
वषट्कारोद्गाता होता स्वाहाकारो हुताहुतिः ॥ ८१॥  
  
जनार्दनो जनानन्दो नरो नारायणोऽम्बुदः ।  
सन्देहनाशनो वायुर्धन्वी सुरनमस्कृतः ॥ ८२॥  
  
विग्रही विमलो विन्दुर्विशोको विमलद्युतिः ।  
द्युतिमान् द्योतनो विद्युद्विद्यावान् विदितो बली ॥ ८३॥  
  
घर्मदो हिमदो हासः कृष्णवर्त्मा सुताजितः ।  
सावित्रीभावितो राजा विश्वामित्रो घृणिर्विराट् ॥ ८४॥  
  
सप्तार्चिः सप्ततुरगः सप्तलोकनमस्कृतः ।  
सम्पूर्णोऽथ जगन्नाथः सुमनाः शोभनप्रियः ॥ ८५॥  
  
सर्वात्मा सर्वकृत् सृष्टिः सप्तिमान् सप्तमीप्रियः ।  
सुमेधा मेधिको मेध्यो मेधावी मधुसूदनः ॥ ८६॥  
  
अङ्गिरःपतिः कालज्ञो धूमकेतुः सुकेतनः ।  
सुखी सुखप्रदः सौख्यं कामी कान्तिप्रियो मुनिः ॥ ८७॥ सौख्यं कान्तिः  
  
सन्तापनः सन्तपन आतपस्तपसां पतिः ।  
उमापतिः सहस्रांशुः प्रियकारी प्रियङ्करः ॥ ८८॥  
  
प्रीतिर्विमन्युरम्भोत्थः खञ्जनो जगतां पतिः ।  
जगत्पिता प्रीतमनाः सर्वः खर्वो गुहोऽचलः ॥ ८९॥  
  
सर्वगो जगदानन्दो जगन्नेता सुरारिहा ।  
श्रेयः श्रेयस्करो ज्यायान् महानुत्तम उद्भवः ॥ ९०॥  
  
उत्तमो मेरुमेयोऽथ धरणो धरणीधरः ।  
धराध्यक्षो धर्मराजो धर्माधर्मप्रवर्तकः ॥ ९१॥  
  
रथाध्यक्षो रथगतिस्तरुणस्तनितोऽनलः ।  
उत्तरोऽनुत्तरस्तापी अवाक्पतिरपां पतिः ॥ ९२॥  
  
पुण्यसङ्कीर्तनः पुण्यो हेतुर्लोकत्रयाश्रयः ।  
स्वर्भानुर्विगतानन्दो विशिष्टोत्कृष्टकर्मकृत् ॥ ९३॥  
  
व्याधिप्रणाशनः क्षेमः शूरः सर्वजितां वरः ।  
एकरथो रथाधीशः पिता शनैश्चरस्य हि ॥ ९४॥  
  
वैवस्वतगुरुर्मृत्युर्धर्मनित्यो महाव्रतः ।  
प्रलम्बहारासञ्चारी प्रद्योतो द्योतितानलः ॥ ९५॥  
  
सन्तापहृत् परो मन्त्रो मन्त्रमूर्तिर्महाबलः ।  
श्रेष्ठात्मा सुप्रियः शम्भुर्मरुतामीश्वरेश्वरः ॥ ९६॥  
  
संसारगतिविच्चेत्ता संसारार्णवतारकः ।  
सप्तजिह्वः सहस्रार्ची रत्नगर्भोऽपराजितः ॥ ९७॥  
  
धर्मकेतुरमेयात्मा धर्माधर्मवरप्रदः ।  
लोकसाक्षी लोकगुरुर्लोकेशश्चण्डवाहनः ॥ ९८॥  
  
धर्मयूपो यूपवृक्षो धनुष्पाणिर्धनुर्धरः ।  
पिनाकधृङ्महोत्साहो महामायो महाशनः ॥ ९९॥  
  
वीरः शक्तिमतां श्रेष्ठः सर्वशस्त्रभृतां वरः ।  
ज्ञानगम्यो दुराराध्यो लोहिताङ्गो विवर्धनः ॥ १००॥  
  
खगोऽन्धो धर्मदो नित्यो धर्मकृच्चित्रविक्रमः ।  
भगवानात्मवान् मन्त्रस्त्र्यक्षरो नीललोहितः ॥ १०१॥  
  
एकोऽनेकस्त्रयी कालः सविता समितिञ्जयः ।  
शार्ङ्गधन्वाऽनलो भीमः सर्वप्रहरणायुधः ॥ १०२॥  
  
सुकर्मा परमेष्ठी च नाकपाली दिविस्थितः ।  
वदान्यो वासुकिर्वैद्य आत्रेयोऽथ पराक्रमः ॥ १०३॥  
  
द्वापरः परमोदारः परमो ब्रह्मचर्यवान् ।  
उदीच्यवेषो मुकुटी पद्महस्तो हिमांशुभृत् ॥ १०४॥  
  
सितः प्रसन्नवदनः पद्मोदरनिभाननः ।  
सायं दिवा दिव्यवपुरनिर्देश्यो महालयः ॥ १०५॥  
  
महारथो महानीशः शेषः सत्त्वरजस्तमः ।  
धृतातपत्रप्रतिमो विमर्षी निर्णयः स्थितः ॥ १०६॥  
  
अहिंसकः शुद्धमतिरद्वितीयो विवर्धनः ।  
सर्वदो धनदो मोक्षो विहारी बहुदायकः ॥ १०७॥  
  
चारुरात्रिहरो नाथो भगवान् सर्वगोऽव्ययः ।  
मनोहरवपुः शुभ्रः शोभनः सुप्रभावनः ॥ १०८॥  
  
सुप्रभावः सुप्रतापः सुनेत्रो दिग्विदिक्पतिः ।  
राज्ञीप्रियः शब्दकरो ग्रहेशस्तिमिरापहः ॥ १०९॥  
  
सैंहिकेयरिपुर्देवो वरदो वरनायकः ।  
चतुर्भुजो महायोगी योगीश्वरपतिस्तथा ॥ ११०॥  
  
अनादिरूपोऽदितिजो रत्नकान्तिः प्रभामयः ।  
जगत्प्रदीपो विस्तीर्णो महाविस्तीर्णमण्डलः ॥ १११॥  
  
एकचक्ररथः स्वर्णरथः स्वर्णशरीरधृक् ।  
निरालम्बो गगनगो धर्मकर्मप्रभावकृत् ॥ ११२॥  
  
धर्मात्मा कर्मणां साक्षी प्रत्यक्षः परमेश्वरः ।  
मेरुसेवी सुमेधावी मेरुरक्षाकरो महान् ॥ ११३॥  
  
आधारभूतो रतिमांस्तथा च धनधान्यकृत् ।  
पापसन्तापहर्ता च मनोवाञ्चितदायकः ॥ ११४॥  
  
रोगहर्ता राज्यदायी रमणीयगुणोऽनृणी ।  
कालत्रयानन्तरूपो मुनिवृन्दनमस्कृतः ॥ ११५॥  
  
सन्ध्यारागकरः सिद्धः सन्ध्यावन्दनवन्दितः ।  
साम्राज्यदाननिरतः समाराधनतोषवान् ॥ ११६॥  
  
भक्तदुःखक्षयकरो भवसागरतारकः  
भयापहर्ता भगवानप्रमेयपराक्रमः ।  
मनुस्वामी मनुपतिर्मान्यो मन्वन्तराधिपः ॥ ११७॥  
  
फलश्रुतिः  
एतत्ते सर्वमाख्यातं यन्मां त्वं परिपृच्चसि ।  
नाम्नां सहस्रं सवितुः पाराशर्यो यदाह मे ॥ १॥  
  
धन्यं यशस्यमायुष्यं दुःखदुःस्वप्ननाशनम् ।  
बन्धमोक्षकरं चैव भानोर्नामानुकीर्तनात् ॥ २॥  
  
यस्त्विदं शृणुयान्नित्यं पठेद्वा प्रयतो नरः ।  
अक्षयं सुखमन्नाद्यं भवेत्तस्योपसाधितम् ॥ ३॥  
  
नृपाग्नितस्करभयं व्याधितो न भयं भवेत् ।  
विजयी च भवेन्नित्यमाश्रयं परमाप्नुयात् ॥ ४॥  
  
कीर्तिमान् सुभगो विद्वान् स सुखी प्रियदर्शनः ।  
जीवेद्वर्षशतायुश्च सर्वव्याधिविवर्जितः ॥ ५॥  
  
नाम्नां सहस्रमिदमंशुमतः पठेद्यः  
प्रातः शुचिर्नियमवान् सुसमृद्धियुक्तः ।  
दूरेण तं परिहरन्ति सदैव रोगाः  
भूताः सुपर्णमिव सर्वमहोरगेन्द्राः ॥ ६॥  
  
॥ इति श्री भविष्यपुराणे सप्तमकल्पे  
श्रीभगवत्सूर्यस्य सहस्रनामस्तोत्रं सम्पूर्णम् ॥  
  
  
Originally encoded and proofread by  
Kirk Wortman kirkwort at hotmail.com from Shaktapramod  
Revised by PSA Easwaran from Gita press to avoid errors.  
  
