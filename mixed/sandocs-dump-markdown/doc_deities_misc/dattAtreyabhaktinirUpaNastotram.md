---
Category: deities_misc, dattatreya
Description-comments: Brihatstotraratnakara 2, Narayana Ram Acharya, Nirnayasagar,
  stotrasankhyA 225-425
File name: dattAtreyabhaktinirUpaNastotram.itx
Language: Sanskrit
Latest update: March 24, 2017
Location: doc_deities_misc
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dattatreya
Subject: philosophy/hinduism/religion
Sublocation: deities_misc
Text title: dattAtreyabhaktinirUpaNastotram
engtitle: dattAtreyabhaktinirUpaNastotram
itxtitle: dattAtreyabhaktinirUpaNastotram
title: दत्तात्रेयभक्तिनिरूपणस्तोत्रम्

---
  
 दत्तात्रेयभक्तिनिरूपणस्तोत्रम्   
  
श्रीगणेशाय नमः ॥  
  
प्रयतेः सुलभो भक्त्याऽयमात्मा पुरुषः परः ।  
इति वेदादिनोक्तं तद्भक्तिर्मुख्याऽधुनोच्यते ॥ १॥  
  
निर्विकल्पं परं ब्रह्म साक्षात्कर्तुमनीश्वराः ।  
ये मन्दास्तेऽनुकम्प्यन्ते सविशेषनिरूपणैः ॥ २॥  
  
वशीकृते मनस्येषां सगुणव्रह्मशीलनात् ।  
तदेवाविर्भवेत्साक्षादपेतोपाधिकल्पनम् ॥ ३॥  
  
इत्युक्तेर्नवधा भक्तिर्वाच्यात्र स्मरणात्मिका ।  
श्रेष्ठार्थ्यान्यत्र च व्याप्ता हृच्छुद्ध्यास्य पदप्रदा ॥ ४॥  
  
सहस्राङ्गात्मकर्माख्यभगवत्स्मरणात्सदा ।  
कृतं कर्माप्यकर्मैव येनैष द्राग्विमुच्यते ॥ ५॥  
  
कृत्वेश्वरे परां भक्तिं भगवत्कीर्तनादपि ।  
सद्भक्तो मायिकं पाशं छित्त्वा याति स सद्गतिम् ॥ ६॥  
  
तद्गुणश्रवणाच्चापि श्रद्धावानबहिर्मुखः ।  
समाहितोऽनसूयुर्ना क्षिप्रं नैष्कर्म्यसिद्धिभाक् ॥ ७॥  
  
वज्राङ्कुशध्वजाब्जाङ्कभगवत्पादसेवनात् ।  
भित्त्वा मायावृतिं सत्त्वशुद्धो याति परं पदम् ॥ ८॥  
  
जलेष्टास्रं कनिष्ठिक्या लिखित्वा तारमन्तरे ।  
पत्रेष्वष्टाक्षरं चैकं हृत्स्थमावाह्य तत्र षट् ॥ ९॥  
  
प्रदर्श्य मुद्रा ऋष्यादीन्स्मृत्वा विन्यस्य चोङ्कृतेः ।  
मात्राः शाखाङ्गेषु भूखवाताग्न्यब्बीजतो हृदा ॥ १०॥  
  
दत्त्वोपचारान् गन्धादीन् जपित्वाऽष्टसहस्रकम् ।  
तर्पयित्वा चाष्टशतमृष्यादीनेकवारतः ॥ ११॥  
  
पुनः सम्पूज्य विन्यस्य तं स्वात्मन्युद्वसेत्परम् ।  
त्रिसन्ध्यमर्चनं त्वेवं यतेरन्यस्य चोच्यते ॥ १२॥  
  
लब्ध्वा पूर्वं स्वगृह्योक्तं द्विजत्वं भक्तिमान्शुचिः ।  
ज्ञात्वा धनर्णसिद्धारिचक्रसिद्धं मनुं गुरोः ॥ १३॥  
  
लब्ध्वाऽर्णसङ्ख्यालक्षां प्राक् पुरश्चर्यां यथाविधि ।  
कृत्वाऽनेनार्चयेदर्चां नियतो नित्यकर्मकृत् ॥ १४॥  
  
लौहीं वा संस्कृतां शैलीं विभोः सास्त्रां सलक्षणाम् ।  
सोऽपि लब्ध्वाखिलान्कामान् देहान्ते तन्मयो भवेत् ॥ १५॥  
  
पुरा नारायणं ब्रह्मा सत्यक्षेत्रे दयानिधिम् ।  
प्रणतोऽपृच्छदेकं किमुपास्यं दैवतं परम् ॥ १६॥  
  
स प्राह मामकं धाम यद्दत्तात्रेयसञ्ज्ञितम् ।  
सदानन्दात्मकं शुद्धं सात्त्विकं तारकं परम् ॥ १७॥  
  
विश्वरूपं जगद्योनिं तदेकोपास्स्व दैवतम् ।  
लकारं वह्निसंयुक्तं सतुण्डाक्षरबिन्दुकम् ॥ १८॥  
  
तदर्चने मनुं विद्धि छन्दो गायत्रिकास्य च ।  
सदाशिवऋषिर्देवो दत्तात्रेयश्चतुर्भुजः ॥ १९॥  
  
मनुरेकाक्षरोऽस्यायं जाप्यो गर्भादितारणः ।  
तारः श्रीदुर्गा क्रों भूमिदत्तैकाक्षरयुङ्मनुः ॥ २०॥  
  
षडक्षरो योगदोऽयं सर्वसम्पत्समृद्धिकृत् ।  
ऋष्यादिः पूर्ववन्न्यासो बीजैः शाखाहृदादिषु ॥ २१॥  
  
दत्तात्रेयं शिवं शान्तमिन्द्रनीलनिभं विभुम् ।  
आत्ममायारतं देवमवधूतं दिगम्बरम् ॥ २२॥  
  
भस्मोद्धूलितसर्वाङ्गं जटाजूटधरं विभुम् ।  
चतुर्बाहुमुदाराङ्गं प्रफुल्लकमलेक्षणम् ॥ २३॥  
  
ज्ञानयोगनिधिं विश्वगुरुं योगिजनप्रियम् ।  
भक्तानुकम्पिनं सर्वसाक्षिणं सिद्धसेवितम् ॥ २४॥  
  
इत्यौपनिषदं दत्तं ध्यात्वैकाग्र्यं मनुं जपेत् ।  
स वाञ्छितफलं भुक्त्वा परत्र श्रेय आप्नुयात् ॥ २५॥  
  
सैकाक्षरं चतुर्थ्यन्तं दत्तात्रेयं नमोऽन्वितम् ।  
अष्टार्णमन्त्रं गायत्रं विद्धि द्रां बीजमस्य तु ॥ २६॥  
  
चतुर्थी कलिकं शक्तिर्नम आर्षः सदाशिवः ।  
दत्तात्रेयपदस्यार्थः सत्यानन्दचिदात्मकः ॥ २७॥  
  
प्रह्वीभावो नमोऽर्थस्तु पूर्णानन्दैकविग्रहः ।  
तारं सबिन्दुं तुण्डार्णं दुर्गां क्रों तुर्यमेहि च ॥ २८॥  
  
दत्तात्रेयेति सम्बुद्ध्या स्वाहान्तं द्वादशाक्षरम् ।  
सर्वकामदुघं विद्धि गायत्रं भो शिवार्षकम् ॥ २९॥  
  
वराभयदहस्तं यो भजेदाभ्यां महाव्रतः ।  
सर्वान्कामानिहैवाप्त्वा सोऽमृतो भवति धुवम् ॥ ३०॥  
  
ओं बीजं स्वाहात्र शक्तिः सम्बुद्धिः कलिकं क्रमात् ।  
द्वाभ्यां हृदि च के द्वाभ्यां शिखायां क्रियया न्यसेत् ॥ ३१॥  
  
सम्बुद्धिभ्यां स्कन्धचक्षुर्द्वयेऽस्त्रेऽन्त्येन तन्मयः ।  
चतुर्बीजैः सक्रियाख्यान्त्याभ्यां करादिषु ॥ ३२॥  
  
कृत्वा यजेद्देवदेवं यन्त्रन्यस्तमभीष्टदम् ।  
दत्तात्रेय हरे कृष्ण उन्मत्तानन्ददायक ॥ ३३॥  
  
दिगम्बर मुने बाल पिशाचज्ञानसागर ।  
आनुष्टुभः शिवार्षोऽयं षड्भुजात्रेयदैवतः ॥ ३४॥  
  
द्वाभ्यां द्वाभ्यां हृच्छिरसोः शिखायामेकतो गले ।  
द्वाभ्यामेकैकेन दोर्दृग्द्वये द्वाभ्यां तथास्त्रके ॥ ३५॥  
  
विन्यस्य जपिता दोषमुक्ता सर्वोपकारकृत् ।  
तारं वायुं क्लां कामं क्लं हां दुर्गा ह्रूं च विद्धि सौः ॥ ३६॥  
  
दत्तात्रेयं चतुर्थ्यन्तं स्वाहान्तं षोडशाक्षरम् ।  
वायुस्थाने तु वाग्बीजं नमोऽन्ते योजयाथवा ॥ ३७॥  
  
स्वाहैकत्र नमोऽन्यत्र शक्तिर्बीजं च कीलकम् ।  
तारश्चतुर्थी गायत्री मन्त्रराजः शिवोदितः ॥ ३८॥  
  
हृदि द्वे के त्रीणि शिखायां चैकं कवचे दृशोः ।  
चतुर्थीमन्त्यमस्त्रे च विन्यस्य जपकामदम् ॥ ३९॥  
  
सच्चिदानन्दस्वरूपी सुखी मुक्तो भवत्यतः ।  
सिद्धगन्धर्वादिसङ्गी लक्षजाप्यष्टसिद्धिभाक् ॥ ४०॥  
  
त्रिदेवलोकसञ्चारी कोटिजापि च दत्तवत् ।  
दशकोटिजपी साक्षाज्जरामरणवर्जितः ॥ ४१॥  
  
द्व्यष्टकोटिजपी सिद्धः परकायगतादिकृत् ।  
मन्त्रशक्तिरियं श्लोका अभिगीता इहाप्यमी ॥ ४२॥  
  
खड्गस्तम्भो जलस्तम्भः सैनास्तम्भस्तथैव च ।  
इच्छासिद्धिर्वशित्वं च दिक्पालैः सह भाषणम् ॥ ४३॥  
  
वायुवद्गतिरित्याहुराह्लादित्वं च चन्द्रवत् ।  
अग्निवत्सर्वभक्षत्वं नित्यतृप्तत्वमेव च ॥ ४४॥  
  
सर्वभाषापरिज्ञानं सर्वचित्तावबोधनम् ।  
वापीकूपसमुद्राणां पर्वतानां च चालनम् ॥ ४५॥  
  
दत्तात्रेयमयः स्वच्छो भवेत्स व्यासवत्कविः ।  
इतीदं षोडशार्णस्य माहात्म्यं तत्प्रयत्नतः ॥ ४६॥  
  
प्राणो देयो मनश्चक्षुश्छित्त्वा देयं शिरो वपुः ।  
न देयः षोडशार्णोऽसौ सच्छिष्याय महात्मने ॥ ४७॥  
  
महागुणवते देयः कुप्येत प्रभुरन्यथा ।  
मालाकमण्डलूवाद्यत्रिशूले शङ्खचक्रके ॥ ४८॥  
  
दधानमत्रिवरदं दत्तात्रेयं त्र्यधीश्वरम् ।  
ध्यात्वेत्थं विधिवन्मन्त्रजाप्युक्तफलभाग्भवेत् ॥ ४९॥  
  
ओं नमो भगवान्दत्तात्रेयः स्मरणमात्रसन्तुष्टो  
महाभयनिवारणो महाज्ञानप्रदः ॥ ५०॥  
  
चिदानन्दात्मा बालोन्मत्तपिशाचवेषो  
महायोग्यवधूतोऽनसूयानन्दवर्धनोऽत्रिपुत्रः ॥ ५१॥  
  
अं भवबन्धविमोचनो ह्रीं सर्वभूतिदः  
     क्रों असाध्याकर्षण ऐं वाक्प्रदः ॥ ५२॥  
  
क्लीञ्जगत्त्रयवशीकरणः सौः सर्वमनःक्षोभणः  
श्रीम्महासम्पत्प्रदो ग्लौं भूमण्डलाधिपत्यप्रदः ॥ ५३॥  
  
द्रां चिरजीवी वषड्वशीकुरु वौषडाकर्षय  
     हुं विद्वेषय फड्डुच्चाटय ठः ठः ॥ ५४॥  
  
स्तम्भय खें खें मारय नमः सम्पन्नय स्वाहा  
     पोषय परमन्त्रपरयन्त्रपरतन्त्राणि ॥ ५५॥  
  
छिन्धि ग्रहान्निवारय व्याधीन्विनाशय दुःखं  
     हर दारिद्र्यं विद्रावय देहं पोषय ॥ ५६॥  
  
चित्तं तोषय सर्वमन्त्रस्वरूपः सर्वतन्त्रस्त्ररूपः  
     सर्वपल्लवस्वरूपः ॥ ५७॥  
  
ॐ नमो महासिद्धः स्वाहान्तो मालामन्त्रः ।  
प्रथमान्तां चतुर्थ्या द्विः क्रियाश्च व्याहरेत् ॥ ५८॥  
  
विष्णुनोक्ता इमे मन्त्रा ब्रह्मणे कामधेनवः ।  
प्रयोगग्रहभूतारिकुदृग्रुक्तापभीतिहाः ॥ ५९॥  
  
कामिनोऽभीष्टफलदा देवसान्निध्यकारकाः ।  
तद्वच्च वज्रकवचं दत्तनामसहस्रकम् ॥ ६०॥  
  
एषामन्यतमेनेशं यो वैदिकविधानतः ।  
उपास्ते चित्तशुद्ध्या स मुच्यतेऽत्र परत्र वा ॥ ६१॥  
  
दत्तात्रेयनिवासं तदाचण्डालश्वगोखरम् ।  
ब्रह्मादिस्तम्बपर्यन्तं समदृक् प्रणमेत्सुधीः ॥ ६२॥  
  
चालको भासकोऽस्त्येषां सच्चिदात्मा स्वयम्प्रभः ।  
अस्ति भाति प्रियत्वेन भगवानेव  नापरः ॥ ६३॥  
  
यथाधिपे वशा भृत्या निर्माना ईश्वरे तथा ।  
विदध्यात्स्वामिनो दास्यं निरीहं द्वैतदर्शने ॥ ६४॥  
  
सख्योः सख्यं यथा लोके निरीपेक्षं तथाऽऽत्मनः ।  
परात्मनापि सततं समाधेः प्राक् प्रकल्पयेत् ॥ ६५॥  
  
कर्तृत्वादि न मय्येके शुद्धे देहादिसाक्षिणि ।  
इतीक्षणमसन्दिग्धं सर्वस्वात्मनिवेदनम् ॥ ६६॥  
  
अतीत्य वरदेशादीन् काश्यां सन्तोष्य दीपकः ।  
वेदधर्मगुरुं रुग्णं कष्टेन हि महामतिः ॥ ६७॥  
  
श्रीदत्तलीलाश्रवणं नयाचे तुष्ट एव सः ।  
गुरुः शिष्याय यत्प्राह मुक्त्यै तत्सार उच्यते ॥ ६८॥  
  
इति श्रीदत्तात्रेयभक्तिनिरूपणस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
