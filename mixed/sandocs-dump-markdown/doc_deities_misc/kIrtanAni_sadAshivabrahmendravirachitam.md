---
Author: Sadashivabrahmendra
Category: deities_misc, sadAshivabrahmendra, kRitI
File name: kIrtanAnisadAshivabrahmendra.itx
Language: Sanskrit
Latest update: June 18, 2016
Location: doc_deities_misc
Proofread by: P. P. Narayanaswami swami at mun.ca
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: Kirtanas composed by Sadashivabrahmendra
Transliterated by: P. P. Narayanaswami swami at mun.ca
engtitle: Kirtanas composed by Sadashivabrahmendra
itxtitle: kIrtanAni (sadAshivabrahmendravirachitam)
title: कीर्तनानि (सदाशिवब्रह्मेन्द्रविरचितम्)

---
  
 कीर्तनानि सदाशिवब्रह्मेन्द्रविरचितम्   
  
पिबरे राम रसं  
रागं-- यमुनाकल्याणि        ताळं-- आदि  
  
         पल्लवि  
पिबरे रामरसं रसने  
पिबरे राम रसं  
         चरणं  
दूरीकृतपातकसंसर्गं  
पूरितनानाविधफलवर्गं ॥ १॥  
  
जननमरणभयशोकविदूरं  
सकलशास्त्रनिगमागमसारं ॥ २॥  
  
परिपालित सरसिज गर्भाण्डं  
परमपवित्रीकृतपाषाण्डं ॥ ३॥  
  
शुद्धपरमहंसाश्रितगीतं  
शुकशौनककौशिकमुखपीतं ॥ ४॥  
  
  
  
खेलति मम हृदये  
रागं-- अठाणा         ताळं-- आदि  
  
         पल्लवि  
 खेलति मम हृदये रामः  
खेलति मम हृदये  
         अनुपल्लवि  
मोहमहार्णवतारककारी  
रागद्वेषमुखासुरमारी  
         चरणं  
शान्तिविदेहसुतासहचारी  
दहरायोध्यानगरविहारी  
परमहंससाम्राज्योद्धारी  
सत्यज्ञानानन्दशरीरी  
  
  
  
चेतः श्रीरामं  
रागं-- सुरटि        ताळं-- आदि  
  
         पल्लवि  
चेतः श्री रामं चिन्तय  
जीमूत श्यामं  
         चरणं  
अङ्गीकृततुम्बुरुसङ्गीतं  
हनुमद्गवयगवाक्षसमेतं ॥ १॥  
  
नवरत्नस्थापितकोटीरं  
नवतुलसीदळकल्पितहारं ॥ २॥  
  
परमहंसहृद्गोपुरदीपं  
चरणदलितमुनितरुणीशापं ॥ ३॥  
  
  
  
भज रे रघुवीरं  
रागं-- कल्याणि        ताळं-- मिश्र चापु  
  
         पल्लवि  
भज रे रघुवीरं मानस  
भज रे बहुधीरं  
         अनुपल्लवि  
अम्बुदडिम्भविडम्बनगात्रं  
अम्बुदवाहननन्दनदात्रं  
         चरणं  
कुशिकसुतार्पितकार्मुकवेदं  
वशिहृदयाम्बुजभास्करपादं  
कुण्डलमण्डनमण्डितकर्णं  
कुण्डलिमञ्जकमद्भुतवर्णं ॥ १॥  
  
दण्डितसुन्दसुतादिकवीरं  
मण्डितमनुकुलमाश्रयशौरिं  
परमहंसमखिलागमवेद्यं  
परमवेदमकुटीप्रतिपाद्यं ॥ २॥  
  
  
  
भज रे गोपालं  
रागं--  हिन्दोळं         ताळं -- आदि  
  
         पल्लवि  
भज रे गोपालं मानस  
भज रे गोपालं  
         चरणं  
भज गोपालं भजितकुचेलं  
त्रिजगन्मूलं दितिसुतकालं ॥ १॥  
  
आगमसारं योगविचारं  
भोगशरीरं भुवनाधारं ॥ २॥  
  
कदनकठोरं कलुष्विदूरं  
मदनकुमारं मधुसंहारं ॥ ३॥  
  
नतमन्दारं नन्दकिशोरं  
हतचाणूरं हंसविहारं ॥ ४॥  
  
  
  
स्मर वारं वारं  
रागं-- कापि       ताळं--  आदि  
  
         पल्लवि  
स्मर वारं वारं चेतः  
स्मर नन्दकुमारं  
         चरणं  
घोषकुटीरपयोघृतचोरं  
गोकुलबृन्दावनसञ्चारं ॥ १॥  
  
वेणुरवामृतपानकठोरं  
विश्वस्थितिलयहेतुविहारं ॥ २॥  
  
परमहंसहृत्पञ्चरकीरं  
पटुतरधेनुकबकसंहारं ॥ ३॥  
  
  
  
ब्रूहि मुकुन्देति  
रागं-- कुरञ्चि          ताळं-- आदि  
  
         पल्लवि  
ब्रूहि मुकुन्देति रसने  
ब्रूहि मुकुन्देति  
         चरणं  
केशवमाधवगोविन्देति  
कृष्णानन्दसदानन्देति ॥ १॥  
  
राधारमणहरेरामेति  
राजीवाक्षघनश्यामेति ॥ २॥  
  
गरुडगमननन्दकहस्तेति  
खण्डितदशकन्धरमस्तेति ॥ ३॥  
  
अक्रूरप्रियचक्रधरेति  
हंसनिरञ्जनकंसहरेति ॥ ४॥  
  
  
  
मानस सञ्चर रे  
रागं-- साम         ताळं-- आदि  
  
         पल्लवि  
मानस सञ्चर रे ब्रह्मणि  
मानस सञ्चर रे  
         अनुपल्लवि  
मदशिखिपिञ्छालङ्कृतचिकुरे  
महनीयकपोलविजितमुकरे  
         चरणं  
श्रीरमणीकुचदुर्गविहारे  
सेवकजनमन्दिरमन्दारे ॥ १॥  
  
परमहंसमुखचन्द्रचकोरे  
परिपूरितमुरळीरवधारे ॥ २॥  
  
  
  
गायति वनमाली  
रागं-- मिश्र कापि       ताळं-- आदि  
  
         पल्लवि  
गायति वनमाली मधुरं  
गायति वनमाली  
         चरणं  
पुष्पसुगन्धिसुमलयसमीरे  
मुनिजनसेवितयमुनातीरे ॥ १॥  
  
कूजितशुकपिकमुखखगकुञ्जे  
कुटिलालकबहुनीरदपुञ्जे ॥ २॥  
  
तुलसीदामविभूषणहारी  
जलजभवस्तुतसद्गुणशौरी ॥ ३॥  
  
परमहंसहृदयोत्सवकारी  
परिपूरितमुरळीरवधारी ॥ ४॥  
  
  
  
क्रीडति वनमाली  
रागं-- सिन्धुभैरवि         ताळं-- आदि  
  
         पल्लवि  
क्रीडति वनमाली गोष्ठे  
क्रीडति वनमाली  
         चरणं  
प्रह्ळादपराशरपरिपाली  
पवनात्मजजाम्बवदनुकूली ॥ १॥  
  
पद्माकुचपरिरम्भणशाली  
पटुशरशासितमालिसुमाली ॥ २॥  
  
परमहंसवरकुसुमसुमाली  
प्रणवपयोरुहगर्भकपाली ॥ ३॥  
  
  
  
भज रे  यदुनाथं  
रागं-- पीलू       ताळं-- आदि  
  
         पल्लवि  
भज रे यदुनाथं मानस  
भज रे यदुनाथं  
         चरणं  
गोपवधूपरिरम्भणलोलं  
गोपकिशोरकमद्भुतलीलं ॥ १॥  
  
कपटाङ्गीकृतमानुषवेषं  
कपटनाट्यकृतकृत्स्नसुवेषं ॥ २॥  
  
परमहंसहृत्तत्वस्वरूपं  
प्रणवपयोधरप्रणवस्वरूपं ॥ ३॥  
  
  
  
प्रतिवारं वारं  
रागं-- काम्भोजि       ताळं-- मिश्रचापु  
  
         पल्लवि  
प्रतिवारं वारं  
मानस भज रे रघुवीरं  
         अनुपल्लवि  
कालाम्भोधरकन्तशरीरं  
कौशिकशुकशौनकपरिवारं  
         चरणं  
कौसल्यादशरथसुकुमारं  
कलिकल्मषभयगहनकुठारं ॥ १॥  
  
परमहंसहृत्पद्मविहारं  
प्रतिहतदशमुखबलविस्तारं ॥ २॥  
  
  
  
खेलति ब्रह्माण्डे  
रागं-- सिन्धुभैरवि       ताळं-- आदि  
  
         पल्लवि  
खेलति ब्रह्माण्डे भगवान्  
खेलति ब्रह्माण्डे  
         चरणं  
हंसः सोऽहं हंसः सोऽहं  
हंसः सोऽहं  सोऽहमिति ॥ १॥  
  
परमात्मोऽहं परिपूर्णोऽहं  
ब्रह्मैवाहमहं ब्रह्मेति ॥ २॥  
  
त्वक्चक्षुः श्रुतिजिह्वाघ्राणे  
पञ्चविधप्राणोपस्थाने ॥ ३॥  
  
शब्दस्पर्शरसादिकमात्रे  
सात्विकराजसतामसमित्रे ॥ ४॥  
  
बुद्धिमनश्चित्ताहङ्कारे  
भूजलतेजोगगनसमीरे ॥ ५॥  
  
परमहंसरूपेण विहर्ता  
ब्रह्मविष्णुरुद्रादिककर्ता ॥ ६॥  
  
  
  
स्थिरता नहि नहि रे  
रागं-- पुन्नागवराळि       ताळं-- आदि  
  
         पल्लवि  
स्थिरता नहि नहि रे मानस  
स्थिरता नहि नहि रे  
         चरणं  
तापत्रयसागरमग्नानां  
दर्पाहङ्कारविलग्नानां ॥ १॥  
  
विषयपाशवेष्टितचितानां  
विपरीतज्ञानविमतानां ॥ २॥  
  
परमहंसयोगविरुद्धानां  
बहुचञ्चलतरसुखसिद्धानां ॥ ३॥  
  
  
  
नहि रे नहि रे शङ्का काचित्  
रागं-- मोहनं       ताळं-- आदि  
  
         पल्लवि  
नहि रे नहि रे शङ्का काचित्  
नहि रे नहि रे शङ्का  
         चरणं  
अजमक्षरमद्वैतमनन्तं  
ध्यायामि ब्रह्म परं शान्तं ॥ १॥  
  
ये त्यजन्ति बहुतरपरितापं  
ये भजन्ति सच्चित्सुखरूपं ॥ २॥  
  
परमहंसगुरुभणितं गीतं  
ये पठन्ति निगमार्थसमेतं ॥ ३॥  
  
  
  
चिन्ता नास्ति किल  
रागं-- नवरोज्       ताळं-- आदि  
  
         पल्लवि  
चिन्ता नास्ति किल  तेषां  
चिन्ता नास्ति किल  
         चरणं  
समदमकरुणासम्पूर्णानां  
साधुसमागमसङ्कीर्णानां ॥ १॥  
  
कालत्रयजितकन्दर्पाणां  
खण्डितसर्वेन्द्रियदर्पाणां ॥ २॥  
  
परमहंसगुरुपदचित्तानां  
ब्रह्मानन्दामृतमत्तानां ॥ ३॥  
  
  
  
ब्रह्मैवाहं किल  
रागं-- नाथनामक्रिया       ताळं-- आदि  
  
         पल्लवि  
ब्रह्मैवाहं किल सद्गुरुकृपया  
ब्रह्मैवाहं किल  
         चरणं  
ब्रह्मैवाहं किल गुरुकृपया  
चिन्मयबोधानन्दघनं तत् ॥ १॥  
  
श्रुत्यन्तैकनिरूपितमतुलं  
सत्यसुखाम्बुधिसमरसमनघं ॥ २॥  
  
कर्माकर्मविकर्मविदूरं  
निर्मलसंविदखण्डमपारं ॥ ३॥  
  
निरवधिसत्तास्पदपदमजरं  
निरुपममहिमनि निहितमनीहं ॥ ४॥  
  
आशापाशविनाशनचतुरं  
कोशपञ्चकातीतमनन्तं ॥ ५॥  
  
कारणकारणमेकमनेकं  
कालकालकलिदोषविहीनं ॥ ६॥  
  
अप्रमेयपदमखिलाधारं  
निष्प्ररपञ्चनिजनिष्क्रियरूपं ॥ ७॥  
  
स्वप्रकाशशिवमद्वयमभयं  
निष् प्रतर्क्यमनपायमकायं ॥ ८॥  
  
  
  
सर्वं ब्रह्ममयं  
रागं-- चेञ्चुरुट्टि       ताळं-- आदि  
  
         पल्लवि  
सर्वं ब्रह्ममयं रे रे  
सर्वं ब्रह्ममयं  
         चरणं  
किं वचनीयं किमवचनीयं  
किं रचनीयं किमरचनीयं ॥ १॥  
  
किं पठनीयं किमपठनीयं  
किं भजनीयं किमभजनीयं ॥ २॥  
  
किं बोद्धव्यं किमबोद्धव्यं  
किं भोक्तव्यं किमभोक्तव्यं ॥ ३॥  
  
सर्वत्र सदा हंसध्यानं  
कर्तव्यं भो मुक्तिनिदानं ॥ ४॥  
  
  
  
तद्वज्जीवत्वं ब्रह्मणि  
रागं-- कीरवाणि         ताळं-- आदि  
  
         पल्लवि  
तद्वज्जीवत्वं ब्रह्मणि  
तद्वज्जीवत्वं  
         अनुपल्लवि  
यद्वत् तोये चन्द्रद्वित्वं  
यद्वन्मुकुरे प्रतिबिम्बत्वं  
         चरणं  
स्थाणौ यद्वन्नररूपत्वं  
भानुकरे यद्वत् तोयत्वं ॥ १॥  
  
शुक्तौ यद्वत् रजतमयत्वं  
रज्जौ यद्वत् फणिदेहत्वं ॥ २॥  
  
परमहंसगुरुणाऽद्वयविद्या  
भणति धिक्कृतमायाविद्या ॥ ३॥  
  
  
  
पूर्ण बोधोहं  
रागं-- पूर्विकल्याणि       ताळं-- आदि  
  
         पल्लवि  
पूर्णबोधोऽहं सदानन्द  
पूर्णबोधोऽहं  
         अनुपल्लवि  
वर्णाश्रमाचारकर्मादिदूरोऽहं  
स्वर्णवदखिलविकारगतोऽहं  
         चरणं  
प्रत्यगात्माऽहं प्रविततसत्यघनोऽहं  
श्रुत्यन्तशतकोटिप्रकटितब्रह्माहं  
नित्योऽहमभयोऽहमद्वितीयोऽहं ॥ १॥  
  
साक्षिमात्रोऽहं प्रगलितपक्षपातोऽहं  
मोक्षस्वरूपोऽहमोङ्कारगम्योऽहं  
सूक्ष्मोऽहमनघोऽहमद्भुतात्माऽहं ॥ २॥  
  
स्वप्रकाशोऽहं विभुरहं निष् प्रपञ्चोऽहं  
अप्रमेयोऽहमचलोऽहमकलोऽहं  
निष्प्रतर्क्याखण्डैकरसोऽहं ॥ ३॥  
  
अजनिर्मितोऽहं बुधजनभजनीयोऽहं  
अजरोऽहममरोऽहममृतस्वरूपोऽहं  
निजपूर्णमहिमनि निहितमहितोऽहं ॥ ४॥  
  
निरवयवोऽहं निरुपमनिष्कळङ्कोऽहं  
परमशिवेन्द्र श्रीगुरुसोमसमुदित -  
निरवधिनिर्वाणसुखसागरोऽहं ॥ ५॥  
  
  
  
आनन्दपूर्ण बोधोहं (१)  
रागं-- मध्यमावति        ताळं -- खण्ड चापु (झम्प)  
  
         पल्लवि  
आनन्दपूर्णबोधोऽहं सतत -  
मानन्दपूर्णबोधोऽहजरोहं  
         चरणं  
प्रत्यगद्वैतसारोऽहं सकल  
श्रुत्यन्ततन्त्रविदितोऽहं अमृतोऽहं  
अत्यनन्तरभावितोऽहं विदित  -  
नित्यनिष्कलरूपनिर्गुणपदोऽहं ॥ १॥  
  
साक्षिचिन्मात्रगात्रोऽहं परम  -  
मोक्षसाम्राज्याधिपोऽहममृतोऽहं  
पक्षपातातिदूरोऽहं अधिक -  
सूक्ष्मोऽहमनवधिकसुखसागरोऽहं ॥ २॥  
  
स्वप्रकाशैकसारोऽहं सदह  -  
मप्रपञ्चात्मभावोऽहमभयोऽहं  
निष्प्रतर्क्योऽहं अमरोऽहं चिदह  -  
मप्रमेयाख्यमूर्तिरेवाहं ॥ ३॥  
  
  
  
आनन्दपूर्णबोधोहं  (२)  
रागं--  शङ्कराभरणं         ताळं -- मिश्र चापु  
  
         पल्लवि  
आनन्दपूर्णबोधोऽहं सच्चि -  
दानन्दपूर्णबोधोऽहं शिवोऽहं  
         चरणं  
सर्वात्मचरोऽहं परि -  
निर्वाणनिर्गुणनिखिलात्मकोऽहं  
गीर्वाणवर्यानतोऽहं काम -  
गर्वनिर्वापणधीरतरोऽहं ॥ १॥  
  
सत्यस्वरूपापरोऽहं वर -  
श्रुत्यन्तबोधितसुखसागरोऽहं  
प्रत्यगभिन्नपरोऽहं शुद्ध -  
मन्तरहितमायातीतोऽहं ॥ २॥  
  
अवबोधरससागरोऽहं व्योम -  
पवनादिपञ्चभूतातिदूरोऽहं  
कविवरसंसेव्योऽहं घोर -  
भवसिन्धुतारकपरमसूक्ष्मोऽहं ॥ ३॥  
  
बाधितगुणकलनोऽहं बुद्ध -  
शोधितसमरसपरमात्माऽहं  
साधनजातातीतोऽहं निरु -  
पाधिकनिःसीमभूमानन्दोऽहं ॥ ४॥  
  
निरवयवोऽहमजोऽहं  
निरुपममहिमनि निहितमहितोऽहं  
निरवधिसत्वघनोऽहं धीर -  
परमशिवेन्द्र श्रीगुरुबोधितोऽहं ॥ ५॥  
  
  
  
कृष्ण  पाहि  
रागं--  मध्यमावति        ताळं-- आदि  
  
         पल्लवि  
कृष्ण पाहि जितकृशानो पाहि  
कृष्ण वृष्णिकुलदीप विष्णो पाहि  
         चरणं  
अत्यन्तसुकुमार साधुशील वर  
श्रुत्यन्तखेलन गोपाल लील ॥ १॥  
  
बृन्दारक मुनिबृन्दवन्द्यपाद  
बृन्दावनचर वेणुरसविनोद ॥ २॥  
  
सत्यभामा कुचकुङ्कुमाङ्किताङ्ग  
सत्यकाम सनकनुत पाद गङ्ग ॥ ३॥  
  
परमहंसमानस विलास हंस  
परम पावन नाम भावित हंस ॥ ४॥  
  
  
  
तुङ्ग तरङ्गे गङ्गे  
रागं--  कुन्तळवराळि        ताळं-- आदि  
  
         पल्लवि  
तुङ्गतरङ्गे गङ्गे जय  
तुङ्गतरङ्गे गङ्गे  
         अनुपल्लवि  
कमलभवाण्डकरण्डपवित्रे  
बहुविधबन्धच्छेदलवित्रे  
         चरणं  
दूरीकृतजनपापसमूहे  
पूरितकच्छपगुच्छग्राहे  
परमहंसगुरुभणितचरित्रे  
ब्रह्मविष्णुशङ्करनुतिपात्रे  
  
  
Encoded and proofread by P. P. Narayanaswami swami at mun.ca  
  
