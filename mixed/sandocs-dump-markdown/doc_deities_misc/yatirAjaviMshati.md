+++
"Text title" = "yatirAjaviMshati"
"File name" = "yatirAjaviMshati.itx"
itxtitle = "yatirAjaviMshati"
engtitle = "yatirAjaviMshati"
Category = "viMshati, deities_misc"
Location = "doc_deities_misc"
Sublocation = "deities_misc"
Language = "Sanskrit"
Subject = "philosophy/hinduism/religion"
"Transliterated by" = "Ankur Nagpal ankurnagpal108 at gmail.com"
"Proofread by" = "Ankur Nagpal ankurnagpal108 at gmail.com, NA"
"Latest update" = "June 11, 2016"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "यतिराजविंशति"

+++
  
 श्रीयतिराजविंशतिः   
  
श्रीमते रामानुजाय नमः ।  
यः स्तुतिं यतिपतिप्रसादिनीं व्याजहार यतिराजविंशतिम् ।  
तं प्रपन्नजनचातकाम्बुदं नौमि सौम्यभवयोगिपुङ्गवम् ॥  
  
श्री माधवाङ्घ्रिजलज द्वयनित्यसेवा-  
प्रेमाविलाशयपराङ्कुशपादभक्तम् ।  
कामादिदोषहरमात्मपदाश्रितानां  
रामानुजंयतिपतिं प्रणमामि मूर्ध्ना ॥ १॥  
  
श्रीरङ्गराजचरणाम्बुजराजहम्सं  
श्रीमत्पराङ्कुशपादाम्बुजभृङ्गराजम् ।  
श्रीभट्टनाथ परकालमुखाब्जमित्रं  
श्रीवत्सचिह्नशरणं यतिराजमीडे ॥ २॥  
  
वाचा यतीन्द्र मनसा वपुषा च युष्मत्-  
पादारविन्दयुगलं भजतां गुरूणाम् ।  
कूराधिनाथ कुरुकेशमुखाद्य पुंसां  
पादानुचिन्तनपरः सततं भवेयम् ॥ ३॥  
  
नित्यं यतीन्द्र तव दिव्यवपुःस्मृतौ मे  
सक्तं मनो भवतुवाग्गुणकीर्तनेऽसौ ।  
कृत्यञ्च दास्यकरणं तु करद्वयस्य  
वृत्त्यन्तरेऽस्तु विमुखं करणत्रयञ्च ॥ ४॥  
  
अष्टाक्षराख्यमनुराजपदत्रयार्थ-  
निष्ठां ममात्र वितराद्य यतीन्द्रनाथ ।  
शिष्टाग्रगण्यजनसेव्यभवत्पदाब्जे  
हृष्टाऽस्तु नित्यमनुभूय ममास्य बुद्धिः ॥ ५॥  
  
अल्पाऽपि मे न भवदीयपदाब्जभक्तिः  
शब्दादिभोगरुचिरन्वहमेधतेहा ।  
मत्पापमेव हि निदानममुष्य नान्यत्-  
तद्वारयार्य यतिराज दयैकसिन्धो ॥ ६॥  
  
वृत्त्या पशुर्नरवपुस्त्वहमीद्रुशोऽपि  
शृत्यादिसिद्धनिखिलमात्मगुणाश्रयोऽयम् ।  
इत्यादरेण कृतिनोऽपि मिथः प्रवक्तुम्-  
अद्यापि वञ्चनपरोऽत्र यतीन्द्र वर्ते ॥ ७॥  
  
दुःखावहोऽहमनिशं तव दुष्टचेष्टः  
शब्दादिभोगनिरतश्शरणागताख्यः ।  
त्वत्पादभक्त इव शिष्टजनौघमध्ये  
मिथ्या चरामि यतिराज ततोऽस्मि मूर्खः ॥ ८॥  
  
नित्यं त्वहं परिभवामि गुरुं च मन्त्रं  
तद्देवतामपि न किञ्चिदहो विभेमि ।  
इत्थं शठोऽप्यशठवद्भवदीय सङ्धे  
हृष्टश्चरामि यतिराज ततोऽस्मि मूर्खः ॥ ९॥  
  
हा हन्त हन्त मनसा क्रियया च वाचा  
योऽहञ्चरामि सततं त्रिविधापचारान् ।  
सोऽहं तवाऽप्रियकरः प्रियकृद्वदेव  
कालं नयामि यतिराज ततोऽस्मि मूर्खः ॥ १०॥  
  
पापे कृते यदि भवन्ति भयानुताप-  
लज्जाः पुनः करणमस्य कथं घटेत ।  
मोहेन मे न भवतीह भयादिलेश-  
स्तस्मात्पुनः पुनरघम् यतिराज कुर्वे ॥ ११॥  
  
अन्तर्बहिस्सकलवस्तुषु सन्तमीशम्-  
अन्धः पुरस्स्थितमिवाहमवीक्षमाणः ।  
कन्दर्पवश्यहृदयस्सततं भवामि  
हन्त त्वदग्रगमनस्य यतीन्द्र नार्हः ॥ १२॥  
  
तापत्रयीजनितदुःखनिपातिनोऽपि  
देहस्थितौ मम रुचिस्तु न तन्निवृत्तौ ।  
एतस्य कारणमहो मम पापमेव  
नाथ त्वमेव हर तद्यतिराज शीघ्रम् ॥ १३॥  
  
वाचामगोचर महागुण देशिकाग्र्य  
कूराधिनाथ कथिताऽखिलनैच्यपात्रम् ।  
एषोऽहमेव न पुनर्जगतीदृशस्तद्-  
रामानुजार्य करुणैव तु मद्गतिस्ते ॥ १४॥  
  
शुद्धात्मयामुनगुरूत्तम कूरनाथ  
भट्टाख्यदेशिकवरोक्तसमस्तनच्यम् ।  
अद्याऽस्त्यसङ्कुचितमेव मयीह लोके  
तस्माद्यतीन्द्र करुणैव तु मद्गतिस्ते ॥ १५॥  
  
शब्दादिभोगविषया रुचिरस्मदीया  
नष्टा भवत्विह भवद्दयया यतीन्द्र ।  
त्वद्दासदासगणनाचरमावधौ य-  
स्तद्दासतैकरसताऽविरता ममास्तु ॥ १६॥  
  
श्रुत्यग्रवेद्यनिजदिव्यगुणस्वरूपः  
प्रत्यक्षतामुपगतस्त्विह रङ्गराजः ।  
वश्यस्सदा भवति ते यतिराज तस्मात्-  
छक्तः स्वकीयजनपापविमोचने त्वम् ॥ १७॥  
  
कालत्रयेऽपि करणत्रयनिरमिताति-  
पापक्रियस्य शरणम् भगवत्क्षमैव ।  
सा च त्वयैव कमलारमणेऽर्थिता यत्-  
क्षेमः स एव हि यतीन्द्र भवच्छ्रितानाम् ॥ १८॥  
  
श्रीमन् यतीन्द्र तवदिव्यपदाब्जसेवां  
श्रीशैलनाथकरुणापरिणामदत्ताम् ।  
तामन्वहं मम विवर्धय नाथ तस्याः  
कामं विरुद्धमखिलं च निवर्तयत्वम् ॥ १९॥  
  
विज्ञापनं यदिदमद्य तु मामकीनम्-  
अङ्गीकुरुष्व यतिराज दयाम्बुराशे ।  
अज्ञोऽयमात्मगुणलेशविवर्जितश्च  
तस्मादनन्यशरणो भवतीति मत्वा ॥ २०॥  
  
इति यतिकुलधुर्यमेधमानैः श्रुतिमधुरैरुदितै प्रहर्षयन्तम् ।  
वरवरमुनिमेव चिन्तयन्ती मतिरियमेति निरत्ययं प्रसादम् ॥ २१॥  
  
इति श्रीयतिराजवीम्शतिः सम्पूर्णा ।  
  
The numbers in some prints are shifted since the first one is not numbered here.  
Encoded and proofread by Ankur Nagpal ankurnagpal108 at gmail.com, NA  
  
