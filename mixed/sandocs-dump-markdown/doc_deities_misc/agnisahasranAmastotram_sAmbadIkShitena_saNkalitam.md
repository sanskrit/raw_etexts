+++
"Text title" = "Agni SahastranAmastotram"
"File name" = "agnisahasranAmastotram.itx"
itxtitle = "agnisahasranAmastotram (sAmbadIkShitena saNkalitam)"
engtitle = "agnisahasranAmastotram"
Category = "sahasranAma, deities_misc, stotra"
Location = "doc_deities_misc"
Sublocation = "deities_misc"
Author = "Sambadikshita from Gokarna"
Language = "Sanskrit"
Subject = "philosophy/hinduism/religion"
"Transliterated by" = "Sivakumar Thyagarajan Iyer shivakumar24 at gmail.com"
"Proofread by" = "PSA Easwaran psaeaswaran at gmail.com"
Acknowledge-Permission = "Shri Kamakoti Kosha Sthanam, Madras, 1973"
"Latest update" = "June 3, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "अग्निसहस्रनामस्तोत्रम् (साम्बदीक्षितेन सण्कलितम्)"

+++
  
 अग्निसहस्रनामस्तोत्रम्   
ॐ श्रीगणेशाय नमः ।  
श्रीगुरुः शरणम् ।  
श्रीकाञ्चीकामकोटीमठपयतिवरं शङ्करार्यस्वरूपम्  
सुज्ञानं सार्वभौमं सकलमतविदां पालकं द्वैतहीनम् ।  
काले कल्किप्रभावान्निगमगिरिमधस्तात्पतन्तं वहन्तं  
वन्दे कूर्मस्वरूपं हरिमिव सततं चन्द्रमौळिं यतीन्द्रम् ॥  
  
श्रीमन्महादेवयतीश्वराणां  
कराब्जजातं सुयमीन्द्रमुख्यम् ।  
सर्वज्ञकल्पं विधिविष्णुरूपं  
श्रीचन्द्रमौळीन्द्रयतिं नमामि ॥  
  
श्रीशङ्कराचर्यगुरुस्वरूपं  
श्रीचन्द्रमौळीन्द्रकराब्जजातम् ।  
श्रीकामकोटीन्द्रयतिं वरेण्यं  
श्रीमज्जयेन्द्रं शरणं प्रपद्ये ॥  
  
वेदाख्यवृक्षमनिशं परिपालयन्तं  
विद्वद्वरेण्यपततां भुवि कल्पवृक्षम् ।  
नित्यं हसन्मुखमनोज्ञशशिस्वरूपं  
श्रीमज्जयेन्द्रमनिशं शरणं प्रपद्ये ॥  
  
जगद्गुरुभ्यां विबुधार्चिताभ्यां  
श्रीचन्द्रमौळीन्द्रजयेन्द्रकाभ्याम् ।  
श्रीकामकोटीश्वरशङ्कराभ्यां  
नमः सुविद्रक्षणदीक्षिताभ्याम् ॥  
  
॥ इति श्रीगुरुचरणदासः साम्बदीक्षितशर्मा हरितः -  
श्रीक्षेत्रगोकर्णम् ॥  
  
श्रीगणेशाय नमः ।  
  
वाङ्मुखम् -  
मातरं पितरं नत्वा लक्ष्मीं दामोदरं तथा ॥  
  
पूर्वैः सदेडितं चाग्निं गुरुं गणपतिं विभुम् ॥ १॥  
  
अग्नेर्नामसस्राणां सङ्ग्रहं वेदतो मया ।  
उद्धृत्य क्रियते भक्त्या चित्रभानुप्रतुष्टये ॥ २॥  
  
अत्र प्रमाणमृग्वेदे शुनःशेपो वसुश्च तौ ।  
यदाहतुर्मन्त्रवर्णैर्मर्ता, अग्नेर्वयम्, इति ॥ ३॥  
  
काण्वोवसुः  
मर्ता अम॑र्त्यस्य ते॒ भूरि॒नाम॑ मनामहे ।  
विप्रा॑सो जा॒तवे॑दसः ॥  
  
आजीगर्तिः शुनःशेपः -  
अ॒ग्नेर्व॒यं प्र॑थ॒मस्या॒मृता॑नां॒ मना॑महे॒ चारु॑दे॒वस्य॒ नाम॑ ।  
स नो॑ म॒ह्या अदि॑तये॒ मुन॑र्दात् पि॒तरं॑ च दृ॒शेयं॑ मा॒तरं॑ च ॥  
  
अस्य नाम्नां सहस्रस्य ऋषिः श्रीब्रह्मणस्पतिः ।  
सर्वमन्त्रप्रभुः साक्षादग्निरेव हि देवता ॥ ४॥  
  
अनुष्टुप् त्रिष्टुप् शक्वर्यश्छन्दांसि सुमहन्ति च ।  
धर्मार्थकाममोक्षार्थं विनियोगो जपादिपु ॥ ५॥  
  
ध्यानं चत्वारि शृङ्गेति वामदेवर्षि दर्शनम् ।  
आग्नेयं दैवतं त्रिष्टुप् छन्दो जाप्ये हि युज्यते ॥ ६॥  
  
ॐ चत्वारि॒शृङ्गा॒ त्रयो॑ अस्य॒ पादा॒ द्वे शी॒र्षे स॒प्त हस्ता॑सो अस्य ।  
त्रिधा॑ ब्द्धो वृ॑ष॒भो रो॑रवीति म॒हे दे॒वो म॑र्त्या॒आवि॑वेश ॥  
  
ॐ श्रीगणेशाय नमः ।  
ॐ श्रीसरस्वत्यै नमः ।  
  
अथाग्निसहस्रनामस्तोत्रम् ।  
ॐ अग्निर्वसुपतिर्होता दीदिवी रत्नधातमः ।  
आध्रसाचित्पिता जातः शीर्षतः सुक्रतुर्युवा ॥ १॥  var  आध्रस्यचित्पिता  
  
भासाकेतुर्बृहत्केतुर्बृहदर्चाः कविक्रतुः  
सत्यः सत्ययजो दूतो विश्ववेदा अपस्तमः ॥ २॥  
  
स्वे दमे वर्धमानोऽर्हन्तनूकृन्मृळयत्तमः ।  
क्षेमो गुहाचरन्नाभिः पृथिव्याः सप्तमानुषः ॥ ३॥  
  
अद्रेः सूनुर्नराशंसो बर्हिः स्वर्णर ईळितः ।  
पावको रेरिहत्क्षामा घृतपृष्ठो वनस्पतिः ॥ ४॥  
  
सुजिह्वो यज्ञनीरुक्षन्सत्यमन्मा सुमद्रथः ।  
समुद्रः सुत्यजो मित्रो मियेध्यो नृमणोऽर्यमा ॥ ५॥  
  
पूर्व्यश्चित्ररथः स्पार्हः सुप्रथाः सहसोयहुः ।  
यज्वा विमानो रजसा रक्षोहाऽथर्युरध्रिगुः ॥ ६॥  
  
सहन्यो यज्ञियो धूमकेतुर्वाजोऽङ्गिरस्तमः ।  
पुरुचन्द्रो वपूरेवदनिमानो विचर्षणिः ॥ ७॥  
  
द्विमाता मेधिरो देवो देवानां शन्तमो वसुः ।  
चोदिष्ठो वृषभश्चारूः पुरोगाः पुष्टिवर्धनः ॥ ८॥  
  
रायोधर्ता मन्द्रजिह्वः कल्याणो वसुवित्तमः ।  
जामिः पूषा वावशानो व्रतपा अस्तृतोऽन्तरः ॥ ९॥  
  
सम्मिश्लोऽङ्गिरसां ज्येष्टो गवां त्राता महिव्रतः ।  
विशां दूतस्तपुर्मूर्धा स्वध्वरो देववीतमः ॥ १०॥  
  
प्रत्नो धनस्पृदविता तपुर्जम्मो महागयः ।  
अरुषोऽतिथिरस्यद्मसद्वा दक्षपतिः सहः ॥ ११॥  
  
तुविष्माञ्छवसासूनुः स्वधावा ज्योतिरप्सुजाः ।  
अध्वराणां रथी श्रेष्ठः स्वाहुतो वातचोदितः ॥ १२॥  
  
धर्णसिर्भोजनस्त्राता मधुजिह्वो मनुर्हितः ।  
नमस्य ऋग्मियो जीरः प्रचेताः प्रभुराश्रितः ॥ १३॥  
  
रोहिदश्वः सुप्रणीतिः स्वराड्गृत्सः सुदीदितिः ।  
दक्षो विवस्वतो दूतो बृहद्भा रयिवान् रयिः ॥ १४॥  
  
अध्वराणां पतिः सम्राड् घृष्विर्दास्वद्विशां प्रियः  
घृतस्नुरदितिः स्वर्वाञ्छ्रुत्कर्णो नृतमो यमः ॥ १५॥  
  
अङ्गिराः सहसःसूनुर्वसूनामरतिः क्रतुः ।  
सप्तहोता केवलोऽप्यो विभावा मघवा धुनिः ॥ १६॥  
  
समिधानः प्रतरणः पृक्षस्तमसि तस्थिवान् ।  
वैश्वानरो दिवोमूर्धा रोदस्योररतिः प्रियः ॥ १७॥  
  
यज्ञानां नाभिरत्रिः सत्सिन्धूनाञ्जामिराहुतः ।  
मातरिश्वा वसुधितिर्वेधा ऊर्ध्वस्तवो हितः ॥ १८॥  
  
अश्वी भूर्णिरिनो वामो जनीनां पतिरन्तमः ।  
पायुर्मर्तेषु मित्रोऽर्यः श्रुष्टिः साधुरहिरृभुः ॥ १९॥  
  
भद्रोऽजुर्यो हव्यदातिश्चिकित्वान्विश्वशुक्पृणन् ।  
शंसः संज्ञातरूपोऽपाङ्गर्भस्तुविश्रवस्तमः ॥ २०॥  
  
गृध्नुःः शूरः सुचन्द्रोऽश्वोऽदब्धो वेधस्तमः शिशुः ।  
वाजश्रवा हर्यमाण ईशानो विश्वचर्षणिः ॥ २१॥  
  
पुरुप्रशस्तो वाध्र्यश्वोऽनूनवर्चाः कनिक्रदत् ।  
हरिकेशो रथी मर्यः स्वश्वो राजन्तुविष्वणिः ॥ २२॥  
  
तिग्मजम्भः सहस्राक्षस्तिग्मशोचिर्द्रुहन्तरः ।  
ककुदुक्थ्यो विशां गोपा मंहिष्ठो भारतो मृगः ॥ २३॥  
  
शतात्मोरुज्रया वीरश्चेकितानो धृतव्रतः ।  
तनूरुक् चेतनोऽपूर्व्यो व्यध्वा चक्रिर्धियावसुः ॥ २४॥  
  
श्रितः सिन्धुषु विश्वेष्वनेहा ज्येष्ठश्चनोहितः ।  
अदाभ्यश्चोद ऋतुपा अमृक्तः शवसस्पतिः ॥ २५॥  
  
गुहासद्वीरुधां गर्भः सुमेधाः शुष्मिणस्पतिः ।  
सृप्रदानुः कवितमः श्वितानो यज्ञसाधनः ॥ २६॥  
  
तुविद्युम्नोऽरुणस्तूपो विश्वविद्गातुवित्तमः ।  
श्रुष्टीवाञ्छ्रेणिदन्दाता पृथुपाजाः सहस्कृतः ॥ २७॥  
  
अभिश्रीः सत्यवाक्त्वेषो मात्रोः पुत्रो महिन्तमः ।  
घृतयोनिर्दिदृक्षेयो विश्वदेव्यो हिरण्मयः ॥ २८॥  var  हिरण्ययः  
  
अनुषत्यः कृष्णजंहाः शतनीथोऽप्रतिष्कुतः ।  
इळायाः पुत्र ईळेन्यो विचेता वाघतामुशिक् ॥ २९॥  
  
वीतोऽर्को मानुषोऽजस्रो विप्रः श्रोतोर्विया वृषः  
आयोयुवान आबाधो वीळुजम्भो हरिव्रतः ॥ ३०॥  
  
दिवःकेतुर्भुवोमूर्धा सरण्यन्दुर्दभः सुरुक् ।  
दिव्येन शोचिषा राजन्सुदीतिरिषिरो बृहत् ॥ ३१॥  
  
सुदृशीको विशाङ्केतुः पुरुहूत उपस्थसद् ।  
पुरोयावा पुर्वणीकोऽनिवृतः सत्पतिर्द्युमान् ॥ ३२॥  
  
यज्ञस्य विद्वानव्यथ्यो दुर्वर्तु र्भूर्जयन्नपात् ।  
अमृतः सौभगस्येशः स्वराज्यो देवहूतमः ॥ ३३॥  
  
कीलालपा वीतिहोत्रो घृतनिर्णिक् सनश्रुतः ।  
शुचिवर्णस्तुविग्रीवो भारती शोचिषस्पतिः ॥ ३४॥  
  
सोमपृष्ठो हिरिश्मश्रुर्भद्रशोचिर्जुगुर्वणिः ।  
ऋत्विक् पूर्वेभिरृषिभिरीड्यश्चित्रश्रवस्तमः ॥ ३५॥  
  
भीमः स्तियानां वृषभो नूतनैरीड्य आसुरः ।  
स्तभूयमानोऽध्वराणां गोपा विश्पतिरस्मयुः ॥ ३६॥  
  
ऋतस्य गोपा जीराश्वो जोहूत्रो दम्पतिः कविः ।  
ऋतजातो द्युक्षवचा जुह्वास्योऽमीवचातनः ॥ ३७॥  
  
सोमगोपाः शुक्त्रशोचि र्घृताहवन आयजिः ।  
असन्दितः सत्यधर्मा शशमानः शुशुक्वनिः ॥ ३८॥  
  
वातजूतो विश्वरूपस्त्वष्टा चारुतमो महान् ।  
इळा सरस्वती हर्षन्तिस्त्रो देव्यो मयोभुवः ॥ ३९॥  
  
अर्वा सुपेशसौ देव्यौ होतारौ स्वर्पतिः सुभाः ।  
देवीर्द्वारो जराबोधो हूयमानो विभावसुः ॥ ४०॥  
  
सहसावान् मर्मृजेन्यो हिंस्त्रोऽमृतस्य रक्षिता ।  
द्रविणोदा भ्राजमानो धृष्णुरूर्जाम्पतिः पिता ॥ ४१॥  
  
सदायविष्ठो वरुणो वरेण्यो भाजयुः पृथुः ।  
वन्द्योध्वराणां सम्राजन् सुशेवो धीरृषिः शिवः ॥ ४२॥  
  
पृथुप्रगामा विश्वायुर्मीढ्वान्यन्ता शुचत् सखा ।  
अनवद्यः पप्रथानः स्तवमानो विभुः शयुः ॥ ४३॥  
  
श्वैत्रेयः प्रथमो द्युक्षो बृहदुक्षा सुकृत्तरः ।  
वयस्कृदग्नित्तोकस्य त्राता प्रीतो विदुष्टरः ॥ ४४॥  
  
तिग्मानीको होत्रवाहो विगाहः स्वतवान्भृमिः ।  
जुजुषाणः सप्तरश्मिरृषिकृत्तुर्वणिः शुचिः ॥ ४५॥  
  
भूरिजन्मा समनगाः प्रशस्तो विश्वतस्पृथुः ।  
वाजस्य राजा श्रुत्यस्य राजा विश्वभरा वृषा ॥ ४६॥  
  
सत्यतातिर्जातवेदास्त्वाष्टोऽमर्त्यो वसुश्रवाः ।  
सत्यशुष्मो भाऋजीकोऽध्वरश्रीः सप्रथस्तमः ॥ ४७॥  
  
पुरुरूपो बृहद्भानुर्विश्वदेवो मरुत्सखः ।  
रुशदूर्मिर्जेहमानो भृगवान् वृत्रहा क्षयः ॥ ४८॥  
  
वामस्यरातिः कृष्टीनां राजा रुद्रः शचीवसुः ।  
दक्षैः सुदक्ष इन्धानो विश्वकृष्टिर्बृहस्पतिः ॥ ४९॥  
  
अपांसधस्थो वसुविद्रण्वो भुज्म विशाम्पतिः ।  
सहस्रवल्शो धरुणो वह्निः शम्भुः सहन्तमः ॥ ५०॥  
  
अच्छिद्रोतिश्चित्रशोचिर्हृषीवानतिथिर्विशाम् ।  
दुर्धरीतुः सपर्येण्यो वेदिषच्चित्र आतनिः ॥ ५१॥  
  
दैव्यःकेतुस्तिग्महेतिः कनीनाञ्जार आनवः ।  
ऊर्जाहुतिरृतश्चेत्यः प्रजानन्सर्पिरासुतिः ॥ ५२॥  
  
गुहाचतञ्चित्रमहा द्व्रन्नः सूरो नितोशनः ।  
क्रत्वाचेतिष्ठ ऋतचित्त्रिवरूथः सहस्रजित् ॥ ५३॥  
  
सन्दृग्जूर्णिः क्षोदायुरुषर्भुद्वाजसातमः ।  
नित्यः सूनुर्जन्य ऋतप्रजातो वृत्रहन्तमः ॥ ५४॥  
  
वर्षिष्ठः स्पृहयद्वर्णो घृणिर्जातो यशस्तमः ।  
वनेषु जायुः पुत्रःसन्पिता शुक्त्रो दुरोणयुः ॥ ५५॥  
  
आशुहेमः क्षयद्घोरो देवानां केतुरह्नयः ।  
दुरोकशोचिः पलितः सुवर्चा बहुलोऽद्भुतः ॥ ५६॥  
  
राजा रयीणां निषत्तो धूर्षद्रूक्षो ध्रुवो हरिः ।  
धर्मो द्विजन्मा सुतुकः शुशुक्वाञ्जार उक्षितः ॥ ५७॥  
  
नाद्यः सिष्णुर्दधिः सिंह ऊर्ध्वरोचिरनानतः ।  
शेवः पितूनां स्वाद्माऽऽहावोऽप्सु सिंह इव श्रितः ॥ ५८॥  
  
गर्भो वनानाञ्चरथां गर्भो यज्ञः पुरूवसुः ।  
क्षपावान्नृपतिर्मेध्यो विश्वः श्वेतोऽपरीवृतः ॥ ५९॥  
  
स्थातां गर्भः शुक्रवर्चास्तस्थिवान् परमे पदे ।  
विद्वान्मर्तागुंश्च देवानां जन्म श्येतः शुचिव्रतः ॥ ६०॥  
  
ऋतप्रवीतः सुब्रह्मा सविता चित्तिरप्सुषद् ।  
चन्द्रः पुरस्तूर्णितमः स्पन्द्रो देवेषु जागृविः ॥ ६१॥  
  
पुर एता सत्यतर ऋतावा देववाहनः ।  
अतन्द्र इन्द्रः ऋतुविच्छोचिष्ठः शुचिदच्छितः ॥ ६२॥  
  
हिरण्यकेशः सुप्रीतो वसूनां जनिताऽसुरः ।  
ऋभ्वा सुशर्मा देवावीर्दधद्रत्नानि दाशुषे ॥ ६३॥  
  
पूर्वो दधृग्दिवस्पायुः पोता धीरः सहस्रसाः ।  
सुमृळीको देवकामो नवजातो धनञ्जयः ॥ ६४॥  
  
शश्वत्तमो नीलपृष्ठ ऋष्वो मन्द्रतरोऽग्रियः ।  
स्वर्चिरंशो दारुरस्रिच्छितिपृष्ठो नमोवहन् ॥ ६५॥  
  
पन्यांसस्तरुणः सम्राट् चर्षणीनां विचक्षणः ।  
स्वङ्गः सुवीरः कृष्णाध्वा सुप्रतूर्तिरिळो मही ॥ ६६॥  
  
यविष्ठ्यो दक्षुषवृको वाशीमानवनो घृतम् ।  
ईवानस्ता विश्ववाराश्चित्रभानुरपां नपात् ॥ ६७॥  
  
नृचक्षा ऊर्जयञ्च्छीरः सहोजा अद्भुतक्त्रतुः ।  
बहुनामवमोऽभिद्युर्भानुर्मित्रमहो भगः ॥ ६८॥  
  
वृश्चद्वनो रोरुचानः पृथिव्याः पतिराधृषः ।  
दिवः सूनुर्दस्मवर्चा यन्तुरो दुष्टरो जयन् ॥ ६९॥  
  
स्वर्विद्गणश्रीरथिरो नाकः शुभ्रोऽप्तुरः ससः ।  
हिरिशिप्रो विश्वमिन्वो भृगूणां रातिरद्वयन् ॥ ७०॥  
  
सुहोता सुरणः सुद्यौर्मन्धाता स्ववसः पुमान् ।  
अश्वदावा श्रेष्ठशोचिर्यजीयान्हर्यतोऽर्णवः ॥ ७१॥  
  
सुप्रतीकश्चित्रयामः स्वभिष्टिश्चक्षणीरुशन् ।  
बृहत्सूरः पृष्टबन्धुः शचीवान्संयतश्चिकित् ॥ ७२॥  
  
विशामीड्योऽहिंस्यमानो वयोधा गिर्वणास्तपुः ।  
वशान्न उग्रोऽद्वयावी त्रिधातुस्तरणिः स्वयुः ॥ ७३॥  
  
त्रययाय्यश्चर्षणीनां होता वीळुः प्रजापतिः ।  
गुहमानो निर्मथितः सुदानुरिषितो यजन् ॥ ७४॥  
  
मेधाकारो विप्रवीरः क्षितीनां वृषभोऽरतिः ।  
वाजिन्तमः कण्वतमो जरिता मित्रियोऽजरः ॥ ७५॥  
  
रायस्पतिः कूचिदर्थी कृष्णयामो दिविक्षयः ।  
घृतप्रतीकश्चेतिष्ठः पुरुक्षुः सत्वनोऽक्षितः ॥ ७६॥  
  
नित्यहोता पूतदक्षः ककुद्मान् क्रव्यवाहनः ।  
दिधिषाय्यो दिद्युतानः सुद्योत्मा दस्युहन्तमः ॥ ७७॥  
  
पुरुवारः पुरुतमो जर्हृषाणः पुरोहितः ।  
शुचिजिह्वो जर्भुराणो रेजमानस्तनूनपात् ॥ ७८॥  
  
आदितेयो देवतमो दीर्घतन्तुः पुरन्दरः ।  
दिवियोनिर्दर्शतश्रीर्जरमाणः पुरुप्रियः ॥ ७९॥  
  
ज्रयसानः पुरुप्रैषो विश्वतूर्तिः पितुष्पिता ।  
सहसानः सञ्चिकित्वान् दैवोदासः सहोवृधः ॥ ८०॥  
  
शोचिष्केशो धृषद्वर्णः सुजातः पुरुचेतनः ।  
विश्वश्रुष्टिर्विश्ववर्य आयजिष्ठः सदानवः ॥ ८१॥  
  
नेता क्षितीनां दैवीनां विश्वादः पुरुशोभनः ।  
यज्ञवन्युर्वह्नितमो रंसुजिह्वो गुहाहितः ॥ ८२॥  
  
त्रिषधस्थो विश्वधाया होत्राविद्विश्वदर्शतः ।  
चित्रराधाः सूनृतावान् सद्योजातः परिष्कृतः ॥ ८३॥  
  
चित्रक्षत्रो वृद्धशोचिर्वनिष्टो ब्रह्मणस्पतिः ।  
बभ्रिः परस्पा उषसामिघानः सासहिः सदृक् ॥ ८४॥  
  
वाजी प्रशंस्यो मधुपृक् चिकित्रो नक्ष्यः सुदक्षोऽदृपितो वसिष्ठः ।  
दिव्यो जुषाणो रघुयत्प्रयज्युः दुर्यः सुराधाः प्रयतोऽप्रमृष्यः ॥ ८५॥  
  
वातोपधूतो महिनादृशेन्यः श्रीणामुदारो धरुणो रयीणाम् ।  
दीद्यद्रुरुक्व्वान्द्रविणस्युरत्यः श्रियंवसानः प्रवपन्यजिष्ठः ॥ ८६॥  
  
वस्यो विदानो दिविजः पनिष्ठो दम्यः परिज्मा सुहवो विरूपः ।  
जामिर्जनानां विषितो वपुष्यः शुक्रेभिरङ्गैरज आततन्वान् ॥ ८७॥  
  
अध्रुग्वरूथ्यः सुदृशीकरूपः ब्रह्मा विविद्वाञ्चिकितुर्विभानुः । var अद्रुह्वरूथ्यः  
धर्णि र्विधर्ता विविचिः स्वनीको यह्वः प्रकेतो वृषणश्चकानः ॥ ८८॥  
  
जुष्टो मनोता प्रमतिर्विहायाः जेन्यो हविष्कृत् पितुमाञ्छविष्ठः ।  
मतिः सुपित्र्यः सहसीदृशानः शुचिप्रतीको विषुणो मितद्रुः ॥ ८९॥  
  
दविद्युतद्वाजपतिर्विजावा विश्वस्य नाभिः सनृजःसुवृक्तिः ।  
तिग्मः सुदंसा हरितस्तमोहा जेता जनानां ततुरिर्वनर्गुः ॥ ९०॥  
  
प्रेष्ठो धनर्चः सुषखो धियन्धिः मन्युःपयस्वान्महिषः समानः ।  
सूर्यो घृणीवान् रथयुर्घृतश्रीः भ्राता शिमीवान्भुवनस्य गर्भः ॥ ९१॥  
  
सहस्ररेता नृषदप्रयुच्छन् वेनो वपवान्सुषुमञ्छिशानः ।  
मधुप्रतीकः स्वयशाः सहीयान् नव्यो मुहुर्गीः सुभगो रभस्वान् ॥ ९२॥  
  
यज्ञस्य केतुः सुमनस्यमानः देवः श्रवस्यो वयुनानि विद्वान् ।  
दिवस्पृथिव्योररतिर्हविर्वाट् विष्णू रथः सुष्टुत ऋञ्जसानः ॥ ९३॥  
  
विश्वस्य केतुश्च्यवनः सहस्यो हिरण्यरूपः प्रमहाः सुजम्भः ।  
रुशद्वसानः कृपनीळ ऋन्धन् कृत्व्यो घृतान्नः पुरुधप्रतीकः ॥ ९४॥  
  
सहस्रमुष्कः सुशमी त्रिमूर्धा मन्द्रः सहस्वानिषयन्तरुत्रः ।  
तृषुच्युतश्चन्द्ररथोभुरण्युः धासिः सुवेदः समिधा समिद्धः ॥ ९५॥  
  
हिरण्यवर्णः शमिता सुदत्रः यज्ञस्य नेता सुधितः सुशोकः ।  
कविप्रशस्तः प्रथमोऽमृतानां सहस्रशृङ्गो रयिविद्रयीणाम् ॥ ९६॥  
  
ब्रध्नो हृदिस्पृक् प्रदिवोदिविस्पृक् विभ्वा सुबन्धुः सुयजो जरद्विट् ।  
अपाकचक्षा मधुहस्त्य इद्धो धर्मस्त्रिपस्त्यो द्रविणा प्रतिव्यः ॥ ९७॥  
  
पुरुष्टुतः कृष्णपविः सुशिप्रः पिशङ्गरूपः पुरुनिष्ठ एकः ।  
हिरण्यदन्तः सुमखः सुहव्यो दस्मस्तपिष्ठः सुसमिद्ध इर्यः ॥ ९८॥  
  
सुद्युत् सुयज्ञः सुमना सुरत्नः सुश्रीः सुसंसत् सुरथः सुसन्दृक् ।  
तन्वा सुजातो वसुभिः सुजातः सुदृक् सुदेवः सुभरः सुबर्हिः ॥  
  
ऊर्जोनपाद्रयिपतिः सुविदत्र आपिः  
      अक्रोऽजिरो गृहपतिः पुरुवारपुष्टिः ।  
विद्युद्रथः सुसनिता चतुरक्ष इष्टिः  
      दीद्यान इन्दुरुरुकृद्धृतकेश आशुः ॥ १००॥  
  
॥ इत्यग्निसहस्रनामस्तोत्रं सम्पूर्णम् ॥  
  
अन्तिम वाक् -  
नाम्नां सहस्रजापेन प्रीतः श्रीहव्यवाहनः  
चतुर्णां पुरुषार्थानां दात भवतु मे प्रभुः ॥ १॥  
  
नात्र नाम्नां पौनरुक्त्यं न चकारादिपूरणम् ।  
श्लोकानां शतकेनैव सहस्रं ग्रथितं त्विदम् ॥ २॥  
  
श्लोकाश्चतुरशीतिः स्युरादितस्ता अनुष्टुभः ।  
ततः पञ्चदश त्रिष्टुबिन्द्रवज्रोपजातिभिः ॥ ३॥  
  
एकान्त्या शक्करी साहि वसन्ततिलका मता ।  
सार्धैकादशकैः श्लोकैर्नाम्नामष्टोत्तरं शतम् ॥ ४॥  
  
सङ्गृहीतानि वेदाब्धेरग्नेरेव महीयसः ।  
ओङ्कारमादौ नामानि चतुर्थ्यन्तानि तत्ततः ॥ ५॥  
  
नमोऽन्तानि प्रयोज्यानि विनियोगे मनीषिभिः ।  
वैदिकत्त्वाच्च सर्वेषां नाम्नामन्ते प्रदर्शितम् ॥ ६॥  
  
सौकर्याय हि सर्वेषां चतुर्थ्यन्तं मुदे मया ।  
नाम्नां विशेषज्ञानार्थं मन्त्राङ्कश्च प्रदर्शितः ॥ ७॥  
  
॥ इति श्रीगोकर्णाभिजनस्य दीक्षितदामोदरसूनोः  
साम्बदीक्षितस्य कृतौ अग्निसहस्रनामस्त्रोत्रम् ॥  
  
  
Encoded by Sivakumar Thyagarajan Iyer shivakumar24 at gmail.com  
Proofread by PSA Easwaran psaeaswaran at gmail.com  
  
