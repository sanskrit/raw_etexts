+++
"Text title" = "bhaktAmara stotra"
"File name" = "bhaktaamara.itx"
itxtitle = "bhaktAmarastotram"
engtitle = "BhaktAmar stotra"
Category = "deities_misc, stotra"
Location = "doc_deities_misc"
Sublocation = "deities_misc"
Texttype = "stotra"
Author = "Traditional"
Language = "Sanskrit"
Subject = "philosophy/hinduism/religion"
"Transliterated by" = "ashoka seThii"
"Proofread by" = "ashoka seThii"
"Latest update" = "August 23, 2000"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "भक्तामरस्तोत्रम्"

+++
  
 भक्तामरस्तोत्र   
  
भक्तामर-प्रणत-मौलिमणि-प्रभाणा -  
मुद्योतकं दलित-पाप-तमोवितानम् ।  
सम्यक् प्रणम्य जिन पादयुगं युगादा-  
वालंबनं भवजले पततां जनानाम्॥ १॥  
  
यः संस्तुतः सकल-वाङ्मय- तत्व-बोधा-  
द्-उद्भूत- बुद्धिपटुभिः सुरलोकनाथैः।  
स्तोत्रैर्जगत्त्रितय चित्त-हरैरुदरैः  
स्तोष्ये किलाहमपि तं प्रथमं जिनेन्द्रम्॥ २॥  
  
बुद्ध्या विनाऽपि विबुधार्चित पादपीठ  
स्तोतुं समुद्यत मतिर्विगतत्रपोऽहम् ।  
बालं विहाय जलसंस्थितमिन्दु बिम्ब -  
मन्यः क इच्छति जनः सहसा ग्रहीतुम् ॥ ३॥  
  
वक्तुं गुणान् गुणसमुद्र शशाङ्क्कान्तान्  
कस्ते क्षमः सुरगुरुप्रतिमोऽपि बुद्ध्या ।  
कल्पान्त - काल् - पवनोद्धत - नक्रचक्रं  
को वा तरीतुमलमम्बुनिधिं भुजाभ्याम् ॥ ४॥  
  
सोऽहं तथापि तव भक्ति वशान्मुनीश  
कर्तुं स्तवं विगतशक्तिरपि प्रवृत्तः ।  
प्रीत्यऽऽत्मवीर्यमविचार्य मृगो मृगेन्द्रं  
नाभ्येति किं निजशिशोः परिपालनार्थम् ॥ ५॥  
  
अल्पश्रुतं श्रुतवतां परिहासधाम्  
त्वद्भक्तिरेव मुखरीकुरुते बलान्माम् ।  
यत्कोकिलः किल मधौ मधुरं विरौति  
तच्चारुचूत - कलिकानिकरैकहेतु ॥ ६॥  
  
त्वत्संस्तवेन भवसंतति - सन्निबद्धं  
पापं क्षणात् क्षयमुपैति शरीर भाजाम्।  
आक्रान्त - लोकमलिनीलमशेषमाशु  
सूर्यांशुभिन्नमिव शार्वरमन्धकारम् ॥ ७॥  
  
मत्वेति नाथ्! तव् संस्तवनं मयेद -  
मारभ्यते तनुधियापि तव प्रभावात् ।  
चेतो हरिष्यति सतां नलिनीदलेषु  
मुक्ताफल - द्युतिमुपैति ननूदबिन्दुः ॥ ८॥  
  
आस्तां तव स्तवनमस्तसमस्त - दोषं  
त्वत्संकथाऽपि जगतां दुरितानि हन्ति ।  
दूरे सहस्रकिरणः कुरुते प्रभैव  
पद्माकरेषु जलजानि विकाशभांजि ॥ ९॥  
  
नात्यद्-भूतं भुवन-भुषण भूतनाथ  
भूतैर गुणैर्-भुवि भवन्तमभिष्टुवन्तः  
तुल्या भवन्ति भवतो ननु तेन किं वा  
भूत्याश्रितं य इह नात्मसमं करोति ॥ १०॥  
  
दृष्टवा भवन्तमनिमेष-विलोकनीयं  
नान्यत्र तोषमुपयाति जनस्य चक्षुः ।  
पीत्वा पयः शशिकरद्युति दुग्ध सिन्धोः  
क्षारं जलं जलनिधेरसितुं क इच्छेत् ॥ ११॥  
  
यैः शान्तरागरुचिभिः परमाणुभिस्तवं  
निर्मापितस्त्रिभुवनैक ललाम-भूत।  
तावन्त एव खलु तेऽप्यणवः पृथिव्यां  
यत्ते समानमपरं न हि रूपमस्ति ॥ १२॥  
  
वक्त्रं क्व ते सुरनरोरगनेत्रहारि  
निःशेष - निर्जित-जगत् त्रितयोपमानम् ।  
बिम्बं कलङ्क-मलिनं क्व निशाकरस्य  
यद्वासरे भवति पांडुपलाशकल्पम् ॥ १३॥  
  
सम्पूर्णमण्ङल - शशाङ्ककलाकलाप्  
शुभ्रा गुणास्त्रिभुवनं तव लंघयन्ति ।  
ये संश्रितास्-त्रिजगदीश्वर नाथमेकं  
कस्तान्-निवारयति संचरतो यथेष्टम् ॥ १४॥  
  
चित्रं किमत्र यदि ते त्रिदशांगनाभिर्-  
नीतं मनागपि मनो न विकार - मार्गम् ।  
कल्पान्तकालमरुता चलिताचलेन  
किं मन्दराद्रिशिखिरं चलितं कदाचित् ॥ १५॥  
  
निर्धूमवर्तिपवर्जित - तैलपूरः  
कृत्स्नं जगत्त्रयमिदं प्रकटी-करोषि ।  
गम्यो न जातु मरुतां चलिताचलानां  
दीपोऽपरस्त्वमसि नाथ् जगत्प्रकाशः ॥ १६॥  
  
नास्तं कादाचिदुपयासि न राहुगम्यः  
स्पष्टीकरोषि सहसा युगपज्जगन्ति ।  
नाम्भोधरोदर - निरुद्धमहाप्रभावः  
सूर्यातिशायिमहिमासि मुनीन्द्र! लोके ॥ १७॥  
  
नित्योदयं दलितमोहमहान्धकारं  
गम्यं न राहुवदनस्य न वारिदानाम् ।  
विभ्राजते तव मुखाब्जमनल्प कान्ति  
विद्योतयज्जगदपूर्व - शशाङ्कबिम्बम् ॥ १८॥  
  
किं शर्वरीषु शशिनाऽह्नि विवस्वता वा  
युष्मन्मुखेन्दु - दलितेषु तमस्सु नाथ  
निष्मन्न शालिवनशालिनि जीव लोके  
कार्यं कियज्जलधरैर् - जलभार नम्रैः ॥ १९॥  
  
ज्ञानं यथा त्वयि विभाति कृतावकाशं  
नैवं तथा हरिहरादिषु नायकेषु  
तेजः स्फुरन्मणिषु याति यथा महत्वं  
नैवं तु काच - शकले किरणाकुलेऽपि ॥ २०॥  
  
मन्ये वरं हरि-हरादय एव दृष्टा  
दृष्टेषु येषु हृदयं त्वयि तोषमेति ।  
किं वीक्षितेन भवता भुवि येन नान्यः  
कश्चिन्मनो हरति नाथ! भवान्तरेऽपि ॥ २१॥  
  
स्त्रीणां शतानि शतशो जनयन्ति पुत्रान्  
नान्या सुतं त्वदुपमं जननी प्रसूता।  
सर्वा दिशो दधति भानि सहस्ररश्मिं  
प्राच्येव दिग् जनयति स्फुरदंशुजालं ॥ २२॥  
  
त्वामामनन्ति मुनयः परमं पुमांस-  
मादित्यवर्णममलं तमसः परस्तात् ।  
त्वामेव सम्यगुपलभ्य जयंति मृत्युं  
नान्यः शिवः शिवपदस्य मुनीन्द्र! पन्थाः ॥ २३॥  
  
त्वामव्ययं विभुमचिन्त्यमसंख्यमाद्यं  
ब्रह्माणमीश्वरमनन्तमनंगकेतुम्  
योगीश्वरं विदितयोगमनेकमेकं  
ज्ञानस्वरूपममलं प्रवदन्ति सन्तः ॥ २४॥  
  
बुद्धस्त्वमेव विबुधार्चित बुद्धि बोधात्,  
त्वं शंकरोऽसि भुवनत्रय शंकरत्वात् ।  
धाताऽसि धीर ! शिवमार्ग-विधेर्विधानात्,  
व्यक्तं त्वमेव भगवन्! पुरुषोत्तमोऽसि ॥ २५॥  
  
तुभ्यं नमस्त्रिभुवनार्तिहराय नाथ ।  
तुभ्यं नमः क्षितितलामलभूषणाय ।  
तुभ्यं नमस्त्रिजगतः परमेश्वराय,  
तुभ्यं नमो जिन ! भवोदधि शोषणाय ॥ २६॥  
  
को विस्मयोऽत्र यदि नाम गुणैरशेषैस् -  
त्वं संश्रितो निरवकाशतया मुनीश!  
दोषैरूपात्त विविधाश्रय जातगर्वैः,  
स्वप्नान्तरेऽपि न कदाचिदपीक्षितोऽसि ॥ २७॥  
  
उच्चैरशोक-तरुसंश्रितमुन्मयूख-  
माभाति रूपममलं भवतो नितान्तम् ।  
स्पष्टोल्लसत्किरणमस्त-तमोवितानं  
बिम्बं रवेरिव पयोधर पार्श्ववर्ति ॥ २८॥  
  
सिंहासने मणिमयूखशिखाविचित्रे,  
विभ्राजते तव वपुः कनकावदातम् ।  
बिम्बं वियद्विलसदंशुलता - वितानं,  
तुंगोदयाद्रि - शिरसीव सहस्ररश्मेः ॥ २९॥  
  
कुन्दावदात - चलचामर - चारुशोभं,  
विभ्राजते तव वपुः कलधौतकान्तम् ।  
उद्यच्छशांक - शुचिनिर्झर - वारिधार-,  
मुच्चैस्तटं सुर गिरेरिव शातकौम्भम् ॥ ३०॥  
  
छत्रत्रयं तव विभाति शशांककान्त-  
मुच्चैः स्थितं स्थगित भानुकर - प्रतापम् ।  
मुक्ताफल - प्रकरजाल - विवृद्धशोभं,  
प्रख्यापयत्त्रिजगतः परमेश्वरत्वम् ॥ ३१॥  
  
गम्भीरतारवपूरित - दिग्विभागस्-  
त्रैलोक्यलोक - शुभसंगम भूतिदक्षः ।  
सद्धर्मराजजयघोषण - घोषकः सन्,  
खे दुन्दुभिर्ध्वनति ते यशसः प्रवादी ॥ ३२॥  
  
मन्दार - सुन्दरनमेरू - सुपारिजात  
सन्तानकादिकुसुमोत्कर-वृष्टिरुद्धा ।  
गन्धोदबिन्दु - शुभमन्द - मरुत्प्रपाता,  
दिव्या दिवः पतित ते वचसां ततिर्वा ॥ ३३॥  
  
शुम्भत्प्रभावलय - भूरिविभा विभोस्ते,  
लोकत्रये द्युतिमतां द्युतिमाक्षिपन्ती ।  
प्रोद्यद्-दिवाकर - निरन्तर भूरिसंख्या  
दीप्त्या जयत्यपि निशामपि सोम-सौम्याम् ॥ ३४॥  
  
स्वर्गापवर्गगममार्ग - विमार्गणेष्टः,  
सद्धर्मतत्वकथनैक - पटुस्त्रिलोक्याः ।  
दिव्यध्वनिर्भवति ते विशदार्थसत्व  
भाषास्वभाव - परिणामगुणैः प्रयोज्यः ॥ ३५॥  
  
उन्निद्रहेम - नवपंकज - पुंजकान्ती,  
पर्युल्लसन्नखमयूख-शिखाभिरामौ ।  
पादौ पदानि तव यत्र जिनेन्द्र ! धत्तः  
पद्मानि तत्र विबुधाः परिकल्पयन्ति ॥ ३६॥  
  
इत्थं यथा तव विभूतिरभूज्जिनेन्द्र,  
धर्मोपदेशनविधौ न तथा परस्य ।  
यादृक् प्रभा दिनकृतः प्रहतान्धकारा,  
तादृक्-कुतो ग्रहगणस्य विकाशिनोऽपि । ३७॥  
  
श्च्योतन्मदाविलविलोल-कपोलमूल  
मत्तभ्रमद्-भ्रमरनाद - विवृद्धकोपम् ।  
ऐरावताभमिभमुद्धतमापतन्तं  
दृष्ट्वा भयं भवति नो भवदाश्रितानाम् ॥ ३८॥  
  
भिन्नेभ - कुम्भ - गलदुज्जवल - शोणिताक्त,  
मुक्ताफल प्रकर - भूषित भुमिभागः ।  
बद्धक्रमः क्रमगतं हरिणाधिपोऽपि,  
नाक्रामति क्रमयुगाचलसंश्रितं ते ॥ ३९॥  
  
कल्पांतकाल - पवनोद्धत - वह्निकल्पं,  
दावानलं ज्वलितमुज्जवलमुत्स्फुलिंगम् ।  
विश्वं जिघत्सुमिव सम्मुखमापतन्तं,  
त्वन्नामकीर्तनजलं शमयत्यशेषम् ॥ ४०॥  
  
रक्तेक्षणं समदकोकिल - कण्ठनीलं,  
क्रोधोद्धतं फणिनमुत्फणमापतन्तम् ।  
आक्रामति क्रमयुगेन निरस्तशंकस्-  
त्वन्नाम नागदमनी हृदि यस्य पुंसः ॥ ४१॥  
  
वल्गत्तुरंग गजगर्जित - भीमनाद-  
माजौ बलं बलवतामपि भूपतिनाम् !  
उद्यद्दिवाकर मयूख - शिखापविद्धं,  
त्वत्-कीर्तनात् तम इवाशु भिदामुपैति ॥ ४२॥  
  
कुन्ताग्रभिन्नगज - शोणितवारिवाह  
वेगावतार - तरणातुरयोध - भीमे ।  
युद्धे जयं विजितदुर्जयजेयपक्षास्-  
त्वत्पाद पंकजवनाश्रयिणो लभन्ते ॥ ४३॥  
  
अम्भौनिधौ क्षुभितभीषणनक्रचक्र-  
पाठीन पीठभयदोल्बणवाडवाग्नौ  
रंगत्तरंग - शिखरस्थित - यानपात्रास्-  
त्रासं विहाय भवतःस्मरणाद् व्रजन्ति ॥ ४४॥  
  
उद्भूतभीषणजलोदर - भारभुग्नाः  
शोच्यां दशामुपगताश्च्युतजीविताशाः ।  
त्वत्पादपंकज-रजोऽमृतदिग्धदेहा,  
मर्त्या भवन्ति मकरध्वजतुल्यरूपाः ॥ ४५॥  
  
आपाद - कण्ठमुरूशृंखल - वेष्टितांगा,  
गाढं बृहन्निगडकोटिनिघृष्टजंघाः ।  
त्वन्नाममंत्रमनिशं मनुजाः स्मरन्तः,  
सद्यः स्वयं विगत-बन्धभया भवन्ति ॥ ४६॥  
  
मत्तद्विपेन्द्र - मृगराज - दवानलाहि  
संग्राम - वारिधि - महोदर-बन्धनोत्थम् ।  
तस्याशु नाशमुपयाति भयं भियेव,  
यस्तावकं स्तवमिमं मतिमानधीते ॥ ४७॥  
  
स्तोत्रस्त्रजं तव जिनेन्द्र ! गुणैर्निबद्धां,  
भक्त्या मया विविधवर्णविचित्रपुष्पाम् ।  
धत्ते जनो य इह कंठगतामजस्रं,  
तं मानतुंगमवशा समुपैति लक्ष्मीः ॥ ४८॥  
  
लिपिकार अशोक सेठी, संशोधक यशवंत मलैया  
  
  
