+++
"Text title" = "vivekAnandopadeshadvishatI"
"File name" = "vivekAnandopadeshadvishatI.itx"
itxtitle = "vivekAnandopadeshadvishatI (bhANDArakaravirachitA)"
engtitle = "SwAmi Vivekananda Upadesha Dvishati"
Category = "deities_misc, gurudev, dvishatI"
Location = "doc_deities_misc"
Sublocation = "deities_misc"
Author = "Tryambak Bhandarkar"
Language = "Sanskrit"
Subject = "philosophy/hinduism/religion"
"Transliterated by" = "Sunder Hattangadi sunderh at hotmail.com"
"Proofread by" = "Sunder Hattangadi sunderh at hotmail.com"
Indexextra = "(stotramAlA, yugAchArya)"
"Latest update" = "March 21, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "विवेकानन्दोपदेशद्विशती (भाण्डारकरविरचिता)"

+++
  
 स्वामिविवेकानन्दोपदेशद्विशतिः   
  
अवतारः  
स्थापकाय च धर्मस्य सर्वधर्मस्वरूपिणे ।  
अवतारवरिष्ठाय रामकृष्णाय ते नमः ॥ १॥  
  
रामकृष्णावतारे तु स्थितं सर्वमनन्तकम् ।  
अनन्तप्रेम, भक्तिश्चानन्ता,ज्ञानमनन्तकम् ॥ २॥  
  
सहस्रयुगपर्यन्तं यल्लब्धं विश्वहिन्दुभिः ।  
रामकृष्णेन तल्लब्धमेकस्मिन्नेव जन्मनि ॥ ३॥  
  
सर्वजातीयवेदानां रामकृष्णस्य जीवनम् ।  
विद्यते भाष्यरूपं तद्वेदार्थानां प्रकाशने ॥ ४॥  
  
कस्यापि देशस्य गतेतिहासे  
      न तादृशो धर्मसमन्वयोऽस्ति ।  
प्रत्यक्षमीशः खलु रामकृष्णो  
      लघुर्मतोऽस्य त्ववतारवादः ॥ ५॥  
  
यस्मिन्दिनेऽसौ नरजन्म लेभे  
      तस्माद्दिनात्सत्ययुगं प्रवृत्तम् ।  
भेदा विवादास्त्वखिला विनष्टाः  
      अस्पृश्यवर्गः प्रियतामुपेतः ॥ ६॥  
  
लुप्तो हिन्दुख्रिस्तमोहम्मदीय-  
        बौद्धादीनां भेदभावः समन्तात् ।  
एको वर्णो वेद एकोऽधुनास्ते  
      शान्तिस्थानं नूतनं भारतं नः ॥ ७॥  
  
``भक्तिज्ञाने कर्मयोगौ समेत्या-  
      भेदः सम्पद्येत सद्भावनानाम् ।  
जायेतैवं नः समाजो नवीनः''  
      प्रेष्ठः श्रेष्ठश्चावतारोपदेशः ॥ ८॥  
  
``विश्वासोऽस्तु'' गुरोर्वाचि निश्चिता भारतोन्नतिः ।  
कर्तव्याः सुखिनः सर्वे निःस्वाः साधारणा जनाः ॥ ९॥  
  
देशभक्तिः  
उमानाथस्तवोपास्यः सर्वत्यागी च शङ्करः ।  
धनजीवनसौख्यानि न सन्त्यात्मसुखाय ते ॥ १०॥  
  
बलिस्वरूपो जनितोऽसि मातु-  
      श्छाया विराजस्तव यः समाजः ।  
विपन्नचण्डाल दरिद्रमूर्खा-  
      स्त्वद्रक्तमांसान्वितबान्धवास्ते ॥ ११॥  
  
उच्चैर्वचो ब्रूहि सधैर्यगर्वो  
      ``भ्राता मदीयः खलु भारतीयः ।  
स ब्राह्मणो वास्त्वथवातिशूद्रः  
      स निर्धनो वास्तु निरक्षरो वा ॥ १२॥  
  
ममेश्वरो भारतदेवदेव्यो  
      मातुः शुभं यत्कुशलं मदीयम् ।  
दत्त्वा बलं मे बलिनी पुनस्त्वं  
      मां मातरित्थं पुरुषं विधेहि ॥ १३॥  
  
ग्रस्यते मृत्युना जन्तुरेकवारं स्वजीवने ।  
मातुरुन्नतये तस्मात्साहसं कुरु साहसम् ॥ १४॥  
  
द्यौरुत्तमा भारतभूर्ममेयं  
      दोलास्वरूपा मम बाल्यकाले ।  
यूनस्तथा सुन्दरनन्दनं च  
      वाराणसीयं मम वृद्धभावे ॥ १५॥  
  
तूष्णीं रहः सिक्ततुषारसम्पत्  
      सम्पर्कतः पाटल-कुङ्मलानाम् ।  
विकासवत् विश्वचारधारां,  
      प्रभाविता भारतभाववृन्दैः। ॥ १६॥  
  
आप्लाव्यते विश्वमदम्यशक्त्या  
      विना निनादं खलु भारतेन ।  
ध्रुवं नवीनं युगमाविरास्ते  
      न ज्ञायते तु प्रभवः कुतस्त्यः ॥ १७॥  
  
नाशोन्मुखं नः किमु भारतं स्या-  
      दहो तदाध्यात्मिकताविनाशः ।  
गता ध्रुवं धर्मसहानुभूति-  
      र्मृता सदाचारवार्ता ! ॥ १८॥  
  
विनाशितादर्शजगत्प्रभावता  
      प्रतिष्ठिता चाशु विलासिता भवेत् ।  
प्रतारणा पाशविकं बलं विधि-।  
      र्धनं पुरोधा बलिरस्मदात्मन ! ॥ १९॥  
  
न भारतं रुद्धसमुन्नति स्या-  
      न्न चैति निद्रावशतामिदानीम् ।  
शक्तिः पुनः कालमिमं विजेतुं।  
      सन्त्यक्तनिद्रः खलु कुम्भकर्णः ॥ २०॥  
  
ऊर्जस्विकालायसनिर्मिताभि-  
      र्वज्रं वपुः स्नायुशिराभिरस्तु ।  
सेवार्थमस्मत्प्रियमातृभूमे-  
      रीहा बलं चास्तु यद्वितीयम् ॥ २१॥  
  
अनेन सद्यत्नपरा भवेम  
      प्राप्तुं वयं विश्वरहस्यबोधम् ।  
उदन्वदन्तस्तलमभ्युपेम  
      प्राणव्ययेनाप्युदयार्थसिद्ध्यै ॥ २२॥  
  
कालोऽयं कठिनश्रमस्य भवतो भ्रातर्वचः श्रूयता-  
      मुत्थाय द्रुतमारभस्व समये मन्येऽतिनिद्रा तव ।  
माता प्राप्तनिजासना बलवती तन्द्राभिभूता मनाक्  
      तस्या आयतिरुज्ज्वला परमसौ युष्मत्प्रयत्नाश्रया ॥ २३॥  
  
भविष्यन्महद्भारतं कर्तुमीहा  
      यदि स्यादुपायत्रयं संविधेयम् ।  
अदम्यं बल निर्मितिः सङ्घशक्ते-  
      र्विकीर्णा समीहा तथैकत्वसूत्रा ॥ २४॥  
  
आयान्तु मित्राणि भवन्तु वीरा  
      बहिर्विनिर्गत्य निजान्धकूपात् ।  
विधाय दृष्टिं परितो विशालां  
      पश्यन्तु राष्ट्राणि कथं प्रयान्ति ॥ २५॥  
  
प्रेमास्ति चेन्मानवजातिमात्रे  
      स्वजन्मभूमौ च तथा त्वदीयम् ।  
आयाहि गन्तुं पुरतो न पश्चाद्  
      यतामहे सत्तमलक्ष्यसिद्ध्यै ॥ २६॥  
  
तुदन्तु सुहृदः सर्वे रुदन्तु तव बान्धवाः ।  
श्रेयसी न गतिः पश्चान्नित्यमग्रगतिर्भवेः ॥ २७॥  
  
उपेक्ष्यते यज्जनताजनार्दनो  
      महत्तदंहः क्रियते निरन्तरम् ।  
ध्रुवं हि तन्नः पतनस्य कारणं  
      न विस्मरातो जनतासमुन्नतिम् ॥ २८॥  
  
निष्फला राजनीतिः स्यात्समुदायकृतेन या ।  
तत्तच्छिक्षान्नवासानामुपायान् परिचिन्तयेत् ॥ २९॥  
  
न तादृशे विश्वसिमीश्वरेऽहं  
      यो मह्यमन्नं न ददाति भूमौ ।  
प्रयोजनं स्वर्गसुखेन किं मे  
      शिक्षान्नशून्या यदि भारतीयाः ॥ ३०॥  
  
ईर्षां द्वेषं परित्यज्य सहान्यैर्भव सोद्यमः ।  
स्वदेशबन्धुवर्गार्थमिदमावश्यकं परम् ॥ ३१॥  
  
उत्थाय धारय धुरं त्वरितं जगत्यां  
      जानासि जीवितमिदं क्षणभङ्गुरं ते ।  
जातोऽसि यत्किमपि लक्ष्म त्यज स्वकीयं  
      जाताः स्थिताः कति न वा पशवो म्रियन्ते ॥ ३२॥  
  
भयं पुत्र! परित्यज्यानिशमग्रेसरो भवेः ।  
निर्भीका एव शोभन्ते नराः केसरिणो यथा ॥ ३३॥  
  
विमुक्त्यै देशस्य प्रयतनपरोऽथास्य जगतो  
      भव, त्वय्येवास्ते शृणु सकलसेवाभरधृतिः ।  
उदेत्वन्तर्ज्योतिः सततमधिजीवात्मनिहितं  
      रुचिर्वेदान्तस्य प्रतिगृहमिदानीं प्रविशतु ॥ ३४॥  
  
आदौ समाल्पावितमस्तु भावै-  
      राध्यात्मिकैररुन्नतभारतं नः ।  
ततोऽनु सामाजिक राजकीय-  
      विचारधाराभिरुदेतु कार्यम् ॥ ३५॥  
  
आजीवनं भवत कार्यपरा, भवत्सु  
      स्थित्वाद्य मृत्युमनु चापि भवेन्ममात्मा ।  
आयाति याति ननु पार्थिवजीवनं नो  
      नित्यानि किं विभवमानयशःसुखानि ? ॥ ३६॥  
  
द्वावेव भवदादर्शौ सेवा त्यागस्तथा तयोः ।  
चेद् भारतेन तादात्म्यं शेषं सम्पत्स्यते स्वयम् ॥ ३७॥  
  
अभिलषसि यदि त्वं भारत! स्वां समृद्धिं  
      विकिर जगति सर्वं रत्नजातं स्वकीयम् ।  
अपरजनपदेभ्यः प्राप्तुमिच्छेर्यदुच्चं  
      ग्रहणमथ च दानं लौकिको धर्ममार्गः ॥ ३८॥  
  
प्रत्यग्गतौ यदभवन्मम हार्दपात्रं  
      तीर्थं पवित्रमधुना मम भारतं तत् ।  
प्रत्यागतोऽत्रजरजः शिरसा वहामि  
      पुण्यो वहन्निह विभाति कथं समीरः ॥ ३९॥  
  
विश्वासो बलं च  
अनन्तं बलमेव स्यात्परो धर्मः परेश्वरः ।  
दौर्बल्यं परिहर्तव्यं दास्येन च सहात्मनः ॥ ४०॥  
  
बलं जीवनं दुर्बलत्वं च मृत्यु-  
      र्बलं शाश्वतं स्यादलं सिद्धिबीजम् ।  
बलं सौख्यकृद् दुर्बलत्वं च दुःखं  
      बलान्यर्जयध्वं बलान्यजयध्वम् ॥ ४१॥  
  
``बद्वोऽस्मि मूर्खोऽस्मि च दुर्बलोऽस्मि''  
      त्वयोच्यते चेत्तव दुर्भगत्वम् ।  
दौर्बल्यचिन्ता न सखे विधेया  
      प्रत्यात्मसंस्थं बलमाविरस्तु ॥ ४२॥  
  
बलं परं जीवनमार्गदर्शकं  
      क्रियाप्रधाने जगतीह सर्वशः ।  
परित्यजेर्दुर्बलतानुसारतां  
      समुद्यमे सा प्रतिबन्धिका यतः ॥ ४३॥  
  
श्रद्धत्त यूयं मम वीरमित्रा-  
      ण्यत्रागता उन्नतकार्यहेतोः ।  
क्षुद्रश्वशब्दादथवापि वज्रा-  
      दभीरवः कर्म निजं कुरुध्वम् ॥ ४४॥  
  
तेजस्विनो जना अद्धा श्रद्धावन्तो बलान्विताः ।  
निर्मलान्ता अपेक्ष्यन्ते पुरुषास्तु सपौरुषाः ॥ ४५॥  
  
सर्वेऽपि दोषाः प्रभवन्त्यशक्ते-  
      रशक्तिरंहःकरणेऽपि शक्ता ।  
स्वार्थस्य मूलप्रभवोऽप्यशक्ति-  
      स्तयैव लोकाः कलहे प्रवृत्ताः ॥ ४६॥  
  
भ्रातर्वृथायं भवदश्रुपात-  
      स्त्वय्येव नास्ते निहितं बलं किम ? ।  
स्वां चेद्विजानासि बलिष्ठ! शक्तिम् ।  
      सर्वं जगत्त्वत्पदलग्नमेव ॥ ४७॥  
  
सप्रेमभावैः सबलैर्मनुष्यैः  
      सत्यानुरागैरधुनास्ति कार्यम् ।  
प्रतारकैः किं क्रियते सुकार्यं  
      तस्मात्सखे दर्शय पौरुषं ते ॥ ४८॥  
  
शैत्यं क्षुधा पार्थिवजीवनं च  
      न किञ्चिदीशो बलनायको नः ।  
अदम्यविश्वाससहानुभूती  
      आस्तां पुरस्तादनिशं पुरस्तात् ॥ ४९॥  
  
कदापि पश्चान्न विलोकनीयं  
      चिन्त्यं न ``कर्तव्यपथे पतेत्कः'' ।  
नित्यं वयं भोः पुरतो व्रजामः  
      कश्चित्पतत्यन्यतरोऽभ्युपैति ॥ ५०॥  
  
असीमधैर्यं च समुद्यमश्च  
      महांश्च कार्यक्षमता गुणोऽपि ।  
आज्ञाकरत्वं मिलितानि सन्ति  
      व्यक्तेश्च राष्ट्र्स्य यशस्कराणि ॥ ५१॥  
  
अपेक्ष्यते व्यक्तिबलिष्ठतादौ  
      श्रद्धाथ लक्ष्यं प्रति तत्परत्वम् ।  
एतत्समग्रं त्वयि विद्यते चे-  
      त्कश्च्यावयेत्त्वां निजकार्यमार्गात् ॥ ५२॥  
  
त्यागः दानशीलता च  
श्रूयतां निश्चिते मृत्यावादर्शोऽस्तु महांस्तव ।  
वरं मृत्युमुखे वासो महादर्शस्य पालने ॥ ५३॥  
  
विकिरतितरां कोऽस्मिंल्लोके प्रकाशपरम्परां ?  
      गतयुगगतो धर्मस्त्यागः पुनः समुदेष्यति ।  
जगति सदयाः स्वात्मोत्सर्गप्रसक्तहृदो ध्रुवं  
      बहुजनहितश्रद्धा बुद्धाः शतं प्रभवन्तपि ॥ ५४॥  
  
निस्वार्थः सर्वदा कर्मण्यधिकं फलमश्नुते ।  
तथा त्वाचरणं कर्तुं नरा धैर्यं न कुर्वते ॥ ५५॥  
  
आस्ते जीवनमेव भङ्गुरमिदं तुच्छोऽभिमानस्तथा  
      यत्सांसारिकभोगजातमखिलं नानाविलासान्वितम् ।  
यो जीवेदपरार्थसाधनकृते तस्यैव जन्मोज्ज्वलं  
      प्राणन्तोऽपि मृतोपमाः खलु नरा ये स्वार्थिनः केवलम् ॥ ५६॥  
  
कल्याणाय स्वराष्ट्रम्य सर्वस्य जगतस्तथा ।  
स्वात्मोत्सर्गविधेरयन्महत्कार्यं न विद्यते ॥ ५७॥  
  
हिन्दो स्वाभाविकी श्रद्धा जीवितं शाश्वतं तव ।  
तदर्थं चिन्तितः कस्मात्कल्याणं जगतां वरम् ॥ ५८॥  
  
कल्याणं जगतां विधातुमनिशं वाञ्छन्ति ये सज्जना-  
      रते सम्पत्सुखलाभमानयशसामीहां त्यजन्तु द्रुतम् ।  
तेषां पोट्टलिकां विधाय सहसाऽगाधे क्षिपन्त्वम्बुधौ  
      कुर्वन्त्वीशपदाम्बुजं स्वशरणं वाक्यं सतामीदृशम् ॥ ५९॥  
  
औदार्यं प्रियतापि जन्तुषु भवेन्मित्रेष्वमित्रेषु च  
      स्वान्तेऽनन्तसहानुभूतिरनिशं दुःखाभिभूते जने ।  
सद्विद्याधनसम्पदन्वितनरेऽसूयानिवृत्तिस्ततथा  
      दोषाविष्करणाद्विरक्तिरपरस्यैतत्सतां लक्षणम् ॥ ६०॥  
  
सेवा  
प्रतिष्ठितश्चारुशरीरमन्दिरे  
      त्वयात्मदेवः सततं निषेव्यताम् ।  
प्रभुर्न चेत्त्वं प्रभुमत्र सेवितुं  
      प्रयोजनं तेऽस्ति किमन्यमन्दिरैः ॥ ६१॥  
  
नारीं नरं चाखिलजीवलोकं  
      सेवस्व नारायणभावतस्त्वम् ।  
दयाप्रदाने ननु कोऽसि तेषां  
      सेवाप्रदानं चर धर्ममर्म ॥ ६२॥  
  
शिवं सखे वन्दितुमीहसे चिरं  
      शिवात्मजानां क्रियतां समर्चनम् ।  
सम्पूजयेद्यः परमेशपुत्रकान्  
      स एव साक्षाज्जगदीशपूजकः ॥ ६३॥  
  
दुर्भिक्षदुःखगदपीडितलोकशोकं  
      हर्तुं प्रयात भुवने भुवनेशतुष्ट्यै ।  
प्राणव्ययादपि जनाः सुखिनः क्रियन्तां  
      जाता हि पश्यत वृथा शतशो म्रियन्ते ॥ ६४॥  
  
उच्चैः स्थितः करगुहीतपणो विनोदा-  
      न्मा ब्रूहि ``भिक्षुक गृहाण दयापरोऽहम् ।''  
दाता भवत्युपकृतोऽत्र परं ग्रहीत्रा  
      सौभाग्यमेतदिह ते स्वसहायकर्तुः ॥ ६५॥  
  
ईशः स्थितो दलितदुर्बलदुःखितेषु  
      येऽर्हन्ति सेवनमलं प्रियबान्धवास्ते ।  
तान्मृगयसे कथमोशमन्यं  
      गङ्गातटे खनितुमिच्छति कोऽपि कूपम् ॥ ६६॥  
  
यावज्जनाः सन्ति सहस्रशोऽन्ये  
      शिक्षाविहीनाश्च बुभुक्षिताश्च ।  
अर्थे न तेषां यदि शिक्षिताः स्मो  
      तदा कृतघ्नात्खलु धिग्धिगस्मान् ॥ ६७॥  
  
दुर्गतान्वीक्ष्य यत्स्वान्तं द्रवीभवति तत्क्षणात् ।  
स महात्मा स्तुतेः पात्रं। निर्विकारस्त्वसज्जनः ॥ ६८॥  
  
परोपकारः सत्कार्यं यद्यपि स्यात्सकारणः ।  
शिवज्ञानाज्जीवसेवा कार्यं पुण्यतमं परम् ॥ ६९॥  
  
न केवलं मूर्तिषु विद्यते शिवः  
      परं दरिद्रेषु च दुर्गतेषु च ।  
शुभाकृतिर्निर्मल ! तत्कृते कृता  
      समर्चना सारमतोऽवधार्यताम् ॥ ७०॥  
  
यावज्जीवसमष्टिकारणवशादेको महाकाशवत्  
      यावद्वर्गविभिन्नजातिषु ततो यो दीनहीनेषु च ।  
यो दुष्टेषु च दुःखितेषु च पुनर्व्याप्तः समानोऽनिशं  
      तस्याराधनहेतुना जनिततौ कष्टं समीहे महत् ॥ ७१॥  
  
प्रेम तथा निःस्वार्थता  
मयानुभूतं निजजीवनेऽस्मि-  
      न्निर्व्याजमन्तःकरणं नराणाम् ।  
सद्भावना शाश्वतिकं च हार्दं  
      जेतुं जगत्सर्वमलं त्रयं स्यात् ॥ ७२॥  
  
एकोऽपि युक्तस्त्रिगुणैरमीभिः  
      सहस्रशोऽपि च्छलनापराणाम् ।  
नृणां पशूनामपवित्रमर्थं  
      भवे भवेन्नाशयितुं समर्थः ॥ ७३॥  
  
अस्मदाशावलम्बोऽस्ति हीनदीनजनाः परः ।  
      एत एव नितान्तं हि यान्ति विश्वासपात्रताम् ॥ ७४॥  
  
विश्वासस्त्वीश्वरे कार्यी न च्छलेन प्रयोजनम् ।  
परदुदुःखैर्दुःखितानां भवेदीशः सहायकृत् ॥ ७५॥  
  
भव्यो निःस्वार्थभावोऽत्र सदाचारो विभाव्यते ।  
परं स्वार्थपरत्वं च दुराचारो विचार्यते ॥ ७६॥  
  
वसुना यशसा च विद्यया  
      प्रियतायाः सफलत्वमाप्यते ।  
चरितेन सता विदार्यते-  
      ऽदमनीया ननु भित्तिरापदाम् ॥ ७७॥  
  
साफल्यस्य रहस्यं स्यादहम्भावान्निवर्तनम् ।  
तेन सिद्ध्यन्ति कार्याणि प्रभावोऽपि महान्भवेत् ॥ ७८॥  
  
विस्तारो जीवनं प्रोक्तं सङ्कोचो मृत्युरेव च ।  
स्नेह एवास्ति विस्तारः स्वार्थः सङ्कोच उच्यते ॥ ७९॥  
  
प्रेमैव नो जीवनधर्म एको  
      यः स्निह्यति प्राणिति स प्रकाशम् ।  
यः स्वार्थसक्तः स मृतोऽस्ति जीवनं  
      स्नेहेन मृत्युश्चिरजीवितत्वम् ॥ ८०॥  
  
धार्यते यद्वदस्माभि। श्वासोच्छ्वासेन जीवितम् ।  
तथैवाहेतुकं प्रेम भवेज्जीवनकारणम् ॥ ८१॥  
  
चरित्रहीनत्वमवाप्य लोका  
      धर्मं गतप्राणमकार्पुरद्य  
अपार्थहार्दं चरितं त्वपेक्ष्यं  
      सौहार्दभावः कुलिशप्रभावः ॥ ८२॥  
  
पवित्रता चेतसि धैर्यमग्र्यं  
      तथा स्वधर्माध्यवसायता च ।  
गुणत्रयं स्यात्सफलत्वहेतु-  
      स्तथापि सर्वोपरि हार्दभावः ॥ ८३॥  
  
शिक्षा  
मानवान्तःस्थितायास्तु पूर्णताया विकासिता ।  
सच्छिक्षा प्रोच्यते सद्भिर्नो चेच्छिक्षा निरर्थिका ॥ ८४॥  
  
या स्वावलम्बं न ददाति शिक्षा  
      ``शिक्षाभिधानं'' कथमाप्नुयात्सा ।  
विद्यार्थिनः पाठगृहेष्वजीर्ण-  
      रुजाधुनाक्रान्ततया विशीर्णाः ॥ ८५॥  
  
साधारणेष्वथ पुनर्वनितासमाजे  
      शिक्षासमः किमपरोऽस्ति परोपकारः ।  
विद्याबलं प्रसृतमत्र यदा प्रतीच्यां  
      लोकोन्नतिः समभवत्परितस्तदानीम् ॥ ८६॥  
  
मस्तिष्कं परिपूरितं यदि भवेदावेदनाराशिभिः  
      सम्बोधानुभवौ विना परिणमेत्तत्केवलं सङ्करे ।  
साङ्कर्येण भवेदशक्तिरनिशं नाशोन्मुखी, त्वं ततः  
      शिक्षामाश्रय सच्चरित्रनरताधीपाकविद्याकरीम् ॥ ८७॥  
  
स्त्रीशिक्षा  
न स्यात्स्त्रीणां सुधारेण विना संसारमङ्गलम् ।  
एकपक्षाः पक्षिणः किमुड्डयन्ते विहायसि ॥ ८८॥  
  
स्वोपज्ञमार्गैर्महिलाः स्वकीयाः  
      कुर्वन्तु सर्वाः सरलाः समस्याः ।  
नान्यस्तदर्थं यततां स्त्रियः किं  
      न भारतीयाः सुतरां समर्थाः ॥ ८९॥  
  
स्यादाद्यशक्तेर्जगतो जनन्या  
      विनोन्नतिं नोन्नतिरद्य नॄणाम् ।  
इत्येव हेतोः किल रामकृष्णै-  
      र्गुरुकृता स्त्री परिपूजिता च ॥ ९०॥  
  
सावित्री दमयन्ती च सीता च जनकात्मजा ।  
आदर्शभूतास्ताः सन्ति शृणु भारत! भारतोम् ॥ ९१॥  
  
यस्मिन्समाजे किल भारतीये  
      जगत्यसामान्यगुणान्वितायाः। ।  
जाता जनिः सा जनकात्मजाया  
      जानाति कर्तुं ललनादरं सा ॥ ९२॥  
  
आसीत् स्त्रीणां ज्ञानलाभाधिकारः  
      पूर्वं कस्मादद्य ता वञ्चिताः स्युः ।  
यद्वत्त्यक्ता ब्राह्मणैरन्यवर्णा-  
      स्तद्वन्नार्यश्छिन्नसर्वाधिकाराः ॥ ९३॥  
  
पूर्वं चासीदग्निहोत्रादिकार्ये  
      साकं पत्या स्थित्यपेक्षा वधूनाम् ।  
अद्यत्वे ता हन्त नार्हन्ति गेहे  
      शालिग्रामस्पर्शमात्रं विधातुम् ॥ ९४॥  
  
कुत्रापि शास्त्रे विहितं किमस्ति  
      ``स्त्री ज्ञानभक्त्योरधिकारशून्या'' ।  
सीता पदाङ्कानुकृतिः परं तत्  
      समुन्नतेरद्य विशेषमार्गः ॥ ९५॥  
  
निन्दन्ति नारीरनिशं नरा ये  
      तासां कृते विहितं किमस्ति ?  
क्षिप्ताः परं ताः स्मृतिकारबालैः  
      ``स्वातन्त्र्यहीना'' ``नरकस्य पन्थाः'' ॥ ९६॥  
  
यदि स्युर्घृणिताः कीटा इव नार्यस्ततः कथम् ।  
मनुनोक्तं यत्र नार्यः पूज्यन्ते तत्र देवताः ॥ ९७॥  
  
पाश्चात्त्यकृत्यनुकृतिर्यदि भारतस्य  
      नारीजनेन विहिता त्यजता स्वलक्ष्यम् ।  
ताभिः सहैव भविताऽवनतिर्नराणां  
      सर्वो भविष्यति पुनर्विफलः प्रयत्नः ॥ ९८॥  
  
धर्मः  
न कोऽपि धर्मो ``नरदिव्यभावं''  
      यथोच्चकैर्गायति हिन्दुधर्मः ।  
स एव चित्रं बत! दुर्बलेषु  
      पादप्रहार कुरुते नितान्तम् ॥ ९९॥  
  
आदर्शेऽस्मिञ्जीवने मानवानां  
      शिक्षा भक्तिज्ञानयोगत्रयस्य ।  
धर्माणां सल्लक्ष्यमेतत्समेषां  
      वेदान्तस्तत्सिद्धये स्यात्समर्थः ॥ १००॥  
  
स्पर्शास्पर्शौ नास्ति हिन्दुत्वचिह्नं  
      संस्कारोऽयं केवलं निन्दनीयः ।  
दृष्टं नाम क्वापि शास्त्रप्रमाणं  
      सामाजिक्यास्तून्नतेर्विघ्न एषः ॥ १०१॥  
  
न धर्मदोषोऽस्त्यथवात्र कोऽपि  
      पाखण्डिनो यच्छलनापराश्च ।  
परार्थनाम्ना विविधैरुपायैः  
      प्रतारयन्ति च्छलशून्यचित्तान् ॥ १०२॥  
  
पुराणधर्मात्तु पुरोहितानां  
      त्यागाद्भवेदुत्तमहिन्दुधर्मः ।  
तेनाथ पाश्चात्यसमाजवर्गः  
      प्रभावितः स्यादिति निश्चयो मे ॥ १०३॥  
  
धर्मं विनास्माकसमाजवर्गो  
      भवेदरण्यं पशुभिर्विकीर्णम् ।  
भोगा विलासा न मनुष्यधर्मो  
      ज्ञानं परं जीवनसाध्यमुच्चैः ॥ १०४॥  
  
धर्मस्त्वलौकिकोपायः पशुर्येन नरायते ।  
नराश्चापीश्वरायन्ते विना धर्मं नरः पशुः ॥ १०५॥  
  
प्रत्यक्षं शाश्वतं यत्प्रकटयति पुनर्जीवनं मानवानां  
      ज्ञानादज्ञानसान्द्रं पशुमपि मनुजं द्राक्करोति प्रभावात् ।  
तं साक्षादीश्वरेऽयं विपरिणमयति स्वेन्द्रजालादिवान्ते  
      धर्मः किं किं न कुर्याज्जगदुपकृतये कल्पवृक्षेण तुल्यः ॥ १०६॥  
  
सर्वगं परमं तत्त्वं नासि चेद् द्रष्टुमीश्वरः ।  
अध्यात्मज्ञानसूर्यस्य नोदयस्तव मन्दिरे ॥ १०७॥  
  
त्वयीश्वरो यः सकलेऽपि विद्यते  
      न बुध्यते चेदियमज्ञता तव ।  
समग्रमेकं यदि भिन्नता कुतः  
      परं हितत्वं प्रति जीवमन्दिरम् ॥ १०८॥  
  
``ईश्वरः खलु जगत्पिता'' स्वयं  
      प्रार्थनासु भवतेदमुच्यते ।  
प्रत्यहं व्यवहृतौ परं परं  
      मन्यसे न किमिति स्वबान्धवम् ॥ १०९॥  
  
त्वमंशभूतोऽस्यविनाशिवस्तुनः  
      समष्टिरेषाप्यविनाशिनी मता ।  
अतः स्वकीयां प्रकृतिं विभावयन्  
      समष्टिसेवामिह कर्तुमर्हसि ॥ ११०॥  
  
मानवे मानवे मान्या दिव्यता यादितः स्थिता ।  
प्रकटीकरणं तस्या धर्म इत्युच्यते बुधैः ॥ १११॥  
  
नोच्चैर्वादा नापि सिद्धान्तधारा  
      नाप्यस्माकं चारुनानामतानि ।  
धर्मः, किन्तु स्वानुभूतेरवाप्तिः  
      किं चैतस्याः कार्यजाते प्रकाशः ॥ ११२॥  
  
मूर्तिर्ग्रन्था मन्दिरे प्रार्थनायाः  
      सिद्धिप्राप्त्यै केवलं सन्त्युपायाः ।  
साक्षात्कारः स्वात्मनो दिव्यताया  
      उच्चैर्ध्येयं या हि नित्यं पुरस्तात् ॥ ११३॥  
  
यदा सन्तोषः स्यात्क्षणिकसुखतुच्छेन जगता  
      घृणा दृष्ट्वा लोके कपटपरिपूर्णा व्यवहृतिम् ।  
यदा च द्वेषः स्यादनृतवचने नास्तिकजने  
      तदा धर्मापेक्षं भवति खलु सश्रद्धहृदयम् ॥ ११४॥  
  
अवाप्य ज्ञानमीशस्य चिन्तनं तस्य नित्यशः ।  
प्रत्यक्षं तेन सम्भाषा प्रोच्यते धर्मलक्षणम् ॥ ११५॥  
  
स्नेहः सम्पूर्णसंसारे स्थितप्राणिषु निर्मलः ।  
उदारता तथा तेषु धर्मस्य निकषः स्मृतः ॥ ११६॥  
  
पावित्र्यं निर्मलत्वं सुकृतिततिरतिः सर्वभूतानुकम्पा  
      धर्मस्यैकस्य सम्पन्न खलु समभवन् किं च सर्वत्र सन्तः ।  
``अन्ये लुप्यन्तु धर्मा मम भवतु पुनः सर्वधर्मप्रधानो''  
      यद्येवं कोऽपि वाञ्छत्यखिलजनदयापात्रमेतं धिगस्तु ॥ ११७॥  
  
श्रूयतामधुना मित्र! धर्म-भेदो विनङ्क्ष्यति ।  
सर्वधर्मपताकासु वञ्चनं लिखितं भवेत् ॥ ११८॥  
  
``सहयोगो विरोधो न'' ``स्वीकृतिर्न विनाशनम्'' ।  
``शान्तिः समन्वयश्चापि'' ``न कलिर्न मते भिदा'' ॥ ११९॥  
  
मतानि शास्त्राणि च मन्दिराणि  
      क्रियाकलापाः समनुष्ठितिश्च ।  
यदङ्गभूतानि स मुक्तिलाभो  
      धर्मस्य सर्वस्वमिदं ब्रुवन्ति ॥ १२०॥  
  
धर्माश्रयं त्वं कलहं न कुर्या  
      अज्ञानमूलः कलहोऽनिशं स्यात् ।  
असारतत्त्वाश्रयमेव नूनं  
      किं धार्मिकस्यास्ति कलेर्न बीजम् ॥ १२१॥  
  
पावित्र्यमाध्यात्मिकता विधातुं  
      स्वं नीरसं दूरमितो यदैव ।  
तदैव धर्मे कलहा भवन्ति  
      भवत्यशान्तिश्च जगत्यनन्ता ॥ १२२॥  
  
न वैदिकास्तान्त्रिकाश्च न च वेदान्तिनो वयम् ।  
पौराणिकास्तथा न स्मः केवलं ``स्पृश मा'' वयम् ॥ १२३॥  
  
धर्मोऽस्माकं शिष्यते पाकगेहे  
      देवोऽस्माकं पाकपात्रस्वरूपः ! ।  
ध्येयं चास्ते ``मा पवित्रं स्पृशेर्मा''-  
      मित्थं सर्वे स्वात्मनाशं व्रजामः ! ॥ १२४॥  
  
धर्मोपदेशस्तु बुभुक्षितानां  
      वैधेयता स्यादथ वा प्रमादः ।  
रिक्तोदराणां किमु धर्मभावः ?  
      क्षुत्पीडितांस्तोषय भोजनेन ॥ १२५॥  
  
व्यष्टेर्यथा जीवनलक्ष्यमेकं  
      तथा समष्टेरपि निश्चितं स्यात् ।  
अङ्गीकृतं भारतवासिभिर्य-  
      ल्लक्ष्यं पुरा तैर्न कृतः प्रमादः ॥ १२६॥  
  
विविधम्  
भारतमहिमा  
प्राच्यां तु भारतादेव सर्वं प्राचीनकालतः ।  
प्रससारात्र संसारे प्रीतिर्ज्ञानं तपः शिवम् ॥ १२७॥  
  
धर्मस्यावासभूमिः प्रभवपदमिदं नित्यशो दर्शनानां  
      नानावीरैः सुधीरैरविरतमवनात्स्वस्तिकालादनादेः ।  
विश्वप्रेमप्रकर्षः प्रकृतिमधुरिमा मार्दवं भावनाना-  
      मेभिर्लोकस्य कर्तुं प्रभवति सततं नेतृतां भारतं नः ॥ १२८॥  
  
आघातप्रतिघातसङ्कटशतैरुद्यत्समाजप्रथा-  
      चाराणां ततिभिश्च सङ्कुलमभूदाक्रान्तमेत्यारिभिः ।  
आस्ते प्राणबलान्वितं तदपि यत्तुङ्गाद्रिशृङ्गोपमं  
      मन्ये भारतजीवनं खलु जगत्याद्यन्तशून्यं ध्रुवम् ॥ १२९॥  
  
न ज्ञातो ग्रीसदेशोऽभवदवनितले रोमवार्तापि नासीत्  
      यूरोपस्थाश्च लोका गहनवनगता दीर्घमासन्नसभ्याः ।  
ध्वान्तच्छन्नेतिहासं जगदिदमखिलं, दुर्बला किंवदन्ती  
      तत्रासीदच्चशैलस्थिरतरवसतिः संस्कृतिर्भारतीया ॥ १३०॥  
  
आदर्शानां जन्मभूर्विश्रतानां  
      सद्भावानामाकरो भारतं नः ।  
अस्मादेवाध्यात्मिकज्ञानधारा-  
      पूरः पूर्वं प्रस्थितौऽभूज्जगत्याम् ॥ १३१॥  
  
संसारे पुनरप्यस्मिन्पूरोऽयं प्रसरिष्यति ।  
नवजीवनसञ्चारो ध्रुवं येन भविष्यति ॥ १३२॥  
  
का पुण्यभूमिरुचिता जगतीतलेऽस्मिन्  
      किं स्थानमत्र परमीश्वरलाभसिद्ध्यै ? ।  
नॄणां च कर्मफलभोगपदं किमास्ते ?  
      तत्रोत्तरं शृणुत भारतभूरियं ॥ १३३॥  
  
क्षेत्रं किमस्ति बलशीलदयागुणाना-  
      मन्तर्दृशोऽप्यजनि यत्र परो विकासः ।  
जाता च यत्र परमात्मविचारचर्चा  
      तत्रोत्तरं शृणुत भारतभूरियं नः ॥ १३४॥  
  
महामहिममण्डिता भवति भारती भूः पुरा  
      समुज्ज्वलतरा ध्रुवं स समयोऽचिरादेष्यति ।  
गृहीतजनुषोऽत्र संश्रुतमहर्षयः पूर्ववत्  
      समग्रजगतो जनान् सुपथगान्विधास्यन्ति ते ॥ १३५॥  
  
(बन्धुसेवा)  
आनन्दिता भवत बान्धवसेवनार्थं  
      युष्माभिरेव मधुरोऽवसरोऽद्य लब्धः ।  
आप्लावितं त येन जगत्समग्रं  
      वृद्धिं स याति खलु धर्मसमुद्रपूरः ॥ १३६॥  
  
निःस्वान्नित्यं दुःखितानीशपुत्रान्  
      ये सेवन्ते पापिनस्तापिनश्च ।  
तेषां जिह्वाग्रस्थिता भारती स्याद्  
      देवी चास्ते मानसे शक्तिरूपा ॥ १३७॥  
  
परार्थं त्यक्तसर्वस्वो मुक्तस्तिष्ठति मानवः ।  
इतो भ्रष्टस्ततो भ्रष्टो ``मुक्तिर्मे स्यादिति ब्रुवन्'' ॥ १३८॥  
  
(धर्ममहत्ता)  
धर्मः परो भारतपुण्यभूमौ  
      जातीयशक्तेरवलम्बरूपः ।  
देशस्य नो जीवनगीतशास्त्रे  
      धर्मः प्रधानस्वरतामुपैति ॥ १३९॥  
  
नार्हा वयं त्यक्तुमतः स्वधर्म-  
      मादर्शभूत-स्वबलं कदापि ।  
असावधाना यदि तं त्यजेम  
      प्रतिक्रिया तस्य भवेददम्या ॥ १४०॥  
  
(भारतस्य अवनतिः)  
यस्मिन्दिने ``म्लेच्छ''पदं प्रसिद्धं  
      छिन्नं विजातीयजनैः सखित्वम् ।  
तस्मिन्दिने भारतभाग्यसूर्यो-  
      ऽप्यस्ताचलं गन्तुमिव प्रवृत्तः ॥ १४१॥  
  
(कर्म अकर्म च)  
आत्मभावविकासस्य कारणं कर्मसंज्ञितम् ।  
अनात्मभावो येन स्यात् तदकर्मेति संस्मृतम् ॥ १४२॥  
  
सबलाः कार्यकर्तारो विश्वं जेतुमलं दश ।  
सहस्रशोऽपि वैधेय न समर्था भवन्ति ते ॥ १४३॥  
  
पशुनरत्वमाप्नोति सत्कर्मवशतः परम् ।  
नरः पशुत्वं लभतेऽसत्कर्मवशतोऽवशः ॥ १४४॥  
  
(स्त्री-महिमा)  
जातान्यजातिषु जगत्यबलोन्नतिर्या  
      सा योषितां किल सुयोग्यपदस्य लाभात् ।  
याधोगतिश्चिरमभूदिह भारतेऽस्मिन्  
      सा शक्तिरूपमहिलासु निरादरेण ॥ १४५॥  
  
(मानवोन्नतिः)  
समानाधिकारा जना जीवने स्युः  
      परं दुःखिता जन्मतो जातिभेदात् ।  
अतः कर्मणो वर्ण इत्येव सत्यं  
      समाजोन्नतावस्ति धर्मोच्चतत्त्वम् ॥ १४६॥  
  
अयि! कठोरतरं खलु जीवनं  
      तनुतरं क्षणजीवि च तत्फलम् ।  
पिहितमस्ति तवाग्रमथाप्रभं  
      तदपि धीरतयाग्रसरो भवेः ॥ १४७॥  
  
उत्तिष्ठ जागृहि द्राक्त्वं स्वप्रेनालं तवाधुना ।  
स्वलक्ष्यप्राप्तिपर्यन्तमुद्यमं न परित्यजेः ॥ १४८॥  
  
सहानुभूतेरथ कार्यशक्ते-  
      रभाव एवास्ति विपन्निदानम् ।  
दोषं तमादौ परिहृत्य शीघ्रं  
      कुरुष्व कार्यक्षममात्मदेहम् ॥ १४९॥  
  
असीमशक्तिर्निहिता शिवेन  
      व्यक्तौ, विजानाति नरः कथं ताम् ।  
सर्वेऽपि तुल्यावसरं लभन्तां  
      बलीयसीतः परमेश्वरेच्छा ॥ १५०॥।  
  
विजयः प्रकृतेरस्या मुख्यं लक्ष्यं नृजन्मनः ।  
न जातो मनुजो जातु गन्तुं प्रकृतिदासताम् ॥ १५१॥  
  
सश्रद्धकर्मठजनस्य ससीमबुद्ध्या  
      विज्ञानभौतिकविचारवशालतायाः ।  
कर्तुं समन्वयमहं हृदयं समीहे  
      गम्भीरमब्धिरिव यच्च नभो विशालम् ॥ १५२॥  
  
सुखं नराणां पुरतोऽभ्युपैति  
      प्रायो विपच्छेखरितोत्तमाङ्गम् ।  
प्रयोजनं यस्य सुखेन तस्मा-  
      त्स तत्परः स्याद्विपदोऽनुगन्तम् ॥ १५३॥  
  
कल्याणमध्यात्मसमाजनीति-  
      त्रयेऽवलम्बेत विशुद्धभावम् ।  
सर्वेषु देशेष्वथ सर्वकाले-  
      ष्वभिन्नता स्मासु च बान्धवेषु ॥ १५४॥  
  
(ज्ञानमहिमा)  
गम्यमुच्चतमं तत्त्वं जीवनस्य श्रुतं स्मृतम् ।  
तत्त्वमन्वेषय भ्रातः! ध्रुवं लाभो भविष्यति ॥ १५५॥  
  
ज्ञानं परं प्रतिगृहं प्रविशेदितीत्थं  
      चक्रं प्रवर्तयितुमिच्छति मानसं मे ।  
येन स्त्रियश्च पुरुषाश्च जगत्यमुष्मिन् ।  
      स्वात्मेषुनिर्णयविधिं परिभावयन्तु ॥ १५६॥  
  
(सेवाभावः)  
यथाहं भारतीयोऽस्मि तथा संसारसेवकः ।  
सन्देहकल्पनाजालप्रसारोऽत्र निरर्थकः ॥ १५७॥  
  
(सदाचारः)  
आचारवान् भव सुहृद् बलवान्कृतान्त-  
      स्याह्वानतोऽपि गतभीरमलान्तरस्त्वम् ।  
व्यर्थैव धार्मिकविवादपरम्पराऽऽस्ते  
      दुष्कर्मजातमिति कातरकार्यमेतत् ॥ १५८॥  
  
(सत्यं उपकारश्च)  
अपकारादुपकारोऽसत्यादपि चातिरिच्यते सत्यम् ।  
अनन्तगुणमेतत्खलु यस्यास्ते तस्य जीवितं सफलम् ॥ १५९॥  
  
(भारतोन्नतिः)  
भारताभ्युदयोऽवश्यं भवितेशविधानतः ।  
अरुणोदयवेलासावुत्थातव्यं गता निशा! ॥ १६०॥  
  
(बलमहत्ता)  
शुष्काद् गीतापाठात्पदकन्दुकखेलनं तु भद्रतरम् ।  
शक्तेर्महत्यपेक्षा, गीतापठनं भवेत्ततः सफलम् ॥ १६१॥  
  
(व्यक्तिमहत्ता)  
भ्रातस्त्वमेहि बलवाननुभूय ``सोहं''  
      भस्मीभविष्यति मनोमलिनत्वमस्मात् ।  
जागर्ति शक्तिरनिशं त्विह या प्रसुप्ता  
      त्वं च प्रचण्डदलमूर्तिरिव स्वयं स्याः ॥ १६२॥  
  
(दलितवर्गः)  
श्रमिका भारतस्यैते दलिताश्चिरकालतः  
अपूर्वकार्यकर्तारोऽप्यहं तानभिवादये ॥ १६३॥  
  
दरिद्राणां कुटीरेषु भारतं वसति ध्रुवम् ।  
परमुन्नतये तेषामस्माभिर्वत किं कृतम् ? ॥ १६४॥  
  
सांसारिकेषु विषयेतषु भवन्त्यसुज्ञा  
      निःस्वा जनास्तदपि दुर्जनताविहीनाः ।  
ते सन्ति श्रद्धहृदयाश्छलशून्यभावा  
      हिंसाविचाररहिता हितकार्यसक्ताः ॥ १६५॥  
  
निम्ना जना जेतृनिपीडनेन  
त्रस्ताः स्वकीयैरवमानिताश्च ।  
चिरात्स्वकार्यप्रसितास्तथापि  
      श्रमस्य नापुः फलमद्य यावत् ॥ १६६॥  
  
(पुराणाभिमानः)  
केचिद्वदन्त्यवनतेः किल कारणं नो  
      व्यर्थं ममत्वमतिपूर्वपरम्परासु ।  
ज्ञातं भया परमिदं विपरीतमेव  
      त्यागः पुराणविभवस्य महान्प्रमादः ॥ १६७॥  
  
(हनूमदादर्शः)  
सर्वदास्तु तवादर्शो हनूमान्बलवान्सुधीः ।  
जीवितं मरणं वास्तु स न दध्यौ जितेन्द्रियः ॥ १६८॥  
  
(ज्ञानी भक्तश्च)  
अगाधप्रेमहृदयोऽद्वैतानुभववान्स्वयम् ।  
ज्ञानीश्वरेण तादात्म्यवांश्च भक्तो निगद्यते ॥ १६९॥  
  
निन्दको ज्ञानिनो भक्तो ज्ञानी भक्तस्य निन्दकः ।  
द्वावप्येतौ मतौ धूर्तौ न भेदो ज्ञानिभक्तयोः ॥ १७०॥  
  
(ईश्वरः)  
यदीश्वरस्य सत्तायां विश्वासो विद्यते तव ।  
पदे पदे तत्स्मृतिः स्यात्स्मृतिरेवेशसेवन ॥ १७१॥  
  
यदीश्वरः स्यान्नरदेहधारी  
      हानिर्भवेत्किं तदनन्तशक्तेः ?  
चैतन्यरूपस्य शरीरलाभो  
      न बाधकः स्यात्तदनन्ततायाम् ॥ १७२॥  
  
(भक्तिः)  
भक्तिनिरन्तरमसौ मनुजान्तरस्था  
      या कामकाञ्चनपिधानवशाददृश्या ।  
दूरीकुरु त्वमिदमावरणं क्षणेन  
      स्वान्तः स्थिताथ भवति स्वयमेव दृश्या ॥ १७३॥  
  
(बन्धः)  
सौवर्णो वाप्यायसो वास्तु बन्ध-  
      श्च्छेद्यो, द्वन्द्वं द्वेषरागाद्यपास्यम् ।  
हैमो बन्धोऽप्यस्तु तुल्यः कठोरो  
      दासो दासः पूजितस्ताडितो वा ॥ १७४॥  
  
(मुक्तिः)  
अन्वेष्टव्या कुत्र मुक्तिः सखे! सा  
      लभ्या नेहामुत्र वा मान्दिरे वा ।  
शास्त्रग्रन्थे वा न मा दुःखितो भू  
      र्यस्मादेकस्त्वं तदालम्बभूभिः ॥ १७५॥  
  
(उपासना)  
अनुष्ठानानि शास्त्राणि सम्प्रदायास्तथैव च ।  
साक्षात्कारस्य सिद्ध्यर्थं साधनानीव केवलम ॥ १७६॥  
  
(अहम्भावः)  
देहमानससंयोगादहम्भावोद्भवो भवेत् ।  
``जानामी''त्युपलब्धिस्तु प्रमाणं स्या''दहं''स्थितौ ॥ १७७॥  
  
(वेदमहत्ता)  
दृष्टो विरोधो यदि वेदवाक्यैः  
      शास्त्रं पुराणं न भवेत्प्रमाणम् ।  
विश्वेऽत्र वेदाननुभासितं य-  
      ज्जानीहि वेदोद्भवमेव सर्वम् ॥ १७८॥  
  
(शिक्षाप्रचारः)  
शिक्षा-संस्था-माध्यमेन प्रचारः  
      कर्तव्यः स्याल्लोकसाधारणेन ।  
गत्वा पश्चात्तैरितः प्रत्यगारं  
      बोद्धव्याः स्युर्बान्धवा निर्धनास्ते ॥ १७९॥  
  
(मूर्तिपूजा)  
साक्षादियं चेन्न विमुक्तिहेतु-  
      स्तथापि निन्द्या न हि मूर्तिपूजा ।  
अद्वैतबोधागमसाध्यसिद्धि-  
      योग्यं मनः सा कुरुते जनानाम् ॥ १८०॥  
  
(अध्यात्मम्)  
नरस्य दिव्यां प्रकृतिं पुरस्ता- ०  
      दुद्धार्य्य तज्जीवनकार्यवृन्दे ।  
प्रवेशनीयं कथमित्युपायः  
      सङ्क्षेपतो लक्ष्यमिदं मदीयम् ॥ १८१॥  
  
अध्यात्मतत्त्वविभवस्य भुवि प्रसारो  
      नित्यं विधेय इति भारतधर्मकार्यम् ।  
यद्ग्रीक-हूण-शक-मोघल-तुर्कयानैः  
      सम्पीडितं भवदपि स्थिरसंविदास्ते ॥ १८२॥  
  
वैज्ञानिकाविष्कृतिमात्रमस्मिन्  
      कथं जगत्यर्हति सभ्यताख्याम् ।  
मनुष्यजातौ कियतीश्वरस्य  
      व्यक्तिः प्रमाणं खलु सभ्यतायाः ॥ १८३॥  
  
आत्माव्यक्तब्रह्म सर्वोऽपि बाह्यः  
      स्वान्तःसंस्थो यः प्रकृत्यन्तरायः ।  
तं संयम्य ब्रह्मभावप्रकाशो  
      लक्ष्यं लोके जीवनस्योच्चमास्ते ॥ १८४॥  
  
कर्मोपास्तिज्ञानचेतोजयाना-  
      मेकोपायेनाथ वा तैरनेकैः ।  
व्यक्तीकृत्य स्वात्मनो दिव्यरूपं  
      मुक्तेर्लाभं कर्तुमर्हस्यनन्तम् ॥ १८५॥  
  
नय त्वं मामम्ब! त्वरितमतिदीप्तं परपदं  
      निशानाथो यस्मिन्द्युमणिरपि खद्योतसदृशः ।  
वृथा स्वप्नानेतांस्तिरय मम लीलान्तसमये  
      विभिद्येदं दीर्घं निगडमधुना मोचय सुतम् ॥ १८६॥  
  
व्यष्टिः परं ब्रह्म विभाग शून्यं  
      मायावशादेव पृथक्त्वमेति ।  
मायापि चैकीभवितुं स्वभावा-  
      त्तद्भेदशून्यं यतते प्रयातुम् ॥ १८७॥  
  
``अहं'' पूर्णशक्तिप्रकाशस्वरूपं  
      तथा भावनेयं जननै''र्ज्ञान''मुक्तम् ।  
स्वरूपं तु सापेक्षमेतेन सिद्धये-  
      दपेक्षायुता शुद्धसंवित्कृतः स्यात् ?॥ १८८॥  
  
ज्ञानातीता पूर्णता सत्स्वभावा  
      ज्ञानाज्ञाने पूर्णतांशस्वरूपे ।  
सापेक्षत्वं पूर्णतातोऽस्ति नीचै-  
      रज्ञानेन ज्ञानमेतादृशं स्यात् ॥ १८९॥  
  
बन्धनात्सदसतोर्विमोचनं  
      मुक्तिरित्यभिहिता मनीषिभिः ।  
अस्तु हैममथवाप्ययोमयं  
      वस्तुतस्तु निगडं तदुच्यते ॥ १९०॥  
  
माया सादिरनादिर्वा सान्ता सा व्यष्टिरूपतः ।  
समष्टिरूपतोऽनन्ता तथानादिश्च मन्यते ॥ १९१॥  
  
वस्त्वेकमेव न द्वैतं चैतन्यं वाप्यचेतनम् ।  
अज्ञानाख्या परं माया द्वैतभेदकरी भवेत् ॥ १९२॥  
  
आदौ यदा स्याद्विषयाक्षयोगो  
      न द्वैतबोधस्य तदावकाशः ।  
क्षणे द्वितीये सविकल्पभानं  
      सत्यादिसंवित्खलु निर्विकल्पा ॥ १९३॥  
  
घनान्धकारः परितो विसर्पन्  
      दृष्टिं विलुम्पन्नयमन्तमेतु ।  
मृत्योर्न यन्मृत्युमथाभिलाषः  
      ``स्व''-नाशको नश्यतु दीर्घशान्त्यै ॥ १९४॥  
  
एको मुक्तः सर्ववेद्यस्य वेत्ता,  
      नाम्ना रूपेणापि हीनः समानः ।  
  
साक्षी सर्वस्वप्नजातस्य बीजं  
      मायाधारो विश्वरूपोऽयमात्मा ॥ १९५॥  
  
तातो माता पुत्रजाये च मित्रं  
      स्वप्नं सर्वं नास्ति किञ्चिद्यथार्थम् ।  
यद्येकस्त्वं कः पिता कश्च मित्रं  
      त्वत्तो भिन्नं नास्ति सर्वं त्वमेव ॥ १९६॥  
  
आध्यात्मिकत्वं खलु नः समाजे  
      रक्तप्रवाहोऽमलजीवनस्य ।  
ओजोऽन्वितो यावदसौ प्रवाहो  
      निष्कण्टकस्तावदयस्य पन्थाः ॥ १९७॥  
  
न कोऽप्यभावः परिपीडयेन्नो  
      दरिद्रता मानसदुर्बलत्वम् ।  
अध्यात्मधर्माश्रयतास्ति याव-  
      न्नाशोन्मुखं स्यात्किमु भारतं नः ॥ १९८॥  
  
शुद्धोऽसि पूर्णोऽसि बलान्वितोऽसि  
      यदस्ति पापं न तवास्ति किञ्चित् ।  
दौर्बल्यचिन्ता न सखे विधेया  
      प्रत्यात्मसंस्थं बलमाविरस्तु ॥ १९९॥  
  
कदाप्युच्चैर्गच्छन्समयजलधेर्वीचिवशतो  
      लुठन्नीचैस्तूर्णं तदपि निजधारामनुसरन् ।  
इतः श्रान्तो मातः क्षणिकसुखदुःखात्मजगत-  
      स्तथा दूराद् द्रष्टुं परमपरतीरं त्वपरतः ॥ २००॥  
  
(जनताजनार्दनः)  
त्वत्सम्मुखो विविधरूपधरो य ईश-  
      स्तं सन्त्यजन्नु कुह मार्गयसे वृथैव ।  
यः स्नेहतत्परमनाः खलु जीववृन्दे  
      जानाति सेवितुमसावनिशं परेशम् ॥ २०१॥  
  
(स्वामिजीवनलक्ष्यम्)  
जीर्णं वस्त्रमिव त्यजामि सुखतस्तूर्ण स्वकीयं वपुः  
      पूर्णं कर्तुमथापि कार्यमनिशं लोके यतिष्ये धुवम् ।  
यावद्ब्रह्ममयं समग्रमिति न ज्ञानं जगत्यां जनैः  
      तावत्प्रेरयितुं प्रयत्नपरता मन्ये मदीयं तपः ॥ २०२॥  
  
(समर्पणम्)  
स्वामिशब्दैर्विरच्येदं नव्यं श्लोकशतद्वयम् ।  
त्वदीयं वस्तु भगवन्! तुभ्यमेव समर्पये ॥ २०३॥  
  
इति साहित्याचार्य-एम्०ए०-भण्डारकरोपाह्व त्र्यम्बकशर्मणा  
विरचिता श्रीस्वामिविवेकानन्दोपदेशद्विशती समाप्ता ।  
  
Encoded and proofread by Sunder Hattangadi sunderh at hotmail.com  
  
