---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: deities_misc, gurudev
Description/comments: rudrayAmale uttaratantre 1 bhairava bhairavI sa.nvAde
File name: gurumahimAgurukRRitya.itx
Language: Sanskrit
Latest update: February 16, 2020
Location: doc_deities_misc
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamalam part 1 edited by Ram Prasad Tripathi and Sudhakar Malaviya
SubDeity: gurudev
Subject: philosophy/hinduism/religion
Sublocation: deities_misc
Text title: Gurumahima Gurukritya
Texttype: stotra
Transliterated by: staff of Muktabodha.org Mark S.G. Dyczkowski
engtitle: gurumahimAgurukRRitya
itxtitle: gurumahimAgurukRitya (rudrayAmalAntargatam)
title: गुरुमहिमागुरुकृइत्य (रुद्रयामलान्तर्गतम्)

---
  
 गुरुमहिमागुरुकृत्य   
अखण्डमण्डलाकारं व्याप्तं येन चराचरम् ।  
तत्पदं दर्शितं येन तस्मै श्रीगुरवे नमः ॥ २-२२॥  
  
अज्ञानतिमिरान्धस्य ज्ञानाञ्जनशलाकया ।  
चक्षुरुन्मीलितं येन तस्मै श्रीगुरवे नमः ॥ २-२३॥  
  
देवतायाः दर्शनस्य कारणं करुणानिधिम् ।  
सर्वसिद्धिप्रदातारं श्रीगुरुं प्रणमाम्यहम् ॥ २-२४॥  
  
वराभयकरं नित्यं श्वेतपद्मनिवासिनम् ।  
महाभयनिहन्तारं गुरुदेवं नमाम्यहम् ॥ २-२५॥  
  
महाज्ञानाच्छापिताङ्गं नराकारं वरप्रदम् ।  
चतुर्वर्गप्रदातारं स्थूलसूक्ष्मद्वयान्वितम् ॥ २-२६॥  
  
सदानन्दमयं देवं नित्यानन्दं निरञ्जनम् ।  
शुद्धसत्त्वमयं सर्वं नित्यकालं कुलेश्वरम् ॥ २-२७॥  
  
ब्रह्मरन्ध्रे महापद्मे तेजोबिम्बे निराकुले ।  
योगिभिर्ध्यानगम्ये च चक्रे शुक्ले विराजिते ॥ २-२८॥  
  
सहस्रदलसङ्काशे कर्णिकामध्यमध्यके ।  
महाशुक्लभासुरार्ककोटिकोटिमहौजसम् ॥ २-२९॥  
  
सर्वपीठस्थममलं परं हंसं परात्परम् ।  
वेदोद्धारकरं नित्यं काम्यकर्मफलप्रदम् ॥ २-३०॥  
  
सदा मनःशक्तिमायालयस्थानं पदद्वयम् ।  
शरज्ज्योत्स्नाजालमालाभिरिन्दुकोटिवन्मुखम् ॥ २-३१॥  
  
वाञ्छातिरिक्तदातारं सर्वसिद्धीश्वरं गुरुम् ।  
भजामि तन्मयो भूत्त्वा तं हंसमण्डलोपरि ॥ २-३२॥  
  
आत्मानं च निराकारं साकारं ब्रह्मरूपिणम् ।  
महाविद्यामहामन्त्रदातारं परमेश्वरम् ॥ २-३३॥  
  
सर्वसिद्धिप्रदातारं गुरुदेवं नमाम्यहम् ।  
कायेन मनसा वाचा ये नमन्ति निरन्तरम् ॥ २-३४॥  
  
अवश्यं श्रीगुरोः पादाम्भोरुहे ते वसन्ति हि ।  
प्रभाते कोटिपुण्यञ्च प्राप्नोति साधकोत्तमः ॥ २-३५॥  
  
मध्याह्ने दशलक्षञ्च सायाह्ने कोटिपुण्यदम् ।  
प्रातःकाले पठेत् स्तोत्रं ध्यानं वा सुसमाहितः ॥ २-३६॥  
  
तदा सिद्धिमवाप्नोति नात्र कार्या विचारणा ॥ २-३७॥  
  
गुरुस्तोत्रम् ।  
शिरसि सितपङ्कजे तरुणकोटिचन्द्रप्रभं  
वराभयकराम्बुजं सकलदेवतारूपिणम् ।  
भजामि वरदं गुरुं किरणचारुशोभाकुलं  
प्रकाशितपदद्वयाम्बुजमलत्ककोटिप्रभम् ॥ २-३८॥  
  
जगद्भयनिवारणं भुवनभोगमोक्षप्रदं  
गुरोः पादयुगाम्बुजं जयति यत्र योगे जयम् ।  
भजामि परमं गुरुं नयनपद्ममध्यस्थितं  
भवाब्धिभयनाशनं शमनरोगकायक्षयम् ॥ २-३९॥  
  
प्रकाशितसुपङ्कजे मृदुलषोडशाख्ये प्रभुं  
परापरगुरुं भजे सकलबाह्यभोगप्रदम् ।  
विशालनयनाम्बुजद्वयतडित्प्रभामण्डलं  
कडारमणिपाटलेन्दुबिन्दुबिन्दुकम् ॥ २-४०॥  
  
चलाचलकलेवरं प्रचपलदले द्वादशे ।  
महौजसमुमापतेर्विगतदक्षभागे हृदि ।  
प्रभाकरशतोज्ज्वलं सुविमलेन्दुकोट्याननम् ।  
भजामि परमेष्ठिनं गुरुमतीव वारोज्ज्वलम् ॥ २-४१॥  
  
गुर्वाद्यञ्च शुभं मदननिदहनं हेममञ्जरीसारं  
नानाशब्दाद्भुताह्लादितपरिजनाच्चारुचक्रत्रिभङ्गम् ।  
नित्यं ध्यायेत् प्रभाते अरुणशतघटाशोभनं योगगम्यं  
नाभौ पद्मेऽतिकान्ते दशदलमणिभे भाव्यते योगिभिर्यत् ॥ २-४२॥  
  
या माता मयदानवादिस्वभुजा निर्वाणसीमापुरे  
स्वाधिष्ठाननिकेतने रसदले वैकुण्ठमूले मया ।  
जन्मोद्धारविकारसुप्रहरिणी वेदप्रभा भाव्यते  
कन्दर्पार्पितशान्तियोनिजननी विष्णुप्रिया शाङ्करी ॥ २-४३॥  
  
या भाषाननकुण्डली कुलपथाच्छामाभशोभाकरी ।  
मूले पद्मचतुर्दले कुलवती निःश्वासदेशाश्रिता ।  
साक्षात्काङ्क्षितकल्पवृक्षलतिका सूद्भाषयन्ती प्रिया ।  
नित्या योगिभयापहा विषहरा गुर्वम्बिका भाव्यते ॥ २-४४॥  
  
ऊर्द्ध्वाम्भोरुहनिःसृतामृतघटी मोदोद्वलाप्लाविता  
गुर्वास्या परिपातु सूक्ष्मपथगा तेजोमयी भास्वती ।  
सूक्ष्मा साधनगोचरामृतमयी मूलादिशीर्षाम्बुजे  
पूर्णा चेतसि भाव्यते भुवि कदा माता सदोर्द्ध्वामगा ॥ २-४५॥  
  
गुरुस्तोत्रफलश्रुतिः ।  
स्थितिपालनयोगेन ध्यानेन पूजनेन वा ।  
यः पठेत् प्रत्यहं व्याप्य स देवो न तु मानुषः ॥ २-४६॥  
  
कल्याणं धनधान्यं च कीर्तिमायुर्यशःश्रियम् ।  
सायाह्ने च प्रभाते च पठेद्यदि सुबुद्धिमान् ॥ २-४७॥  
  
स भवेत् साधकश्रेष्ठः कल्पद्रुमकलेवरः ।  
स्तवस्यास्य प्रसादेन वागीशत्वमवाप्नुयात् ॥ २-४८॥  
  
पशुभावस्थिता ये तु तेऽपि सिद्धाः न संशयः ।  
गुरुलक्षणम् ।  
आदौ साधकदेवश्च सदाचारमतिः सदा ॥ २-४९॥  
  
पशुभावस्ततो वीरः सायाह्ने दिव्यभाववान् ।  
एतेषां भाववर्गाणां गुरुर्वेदान्तपारगः ॥ २-५०॥  
  
शान्तो दान्तः कुलीनश्च विनीतः शुद्धवेषवान् ।  
शुद्धाचारः सुप्रतिष्ठः शुचिर्दक्षः सुबुद्धिमान् ॥ २-५१॥  
  
आश्रमी ध्याननिष्ठश्च मन्त्रतन्त्रविशारदः ।  
निग्रहानुग्रहे शक्तो वशी मन्त्रार्थजापकः ॥ २-५२॥  
  
निरोगी निरहङ्कारो विकाररहितो महान् ।  
पण्डितो वाक्पतिः श्रीमान् सदा यज्ञविधानकृत् ॥ २-५३॥  
  
पुरश्चरणकृत् सिद्धो हिताहितविवर्जितः ।  
सर्वलक्षणसंयुक्तो महाजनगणादृतः ॥ २-५४॥  
  
प्राणायामादिसिद्धान्तो ज्ञानी मौनी विरागवान् ।  
तपस्वी सत्यवादी च सदा ध्यानपरायणः ॥ २-५५॥  
  
आगमार्थविशिष्टज्ञो निजधर्मपरायणः ।  
अव्यक्तलिङ्गचिह्नस्थो भावको भद्रदानवान् ॥ २-५६॥  
  
लक्ष्मीवान् धृतिमान्नाथो गुरुरित्यभिधीयते ।  
शिष्यलक्षणम् ।  
शिष्यस्तु तादृशो भूत्त्वा सद्गुरुं पर्युपाश्रयेत् ॥ २-५७॥  
  
वर्जयेच्च परानन्दरहितं रूपवर्जितम् ।  
कुष्ठिनं क्रूरकर्माणं निन्दितं रोगिणं गुरुम् ॥ २-५८॥  
  
अष्टप्रकारकुष्ठेन गलत्कुष्ठिनमेव च ।  
श्वित्रिणं जनहिंसार्थं सदार्थग्राहिणं तथा ॥ २-५९॥  
  
स्वर्णविक्रयिणं चौरं बुद्धिहीनं सुखर्वकम् ।  
श्यावदन्तं कुलाचाररहितं शान्तिवर्जितम् ॥ २-६०॥  
  
सकलङ्कं नेत्ररोगैः पीडितं परदारगम् ।  
असंस्कारं प्रवक्तारं स्त्रीजितं चाधिकाङ्गकम् ॥ २-६१॥  
  
कपटात्मानकं हिंसाविशिष्टं बहुजल्पकम् ।  
बह्वाशिनं हि कृपणं मिथ्यावादिनमेव च ॥ २-६२॥  
  
अशान्तं भावहीनं च पञ्चाचारविवर्जितम् ।  
दोषजालैः पूरिताङ्गं पूजयेन्न गुरुं बिना ॥ २-६३॥  
  
गुरौ मानुषबुद्धिं तु मन्त्रेषु लिपिभावनम् ।  
प्रतिमासु शिलारूपं विभाव्य नरकं व्रजेत् ॥ २-६४॥  
  
जन्महेतू हि पितरौ पूजनीयौ प्रयत्नतः ।  
गुरुर्विशेषतः पूज्यो धर्माधर्मप्रदर्शकः ॥ २-६५॥  
  
गुरुः पिता गुरुर्माता गुरुर्देवो गुरुर्गतिः ।  
शिवे रुष्टे गुरुस्त्राता गुरौ रुष्टे न कश्चन ॥ २-६६॥  
  
गुरोर्हितं प्रकर्तव्यं वाङ्मनःकायकर्मभिः ।  
अहिताचरणाद् देव विष्ठायां जायते कृमिः ॥ २-६७॥  
  
मन्त्रत्यागाद् भवेन्मृत्युर्गुरुत्यागाद् दरिद्रता ।  
गुरुमन्त्रपरित्यागाद् रौरवं नरकं व्रजेत् ॥ २-६८॥  
  
गुरौ सन्निहिते यस्तु पूजयेदन्यदेवताम् ।  
प्रयाति नरकं घोरं सा पूजा विफला भवेत् ॥ २-६९॥  
  
गुरुवद् गुरुपुत्रेषु गुरुवत् तत्सुतादिषु ।  
अविद्यो वा सविद्यो वा गुरुरेव तु दैवतम् ॥ २-७०॥  
  
अमार्गस्थोऽपि मार्गस्थो गुरुरेव तु दैवतम् ।  
उत्पादकब्रह्मदात्रोर्गरीयान् ब्रह्मदो गुरुः ॥ २-७१॥  
  
तस्मान्मन्येत सततं पितुरप्यधिकं गुरुम् ।  
गुरुदेवाधीनश्चास्मि शास्त्रे मन्त्रे कुलाकुले ॥ २-७२॥  
  
नाधिकारी भवेन्नाथ श्रीगुरोः पदभावकः ।  
गुरुर्माता पिता स्वामी बान्धवः सुहृत् शिवः ॥ २-७३॥  
  
इत्याधाय मनो नित्यं भजेत् सर्वात्मना गुरुम् ।  
एकमेव परं ब्रह्म स्थूलशुक्लमणिप्रभम् ॥ २-७४॥  
  
सर्वकर्मनियन्तारं गुरुमात्मानमाश्रयेत् ।  
गुरुश्च सर्वभावानां भावमेकं न संशयः ॥ २-७५॥  
  
निःसन्दिग्धं गुरोर्वाक्यं संशयात्मा विनश्यति  
निःसंशयी गुरुपदे सर्वत्यागी पदं व्रजेत् ॥ २-७६॥  
  
खेचरत्वमवाप्नोति मासादेव न संशयः ।  
सद्गुरुमाश्रितं शिष्यं वर्षमेकं प्रतीक्षयेत् ॥ २-७७॥  
  
सगुणं निर्गुणं वापि ज्ञात्वा मन्त्रं प्रदापयेत् ।  
शिष्यस्य लक्षणं सर्वं शुभाशुभविवेचनम् ॥ २-७८॥  
  
अन्यथा विप्रदोषेण सिद्धिपूजाफलं दहेत् ।  
कामुकं कुटिलं लोकनिन्दितं सत्यवर्जितम् ॥ २-७९॥  
  
अविनीतमसमर्थं प्रज्ञाहीनं रिपुप्रियम् ।  
सदापापक्रियायुक्तं विद्याशून्यं जडात्मकम् ॥ २-८०॥  
  
कलिदोषसमूहाङ्गं वेदक्रियाविवर्जितम् ।  
आश्रमाचारहीनं चाशुद्धान्तःकरणोद्यतम् ॥ २-८१॥  
  
सदा श्रद्धाविरहितमधैर्यं क्रोधिनं भ्रमम् ।  
असच्चरित्रं विगुणं परदारातुरं सदा ॥ २-८२॥  
  
असद्बुद्धिसमूहोत्थमभक्तं द्वैतचेतसम् ।  
नानानिन्दावृताङ्गं च तं शिष्यं वर्जयेद् गुरुः ॥ २-८३॥  
  
यदि न त्यज्यते वीर धनादिदानहेतुना ।  
नारकी शिष्यवत् पापी तद्विशिष्टमवाप्नुयात् ॥ २-८४॥  
  
क्षणादसिद्धः स भवेत् शिष्यासादितपातकैः ।  
अकस्मान्नरकं प्राप्य कार्यनाशाय केवलम् ॥ २-८५॥  
  
विचार्य यत्नात् विधिवत् शिष्यसङ्ग्रहमाचरेत् ।  
अन्यथा शिष्यदोषेण नरकस्थो भवेद् गुरुः ॥ २-८६॥  
  
न पत्नीं दीक्षयेद् भर्ता न पिता दीक्षयेत् सुताम् ।  
न पुत्रं च तथा भ्राता भ्रातरं नैव दीक्षयेत् ॥ २-८७॥  
  
सिद्धमन्त्रो यदि पतिस्तदा पत्नीं स दीक्षयेत् ।  
शक्तित्त्वेन भैरवस्तु न च सा पुत्रिका भवेत् ।  
मन्त्राणां देवता ज्ञेया देवता गुरुरूपिणी ॥ २-८८॥  
  
तेषां भेदो न कर्तव्यो यदीच्छेच्छुभमात्मनः ।  
एकग्रामे स्थितः शिष्यस्त्रिसन्ध्यं प्रणमेद् गुरुम् ॥ २-८९॥  
  
क्रोशमात्रस्थितो भक्त्या गुरुं प्रतिदिनं नमेत् ।  
अर्धयोजनतः शिष्यः प्रणमेत् पञ्चपर्वसु ॥ २-९०॥  
  
एकयोजनमारभ्य योजनद्वादशावधिः ।  
दूरदेशस्थितः शिष्यो भक्त्या तत्सन्निधिं गतः ॥ २-९१॥  
  
तन्त्रयोजनसङ्ख्योक्तमासेन प्रणमेद् गुरुम् ।  
वर्षैकेण भवेद् योग्यो विप्रो हि गुरुभावतः ॥ २-९२॥  
  
वर्षद्वयेन राजन्यो वैश्यस्तु वत्सरैस्त्रिभिः ।  
चतुर्भिर्वत्सरैः शूद्रः कथिता शिष्ययोग्यता ॥ २-९३॥  
  
इति श्रीरुद्रयामले उत्तरतन्त्रे महातन्त्रोद्दीपने सर्वविद्यानुष्ठाने  
सिद्धिमन्त्रप्रकरणे भैरवीभैरवसंवादे गुरुमहिमागुरुकृत्यः  
द्वितीयः पटलः ॥ १॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
