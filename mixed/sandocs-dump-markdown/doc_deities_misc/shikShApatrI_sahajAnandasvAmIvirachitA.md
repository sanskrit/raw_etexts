+++
"Text title" = "shikShApatrI sahajAnandasvAmIvirachitA"
"File name" = "shikShApatrIsahajAnanda.itx"
itxtitle = "shikShApatrI (sahajAnandasvAmIvirachitA)"
engtitle = "shikShApatrI by Sahajanandaswami"
Category = "deities_misc"
Location = "doc_deities_misc"
Sublocation = "deities_misc"
Author = "sahajAnandasvAmI"
Language = "Sanskrit"
Subject = "philosophy/hinduism/religion"
"Proofread by" = "DPD"
Description-comments = "Shree Swaminarayan Sampradaya"
Indexextra = "(scriptures)"
"Latest update" = "August 23, 2015"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "शिक्षापत्री (सहजानन्दस्वामीविरचिता)"

+++
  
 शिक्षापत्री सहजानन्दस्वामीविरचिता   
 ॥ ध्यानश्लोकाः ॥  
  
विज्ञाने विलयं गते प्रसरति क्षोण्यां तमस्यान्तरे  
दिङ्मूढेषु भवाध्वगेषु परितः पीडैकशेषे विधौ ।  
कारुण्यादवतीर्य मुक्तिजननीं शिङ्क्षामदाध्यामिमां  
साक्षादक्षरदिव्यधामनिलयस्तामन्वहं चिन्तये ॥ १॥  
  
संसारकर्दमविवर्तनपङ्किलानां  
नैर्मल्यमाकलयितुं रचितावताराम् ।  
आविद्यसन्तमसनिर्हरणे समर्था-  
मादेशपत्रि भवतीमनुचिन्तयामि ॥ २॥  
  
काऽप्यञ्जनशलाकेयमन्तस्तिमिरहारिणी ।  
प्रज्ञादृष्टिप्रकाशाय शिक्षापत्र्युपसेव्यताम् ॥ ३॥  
  
नानादेशनिवासिशिष्यजनतामुद्दिश्य याऽऽविष्कृता  
साक्षादक्षरवासिना नृवपुषा नारायणेन स्वयम् ।  
सा त्वं सङ्ग्रथितासि पावनि शतानन्दर्षिणा ग्रन्थतः  
शिक्षापत्रि भवापहन्त्रि भवतीमम्बान्वहं चिन्तये ॥ ४॥  
  
शतानन्देन मुनिना मध्येसत्सङ्गिजीवनम् ।  
ग्रथितां भगवत्प्रोक्तां शिक्षापत्रीमहं श्रये ॥ ५॥  
  
समस्तशास्त्रदुग्धाब्ध्योद्धृतमनुत्तमम् ।  
शिक्षापत्र्यमृतं किञ्चिदमृतत्वाय कल्पते ॥ ६॥  
  
शिक्षापत्र्यमृतं यदेव सहजानन्दः शरण्यः सता  
देवः प्राशयदाश्रितानिह मुकुन्दानन्दमुख्यान् पूरा ।  
यत्पीत्वा प्रभवन्ति सम्पदमनायासेन तामासुरी -  
मुच्छेत्तुं तदुपास्महे भवभयप्रध्वंसनैकौषधम् ॥ ७॥  
  
संसारसागरगतान्स्वयमुद्दिधीर्षुः  
श्रेयस्तदेकमखिलेष्वभिकाङ्क्षमाणः ।  
आदेशमालिखितुमादृतपत्रलेखो  
नारायणः स्फुरतु मे हृदि वर्णिवेषः ॥ ८॥  
  
व्यञ्जयन्ताश्रितस्नेहं मुग्धस्मितमुखाम्बुजः ।  
आदेशमालिखन्नस्तु हृदि मे धर्मनन्दनः ॥ ९॥  
  
स्वामिनारायणस्यैतत् स्वरुपमपरं हरेः ।  
शिक्षापत्र्यात्मना भूमौ चकास्त्वखिलमङ्गलम् ॥ १०॥  
  
शिक्षापत्रि समस्तशिष्यनिवहैरभ्यर्थितेनादराद्  
देवेनाखिलकारणेन सहजानन्देन याऽऽविष्कृता ।  
तां त्वां सर्वफलप्रदां भगवतो देवस्य तस्यापरां  
मूर्तिं देवि विभावयन्ननुदिनं सेवे मुहुः प्रेमतः ॥ ११॥  
  
शिक्षापत्र्यमृत हिताय जगतामाविष्कृतं यन्मया  
मद्भक्तैरिदमादरादनुदिनं सेव्यं समस्तैरपि ।  
इत्यादिष्टमनुस्मरन् भगवतः प्रेम्णाऽन्वहं यः पठेत्  
शिक्षापत्रमिदं स याति परम धामाक्षरं शाश्वतम् ॥ १२॥  
  
 ॥ अथ शिक्षापत्री ॥  
  
वामे यस्य स्थिता राधा श्रीश्च यस्यास्ति वक्षसि ।  
वृन्दावनविहारं तं श्रीकृष्णं हृदि चिन्तये ॥ १॥  
  
लिखामि सहजानन्दस्वामी सर्वान्निजाश्रितान् ।  
नानादेशस्वितान् शिक्षापत्रीं वृत्तालयस्थितः ॥ २॥  
  
भ्रात्रो रामप्रतापेच्छारामयोर्धर्मजन्मनोः ।  
यावयोध्याप्रसादाख्यरधुवीराभिधौ सुतौ ॥ ३॥  
  
मुकुन्दानन्दमुख्याश्च नैष्ठिका ब्रह्मचारिणः ।  
गृहस्थाश्च मयारामभट्टाद्या ये मदाश्रयाः ॥ ४॥  
  
सधवा विधवा योषा याश्च मच्छिष्यतां गताः ।  
मुक्तानन्दादयो ये स्युः साधवश्चाखिला अपि ॥ ५॥  
  
स्वधर्मरक्षिका मे तैः सर्वैर्वाच्याः सदाशिषः ।  
श्रीमन्नारायणस्मृत्या सहिताः शास्त्रसम्मताः ॥ ६॥  
  
एकाग्रेणैव मनसा पत्रीलेखः सहेतुकः ।  
अवधार्योऽयमखिलैः सर्वजीवहितावहः ॥ ७॥  
  
ये पालयन्ति मनुजाः सच्छास्त्रप्रतिपादितान् ।  
सदाचारान् सदा तेऽत्र परत्र च महासुखा: ॥ ८॥  
  
तानुऽलङ्घ्याऽत्र वर्तन्ते ये तु स्वैरं कुबुद्धयः ।  
त इहामुत्र व महल्लभन्ते कष्टमेव हि ॥ ९॥  
  
अतो भवद्भिर्मच्छिष्यैः सावधानतयाऽखिलैः ।  
प्रीत्यैतामनुसृत्यैव वर्तितव्यं निरन्तरम् ॥ १०॥  
  
कस्यापि प्राणिनो हिंसा नैव कार्याऽत्र मामकैः ।  
सूक्ष्मयूकामत्कुणादेरपि बुद्धया कदाचन ॥ ११॥  
  
देवतापितृयागार्थमप्यजादेश्च हिंसनम् ।  
न कर्तव्यमहिंसैव धर्मः प्रोक्तोऽस्ति यन्महान् ॥ १२॥  
  
स्त्रिया धनस्य वा प्राप्त्यै साम्राज्यस्यापि वा क्वचित् ।  
मनुष्यस्य तु कस्यापि हिंसा कार्या न सर्वथा ॥ १३॥  
  
आत्मघातस्तु तीर्थेऽपि न कर्तव्यश्च न कुथा ।  
अयोग्याचरणात् क्वापि न विषोद्बन्धनादिना ॥ १४॥  
  
न भक्ष्यं सर्वथा मांसं यज्ञशिष्टमपि क्वचित् ।  
न पेयं च सुरामद्यमपि देवनिवेदितम् ॥ १५॥  
  
अकार्याचरणे क्वापि जाते स्वस्य परस्य वा ।  
अङ्गच्छेदो न कर्तव्यः शस्त्राद्यैश्च क्रुधाऽपि वा ॥ १६॥  
  
स्तेनकर्म न कर्तव्यं धर्मार्थमपि केनचित् ।  
सस्वामिकाष्ठपुष्पादि न ग्राह्यं तदनाज्ञया ॥ १७॥  
  
व्यभिचारो न कर्तव्यः पुम्भिः स्त्रिभिश्च मा श्रितैः ।  
द्यूतादि व्यसन त्याज्यं नाद्यं भङ्गादिमादकम् ॥ १८॥  
  
अग्राह्यान्नेन पक्वं यदन्नं तदुदकं च न ।  
जगन्नाथपुरं हित्वा ग्राह्यं कृष्णप्रसाद्यपि ॥ १९॥  
  
मिथ्यापवादः कस्मिंश्चिदपि स्वार्थस्य सिद्धये ।  
नारोप्यो नापशव्याश्च भाषणीयाः कदाचन ॥ २०॥  
  
देवतातीर्थविप्राणां साध्वीनां च सतामपि ।  
वेदानां न च कर्तव्या निन्दा श्रव्या न च क्वचित् ॥ २१॥  
  
देवतायै भवेद्यस्यै सुरामांसनिवेदनम् ।  
यत्पुरोऽजादिहिंसा च न भक्ष्यं तन्निवेदितम् ॥ २२॥  
  
दृष्ट्वा शिवालयादीनि देवागाराणि वर्त्मनि ।  
प्रणम्य तानि तद्देवदर्शनं कार्यमादरात् ॥ २३॥  
  
स्ववर्णाश्रमधर्मो यः स हातव्यो न केनचित् ।  
परधर्मो न चाचर्यो न च पाखण्डकल्पितः ॥ २४॥  
  
कृष्णभक्तेः स्वधर्माद्धा पतनं यस्य वाक्यतः ।  
स्यात्तन्मुखान्न वै श्रव्याः कथावार्ताश्च वा प्रभोः ॥ २५॥  
  
स्वपरद्रोहजननं सत्यं भाष्यं न कर्हिचित् ।  
कृतघ्नसङ्गस्त्यक्तव्यो लुब्धा ग्राह्या न कस्यचित् ॥ २६॥  
  
चोरपापिव्यसनिनां सङ्गः पाखण्डिनां तथा ।  
कामिनां च न कर्तव्यो जनवञ्चनकर्मणाम् ॥ २७॥  
  
भक्तिं वा ज्ञानमालम्ब्य स्त्रीद्रव्यरसलोलुभाः ।  
पापे प्रवर्तमानाः स्युः कार्यस्तेषां न सङ्गमः ॥ २८॥  
  
कृष्णकृष्णावताराणां खण्डनं यत्र युक्तिभिः ।  
कृतं स्यात्तानि शास्राणि न मान्यानि कदाचन ॥ २९॥  
  
अगालितं न पातव्यं पानीयं च पयस्तथा ।  
स्नानादि नैव कर्तव्यं सूक्ष्मजन्त्तुमयाम्भसा ॥ ३०॥  
  
यदौषधं च सुरया सम्पृक्तं पललेन वा ।  
अज्ञातवृत्तवैद्येन दत्तं चाद्यं न तत् क्वचित् ॥ ३१॥  
  
स्थानेषु लोकशास्त्राभ्यां निषिद्धेषु कदाचन ।  
मलमूत्रोत्सर्जनं च न कार्यं ष्ठीवनं तथा ॥ ३२॥  
  
अद्वारेण न निर्गम्य प्रवेष्टव्यं न तेन च ।  
स्थाने सस्वामिके वासः कार्योऽपृष्ट्रवा न तत्पतिम् ॥ ३३॥  
  
ज्ञानवार्ताश्रुतिर्नार्या मुखात् कार्या न पूरुषैः ।  
न विवादः स्त्रिया कार्यो न राज्ञा न च तज्जनैः ॥ ३४॥  
  
अपमानो न कर्तव्यो गुरूणां च वरीयसाम् ।  
लोके प्रतिष्ठितानां च विदुषां शस्त्रधारिणाम् ॥ ३५॥  
  
कार्यं न सहसा किञ्चित् कार्यो धर्मस्तु सत्वरम् ।  
पाठनीयाऽधीतविद्या कार्यः सङ्गोऽन्वहं सताम् ॥ ३६॥  
  
गुरुदेवनृपेक्षार्थं न गम्यं रिक्तपाणिभिः ।  
विश्वासधातो नो कार्यः स्वश्लाघा स्वमुखेन च ॥ ३७॥  
  
यस्मिन् परिहितेऽपि स्युर्दृयान्यङ्गानि चात्मनः ।  
तद्दूष्यं वसनं नैव परिधार्यं मदाश्रितैः ॥ ३८॥  
  
धर्मेण रहिता कृष्णभक्तिः कार्या न सर्वथा ।  
अज्ञनिन्दाभयानैव त्याज्यं श्रीकृष्णसेवनम् ॥ ३९॥  
  
उत्सवाहेषु नित्यं च कृष्णमन्दिरमागतैः ।  
पुम्भिः स्पृश्या न वनितास्तत्र ताभिश्च पूरुषाः ॥ ४०॥  
  
कृष्णदीक्षां गुरोः प्राप्तैस्तुलसीमालिके गले ।  
धार्ये नित्यं चोर्ध्वपुण्ड्रं ललाटादौ द्विजातिभिः ॥ ४१॥  
  
तत्तु गोपीचन्दनेन चन्दनेनाथवा हरेः ।  
कार्य पूजावशिष्टेन के सरादियुतेन च ॥ ४२॥  
  
तन्मध्य एव कर्तव्यः पुण्ड्रद्रव्येण चन्द्रकः ।  
कुङ्कुमेनाथवा वृत्तो राधालक्ष्मीप्रसादिना ॥ ४३॥  
  
सच्छूद्राः कृष्णभक्ता ये तैस्तु मालोर्ध्वपुण्ड्रके ।  
द्विजातिवद्धारणीये निजधर्मेषु संस्थितैः ॥ ४४॥  
  
भक्तैस्तदितरैर्माले चन्दनादीन्यनोद्भवे ।  
घार्ये कण्ठे ललाटेऽथ कार्यः केवलचन्द्रकः ॥ ४५॥  
  
त्रिपुण्ड्ररुद्राक्षधृतिर्येषां स्यात् स्वकुलागता ।  
तैस्तु विप्रादिभिः क्यापि न त्याज्या सा मदाश्रितैः ॥ ४६॥  
  
ऐकाल्यमेव विज्ञेय नारायणमहेशयोः ।  
उभयोर्ब्रह्मरूपेण वेदेषु प्रतिपादनात् ॥ ४७॥  
  
शास्त्रोक्त आपद्धर्मो यः स त्वल्पापदि कर्हिचित् ।  
मदाश्रितैर्मुख्यतया ग्रहीतव्यो न मानवैः ॥ ४८॥  
  
प्रत्यहं तु प्रबोद्धव्यं पूर्वमेवोदयाद्रवे ।  
विधाय कृष्णस्मरणं कार्यः शौचविधिस्ततः ॥ ४९॥  
  
उपविश्यैव चैकत्र कर्तव्यं दन्तधावनम् ।  
स्नात्वा शुच्यम्बुना धौते परिधार्ये च वाससी ॥ ५०॥  
  
उपविश्य ततः शुद्ध आसने शुचिभूतले ।  
असङ्कीर्णं उपस्पृश्यं प्राङ्मुखं वोत्तरामुखम् ॥ ५१॥  
  
कर्तव्यमूर्ध्वपुण्ड्रं च पुम्भिरेव सचन्द्रकम् ।  
कार्यः सघवनारीभिर्भाले कुङ्कुमचन्द्रकः ॥ ५२॥  
  
पुण्ड्रं वा चन्द्रको भाले न कार्यो मृतनाथया ।  
मनसा पूजनं कार्यं ततः कृष्णस्य चाखिलैः ॥ ५३॥  
  
प्रणम्य राधाकृष्णस्य लेख्यार्चां तत आदरात् ।  
शक्त्या जपित्वा तन्मन्त्रं कर्तव्यं व्यावहारिकम् ॥ ५४॥  
  
ये त्वम्बरिषवद्भक्ताः स्युरिहात्मनिवेदिनः ।  
तैश्च मानसपूजान्तं कार्यमुक्तक्रमेण वै ॥ ५५॥  
  
शैली वा धातुजा मूर्तिः शालग्रामोऽर्च्य एव तैः ।  
द्रव्यैर्यथाप्तैः कृष्णस्य जप्योऽथाष्टाक्षरो मनुः ॥ ५६॥  
  
स्तोत्रादेरथ कृष्णस्य पाठः कायः स्वशक्तितः ।  
तथाऽनधितगीर्वाणैः कार्यं तन्नामकीर्तनम् ॥ ५७॥  
  
हरेर्विधाय नैवेद्यं भोज्यं प्रासादिक ततः ।  
कृष्णसेवापरैः प्रीत्या भवितव्यं च तैः सदा ॥ ५८॥  
  
प्रोक्तास्ते निर्गुणा भक्ता निर्गुणस्य हरेर्यतः ।  
सम्बन्धातत्कियाः सर्वा भवन्त्येव हि निर्गुणाः ॥ ५९॥  
  
भक्तैरेतैस्तु कृष्णायानर्पितं वार्यपि क्वचित् ।  
न पेयं नैव भक्ष्यं च पत्रकन्दफलाद्यपि ॥ ६०॥  
  
सर्वैरशक्तौ वार्धक्याद् गरीयस्यापदाऽथवा ।  
भक्ताय कृष्णमन्यस्मै दत्त्वा वृत्यं यथाबलम् ॥ ६१॥  
  
आचार्येणैव दत्तं यद् यच्च तेन प्रतिष्ठितम् ।  
कृष्णस्वरूपं तत् सेव्यं वन्द्यमेवेतरत्तु यत् ॥ ६२॥  
  
भगवन्मन्दिरं सर्वैः सायं गन्तव्यमन्वहम् ।  
नामसङ्कीर्तनं कार्यं तत्रोच्चै राधिकापतेः ॥ ६३॥  
  
कार्यास्तस्य कथावार्ताः श्रव्याश्च परमादरात् ।  
वादित्रसहितं कार्यं कृष्णकीर्तनमुत्सवे ॥ ६४॥  
  
प्रत्यहं कार्यमित्थं हि सर्वैरपि मदाश्रितैः ।  
संस्कृतप्राकृतग्रन्थाभ्यासश्चापि यथामति ॥ ६५॥  
  
यादृशैर्यो गुणैर्युक्तस्तादृशे स तु कर्मणि ।  
योजनीयो विचार्यैव नान्यथा तु कदाचन ॥ ६६॥  
  
अन्नवस्त्रादिभिः सर्वे स्वकीयाः परिचारकाः ।  
सम्भावनीयाः सततं यथायोग्यं यथाधनम् ॥ ६७॥  
  
यादृग्गुणो यः पुरुषस्तादृशा वचनेन सः ।  
देशकालानुसारेण भाषणीयो न चान्यथा ॥ ६८॥  
  
गुरुभूपालवर्षिष्ठत्यागिविद्वत्तपस्विनाम् ।  
अभ्युत्थानादिना कार्यः सन्मानो विनयान्वितैः ॥ ६९॥  
  
नोरौ कृत्वा पादमेकं गुरुदेवनृपान्तिके ।  
उपवेश्यं सभायां च जानू बद्धवा न वाससा ॥ ७०॥  
  
विवादो नव कर्तव्यः स्वाचार्येण सह क्वचित् ।  
पूज्योऽन्नधनवस्त्राद्यैर्यथाशक्ति स चाखिलैः ॥ ७१॥  
  
तमायान्तं निशम्याशु प्रत्युद्गन्तव्यमादरात् ।  
तस्मिन् यात्यनुगम्यं च ग्रामान्तावधि मच्छ्रितैः ॥ ७२॥  
  
अपि भूरिफलं कर्म धर्मापेतं भवेद्यदि ।  
आचर्यं तर्हि तन्नैव धर्मः सर्वार्थदोऽस्ति हि ॥ ७३॥  
  
पृर्वैर्महद्भिरपि यवधर्माचरणं क्वचित् ।  
कृतं स्यात्तत्तु न ग्राह्यं ग्राह्यो धर्मस्तु तत्कृतः ॥ ७४॥  
  
गुह्यवार्ता तु कस्यापि प्रकाश्या नैव कुत्रचित् ।  
समदृष्ट्या न कार्यश्च यथार्हार्चाव्यतिक्रमः ॥ ७५॥  
  
विशेषनियमो धार्यश्चातुर्मास्येऽखिलैरपि ।  
एकस्मिन् श्रावणे मासि स त्वशक्तैस्तु मानवैः ॥ ७६॥  
  
विष्णोः कथायाः श्रवणं वाचनं गुणकीर्तनम् ।  
महापूजा मन्त्रजपः स्तोत्रपाठः प्रदक्षिणाः ॥ ७७॥  
  
साष्टाङ्गप्रणतिश्चेति नियमा उत्तमा मताः ।  
एतेष्वेकतमो भक्त्या घारणीयो विशेषतः ॥ ७८॥  
  
एकादशीनां सर्वासां कर्तव्यं व्रतमादरात् ।  
कृष्णजन्मदिनानां च शिवरात्रेश्च सोत्सवम् ॥ ७९॥  
  
उपवासदिने त्याज्या दिवानिद्रा प्रयत्नतः ।  
उपवासस्तया नश्येन्मैथुनेनैव यन्नृणाम् ॥ ८०॥  
  
सर्ववैष्णवराजश्रीवल्लभाचार्यनन्दनः ।  
श्रीविठ्ठलेशः कृतवान् यं व्रतोत्सवनिर्णयम् ॥ ८१॥  
  
कार्यास्तमनुसृत्यैव सर्व एव व्रतोत्सवाः ।  
सेवारीतिश्च कृष्णस्य ग्राह्या तदुदितैव हि ॥ ८२॥  
  
कर्तव्या द्वारिकामुख्यतीर्थयात्रा यथाविधि ।  
सर्वैरपि यथाशक्ति भाव्यं दीनेषु वत्सलैः ॥ ८३॥  
  
विष्णुः शिवो गणपतिः पार्वती च दिवाकरः ।  
एताः पूज्यतया मान्या देवताः पञ्च मामकैः ॥ ८४॥  
  
भूताद्युपद्रवे क्वापि वर्म नारायणात्मकम् ।  
जप्यं च हनुमन्मत्रो जप्यो न क्षुद्रदेवतः ॥ ८५॥  
  
रवेरिन्दोश्चोपरागे जायमानेऽपराः क्रियाः ।  
हित्वाशु शुचिभिः सर्वैः कार्यः कृष्णमनोर्जपः ॥ ८६॥  
  
जातायामथ तन्मुक्तौ कृत्वा स्नानं सचेलकम् ।  
देयं दान गृहिजनैः शक्त्याऽन्यैस्त्वर्च्य ईश्वरः ॥ ८७॥  
  
जन्माशौचं मृताशौचं स्वसम्बन्धानुसारतः ।  
पालनीयं यथाशास्त्रं चातुर्वर्ण्यजनैर्मम ॥ ८८॥  
  
भाव्यं शमदमक्षान्तिसन्तोषादिगागान्वितैः ।  
ब्राह्मणैः शौर्यधैर्यादिगुणोपेतैश्च बाहुजैः ॥ ८९॥  
  
वैश्यैश्च कृषिवाणिज्यकुसीदमुखवृत्तिभिः ।  
भवितव्यं तथा शूद्रैर्द्विजसेवादिवृत्तिभिः ॥ ९०॥  
  
संस्काराश्चाह्निकं श्राद्धं यथाकालं यथाधनम् ।  
स्वस्वगृह्यानुसारेण कर्तव्यं च द्विजन्मभिः ॥ ९१॥  
  
अज्ञानाज्ज्ञानतो वाऽपि गुरु वा लघु पातकम् ।  
क्वापि स्यात्तर्हि तत्प्रायश्चित्तं कार्यं स्वशक्तितः ॥ ९२॥  
  
वेदाश्च व्याससूत्राणि श्रीमद्भागवताभिधम् ।  
पुराणं भारते तु श्रीविष्णोर्नामसहस्रकम् ॥ ९३॥  
  
तथा श्रीभगवद्गीता नीतिश्च विकुतरोदिता ।  
श्रीवासुदेवमाहाम्य स्कान्दवैष्णवखण्डगम् ॥ ९४॥  
  
धर्मशास्त्रान्तर्गता च याज्ञवल्क्यऋषेः स्मृतिः ।  
एतान्यष्ट ममेष्टानि सच्छास्राणि भवन्ति हि ॥ ९५॥  
  
स्वहितेच्छुभिरेतानि मच्छिष्यैः सकलैरपि ।  
श्रोतव्यान्यथ पाठ्यानि कथनीयानि च द्विजैः ॥ ९६॥  
  
तत्राचारव्यवहृतिनिष्कृतानां च निर्णये ।  
ग्राह्या मिताक्षरोपेता याज्ञवल्क्यस्य तु स्मृतिः ॥ ९७॥  
  
श्रीमद्भागवतस्यैषु स्कन्धौ दशमपद्यमो ।  
सर्वाधिकतया ज्ञेयौ कृष्णमाहात्म्यबुद्धये ॥ ९८॥  
  
दशमः पञ्चमः स्कन्धो याज्ञवल्क्यस्य च स्मृतिः ।  
भक्तिशास्त्रं योगशास्त्रं घर्मशास्त्रं क्रमेण मे ॥ ९९॥  
  
शारीरकाणां भगवद्गीतायाश्चावगम्यताम् ।  
रामानुजाचार्यकृत भाष्यमाध्वात्मिकं मम ॥ १००॥  
  
एतेषु यानि वाक्यानि श्रीकृष्णस्य वृषस्य च ।  
अत्युत्कर्षपराणि स्युस्तथा भक्तिविरागयोः ॥ १०१॥  
  
मन्तव्यानि प्रमाणानि तान्येवेतरवाक्यतः ।  
धर्मेण सहिता कृष्णभक्तिःकार्येति तद्रहः ॥ १०२॥  
  
धर्मो ज्ञेयः सदाचारः श्रुतिस्मृत्युपपादितः ।  
माहात्म्यज्ञानयुग्भूरिस्तेहो भक्तिश्च माधवे ॥ १०३॥  
  
वैराग्यं ज्ञेयमप्रीतिः श्रीकृष्णेतरवस्तुषु ।  
ज्ञानं च जीवमायेशरूपाणां सुष्ठु वेदनम् ॥ १०४॥  
  
हृत्स्थोऽनुसूक्ष्मश्चिद्रूपो ज्ञाता व्याप्याखिलां तनुम् ।  
ज्ञानशक्त्या स्थितो जीवो ज्ञेयोऽद्छेद्यादिलक्षणः ॥ १०५॥  
  
त्रिगुणात्मा तमः कृष्णशक्तिर्देहस्तदीययोः ।  
जीवस्य चाहं ममताहेतुर्मायावगम्यताम् ॥ १०६॥  
  
हृदये जीववज्जीवे योऽन्तर्यामितया स्थितः ।  
ज्ञेयः स्वतन्त्र ईशोऽसौ सर्वकर्मफलप्रदः ॥ १०७॥  
  
स श्रीकृष्णः परम्ब्रह्म भगवान् पुरुषोत्तमः ।  
उपास्य इष्टदेवो नः सर्वाविर्भावकारणम् ॥ १०८॥  
  
स राधया युतो ज्ञेयो राधाकृष्ण ऽत प्रषुः ।  
रुक्मिण्या रमयोपेतो लक्ष्यीनारायणः स हि ॥ १०९॥  
  
ज्ञेयोऽर्जुनेन युक्तोऽसौ नरनारायणाभिधः ।  
बलभद्रादियोगेन तत्तन्तामोच्यते स च ॥ ११०॥  
  
एते राधादयो भक्तास्तस्य स्युः पार्श्वतः क्वचित् ।  
क्यचित्तदङ्गेऽतिस्नेहात् स तु ज्ञेयस्तदैकलः ॥ १११॥  
  
अतश्चास्य स्वरूपेषु भेदो ज्ञेयो न सर्वथा ।  
चतुरादिभुजत्वं तु द्विबाहोस्तस्य चैच्छिकम् ॥ ११२॥  
  
तस्यैव सर्वथा भक्तिः कर्तव्या मनुजैर्भुवि ।  
निःश्रेयसकरं किञ्च्जित्ततोऽन्यन्नेति दृश्यताम् ॥ ११३॥  
  
गुणिनां गुणवत्ताया ज्ञेयं ह्येतत् परं फलम् ।  
कृष्णे भक्तिश्च सत्सङ्गोऽन्यथा यान्ति विदोऽप्यधः ॥ ११४॥  
  
कृष्णस्तदवताराश्च ध्येयास्तत्त्प्रतिमाऽपि च ।  
न तु जीवा नृदेवाद्या भक्ता ब्रह्माविदोऽपि च ॥ ११५॥  
  
निजात्मानं ब्रह्मरूपं देहत्रयविलक्षणम् ।  
विभाव्य तेन कर्तव्या भक्तिः कृष्णस्य सर्वदा ॥ ११६॥  
  
श्रव्यः श्रीमद्भागवतदशमस्कन्ध आदरात् ।  
प्रत्यहं वा सकृद्बर्षे वर्षे वाच्योऽथ पण्डितैः ॥ ११७॥  
  
कारणीया पुरश्चर्या पुण्यस्थानेऽस्य शक्तितः ।  
विस्तुनामसहस्रादेश्चापि कार्येप्सितप्रदा ॥ ११८॥  
  
दैव्यामापदि कष्टायां मानुष्यां वागवादिषु ।  
यथा स्वपररक्षा स्यात्तथा वृत्यं न चान्यथा ॥ ११९॥  
  
देशकालवयोवित्तजातिशक्त्यनुसारतः ।  
आचारो व्यवहारश्च निष्कृतं चारधार्यताम् ॥ १२०॥  
  
मतं विशिष्टाद्वैतं मे गोलोको धाम चेप्सितम् ।  
तत्र ब्रह्मात्मना कृष्णसेवा मुक्तिश्च गम्यताम् ॥ १२१॥  
  
एते साधारणा धर्माः स्त्रीणां पुसां च सर्वतः ।  
मदाश्रितानां कथिता विशेषानथ कीर्तये ॥ १२२॥  
  
मज्जेष्ठावरभ्रातृसुताभ्यां तु कदाचन ।  
स्वासन्नसम्बन्धहीना नोपदेश्या हि योषितः ॥ १२३॥  
  
न स्प्रष्टव्याश्च ताः क्वापि भाषणीयाश्च ता नहि ।  
क्रौर्यं कार्य न कस्मिंश्चिन्यासो रक्ष्यो न कस्यचित् ॥ १२४॥  
  
प्रतिभूत्वं न कस्यापि कार्य च व्यावहारिकम् ।  
भिक्षयाऽऽपदतिक्रम्या न तु कार्यमृणं क्वचित् ॥ १२५॥  
  
स्वशिष्यार्पितधान्यस्य कर्तव्यो विक्रयो न च ।  
जीर्णं दत्वा नवीनं तु ग्राह्यं तन्नैव विक्रयः ॥ १२६॥  
  
भाद्रशुक्लचतुर्थ्यां च कार्यं विघ्नेशपूजनम् ।  
ईषकृष्णचतुर्दश्यां कार्याऽर्चा च हनूमतः ॥ १२७॥  
  
मदाश्रितानां सर्वेषां धर्मरक्षणहेतवे ।  
गुरुत्वे स्थापिताभ्यां च ताभ्यां दीक्ष्या मुमुक्षवः ॥ १२८॥  
  
यथाधिकारं संस्थाप्याः स्वे स्वे धर्मे निजाश्रिताः ।  
मान्याः सन्तश्च कर्तव्यः सच्छास्त्राभ्यास आदरात् ॥ १२९॥  
  
मया प्रतिष्ठापितानां मन्दिरेषु महत्सु च ।  
लक्ष्मीनारायणादीनां सेवा कार्या यथाविधि ॥ १३०॥  
  
भगवन्मन्दिरं प्राप्तो योऽन्नार्थी कोऽपि मानवः ।  
आदरात् स तु सम्भाव्यो दानेनान्नस्य शक्तितः ॥ १३१॥  
  
संस्थाप्य विप्रं विद्वांसं पाठशालां विधाप्य च ।  
प्रवर्तनीया सद्विद्या भुवि यत्सुकृतं महत् ॥ १३२॥  
  
अथैतयोस्तु भार्याभ्यामाज्ञया पत्युरात्मनः ।  
कृष्णमन्त्रोपदेशश्च कर्तव्यः स्त्रीभ्य एव हि ॥ १३३॥  
  
स्वासन्नसम्बन्धहीना नरास्ताभ्यां तु कर्हिचित् ।  
न स्प्रष्टव्या न भाष्याश्च तेभ्यो पश्य मुख न च ॥ १३४॥  
  
गृहाख्याश्रमिणो ये स्युः पुरुषा मदुपाश्रिताः ।  
स्वासन्नसम्बन्धहीना न स्पृश्या विधवाश्च तैः ॥ १३५॥  
  
मात्रा स्वस्रा दुहित्रा वा विजने तु वयःस्थया ।  
अनापदि न तैः स्थेयं कार्यं दानं न योषितः ॥ १३६॥  
  
प्रसङ्गो व्यवहारेण यस्याः केनापि भूपतेः ।  
भवेत्तस्याः स्त्रियाः कार्यः प्रसङ्गो नैव सर्वथा ॥ १३७॥  
  
अन्नाद्यैः शक्तितोऽभ्यचर्यो ह्यतिथिस्तैर्गृहागतः ।  
दैवं पित्र्यं यथाशक्ति कर्तव्य च यथोचितम् ॥ १३८॥  
  
यावज्जीवं च शुश्रूषा कार्या मातुः पितुर्गुरोः ।  
रोगार्तस्य मनुष्यस्य यथाशक्ति च मामकैः ॥ १३९॥  
  
यथाशक्त्युद्यमः कार्यो निजवर्णाश्रमोचितः ।  
मुष्कच्छेदो न कर्तव्यो वृषस्य कृषिवृत्तिभिः ॥ १४०॥  
  
यथाशक्ति यथाकालं सङ्ग्रहोऽन्नधनस्य तैः ।  
यावद्वययं च कर्तव्यः पशुमद्भिस्तृणस्य च ॥ १४१॥  
  
गवादीनां पशूनां च तृणतोयादिभिर्यदि ।  
सम्भावनं भवेत् स्वेन रक्ष्यास्ते तर्हि नान्यथा ॥ १४२॥  
  
ससाक्ष्यमन्तरा लेखं पुत्रमित्रादिनापि च ।  
भूवित्तदानादानाभ्यां व्यवहार्यं न कर्हिचित् ॥ १४३॥  
  
कार्ये वैवाहिकं स्वस्यान्यस्य वार्णधनस्य तु ।  
भाषाबन्धो न कर्तव्यः ससास्थं लेखमन्तरा ॥ १४४॥  
  
आयद्रव्यानुसारेण व्ययः कार्यो हि सर्वदा ।  
अन्यथा तु महद्दुःखं भवेदित्यवधार्यताम् ॥ १४५॥  
  
द्रव्यस्यायो भवेद्यावान् व्ययो वा व्यावहारिके ।  
तौ संस्मृत्य स्वयं लेख्यौ स्वक्षरैः प्रतिवासरम् ॥ १४६॥  
  
निजवृत्युद्यमप्राप्तधनधान्यादितश्च तः ।  
अर्प्यो दशाशः कृष्णाय विंशोऽशस्त्विह दुर्बलैः ॥ १४७॥  
  
एकादशीमुखानां च व्रतानां निजशक्तितः ।  
उद्यापनं यथाशास्त्रं कर्तव्यं चिन्तितार्थदम् ॥ १४८॥  
  
कर्तव्यं कारणीयं वा श्रावणे मासि सर्वथा ।  
बिल्वपत्रादिभिः प्रीत्या श्रीमहादेवपूजनम् ॥ १४९॥  
  
स्वाचार्यान्न ऋणं ग्राह्यं श्रीकृष्णस्य च मन्दिरात् ।  
ताभ्यां स्वव्यवहारार्थं पात्रभूषांशुकादि च ॥ १५०॥  
  
श्रीकृष्णगुरुसाधूनां दर्शनार्थं गतौ पथि ।  
तत्स्थानेषु च न ग्राह्यं परान्नं निजपुण्यहृत् ॥ १५१॥  
  
प्रतिज्ञातं धनं देयं यत् स्यात्तत् कर्मकारिणे ।  
न गोप्यमृणशुद्धयादि व्यवहार्यं न दुर्जनैः ॥ १५२॥  
  
दुष्कालस्य रिपूणां वा नृपस्योपद्रवेण वा ।  
लज्जाघनप्राणनाशः प्राप्तः स्याद्यत्र सर्वथा ॥ १५३॥  
  
मूलदेशोऽपि स स्वेषां सद्य एव विचक्षणैः ।  
त्याज्यो मदाश्रितैः स्थेयं गत्वा देशान्तरं सुखम् ॥ १५४॥  
  
आढ्यैस्तु गृहिभिः कार्या अहिंसा वैष्णवा मखाः ।  
तीर्थेषु पर्वसु तथा भोज्या विप्राश्च साधवः ॥ १५५॥  
  
महोत्सवा भगवतः कर्तव्या मन्दिरेषु तैः ।  
देयानि पात्रविप्रेभ्यो दानानि विविधानि च ॥ १५६॥  
  
मदाश्रितैर्नृपैर्धर्मशास्त्रमाश्रित्य चाखिलाः ।  
प्रजाः स्वाः पुत्रवत्पाल्या धर्म स्थाप्यो धरातले ॥ १५७॥  
  
राज्याङ्गोपायषड्वर्गा ज्ञेतास्तीर्थानि चाञ्जसा ।  
व्यवहारविदः सभ्या दण्ड्यादण्ड्याश्च लक्षणैः ॥ १५८॥  
  
सभर्तृकाभिर्नारीभिः सेव्यः स्वपतिरीशवत् ।  
अन्धो रोगी दरिद्रो वा षण्ढो वाच्यं न दुर्वचः ॥ १५९॥  
  
रूपयौवनयुक्तस्य गुणिनोऽन्यनरस्य तु ।  
प्रसङ्गो नैव कर्तव्यस्ताभिः साहजिकोऽपि च ॥ १६०॥  
  
नरेक्ष्यनाभ्यूरुकुचाऽनुत्तरीया च नो भवेत् ।  
साध्वी स्वी न च भण्डेक्षा न निर्लज्जादिसङ्गिनी ॥ १६१॥  
  
भूषासदंशुकघृतिः परगेहोपवेशनम् ।  
त्याज्य हास्यादि च स्त्रीभिः पत्यौ देशान्तरं गते ॥ १६२॥  
  
विधवाभिस्तु योषाभिः सेव्यः पतिधिया हरिः ।  
आज्ञायां पितृपुत्रादेर्वृत्यं स्वातन्त्र्यतो न तु ॥ १६३॥  
  
स्वासन्नसम्बन्धहीना नराः स्पृश्या न कर्हिचित् ।  
तरुणैस्तैथ तारुण्ये भाष्यं नावश्यकं विना ॥ १६४॥  
  
स्तनन्धयस्य नुः स्पर्शे न दोषोऽस्ति पशोरिव ।  
आवश्यके च वृद्धस्य स्पर्शे तेन च भाषणे ॥ १६५॥  
  
विद्यानासन्नसम्बन्धात्ताभिः पाठ्या न कापि नुः ।  
व्रतोपवासैः कर्तव्यो मुहुर्देहदमस्तथा ॥ १६६॥  
  
घनं च धर्मकार्येऽपि स्वनिर्वाहोपयोगि यत् ।  
देयं ताभिर्न तत् क्वापि देयं चेदधिकं तदा ॥ १६७॥  
  
कार्यश्च सकृदाहारस्ताभिः स्वापस्तु भूतले ।  
मैथुनासक्तयोर्वीक्षा क्वापि कार्या न देहिनोः ॥ १६८॥  
  
वेषो न धार्यस्ताभिश्च सुवासिन्याः स्त्रियास्तथा ।  
न्यासिन्या वीतरागाया विकृतश्च न कर्हिचित् ॥ १६९॥  
  
सङ्गो न गर्भपातिन्याः स्पर्शः कार्यश्च योषितः ।  
शृङ्गारवार्ता न नृणां कार्याः श्रव्या न वै क्वचित् ॥ १७०॥  
  
निजसम्बन्धिभिरपि तारुण्ये तरुणैर्नरैः ।  
साकं रहसि न स्थेयं ताभिरापदमन्तरा ॥ १७१॥  
  
न होलाखेलनं कार्यं न भूषादेश्च धारणम् ।  
न धातुसूत्रयुक्सूक्ष्मवस्त्रादेरपि कर्हिचित् ॥ १७२॥  
  
सधवाविधवाभिश्च न स्नातव्यं निरम्बरम् ।  
स्वरजोदर्शनं स्वीभिर्गोपनीयं न सर्वथा ॥ १७३॥  
  
मनुष्यं चांशुकादीनि नारी क्वापि रजःस्वला ।  
दिनत्रयं स्पृशेन्नैव स्नात्वा तुर्येऽह्नि सा स्पृशेत् ॥ १७४॥  
  
नैष्ठिकव्रतवन्तो ये वर्णिनो मदुपाश्रयाः ।  
तैः स्पृश्या न स्त्रियो भाष्या न न वीक्ष्याश्च ता धिया ॥ १७५॥  
  
तासां वार्ता न कर्तव्या न श्र्व्याश्च कदाचन ।  
तत्पादचारस्थानेषु न च स्नानादिकाः क्रियाः ॥ १७६॥  
  
देवताप्रतिमां हित्वा लेख्या काष्ठादिजापि वा ।  
न योषित्प्रतिमा स्पृश्या न वीक्ष्या बुद्धिपूर्वकम् ॥ १७७॥  
  
न स्त्रीप्रतिकृतिः कार्या न स्पृश्यं योषितोंऽशुकम् ।  
न वीक्ष्यं मैथुनपरं प्राणिमात्रं च तैर्धिया ॥ १७८॥  
  
न स्पृश्यो नेक्षणीयश्च नारीवेषघरः पुमान् ।  
न कार्यं स्त्रीः समुद्दिश्य भगवदुगुणकीर्तनम् ॥ १७९॥  
  
ब्रह्मचर्यव्रतत्यागपरं वाक्यं गुरोरपि ।  
तैर्न मान्यं सदा स्थेयं धीरैस्तुष्टैरमानिभिः ॥ १८०॥  
  
स्वातिनैकट्यमायान्ती प्रसभं वनिता तु या ।  
निवारणीया साभाष्य तिरस्कृत्यापि वा द्रुतम् ॥ १८१॥  
  
प्राणापद्युपन्नायां स्त्रीणां स्वेषां च वा क्वचित् ।  
तदा स्पृष्ट्वापि तद्रक्षा कार्या सम्भाष्य ताश्च वा ॥ १८२॥  
  
तैलाभ्यङ्गो न कर्तव्यो न धार्यं चायुधं तथा ।  
वेषो न विकृतो धार्यो जेतव्या रसना च तैः ॥ १८३॥  
  
परिवेषणकर्त्री स्याद्यत्र स्त्री विप्रवेश्मनि ।  
न गम्यं तत्र भिक्षार्थं गन्तव्यमितरत्र तु ॥ १८४॥  
  
अभ्यासो वेदशास्त्राणां कार्यश्च गुरुसेवनम् ।  
वर्ज्यः स्त्रीणामिव स्त्रैणपुंसां सङ्गश्च तैः सदा ॥ १८५॥  
  
चर्मवारि न वै पेयं जात्या विप्रेण केनचित् ।  
पलाण्डुलशुनाद्यं च तेन भक्ष्यं न सर्वथा ॥ १८६॥  
  
स्नानं सन्ध्यां च गायत्रीजपं श्रीविष्णुपूजनम् ।  
अकृत्वा वैश्वदेवं च कर्तव्यं नैव भोजनम् ॥ १८७॥  
  
साधवो येऽथ तैः सर्वेनैष्ठिकब्रह्मचारिवत् ।  
स्त्रीस्त्रैणसङ्गादि वर्ण्य जेतव्याश्चान्तरारयः ॥ १८८॥  
  
सर्वेन्द्रियाणि जेयानि रसना तु विशेषतः ।  
न द्रव्यसहग्रहः कार्यः कारणीयो न केनचित् ॥ १८९॥  
  
न्यासो रक्ष्यो न कस्यापि पेय त्याज्यं न कर्हिचित् ।  
न प्रवेशयितव्या च स्वावासे स्त्री कदाचन ॥ १९०॥  
  
न च सङ्घं विना रात्रौ चलितव्यमनापदि ।  
एकाकिभिर्न गन्तव्य तथा क्वापि विनापदम् ॥ १९१॥  
  
अनर्घ्यं चित्रितं वासः कुसुम्भाद्यैश्च रञ्जितम् ।  
न धार्यं च महावस्त्रं प्राप्तमन्येच्छयापि तत् ॥ १९२॥  
  
भिक्षां सभां विना नैव गन्तव्यं गृहिणो गृहम् ।  
व्यर्थः कालो न नेतव्यो भक्तिं भगवतो विना ॥ १९३॥  
  
पुमानेव भवेद्यत्र पक्वान्नपरिवेषणः ।  
ईक्षणादि भवेन्नैव यत्र स्त्रीणां च सर्वथा ॥ १९४॥  
  
तत्र गृहिगृहे भोक्तुं गन्तव्यं साधुभिर्मम ।  
अन्यथामान्नमर्थित्वा पाकः कार्यः स्वयं च तैः ॥ १९५॥  
  
आर्षभो भरतः पूर्वं जडविप्रो यथा भुवि ।  
अवर्ततात्र परमहंसैर्वृत्य तथैव तैः ॥ १९६॥  
  
वर्णिभिः साधुभिश्चैतेर्वर्जनीयं प्रयत्नतः ।  
ताम्बूलस्याहिफेनस्य तमालादेश्च भक्षणम् ॥ १९७॥  
  
संस्कारेषु न भोक्तव्यं गर्भाधानमुखेषु तैः ।  
प्रेतश्राद्धेषु सर्वेषु श्राद्धे च द्वादशाह्निके ॥ १९८॥  
  
दिवास्वापो न कर्तव्यो रोगाद्यापदमन्तरा ।  
ग्राम्यवार्ता न कार्या च न श्रव्या बुद्धिपूर्वकम् ॥ १९९॥  
  
स्वप्यं न तैश्च खट्वायां विना रोगादिमापदम् ।  
निश्छद्म वर्तितव्यं च साधूनामग्रतः सदा ॥ २००॥  
  
गालिदानं ताडनं च कृतं कुमतिभिर्जनैः ।  
क्षन्तव्यमेव सर्वेषां चिन्तनीयं हितं च तैः ॥ २०१॥  
  
दूतकर्म न कर्तव्यं पैशुनं चारकर्म च ।  
देहेऽहन्ता च ममता न कार्या स्वजनादिषु ॥ २०२॥  
  
इति सङ्क्षेपतो धर्माः सर्वेषां लिखिता मया ।  
साम्प्रदायिकग्रन्थेभ्यो ज्ञेय एषां तु विस्तरः ॥ २०३॥  
  
सच्छास्त्राणां समुद्धृत्य सर्वेषां सारमात्मना ।  
पत्रीयं लिखिता नृणामभीष्टफलदायिनी ॥ २०४॥  
  
इमावेव ततो नित्यमनुसृत्य ममाश्रितैः ।  
यतात्मभिर्वर्तितव्यं न तु स्वैरं कदाचन ॥ २०५॥  
  
वर्तिष्यन्ते य इत्थं हि पुरुषा योषितस्तदा ।  
ते घर्मादिचतुर्वर्गसिद्धिं प्राप्स्यन्ति निश्चितम् ॥ २०६॥  
  
नेत्थं य आचरिष्यन्ति ते त्वस्मत्सम्प्रदायतः ।  
बहिर्भूता इति ज्ञेयं स्त्रीपुंसैः साम्प्रदायिकैः ॥ २०७॥  
  
शिक्षापत्र्याः प्रतिदिनं पाठोऽस्या मदुपाश्रितैः ।  
कर्तव्योऽनक्षरज्ञैस्तु श्रवणं कार्यमादरात् ॥ २०८॥  
  
वक्त्रभावे तु पूजैव कार्यास्याः प्रतिवासरम् ।  
मद्रूपमिति मद्वाणी मान्येयं परमादरात् ॥ २०९॥  
  
युक्ताय सम्पदा दैव्या दातव्येयं तु पत्रिका ।  
आसुर्या सम्पदाढ्याय पुंसे देया न कर्हिचित् ॥ २१०॥  
  
विक्रमार्कशकस्याब्दे नेत्राष्टवसुभूमिते ।  
वसन्ताद्यदिने शिङ्क्षापत्रीय लिखिता शुभा ॥ २११॥  
  
निजाश्रितानां सकलार्तिहन्ता  
सधर्मभक्तेरवन विधाता ।  
दाता सुखानां मनसेप्सितानां  
तनोतु कृष्णोऽखिलमङ्गलं नः ॥ २१२॥  
  
 ॥ इति श्रीसहजानन्दस्वामिलिखिता शिक्षापत्री समाप्ता ॥  
  
आवाहन मन्त्रः ॥  
  
उत्तिष्टोत्तिष्ठ हे नाथ स्वामिनारायण प्रभो ।  
धर्मसूनो दयासिन्धो स्वेषां श्रेयः परं कुरु ॥  
  
आगच्छ भगवन् देव स्वस्थानात् परमेश्वर ।  
अहं पूजां करिष्यामि सदा त्वं सम्मुखो भव ॥  
  
शरण मन्त्रः ॥  
  
कालमायापापकर्मयमदूतभयादहम् ।  
श्रीहरिं शरणं धार्मिं प्रपन्नोऽस्मि स पातु माम् ॥  
  
विसर्जन मन्त्रः ॥  
  
स्वस्थानं गच्छ देवेश पूजामादाय मामकीम् ।  
इष्टकामप्रसिद्ध्यर्थं पुनरागमनाय च ॥  
  
स्मरण मन्त्रः ॥  
  
ॐ श्री स्वामिनारायणबापा स्वामीबापा भगवते नमः ॥  
  
  
Proofread by DPD  
  
