+++
"Text title" = "Totakastotram"
"File name" = "toTakastotram.itx"
itxtitle = "toTakastotram (chandrashekharabhAratI virachitam)"
engtitle = "toTakastotram"
Category = "deities_misc, gurudev, chandrashekharabhAratI"
Location = "doc_deities_misc"
Sublocation = "deities_misc"
SubDeity = "gurudev"
Author = "chandrashekharabhAratI"
Language = "Sanskrit"
Subject = "philosophy/hinduism/religion"
"Transliterated by" = "Aruna Narayanan narayanan.aruna at gmail.com"
"Proofread by" = "Aruna Narayanan narayanan.aruna at gmail.com"
"Description/comments" = "Sri Gururaja Sukti Malika"
Indexextra = "(Translation)"
"Latest update" = "January 1, 2020"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "तोटकस्तोत्रम् (चन्द्रशेखरभारती विरचितम्)"

+++
  
 तोटकस्तोत्रम्   
श्रीजगद्गुरु शृङ्गेरी  
श्रीचन्द्रशेखरभारतीस्वामि अनुगृहीता  
स्मितनिर्जितकुन्दसुमं ह्यसमं  
     मुखधूतसुधांशुमदं शमदम् ।  
सुखरूपपरात्मरतं निरतं  
     श्रितकल्पतरुं प्रणमामि गुरुम् ॥ १॥  
  
जलबुद्बुदवत् क्षणभङ्गयुते  
     मलमूत्रवसाहिते वपुषि ।  
कुरुतेऽभिमतिं हृदयं हि मुधा  
     लघु वारय देशिक तां दयया ॥ २॥  
  
धृतदण्डकमण्डलुजापसरं  
     सततं हृदये शशिखण्डधरम् ।  
दधतं नमतां वृजिनौघहरं  
     ददतं प्रतिभां प्रणमामि गुरुम् ॥ ३॥  
  
करणानि समानि भवन्ति कदा  
     तरणं नु कथं भववारिनिधेः ।  
शरणं मम नास्ति गुरो त्वदृते  
     निरुपाधिकृपाजलधेऽव जवात् ॥ ४॥  
  
चरितं न मयेषदपीह शुभं  
     भरितं जठरं बहुधाऽघचयात् ।  
छुरितं हृदयं नितरां तमसा  
     त्वरितं विमलं तनु तद्गुरुराट् ॥ ५॥  
  
गलितेऽपघने पलितेऽपि शिर-  
     स्यलितं मम देशिक नैव हृदा ।  
तव पादपयोजयुगे नु कदा  
     निरतं निरतं प्रलभेत मुदम् ॥ ६॥  
  
     शरीरपोषणार्थी सन् य आत्मानं दिदृक्षते ।  
     ग्राहं दारुधिया धृत्वा नदीं तर्तुं स इच्छति ॥ ७॥  
  
करुणार्द्रविलोचन मोचय मां  
     भवबन्धनतो बहुधा व्यथितम् ।  
क्वथितं प्रतिघादिकृशानुवशात्  
     करुणारससेचनतोऽव गुरो ॥ ७॥  
  
शिव एव भवानिति मे धिषणा  
     ह्युदपद्यत देशिक चेन्न तथा ।  
सकलं जगदप्यवबुध्यति ते  
     समतां सकलेष्वपि तत्तु कथम् ॥ ८॥  
  
विषयेषु सदा रमते हृदयं  
     विषतुल्यधियं दिश तत्र गुरो ।  
लषितत्वदपाङ्गझरी प्रसरत्व-  
     चिरान्मयि बन्धविनाशकरी ॥ ९॥  
  
सदसन्मतिरेव न मेऽस्ति गुरो  
     विरतिं प्रति सा करणं गदिता ।  
विरतिः क्व नु मे विषयाशहृदः  
     कथमाप्नुव एव विमुक्तिपथम् ॥ १०॥  
  
ब्रुवते निगमा बहुवारमिदं  
     जगदभ्रतलादिसदृक्षमिति ।  
मम तादृशधीः समुदेति कदा  
     वद देशिक मेऽङ्घ्रिजुषे कृपया ॥ ११॥  
  
जननी जनकः सुतदारमुखाः  
     स्वहिताय लषन्ति सदा मनुजम् ।  
गुरुरेव लषत्यखिलस्य हितं  
     तदहं तव पादयुगं श्रितवान् ॥ १२॥  
  
मदमोहमुखान्तरशत्रुगृहं  
     दमशान्तिविरक्तिसुहृद्रहितम् ।  
कथमेनमवेर्भवसागरतः  
     किमसाध्यमिदं वद देशिक ते ॥ १३॥  
  
धुनुषेऽघचयं पदनन्तृनृणां  
     तनुषे भविकं सकृदीक्षणतः ।  
जनुषे सदसच्च यथा न भवेन्  
     मम कर्म तथा कुरु देशिकराट् ॥ १४॥  
  
समवाप्य सुदुर्लभविप्रजनु-  
     र्यतितामपि को नु जनो मदृते ।  
व्यवहारवशत्वमुपैति गुरो  
     गतिरेव न मे तव पादमृते ॥ १५॥  
  
उददीधर एव बहून्मनुजान्  
     कृपया भवसागरमध्यगतान् ।  
किमयं तव भारती लोकगुरो  
     न हि भूभृदहेरणुरस्ति भरः ॥ १६॥  
  
दमुना यमुनाजनकश्च विधु-  
     र्मिलिताः शतशोऽपि न शक्नुवते ।  
यदपाकरणे तदचित्तिमिरं  
     त्वमपाकुरुषे वचसैव गुरो ॥ १७॥  
  
गुरुशङ्करनिर्मितभाष्यसुधा  
     सरिदीशनिमज्जनतृप्तमिमम् ।  
प्रविधाय गुरो भववारिनिधे-  
     र्लघु तारय मां करुणार्द्रदृशा ॥ १८॥  
  
पदनम्रजनौघपुमर्थकरी  
     प्रबलाघसमुद्रनिमग्नतरी ।  
मयि देशिक ते श्रुतिमूर्धचरी  
      प्रसरेन्नु कदा सुकटाक्षझरी ॥ १९॥  
  
बहुजन्मशतार्जितपुण्यवशाद्  
     भवदीयदया समवापि मया ।  
भवबन्धनतो न बिभेमि गुरो  
     करणीयमपीह न मेऽस्त्यपरम् ॥ २०॥  
  
स्वरेवऽघगिरेर्भजतां दिविषत्  
     तरवे प्रतिभाजितगोगुरवे ।  
पुरवैरिपदाब्जनिविष्टहृदे  
     करवै प्रणतिं जगतीगुरवे ॥ २१॥  
  
इति श्रीजगद्रुरु श्रीशृङ्गेरीपीठाधिप श्रीचन्द्रशेखरभारती  
     श्रीपादैः विरचिता तोटकस्तोत्रं सम्पूर्णम् ।  
  
Proofread by Aruna Narayanan narayanan.aruna at gmail.com   
  
