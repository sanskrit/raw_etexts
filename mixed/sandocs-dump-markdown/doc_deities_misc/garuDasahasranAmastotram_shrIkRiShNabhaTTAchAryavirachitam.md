---
Author: shrIkRiShNabhaTTAchArya
Category: sahasranAma, deities_misc, stotra, vishhnu
Description-comments: Vishnustutimanjari 2, Mahaperiaval Trust
File name: garuDasahasranAmastotra.itx
Language: Sanskrit
Latest update: May 25, 2017
Location: doc_deities_misc
Proofread by: DPD, Pallasena Narayanaswami ppnswami at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: garuDasahasranAmastotram
Texttype: stotra
Transliterated by: DPD
engtitle: Garudasahasranamastotram
itxtitle: garuDasahasranAmastotram (shrIkRiShNabhaTTAchAryavirachitam)
title: गरुडसहस्रनामस्तोत्रम् (श्रीकृइष्णभट्टाचार्यविरचितम्)

---
  
 श्रीगरुडसहस्रनामस्तोत्रम्   
  
श्रीकृष्णभट्टाचार्यप्रणीतम् ।  
  
सर्ववेदबृहन्नीडसमारूढाय साक्षिणे ।  
सामवेदस्वरूपाय गरुडाय नमो नमः ॥  
  
अस्य श्री गरुडसहस्रनामस्तोत्र महामन्त्रस्य वासिष्ठ ऋषिः,  
मात्राश्छन्दांसि, सर्वाभीष्टप्रदायी भगवान्पक्षिराजो गरुडो देवता ।  
 var  मोक्षराजो गरुडो देवता  
हलो बीजानि, स्वराश्शक्तयः, बिन्दवः कीलकानि,  
गरूडरूपिमहाविष्णुप्रीत्यर्थे जपे विनियोगः ।  
गरुडात्मने अङ्गुष्ठाभ्यां नमः ।  
वैनतेयाय तर्जनीभ्यां नमः ।  
तार्क्ष्याय मध्यमाभ्यां नमः ।  
खगोत्तमाय अनामिकाभ्यां नमः ।  
कपिलाक्षाय कनिष्ठिकाभ्यां नमः ।  
नागाभरणालङ्कृतशरीराय करतलकरपृष्ठाभ्यां नमः ।  
एवं हृदयादिन्यासः ॥ ॐ भूर्भुवस्सुवरोमिति दिग्बन्धः ॥  
  
ध्यानम् ॥  
  
स्वर्णाभजानुं हिमतुल्यसक्थिमाकण्ठरक्तं परिनीलकेशं ।  
नीलाग्रनासं हरिताम्बराढ्यं सुपर्णमीडेऽमृतकुम्भहस्तम् ॥  
  
अथ स्तोत्रम् ।  
सुमुखः सुवहः सुखकृत्सुमुखाभिधपन्नगेड्भूषः ।  
सुरसङ्घसेविताङ्घ्रिः सुतदायी पातु नः सूरिः ॥ १॥  
  
सुजनपरित्राता नः सुचरितसेव्यः सुपर्णोऽव्यात् ।  
पन्नगभूषः पतगः पाता प्राणाधिपः पक्षी ॥ २॥  
  
पद्मादिनागवैरी पद्माप्रियदास्यकृत् पायात् ।  
पतगेन्द्रः परभेदी परिहृतपाकारिदर्पकूटो नः ॥ ३॥  
  
नागारिर्नगतुल्यो नाकौकस्स्तूयमानचरितोऽव्यात् ।  
नरकदकर्मनिहन्ता नरपूज्यो नाशिताहिविषकूटः ॥ ४॥  
  
नतरक्षी निखिलेड्यो निर्वाणात्मा निरस्तदुरितौघः ।  
सिद्धध्येयः सकलः सूक्ष्मोऽव्यात् सूर्यकोटि सङ्काशः ॥ ५॥  
  
सुखरूपी स्वर्णनिभः स्तम्बेरमभोजनः सुधाहारी ।  
सुमनाः सुकीर्तिनाथो गरुडो गम्भीरघोषोऽव्यात् ॥ ६॥  
  
गालवमित्रं गेयो गीतिज्ञः पातु गतिमतां श्रेष्ठः ।  
गन्धर्वार्च्यो गुह्यो गुणसिन्धुर्गोत्रभिन्मान्यः ॥ ७॥  
  
रविसारथिसहजोऽव्याद्रत्नाभरणान्वितो रसज्ञो नः ।  
रुद्राकान्तो रुक्मोज्जलजानू रजतनिभसक्थिः ॥ ८॥  
  
रक्तप्रभकण्ठोऽव्याद्रयिमान् राजा रथाङ्गपाणिरथः ।  
तार्क्ष्यस्तटिन्निभो नस्तनुमध्यस्तोषितात्मजननीकः ॥ ९॥  
  
तारात्मा महनीयो मतिमान्मुख्यो मुनीन्द्रेड्यः ।  
माधववाहो रक्षेत् त्रिवृदात्मस्तोमशीर्षो नः ॥ १०॥  
  
त्रिनयनपूज्यस्त्रियुगस्त्रिषवणमज्जन्महात्महृन्नीडः ।  
त्रसरेण्वादिमनिखिलज्ञाता पायात्त्रिवर्गफलदायी ॥ ११॥  
  
त्र्यक्षस्त्रासितदैत्यस्त्रय्यन्तेड्यस्त्रयीरूपः ।  
वृत्रारिमानहारी वृषदायी दिशतु भद्रं नः ॥ १२॥  
  
वृष्णिवराद्ध्युषितांसो वृश्चिकलूतादिविषदाही ।  
वृकदंशजन्यरोगध्वंसी नः पातु विहगराड्वीरः ॥ १३॥  
  
विषहृद्विनतातनुजो वीर्याढ्यः पातु तेजसां राशिः ।  
तुर्याश्रमिजप्यमनुस्तृप्तस्तृष्णाविहीनो नः ॥ १४॥  
  
तुलनाहीनस्तर्क्यस्तक्षकवैरी तटिद्गौरः ।  
तारादिमपञ्चार्णरतन्द्रीरहितो धनं दद्यात् ॥ १५॥  
  
शितनासाग्रः शान्तः शतमखवैरिप्रभञ्जनः शास्ता ।  
शात्रववीरुद्दात्रं शमिताघौघः शरण्योऽव्यात् ॥ १६॥  
  
शतदशलोचनसहजः पायाच्छकुनः शकुन्ताग्र्यः ।  
रत्नालङ्कृतमूर्ती रसिको राजीवचारुचरणयुगः ॥ १७॥  
  
रङ्गेशचारुमित्रं रोचिष्मान्पातु राजदुरुपक्षः ।  
रुचिनिर्जितकनकाद्री रघुपत्यहिपाशबन्धविच्छेत्ता ॥ १८॥  
  
रञ्जितखगनिवहोऽव्याद्रम्याकारो गतक्रोधः ।  
गीष्पतिनुतो गरुत्मान्गीर्वाणेशो गिरां नाथः ॥ १९॥  
  
गुप्तस्वभक्तनिवहो गुञ्जाक्षो गोप्रियो गूढः ।  
गानप्रिवो यतात्मा यमिनम्यो यक्षसेव्योऽव्यात् ॥ २०॥  
  
यज्ञप्रियो यशस्वी यज्ञात्मा यूथपो योगी ।  
यन्त्राराध्यो यागप्रभवो भद्रं सदा कुर्यात् ॥ २१॥  
  
त्रिजगन्नाथस्त्रस्यत्पन्नगबृन्दस्त्रिलोकपरिरक्षी ।  
तृषिताच्युततृष्णापहतटिनीजनको भृशं रक्षेत् ॥ २२॥  
  
त्रिवलीरञ्जितजठरस्त्रियुगगुणाढ्यस्त्रिमूर्तिसमतेजाः ।  
तपनधुतिमकुटोऽव्यात्तरवारिभ्राजमानकटिदेशः ॥ २३॥  
  
ताम्रास्यश्चक्रधरश्चीराम्बरमानसावासः ।  
चूर्णितपुलिन्दबृन्दश्चारुगतिश्चोरभयहाऽव्यात् ॥ २४॥  
  
चञ्चूपुटभिन्नाहिश्चर्वितकमठश्चलच्चेलः ।  
चित्रितपक्षः पायाच्चम्पकमालाविराजदुरुवक्षाः ॥ २५॥  
  
क्षुभ्यन्नीरधिवेगः क्षान्तिः क्षीराब्धिवासनिरतोऽव्यात् ।  
क्षुद्रग्रहमर्दी नः क्षत्रियपूज्यः क्षयादिरोगहरः ॥ २६॥  
  
क्षिप्रशुभोत्करदायी क्षीणारातिः क्षितिक्षमाशाली ।  
क्षितितलवासी क्षेमं सोमप्रियदर्शनो दिशतु ॥ २७॥  
  
सर्वेशस्सहजबलस्सर्वात्मा सर्वदृक् पातु ।  
तर्जितरक्षस्सङ्घस्ताराधीशद्युतिस्तुष्टः ॥ २८॥  
  
तपनीयकान्तिरव्यात्तत्वज्ञानप्रदः सततम् ।  
मान्यो मञ्जुलभाषी महितात्मा मर्त्यधर्मरहितो नः ॥ २९॥  
  
मोचितविनतादास्यो मुक्तात्मा मुक्तये भवतु ।  
महदञ्चितचरणाब्जो मुनिपुत्रो मौक्तिकोज्जलद्धारः ॥ ३०॥  
  
मङ्गलकार्यानन्दो ह्यात्माऽऽत्मक्रीड आत्मरतिरव्यात् ।  
आकण्ठकुङ्कुमाभः आकेशान्तात्सितेतरश्चार्यः ॥ ३१॥  
  
आहृतपीयूषोऽव्यादाशाकृच्चाशुगमनो नः ।  
आकाशगतिस्तरुणस्तर्कज्ञेयस्तमोहन्ता ॥ ३२॥  
  
तिमिरादिरोगहारी तूर्णगतिमन्त्रकृत् पायात् ।  
मन्त्री मन्त्राराध्यो मणिहारो मन्दराद्रिनिभमूर्तिः ॥ ३३॥  
  
सर्वातीतः सर्वः सर्वाधारः सनातनः स्वङ्गः ।  
सुभगः सुलभः सुबलः सुन्दरबाहुः सुखं दद्यात् ॥ ३४॥  
  
सामात्मा मखरक्षी मखिपूज्यो मौलिलग्नमकुटोऽव्यात् ।  
मञ्जीरोज्ज्वलचरणो मर्यादाकृन्महातेजाः ॥ ३५॥  
  
मायातीतो मानी मङ्गलरूपी महात्माऽव्यात् ।  
तेजोधिक्कृतमिहिरस्तत्वात्मा तत्वनिष्णातः ॥ ३६॥  
  
तापसहितकारी नस्तापध्वंसी तपोरूपः ।  
ततपक्षस्तथ्यवचास्तरुकोटरवास निरतोऽव्यात् ॥ ३७॥  
  
तिलकोज्ज्वल निटिलो नस्तुङ्गोऽव्यात्त्रिदशभीतिपरिमोषी ।  
तापिञ्छहरितवासास्तालध्वजसोदरो ज्वलत्केतुः ॥ ३८॥  
  
तनुजितरुक्मस्तारस्तारध्वानस्तृणीकृतारातिः ।  
तिग्मनखः शङ्कुर्यात्तन्त्रीस्वानो नृदेव शुभदायी ॥ ३९॥  
  
निगमोदितविभवोऽव्यान्नीडस्थो निर्जरो नित्यः ।  
निनदहताशुभनिवहो निर्माता निष्कलो नयोपेतः ॥ ४०॥  
  
नूतनविद्रुमकण्ठो विष्णुसमो वीर्यजितलोकः ।  
विरजा विततसुकीर्तिर्विद्यानाथो विषं दहेद्वीशः ॥ ४१॥  
  
विज्ञानात्मा विजयो वरदो वासाधिकारविधिपूज्यः ।  
मधुरोक्तिर्मृदुभाषी मल्लीदामोज्जलत्तनुः पायात् ॥ ४२॥  
  
महिलाजनशुभकृन्नो मृत्युहरो मलयवासिमुनिपूज्यः ।  
मृगनाभिलिप्तनिटिलो मरकतमयकिङ्किणीकोऽव्यात् ॥ ४३॥  
  
मन्देतरगतिरव्यान्मेधावी दीनजनगोप्ता ।  
दीप्ताग्रनासिकास्यो दारिद्र्यध्वंसनो दयासिन्धुः ॥ ४४॥  
  
दान्तप्रियकृद्दान्तो दमनकधारी भृशं दयताम् ।  
दण्डितसाधुविपक्षो दैन्यहरो दानधर्मनिरतो नः ॥ ४५॥  
  
वन्दारुबृन्दशुभकृद्वल्मीकौकोऽभयङ्करो विनुतः ।  
विहितो वज्रनखाग्रो यततामिष्टप्रदो यन्ता ॥ ४६॥  
  
युगबाहुर्यवनासो यवनारिर्यातनां नुदतु ।  
बह्मण्यो ब्रह्मरतो ब्रह्मात्मा ब्रह्मगुप्तो नः ॥ ४७॥  
  
ब्राह्मणपूजितमूर्तिर्ब्रह्मध्यायी बृहत्पक्षः ।  
ब्रह्मसमो ब्रह्मांशो ब्रह्मज्ञो हरितवर्णचेलोऽव्यात् ॥ ४८॥  
  
हरिकैङ्कर्यरतोऽव्याद्धरिदासो हरिकथासक्तः ।  
हरिपूजननियतात्मा हरिभक्तध्यातदिव्यशुभरूपः ॥ ४९॥  
  
हरिपादन्यस्तात्मात्मीयभरो हरिकृपापात्रम् ।  
हरिपादवहनसक्तो हरिमन्दिरचिह्नमूर्तिरवतान्नः ॥ ५०॥  
  
दमितपविगर्वकूटो दरनाशी दरधरो दक्षः ।  
दानवदर्पहरो नो रदनद्युतिरञ्जिताशोऽव्यात् ॥ ५१॥  
  
रीतिज्ञो रिपुहन्ता रोगध्वंसी रुजाहीनः ।  
धर्मिष्ठो धर्मात्मा धर्मज्ञः पातु धर्मिजनसेव्यः ॥ ५२॥  
  
धर्माराध्यो धनदो धीमान् धीरो धवो धियं दद्यात् ।  
धिक्कृतसुरासुरास्त्रस्त्रेताहोमप्रभावसञ्जातः ॥ ५३॥  
  
तटिनीतीरनिर्वासी तनयार्थ्यर्च्यस्तनुत्राणः ।  
तुष्यज्जनार्दनोऽव्यात् तुरीयपुरुषार्थदस्तपस्वीन्द्रः ॥ ५४॥  
  
तरलस्तोयचरारिस्तुरगमुखप्रीतिकृत् पातु ।  
रणशूरो रयशाली रतिमान् राजविहारभृद्रसदः ॥ ५५॥  
  
रक्षस्सङ्गविनाशी रथिकवरार्च्योऽवताद्रणद्भूषः ।  
रभसगती रहितार्तिः पूतः पुण्यः पुरातनः पूर्णः ॥ ५६॥  
  
पद्मार्च्यः पवनगतिः पतितत्राणः परात्परः पायात् ।  
पीनांसः पृथुकीर्तिः क्षतजाक्षः क्ष्माधरः क्षणः क्षणदः ॥ ५७॥  
  
क्षेपिष्ठः क्षयरहितः क्षुण्णक्ष्माभृत् क्षुरान्तनासोऽव्यात् ।  
क्षिपवर्णघटितमन्त्रः क्षितिसुरनम्यो ययातीड्यः ॥ ५८॥  
  
याज्यो युक्तो योगो युक्ताहारो यमार्चितो युगकृत् ।  
याचितफलप्रदायी यत्नार्च्यः पातु यातनाहन्ता ॥ ५९॥  
  
ज्ञानी ज्ञप्तिशरीरो ज्ञाताऽव्यात् ज्ञानदो ज्ञेयः ।  
ज्ञानादिमगुणपूर्णो ज्ञप्तिहताविद्यको ज्ञमणिः ॥ ६०॥  
  
ज्ञात्यहिमर्दनदक्षो ज्ञानिप्रियकृद्यशोरोशिः ।  
युवतिजनेप्सितदो नो युवपूज्योऽव्याद्युवा च यूथस्थः ॥ ६१॥  
  
यामाराध्यो यमभयहारी युद्धप्रियो योद्धा ।  
योगज्ञज्ञातोऽयात् ज्ञातृज्ञेयात्मको ज्ञप्तिः ॥ ६२॥  
  
ज्ञानहताशुभनिवहो ज्ञानघनो ज्ञाननिधिरव्यात् ।  
ज्ञातिजभयहारी नो ज्ञानप्रतिबन्धकर्मविच्छेदी ॥ ६३॥  
  
ज्ञानेनहताज्ञानध्वान्तो ज्ञानीशवन्द्यचरणोऽव्यात् ।  
यज्वप्रियकृद्याजकसेव्यो यजनादिषट्कनिरतार्च्यः ॥ ६४॥  
  
यायावरशुभकृन्नस्तनुतां भद्रं यशोदायी ।  
यमयुतयोगिप्रेक्ष्यो यादवहितकृद्यतीश्वरप्रणयी ॥ ६५॥  
  
योजनसहस्रगामी यततां नो मङ्गले यथार्थज्ञः ।  
पोषितभक्तः प्रार्थ्यः पृथुतरबाहुः पुराणवित्प्राज्ञः ॥ ६६॥  
  
पैशाचभयनिहन्ता प्रबलः प्रथितः प्रसन्नवदनयुतः ।  
पत्ररथो नः पायाच्छायानश्यद्भुजङ्गौघः ॥ ६७॥  
  
छर्दितविप्रश्छिन्नारातिश्छन्दोमयः सततम् ।  
छन्दोविच्छन्दोङ्गश्छन्दश्शास्त्रार्थवित् पातु ॥ ६८॥  
  
छान्दसशुभङ्करोऽव्याच्छन्दोगध्यातशुभमूर्तिः ।  
छलमुखदोषविहीनाराध्यश्छूनायतोज्जलद्बाहुः ॥ ६९॥  
  
छन्दोनिरतश्छात्रोत्करसेव्यश्छत्रभृन्महितः ।  
छन्दोवेद्यश्छन्दः प्रतिपादितैभवः पायात् ॥ ७०॥  
  
छागवपाहुतितृप्तश्छायापुत्रोद्भवार्तिविच्छेदी ।  
छविनिर्जितखर्जूरश्छादित दिविषत् प्रभावोऽव्यात् ॥ ७१॥  
  
दुःस्वप्ननाशनो नो दमनो देवाग्रणीर्दाता ।  
दुर्धर्षो दुष्कृतहः दीप्तास्यः पातु दुस्सहो देवः ॥ ७२॥  
  
दीक्षितवरदः सरसः सर्वेड्यः संशयच्छेत्ता ।  
सर्वज्ञः सत्योऽव्याद्योगाचार्यो यथार्थवित्प्रियकृत् ॥ ७३॥  
  
योगप्रमाणवेत्ता युञ्जानो योगफलदायी ।  
गानासक्तो गहनो रक्षेद्ग्रहचारपीडनध्वंसी ॥ ७४॥  
  
ग्रहभयहा गदहारी गुरुपक्षो गोरसादी नः ।  
गव्यप्रियो गकारादिमनामा पातु गेयवरकीर्तिः ॥ ७५॥  
  
नीतिज्ञो निरवद्यो निर्मलचित्तो नरप्रियो नम्यः ।  
नारदगेयो नन्दिस्तुतकीर्तिर्निर्णयात्मको रक्षेत् ॥ ७६॥  
  
निर्लेपो निर्द्वन्द्वो धीधिष्ण्यो धिक्कृतारातिः ।  
धृष्टो धनञ्जयार्चिश्शमनोऽव्याद्धान्यदो धनिकः ॥ ७७॥  
  
धन्यीड्यो धनदार्च्यो धूतार्तिप्रापको धुरीणो नः ।  
षण्मुखनुतचरितोव्याद्षड्गुणपूर्णः षडर्धनयनसमः ॥ ७८॥  
  
नादात्मा निर्दोषो नवनिधिसेव्यो निरञ्जनो नव्यः ।  
यतिमुक्तिरूपफलदो यतिपूज्यो हापयेद्दुरितम् ॥ ७९॥  
  
शतमूर्तिः शिशिरात्मा शास्त्रज्ञः पातु शासकृत् श्रीलः ।  
शशधरकीर्तिः शश्वत्प्रियदो नः शाश्वतः शमिध्यातः ॥ ८०॥  
  
शुभकृत्फल्गुनसेव्यः फलदः फालोज्ज्वलत्पुण्ड्रः ।  
फलरूपी फणिकटकः फणिकटिसूत्रः फलोद्वहः पातु ॥ ८१॥  
  
फलभुक् फलमूलाशि ध्येयः फणियज्ञसूत्रधारी नः ।  
योषिदभीप्सितफलदो युतरुद्रोऽव्याद्यजुर्नामा ॥ ८२॥  
  
यजुरुपपादितमहिमा युतरतिकेलिर्युवाग्रणीर्यमनः ।  
यागचिताग्निसमानो यज्ञेशो योजितापदरिरव्यात् ॥ ८३॥  
  
जितसुरसन्धो जैत्रो ज्योतीरूपो जितामित्रः ।  
जवनिर्जित पवनोऽव्याज्जयदो जीवोत्करस्तुत्यः ॥ ८४॥  
  
जनिधन्यकश्यपो नो जगदात्मा जडिमविध्यंसी ।  
षिद्गानर्च्यः षण्डीकृतसुरतेजाः षडध्वनिरतोऽव्यात् ॥ ८५॥  
  
षट्कर्मनिरतहितदः षोडशविधविग्रहाराध्यः ।  
षाष्टिकचरुप्रियोऽव्यात् षडूर्म्यसंस्पृष्टदिव्यात्मा ॥ ८६॥  
  
षोडशियागसुतृप्तः षण्णवतिश्राद्धकृद्धितकृत् ।  
षड्वर्गगन्धरहितो नारायणनित्यवहनोऽव्यात् ॥ ८७॥  
  
नामार्चकवरदायी नानाविधतापविध्वंसी ।  
नवनीरदकेशोऽव्यान्नानार्थप्रापको नताराध्यः ॥ ८८॥  
  
नयविन्नवग्रहार्च्यो नखयोधी पातु निश्चलात्मा नः ।  
मलयजलिप्तो मदहा मल्लीसूनार्चितो महावीरः ॥ ८९॥  
  
मरुदर्चितो महीयान्मञ्जुध्वानोऽवतान्मुरार्यंशः ।  
मायाकूटविनाशी मुदितात्मा सुखितनिजभक्तः ॥ ९०॥  
  
सकलप्रदः समर्थः सर्वाराध्यः सवप्रियः सारः ।  
सकलेशः समरहितः सुकृती नः पातु सूदितारातिः ॥ ९१॥  
  
परिधृतहरितसुवासाः पाणिप्रोद्यत्सुधाकुम्भः ।  
प्रवरः पावककान्तिः पटुनिनदः पातु पञ्जरावासी ॥ ९२॥  
  
पण्डितपूज्यः पीनः पायात्पातालपतितवसुरक्षी ।  
पङ्केरुहार्चिताङ्घ्रिः नेत्रानन्दो नुतिप्रियो नेयः ॥ ९३॥  
  
नवचम्पकमालाभृन्नाकौका नाकिहितकृन्नः ।  
निस्तीर्णसंविदव्यान्निष्कामो निर्ममो निरुद्वेगः ॥ ९४॥  
  
सिद्धिः सिद्धप्रियकृत्साध्याराध्यः सुखोद्वहः स्वामी ।  
सागरतीरविहारी सौम्यः पायात्सुखी साधुः ॥ ९५॥  
  
स्वादुफलाशी गिरिजाराध्यो गिरिसन्निभो गमयेत् ।  
गात्रद्युतिजितरुक्मो गुण्यो गुहवन्दितो गोप्ता ॥ ९६॥  
  
गगनाभो गतिदायी गीर्णाहिर्गोनसारातिः ।  
रमणकनिलयो रूपी रसविद्रक्षाकरो रक्षेत् ॥ ९७॥  
  
रुचिरो रागविहीनो रक्तो रामो रतिप्रियो रवकृत् ।  
तत्वप्रियस्तनुत्रालङ्कृतमूर्तिस्तुरङ्गगतिरव्यात् ॥ ९८॥  
  
तुलितहरिर्नस्तुम्बुरुगेयो माली महर्धिमान्मौनी ।  
मृगनाथविक्रमोऽव्यान्मुषितार्तिर्दीनभक्तजनरक्षी ॥ ९९॥  
  
दोधूयमानभुवनो दोषविहीनो दिनेश्वराराध्यः ।  
दुरितविनाशी दयितो दयतां दासीकृतत्रिदशः ॥ १००॥  
  
दन्तद्युतिजितकुन्दो दण्डधरो दुर्गतिध्वंसी ।  
वन्दिप्रियो वरेण्यो वीर्योद्रिक्तो वदान्यवरदोऽव्यात् ॥ १०१॥  
  
वाल्मीकिगेयकीर्तिर्वर्धिष्णुर्वारिताघकूटो नः ।  
वसुदो वसुप्रियोऽव्याद्वसुपूज्यो गर्भवासविच्छेदी ॥ १०२॥  
  
गोदाननिरतसुखकृद्गोकुलरक्षी गवां नाथः ।  
गोवर्धनो गभीरो गोलेशः पातु गौतमाराध्यः ॥ १०३॥  
  
गतिमान्गर्गनुतो नश्चरितादिमपूजनाध्वगप्रियकृत् ।  
चामीकरप्रदायी चारुपदोऽव्याच्चराचरस्वामी ॥ १०४॥  
  
चन्दनचर्चितदेहश्चन्दनरसशीतलापाङ्गः ।  
चरितपवित्रितभुवनश्चादूक्तिः पातु चोरविध्वंसी ॥ १०५॥  
  
चञ्चद्गुणनिकरो नः सुभरः सूक्ष्माम्बरः सुभद्रोऽव्यात् ।  
सूदितखलः सुभानुः सुन्दरमूर्तिः सुखास्पदः सुमतिः ॥ १०६॥  
  
सुनयः सोमरसादिप्रियकृत्पायाद्विरक्तेड्यः ।  
वैदिककर्मसुतृप्तो वैखानसपूजितो वियच्चारी ॥ १०७॥  
  
व्यक्तो वृषप्रियोऽव्याद्वृषदो विद्यानिधिविराड् विदितः ।  
परिपालितविहगकुलः पुष्टः पूर्णाशयः पुराणेड्यः ॥ १०८॥  
  
पीरधृतपन्नगशेलः पार्थिववन्द्यः पदाहृतद्विरदः ।  
परिनिष्ठितकार्योऽव्यात्परार्ध्यहारः परात्मा नः ॥ १०९॥  
  
तन्वीड्यस्तुङ्गांसस्त्यागी तूर्यादिवाद्यसन्तुष्टः ।  
तप्तद्रुतकनकाङ्गदधारी दद्याद्धनं तृप्तिः ॥ ११०॥  
  
तृष्णापाशच्छेदी त्रिभुवनमहितस्त्रयीधरस्तर्कः ।  
त्रिगुणातीतस्तामसगुणनाशी तर्क्यतां तपस्सिन्धुः ॥ १११॥  
  
तीर्थस्त्रिसमयपूज्यस्तुहिनोरुस्तीर्थकृत्तटस्थो नः ।  
तुरगपतिसेवितोऽव्यात्त्रिपुरारिश्लाघितः प्रांशुः ॥ ११२॥  
  
पाषाण्डतूलदहनः प्रेमरसार्द्रः पराक्रमी पूर्वः ।  
प्रेङ्खत्कुण्डलगण्डः प्रचलद्धारः प्रकृष्टमतिरव्यात् ॥ ११३॥  
  
प्रचुरयशाः प्रभुनम्यो रसदो रूपाधरीकृतस्वर्णः ।  
रसनानृत्यद्विद्यो रम्भादिस्तुत्यचारुचरितोऽव्यात् ॥ ११४॥  
  
रंहस्समूहरूपी रोषहरो रिक्तसाधुधनदायी ।  
राजद्रत्नसुभूषो रहिताघौघो रिरंसुरव्यान्नः ॥ ११५॥  
  
षट्कालपूजनीयः षड्गुणरत्नाकरः षडङ्गज्ञः ।  
षड्रसवेदी षण्डावेद्यः षड्दर्शनीप्रदः पायात् ॥ ११६॥  
  
षड्विंशति तत्वज्ञः षड्रसभोजी षडङ्गवित्पूज्यः ।  
षड्जादिस्वरवेदी युगवेदी यज्ञभुग्योग्यः ॥ ११७॥  
  
यात्रोद्युक्तशुभं युर्युक्तिज्ञो यौवनाश्वसम्पूज्यः ।  
युयुधानो युद्धज्ञो युक्ताराध्यो यशोधनः पायात् ॥ ११८॥  
  
विद्युन्निभो विवृद्धो वक्ता वन्द्यो वयःप्रदो वाच्यः ।  
वर्चस्वी विश्वेशो विधिकृत् पायाद्विधानज्ञः ॥ ११९॥  
  
दीधितिमालाधारी दशदिग्गामि दृढोज्ज्वलत्पक्षः ।  
दंष्ट्रारुचिरमुखोऽव्याद्दवनाशोऽस्मान्महोदयो मुदितः ॥ १२०॥  
  
मूदितकषायो मृग्यो मनोजवो हेतिभृद्वन्द्यः ।  
हैयङ्गवीनभोक्ता हयमेधप्रीतमानसः पायात् ॥ १२१॥  
  
हेमाब्जहारधारी हेली हेतीश्वरप्रणयी ।  
हठयोगकृत्सुसेव्यो हरिभक्तः पातु हरिपुरःस्थायी ॥ १२२॥  
  
हितदः सुपृष्ठराजद्धरिरव्यात्सौम्यवृत्तो नः ।  
स्वात्युद्भवः सुरम्यः सौधीभूतश्रुतिः सुहृद्वन्द्यः ॥ १२३॥  
  
सगरस्यालः सत्पथचारी सन्तानवृद्धिकृत्सुयशाः ।  
विजयी विद्वत्प्रवरो वर्ण्योऽव्याद्वीतरागभवनाशी ॥ १२४॥  
  
वैकुण्ठलोकवासी वैश्वानरसन्निभो विदग्धो नः ।  
वीणागानसुरक्तो वैदिकपूज्यो विशुद्धोऽव्यात् ॥ १२५॥  
  
नर्मप्रियो नतेड्यो निर्भीको नन्दनो निरातङ्कः ।  
नन्दनवनचार्यव्यान्नगाग्रनिलयो नमस्कार्यः ॥ १२६॥  
  
निरुपद्रवो नियन्ता प्रयतः पर्णाशिभावितः पातु ।  
पुण्यप्रदः पवित्रः पुण्यश्लोकः प्रियंवदः प्राज्ञः ॥ १२७॥  
  
परयन्त्रतन्त्रभेदी परनुन्नग्रहभवार्तिविच्छेदी ।  
परनुन्नग्रहदाही क्षामक्षोभप्रणाशनः पायात् ॥ १२८॥  
  
क्षेमीक्षेमकरो नः क्षौद्ररसाशी क्षमाभूषः ।  
क्षान्ताश्रितापराधः क्षुधितजनान्नप्रदः पायात् ॥ १२९॥  
  
क्षौमाम्बरशाली नः क्षवथुहरः क्षीरभुक्पातु ।  
यन्त्रस्थितश्च यागोद्युक्तस्वर्णप्रदो युतानन्दः ॥ १३०॥  
  
यतिवन्दितचरणाब्जो यतिसंसृतिदाहको युगेशानः ।  
याचकजनहितकारी युगादिरव्याद्युयुत्सुर्नः ॥ १३१॥  
  
यागफलरूपवेत्ता धृतिमान धैर्योदधिर्ध्येयः ।  
धीधिक्कृतकुमतोऽव्याद्धर्मोद्युक्तप्रियो धराग्रस्थः ॥ १३२॥  
  
धीनिर्जितधिषणोऽस्मान्धीमत्प्रवरार्थितो धरः पातु ।  
धृतवैकुण्ठेशानो मतिमद् ध्येयो महाकुलोद्भूतः ॥ १३३॥  
  
मण्डलगतिर्मनोज्ञो मन्दारप्रसवधारी नः ।  
मार्जारदंशनोद्भवरोगध्वंसी महोद्यमः पातु ॥ १३४॥  
  
मूषिकविषदाही नो माता मेयो हितोद्युक्तः ।  
हीरोज्ज्वलभूषोऽव्याद्धृद्रोगप्रशमनो हद्यः ॥ १३५॥  
  
हत्पुण्डरीकनिलयो होराशास्रार्थविद्धोता ।  
होमप्रियो हतार्तिर्हुतवहजायावसानमन्त्रोऽव्यात् ॥ १३६॥  
  
तन्त्री तन्त्राराध्यस्तान्त्रिकजनसेवितस्तत्वम् ।  
तत्वप्रकाशकोऽव्यात् तपनीयभ्राजमानपक्षो नः ॥ १३७॥  
  
त्वग्भवरोगविमर्दी तापत्रयहा त्वरान्यितः पातु ।  
तलताडननिहतारिर्नीवारान्नप्रियो नीतिः ॥ १३८॥  
  
नीरन्ध्रो निष्णातो नीरोगो निर्ज्वरो नेता ।  
निर्धार्यो निर्मोहो नैयायिकसौख्यदाय्यव्यात् ॥ १३९॥  
  
गौरवभृद्गणपूज्यो गर्विष्ठाहिप्रभञ्जनश्च गुरुः ।  
गुरुभक्तो गुल्महरो गुरुदायी गुत्सभृत्पातु ॥ १४०॥  
  
गण्यो गरिष्ठमूर्ती रजोहरो राङ्कवास्तरणः ।  
रशनारञ्जितमध्यो रोगहरः पातु रुक्मसूनार्च्यः ॥ १४१॥  
  
रल्लकसंव्यानोऽव्याद्रोचिष्णू रोचनाग्रनिलयो नः ।  
रङ्गेड्यो रयसचिवो डोलायितनिगमशायी च ॥ १४२॥  
  
ढक्कानादसुतृप्तो डिम्भप्रियकृच्च डुण्डुभारातिः ।  
डहुरसमिश्रान्नादी डिण्डिमरवतृप्तमानसः पायात् ॥ १४३॥  
  
डम्भादिदोषहीनो डमरहरो डमरुनादसन्तुष्टः ।  
डाकिन्यादि क्ष्रुद्रग्रहमर्दी पाञ्चरात्रपूज्योऽव्यात् ॥ १४४॥  
  
प्रद्युम्नः प्रवरगुणः प्रसरत्कीर्तिः प्रचण्डदोर्दण्डः ।  
पत्री पणितगुणौघः प्राप्ताभीष्टः परः प्रसिद्धोऽव्यात् ॥ १४५॥  
  
चिद्रूपी चित्तज्ञश्चेतनपूज्यश्च चोदनार्थज्ञः ।  
चिकुरधृतहल्लकोऽव्याच्चिरजीवी चिद्धनश्चित्रः ॥ १४६॥  
  
चित्रकरश्चिन्निलयो द्विजवर्यो दारितेतिरव्यान्नः ।  
दीप्तो दस्युप्राणप्रहरो दुष्कृत्यनाशकृद्दिव्यः ॥ १४७॥  
  
दुर्बोधहरो दण्डितदुर्जनसङ्घो दुरात्मदूरस्थः ।  
दानप्रियो यमीशो यन्त्रार्चककाम्यदः पातु ॥ १४८॥  
  
योगपरो युतहेतिर्योगाराध्यो युगावर्तः ।  
यज्ञाङ्गो यज्वेड्यो यज्ञोद्भूतो यथार्थोऽव्यात् ॥ १४९॥  
  
श्रीमान्नितान्तरक्षी वाणीशसमो दिशेत्साधुः ।  
यज्ञस्वामी मञ्जुर्गरुडो लम्बोरुहारभूत् कुशलम् ॥ १५०॥  
  
पञ्चाशदुत्तरशतश्लोकार्यास्तुतिरियं खगेन्द्रस्य ।  
श्रीकृष्णभट्टरचिता पठतां कुर्यादभीप्सितं सकलम् ॥ १५१॥  
  
सुपर्णोसीत्यादिश्रुतिघटकवर्णैः खगपते  
तथागायत्र्यर्णैर्घटितमुखवर्णा स्तुतिरियम् ।  
चतुस्तन्त्र श्रीमद्विबुधवरकृष्णार्यरचिता  
सहस्रढ्या नाम्नां जगति विहगेन्द्रस्य जयतु ॥ १५२॥  
  
॥ इति श्रीगरुडसहस्रनामस्तोत्रं सम्पूर्णम् ॥  
  
(सुपर्णोऽसि-तै।सं। ४-४२ गायत्री तै। आ। १०।१)  
  
(श्रीवासुदेवभट्टाचार्यकरुणासंवर्धितात्मतत्त्वावबोधस्य  
श्रीकृष्णभट्टाचार्यस्य कृतिः ।)  
  
  
Proofread by DPD, Pallasena Narayanaswami ppnswami at gmail.com  
  
