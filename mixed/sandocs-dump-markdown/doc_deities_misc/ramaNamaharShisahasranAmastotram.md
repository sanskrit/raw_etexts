---
Acknowledge-Permission: Sri V.S. Ramanan, President, Sri Ramanasramam sriramanamaharshi.org
Author: Jagadisha Sastri
Category: sahasranAma, misc, jagadIsha-shAstrI, gurudev
File name: ramaNasahasranAmastotram.itx
Language: Sanskrit
Latest update: January 9, 2015
Location: doc_deities_misc
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: Ramanashram Publication www.sriramanamaharshi.org
Subject: philosophy/hinduism/religion
Sublocation: misc
Text title: ramaNasahasranAmastotram
Transliterated by: Sunder Hattangadi sunderh at hotmail.com
engtitle: Shri Ramana Sahasranama Stotra
itxtitle: ramaNamaharShisahasranAmastotram
title: रमणमहर्षिसहस्रनामस्तोत्रम्

---
  
 रमणसहस्रनामस्तोत्रम्   
             ॥ श्रीः ॥  
  
॥ श्रीरमणसहस्रनामस्तोत्रप्रारम्भः ॥  
  
देव्युवाच ।  
भगवन्सर्वशास्त्रार्थपरिज्ञानवतां वर ।  
अरुणेशस्य माहात्म्यं त्वत्तो विस्तरशः श्रुतम् ॥ १॥  
  
तन्नाम्नामपि साहस्रं सर्वपापहरं नृणाम् ।  
अरुणेशावतारस्य रमणस्य महात्मनः ॥ २॥  
  
इदानीं श्रोतुमिच्छामि तस्य नामसहस्रकम् ।  
यस्य सङ्कीर्तनान्मर्त्यो विमुक्तिं विन्दते ध्रुवम् ॥ ३॥  
  
त्वन्तु सर्वं विजानासि नान्यस्त्वत्तोऽस्य वेदिता ।  
तस्मात्कारुण्यतो मह्यं भक्तिमत्यै विशेषतः ॥ ४॥  
  
नाम्नां सहस्रं दिव्यानां रमणस्य मुनीशितुः ।  
रहस्यमपि वक्तव्यं त्वया गौतम सुव्रत ॥ ५॥  
  
गौतम उवाच ।  
साधु साधु महाभागे प्रश्न एष जगद्धितः ।  
वक्ष्ये तच्छ्रद्धयोपेता सावधानमनाः शृणु ॥ ६॥  
  
ज्ञानं वेदान्तसञ्जातं साक्षान्मोक्षस्य साधनम् ।  
कर्मोपास्त्यादि तद्भिन्नं ज्ञानद्वारैव मुक्तिदम् ॥ ७॥  
  
निष्कामकर्मशुद्धानां विवेकादिमतां नृणाम् ।  
जायते तच्च विज्ञानं प्रसादादेव सद्गुरोः ॥ ८॥  
  
ज्ञानसाधननिष्ठत्वं ज्ञानाभ्यासं विदुर्बुधाः ।  
तारतम्येन भिद्यन्ते ज्ञानाभ्यासाधिकारिणः ॥ ९॥  
  
विचारमात्रनिष्ठस्य मुख्या ज्ञानाधिकारिता ।  
विचारी दुर्लभो लोके विचारो दुष्करो यतः ॥ १०॥  
  
ममुक्षवो नरास्सर्वे ज्ञानाभ्यासेऽधिकारिणः ।  
स्त्रीशूद्राणां तथान्येषां नाधिकारोविगर्हितः ॥ ११॥  
  
देशभाषान्तरेणापि तेषां सोप्युपकारकः ।  
ज्ञानस्य च विचारोऽयं सन्निकृष्टं हि साधनम् ॥ १२॥  
  
विचारभिन्नमार्गश्च न साक्षाज्ज्ञानसिद्धये ।  
विचारजननद्वारेत्याहुर्वेदान्तवेदिनः ॥ १३॥  
  
योगोपास्त्यादयोप्यन्ये सन्ति विज्ञानहेतवः ।  
तदालम्बो भवत्येव विचारानधिकारिणाम् ॥ १४॥  
  
योगोपास्त्याद्यशक्तानां जपस्त्युत्यादिकीर्तनम् ।  
ज्ञानोपायोभवत्येव जिज्ञासानुष्ठितं यदि ॥ १५॥  
  
तस्मादयत्नतोज्ञानं सर्वेषां येन हेतुना ।  
तादृशं नामसाहस्रं रमणस्य महात्मनः ॥ १६॥  
  
त्वय प्रीत्यैव वक्ष्यामि हिताय जगतां शृणु ।  
नाभक्ताय प्रदातव्यमिदं मोक्षसुखप्रदम् ॥ १७॥  
  
अस्य श्रीरमणदिव्यसहस्रनामस्तोत्रमहामन्त्रस्य ।  
गौतमो ऋषिः । अनुष्टुप्छन्दः । श्रीरमणपरमात्मादेवता ।  
ऐं बीजम् । ह्रीं शक्तिः । श्रीं कीलकम् ।  
``श्री रमणाय नमः'' इति मन्त्रप्रत्येकवर्णेन हृदयादि न्यासः ।  
ॐ भूर्भुवस्स्वरोमिति दिग्बन्धः ।  
ध्यानम् ।  
ध्यायेच्छारदचन्द्रसुन्दरमुखं ताम्रारविन्देक्षणं  
भक्ताभीष्टवराभयप्रदकरं कौपीनमात्रोज्ज्वलम् ।  
स्वात्मानन्दरसानुभूतिविवशं सर्वानवद्याङ्गकं  
श्रीमन्तं रमणेश्वरं गुरुवरं योगासनाध्यासितम् ॥  
  
अरुणजलजनेत्रं मुग्धमन्दस्मितास्यं  
     तरुणतपनभासं पूर्णबोधप्रसादम् ।  
अरुणशिखरिसानुप्राङ्गणे सञ्चरन्तं  
     रमणमरुणमूर्तिं चिन्तयेदिष्टसिद्ध्यै ॥  
  
            ॥ ॐ ॥  
  
अरुणेशमहाशक्तिनिपातप्रतिबोधितः ।  
अचिन्त्यपरनिर्वाणस्थितिरव्यक्तशक्तिकः ॥ १॥  
  
अनभ्यासश्रमावाप्तसमस्तनिगमागमः ।  
अरुणाचलनाथीयपञ्चरत्नप्रकाशकः ॥ २॥  
  
अनाहतान्यहृदयस्थानबोधनपण्डितः ।  
अकारादिक्षकारान्तमातृकामन्त्रमालिकः ॥ ३॥  
  
अन्तर्गतमहाशक्तिरणिमादिगुणान्वितः ।  
अभ्यासातिशयज्ञात अत्याश्चर्यचरित्रकः ॥ ४॥  
  
अतिवर्णाश्रमाचारोऽचिन्त्यशक्तिरमोघदृक् ।  
अङ्गावन्त्यादिदेशीयमुमुक्षुजनताश्रयः ॥ ५॥  
  
अन्तर्मुखोऽन्तराराम अन्तर्याम्यहमर्थदृक् ।  
अहमर्थैकलक्ष्यार्थ अरुणाद्रिमयोऽरुणः ॥ ६॥  
  
अपीताम्बाङ्गनिर्माल्यपयःपानैकजीवितः ।  
अध्यात्मयोगनिलय अदीनात्माऽघमर्षणः ॥ ७॥  
  
अकायो भक्ताकायस्थः कालचक्रप्रवर्तकः ।  
अक्षिपेयामृताम्भोधिराहूयैश्वर्यदायकः ॥ ८॥  
  
आजानुबाहुरक्षोभ्य आत्मवाननसूयकः ।  
आवर्तक्षेत्रसञ्जात आर्तरक्षणतत्परः ॥ ९॥  
  
इतिहासपुराणज्ञ इष्टापूर्तफलप्रदः ।  
इडापिङ्गलिकामध्य-सुषुम्नाग्रन्थिभेदकः ॥ १०॥  
  
इडापिङ्गलिकामध्य-सुषुम्नामध्यभासुरः ।  
इष्टार्थदाननिपुण इन्द्रभोगविरक्तधीः ॥ ११॥  
  
ईशान ईषणाहीनः ईतिबाधाभयापहः ।  
उपास्यमूर्तिरुत्साहसम्पन्न उरुविक्रमः ॥ १२॥  
  
उदासीनवदासीन उत्तमज्ञानदेशिकः । नाम ५०  
ऊर्ध्वरेता ऊर्ध्वगति रुटजस्थ उदारधीः ॥ १३॥  
  
ऋषीऋषिगणस्तुत्यो ऋजुबुद्धी ऋजुप्रियः ।  
ऋतम्भर ऋतप्रज्ञो ऋजुमार्गप्रदर्शकः ॥ १४॥  
  
एवमित्यविनिर्णेयः एनःकूटविनाशनः ।  
ऐश्वर्यदाननिपुण औदार्यगुणमण्डितः ॥ १५॥  
  
ओङ्कारपदलक्ष्यार्थ औपम्यपरिवर्जितः ।  
कटाक्षस्यन्दिकरुणः कटिबद्धालमल्लकः ॥ १६॥  
  
कमनीयचरित्राढ्यः कर्मवित्कविपुङ्गवः ।  
कर्माकर्मविभागज्ञः कर्मलेपविवर्जितः ॥ १७॥  
  
कलिदोषहरः कम्रः कर्मयोगप्रवर्तकः ।  
कर्मन्दिप्रवरः कल्यः कल्याणगुणमण्डितः ॥ १८॥  
  
कान्तिपत्तनसन्दृष्टारुणज्योतिःप्रहर्षितः ।  
कामहन्ताकान्तमूर्तिः कालात्माकालसूत्रहृत् ॥ १९॥  
  
काङ्क्षाहीनः कालकाङ्क्षी काशीवासफलप्रदः ।  
काश्मीरदेश्यसेव्याङ्घ्रिर्नेपालीयसमर्चितः ॥ २०॥  
  
कामकारनिराकर्ता कृतकृत्यत्वकारकः ।  
काव्यकण्ठसुधीदृष्टकार्तिकेयस्वरूपधृक् ॥ २१॥  
  
किङ्करीकृतभूपालः कीर्तिमान्कीर्तिवर्द्धनः ।  
कुमारः कुतलामोदः कुकुटुम्बी कुलोद्गतः ॥ २२॥ नाम १००  
कुष्ठापस्माररोगघ्नः कुसुमारामनिष्ठितः ।  
कृपालुः कृपणालम्बः कृशानुसदृशः कृशः ॥ २३॥  
  
केरलान्ध्रादिभाषाज्ञः केरलान्ध्रजनेडितः ।  
कैवल्यपदनिश्श्रेणिः कैवल्यसुखदायकः ॥ २४॥  
  
कोऽहं नाहं सोऽहमिति स्वात्मान्वेषणमार्गदृक् ।  
कोऽहंविमर्शब्रह्मास्त्र-नाशिताशेषविभ्रमः ॥ २५॥  
  
कोशालयप्रतिष्ठाता कोशवान्कोशवीक्षिता ।  
क्षमावान्क्षिप्रसन्तुष्टः क्षपिताशेषकल्मषः ॥ २६॥  
  
क्षतकर्मा क्षताविद्यः क्षीणभक्तजनावनः ।  
क्षामनाशी क्षुधाहीनः क्षुद्रघ्नः क्षितिमण्डनम् ॥ २७॥  
  
क्षेत्रज्ञः क्षेमदः क्षेमः क्षेमार्थिजनवन्दितः ।  
क्षेत्राटनपरिश्रान्तभक्तक्षिप्रप्रसादनः ॥ २८॥  
  
क्ष्म्रौम्मन्त्रबीजतत्त्वज्ञः क्षेत्राजीवफलप्रदः ।  
गम्भीरो गर्वितोगर्वविहीनो गर्वनाशनः ॥ २९॥  
  
गद्यपद्यप्रियोगम्यो गायत्रीमन्त्रबोधितः ।  
गिरिशो गीष्पतिर्गुण्यो गुणातीतो गुणाकरः ॥ ३०॥  
  
गृहीगृहविनिर्मुक्तो ग्रहातिग्रहसञ्जयी ।  
गीतोपदेशसारादिग्रन्थकृद् ग्रन्थिभेदकः ॥ ३१॥ नाम १५०  
गुरुमूर्ततपोनिष्ठः नैसर्गिकसुहृद्वरः ।  
गृहिमुक्त्यधिकारित्व व्यवस्थापनतत्परः ॥ ३२॥  
  
गोविन्दो गोकुलत्राता गोष्ठीवान्गोधनान्वितः ।  
चराचरहितश्चक्षुरुत्सवश्चतुरश्चलः ॥ ३३॥  
  
चतुर्वर्गचतुर्भद्रप्रदश्चरमदेहभृत् ।  
चाण्डालचटकश्वाऽहि-किटिकीशहितङ्करः ॥ ३४॥  
  
चित्तानुवर्ती चिन्मुद्री चिन्मयश्चित्तनाशकः ।  
चिरन्तनश्चिदाकाशश्चिन्ताहीनश्चिदूर्जितः ॥ ३५॥  
  
चोरहा चोरदृक् चोरचपेटाघातनन्दितः ।  
छलच्छद्मवचोहीनश्शत्रुजिच्छत्रुतापनः ॥ ३६॥  
  
छन्नाकारश्छान्दसेड्यञ्छिन्नकर्मादि बन्धनः ।  
छिन्नद्वैधश्छिन्नमोहश्छिन्नहृच्छिन्नकल्मषः ॥ ३७॥  
  
जगद्गुरुर्जगत्प्राणो जगदीशो जगत्प्रियः ।  
जयन्तीजोजन्महीनो जयदो जनमोहनः ॥ ३८॥  
  
जाग्रत्स्वप्नसुषुप्त्यादिसाक्षी जाड्यविनाशकः ।  
जातिवर्णभिदाशून्यो जितात्मा जितभूतकः ॥ ३९॥  
  
जितेन्द्रियो जितप्राणो जितान्तश्शत्रुसञ्चयः । नाम २००  
जीवब्रह्मैक्यविज्जीवन्मुक्तो जीवत्वनाशकः ॥ ४०॥  
  
ज्योतिर्लिङ्गमयज्योतिस्समलोष्टाश्मकाञ्चनः ।  
जेता ज्यायाज्ज्ञानमूर्तिर्ज्ञानी ज्ञानमहानिधिः ॥ ४१॥  
  
ज्ञानज्ञातृज्ञेयरूपत्रिपुटीभावनोज्झितः ।  
ज्ञातसर्वागमो ज्ञानगम्यो ज्ञातेयसन्नुतः ॥ ४२॥  
  
ज्ञानविज्ञानतृप्तात्मा ज्ञानसञ्छिन्नसंशयः ।  
ज्ञानाग्निदग्धकर्मा च ज्ञानोपायप्रदर्शकः ॥ ४३॥  
  
ज्ञानयज्ञविधिप्रीतो ज्ञानावस्थितमानसः ।  
ज्ञाताऽज्ञातान्यचिन्मात्रो ज्ञानवृद्धोपलालितः ॥ ४४॥  
  
तत्त्वज्ञस्तत्त्वविन्नेता तत्त्वमस्यादिलक्षितः ।  
तत्त्वभाषणसन्तुष्टस्तत्त्वबोधकदेशिकः ॥ ४५॥  
  
तत्पदार्थैकसंलीनस्तत्त्वान्वेषण तत्परः ।  
तपनस्तपनीयाङ्गस्तमस्सन्तापचन्द्रमाः ॥ ४६॥  
  
तपस्वी तापसाराध्यस्तपः क्लिष्टतनूद्वहः ।  
तपस्तत्त्वार्थसारज्ञस्तपोमूर्तिस्तपोमयः ॥ ४७॥  
  
तपोबलसमाकृष्टभक्तसङ्घसमावृतः ।  
तापत्रयाग्निसन्तप्तजनसञ्जीवनामृतम् ॥ ४८॥  
  
तातादेशाप्तशोणाद्रिस्तातारुणमहेश्वरः ।  
तातान्तिकसमागन्ता तातान्वेषणतत्परः ॥ ४९॥  
  
तितिक्षुस्तीर्थवित्तीर्थं तुरीयस्तुष्टमानसः । नाम २५०  
तुल्यनिन्दास्तुतिस्तूष्णींशीलस्तृष्णाविवर्जितः ॥ ५०॥  
  
तेजस्वीत्यक्तविषयस्त्रयीभावार्थकोविदः ।  
त्रिदिवेशमुखोपास्यस्त्रिवर्गस्त्रिगुणात्मकः ॥ ५१॥  
  
त्रैलोक्यबुधसम्पूज्यस्त्रैलोक्यग्रासबृंहितः ।  
त्रैलोक्यसृष्टिस्थितिकृत् त्रैगुण्यविषयोज्झितः ॥ ५२॥  
  
त्रैगुण्यविषवेगघ्नो दक्षो दग्धवपुर्धरः ।  
दर्शनीयो दयामूर्तिर्दक्षिणास्यो दमान्वितः ॥ ५३॥  
  
दण्डधृक् दण्डनीतिस्थो दक्षिणो दम्भवर्जितः ।  
दहराकाशमध्यस्थ चिदाकाशप्रतिष्ठितः ॥ ५४॥  
  
दशदिक्पालसम्पूज्यो दशदिग्व्यापिसद्यशाः ।  
दक्षिणद्वीपविख्यातो दाक्षिणात्यकलाकविः ॥ ५५॥  
  
दारिद्र्यध्वंसको दान्तो दारितक्लेशसन्ततिः ।  
दासीदासभरो दिव्यो दिष्ट्याबुद्धो दिगम्बरः ॥ ५६॥  
  
दीर्घदर्शी  दीप्यमानो दीनबन्धुर्दृगात्मकः ।  
दुर्विगाह्यो दुराधर्षो दुराचारनिवर्तकः ॥ ५७॥  
  
दृग्दृश्यभेदधीशून्यो दर्शनं दृप्तखण्डकः ।  
देववन्द्यो देवतेशो दोषज्ञो दोषनाशनः ॥ ५८॥ नाम ३००  
द्वादशार्णमनुध्येयो द्वादशान्तस्थलस्थितः ।  
दैविको द्राविडो द्वीपान्तरविख्यातवैभवः ॥ ५९॥  
  
द्वितीयातिथिसम्भूतो द्वैतभावविमुक्तधीः ।  
द्वैताद्वैतमतातीतो द्वैतसन्तमसापहः ॥ ६०॥  
  
धनदो धर्मसूक्ष्मज्ञो धर्मराट् धार्मिकप्रियः ।  
धाता धातृसमश्रीको धातुशुद्धिविधायकः ॥ ६१॥  
  
धारणाशक्तिमान्धीरो धुरीणो धृतिवर्द्धनः ।  
धीरोदात्तगुणोपेतो ध्याननिष्ठो ध्रुवस्मृतिः ॥ ६२॥  
  
नमज्जनोद्धारणकृन्नरवाहनसन्निभः ।  
नवनीतसमस्वान्तो नतसाधुजनाश्रयः ॥ ६३॥  
  
नरनारीगणोपेतो नगसानुकृताश्रमः ।  
नममेत्यव्यययुतो नवीनो नष्टमानसः ॥ ६४॥  
  
नयनानन्ददो नम्यो नामोच्चारणमुक्तिदः ।  
नागस्वाम्यनुजो नागसुन्दरज्येष्ठतां गतः ॥ ६५॥  
  
नादबिन्दुकलाभिज्ञो नादब्रह्मप्रतिष्ठितः ।  
नादप्रियो नारदादिपूज्यो नामविवर्जितः ॥ ६६॥  
  
नामी नामजपप्रीतो नास्तिकत्वविघातकृत् ।  
नासाग्रण्यस्तदृङ् नामब्रह्मातीतो निरञ्जनः ॥ ६७॥  
  
निरञ्जनाश्रयो नित्यतृप्तो निश्श्रेयसप्रदः । नाम ३५०  
निर्यत्नसिद्धनित्य श्रीर्नित्यसिद्धस्वरूपदृक् ॥ ६८॥  
  
निर्ममो  निरहङ्कारो  निरवद्यो निराश्रयः ।  
नित्यानन्दो निरातङ्को निष्प्रपञ्चो निरामयः ॥ ६९॥  
  
निर्मलो निश्चलो नित्यो निर्मोहो निरुपाधिकः ।  
निस्सङ्गो निगमस्तुत्यो निरीहो निरुपप्लवः ॥ ७०॥  
  
नित्यशुद्धो  नित्यबुद्धो  नित्यमुक्तो निरन्तरः ।  
निर्विकारो निर्गुणात्मा निष्पापो निष्परिग्रहः ॥ ७१॥  
  
निर्भवो निस्तुलो निघ्नो निजानन्दैकनिर्भरः ।  
निग्रहानुग्रहसमो निकृतिज्ञो निदानवित् ॥ ७२॥  
  
निर्ग्रन्थो निर्नमस्कारो निस्तुलिर्निरयापहः ।  
निर्वासनो निर्व्यसनो निर्योगक्षेमचिन्तनः ॥ ७३॥  
  
निर्बीजध्यानसंवेद्यो निर्वादो निश्शिरोरुहः ।  
पञ्चाक्षरमनुध्येयः पञ्चपातकनाशनः ॥ ७४॥  
  
पञ्चस्कन्धीमताभिज्ञः पञ्चकोशविलक्षणः ।  
पञ्चाग्निविद्यामार्गज्ञः पञ्चकृत्यपरायणः ॥ ७५॥ नाम ४००  
पञ्चवक्त्रः पञ्चतपाः पञ्चताकारणोद्धरः ।  
पञ्चोपचारसम्पूज्यः पञ्चभूतविमर्दनः ॥ ७६॥  
  
पञ्चविंशतितत्त्वात्मा महापञ्चदशाक्षरः ।  
पराशरकुलोद्भूतः पण्डितः पण्डितप्रियः ॥ ७७॥  
  
परमेष्ठी परेशानः परिपूर्णः परात्परः ।  
परञ्ज्योतिः परन्धाम परमात्मा परायणम् ॥ ७८॥  
  
पतिव्रताभीष्टदायी पर्यङ्कस्थः परार्थवित् ।  
पवित्रपादः पापारिः परार्थैकप्रयोजनः ॥ ७९॥  
  
पालीतीर्थतटोल्लासी पाश्चात्यद्वीपविश्रुतः ।  
पिता पितृहितः पित्तनाशकः पितृमोचकः ॥ ८०॥  
  
पितृव्यान्वेषित पीनः पातालेशालयस्थितः ।  
पुनर्वसूदितः पुण्यः पुण्यकृत्पुरुषोत्तमः ॥ ८१॥  
  
पुन्नागतरुवत्क्षेत्री पुण्यापुण्यविवर्जितः ॥।  
  
पूतात्मा पृथुकप्रीतः पृथुदश्च पुरोहितः ॥ ८२॥  
  
प्रतिमाकृतसान्निध्यः प्रतिग्रहपराङ्मुखः ।  
प्रमादिवत्सरोद्भूतः प्रकृतिस्थः प्रमाणवित् ॥ ८३॥  
  
प्रतीकोपास्तिविषयः प्रत्युत्तरविचक्षणः । नाम ४५०  
प्रत्यक् प्रशान्तः प्रत्यक्षः प्रश्रितः प्रतिभानवान् ॥ ८४॥  
  
प्रदक्षिणाप्रीतमनाः प्रवालाद्रिसमाश्रयः ।  
प्राच्यप्रतीच्यदेशीय विबुधाग्रण्यवन्दितः ॥ ८५॥  
  
प्रस्थानभेदसम्बोद्ध्यः प्रांशुः प्राणनिरोधकः ।  
प्रसूतिदिनवृद्धस्त्री दर्शितज्योतिराकृतिः ॥ ८६॥  
  
प्रार्थितार्थप्रदः प्राज्ञः प्रावारकनिगूहितः ।  
प्रातस्स्मर्तव्यचारित्रः प्राप्तप्राप्तव्यनिर्वृतः ॥ ८७॥  
  
प्रयाणस्मृतिसम्प्राप्यः प्रियहीनः प्रियंवदः ।  
प्रेक्षावान्प्रेष्यरहितः फलभूतः फलप्रदः ॥ ८८॥  
  
बहुश्रुतो बहुमतो बहुपाकी बहुप्रदः ।  
बलवान्बन्धुमान्बालरूपो बाल्यविचेष्टितः ॥ ८९॥  
  
बालभानुप्रतीकाशो बालसन्न्यासिशब्दितः ।  
ब्रह्मचर्यतपोयोगश्रुतप्रज्ञासमन्वितः ॥ ९०॥  
  
ब्रह्मण्यो ब्रह्मविद्ब्रह्म ब्रह्मसायुज्यदायकः ।  
ब्रह्मार्पितमनोबुद्धिर्ब्राह्मणस्वामिनामकः ॥ ९१॥  
  
ब्रह्मासनस्थितो ब्रह्मसूत्रविद्भगवान्भवः ।  
भयकृद्भयसंहर्ता भवादो भक्तभावितः ॥ ९२॥ नाम ५००  
भारूपो भावनाग्राह्यो भावज्ञो भाग्यवर्द्धनः ।  
भारतीयमहाभाग्यं भारतख्यातिपोषकः ॥ ९३॥  
  
भारतोद्यद्ज्ञानदीपो भावनाभेदकृन्तनः ।  
भिदाशून्यो भिदाध्वंसी भावुको भिक्षुकेश्वरः ॥ ९४॥  
  
भूतिदो भूतिकृद्भूमि नाथपूर्णांशसम्भवः ।  
भौमब्रह्म भ्रमध्वंसी भूहृत्क्षेत्रलक्षितः ॥ ९५॥  
  
भूतिभूषितसर्वाङ्गो मङ्गलो मङ्गलप्रदः ।  
मनोबुद्धिरहङ्कारः प्रकृतिश्च परः पुमान् ॥ ९६॥  
  
महाशक्तिर्महासिद्धिर्महोदारो महाद्युतिः ।  
महाकर्ता महाभोक्ता महायोगी महामतिः ॥ ९७॥  
  
महामान्यो महाभागो महासेनमहोंशजः ।  
मर्यादाकृन्महादेवो महारूपी महायशाः ॥ ९८॥  
  
महोद्यमो महोत्साहो ममताग्रहपीडनः ।  
महामन्त्रो महायन्त्रो महावाक्योपदेशकः ॥ ९९॥  
  
महावाक्यार्थतत्त्वज्ञो महामोहनिवारकः ।  
मायावी मानदो मानी मातृमुक्तिविधायकः ॥ १००॥ नाम ५५०  
मानावमानसाम्यात्मा मालूराधस्तपस्स्थितः ।  
मधूकद्रुतलस्थायी मातृमान्मातृभक्तिमान् ॥ १०१॥  
  
मात्रालयप्रतिष्ठाता मार्गितो मार्गबान्धवः ।  
मार्गणीयो मार्गदर्शी मार्गशीर्षकृतोदयः ॥ १०२॥  
  
मार्गितात्मा मार्गशून्यो मितभुङ्मितसञ्चरः ।  
मितस्वप्नावबोधश्च मिथ्याबाह्यनिरीक्षकः ॥ १०३॥  
  
मुनिर्मुक्तो मुक्तिदायी मेधावी मेध्यभोजनः ।  
मौनव्याख्यानकृन्मौनी मौनभाषाविशारदः ॥ १०४॥  
  
मौनामौनद्वयातीतो मौनदो मौनिषु प्रियः ।  
यज्ञकृद्यज्ञभुग्यज्ञो यजमानो यथार्थवित् ॥ १०५॥  
  
यतात्मा यतिसम्पूज्यो यतिप्राप्यो यशस्करः ।  
यमाद्यष्टाङ्गयोगज्ञो यजुश्शाखी यतीश्वरः ॥ १०६॥  
  
यवनानुग्रहकरो यक्षो यमनिषूदनः ।  
यात्राविरहितो यानाऽनारूढो याज्ञिकप्रियः ॥ १०७॥  
  
यातनानाशनो याञ्चहीनो याचितदायकः । नाम ६००  
युक्तकृद्युक्तभुग्युक्त स्वप्नबोधो युगादिकृत् ॥ १०८॥  
  
योगीशो योगपुरुषो योगतत्त्वविवेचकः ।  
योगासनो योगभूमि समारोहणसाधकः ॥ १०९॥  
  
योगिगम्यो योगफलं योगभ्रष्टशुभप्रदः ।  
योगप्रशंसी योगस्थो योगक्षेमधुरन्धरः ॥ ११०॥  
  
रक्षको रमणो रम्यो रमणीयाङ्गसंहतिः ।  
रमेशक्लेशसन्दृष्टज्योतिरक्लेशदर्शनः ॥ १११॥  
  
रजोपहो रजोमूर्ती रसिको रसशेवधिः ।  
रहस्यो रञ्जनो रस्यो रत्नगर्भो रसोदयः ॥ ११२॥  
  
राजविद्यागुरू राज विद्याविद्राजमानितः ।  
राजसाहारनिर्मुक्तो राजसज्ञानदूरगः ॥ ११३॥  
  
रागद्वेषविनिर्मुक्तो रसालाश्रमकोकिलः ।  
रामाभिरामो राजश्रीः राजा राज्यहितङ्करः ॥ ११४॥  
  
राजभोगप्रदो राष्ट्रभाषाविद्राजवल्लभः ।  
रुदितद्वेषणो रुद्रो लक्ष्मीवान्लक्ष्मिवर्द्धनः ॥ ११५॥  
  
लज्जालुर्ललितो लब्धलब्धव्यो लघुसिद्धिदः । नाम ६५०  
लयविल्लब्धकामौघो लाभालाभसमाशयः ॥ ११६॥  
  
लयाधिष्ठानतत्त्वज्ञो लयपूर्वसमाधिमान् ।  
लास्यप्रियो लिङ्गरूपी लिङ्गोत्थो लिङ्गवर्जितः ॥ ११७॥  
  
लिपिलेखचणो लोकशिक्षको लोकरक्षकः ।  
लोकायतमताभिज्ञो लोकवार्ताविवर्जितः ॥ ११८॥  
  
लोकोदासीनभावस्थो लोकोत्तरगुणोत्तरः ।  
लोकाध्यक्षो लोकपूज्यो लोकासारत्वबोधकः ॥ ११९॥  
  
लोकाकर्षणशक्तात्मशक्तिमत्कान्तपर्वतः ।  
लोकानुत्सादको लोकप्रमाणं लोकसङ्ग्रही ॥ १२०॥  
  
लोकबोधप्रकाशार्थ शोणोद्यज्ज्ञानभास्करः ।  
वरिष्ठो वरदो वक्ता वङ्गदेश्यजनाश्रयः ॥ १२१॥  
  
वन्दारुजनमन्दारो वर्तमानैककालवित् ।  
वनवासरसाभिज्ञो वलित्रयविभूषितः ॥ १२२॥  
  
वसुमान्वस्तुतत्त्वज्ञो वन्द्यो वत्सतरीप्रियः ।  
वर्णाश्रमपरित्राता वर्णाश्रममतातिगः ॥ १२३॥  
  
वाक्यज्ञो वाक्यकुशलो वाङ्मनोबुद्ध्यगोचरः ।  
वाद्यगीतप्रियो वाजश्रवा वापीप्रतिष्ठकः ॥ १२४॥  
  
वाहनागारनिष्ठावान्वाजिमेधफलप्रदः ।  
वक्षोदक्षिणभागस्थ हृदयस्थानदर्शकः ॥ १२५॥ नाम ७००  
वचद्भूमन्त्रसंसेव्यो  विचारैकोपदेशकृत् ।  
विचारमात्रनिरतो विवेकिजनतादृतः ॥ १२६॥  
  
विदितात्मा  विधेयात्मा  विस्मितेशादिवीक्षितः ।  
विरूपाक्षगुहावासी विश्वात्मा विश्वभुग्विभुः ॥ १२७॥  
  
विविक्तसेवी विघ्नेशचैत्यप्राकारसंस्थितः ।  
विध्यदृष्टमहोदर्शी विज्ञानानन्दसुन्दरः ॥ १२८॥  
  
विघसाशी विशुद्धात्मा विपर्यासनिरासकः ।  
विभूतिसितफालाढ्यो विरोधोक्तिविनाकृतः ॥ १२९॥  
  
विश्वम्भरो विश्ववैद्यो विश्वास्यो विस्मयान्वितः ।  
वीणागेयो वीतमायो वीर्यवान्वीतसंशयः ॥ १३०॥  
  
वृद्धिह्रासविनाभूतो वृद्धो वृत्तिनिरोधकः ।  
वृत्तिदो वृत्तिबोधेद्धो वेणुवाद्यवशंवदः ॥ १३१॥  
  
वेदवेदान्ततत्त्वज्ञो वेषदोषप्रकाशकः ।  
व्यक्ताव्यक्तस्वरूपज्ञो व्यङ्ग्यवाक्यप्रयोगवित् ॥ १३२॥  
  
व्याप्ताखिलो व्यवस्थाकृद्व्यवसायविबोधकः ।  
वैज्ञानिकाग्रणीर्वैश्वानरो व्याघ्राजिनस्थितः ॥ १३३॥  
  
शरण्यश्शर्मदश्शक्ति पातबुद्धश्शमान्वितः ।  
शरीरिवद्भासमानश्शर्मण्यजनवन्दितः ॥ १३४॥ नाम ७५०  
शास्त्रजालमहारण्य वृथाटननिषेधकः ।  
शास्त्राभ्यासफलीभूत ज्ञानविज्ञानतत्परः ॥ १३५॥  
  
शास्त्रोल्लङ्घनविद्वेषी शास्त्रमार्गाविलङ्घनः ।  
शान्तात्मा शान्तिदश्शान्तिधनश्शान्तोपदेशकः ॥ १३६॥  
  
शाण्डिल्योपास्तिलक्ष्यार्थश्शास्त्रयोनिः प्रजापतिः ।  
शिवङ्करश्शिवतमश्शिष्टेष्टश्शिष्टपूजितः ॥ १३७॥  
  
शिवप्रकाशसन्तुष्टश्शिवाद्वैतप्रतिष्ठितः ।  
शिवगङ्गातडाकस्थश्शिवज्ञानप्रदायकः ॥ १३८॥  
  
शीताचलप्रान्त्यपूज्यश्शीप्रातीरजनाश्रयः ।  
शुभाशुभपरित्यागी शुभाशुभविमत्सरः ॥ १३९॥  
  
शुक्लकृष्णगतिज्ञानी शुभंयुश्शिशिरात्मकः ।  
शुकवज्जन्मसंसिद्धश्शेषाद्रिस्वामिवत्सलः ॥ १४०॥  
  
शैववैष्णवशाक्तादि विरोधप्रतिरोधकः ।  
शृङ्गारादिरसालम्बो शृङ्गाररसविप्रियः ॥ १४१॥  
  
श्रवणाध्यर्थतत्त्वज्ञश्श्रवणानन्दभाषितः ।  
शोणेशालयसञ्चारी शोणेशः शोणतीर्थवित् ॥ १४२॥  
  
शोकमोहाद्यसंस्पृष्टश्शोणक्षेत्राधिदैवतम् ।  
श्रीदः श्रीशः श्रीनिवासः श्रीकण्ठमततत्त्ववित् ॥ १४३॥  
  
श्रीविद्यामन्त्रतत्त्वज्ञः श्रीवैष्णवमतप्रियः ।  
श्रुतितात्पर्यनिर्वक्ता श्रुतमात्रावधारणः ॥ १४४॥  
  
श्रुतश्रोतव्यसन्तुष्टः श्रौतमार्गसमर्थकः ।  
षडध्वध्वान्तविध्वंसी षडूर्मिभयभञ्जनः ॥ १४५॥ नाम ८००  
षट्ग्रन्थिभेदचतुरष्षट्गुणी षट्प्रमाणवान् ।  
षट्कोणमध्यनिलयष्षडरिघ्नष्षडाश्रयः ॥ १४६॥  
  
षण्डत्वघ्नष्षडाधारनिर्ध्यातष्षडनादिवित् ।  
सर्वज्ञस्सर्ववित्सर्वस्सार्वस्सर्वमनस्स्थितः ॥ १४७॥  
  
सदसन्निर्णयज्ञानी सर्वभूतसमाशयः ।  
सर्वश्रुतिस्सर्वचक्षुस्सर्वाननकरादिमान् ॥ १४८॥  
  
सर्वेन्द्रियगुणाभासस्सर्वसम्बन्धवर्जितः ।  
सर्वभृत्सर्वकृत्सर्वहरस्सर्वहितेरतः ॥ १४९॥  
  
सर्वारम्भपरित्यागी सगुणध्यायितारकः ।  
सर्वभूतनिशाबुद्धस्सर्वजागरनिद्रितः ॥ १५०॥  
  
सर्वाश्चर्यमस्सभ्यस्सङ्कल्पघ्नस्सदातनः ।  
सर्गादिमध्यनिधनस्सकृत्स्मृतिविमुक्तिदः ॥ १५१॥  
  
संयमी सत्यसन्धश्च संस्कारपरिवर्जितः ।  
समस्समविभक्ताङ्गस्समदृक् समसंस्थितः ॥ १५२॥  
  
समर्थस्समरद्वेषी समर्यादस्समाहितः ।  
समयज्ञस्सदानन्दस्समाहृतनिजेन्द्रियः ॥ १५३॥  
  
सत्तासंविन्मयज्योतिस्सम्प्रदायप्रवर्तकः । नाम ८५०  
समस्तवृत्तिमूलाहं वृत्तिनाशोपदेशकः ॥ १५४॥  
  
सम्राट् समृद्धस्सम्बुद्धस्सर्वश्रुतिमनोहरः ।  
सरलस्सरसस्सर्वरसस्सर्वानुभूतियुक् ॥ १५५॥  
  
सर्वेश्वरस्सर्वनिधिस्सर्वात्मा सर्वसाधकः ।  
सहजप्राप्तकर्मानुष्ठानत्यागनिषेधकः ॥ १५६॥  
  
सहिष्णुस्सात्त्विकाहारस्सात्त्विकज्ञानिवीक्षितः ।  
सत्त्वाधिकमनोबुद्धिसुखधैर्यविवर्धकः ॥ १५७॥  
  
सात्त्विकत्यागयोगज्ञस्सात्त्विकाराध्यवैभवः ।  
सार्धषोडशवर्षाप्तपारिव्राज्यो विरक्तधीः ॥ १५८॥  
  
सामगानप्रियस्साम्यवैषम्यमतिकृन्तनः ।  
साधिताखिलसिद्धीशस्सामवित्सामगायनः ॥ १५९॥  
  
सिद्धार्थस्सिद्धसङ्कल्पस्सिद्धिदस्सिद्धसाधनः ।  
सिद्ध्यसिद्धिसमस्सिद्धस्सिद्धसङ्घसमर्चितः ॥ १६०॥  
  
सिसाधयिषुलोकेड्यस्सहायाम्बासहायवान् ।  
सुन्दरस्सुन्दरक्षेत्र विद्याभ्यासविलासभृत् ॥ १६१॥  
  
सुन्दरेश्वरलीलाकृत् सुन्दरानन्दवर्द्धनः ।  
सुरर्षिसन्नुतस्सूक्ष्मस्सूरिदृश्यपदस्थितः ॥ १६२॥  
  
सुदर्शनस्सुहृत्सूरिस्सूनृतोक्तिवदावदः ।  
सूत्रवित्सूत्रकृत्सूत्रं सृष्टिवैतथ्यबोधकः ॥ १६३॥ नाम ९००  
सृष्टिवाक्यमहावाक्यैक्यकण्ठ्यप्रतिपादकः ।  
सृष्टिहेतुमनोनाशी सृष्ट्यधिष्ठाननिष्ठितः ॥ १६४॥  
  
स्रक्चन्दनादिविषयविरागी स्वजनप्रियः ।  
सेवानम्रस्वभक्तौघ सद्योमुक्तिप्रदायकः ॥ १६५॥  
  
सोमसूर्याग्न्यप्रकाश्य स्वप्रकाशस्वरूपदृक् ।  
सौन्दर्याम्बातपस्सम्पत्परीपाकफलायितः ॥ १६६॥  
  
सौहित्यविमुखस्स्कन्दाश्रमवासकुतूहली ।  
स्कन्दालयतपोनिष्ठस्स्तव्यस्तावकवर्जितः ॥ १६७॥  
  
सहस्रस्तम्भसंयुक्त मण्डपान्तरमाश्रितः ।  
स्तैन्यस्तेनस्स्तोत्रशास्त्र गेयस्स्मृतिकरस्स्मृतिः ॥ १६८॥  
  
सामरस्यविधानज्ञस्सङ्घसौभ्रात्रबोधकः ।  
स्वभावभद्रो मध्यस्थस्स्त्रीसन्न्यासविधायकः ॥ १६९॥  
  
स्तिमितोदधिवज्ज्ञानशक्तिपूरितविग्रहः ।  
स्वात्मतत्त्वसुखस्फूर्तितुन्दिलस्वस्वरूपकः ॥ १७०॥  
  
स्वस्वधर्मरतश्लाघी स्वभूस्स्वच्छन्दचेष्टितः ।  
स्वस्वरूपपरिज्ञान परामृतपदस्थितः ॥ १७१॥  
  
स्वाध्यायज्ञानयज्ञेज्यस्वतस्सिद्धस्वरूपदृक् ।  
स्वस्तिकृत्स्वस्तिभुक्स्वामी स्वापजाग्रद्विवर्जितः ॥ १७२॥  
  
हन्तृहन्तव्यताशून्य शुद्धस्वात्मोपदेशकः ।  
हस्तपादाद्यसङ्ग्राह्यनिर्लिप्तपरमार्थदृक् ॥ १७३॥  
  
हत्यादिपापशमनो हानिवृद्धिविवर्जितः ।  
हितकृद्धूणदेशीय जनवर्णितवैभवः ॥ १७४॥  
  
हृदयब्रह्मतत्त्वज्ञो हृदयान्वेषदेशनः ।  
हृदयस्थो हृदयाकाशस्वरूपी हृद्गुहाशयः ॥ १७५॥  
  
हार्दाकाशान्तरगत बाह्याकाशादिवस्तुदृक् ।  
हृदयस्थानतत्त्वज्ञो हृदहन्नाशपण्डितः ॥ १७६॥ नाम ९५०  
हेयोपादेयरहितो हेमन्तर्तुकृतोदयः ।  
हरिब्रह्मेन्द्रदुष्प्रापस्वाराज्योर्जितशासनः ॥ १७७॥  
  
हतासुरप्रकृतिको हंसो हृद्यो हिरण्मयः ।  
हार्दविद्याफलीभूतो हार्दसन्तमसापहः ॥ १७८॥  
  
सेतुस्सीमा समुद्रश्च समाभ्यधिकवर्जितः ।  
पुराणः पुरुषः पूर्णोऽनन्तरूपस्सनातनः ॥ १७९॥  
  
ज्योतिः प्रकाशः प्रथितस्स्वयम्भानः स्वयम्प्रभुः ।  
सत्यं ज्ञानं सुखं स्वस्थस्स्वानुभूः परदैवतम् ॥ १८०॥  
  
महर्षिश्च महाग्रासो महात्मा भगवान्वशी ।  
अहमर्थोऽप्रमेयात्मा तत्त्वं निर्वाणमुत्तमम् ॥ १८१॥  
  
अनाख्यवस्तु मुक्तात्मा बन्धमुक्तिविवर्जितः ।  
अदृश्यो दृश्यनेता च मूलाचार्यस्सुखासनः ॥ १८२॥  
  
अन्तर्यामी पारशून्यो भूमा भोजयिता रसः । नाम १०००  
  
          उपसंहारः ।  
कोऽहं मार्ग धनुष्पाणिर्नाहं तत्त्वसुदर्शनः ।  
सोऽहं बोध महाशङ्खो भगवान् रमणोऽवतु ॥ १॥  
  
          इति त्रिवारम्  
इति ते नामसहस्रं रमणस्य महात्मनः ।  
कथितं कृपया देवि गोप्याद्गोप्यतरं मया ॥ २॥  
  
य इदं नामसाहस्रं भक्त्या पठति मानवः ।  
तस्य मुक्तिरयत्नेन सिद्ध्यत्येव न संशयः ॥ ३॥  
  
विद्यार्थी लभते विद्यां विवाहार्थी गृही भवेत् ।  
वैराग्यकामो लभते वैराग्यं भवतारकम् ॥ ४॥  
  
येन येन च यो योऽर्थी स स तं तं समश्नुते ।  
सर्व पापविनिर्मुक्तः परं निर्वाणमाप्नुयात् ॥ ५॥  
  
दुर्देशकालोत्थदुरामयार्ताः  
    दौर्भाग्यतापत्रयसन्निरुद्धाः ।  
नराः पठन्तो रमणस्य नाम-  
    साहस्रमीयुस्सुखमस्तदुःखम् ॥ ६॥  
  
इति श्रीगौतममहर्षिप्रोक्तं श्रीरमणसहस्रनामस्तोत्रं सम्पूर्णम् ।  
         ॥ शुभमस्तु ॥  
  
  
Composed by Jagadisha Sastri.  
This is a Ramanashram Publication available at http://www.sriramanamaharshi.org  
The Sanskrit text has been approved to be posted on sanskritdocuments.org  
by permission of Sri V.S. Ramanan, President, Sri Ramanasramam.  
  
Encoded and proofread by Sunder Hattangadi sunderh at hotmail.com  
  
