---
Category: aShTaka, deities_misc
File name: abhilaashha8.itx
Indexextra: (with commentary)
Language: Sanskrit
Latest update: October 1, 2010
Location: doc_deities_misc
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: abhilAShAShTakaM
engtitle: abhilAShAShTakam
itxtitle: abhilAShAShTakam
title: अभिलाषाष्टकम्

---
  
 अभिलाषाष्टकं   
       ॥ अथ अभिलाषाष्टकम् ॥  
  
कदा पक्षीन्द्रांसोपरि गतमजं कञ्चनयनम्  
रमासंश्लिष्टाङ्गं गगनरुचमापीतवसनम् ।  
गदाशङ्खाम्भोजारिवरमालोक्य सुचिरं  
गमिष्यत्येतन्मे ननु सफलतां नेत्रयुगलम् ॥ १॥  
  
कदा क्षीराब्ध्यन्तः  सुरतरुवनान्तर्मणिमये  
समासीनं पीठे जलधितनयालिङ्गिततनुम् ।  
स्तुतं देवैर्नित्यं मुनिवरकदम्बैरभिनुतम्  
स्तवैः सन्तोष्यामि श्रुतिवचनगर्भैः सुरगुरुम् ॥ २॥  
  
कदा मामाभीतं भयजलधितस्तापसतनुं  
गता रागं गङ्गातटगिरिगुहावाससहनम् ।  
लपन्तं हे विष्णो सुरवर रमेशेति सततं  
समभ्येत्योदारं कमलनयनो वक्ष्यति वचः ॥ ३॥  
  
कदा मे हृद्पद्मे भ्रमर इव पद्मे प्रतिवसन्  
सदा ध्यानाभ्यासादनिशमुपहूतो विभुरसौ ।  
स्फुरज्ज्योतीरूपो रविरिव रसासेव्यचरणो  
हरिष्यत्यज्ञानाज्जनिततिमिरं तूर्णमखिलम् ॥ ४॥  
  
कदा मे भोगाशा निबिडभवपाशादुपरतं  
तपःशुद्धं बुद्धं गुरुवचनतोदैरचपलम् ।  
मनो मौनं कृत्वा हरिचरणयोश्चारु सुचिरं  
स्थितिं स्थाणुप्रायां भवभयहरां यास्यति पराम् ॥ ५॥  
  
कदा मे संरुद्धाखिलकरणजालस्य परितो  
जिताशेषप्राणानिलपरिकरस्य प्रजपतः ।  
सदोङ्कारं चित्तं हरिपदसरोजे धृतवतः  
समेष्यत्युल्लासं मुहुरखिलरोमावलिरियम् ॥ ६॥  
  
कदा प्रारब्धान्ते परिशिथिलतां गच्छति शनैः  
शरीरे चाक्षौघेऽप्युपरतवति प्राणपवने ।  
वदत्यूर्ध्वं शश्वन्मम वदनकञ्जे मुहुरहो  
करिष्यत्यावासं हरिरिति पदं पावनतमम् ॥ ७॥  
  
कदा हित्वा जीर्णां त्वचमिव भुजङ्गस्तनुमिमां  
चतुर्बाहुश्चक्राम्बुजदरकरः पीतवसनः ।  
घनश्यामो दूतैर्गगनगतिनीतो नतिपरै-  
र्गमिष्यामीशस्यान्तिकमखिलदुःखान्तकमिति ॥ ८॥  
  
॥ इति श्रीमत्परमहंसस्वामिब्रह्मानन्दविरचितं  
    अभिलाषाष्टकं सम्पूर्णम् ॥  
  
  
Encoded and proofread by Narayanaswami at swami at math.mun.ca  
  
