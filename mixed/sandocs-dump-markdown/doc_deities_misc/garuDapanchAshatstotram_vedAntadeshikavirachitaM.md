---
Acknowledge-Permission: Mahaperiaval Trust
Author: vedAntadeshika
Category: deities_misc, panchAshata, vedAnta-deshika, vishhnu
Description/comments: Edited by S. V. Radhakrishna Shastriji
File name: garuDapanchAshatstotram.itx
Indexextra: (VSM 3)
Language: Sanskrit
Latest update: May 13, 2018
Location: doc_deities_misc
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: garuDapanchAshatstotram
engtitle: garuDapanchAshatstotram
itxtitle: garuDapanchAshatstotram (vedAntadeshikavirachitaM)
title: गरुडपञ्चाशत्स्तोत्रम् (वेदान्तदेशिकविरचितं)

---
  
 गरुडपञ्चाशत्स्तोत्रम्   
  
वेदान्तदेशिककृतम् ।  
१। परव्यूहवर्णकः  
अङ्गेष्वानन्दमुख्यश्रुतिशिखरमिलद्दण्डकं गण्डपूर्वं  
प्रागेवाभ्यस्य षट्सु प्रतिदिशमनघं न्यस्य शुद्धास्त्रबन्धाः ।  
पक्षि व्यत्यस्तपक्षिद्वितयमुखपुटप्रस्फुटोदारतारं  
मन्त्रं गारुत्मतं तं हुतवहदयिताशेखरं शीलयामः ॥ १॥  
  
वेदः स्वार्थाधिरूढो बहिरबहिरभिव्यक्तिमभ्येति यस्यां  
सिद्धिः साङ्कर्षणी सा परिणमति यया सापवर्गत्रिवर्गा ।  
प्राणस्य प्राणमन्ये प्रणिहितमनसो यत्र निर्धारयन्ति  
प्राची सा ब्रह्मविद्या परिचितगहना पातु गारुत्मती नः ॥ २॥  
  
नेत्रं गायत्रमूचे त्रिवृदिति च शिरो नामधेयं यजूंषि  
छन्दांस्यङ्गानि धिष्ण्यात्मभिरजनि शफैर्विग्रहो वामदेव्यम् ।  
यस्य स्तोमात्मनोऽसौ बृहदितरगरुत्तादृशाम्नायपुच्छः  
स्वाच्छन्द्यं नः प्रसूतां श्रुतिशतशिखराभिष्टुतात्मा गरुत्मान् ॥ ३॥  
  
यो यं धत्ते स्वनिष्ठं वहनमपि वरः स्पर्शितो येन यस्मै  
यस्माद्यस्याहवश्रीर्विदधति भजनं यत्र यत्रेति सन्तः ।  
प्रायो देवः स इत्थं हरिगरुडभिदाकल्पितारोह वाह-  
स्वाभाव्यः स्वात्मभव्यः प्रदिशतु शकुनिर्ब्रह्मसब्रह्मतां नः ॥ ४॥  
  
एको विष्णोर्द्वितीयस्त्रिचतुरविदितं पञ्चवर्णीरहस्यं  
षाड्गुण्यं स्मेरसप्तस्वरगतिरणिमाद्यष्टसम्पन्नवात्मा ।  
देवो दर्वीकरारिर्दशशतनयनाराति साहस्रलक्षैः  
विक्रीडत्पक्षकोटिर्विघटयतु भयं वीतसङ्ख्योदयो नः ॥ ५॥  
  
सत्याद्यैः सात्वतादि प्रथितमहिमभिः पञ्चभिर्व्यूहभेदैः  
पञ्चाभिख्यो निरुन्धन् भवगरलभवं प्राणिनां पञ्चभावम् ।  
प्राणापानादि भेदात्प्रतितनु मरुतो दैवतं पञ्चवृत्तेः  
पञ्चात्मा पञ्चधाऽसौ पुरुष उपनिषद्घोषितस्तोषयेन्नः ॥ ६॥  
  
श्लिष्यद्भोगीन्द्रभोगे श्रुतिनिकरनिधौ मूर्तिभेदे स्वकीये  
वर्णव्यक्तीर्विचित्राः परिकलयति यो वक्त्रबाहूरुपादैः ।  
प्राणः सर्वस्य जन्तोः प्रकटितपरमब्रह्मभावः स इत्थं  
क्लेशं छिन्दन् खगेशः सपदि विपदि नः सन्निधिः सन्निधत्ताम् ॥ ७॥  
  
अग्रे तिष्ठन्नुदग्रो मणिमुकुर इवानन्यदृष्टेर्मुरारेः  
पायान्मायाभुजङ्गीविषमविषभयाद्गाढमस्मान् गरुत्मान् ।  
क्षुभ्यत्क्षीराब्धिपाथः सहभवगरलस्पर्शशङ्की स शङ्के  
छायां धत्ते यदीयां हृदि हरिहृदयारोहधन्यो मणीन्द्रः ॥ ८॥  
  
२। अमृतहरणवर्णकः ।  
आहर्तारं सुधाया दुरधिगममहाचक्रदुर्गस्थितायाः  
जेतारं वज्रपाणेः सह विबुधगणैराहवे बाहुवेगात् ।  
विष्णौ सम्प्रीयमाणे वरविनिमयतो विश्वविख्यातकीर्तिं  
देवं याऽसूत साऽसौ दिशतु भगवती शर्म दाक्षायणी नः ॥ ९॥  
  
वित्रासाद्वीतिहोत्रं प्रथममधिगतैरन्तके मन्दधाम्ना  
भूयस्तेनैव सार्धं भयभरतरलैर्वन्दितो देववृन्दैः ।  
कल्पान्तक्षोभदक्षं कथमपि कृपया सङ्क्षिपन् धाम चण्डं  
भित्त्वाऽण्डं निर्जिहानो भवभयमिह नः खण्डयत्वण्डजेन्द्रः ॥ १०॥  
  
क्षुण्णक्षोणीधराणि क्षुभितचतुरकूपारतिम्यद्गरुन्ति  
त्रुट्यत्तारासराणि स्थपुटितविबुधस्थानकानि क्षिपेयुः ।  
पातालब्रह्मसौधावधिविहितमुधावर्तनान्यस्मदार्तिं  
ब्रह्माण्डस्यान्तराले बृहति खगपतेरर्भकक्रीडितानि ॥ ११॥  
  
संविच्छस्त्रं दिशन्त्या सह विजयचमूराशिषः प्रेषयन्त्या  
सम्बध्नन्त्या तनुत्रं सुचरितमशनं पक्कणं निर्दिशन्त्या ।  
एनोऽस्मद्वैनतेयो नुदतु विनतया क्लृप्तरक्षाविशेषः  
कद्रूसङ्केतदास्यक्षपणपणसुधालक्षभैक्षं जिघृक्षुः ॥ १२॥  
  
विक्षेपैः पक्षतीनामनिभृतगतिभिर्वादितव्योमतूर्यो  
वाचालाम्भोधिवीचीवलयविरचितालोकशब्दानुबन्धः ।  
दिक्कन्या कीर्यमाणक्षरदुडुनिकरव्याजलाजाभिषेको  
नाकोन्माथाय गच्छन् नरकमपि समये नागहन्ता निहन्तु ॥ १३॥  
  
ऋक्षाक्षक्षेपदक्षो मिहिरहिमकरोत्तालतालाभिघाती  
वेला वाः केलि लोलो विविधघनघटाकन्दुकाघातशीलाः ।  
पायान्नः पातकेभ्यः पतगकुलपतेः पक्षविक्षेपजातो  
वातः पातालहेलापटहपटरवारम्भसंरम्भधीरः ॥ १४॥  
  
किं निर्घातः किमर्कः परिपतति दिवः किं समिद्धोऽयमौर्वः  
किंस्वत्कार्तस्वराद्रिर्ननु विदितमिदं व्योमवर्त्मा गरुत्मान् ।  
आसीदत्याजिहीर्षत्यभिपतति हरत्यत्ति हा तात हाम्बे-  
त्यालापोद्युक्तभिल्लाकुलजठरपुटः पातु नः पत्रिनाथः ॥ १५॥  
  
आसृक्वाक्तैरसृग्भिर्दुरुपरमतृषा शातनी शातदंष्ट्रा-  
कोटी लोटत्करोटी विकटकटकटारावघोरावतारा ।  
भिन्द्यात्सार्धं पुलिन्द्या सपदि परिहृतब्रह्मगा जिह्मगारेः  
उद्वेल्लद्भिल्लपल्लीनिगरणकरणापारणाकारणां नः ॥ १६॥  
  
स्वच्छन्दस्वर्गिवृन्दप्रथमतममहोत्पातनिर्घातघोरः  
स्वान्तध्वान्तं निरुन्ध्याद्धुतधरणिपयोराशिराशीविषारेः ।  
प्रत्युद्यद्भिल्लपल्लीभटरुधिरसरिल्लोलकल्लोलमाला-  
हाला निर्वेशहेला हलहलबहुलो हर्षकोलाहलो नः ॥ १७॥  
  
सान्द्रक्रोधानुबन्धात्सरसि नखमुखे पादपे गण्डशैले  
तुण्डाग्रे कण्ठरन्ध्रे तदनु च जठरे निर्विशेषं युयुत्सू ।  
अव्यादस्मानभव्यादविदितनखरश्रेणिदंष्ट्रानिवेशौ  
जीवग्राहं गृहीत्वा कमठकरटिनौ भक्षयन् पक्षिमल्लः ॥ १८॥  
  
अल्पः कल्पान्तलीलानटमकुटसुधासूतिखण्डो बहूनां  
निःसारस्त्वद्भुजाद्रेरनुभवतु मुदा मन्थनं त्वेष सिन्धुः ।  
राकाचन्द्रस्तु राहोः स्वमिति कथयतः प्रेक्ष्य कद्रूकुमारान्  
सान्तर्हासं खगेन्द्रः सपदि हृतसुधस्त्रायतामायतान्नः ॥ १९॥  
  
आरादभ्युत्थितैरावतममितजवोदञ्चदुच्चैःश्रवस्कं  
जातक्षोभं निमथ्नन् दिशि दिशि दिविषद्वाहिनीशं क्षणेन ।  
भ्राम्यन्सव्यापसव्यं सुमहति मिषति स्वर्गिसार्थे सुधार्थं  
प्रेङ्खन्नेत्रः श्रियं नः प्रकटयतु चिरं पक्षवान्मन्थशैलः ॥ २०॥  
  
अस्थानेषु ग्रहाणामनियतविहितानन्तवक्रातिचारा  
विश्वोपाधिव्यवस्था विगमविलुलितप्रागवागादिभेदाः ।  
द्वित्राः सुत्रामभक्तग्रहकलहविधावण्डजेन्द्रस्य चण्डाः  
पक्षोत्क्षेपा विपक्षक्षपणसरभसाः शर्म मे निर्मिमीरन् ॥ २१॥  
  
तत्तत्प्रत्यर्थि सारावधि विहितमृषा रोषगन्धो रुषान्धैः  
एकः क्रीडन्ननेकैः सुरपतिसुभटैरक्षतो रक्षतान्नः ।  
अन्योन्याबद्धलक्षापहरणविहितामन्दमात्सर्यतुङ्गैः  
अङ्गैरेव स्वकीयैरहमहमिकया मानितो वैनतेयः ॥ २२॥  
  
अस्तव्योमान्तमन्तर्हितनिखिलहरिन्मण्डलं चण्डभानोः  
लुण्टाकैर्यैरकाण्डे जगदखिलमिदं शर्वरी वर्वरीति ।  
प्रेङ्खोलत्स्वर्गगोलस्खलदुडुनिकरस्कन्धबन्धान् निरुन्धन्  
रंहोभिस्तैर्मदम्हो हरतु तरलितब्रह्मसद्मा गरुत्मान् ॥ २३॥  
  
यः स्वाङ्गे सङ्गरान्तर्गरुदनिलवस्तम्भिते जम्भशत्रौ  
कुण्ठास्त्रे सन्नकण्ठं प्रणयति पवये पक्षलेशं दिदेश ।  
सोऽस्माकं संविधत्तां सुरपतिपृतनाद्वन्द्वयुद्धैकमल्लो  
माङ्गल्यं वालखिल्यद्विजवरतपसां कोऽपि मूर्तो विवर्तः ॥ २४॥  
  
रुद्रान् विद्राव्य सेन्द्रान् हुतवहसहितं गन्धवाहं गृहीत्वा  
कालं निष्काल्य धूत्वा निरृतिधनपतीपाशिनं क्लेशयित्वा ।  
सर्पाणां छाद्मिकानाममृतमयपणप्रापणप्राप्तदर्पो  
निर्बाधं क्वापि सर्पन्नपहरतु हरेरौपवाह्यो मदंहः ॥ २५॥  
  
३। नागदमनवर्णकः  
भुग्नभ्रूर्भ्रुकुटीभृद्भ्रमदमितगरुत्क्षोभितक्ष्मान्तरिक्षः  
चक्राक्षो वक्रतुण्डः खरतरनखरः क्रूरदंष्ट्राकरालः ।  
पायादस्मानपायाद्भयभरविगलद्दन्दशूकेन्द्रशूकः  
शौरेः सङ्क्रन्दनादि प्रतिभटपृतनाक्रन्दनः स्यन्दनेन्द्रः ॥ २६॥  
  
अर्यम्णा धुर्ययोक्त्रग्रहणभयभृता सान्त्वितोऽनूरुबन्धात्  
कोदण्डज्यां जिघृक्षेदिति चकितधिया शङ्कितः शङ्करेण ।  
तल्पे कल्पेत मा ते मतिरिति हरिणाऽप्यादरेणानुनीतः  
पक्षीन्द्रस्त्रायतां नः फणधरमहिषीपत्रभङ्गापहारी ॥ २७॥  
  
छायातार्क्ष्यानहीनां फणमणिमुकुरश्रेणिविस्पष्टबिम्बान्  
त्राणापेक्षाधृतस्वप्रतिकृतिमनसा वीक्ष्य जातानुकम्पः ।  
तेषां दृष्ट्वाऽथ चेष्टाः प्रतिगरुडगणाशङ्कया तुङ्गरोषः  
सर्पन् दर्पोद्धतो नः शमयतु दुरितं सर्पसन्तानहन्ता ॥ २८॥  
  
उच्छ्वासाकृष्टतारागणघटितमृषा मौक्तिकाकल्पशिल्पः  
पक्षव्याधूतपाथोनिधिकुहरगुहागर्भदत्तावकाशः ।  
दृष्टिं दंष्ट्राङ्ग्रदूतीं पृथुषु फणभृतां प्रेषयन्नुत्तमाङ्गे-  
ष्वङ्गैरङ्गानि रुन्धन्नवतु पिपतिषुः पत्रिणामग्रणीर्नः ॥ २९॥  
  
आ वेधः सौधशृङ्गादनुपरतगतेरा भुजङ्गेन्द्रलोकात्  
श्रेणीबन्धं वितन्वन् क्षणपरिणमितालातपातप्रकारः ।  
पायान्नः पुण्यपापप्रचयमयपुनर्गर्भकुम्भीनिपातात्  
पातालस्यान्तराले बृहति खगपतेर्निर्विघातो निपातः ॥ ३०॥  
  
प्रत्यग्राकीर्णतत्तत्फणमणिनिकरं शङ्कुला कोटिवक्रं  
तुण्डाग्रं सङ्क्ष्णुवानः कुलगिरिकठिने कर्परे कूर्मभर्तुः ।  
पातालक्षेत्रपक्वद्विरसनपृतनाशालि विच्छेदशाली  
शैलीं नः सप्तशैली लघिमदरभसः सौतु साध्वीं सुपर्णः ॥ ३१॥  
  
पर्यस्यत्पन्नगीनां युगपदसमयानर्भकान् गर्भकोशाद्-  
ब्रह्मस्तम्बप्रकम्पव्यतिषजदखिलोदन्वदुन्निद्रघोषम् ।  
चक्षुश्चक्षुः श्रुतीनां सपदि बधिरयत् पातु पत्रीश्वरस्य  
क्षिप्रक्षिप्तक्षमाभृत्क्षणघटितनभः स्फोटमास्फोटितं नः ॥ ३२॥  
  
तोयस्कन्धो न सिन्धोः समघटत मिथः पक्षविक्षेपभिन्नः  
पातालं न प्रविष्टं पृथुनि च विवरे रश्मिभिस्तिग्मरश्मेः ।  
तावद्ग्रस्ताहिवक्त्रक्षरितविषमषीपङ्ककस्तूरिकाङ्कः  
प्रत्यायातः स्वयूथ्यैः स्थित इति विदितः पातु पत्रीश्वरो नः ॥ ३३॥  
  
बद्धस्पर्धैरिव स्वैर्बहुभिरभिमुखैरेककण्ठं स्तुवाने  
तत्तद्विश्वोपकारप्रणयिसुरगणप्रार्थितप्राणरक्षे ।  
पायान्नः प्रत्यहं ते कमपि विषधरं प्रेषयामीति भीते  
सन्धित्सौ सर्पराजे सकरुणमरुणानन्तरं धाम दिव्यम् ॥ ३४॥  
  
क्वाप्यस्थ्ना शर्कराढ्यं क्वचन घनतरासृक्छटा शीधु दिग्धं  
निर्मोकैः क्वापि कीर्णं विषयमपरतो मण्डितं रत्नखण्डैः ।  
अध्यारूढैः स्ववारेष्वहमहमिकया वध्यवेषं दधानैः  
काले खेलन् भुजङ्गैः कलयतु कुशलं काद्रवेयान्तको नः ॥ ३५॥  
  
४। परिष्कारवर्णकः ।  
वामे वैकुण्ठशय्या फणिपतिकटको वासुकिब्रह्मसूत्रो  
रक्षेन्नस्तक्षकेन ग्रथितकटितटश्चारुकार्कोटहारः ।  
पद्मं कर्णेऽपसव्ये प्रथिमवति महापद्ममन्यत्र बिभ्रत्  
चूडायां शङ्खपालं गुलिकमपि भुजे दक्षिणे पक्षिमल्लः ॥ ३६॥  
  
वर्त्याभ स्वस्तिकाग्रस्फुरदरुणशिखादीप्ररत्नप्रदीपैः  
बध्नद्भिस्तापमन्तर्बहुलविषमषीगन्धतैलाभिपूर्णैः ।  
नित्यं नीराजनार्थैर्निजफणफलकैर्घूर्णमानानि तूर्णं  
भोगैरापूरयेयुर्भुजगकुलरिपोर्भूषणानीषणां नः ॥ ३७॥  
  
अङ्गप्रत्यङ्गलीनामृतरसविसरस्पर्शलोभादिवान्तः-  
त्रासाद्घ्रासानुबन्धादिव सहजमिथो वैरशङ्कोत्तरङ्गात् ।  
रुद्रागाढोपगूढोच्छ्वसननिबिडितस्थानयोगादिवास्मद्-  
भद्राय स्युर्भजन्तो भगवति गरुडे गाढतां गूढपादः ॥ ३८॥  
  
कोटीरे रत्नकोटिप्रतिफलिततया नैकधा भिन्नमूर्तिः  
वल्मीकस्थान् स्वयूथ्यानभित इव निजैर्वेष्टनैः क्लृप्तरक्षः ।  
क्षेमं नः सौतु हेमाचलविधृतशरन्मेघलेखानुकारी  
रोचिश्चूडालचूडामणिरुरगरिपोरेष चूडाभुजङ्गः ॥ ३९॥  
  
द्राघीयः कर्णपाशद्युति परिभवनव्रीलयेव स्वभोगं  
सङ्क्षिप्याश्नन् समीरं दरविनतमुखो निःश्वसन् मन्दमन्दम् ।  
आसीदद्गण्डभित्तिप्रतिफलनमिषात् क्वापि गूढं विविक्षुः  
क्षिप्रं दोषान् क्षिपेन्नः खगपति कुहनाकुण्डलः कुण्डलीन्द्रः ॥ ४०॥  
  
वालाग्रग्रन्थिबन्धग्रथितपृथुशिरोरत्नसन्दर्शनीयो  
मुक्ता शुभ्रोदराभो हरिमणिशकलश्रेणिदृश्येतरांशः ।  
विष्वग्दम्भोलिधाराव्रणकिणविषमोत्तम्भनस्तब्धवृत्तिः  
व्यालाहारस्य हृद्यो हरतु स मदघं हारदर्वीकरेन्द्रः ॥ ४१॥  
  
वैकक्ष्यस्रग्विशेषच्छुरणपरिणमच्छस्त्रबन्धानुबन्धो  
वक्षः पीठाधिरूढो भुजगदमयितुर्ब्रह्मसूत्रायमाणः ।  
अश्रान्तस्वैरनिद्राविरचितविविधोच्छ्वासनिश्वासवेग-  
क्षामोच्छूनाकृतिर्नः क्षपयतु दुरितं कोऽपि कद्रूकुमारः ॥ ४२॥  
  
श्लिष्यद्रुद्रासुकीर्तिस्तनतटघुसृणालेपसङ्क्रान्तसार-  
स्फारामोदाभिलाषोन्नमितपृथुफणाचक्रवालाभिरामः ।  
प्रायः प्रेयः पटीरद्रुमविटपधिया श्लिष्टपक्षीन्द्रबाहुः  
व्याहन्यादस्मदीयं वृजिनभरमसौ वृन्दशो दन्दशूकः ॥ ४३॥  
  
ग्रस्तानन्तर्निविष्टान् फणिन इव शुचा गाढमाश्लिष्य दुःख्यन्  
क्षुण्णानेकः स्वबन्धून् क्षुधमिव कुपितः पीडयन् वेष्टनेन ।  
व्यालस्तार्क्ष्र्योदरस्थो विपुलगळगुहावाहि फूत्कारवात्या-  
पौनःपुन्येन हन्यात्पुनरुदरगुहागेहवास्तव्यतां नः ॥ ४४॥  
  
गाढासक्तो गरुत्मत्कटितटनिकटे रक्तचण्डातकाङ्के  
फक्कत्काञ्चीमहिम्ना फणिमणिमहसा लोहिताङ्गो भुजङ्गः ।  
सत्तासांसिद्धिकं नः सपदि बहुविधं कर्मबन्धं निरुन्ध्याद्-  
विन्ध्याद्र्यालीनसन्ध्या घनघटिततटित्कान्तचातुर्यधुर्यः ॥ ४५॥  
  
५। अद्भुतवर्णकः ।  
वेगोत्तानं वितानं व्यजनमनुगुणं वैजयन्ती जयन्ती  
मित्रं नित्याभ्यमित्रं युधि विजयरथो युग्ययोगानपेक्षः ।  
दासो निष्पर्युदासो दनुतनयभिदो निःसहायः सहायो  
दोधूयेतास्मदीयं दुरितमधरितारातिपक्षः स्वपक्षैः ॥ ४६॥  
  
उक्षा दक्षान्तकस्य स्खलति वलजितः कुञ्जरः खञ्जरीतिः  
क्लान्तो धातुः शकुन्तोऽनुग इति दयया सामिरुद्धस्यदोऽपि ।  
ग्राहग्रस्तद्विपेन्द्रक्षतिभयचकिताकुण्ठवैकुण्ठचिन्ता-  
नासीरोदारमूर्तिर्नरकविहतये स्याद्विहङ्गेश्वरो नः ॥ ४७॥  
  
वेगोद्वेलः सुवेलः किमिदमिति मिथो मन्त्रतो वानरेन्द्रैः  
मायामानुष्यलीलामभिनयति हरौ लब्धसेवाविशेषः ।  
वैदेहीकर्णपूरस्तबकसुरभिणा यः समाश्लेषि दोष्णा  
तृष्णा पारिप्लवानां स भवतु गरुडो दुःखवारिप्लवो नः ॥ ४८॥  
  
दुग्धोदन्वत्प्रभूतः स्वकमहिमपृथुर्विष्णुना कृष्णनाम्ना  
पिञ्छाकल्पानुकल्पः समघटि सुदृढो यत्प्रदिष्टः किरीटः ।  
वीरो वैरोचनास्त्रव्रणकिणगुणितोदग्रनिर्घातवातः  
सङ्घातं सर्वघाती स हरतु महतामस्मदत्याहितानाम् ॥ ४९॥  
  
रुन्ध्यात्संवर्तसन्न्ध्याघनपटलकनत्पक्षविक्षेपहेला-  
वातूलास्फालतूलाञ्चलनिचयतुलाधेयदैतेयलोकः ।  
आस्माकैः कर्मपाकैरभिगतमहितानीकमप्रत्यनीकैः  
दीव्यन् दिव्यापदानैर्दनुजविजयिनो वैजयन्ती शकुन्तः ॥ ५०॥  
  
यत्पक्षस्था त्रिवेदी त्रिगुणजलनिधिर्लङ्घ्यते यद्गुणज्ञैः  
वर्गस्त्रैवर्गिकाणां गतिमिह लभते नाथवद्यत्सनाथः ।  
त्रैकाल्योपस्थितात् स त्रियुगनिधिरघादायतात् त्रायतां नः  
त्रातानेकस्त्रिधाम्नस्त्रिदशरिपुचमूमोहनो वाहनेन्द्रः ॥ ५१॥  
  
सैकां पञ्चाशतं यामतनुत विनतानन्दनं नन्दयिष्यन्  
कृत्वा मौलौ तदाज्ञां कविकथकघटाकेसरी वेङ्कटेशः ।  
तामेतां शीलयन्तः शमितविषधरव्याधि दैवाधिपीडाः  
काङ्क्षा पौरस्त्यलाभाः कृतमितरफलैस्तार्क्ष्यकल्पा भवन्ति ॥ ५२॥  
  
इति वेदान्तदेशिककृतं गरुडपञ्चाशत्स्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
