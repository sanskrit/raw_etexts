---
Category: aShTaka, deities_misc
File name: avadhUtAShTakam.itx
Language: Sanskrit
Latest update: May 23, 2015
Location: doc_deities_misc
Proofread by: Subrahmanyam Yvs yvspmp at gmail.com, NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: deities_misc
Text title: avadhUtAShTakam
Transliterated by: Subrahmanyam Yvs yvspmp at gmail.com
engtitle: avadhUtAShTakam
itxtitle: avadhUtAShTakam svAmIshukadevastutiH cha
title: अवधूताष्टकम् स्वामीशुकदेवस्तुतिः च

---
  
 अवधूताष्टकं स्वामीशुकदेवस्तुतिः च   
श्री परमात्मने नमः ॥  
  
अथ परमहंस शिरोमणि-अवधूत-श्रीस्वामीशुकदेवस्तुतिः  
निर्वासनं निराकाङ्क्षं सर्वदोषविवर्जितम् ।  
निरालम्बं निरातङ्कं ह्यवधूतं नमाम्यहम् ॥ १॥  
  
निर्ममं निरहङ्कारं समलोष्टाश्मकाञ्चनम् ।  
समदुःखसुखं धीरं ह्यवधूतं नमाम्यहम् ॥ २॥  
  
अविनाशिनमात्मानं ह्येकं विज्ञाय तत्वतः ।  
वीतरागभयक्रोधं ह्यवधूतं नमाम्यहम् ॥ ३॥  
  
नाहं देहो न मे देहो जीवो नाहमहं हि चित् ।  
एवं विज्ञाय सन्तुष्टम् ह्यवधूतं नमाम्यहम् ॥ ४॥  
  
समस्तं कल्पनामात्रं ह्यात्मा मुक्तः सनातनः ।  
इति विज्ञाय सन्तुष्टं ह्यवधूतं नमाम्यहम् ॥ ५॥  
  
ज्ञानाग्निदग्धकर्माणं कामसङ्कल्पवर्जितम् ।  
हेयोपादेयहीनं तं ह्यवधूतं नमाम्यहम् ॥ ६॥  
  
व्यामोहमात्रविरतौ स्वरूपादानमात्रतः ।  
वीतशोकं निरायासं ह्यवधूतं नमाम्यहम् ॥ ७॥  
  
आत्मा ब्रह्मेति निश्चित्य भावाभावौ च कल्पितौ ।  
उदासीनं सुखासीनं ह्यवधूतं नमाम्यहम् ॥ ८॥  
  
स्वभावेनैव यो योगी सुखं भोगं न वाञ्छति ।  
यदृच्छालाभसन्तुष्टं ह्यवधूतं नमाम्यहम् ॥ ९॥  
  
नैव निन्दाप्रशंसाभ्यां यस्य विक्रियते मनः ।  
आत्मक्रीडं महात्मानं ह्यवधूतं नमाम्यहम् ॥ १०॥  
  
नित्यं जाग्रदवस्थायां स्वप्नवद्योऽवतिष्ठते ।  
निश्चिन्तं चिन्मयात्मानं ह्यवधूतं नमाम्यहम् ॥ ११॥  
  
द्वेष्यं नास्ति प्रियं नास्ति नास्ति यस्य शुभाशुभम् ।  
भेदज्ञानविहीनं तं ह्यवधूतं नमाम्यहम् ॥ १२॥  
  
जडं पश्यति नो यस्तु जगत् पश्यति चिन्मयम् ।  
नित्ययुक्तं गुणातीतं ह्यवधूतं नमाम्यहम् ॥ १३॥  
  
यो हि दर्शनमात्रेण पवते भुवनत्रयम् ।  
पावनं जङ्गमं तीर्थं ह्यवधूतं नमाम्यहम् ॥ १४॥  
  
निष्कलं निष्क्रियं शान्तं निर्मलं परमामृतम् ।  
अनन्तं जगदाधारं ह्यवधूतं नमाम्यहम् ॥ १५॥  
  
॥ इति अवधूताष्टकं समाप्तम् ॥  
  
  
Encoded and proofread by Subrahmanyam Yvs yvspmp at gmail.com, NA  
  
