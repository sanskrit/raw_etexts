---
Category: deities_misc, dattatreya, stotra
File name: datta.itx
Language: Sanskrit
Latest update: November 1, 2010
Location: doc_deities_misc
Send corrections to: Sanskrit@cheerful.com
Site access: https://sanskritdocuments.org
SubDeity: dattatreya
Subject: philosophy/hinduism/religion
Sublocation: deities_misc
Text title: dattAtreyastotram (nAradapurANa)
Texttype: stotra
engtitle: dattAtreyastotram 5 (nAradapurANa)
itxtitle: dattAtreyastotram 05 (jaTAdharaM pANDurA.ngaM nAradapurANAntargatam)
title: दत्तात्रेयस्तोत्रम् ०५ (जटाधरं पाण्डुरांगं नारदपुराणान्तर्गतम्)

---
  
 श्रीदत्तात्रेयस्तोत्रम् ( नारदपुराण )   
  
जटाधरं पाण्डुराङ्गं शूलहस्तं कृपानिधिम् ।  
सर्वरोगहरं देवं दत्तात्रेयमहं भजे ॥ १॥  
  
अस्य श्रीदत्तात्रेयस्तोत्रमन्त्रस्य भगवान् नारदऋषिः ।  
अनुष्टुप् छन्दः । श्रीदत्तपरमात्मा देवता ।  
श्रीदत्तप्रीत्यर्थे जपे विनियोगः ॥  
  
जगदुत्पत्तिकर्त्रे च स्थितिसंहार हेतवे ।  
भवपाशविमुक्ताय दत्तात्रेय नमोऽस्तुते ॥ १॥  
  
जराजन्मविनाशाय देहशुद्धिकराय च ।  
दिगम्बरदयामूर्ते दत्तात्रेय नमोऽस्तुते ॥ २॥  
  
कर्पूरकान्तिदेहाय ब्रह्ममूर्तिधराय च ।  
वेदशास्त्रपरिज्ञाय दत्तात्रेय नमोऽस्तुते ॥ ३॥  
  
र्हस्वदीर्घकृशस्थूल-नामगोत्र-विवर्जित ।  
पञ्चभूतैकदीप्ताय दत्तात्रेय नमोऽस्तुते ॥ ४॥  
  
यज्ञभोक्ते च यज्ञाय यज्ञरूपधराय च ।  
यज्ञप्रियाय सिद्धाय दत्तात्रेय नमोऽस्तुते ॥ ५॥  
  
आदौ ब्रह्मा मध्य विष्णुरन्ते देवः सदाशिवः ।  
मूर्तित्रयस्वरूपाय दत्तात्रेय नमोऽस्तुते ॥ ६॥  
  
भोगालयाय भोगाय योगयोग्याय धारिणे ।  
जितेन्द्रियजितज्ञाय दत्तात्रेय नमोऽस्तुते ॥ ७॥  
  
दिगम्बराय दिव्याय दिव्यरूपध्राय च ।  
सदोदितपरब्रह्म दत्तात्रेय नमोऽस्तुते ॥ ८॥  
  
जम्बुद्वीपमहाक्षेत्रमातापुरनिवासिने ।  
जयमानसतां देव दत्तात्रेय नमोऽस्तुते ॥ ९॥  
  
भिक्षाटनं गृहे ग्रामे पात्रं हेममयं करे ।  
नानास्वादमयी भिक्षा दत्तात्रेय नमोऽस्तुते ॥ १०॥  
  
ब्रह्मज्ञानमयी मुद्रा वस्त्रे चाकाशभूतले ।  
प्रज्ञानघनबोधाय दत्तात्रेय नमोऽस्तुते ॥ ११॥  
  
अवधूतसदानन्दपरब्रह्मस्वरूपिणे ।  
विदेहदेहरूपाय दत्तात्रेय नमोऽस्तुते ॥ १२॥  
  
सत्यंरूपसदाचारसत्यधर्मपरायण ।  
सत्याश्रयपरोक्षाय दत्तात्रेय नमोऽस्तुते ॥ १३॥  
  
शूलहस्तगदापाणे वनमालासुकन्धर ।  
यज्ञसूत्रधरब्रह्मन् दत्तात्रेय नमोऽस्तुते ॥ १४॥  
  
क्षराक्षरस्वरूपाय परात्परतराय च ।  
दत्तमुक्तिपरस्तोत्र दत्तात्रेय नमोऽस्तुते ॥ १५॥  
  
दत्त विद्याढ्यलक्ष्मीश दत्त स्वात्मस्वरूपिणे ।  
गुणनिर्गुणरूपाय दत्तात्रेय नमोऽस्तुते ॥ १६॥  
  
शत्रुनाशकरं स्तोत्रं ज्ञानविज्ञानदायकम् ।  
सर्वपापं शमं याति दत्तात्रेय नमोऽस्तुते ॥ १७॥  
  
इदं स्तोत्रं महद्दिव्यं दत्तप्रत्यक्षकारकम् ।  
दत्तात्रेयप्रसादाच्च नारदेन प्रकीर्तितम् ॥ १८॥  
  
॥ इति श्रीनारदपुराणे नारदविरचितं  
                       दत्तात्रेयस्तोत्रं सुसम्पूर्णम् ॥  
  
  
  
