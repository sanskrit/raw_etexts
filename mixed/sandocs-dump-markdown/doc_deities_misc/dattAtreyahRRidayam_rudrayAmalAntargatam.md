+++
"Text title" = "dattAtreyahRRidaya"
"File name" = "dattAtreyahRRidaya.itx"
itxtitle = "dattAtreyahRRidayam (rudrayAmalAntargatam)"
engtitle = "dattAtreyahRRidaya"
Category = "hRidaya, deities_misc, dattatreya"
Location = "doc_deities_misc"
Sublocation = "deities_misc"
SubDeity = "dattatreya"
Language = "Sanskrit"
Subject = "philosophy/hinduism/religion"
"Transliterated by" = "Dutta Prasad Sharma duttaprasadsharma at gmail.com"
"Proofread by" = "Dutta Prasad Sharma duttaprasadsharma at gmail.com, NA"
Source = "Dattatreya Kalpa"
Indexextra = "(Telugu Dattatreyakalpa)"
"Latest update" = "June 8, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "दत्तात्रेयहृदयम् (रुद्रयामलान्तर्गतम्)"

+++
  
 श्रीदत्तहृदय   
  
श्रीगणेशाय नमः ।  
  
अथ श्रीदत्तहृदय प्रारम्भः ।  
श्रीपार्वत्युवाच -  
देव शङ्कर सर्वेश भक्तानामभयप्रद ॥  
  
विज्ञप्तिं शृणु मे शम्भो नराणां हितकारणम् ॥ १॥  
  
ईश्वर उवाच -  
वद प्रिये महाभागे भक्तानुग्रहकारिणि ॥ २॥  
  
पार्वत्युवाच -  
देवदेवस्य दत्तस्य हृदयं ब्रूहि मे प्रभो ॥  
  
सर्वारिष्टहरं पुण्यं जनानां मुक्तिमार्गदम् ॥ ३॥  
  
ईश्वर उवाच -  
शृणु देवि महाभागे हृदयं परमाद्भुतम् ॥ ४॥  
  
अस्य श्रीदत्तात्रेयहृदयस्तोत्रमन्त्रस्य,  
श्रीभगवान् ईश्वरो ऋषिः, अनुष्टुप् छन्दः,  
श्रीचित्स्वरूपी दत्तात्रेयो देवता,  
ॐ बीजं, ह्रीं शक्तिः, क्रौं कीलकम्,  
(ममाभीष्ट) दत्तप्रसादसिद्ध्यर्थे जपे विनियोगः ॥  
  
अथ करन्यासः ।  
ॐ द्रां अङ्गुष्ठाभ्यां नमः ।  
ॐ द्रीं तर्जनीभ्यां नमः ।  
ॐ द्रूं मध्यमाभ्यां नमः ।  
ॐ द्रैं अनामिकाभ्यां नमः ।  
ॐ द्रौं कनिष्ठिकाभ्यां नमः ।  
ॐ द्रः करतलकरपृष्ठाभ्यां नमः ॥  
  
अथ अङ्गन्यासः ।  
ॐ द्रां हृदयाय नमः ।  
ॐ द्रीं शिरसे स्वाहा ॥  
  
ॐ द्रूं शिखायै वषट् ॥  
  
ॐ द्रैं कवचाय हुं ॥  
  
ॐ द्रौं नेत्रत्रयाय वौषट् ॥  
  
ॐ द्रः अस्त्राय फट् ॥  
  
ॐ भूर्भुवः स्वरोमिति दिग्बन्धः ॥  
  
ध्यानम् ।  
बालचन्द्रसुशुभे च किरीटे पुष्पहारमणियुक्तवक्षकम्  
पीतवस्त्रपरिशोभितमध्यं प्रणमाम्यनुसुयोद्भवदत्तम् ॥ १॥  
  
दत्तं सनातनं नित्यं निर्विकल्पं निरामयम् ।  
हरिं शिवं महादेवं सर्वभूतोपकारकम् ॥ २॥  
  
नारायणं महाविष्णुं सर्गस्थित्यन्तकारिणम् ।  
निराकारं च सर्वेशं कार्तवीर्य वरप्रदम् ॥ ३॥  
  
अत्रिपुत्रं महातेजं मुनिवन्द्यं जनार्दनम् ।  
द्राम्बीजं वरदं शुद्धं ह्रीं बीजेन समन्वितम् ॥ ४॥  
  
शरण्यं शाश्वतं युक्तं मायया च गुणान्वितम् ।  
त्रिगुणं त्रिगुणातीतं त्रियामापतिमौलिकम् ॥ ५॥  
  
रामं रमापतिं कृष्णं गोविन्दं पीतवाससम् ।  
दिगम्बरं नागहारं व्याघ्रचर्मोत्तरीयकम् ॥ ६॥  
  
भस्मगन्धादिलिप्ताङ्गं मायामुक्तं जगत्पतिम् ।  
निर्गुणं च गुणोपेतं विश्वव्यापिनमीश्वरम् ॥ ७॥  
  
ध्यात्वा देवं महात्मानं विश्ववन्द्यं प्रभुं गुरुम् ।  
किरीटकुण्डलाभ्यां च युक्तं राजीवलोचनम् ॥ ८॥  
  
चन्द्रानुजं चन्द्रवक्त्रं रुद्रं इन्द्रादिवन्दितम् ।  
अनुसूयाकलत्रं च दिनेशममराधिपम् ॥ ९॥  
  
योगीश देवदेवेश अब्जजन्मादिवन्दित ।  
नारायण विरूपाक्ष दत्तात्रेया नमोऽस्तु ते ॥ १०॥  
  
अनन्त कमलाकान्त औदुम्बरस्थित प्रभो ।  
निरञ्जन महायोगिन् दत्तायेत्र नमोऽस्तु ते ॥ ११॥  
  
महाबाहो मुनिमणे सर्वविद्याविशारद ।  
स्थावरं जङ्गमानां च दत्तात्रेय नमोऽस्तु ते ॥ १२॥  
  
ऐंद्र्यां त्रातु महावीर्यो वन्ह्यां प्रणवपूर्वकम् ।  
याम्यां दत्तात्रयो रक्षेन्नैऋत्यां भक्तवत्सलः ॥ १३॥  
  
प्रतीच्यां पातु योगीशो योगिनां हृदये स्थितः ।  
आनिल्यां वरदः शम्भुः कौबेर्यां जगतः प्रभुः ॥ १४॥  
  
एकाक्षरो महामन्त्रः सर्वमन्त्रेषु विश्रुतः ।  
अष्टाक्षरः सर्वसिद्धिः सर्वतन्त्रेषु गोपितः ॥ १५॥  
  
ईशान्यां पातु मे रामो ऊर्ध्वं पातु महामुनिः ।  
षडक्षरो महामन्त्रः पात्वधस्ताज्जगत्पिता ॥ १६॥  
  
एवं पङ्क्तिदशो रक्षेद्यदुराजवरप्रदः ।  
अकारादिक्षकारान्तं सदा रक्षेद्विभुः स्वयम् ॥ १७॥  
  
आदिनाथस्य दत्तस्य हृदयं सर्वकामदम् ।  
दत्तं दत्त पुनर्दत्तं योवदेद्भक्तिसंयुतः ॥ १८॥  
  
तस्य पापानि सर्वाणि क्षयं यान्ति न संशयः ।  
या इदं पठते नित्यं हृदयं सर्वकामदम् ॥ १९॥  
  
पिशाचशाकिनीभूताडाकिनी शाकिनी तथा ।  
ब्रह्मराक्षसवेताला झोटिङ्गा बालभूतकाः ॥ २०॥  
  
गच्छन्ति पठनाद्देवि नात्र कार्या विचारणा ।  
अपवर्गप्रदं साक्षात् मनोरथप्रपूरकम् ॥ २१॥  
  
एकवारं द्विवारं च त्रिवारं च पठेन्नरः ।  
जन्ममृत्युं च दुःखं च सुखं प्राप्नोति भक्तिमान् ॥ २२॥  
  
गोपनीयं प्रयत्नेन जननीजारवत्प्रिये ।  
नदेयं दुर्हृदे स्तोत्रं हृदयाख्यं च भामिनि ॥ २३॥  
  
गुरुभक्ताय दातव्यं अन्यथा नप्रकाशयेत् ।  
तव स्नेहाच्च कथित भक्तिं ज्ञात्वा मया शुभे ॥ २४॥  
  
दत्तात्रेयस्य कृपया सभवेद्दीर्घमायुकः ॥ २५॥  
  
इति श्रीरुद्रयामले शिवपार्वतीसंवादे दत्तहृदयस्तोत्रं सम्पूर्णम् ॥  
  
  
Encoded and proofread by Dutta Prasad Sharma duttaprasadsharma at gmail.com  
  
