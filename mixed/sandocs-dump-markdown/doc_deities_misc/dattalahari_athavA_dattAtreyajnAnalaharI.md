---
Category: laharI, deities_misc, dattatreya
File name: dattalahari.itx
Indexextra: (scanned 1, 2)
Language: Sanskrit
Latest update: May 25, 2015
Location: doc_deities_misc
Proofread by: Madhavi Upadrasta mupadrasta at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dattatreya
Subject: philosophy/hinduism/religion
Sublocation: deities_misc
Text title: dattalahari
Transliterated by: Madhavi Upadrasta mupadrasta at gmail.com
engtitle: dattalahari
itxtitle: dattalahari athavA dattAtreyajnAnalaharI
title: दत्तलहरि अथवा दत्तात्रेयज्ञानलहरी

---
  
 दत्तलहरी अथवा दत्तात्रेयज्ञानलहरी   
श्रीगणेशाय नमः  
दलादन ऋषिरुवाच ।  
विभुर्नित्यानन्दः श्रुतिगणशिरोवेद्यमहिमा  
यतो जन्माद्यस्य प्रभवति स मायागुणवतः ।  
सदाधारः सत्यो जयति पुरुषार्थैकफलदः  
सदा दत्तात्रेयो विहरति मुदा ज्ञानलहरिः ॥ १॥  
  
हरीशब्राह्माणः पदकमलपूजां विदधते  
जगद्रक्षाशिक्षाजननकरणे ते ह्यधिकृताः ।  
अभूवन्निन्द्राद्या हरिदधिपतां देवमुनयः  
परं तत्त्वं प्रापुः शशिदिनकरौ ज्योतिरमलम् ॥ २॥  
  
परं ज्योतिर्मूर्ते तव रुचिरतेजः कलरवाज्-  
जगध्व्याप्येदानीं तपनशशिताराहुतभुजः ।  
महातेजःपुञ्जाः सकलजगदाराध्यचरिताश्-  
चरन्त्येवं लोकान्नतजनमनोभीष्टफलदाः ॥ ३॥  
  
भवन्मायारूपं जगदखिलजीवात्मकमिदं  
भवद्रूपं प्राहुर्निखिलनिगमान्तश्रुतिचयाः ।  
त्वया सृष्टं चादौ हृतमवितमेतत्तदधुना  
प्रभावं ते वेत्तुं प्रभवति जनः कोऽवनितले ॥ ४॥  
  
कृपासिन्धो तावज्जनुरजननस्थाप्यकथिते  
जगद्रक्षादीक्षा भवति खलु नो चेत्कथमिदम् ।  
अनिहस्याऽकर्तुस्तव जगति कर्मोपकृतये  
प्रमाणीकर्तुं वा स्वकृतनिगमार्थानिति मतिः ॥ ५॥  
  
महाविद्यारूपे भगवति निबद्धत्वमुचितं  
हृदा वाचागम्ये परमपि विमुह्यन्ति कवयः ।  
अविद्यातीतः किं यदि गुणविहीनोपि गुणवान्-  
अविद्यायुक्तोयं त्विति वदति मायामुषितधीः ॥ ६॥  
  
भवानादौ यादोनरमृगमुखश्वादिकतनूर्-  
विधत्ते लोकानामवनकृतिहेतोरनुयुगम् ।  
विशुद्धस्त्वं लीलानरवपुरिदानीमटसि गां  
पवित्रीकर्तुं वा परिजननिवासाङ्गणतलम् ॥ ७॥  
  
जगद्रक्षार्थं वा विचरसि जगत्यात्मजनता-  
परित्राणायाद्यः परमपुरुषोऽगम्यचरितः ।  
मृषालोको लोको वदति मनुजत्वं तदधुना  
यया श्रीकृष्णत्वं यदवब्रुवते मूढमतयः ॥ ८॥  
  
महायोगाधीशैरविदितमहायोगचतुरं   
कथं जानन्ति त्वां कुटिलमतयो माध्शजनाः ।  
तथापि त्वां जने तव पदयुगाम्भोजभजनान्न   
चेत्त्वत्पादा स्मृतिविषयवाणी कथमभूत् ॥ ९॥  
  
अपारे संसारे सुतहितकलत्रादिभरणा -  
द्युपाधौ मन्नास्तत्तरणकरणोपायरहिताः ।  
पतन्ति त्वत्पादाम्बुजयुगलसेवासु विमुखा   
नराः पापात्मानः प्रवरनरके शोकनिलये ॥ १०॥  
  
सुधासिन्धौ द्वीपे कनकलतिके कल्पकवने   
वितानैर्मुक्ताढ्यैर्नवमणिमये मण्डपवरे ।  
अशेषैर्माणिक्यैः खचितहरिपीठेऽन् कुहरे   
हुताशारे ध्यायेत्तव परममूर्तिं निखिलदाम् ॥ ११॥  
  
धराधाराधारे हुतवहपुरेधीशगणपं   
विधिं श्रीशेषौ वानलपवनव्योमानि हृदये ।  
युतौ जीवात्मानावधिकमवमत्या प्रविशते   
विधत्ते जायात्वं परकलितवामेन वपुषा ॥ १२॥  
  
सहस्रारे नीरेरुहि सकलशीतांशुललिते   
सहसे हंसं यः स्फुटमपि भवन्तं कलयते ।  
सुषुम्नावर्तिन्यां तव चरणपीठेन्दुसुधया -  
प्लुतो भित्त्वा ग्रन्थित्रयममृतरूपो विचरति ॥ १३॥  
  
तवाधारे शक्तिस्थितकमलकर्माद्यभिवृते   
महापीठे वैश्वानरपुरमरुद्गेहनिलये ।  
धराव्योमाकल्पे सुरमुनिमहेन्द्राद्यभिनुतं   
महातेजोराशिं निगमनिलयं नौमि हृदये ॥ १४॥  
  
भवत्पादाम्भोजं भवजलधिपोतं भजति यो   
महासंसाराब्धिं तनणितरतीत्येव निगमः ।  
इहामुत्र त्रातुं तव चरणमेवात्मशरणं   
भवेद्घीरो वाहङ्कृतिपरमनस्कोयमधुना ॥ १५॥  
  
यथा दारुष्वग्निर्निवसति तथा देहनिकरे   
प्रविश्य त्वं चैको बहुविध इवाभासि ति तथा ।  
चलन्नीरे चन्द्रः शतविध इवाभाति गुणतो   
न चैतच्चन्द्रे स्यान्न शतविधता नापि चपलम् ॥ १६॥  
  
दरिद्रो वा मूढः कठिनहृदयो वापि भवतां   
दयापात्रं स्याच्च्येद्भजति महतामप्यधिकताम् ।  
न विद्या रूपं वा न कुलमपि वा कारणमभून् -  
महत्त्वे सेवैका तव पदयुगाम्भोजकलना ॥ १७॥  
  
न ते कारुण्यं स्यात्सकलगुणवानप्यगुणवान्   
भवत्कारुण्यं स्यादगुणगणपो वोरुगुणवान् ।  
यथा पत्यौ रक्ते यदपि च विरक्ते च युवतौ   
वृथा सौन्दर्यं स्यात्सकलमपि तेऽनुग्रहवशात् ॥ १८॥  
  
अनाथे दीने मय्यधिगतभवत्पादशरणे   
शरण्यब्रह्मण्यप्रथितगुणसिन्धो कुरु दयाम् ।  
महातेजोवार्धे स्वसुकृतमहिम्नैव सततं   
पुरा पुण्यैर्हीनं पुरुषमुपकुर्वन्ति कृतिनः ॥ १९॥  
  
महाश्वेतद्वीपेऽमरुतरुगणात्यन्तरुचिरे   
मणेः पीठाम्भोजेऽनलशशिखगान्तर्निवसितम् ।  
गदाचक्राजासिप्रसृतकरपद्मं मुररिपुं   
स धन्यस्त्वां ध्यायेत्परतरचिदानन्दवपुषम् ॥ २०॥  
  
लसन्मेरोः शृङ्गे सुरमणिमये कल्पकतरु -   
प्रकीर्णे वाक्पीठे रविशशिङ्कराकीर्णजलजे  
स्थितं वाचाधीशैर्नुतमनुदिनं त्वां भजति यो   
भवेद्वाणीशानामपि गुरुरजेयोऽवनितले ॥ २१॥  
  
समुद्यद्बालार्कायुतनिभशरीरं मुनिवरं   
स्थितं बीजे मारे त्रिदशपतिगोपातिरुचिरे ।  
हृदि त्वां यः पश्यन् सुखकरमिति ध्यायति सदा   
स एवाहं नूनं स भवति जगन्मोहनकरः ॥ २२॥  
  
निधिर्विश्वेषां त्वं निजचरणपद्मद्वयवतां   
शरण्यश्चार्कानां चकितहृदयानामभयदः ।  
वरेण्यः साधूनां वरद इति वा कामितधियां   
भवत्सेवा जन्तोः सुरतरुसमाना न फलति ॥ २३॥  
  
यथा वै पाञ्चाली नटति कुहकेच्छानुशरणं   
कुलालेन भ्रान्तं भ्रमति च सकृच्छक्रमनिशम् ।  
तथा विश्वं सर्वं वियति मनवश्चानुगुणिताः   
स्वतन्त्रः को वास्ते वद परसुरेशस्त्रिभुवने ॥ २४॥  
  
त्वयाज्ञप्तो धाता सृजति जगदीशोऽपि हरते   
हरिः पुष्णातीदं तपति तपनो याति पवनः ।  
धरां साद्रिद्वीपां वहति भुजगानामधिपतिः   
सुराः सर्वे युष्मद्भयपरवशाद्बिभ्रति बलिम् ॥ २५॥  
  
स्वयं मुक्तेः पूर्वं स्वकृतसुकृतं मां नयति चेत्   
भवासत्वं का वा तव चरणपङ्केरुहरतिः ।  
हरेत्पापौधं नः शुभमपि ददातीति च सदा   
भवन्त्याशाबद्ध्वाः सकलमपि धातुर्वशमहो ॥ २६॥  
  
प्रधानं वा कर्म स्थितिविलयसर्गेलमिति चेत्   
जडत्वात्क्षीणत्वात्कथमुचितमेतन्निगदितुम् ।  
तयोरीशोऽनीशे भवति जगदुत्पत्तिविलया -   
वनान्यासन् ब्रह्मास्त्विति वदति शास्त्रं श्रुतिरपि ॥ २७॥  
  
भवत्सेवा जन्तोर्भवदवहुताशाम्बुदनिभा   
महामोहध्वान्तप्रतिहतमतेर्दीपकलिका ।  
सुधावर्षिण्येषा विहितमनसां निर्मलनृणा -   
मुपाध्याये ब्रह्मप्रवचनविधानेऽतिचतुरा ॥ २८॥  
  
अवज्ञायै लोके बहुपरिचितिः प्राकृतमतिः   
निरस्यापो गाङ्गाः प्रसरति यथा नाल्पतटिनीम् ।  
विशुद्ध्यर्थं तत्त्वं सकलपुरुषार्थैकफलदं   
भवन्तं हित्वान्यं भजति गुरुमाशापरवशः ॥ २९॥  
  
निमील्याक्षिद्वन्द्वं निगमनिरतो निश्चलमनाः   
प्रकाशन्तं दृष्ट्या त्रिभुवनमुदं ज्ञानपरया ।  
ललाटेधोमुख्या रसजनितदिव्याञ्जनधरं   
स्मरेद्यस्त्वां योगी भवति निधिसिद्धेरधिपतिः ॥ ३०॥  
  
महामायामन्त्राक्षरकमलपद्मासनयुतं   
महानीलच्छायं मधुमुदितयोगिन्यभिवृतम् ।  
दधानं सद्बोधासितकनकगोक्षीरतिलकं   
मुने यस्त्वां पश्येद्भवति सकलादृश्यकतनुः ॥ ३१॥  
  
सुधाधारे हेतौ सकलजगतां स्वर्णकलिते   
सिताम्भोजे तेजोधिकतपनबिम्भे श्रुतितनौ ।  
मणिप्रोते पीठे निखिलसुरवृन्दैः परिवृते   
स्थितं त्वामारोग्यं स्मरति हृदि तस्यामृतमयम् ॥ ३२॥  
  
परत्रादाता चेद्भवति न ददात्यैहिकसुखं   
ददात्येतत्सौख्यं न वितरति चामुष्मिकसुखम् ।  
भवत्सेवा जन्तोरिह परसुखप्राभयकरी   
सुराणामन्येषामनुशरणमात्मैवमकरोत् ॥ ३३॥  
  
जटी वल्की क्कापि क्कचिदपि सुभूषाम्बरभृती   
क्कचिद्भूत्यालिप्तः क्कचिदपि सुगन्धाङ्किततनुः ।  
क्कचिद्योगी भोगी क्कचिदपि विरागी विहरसे   
बहुज्ञानी ज्ञातुं तव गतिमशक्ताश्च मुनयः ॥ ३४॥  
  
विशुद्धं चैतन्यं क्कचन जडवत्क्कापि सकला -   
गमज्ञोऽप्यज्ञस्याद्विहरसि कदाचिद्बहुविधः ।  
ऋषिभ्यस्त्वं तत्त्वं परममुपदेष्टासि विततं   
चरित्रं ते वेत्तुं चतुरधिकवक्त्रा न चतुराः ॥ ३५॥  
  
मणिर्वा मन्त्रो वा विविधविमलैश्वर्यमपि वा   
महायोगोष्टाङ्गाभ्यसनविहितो वा त्रिभुवनम् ।  
समर्थं चैकैकं प्रभवति विशीकर्तुमधिकं   
स्थितं त्वय्येवेदं तव किमुत लोकैकवशता ॥ ३६॥  
  
सरस्वत्याधारस्थितमरुदतिप्रेरितपरां   
नृपो धारां भित्त्वा रसकमलवासाधिपपुरी ।  
परं तेजोरूपं सकलभुवनालोकनिरतो   
भवं ते संयोगात्परमसमवेतं मुनिपतिः ॥ ३७॥  
  
अपां तत्त्वं हंसं सकलभवदेवे जलरुहे   
तडिद्भास्वद्दीप्तिप्रकटदलषट्के सुललिते ।  
परं स्वाधिष्ठाने रुचिरतररूपं निरुपमं   
स्थितं ध्यायेत्त्वां यो मदनसमरूपो विजयते ॥ ३८॥  
  
परीतं त्वां विष्णो हुतवहनमायाविलसिते   
सरोजे नीलाभे मणिरचितपीठे मणिगृहे ।  
महासिद्धेः कल्पद्रुमवरतले स्वर्णनिचयाम् -  
प्रवर्षद्भिः सस्यात्परमतनुभूतिः स्मरति यः ॥ ३९॥  
  
मरुन्त्ताराप्राभे कनकरुचिपद्मे शृतिमयं   
प्रभुं लोकातीतं निखिलनिगमावेद्यचरितम् ।  
भजन्ते ये त्वां ते सुदृढतरतादात्म्यकदृशा   
चिदानन्दं मायागुणविरहितं यान्ति परमम् ॥ ४०॥  
  
सुधाशुद्धे व्योभ्नि द्रुहिणरमणीबीजलसिते   
विशुद्धाम्भोजान्ते सुरनरखगाद्यन्तरहितम् ।  
भवन्तं भावोत्थैः कुसुममुखपूजोपकरणैः   
समर्हल्लोके ना द्वितयपरमं ब्रह्मभजते ॥ ४१॥  
  
तडिल्लेखाशोचिर्द्विदलकमले भासि परमो   
महायुक्तानङ्गोनलशशिभृतोक्षीणि भवतः ।  
अशेषस्रोत सु प्रसृतचितिरूपोड्गकनकः   
श्रुतिप्राणोष्टाड्गप्रगुणितकलापीठ निलयः ॥ ४२॥ ???  
  
क्वचिद्गुह्यं जिह्वा क्वच गुदकमन्यत्र कविता   
क्वचिद्वागन्यत्र श्रुतिरपरतो लोचनयुगम् ।  
समाकार्षन्त्यात्मानमिव बहुभार्याः प्रलुभिता -   
स्ततो ध्यातुं स्थातुं कथमपि न शक्तस्तव पदम् ॥ ४३॥  
  
अशक्तोहं स्नातुं क्षणमपि जपं कर्तुमपि वौ -   
दनाभावादेवातिथिजनसपर्या च न कृता ।  
कुतो ज्ञानं ध्यानं त्वकृतगुरुदेवस्य मम भो   
भवेदेवैकाशा वसति तव भक्तात्वजनिता ॥ ४४॥  
  
अमन्दे मन्दारद्रुमचरसमीपे मणिमये   
सुखासीनं पीठे सुरवरमुनीन्द्रादिविनुतम् ।  
स्वहृत्पद्मे वापि स्थितमनुदिनं त्वां भजति यः   
स चेहामुष्मिन्वा सकलजनपूज्यश्च भवति ॥ ४५॥  
  
तृणं मेरुं कुर्यात्सुरवरगिरिं वापि च तृणं   
भवत्सामर्थ्यं वाऽघटितघटनाप्रौढिमतनो ॥  
  
इदं जाने तस्मै पुनरपि न जानन्ति कवयोऽ -   
ऽप्यहो युष्मन्माया सकलजनमोहोन्मदकरी ॥ ४६॥  
  
नटो भूयो वेषैर्बहुविध इवाभाति सुगुणो   
यथैको वाकाशो घटमठगुहास्वन्तरगतः ।  
यथैकं गाङ्गेयं कटकमुकुटाध्याकृतिवशात् -   
तथा दत्तात्रेय त्वमपि बहुरूपस्त्रिभुवनम् ॥ ४७॥  
  
सहस्रांशुप्राभे सुरतरुसमाढ्येधिकतरे   
विमाने हंसाख्ये स्थितममृतनीहारवपुषम् ।  
परीतं त्वां ध्यायेद्यदरजसमारूढमनिलैः   
अशेषैराज्ञायां भवति खचरो व्योमगमनैः ॥ ४८॥  
  
स्थितं मूलाधारे कनकरुचिराङ्गं हुतभुजः   
शिखाभिः प्रख्याभिर्वृतमखिलतेजोरसघटम् ।  
धरन्तं भ्रूमध्ये प्रसृतनयनः पश्यति च यः   
परं त्वां सत्यं स्यादखिलरसविद्यातिनिपुणः ॥ ४९॥  
  
शिरःप्रान्तभ्रान्तायतकुटिलबालार्कमतुलं   
प्रदीप्तस्वर्णाढ्यारुणशतलसत्कुण्डलधरम् ।  
मरुत्पुत्रं लङ्काधिपतनुजनाशोद्यतकरं   
स्मरेद्यस्त्वां यन्तात्सकलभयभूतापहरणे ॥ ५०॥  
  
गरुत्मन्तं चञ्चच्चलकनकपक्षद्वययुतं   
सुधाकुम्भोद्भास्वत्करमखिललोकाभिगमनम् ।  
अचिन्त्यं वेदैस्त्वां परममुनिनाथं स्मरति यः   
स दक्षोऽसौ वादी कपटविषजन्तुप्रहरणे ॥ ५१॥  
  
स्मृतिं नन्दन्तं यो मनुजमुपतिष्ठन्त्यतिबलात्  
कृताशामिथ्याद्यात्प्रणतजनमन्दार भवता ।  
अदत्ते दत्तत्वादमलतरचिद्गभ्यविभवाः  
सदा दत्तात्रेयो भजसि भजतामिष्टफलदः ॥ ५२॥  
  
विधिं विष्णुं मायां शृणिमदनयोनिं दिनकरं   
मिलित्वानङ्गेनानलयुवतियुक्तां जपति यः ।  
त्वदाख्यामाख्येयां निखिलनिगमाढ्यामखिलदां   
स स्म्पद्भिर्देवाधिपविभवयुक्तो विहरति ॥ ५३॥  
  
परामायावाणीमदनकमलाबीजसहितं   
मनुं प्रत्येकं ते जपति सततं निश्चलधिया ।  
ततोऽभ्येत्यैश्वर्यश्रुतसकलविद्यानिपुणतां   
वशित्वं ब्रह्मैक्यं सपदि यदि यायात्परमुने ॥ ५४॥  
  
अविज्ञातं किञ्चित्तव जगति नास्ति प्रभवितुः   
तदाविज्ञातोऽहं यदपि सकलज्ञेन भवता ।  
अदृष्टं मन्येऽहं प्रतिभटमविज्ञानकरणे   
मुने दत्तात्रेय प्रकुरु मयि कारुण्यमतुलम् ॥ ५५॥  
  
भवत्पादाम्भोजद्वय शुभरसास्वाद चतुर -   
भ्रमद्भृङ्गीसङ्घायित हृदय वृत्तिं कलयमाम् ।  
अनाधाराधाराश्रितसुरतरो तावकजने   
मुने कारुण्याब्धे प्रकुरुमयि सम्पत्प्रकटनम् ॥ ५६॥  
  
वदन्त्येकेऽपार्थां तव गतिमनेकार्थ करिणी   
अजानन्तोज्ञेऽयामनधिगत तत्त्वार्थ मतयः ।  
महायोगिं ल्लोके जडमतिकृते त्वं धृतवपुः   
तथा नोचेभ्दक्त स्वजन परिरक्षा कथमहो ॥ ५७॥  
  
स्मृतस्त्वच्छिष्यो वा जगति कृतवीर्यस्य तनयो -  
ऽर्जुनो राजा चोराद्भयमहिभयं वृश्चिकभयम् ।  
हिनस्त्याजौ शत्रूदितमपि भयं चेति गदितं   
भवेयुस्त्वच्छिष्याः किमुतहृत चोरादिक भयाः ॥ ५८॥  
  
पदानां सेव्यो वा न भवसि यदाऽकिञ्चन नृणां   
प्रियः साधूनां त्वं तव च सुहृदस्तेऽपि सुजनाः ।  
मयित्वार्ते दीने जननमरणाद्यैः कुरुदयां   
दयावान्को वा मे भ्रमनिगडनिर्मोचनविधौ ॥ ५९॥  
  
यथा माता पुत्रं सकलगुणहीनं च कुटिलं   
प्रपुष्णात्यन्नाद्यैरनुदिनमतीवादरयुता ।  
तथा त्वं लोकानां मम च पितरावित्यभिमतं   
ततस्त्रातुं दातुं फलमभिमतं चार्हसि विभो ॥ ६०॥  
  
जडं वाचाधीशं सुधियमपि मूइकं च कुरुषे   
रवेर्वा शीतत्वं यदि च कुरुपे दृष्टिवसतेः ।  
अकर्तुं कर्तुं वाऽन्यदपि परिकर्तुं च मनुषे   
तदा सर्वं कुर्याः क्वचन किमसाध्यं त्रिभुवने ॥ ६१॥  
  
पुमान्यो वै युष्मच्चरणपरिचर्याकृतिपरः   
महालापास्थानाशनशयनपानानि कुरुते ।  
सवै धन्यो लोके सकलजगदाराध्यगरिमा   
अहो भाग्यं तस्यागणितयशसः कोऽपि न भजेत् ॥ ६२॥  
  
प्रसादात्ते यस्मिन्प्रबलतरदारिद्र्यविभवः   
स यायादिन्द्रत्वं सकल सुरनारीपरिवृतः ।  
तवोपेक्षा यस्मिन्भवति स सुराणामधिपतिः   
परत्रह्यत्यन्तं प्रविहतमहैश्चर्यविभवः ॥ ६३॥  
  
सदा मन्त्रैर्जाप्यः पुनरपि मनूनेव जपसि   
स्वयं तन्त्रध्येयो यदपि कुरुते तन्त्रनिचयम् ।  
सदा ब्रह्मानन्दामृतजलधिकेलीकलितधीः   
स भूतेर्भूयस्या भवतु भगवन्नः कुरुदयाम् ॥ ६४॥  
  
तरीयाग्निश्वेतद्युतिदिनकृदर्कैर्मुनिपतेः  
महाविद्याखण्डैः परियुतमहानुष्टुभमनोः ।  
चतुर्भिश्चक्राब्जाऽड्कुशगुणधरं सामियुवतिं   
नृसिंहं त्वद्रूपं भवति सपुमर्थैक निलयः ॥ ६५॥  
  
मुने ते माणिक्यप्रवरखचिते हेममुकुटे   
पुराकल्पध्वंसे परिकलितसूर्यापररुचः ।  
वसन्त्यस्मिन्नूनं नहि यदि तदा भूतमुनयो   
न विद्यन्ते लोकाः प्रखरतिमिरान्तैकचतुराः ॥ ६६॥  
  
अहो योगिन्नानामणिखचितभावत्कमकुटः   
शिखाग्रालम्बिन्यास्त्रिक तलमसौ रत्नशिखरात् ।  
महोमेरोर्लीलां कलयति सदा यामकलितां   
शरत्सौदामिन्याः कटकवरतेजोमयतनोः ॥ ६७॥  
  
सुविज्ञातं लोकैरनवधिसदादेशनपरैः   
सुधाभानोः खण्डं तव निबिडभावान्धकरणम् ।  
द्वितीयं सोमेन्दुस्फुटमुकुटतः कान्तमनघं   
महामूर्तिज्योत्स्ना हरति नतदारिद्र्यतिमिरम् ॥ ६८॥  
  
धृतं पुण्ड्रं मात्रात्रितयरुचिरं साक्षरमिदं   
सहस्रारे हंसः स्थितपरमहंसाजिगमिषोः ।  
वहन्ती पादाब्जद्वयसरललाक्षारसपदं   
पराशक्तेश्चन्द्रोपलरचितसोपानपदवी ॥ ६९॥  
  
श्रयेते हैमन्ते तरुविमलपत्रे मधुकरौ   
शुभं गर्भाम्भोजे स्थितमिति सुचित्रं शमनिधे ।  
कठोरेन्दुप्रांशुप्रवरनिकरीभूततिमिरं   
सुधाम्शुर्भावत्को मुकुलयति विद्युत्कुवलयम् ॥ ७०॥  
  
तमोभिर्मूकालीगृहमिदमनुज्जृम्भितमिति   
त्वदीये नेत्राब्जे कमलसदना जृम्भितवती ।  
सदा सुज्ञानेनाविशति सदयाक्षि प्रसरति   
प्रभो यस्मिन्स्यात्ते ध्रुवमतिधनोऽयं मुनिपते ॥ ७१॥  
  
यदा योगिन्नीषद्वलिरविलसत्कोऽप्यसदृशो -   
रुपान्ते नीलाली उदरयुगली कञ्जदलयोः ।  
वरं कारायेते कनकमकरीकुण्डलयुगे   
कटाक्षौ चाम्पेयस्तबकविचरन्ताविव वरौ ॥ ७२॥  
  
त्रयीविद्यारूपस्त्रितनुरहिमांशुः प्रतिदिनं   
श्रुती भावत्केचिद्विविधमकरीकुण्डलपदे ।  
मिलित्वात्मायं ते घनतरमुपाधिद्वयमिति   
व्यनक्ति श्रीकारं निखिलजगदूद्दीपकमुने ॥ ७३॥  
  
कपोलौ यौष्माकौ स्फुटमुकुरबिम्बप्रतिभटौ   
भृशं सङ्घर्षित्वात्प्रतिदिनसमारोपितरूचौ ।  
निजाकान्तिर्नित्या कनकनिकषोऽत्यन्तमहिमा   
त्वदीया नीचैव प्रचुरतरकान्तिस्तवमुने ॥ ७४॥  
  
मुखेन्दुं दृष्ट्वा ते यदि विशति राहुं प्रति   
भयाच्छशी वक्त्रं प्राप्यद्विगुणितकलानां निधिरभूत् ।  
द्विजानां राज्यत्वं प्रकटितमतो दत्तशरणं  
बलेनाहो स्वामिन् कथमपि च लभ्यो हि महिमा ॥ ७५॥  
  
तवायं बिम्बोष्ठश्चिबुकसहितो विद्रुमलता   
समाक्षिप्ता तिर्यग्यदि बहुपदं स्यात्फलयुगम् ।  
व्रजे तत्साम्यं तन्निहितमुत वा पल्लवपदं   
यदि स्यात्ते नालं तुलयितुमहो संयमिपते ॥ ७६॥  
  
भवद्वाणीश्रेणीं श्रवणपुटसौख्यप्रकरणीं   
विजेतुं वाक् श्रुत्वा स्वयमुत विदित्वाऽहमिति भाक् ।  
अशक्ता तेऽत्यन्तं फणिललितजिह्वाग्रमिषतः   
प्रविष्टा वक्त्रान्तं सितमणिलसद्विद्रुमगृहम् ॥ ७७॥  
  
तवावृत्ता रेखात्रयविलसिता कम्बुरभवत् -   
च्छिराणामाधारः कथमभवदेतन्न यदि चेत् ।  
अथेमामूहेऽहं त्विति कविहराद्याकृतिधरां   
तथा नो चेद्वेदत्रितयकलितां वापि गणये ॥ ७८॥  
  
महानन्तश्चासीद्विषधरवरो वासुकिरसौ   
निबर्हन्तौ मर्त्याधिकभयकरत्वं गणयताम् ।  
भुजाकारौ स्वीयौ तव तु भुजसत्त्वं विदधतां   
मुने भूतौ स्निग्धौ सपदि वरदौ चाभयकरौ ॥ ७९॥  
  
मुने गऽड्गास्रोतोऽमरवरगिरिप्रस्थफलके   
प्रसादे स्वर्णाढ्यं प्रभवदभवद्भागलुलितम् ।  
त्रिसूत्रं सुस्निग्धं धवलमुपवीतं कलयते   
महायोगिन्मूर्तित्रयमपि विलीनं तदभवा ॥ ८०॥  
  
प्रसिद्धः स्वर्णाद्रिर्दिवि विबुधवाचावितरणात् -   
प्रशस्तौ ते हस्ताबखिल पुरुषार्थ प्रकरणात् ।  
जनानां पादाब्जद्वितयमधिकं प्रेम भजतां   
मुनीन्द्र त्रैलोक्यद्भुतगणमणिक्षीरजलधे ॥ ८१॥  
  
इयं रोम्णां राजिर्विलसति महानाभिसरसः   
प्रवृत्ता कुल्येव प्रतिपतितभऽड्ग्यस्त्रिवलयः ।  
नवालेखालोकत्रयविभजनार्थे विरचिता   
मुने दत्तात्रेय त्वदुदरविलग्ना विलसिताः ॥ ८२॥  
  
ध्रुवं शम्पा मौज्जीत्रितयवलिरेखावरतनो   
रुरुक्षोः प्रासादं खशय हृदयाख्यं तव हरे ।  
महालक्ष्म्याश्चञ्चत्कनकमयसोपानपदवी   
न चेन्नाभीकुण्डोपरि चिदुपलब्धा सुपरिखा ॥ ८३॥  
  
प्रवृत्तावूरू ते लसदुदरलोकव्रजधृतेः  
धृतौ तावदीन्द्रस्फुटपटुकटौ सम्प्रकटितौ ।  
कटौ विस्तारौ यत्कटकफलकौ ताविव मुने   
महायोगिन्विश्वम्भर इति च नूनं त्वमधिसूः ॥ ८४॥  
  
कृपालो विश्वेश त्रिभुवनतले ते प्रमितितो   
दिवारात्रौ स्थानं मिलति वपुषो जानुयुगलम् ।  
अभक्तानित्येतत्कथितमभियुक्तौः समतनोः   
प्रपुष्टं त्वं सम्प्रत्यपि त्वदिदमर्थं हि सुदृढम् ॥ ८५॥  
  
जगन्मूलं स्रष्टा सकलजगतां सर्गकुशलो   
भवज्जड्घे लक्ष्मीकृदसमशरस्य प्रकुरुते ।  
प्रकृष्टे ते वीक्ष्य भ्रमवदविलक्ष्योऽल्पगुणवान्   
मुने तेनानऽड्गस्तव तु विमुखो लक्षणवतः ॥ ८६॥  
  
नराणां नानार्थप्रदरसगुटित्वं च दधतौ   
मुने गुल्फौ गूढौ तव चरणपुष्ट्या प्रकटितौ ।  
घटावृत्ती नार्या इव सकलकौ वृत्तरुचिरौ   
विराजेते तेजोनिकरकलितायाः सुवपुषः ॥ ८७॥  
  
मदाधारं युष्मत्प्रपदमतिपूज्यं सुरुचिरं   
ध्रुवात्मानं मत्वा जितमिति सदा कच्छपपतिः ।  
विवेशाधो भूमेर्यदि तदिदमेकं स्मयकरं   
त्विदानीं तज्जातिर्मुकुलितशिराश्चाभवदहो ॥ ८८॥  
  
मया दत्तं किञ्चिन्न यदि कलितं वासवमहं   
तदा रोचिर्जातं जननमपि पङ्कप्रकटितम् ।  
प्रविश्येत्यायोज्यं न चलति ह यत्तत्पदधिया   
पदं ते तु श्रीदं सकलसमये श्रीनिलयनम् ॥ ८९॥  
  
मुने ते पादाब्जं नवममृतपादोद्भवमहो   
श्रितस्तत् सोदर्यं पशुपतिशिरोब्जं हिमकरः ।  
निवृत्तं स्वस्याङ्कं भवति भवदेकात्मवपुषः   
कथं ब्रह्मागारे परमपुरुषा नाङ्घ्रिभजनाः ॥ ९०॥  
  
न चित्रं ते पादौ वितरत इति प्रार्थितफलं   
विधिं श्रीशं रक्षाकलुषविपदं दृश्यमतुलम् ।  
स्मराम्तश्रीगङ्गाधरचरणशङ्खाम्बुज -   
सुरद्रुमांश्च त्वद्भावानतजनसदानन्दकलनात् ॥ ९१॥  
  
त्रिखण्डैः श्रीविद्यामनुवरभवैर्भावकरिपो   
विवृद्धस्ते मन्त्रो विषवदति यो ज्योतिरमलम् ।  
षडर्णं चन्द्रार्कप्रकररुचि तन्मे प्रभवतां   
सदा ज्ञानानन्दं युवतिनृमयं लोचनपदम् ॥ ९२॥  
  
समुन्मीलद्भानुप्रकररुचि वाग्बीजममलं   
मरुत्वद्गोपाभां मदनलिपिमाधारकमले ।  
हृदब्जे शक्त्याख्यं सितकरकराभं शिरसिजे   
सरोजे त्वां ध्यायेत्सकलपुरुषार्थान् स लभते ॥ ९३॥  
  
चिदंशस्त्वदूपं किमपि सवितुर्मण्डलगतं   
वरेण्यं भर्गो वै त्रिविधतनुदेवस्य वपुषि ।  
मुने धीमह्यासीर्हरिरपि धियो यो न   
इतरत्प्रचोदायास्तत्वं स्थितिलयसृजस्त्वं मुनिपते ॥ ९४॥  
  
हरित्तन्तुप्रोतसदसि शिखरे शुभ्रकपटो   
जगन्मूलस्थाणुस्त्वमिति शुभमस्पन्दमुनिभिः ।  
झरीभिः स्वर्णाढ्यैः पवनहतवार्बिन्दुनिकरैर्जटा -   
सक्ताब्जाहीरुचिरमभिषिक्तः स्थित इव ॥ ९५॥  
  
दुराचारो जारश्चपलमतिराजः परवशः   
परद्रव्याकाङ्क्षी बहुजनविरोधी च सततम् ।  
तथा चाहं पूतस्तव पदयुगस्पर्शवशतो ह्ययः  
खण्डः स्वर्णं भवति हि यदा सिद्धसुरतिः ॥ ९६॥  
  
परिक्रान्ता देशा बहुतरधनस्यार्जनधिया   
कुलाचारं हित्वा कुमतिनृपसेवापि च कृता ।  
विधायाहं श्रान्तः किमपि न च तु वपुषा  
श्रितं त्वत्पादाब्जं श्रितमनुजमन्दारमधुना ॥ ९७॥  
  
त्वदीयो मे देहस्त्वमपि पितरौ भ्रातृसुहृ -   
दस्त्वमेव ब्रह्मन्मे सुतहितगृहक्षेत्रनिवहाः ।  
त्वमेव प्राणो मे धनमपि मम त्वं तव पदं   
न जाने मय्येव स्थितमपि महन्मेयमधुना ॥ ९८॥  
  
नमस्ते तारायामृतजलधिधाम्नेऽधिमहसे   
नमस्ते ब्रह्माद्यैः मुनिसुरवररैः क्लृप्तमहसे ।  
नमस्तुभ्यं नारायणमुनिविलासाय भवते   
मनूनां कोटीनामचलगणितानां च पतये ॥ ९९॥  
  
नमस्ते देवैरप्यविदितमहिम्नेऽतियशसे   
नमस्ते दिक्पालप्रकटमुकुटालङकृतपदे ।  
नमस्ते तेजस्विन्नतमनुजमन्दारवपुषे   
नमो दत्तात्रेयाकृतिहरिहराजाय महते ॥ १००॥  
  
नमस्ते पापौघाचलविततिसंहारपवये   
नमस्ते दारिद्र्यव्यथितजनदैवान्तविधये ।  
नमस्ते रोगार्तानत मनुजदिव्यौषधिदृअशे   
नमस्ते दैवं मे नहि जगत्यां तव पदम् ॥ १०१॥  
  
असौ दत्तात्रेयस्तुतियुतकृतिर्ज्ञानलहरी   
सुधाधारापूराखिलनिगमसारानुपठताम् ।  
श्रुतश्रीविद्यायुर्विभवधनधान्यामृतचयं   
ददात्येवात्यन्तं जयति सकलाह्लादजनिका ॥ १०२॥  
  
इति दलादनमुनिविरचिता श्रीदत्तपदप्रापिका  
श्रीदत्तात्रेयज्ञानलहरिः सम्पूर्णा ॥  
  
  
  
Encoded and proofread by Madhavi Upadrasta mupadrasta at gmail.com  
  
