+++
"Text title" = "Deshikotkarshamanjari"
"File name" = "deshikotkarShamanjarI.itx"
itxtitle = "deshikotkarShamanjarI (chandrashekharabhAratI virachitA)"
engtitle = "deshikotkarShamanjarI"
Category = "deities_misc, gurudev, chandrashekharabhAratI"
Location = "doc_deities_misc"
Sublocation = "deities_misc"
SubDeity = "gurudev"
Author = "chandrashekharabhAratI"
Language = "Sanskrit"
Subject = "philosophy/hinduism/religion"
"Transliterated by" = "Aruna Narayanan narayanan.aruna at gmail.com"
"Proofread by" = "Aruna Narayanan narayanan.aruna at gmail.com"
"Description/comments" = "Sri Gururaja Sukti Malika"
Indexextra = "(Translation)"
"Latest update" = "January 1, 2020"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "देशिकोत्कर्षमञ्जरी (चन्द्रशेखरभारती विरचिता)"

+++
  
 देशिकोत्कर्षमञ्जरी   
यद्वक्त्राब्जनिरीक्षणादनुपमः पापी भवेद्धार्मिको  
     यद्वाचामृतसेचनादपि जडः स्यात्तत्त्वबोधे गुरुः ।  
यत्सान्निध्यवलादियं वसुमती चाभूत्सतामास्पदं  
     स स्वामी मम देशिकस्तदितरो नाम्नाऽपि नाम्नायते ॥ १॥  
  
यो बाल्ये विधिवद्विधूय कुतुकात्कर्माणि कर्मन्दिराट्  
     भूत्वा द्राक्समतीतरन्नतजनान्संसारवारान्निधिम् ।  
यस्यासीत्करुणा विशेषमनिशं प्राणिष्वशेषेष्विह  
     स स्वामी मम देशिकस्तदितरो नाम्नाऽपि नाम्नायते ॥ २॥  
  
यः स्वानुग्रहकाङ्क्षया निजपदाम्भोजातयुग्मं मुदा  
     संप्राप्तान्विविधार्तिपीडितजनान्प्रीत्याऽनुगृह्णन्स्थितः ।  
यद्वक्त्रं नतकष्टबोधसमये शुष्कं भवेदञ्जसा  
     स स्वामी मम देशिकस्तदितरो नाम्नाऽपि नाम्नायते ॥ ३॥  
  
भक्तिर्यस्य गुरौ नितान्तमभवद्यस्याः प्रभावात्सदा  
     सन्तुष्टः स्वसमीपमागतवतस्तुष्टान्तरङ्गान्व्यधात् ।  
यस्यासीच्च दृढा मतिः श्रुतिततौ तन्मार्गसंरक्षणे  
     स स्वामी मम देशिकस्तदितरो नाम्नाऽपि नाम्नायते ॥ ४॥  
  
कीर्तिर्यस्य दिगङ्गनाप्रियसखी मूर्तिश्च हेमाकृतिः  
     स्फूर्तिर्देवगुरुं सदोपहसतीवार्तिं नतानां जवात् ।  
पूर्तिश्चापि दयारसस्य हरते सूक्तिः सुधास्यन्दिनी  
     स स्वामी मम देशिकस्तदितरो नाम्नाऽपि नाम्नायते ॥ ५॥  
  
तुङ्गातीरलसत्तपोवनभुवि स्वैरं चरन्नन्वहं  
     गङ्गावारिलसज्जटाविलसितं चित्ते मुदा भावयन् ।  
तुङ्गानन्दविधायकः प्रणमतां शृङ्गाद्रिवासप्रियः  
     स स्वामी मम देशिकस्तदितरो नाम्नाऽपि नाम्नायते ॥ ६॥  
  
यस्यास्तिक्यमभूदशेषजनताविस्मापकं भूतले  
     यत्कर्माचरणप्रवृत्तिरभवन्मुख्यं प्रमाणं नृणाम् ।  
यत्क्षान्त्या वसुधा मुमोच तरसा सर्वंसहत्वप्रथां  
     स स्वामी मम देशिकस्तदितरो नाम्नाऽपि नाम्नायते ॥ ७॥  
  
आत्मानात्मविवेचनेऽतिचतुरो मिथ्यात्वमापादय-  
     न्द्वैतस्यात्मनि सत्यतामतिदृढं सम्पादयन् शास्त्रतः ।  
यस्तत्त्वं मनसा विचिन्त्य नितरां लेभेऽनुभूतिं निजां  
     स स्वामी मम देशिकस्तदितरो नाम्नाऽपि नाम्नायते ॥ ८॥  
  
शास्त्रार्थान्बहुधा विचार्य विबुधैः साकं विनेयानलं  
     सम्बोध्य श्रुतिभिस्तदङ्गनिचयैस्तर्कैस्तदन्तर्गतैः ।  
निश्चित्य स्वयमात्मतत्त्वमखिलांश्चक्रे सुबोधान्सुखं  
     स स्वामी मम देशिकस्तदितरो नाम्नाऽपि नाम्नायते ॥ ९॥  
  
उत्पद्यात्मविदग्रजन्मभवने गर्भाष्टमे संस्कृतो  
     यः पूर्वाजितपुण्यपुञ्जविभवैः संप्राप्ततुर्याश्रमः ।  
वैराग्यादिभिरद्भुतैर्गुणगणैः श्रीशङ्करार्योऽपरः  
     स स्वामी मम देशिकस्तदितरो नाम्नाऽपि नाम्नायते ॥ १०॥  
  
यः कल्याणपुरे विशालमतुलं निर्माप्य कञ्चिन्मठं  
     सद्विद्याप्रचयाय तत्र विदुषः साकं महाध्येतृभिः ।  
संस्थाप्याशनवस्त्रवासनिलयान्दत्वाऽऽत्मविद्यामपात्  
     स स्वामी मम देशिकस्तदितरो नाम्नाऽपि नाम्नायते ॥ ११॥  
  
शुद्धाद्वैतमतप्रचारणकृते वादेन जित्वा तु यां  
     शृङ्गाद्रौ वरचक्रराजनिलयां चक्रे जगद्देशिकः ।  
यस्तस्यै निरमापयत् दृढतरं कान्तं शिलामन्दिरं  
     स स्वामी मम देशिकस्तदितरो नाम्नाऽपि नाम्नायते ॥ १२॥  
  
यः श्रीशङ्करदेशिकेन्द्रजननस्थानं विदित्वा चिरात्  
     कृत्वा चात्मवशं मुदा धनचयैर्निर्माप्य सन्मन्दिरम् ।  
तत्र स्थापयतिस्म शङ्करगुरोर्देव्याश्च मूर्तिं गिरां  
     स स्वामी मम देशिकस्तदितरो नाम्नाऽपि नाम्नायते ॥ १३॥  
  
सत्यं वाचि दया नतेषु पटुता धर्माध्वसंरक्षणे  
     सौजन्यं सुजने भृशं विमुखता दुष्टेषु यस्याभवत् ।  
रक्तिर्ब्रह्मणि निन्दितेषु विषयेष्वासीद्विरक्तिर्दृढा  
     स स्वामी मम देशिकस्तदितरो नाम्नाऽपि नाम्नायते ॥ १४॥  
  
यस्यासीत् दृढभावना पथि कृतास्वेधोमृदश्मादिभि-  
     र्देवानां प्रतिमासु दृष्टिविषयं यातास्वकस्मादपि ।  
पूजास्तोत्रजपादिकर्मसु दृढा तादात्म्यधीरञ्जसा  
     स स्वामी मम देशिकस्तदितरो नाम्नाऽपि नाम्नायते ॥ १४॥  
  
पापौघं ध्वंसयित्वा बहुजनिरचितं किं च पुण्यालिमारा-  
     त्सम्पाद्यास्तिक्यबुद्धिं श्रुतिगुरुवचनेष्वादरं भक्तिदार्ढ्यम् ।  
देवाचार्यद्विजातिष्वपि मनुनिवहे तावकीने नितान्तं  
     विद्यां शुद्धां च बुद्धिं कमलजदयिते सत्वरं देहि मह्यम् ॥ १५॥  
  
इति श्रीजगद्रुरु श्रीशृङ्गेरीपीठाधिप श्रीचन्द्रशेखरभारती  
     श्रीपादैः विरचिता श्रीदेशिकोत्कर्षमञ्जरी समाप्ता ।  
  
Proofread by Aruna Narayanan narayanan.aruna at gmail.com   
  
