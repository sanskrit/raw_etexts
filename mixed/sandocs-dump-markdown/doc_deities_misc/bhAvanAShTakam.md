+++
"Text title" = "bhAvanAShTakam"
"File name" = "bhaavanaashtakam.itx"
itxtitle = "bhAvanAShTakam"
engtitle = "bhAvanAShTakam"
Category = "aShTaka, deities_misc"
Location = "doc_deities_misc"
Sublocation = "deities_misc"
Language = "Sanskrit"
Subject = "Hinduism/religion/traditional"
"Transliterated by" = "Antaratma antaratma at Safe-mail.net"
"Proofread by" = "Antaratma antaratma at Safe-mail.net"
"Latest update" = "April 23, 2008"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "भावनाष्टकम्"

+++
  
 भावनाष्टकम्   
  
अंगनामंगनामन्तरे विग्रहं  
कुण्डलोद्भासितं दिव्यकर्णद्वयम् ।  
बिभृतं सुस्थितं योगपीठोत्तमे  
सन्ततं भावये श्रीपतीशात्मजम् ॥ १  
मोहनीयाननं शृङ्गपर्वस्थितं  
काननेषु प्रियावासमत्यद्भुतम् ।  
दीनसंरक्षणकं वासवेनार्चितं  
सन्ततं भावये श्रीपतीशात्मजम् ॥ २  
कोमळम् कुन्तळं स्निग्धमत्यद्भुतं  
बिभृतं मोहनं नीलवर्णाञ्चितम् ।  
कामदं निर्मलं भूतवृन्दावृतं  
सन्ततं भावये श्रीपतीशात्मजम् ॥ ३  
अंबरं दिव्यनीलद्युतिं शोभनं  
अंबुवर्णोपमं गात्रशोभाकरम् ।  
बिम्बमत्यद्भुताकारजं बिभृतं  
सन्ततं भावये श्रीपतीशात्मजम् ॥ ४  
वाहनं तुङ्गमश्वोत्तमं सुन्दरं  
सैन्धवं संश्रितं विश्ववश्याकृतिम् ।  
बान्धवं बन्धुहीनाश्रितं मोहनं  
सन्ततं भावये श्रीपतीशात्मजम् ॥ ५  
भासितं वक्षसा हारमुक्ताञ्चितं  
देवदेवार्चितं केरळेसुस्थितम् ।  
भूसुरैर्वन्दितं दिव्यपीठस्थितं  
सन्ततं भावये श्रीपतीशात्मजम् ॥ ६  
पावनं पङ्कजं दिव्यपादद्वयं  
बिभृतं भक्तसंघ प्रशोभ्यंघ्रिकम् ।  
कामदं मोक्षदं तारकं सादरं  
सन्ततं भावये श्रीपतीशात्मजम् ॥ ७  
विग्रहं मङ्गळं सर्वकामार्थदं  
अग्रिमैर्वन्दितं दीनरक्षात्मकम् ।  
भूषणैर्मण्डितं मालयाराजितं  
सन्ततं भावये श्रीपतीशात्मजम् ॥ ८  
इति भावनाष्टकं सम्पूर्णम् ॥  
  
  
Encoded and proofread by Antaratma antaratma at Safe-mail.net  
  
