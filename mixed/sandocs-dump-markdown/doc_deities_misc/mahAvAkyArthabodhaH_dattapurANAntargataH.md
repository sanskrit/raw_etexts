+++
"Text title" = "mahAvAkyArthabodhaH"
"File name" = "mahAvAkyArthabodhaH.itx"
itxtitle = "mahAvAkyArthabodhaH (dattapurANAntargataH)"
engtitle = "mahAvAkyArthabodhaH"
Category = "deities_misc, dattatreya"
Location = "doc_deities_misc"
Sublocation = "deities_misc"
SubDeity = "dattatreya"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
Description-comments = "Brihatstotraratnakara 2, Narayana Ram Acharya, Nirnayasagar, stotrasankhyA 225-425"
Source = "Dattapurana"
"Latest update" = "March 24, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "महावाक्यार्थबोधः (दत्तपुराणान्तर्गतः)"

+++
  
 श्रीमहावाक्यार्थबोधः   
  
श्रीगणेशाय नमः ।  
त्वामग्रे रविचन्द्रादेर्भासकं लोकचालकम् ।  
पृच्छामीदं कथं ज्ञानमाप्नुयां दयया वद ॥ १॥  
  
इति पृष्टोऽर्जुनेनाह श्रीदत्तः शृणु भूपते ।  
यदेकं परमं ब्रह्म नित्यमुक्तमविक्रियम् ॥ २॥  
  
तत्स्वशक्तिसमाविष्टमीशमाहुर्मनीषिणः ।  
स विष्णुः स शिवो ब्रह्मा सोऽग्निरिन्द्रः स्वराड् हरिः ॥ ३॥  
  
धाता कालः क्रिया कर्ता जीवनं मृत्युरामयः ।  
नारायणो हृषीकेशो भूतं भव्यं भवच्च सः ॥ ४॥  
  
वस्तुमात्रमिदं सर्वमहमेवास्मि सर्वदृक् ।  
अहमेव परं ध्येयं मिथ्याभ्रमनिवृत्तये ॥ ५॥  
  
भ्रमस्यापि च नामानि कल्पितानि शृणुष्व तत् ।  
मायाविद्या परा देवी मनोऽनादिर्भ्रमस्त्रिवृत् ॥ ६॥  
  
प्रधानं प्रकृतिर्ब्रह्म  योनिः शक्तिश्च कारणम् ।  
मोहोऽध्यासस्तमोऽज्ञानं प्रस्वापः कारणं त्विदम् ॥ ७॥  
  
अतोऽविद्या पञ्चपर्वा महामोहो द्विरूपकः ।  
विक्षेपावृतिशक्त्याख्य आद्यात्सर्गोऽत्र भौतिकः ॥ ८॥  
  
स्वरूपमावृणोत्यन्यो मुक्तं चेशं विना भृशम् ।  
योऽविद्यार्तोऽवशो दुःखी भ्रान्तोऽज्ञो जीव एव सः ॥ ९॥  
  
समष्टिरीशः सर्वज्ञो वशमायः स्वराट् सुखः ।  
असत्वाभानाख्यभक्तावृतिहृद्गुरुरप्यसौ ॥ १०॥  
  
मतं मूढैर्जगन्नित्यं तथा जीवेशयोर्भिदा ।  
एवं भेदत्रयेणेदं भातं वस्त्वेव मायया ॥ ११॥  
  
तन्निवृत्त्यै कृता वेदैः सृष्टिप्रलयकल्पना ।  
मूढस्य सा मता सत्या भ्रमोऽयं लीयते विदा ॥ १२॥  
  
ज्ञानं विद्येति तां प्राहुर्द्वेधा विद्या विचारजा ।  
परोक्षा चापरोक्षेति तत्राद्या गुरुवक्त्रतः ॥ १३॥  
  
अमानित्वादियुक्तैः सा विज्ञेया साधनान्वितैः ।  
गुरुभक्तिं विना सापि दुर्लभा मोक्षदायिनी ॥ १४॥  
  
यस्य देवे परा भक्तिर्यथा देवे तथा गुरौ ।  
तस्यैते कथिता ह्यर्थाः प्रकाशन्ते महात्मनः ॥ १५॥  
  
गुर्वनुग्रहमात्रेण विचारः सुलभो नृणाम् ।  
विचारेण परं तत्त्वं स्वयमेव प्रकाशते ॥ १६॥  
  
राजंस्त्वयारिवलं कर्म योगयागादिकं मयि ।  
समर्पितं ततोऽयं ते विचारोऽद्य समुत्थितः ॥ १७॥  
  
वैराग्यं परमं जातं भ्रममोहमलापहम् ।  
अतो विद्याप्रसादस्ते भविष्यत्यचिरेण हि ॥ १८॥  
  
विद्या ज्ञेया परोक्षेयं वेदान्तश्रवणात्मिका ।  
उपक्रमादिभिर्लिङ्गैर्यत्तात्पर्यावधारणम् ॥ १९॥  
  
तदेव श्रवणं तत्तु हरेत्संशयभावनाम् ।  
असत्त्वावरणं चापि वस्त्वस्तीति तदेक्षते ॥ २०॥  
  
मननं कार्यमस्येदमाश्वसम्भावनाहरम् ।  
वशीकाराख्यवैराग्ययुक्तस्येदं सुखावहम् ॥ २१॥  
  
आत्मैव नेह नानास्ति मोहितस्य जगत्त्विदम् ।  
भाति नान्यस्य मिथ्येदं स्वप्नो निद्रागमे यथा ॥ २२॥  
  
विषयान्ध्यायतो यद्वन्मनोरथपरम्परा ।  
असत्येव सदा भाति नानाविषयगोचरा ॥ २३॥  
  
परमात्मैक एवाहं वस्तुमात्रश्चिदात्मकः ।  
मयि मिथ्याविभागोऽयं दृश्यतेऽनाद्यविद्यया ॥ २४॥  
  
भ्रमो मोहो महामाया प्रधानं प्रकृतिर्मनः ।  
अज्ञानं शक्तिरव्यक्तं गुणसाम्यमितीरिता ॥ २५॥  
  
सैव मिथ्यामतिर्यस्या इदं भातं चराचरम् ।  
एवं विचारश्रवणानुसारि मननं तु तत् ॥ २६॥  
  
सच्चिदानन्दलक्ष्मापि परात्मा माययाऽऽवृतः ।  
निजं स्वरूपं विस्मृत्य ययेदं दृश्यते जगत् ॥ २७॥  
  
महांस्ततोऽहमस्तस्मात्तन्मात्राणि ततः क्रमात् ।  
भूतेन्द्रियसुराणां च सर्गस्त्र्यामाऽहमः क्रमात् ॥ २८॥  
  
न ह्यत्र नियमो राजन्नसत्ये मानसभ्रमे ।  
कदाचिद्युगपत्सृष्टिः क्रमसृष्टिः कदाचन ॥ २९॥  
  
देहाः सुरासुरनरतिरश्चां भौतिका इमे ।  
स्थूलैः स्थूलानि सूक्ष्मैश्च सूक्ष्माण्येवं भवोद्भवः ॥ ३०॥  
  
उपक्रमोऽयमाख्यात उपसंहार उच्यते ।  
भूतेषु भौतिकानहि क्रमाद्योगी विलापयेत् ॥ ३१॥  
  
पृथ्वी जले जलं वह्नौ वह्निर्वायौ स खे च खम् ।  
अहमि प्राणगो देवा मनश्चापि स्वकारणे ॥ ३२॥  
  
अहङ्कारोऽपि महति सोऽव्यक्ते तच्च निष्कले ।  
स एवाहं परात्मैकः शुद्धो मुक्त उपाधितः ॥ ३३॥  
  
एवं निदिध्यासनत एकः स्वात्मैव शिष्यते ।  
तस्मान्नास्त्यपरं किञ्चिदात्मैवायं यथा तथा ॥ ३४॥  
  
राजन्मम प्रसादात्त्वं खलु धन्योऽस्यसंशयम् ।  
अन्तःकरणशुद्धिस्ते जाता वैराग्यमुत्तमम् ॥ ३५॥  
  
मयि भक्तिर्दृढा प्रेम्णा श्रवणं चापि विस्तरात् ।  
प्रपञ्चस्थापि चित्तस्था सर्वथा विलयं गता ॥ ३६॥  
  
तत्त्वमेकं परं ब्रह्म न द्वितीयं कदापि हि ।  
एवं शमादिरूपां तामारूढो भव भूमिकाम् ॥ ३७॥  
  
त्वं साक्षात्कारसूपायक्रमं विद्ध्यथ भूपते ।  
दत्तचित्तो भवाद्यात्र तत्त्वनिश्चयकारक ॥ ३८॥  
  
सर्वसाधनसम्पन्नः पुरुषो जातनिश्चयः ।  
श्रोत्रियं ब्रह्मनिष्ठं तं सद्गुरुं शरणं व्रजेत् ॥ ३९॥  
  
तत्त्वमस्यादिवाक्यर्थमुपदिष्टं तु षड्विधैः ।  
लिङ्गैर्धिया समालोच्य बुधः समवधारयेत् ॥ ४०॥  
  
श्रवणं त्विदमेवोक्तं तत्समासेन ते ब्रुवे ।  
यतस्त्वं शिष्यतां प्राप्तो मत्सेवाहतकिल्बिषः ॥ ४१॥  
  
तत्पदेन परं ब्रह्म त्वम्पदेन च पूरुषम् ।  
अनूद्यैक्यं तयोर्भूप बोध्यतेऽसिपदेन सत् ॥ ४२॥  
  
विरुद्धस्य त्वमर्थस्य तदर्थत्वं कथ भवेत् ।  
इति चेच्छृणु राजेन्द्र तयोरैक्ये निदर्शनम् ॥ ४३॥  
  
देवदत्तः क्वचिद्दृष्टो युवा देशान्तरे स च ।  
पुनर्दृष्टो जरां प्राप्तः सोऽयमित्यवधार्यते ॥ ४४॥  
  
पूर्वदेशमवस्थां च त्यक्त्वेदं तस्य वार्द्धकम् ।  
देशं चापि यथैकेन पिण्डेनैक्यं प्रतीयते ॥ ४५॥  
  
त्यक्त्वा द्व्यंशौ तथाऽत्रापि वाक्य ऐक्यं हि लक्ष्यते ।  
त्वम्पदस्य च वाच्यार्थः संसारीति सुनिश्चितः ॥ ४६॥  
  
कर्ता भोक्ता सुखी दुःखी माययैव न तत्त्वतः ।  
देहेन्द्रियमनःप्राणाहङ्कारेभ्यो विलक्षणः ॥ ४७॥  
  
वस्तुतः सच्चिदानन्दस्वरूपो गुणगोचरः ।  
एकांशस्तत्र चिद्रूपमन्यः संसारिताऽस्य च ॥ ४८॥  
  
एवं त्वमर्थं निश्चित्य तदर्थमपि निश्चिनु ।  
अतद्व्यावृत्त्या विधिना साक्षाच्च श्रुतियुक्तितः ॥ ४९॥  
  
तत्पदस्य च वाच्यार्थः सर्वज्ञः परमेश्वरः ।  
तस्यैकोंऽशोऽपि चिद्रूपं सर्वज्ञत्वादि चापरः ॥ ५०॥  
  
त्यक्त्वा विरुद्धवाच्यांशद्वयं जीवेशयोरिह ।  
लक्ष्यौ चिदंशौ निर्बाधं पदयोरुभयोरपि ॥ ५१॥  
  
अविरुद्धं तयोरैक्यं लक्षणालक्षितं द्वयोः ।  
वाक्यार्थोऽयं सुनिष्पन्नस्त्वं ब्रह्म परमं हि तत् ॥ ५२॥  
  
तदेव त्वं परं ब्रह्म नास्ति भेदः कथञ्चन ।  
अखण्डैकरसत्वेन वाक्यार्थोऽत्र सतां मतः ॥ ५३॥  
  
विशेष्यं त्वम्पदं तस्य तत्पदं च विशेषणम् ।  
निरस्यतेऽस्य दुःखित्वं सुखित्वं च विधीयते ॥ ५४॥  
  
वैपरीत्येन विज्ञेयं विशेष्यं तत्पदं तथा ।  
विशेषणं त्वम्पदं च पारोक्ष्यस्य निरासकृत् ॥ ५५॥  
  
तद्वह्म परमं शुद्धं त्वमात्मैव निरामयः ।  
इत्यैक्यं भूप विज्ञेयं वेदोक्तं गुर्वनुग्रहात् ॥ ५६॥  
  
स्वात्मैक्यार्थमियं प्रोक्ता सुधीभिर्भागलक्षणा ।  
त्रिकाण्डेनापि वेदेन सोऽयमर्थो विनिश्चितः ॥ ५७॥  
  
स्थूलधीभिः सुदुर्ज्ञेयो विज्ञेयो हि मनीषिभिः ।  
पर्यवस्यन्ति वेदाद्या अत्रैव विविधा अपि ॥ ५८॥  
  
शास्त्रतत्त्वमविज्ञाय मूढाः शास्त्राणि सर्वशः ।  
ते प्रवृत्तिपराण्येव कथयन्ति कुतर्कतः ॥ ५९॥  
  
उपक्रमोपसंहारावभ्यासोऽपूर्वता फलम् ।  
अर्थवादोपपत्ती च लिङ्गं तात्पर्यनिर्णये ॥ ६०॥  
  
प्राक् सदैवेत्युपक्रम्यैतदात्म्यमिदमेव सत् ।  
उपसंहृतमित्येकमभ्यासो नवधा परम् ॥ ६१॥  
  
शाब्देनैव ह्यखण्डार्थविनयत्वं तृतीयकम् ।  
तुर्यं विदेहकैवल्यं प्रारब्धान्ते विवेकिनः ॥ ६२॥  
  
षष्ठं मृदादिदृष्टान्तैर्निर्णयस्तूपपत्तिकम् ।  
सृष्टिस्थित्यन्तप्रवेशानियमः शोधनं फलम् ॥ ६३॥  
  
सप्तार्थवादास्तद्रूपं पञ्चमं लिङ्गमुच्यते ।  
सर्वस्यात्मन उत्पत्तेरवस्थानाच्च तत्र हि ॥ ६४॥  
  
पुनर्लयाज्जगौ वेदः कारणब्रह्ममात्रताम् ।  
सूर्यस्येव जले चात्र प्रवेशमपि चात्र तु ॥ ६५॥  
  
अन्तर्यामितया भेदात्सदा नियमनं स्मृतम् ।  
तथा रोहितरूपाद्यैः पदार्थपरिशोधनम् ॥ ६६॥  
  
अभेदज्ञानस्य परं स्वात्मैक्यममृतं फलम् ।  
एवं सप्तार्थवादात्मलक्षणं पञ्चमं मतम् ॥ ६७॥  
  
षड्लिङ्गैरिति तात्पर्यावधृतिः श्रवणं स्मृतम् ।  
आस्थायाथो योगभूमिं मननादि चरेद्बुधः ॥ ६८॥  
  
इति दत्तपुराणे श्रमिहावाक्यार्थबोधः सम्पूर्णः ॥  
  
  
Proofread by PSA Easwaran psaeaswaran at gmail.com  
  
