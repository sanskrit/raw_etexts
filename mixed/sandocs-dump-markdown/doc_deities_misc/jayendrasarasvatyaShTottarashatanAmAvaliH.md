---
Category: aShTottarashatanAmAvalI, deities_misc, gurudev, nAmAvalI
File name: jayendra108.itx
Language: Sanskrit
Latest update: August 3, 2016
Location: doc_deities_misc
Proofread by: Ravi Venkatraman, Sunder Hattangadi, PSA Easwaran
Send corrections to: Sanskrit@cheerful.com
Site access: https://sanskritdocuments.org
Source: https://drive.google.com/file/d/0B6uAhaK8f6enM3NZc0F6ajR0LVE/edit
SubDeity: gurudev
Subject: philosophy/hinduism/religion
Sublocation: deities_misc
Text title: shrIjayendrasarasvatI aShTottarashatanAmAvaliH
Texttype: nAmAvalI
Transliterated by: Ravi Venkatraman sri.sadguru.puja at gmail.com
engtitle: shrIjayendrasarasvatI aShTottarashatanAmAvaliH
itxtitle: jayendrasarasvatyaShTottarashatanAmAvaliH
title: जयेन्द्रसरस्वत्यष्टोत्तरशतनामावलिः

---
  
 श्रीजयेन्द्रसरस्वती अष्टोत्तरशतनामावलिः   
॥ श्रीगुरुनामावलिः ॥  
  
श्रीकाञ्चीकामकोटिपीठाधिपति जगद्गुरु श्रीजयेन्द्रसरस्वती  
श्रीपादानामष्टोत्तरशतनामावलिः ।  
  
जयाख्यया प्रसिद्धेन्द्रसरस्वत्यै नमो नमः ।  
तमोऽपहग्रामरत्न सम्भूताय नमो नमः ।  
महादेव महीदेवतनूजाय नमो नमः ।  
सरस्वतीगर्भशुक्तिमुक्तारत्नाय ते नमः ।  
सुब्रह्मण्याभिधानीतकौमाराय नमो नमः । ५  
मध्यार्जुनगजारण्याधीतवेदाय ते नमः ।  
स्ववृत्तप्रणीताशेषाध्यापकाय नमो नमः ।  
तपोनिष्ठगुरुज्ञातवैभवाय नमो नमः ।  
गुर्वाज्ञापालनरतपितृदत्ताय ते नमः ।  
जयाब्दे स्वीकृततुरीयाश्रमाय नमो नमः । १०  
जयाख्यया स्वगुरुणा दीक्षिताय नमः ।  
ब्रह्मचर्यादेव लब्धप्रव्रज्याय नमो नमः ।  
सर्वतीर्थतटे लब्धचतुर्थाश्रमिणे नमः ।  
काषायवासस्संवीतशरीराय नमो नमः ।  
वाक्यज्ञाचार्योपदिष्टमहावाक्याय ते नमः । १५  
नित्यं गुरुपदद्वन्द्वनतिशीलाय ते नमः ।  
लीलया वामहस्ताग्रधृतदण्डाय ते नमः ।  
भक्तोपहृतबिल्वादिमालाधर्त्रे नमो नमः ।  
जम्बीरतुलसीमालाभूषिताय नमो नमः ।  
कामकोटिमहापीठाधीश्वराय नमो नमः । २०  
सुवृत्तनृहृदाकाशनिवासाय नमो नमः ।  
पादानतजनक्षेमसाधकाय नमो नमः ।  
ज्ञानदानोक्तमधुरभाषणाय नमो नमः ।  
गुरुप्रिया ब्रह्मसूत्रवृत्तिकर्त्रे नमो नमः ।  
जगद्गुरुवरिष्ठाय महते महसे नमः । २५  
भारतीयसदाचारपरित्रात्रे नमो नमः ।  
मर्यादोल्लङ्घिजनतासुदूराय नमो नमः ।  
सर्वत्र समभावाप्तसौहृदाय नमो नमः ।  
वीक्षाविवशिताशेषभावुकाय नमो नमः ।  
श्रीकामकोटिपीठाग्र्यनिकेताय नमो नमः । ३०  
कारुण्यपूरपूर्णान्तःकरणाय नमो नमः ।  
श्रीचन्द्रशेखरचित्ताब्जाह्लादकाय नमो नमः ।  
पूरितस्वगुरूत्तंससङ्कल्पाय नमो नमः ।  
त्रिवारं चन्द्रमौलीशपूजकाय नमो नमः ।  
कामाक्षीध्यानसंलीनमानसाय नमो नमः । ३५  
सुनिर्मितस्वर्णरथवाहिताम्बाय ते नमः ।  
परिष्कृताखिलाण्डेशीताटङ्काय नमो नमः ।  
रत्नभूषितनृत्येशहस्तपादाय ते नमः ।  
वेङ्कटाद्रीशकरुणाऽऽप्लाविताय नमो नमः ।  
काश्यां श्रीकामकोटीशालयकर्त्रे नमो नमः । ४०  
कामाक्ष्यम्बालयस्वर्णच्छादकाय नमो नमः ।  
कुम्भाभिषेकसन्दीप्तालयव्राताय ते नमः ।  
कालट्यां शङ्करयशःस्तम्भकर्त्रे नमो नमः ।  
राजराजाख्यचोलस्य स्वर्णमौलिकृते नमः ।  
गोशालानिर्मितिकृतगोरक्षाय नमो नमः । ४५  
तीर्थेषु भगवत्पादस्मृत्यालयकृते नमः ।  
सर्वत्र शङ्करमठनिर्वहित्रे नमो नमः ।  
वेदशास्त्राधीतिगुप्तिदीक्षिताय नमो नमः ।  
देहल्यां स्कन्दगिर्याख्यालयकर्त्रे नमो नमः ।  
भारतीयकलाचारपोषकाय नमो नमः । ५०  
स्तोत्रनीतिग्रन्थपाठरुचिदाय नमो नमः ।  
युक्त्या हरिहराभेददर्शयित्रे नमो नमः ।  
स्वभ्यस्तनियमोन्नीतध्यानयोगाय ते नमः ।  
परधाम पराकाशलीनचित्ताय ते नमः ।  
अनारततपस्याप्तदिव्यशोभाय ते नमः । ५५  
शमादिषड्गुणयत स्वचित्ताय नमो नमः ।  
समस्तभक्तजनतारक्षकाय नमो नमः ।  
स्वशरीरप्रभाधूतहेमभासे नमो नमः ।  
अग्नितप्तस्वर्णपट्टतुल्यफालाय ते नमः ।  
विभूतिविलसच्छुभ्रललाटाय नमो नमः । ६०  
परिव्राड्गणसंसेव्यपदाब्जाय नमो नमः ।  
आर्तार्तिश्रवणापोहरतचित्ताय ते नमः ।  
ग्रामीणजनतावृत्तिकल्पकाय नमो नमः ।  
जनकल्याणरचनाचतुराय नमो नमः ।  
जनजागरणासक्तिदायकाय नमो नमः । ६५  
शङ्करोपज्ञसुपथसञ्चाराय नमो नमः ।  
अद्वैतशास्त्ररक्षायां सुलग्नाय नमो नमः ।  
प्राच्यप्रतीच्यविज्ञानयोजकाय नमो नमः ।  
गैर्वाणवाणीसंरक्षाधुरीणाय नमो नमः ।  
भगवत्पूज्यपादानामपराकृतये नमः । ७०  
स्वपादयात्रया पूतभारताय नमो नमः ।  
नेपालभूपमहितपदाब्जाय नमो नमः ।  
चिन्तितक्षणसम्पूर्णसङ्कल्पाय नमो नमः ।  
यथाज्ञकर्मकृद्वर्गोत्साहकाय नमो नमः ।  
मधुराभाषणप्रीतस्वाश्रिताय नमो नमः । ७५  
सर्वदा शुभमस्त्वित्याशंसकाय नमो नमः ।  
चित्रीयमाणजनतासन्दृष्टाय नमो नमः ।  
शरणागतदीनार्तपरित्रात्रे नमो नमः ।  
सौभाग्यजनकापाङ्गवीक्षणाय नमो नमः ।  
दुरवस्थितहृत्तापशामकाय नमो नमः । ८०  
दुर्योज्यविमतव्रातसमन्वयकृते नमः ।  
निरस्तालस्यमोहाशाविक्षेपाय नमो नमः ।  
अनुगन्तृदुरासाद्यपदवेगाय ते नमः ।  
अन्यैरज्ञातसङ्कल्पविचित्राय नमो नमः ।  
सदा हसन्मुखाब्जानीताशेषशुचे नमः । ८५  
नवषष्टितमाचार्यशङ्कराय नमो नमः ।  
विविधाप्तजनप्रार्थ्यस्वगृहागतये नमः ।  
जैत्रयात्राव्याजकृष्टजनस्वान्ताय ते नमः ।  
वसिष्ठधौम्यसदृशदेशिकाय नमो नमः ।  
असकृत्क्षेत्रतीर्थादियात्रातृप्ताय ते नमः । ९०  
श्रीचन्द्रशेखरगुरोः एकशिष्याय ते नमः ।  
गुरोर्हृद्गतसङ्कल्पक्रियान्वयकृते नमः ।  
गुरुवर्यकृपालब्धसमभावाय ते नमः ।  
योगलिङ्गेन्दुमौलीशपूजकाय नमो नमः ।  
वयोवृद्धानाथजनाश्रयदाय नमो नमः । ९५  
अवृत्तिकोपद्रुतानां वृत्तिदाय नमो नमः ।  
स्वगुरूपज्ञया विश्वविद्यालयकृते नमः ।  
विश्वराष्ट्रीयसद्ग्रन्थकोशागारकृते नमः ।  
विद्यालयेषु सद्धर्मबोधदात्रे नमो नमः ।  
देवालयेष्वर्चकादिवृत्तिदात्रे नमो नमः । १००  
कैलासे भगवत्पादमूर्तिस्थापकाय ते नमः ।  
कैलासमानससरोयात्रापूतहृदे नमः ।  
असमे बालसप्ताद्रिनाथालयकृते नमः ।  
शिष्टवेदाध्यापकानां मानयित्रे नमो नमः ।  
महारुद्रातिरुद्रादि तोषितेशाय ते नमः । १०५  
असकृच्छतचण्डीभिरर्हिताम्बाय ते नमः ।  
द्रविडागमगातॄणां ख्यापयित्रे नमो नमः ।  
शिष्टशङ्करविजयस्वर्च्यमानपदे नमः । १०८  
  
परित्यज्य मौनं वटाधःस्थितिं च  
व्रजन् भारतस्य प्रदेशात्प्रदेशम् ।  
मधुस्यन्दिवाचा जनान्धर्ममार्गे  
नयन् श्रीजयेन्द्रो गुरुर्भाति चित्ते   
  
॥ श्रीगुरु श्रीचन्द्रशेखरेन्द्रसरस्वती श्रीचरणस्मृतिः ॥  
  
  
  
श्रीजगद्गुरु श्रीकाञ्चीकामकोटिपीठाधिपति श्रीशङ्कराचार्य  
श्रीजयेन्द्रसरस्वती श्रीचरणैः प्रणीता ।  
  
अपारकरुणासिन्धुं ज्ञानदं शान्तरूपिणम् ।  
श्रीचन्द्रशेखरगुरुं प्रणमामि मुदान्वहम् ॥ १॥  
  
लोकक्षेमहितार्थाय गुरुभिर्बहुसत्कृतम् ।  
स्मृत्वा स्मृत्वा नमामस्तान् जन्मसाफल्यहेतवे ॥ २॥  
  
गुरुवारसभाद्वारा शास्त्रसंरक्षणं कृतम् ।  
अनूराधासभाद्वारा वेदसंरक्षणं कृतम् ॥ ३॥  
  
मार्गशीर्षे मासवरे स्तोत्रपाठप्रचारणम् ।  
वेदभाष्यप्रचारार्थं रत्नोसवनिधिः कृतः ॥ ४॥  
  
कर्मकाण्डप्रचाराय वेदधर्मसभा कृता ।  
वेदान्तार्थविचाराय विद्यारण्यनिधिः कृतः ॥ ५॥  
  
शिलालेखप्रचारार्थमुट्टङ्कित निधिः कृतः ।  
गोब्राह्मणहितार्थाय वेदरक्षणगोनिधिः ॥ ६॥  
  
गोशाला पाठशाला च गुरुभिस्तत्र निर्मिते ।  
बालिकानां विवाहार्थं कन्यादाननिधिः कृतः ॥ ७॥  
  
देवार्चकानां साह्यार्थं कच्चिमूदूर्निधिः कृतः ।  
बालवृद्धातुराणां च व्यवस्था परिपालने ॥ ८॥  
  
अनाथप्रेतसंस्कारादश्वमेधफलं भवेत् ।  
इति वाक्यानुसारेण व्यवस्था तत्र कल्पिता ॥ ९॥  
  
यत्र श्रीभगवत्पादैः क्षेत्रपर्यटनं कृतम् ।  
तत्र तेषां स्मारणाय शिलामूर्तिनिवेशिता ॥ १०॥  
  
भक्तवाञ्छाभिसिद्ध्यर्थं नामतारकलेखनम् ।  
राजतं च रथं कृत्वा कामाक्ष्याः परिवाहणम् ॥ ११॥  
  
कामाक्ष्यम्बाविमानस्य स्वर्णेनावरणं कृतम् ।  
मूलस्योत्सवकामाक्ष्याः स्वर्णवर्म परिष्कृतिः ॥ १२॥  
  
ललितानामसाहस्रस्वर्णमालाविभूषणम् ।  
श्रीदेव्याः पर्वकालेषु सुवर्णरथचालनम् ॥ १३॥  
  
चिदम्बरनटेशस्य सद्वैदूर्यकिरीटकम् ।  
करेऽभयप्रदे पादे कुञ्चिते रत्नभूषणम् ॥ १४॥  
  
मुष्टितण्डुलदानेन दरिद्राणां च भोजनम् ।  
रुग्णालये भगवतः प्रसादविनियोजनम् ॥ १५॥  
  
जगद्धितैषिभिर्दीनजनावनपरायणैः ।  
गुरुभिश्चरिते मार्गे विचरेम मुदा सदा ॥ १६॥  
  
  
Encoded by   
Ravi Venkatraman sri.sadguru.puja at gmail.com.   
Proofread by   
Ravi Venkatraman,   
Sunder Hattangadi sunderh at hotmail.com, and  
PSA Easwaran psaeaswaran at gmail.com  
  
  
