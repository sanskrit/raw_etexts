+++
"Text title" = "Shri Raghavendrasuprabhata Stotram"
"File name" = "rAghavendrasuprabhAtastotram.itx"
itxtitle = "rAghavendrasuprabhAtastotram"
engtitle = "rAghavendrasuprabhAtastotram"
Category = "deities_misc, suprabhAta, gurudev"
Location = "doc_deities_misc"
Sublocation = "deities_misc"
SubDeity = "gurudev"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran"
"Latest update" = "April 25, 2020"
"Send corrections to" = "sanskrit@cheerful.com"
"Site access" = "http://sanskritdocuments.org"
title = "राघवेन्द्रसुप्रभातस्तोत्रम्"

+++
  
 श्रीराघवेन्द्रसुप्रभातस्तोत्रम्   
श्रीमते राघवेन्द्राय सर्वाभीष्टप्रदायिने ।  
मन्त्रालयनिवासाय गुरुराजाय मङ्गलम् ॥ १॥  
  
सीतापते विधिकरार्चितकूर्मराज  
भण्डारितो नृहरितीर्थमुनीन्द्रलब्ध  
आनन्दतीर्थमुनिवंश्ययतीन्द्रपूज्य  
श्रीमूलराम भवतात्तव सुप्रभातम् ॥ २॥  
  
श्रीरामदूतहनुमान् यदुनाथदूत  
     श्रीभीमसेनवररौप्यपुरावतार ।  
श्रीव्यासहृत्प्रियतमामितशुद्धबुद्धे  
     श्रीमूलराम भवतात्तव सुप्रभातम् ॥ ३॥  
  
ब्रह्माज्ञया दितिकुले बहुदोषपूर्णे  
     जातोऽपि भक्तिभरितो भुवनं समस्तम् ।  
यो पीपवो दिविषदां वर शङ्कुकर्ण  
     श्रीमूलराम भवतात्तव सुप्रभातम् ॥ ४॥  
  
दैत्येश्वरं हरिविरोधि हिरण्यकं तं  
     यो नीनयो हरिपदं पितरं स्वभक्त्या ।  
प्रह्लादमृत्युहरिसम्भवकारणात्मन्  
     श्रीमूलराम भवतात्तव सुप्रभातम् ॥ ५॥  
  
सोमान्वयोद्भव समस्तसुराजमौले  
     भूभारसंहरणतोषितकृष्णमूर्ते ।  
बाह्लीकराज बहुराज सुधर्मधामन्  
     श्रीमूलराम भवतात्तव सुप्रभातम् ॥ ६॥  
  
श्रीकृष्णदेवनृपतिस्सकलं स्वराज्यं  
     यस्मिन् स्वमप्यमलमर्पयदात्मभक्त्या ।  
श्रीव्यासराज विदुषां वर दिव्यमूर्ते  
     श्रीमूलराम भवतात्तव सुप्रभातम् ॥ ७॥  
  
श्रीमूलरामपदपङ्कजलोलभृङ्ग  
     श्रीपूर्णबोधमतरम्यसुधाब्धिचन्द्र ।  
श्रीगौतमान्वयविभासकभव्यसूर्य  
     श्रीमूलराम भवतात्तव सुप्रभातम् ॥ ८॥  
  
स्वीयान् समस्तनिगमान् प्रविलोक्य सूक्ष्मैः  
     सद्भाष्यसङ्ग्रहमिषे यदुवर्यवक्त्रे ।  
श्रीजैमिनिर्यमभिपूजयतेऽतिमोदात्  
     श्रीमूलराम भवतात्तव सुप्रभातम् ॥ ९॥  
  
स्पष्टार्थकैरनतिविस्तृतसूक्ष्मवाक्यैः  
     सूत्रार्थभाष्यमवेक्ष्य च तन्त्रदीपम् ।  
व्यासो यशोभिरभिपूरयते दसायं(?)  
     श्रीमूलराम भवतात्तव सुप्रभातम् ॥ १०॥  
  
स्वस्वीयशास्त्रगतमर्थमतोऽधिकं च  
     दृष्ट्वा यतीन्द्रकृतिषु प्रणयातिनम्राम् ।  
अर्चन्ति पाणिनिमुखा यमगाधबोधाः  
     श्रीमूलराम भवतात्तव सुप्रभातम् ॥ ११॥  
  
रम्या सुधापरिमलोल्लसिता चकास्ते  
     सच्चन्द्रिकापि शुशुभे विलसत्प्रकाशा ।  
टीकास्थलेषु रमितैः स्फुटभावदीपैः  
     श्रीमूलराम भवतात्तव सुप्रभातम् ॥ १२॥  
  
रम्यार्थरत्नपरिभूषितसर्वगात्र  
     सर्वाश्श्रुतीस्स्वशिरसा सहितेन्दिरा यम् ।  
आरोप्य रक्षति सदा निगमान्तराज्ये  
     श्रीमूलराम भवतात्तव सुप्रभातम् ॥ १४॥  
  
श्रीवेङ्कटार्यवरतिम्मनगोपिकाम्बा-  
     दम्पत्यनुत्तमतपःफलवैणिकाग्र्यः ।  
दारिद्र्यदुःखभयभञ्जनपुण्यमूर्ते  
     श्रीमूलराम भवतात्तव सुप्रभातम् ॥ १४॥  
  
आनन्दतीर्थजयतीर्थकवीन्द्रतीर्थां  
     श्रीरामचन्द्रविबुधेन्द्रजयेन्द्रतीर्थाम् ।  
आशीश्शतं प्रददति स्पृहयन्ति यस्मै  
     श्रीमूलराम भवतात्तव सुप्रभातम् ॥ १५॥  
  
वादीन्द्रतीर्थसुमतीन्द्रमूखां स्तुवन्ति  
     कर्मादिनो गुणगणस्तवनैरुदारैः ।  
त्वां पश्यता ननु गृहाण दयार्द्रदृष्ट्या  
     श्रीमूलराम भवतात्तव सुप्रभातम् ॥ १६॥  
  
गार्हस्थ्यमुत्तममयाचितलब्धवृत्त्या  
     कष्टो नयो निरनयो ह्यधुनाऽऽश्रितान् स्वान् ।  
सर्वेष्टलाभपुरिपुष्टतमान्करोषि  
     श्रीमूलराम भवतात्तव सुप्रभातम् ॥ १७॥  
  
श्रीमत्सुधीन्द्रवरयोगिसरस्वतीभ्यां  
     संप्रेरितो यतिरभूर्बहुना श्रमेण ।  
मन्त्रान् वहस्यनुदिनं स्वगतीन् पुनासि  
     श्रीमूलराम भवतात्तव सुप्रभातम् ॥ १८॥  
  
गङ्गादिपुण्यसरितः प्रणयातिबद्धाः  
     सद्रत्नहेमजलकुम्भशतैरिदानीम् ।  
त्वां स्नापयन्ति विधिवत्त्यज योगनिद्रां  
     श्रीमूलराम भवतात्तव सुप्रभातम् ॥ १९॥  
  
मन्दारपुष्पदधिकुङ्कुममुख्यवस्तु  
     प्रत्यर्प्य मङ्गलकरं वनिता मुनीनाम् ।  
नीराजनं विदधतेऽद्य सुरत्नदीपैः  
     श्रीमूलराम भवतात्तव सुप्रभातम् ॥ २०॥  
  
एते च कश्यपमुखा मुनयः श्रुतिस्थैः  
     आशीर्वचोभिरधुनाऽऽशिषमर्पयन्ति ।  
लब्धाशिषं वरमथार्थिजनाय दद्याः  
     श्रीमूलराम भवतात्तव सुप्रभातम् ॥ २१॥  
  
एते नृपा धनचयं बहुवाहनस्था-  
     मानीय दर्शनकृते बहिरावसन्ति ।  
तान्पावयाद्य कृपया निरपेक्षयोगिन्  
     श्रीमूलराम भवतात्तव सुप्रभातम् ॥ २२॥  
  
एषा समस्तजनता पररात्रकाले  
     शीतार्दितापि दधती वसनं जलार्द्रम् ।  
त्वां सेवतेऽथ परिपूरय तत्तदिष्टं  
     श्रीमूलराम भवतात्तव सुप्रभातम् ॥ २३॥  
  
श्रीमूलराम जय दिग्विजयाख्य राम  
     वैकुण्ठवासमथ पूजयितुं समेहि ।  
सर्वेऽप्यमी विधिकरा विहितात्मकृत्यां  
     श्रीमूलराम भवतात्तव सुप्रभातम् ॥ २४॥  
  
धन्या इमे तव गुणस्तवनैरसङ्ख्यैः  
     कण्ठोद्गतैर्दशदिशामशुभं हरन्ति ।  
शृण्वन्ति देवसुजना नतकन्धरेण  
     श्रीमूलराम भवतात्तव सुप्रभातम् ॥ २५॥  
  
छात्त्रा इमे परिमलादिनिबन्धपाठ्य-  
     भागावलोकनकृतः पठनाय सज्जाम् ।  
उत्तिष्ठ पाठय सुधामधुरारवेण  
     श्रीमूलराम भवतात्तव सुप्रभातम् ॥ २६॥  
  
शास्त्रेषु पूर्णधिषणा अपि पण्डितास्ते  
     द्वार्यासते स्वबहुसंशययापनाय ।  
उत्तिष्ठ छिन्धि हृदयस्थितसंशयांस्तान्  
     श्रीमूलराम भवतात्तव सुप्रभातम् ॥ २७॥  
  
मन्त्रालये सुरुचिरे वरतुङ्गभद्रा-  
     तीरं गते सकलदैवतसन्निधाने ।  
वृन्दावने निवसते गुरवेऽर्पितोऽहं  
     श्रीमूलराम भवतात्तव सुप्रभातम् ॥ २८॥  
  
सन्तानसम्पदतिशुद्धविरक्तिभक्ति-  
     विज्ञानमुक्तिमुखसर्पफलप्रदातः ।  
वाग्देहसौष्ठवकरातिपवित्रमूर्ते  
     श्रीमूलराम भवतात्तव सुप्रभातम् ॥ २९॥  
  
चिन्तामणिस्सुरतरुस्सुरधेनुपूर्वा  
     भक्तेष्टदानकुशले त्वयि नम्रनम्राम् ।  
स्वीये पदे समभिषिच्य समर्चयन्ति  
     श्रीमूलराम भवतात्तव सुप्रभातम् ॥ ३०॥  
  
नानर्ति भक्तिभरपूरितदासगोष्ठी  
     विस्मृत्य देहमुत लोकमिमं स्मरन्ती ।  
त्वां स्मारयन्त्यतुलनारदगानगोष्ठीं  
     श्रीमूलराम भवतात्तव सुप्रभातम् ॥ ३१॥  
  
खञ्जोऽपि रावति जडः कवितां विधत्ते  
     मूकोऽपि वक्ति बहु पश्यति सर्वमन्धः ।  
एडश्शृणोति कृपया तव पश्य लीलां  
     श्रीमूलराम भवतात्तव सुप्रभातम् ॥ ३२॥  
  
वृन्दावनेषु जगतीतलमध्यगेषु  
     सर्वेषु सन्निहितया बहुरम्यमूर्त्या ।  
सर्वेष्टमाकलय सन्त्यज भूमिशय्यां  
     श्रीमूलराम भवतात्तव सुप्रभातम् ॥ ३३॥  
  
श्रीकृष्णभक्तिमतुलामवलम्बमाने  
     सर्वास्ति शक्तिरिति डिण्डिमघोषपूर्वम् ।  
यो बूबुधः(?) स्वमहिमातिशयप्रकाशैः  
     श्रीमूलराम भवतात्तव सुप्रभातम् ॥ ३४॥  
  
तं त्वत्समं विदधतो भवतः प्रभावं  
     दृष्ट्वा जहाति जनता खलु नास्तिकत्वम् ।  
आस्तिक्यवर्धन जगद्गुरुवर्य भूम्ना  
     श्रीमूलराम भवतात्तव सुप्रभातम् ॥ ३५॥  
  
ऐरावतप्रमुखदैवतवाहनानि  
     सिद्धानि सर्वविबुधैरभियापितानि ।  
तेषु स्थितो महिगतो दिश भक्तकामान्  
     श्रीमूलराम भवतात्तव सुप्रभातम् ॥ ३६॥  
  
एत्येति भक्तिभरितास्सुजयेन्द्रतीर्था  
     वृन्दावनोद्भवसमात्रिशते महेऽस्मिन् ।  
अञ्चन्ति हेमकवचेन गुरो समेहि  
     श्रीमूलराम भवतात्तव सुप्रभातम् ॥ ३७॥  
  
श्रीराघवेन्द्र भवतात्तव सुप्रभातं  
     त्वत्सुप्रभातपठनस्य सुखं प्रभातम् ।  
भूयात्त्वदीयकृपया मम सुप्रभातं  
     त्वत्सुप्रभातकवनस्य च सुप्रभातम् ॥ ३८॥  
  
येनोद्धृतः पापकूपाल्लक्ष्मीनारायणाभिधः ।  
अञ्चाम्यहमुपाध्यायस्सुप्रभातेन तं गुरुम् ॥ ३९॥  
  
इति श्रीराघवेन्द्रसुप्रभातं समाप्तम् ।  
  
  
Proofread by PSA Easwaran   
  
