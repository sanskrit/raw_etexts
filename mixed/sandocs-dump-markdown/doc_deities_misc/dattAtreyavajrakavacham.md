+++
"Text title" = "dattAtreyavajrakavacham"
"File name" = "dattAtreyavajrakavacham.itx"
itxtitle = "dattAtreyavajrakavacham"
engtitle = "dattAtreyavajrakavacham"
Category = "kavacha, deities_misc, dattatreya"
Location = "doc_deities_misc"
Sublocation = "deities_misc"
SubDeity = "dattatreya"
Author = "Traditional"
Language = "Sanskrit"
Subject = "philosophy/hinduism/religion"
"Transliterated by" = "Ravin Bhalekar ravibhalekar at hotmail.com"
"Proofread by" = "Ravin Bhalekar ravibhalekar at hotmail.com"
Description-comments = "rudrayAmale himavatkhaNDeumAmaheshvara sa.nvAde"
Indexextra = "(Marathi)"
"Latest update" = "APril 25, 2010"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "दत्तात्रेयवज्रकवचम्"

+++
  
 श्रीदत्तात्रेयवज्रकवचम्   
          श्रीगणेशाय नमः ।  
        श्रीदत्तात्रेयाय नमः ।  
ऋषय ऊचुः ।  
कथं सङ्कल्पसिद्धिः स्याद्वेदव्यास कलौ युगे ।  
धर्मार्थकाममोक्षाणां साधनं किमुदाहृतम् ॥ १॥  
  
व्यास उवाच ।  
शृण्वन्तुऋषयः सर्वे शीघ्रं सङ्कल्पसाधनम् ।  
सकृदुच्चारमात्रेण भोगमोक्षप्रदायकम् ॥ २॥  
  
गौरीशृङ्गे हिमवतः कल्पवृक्षोपशोभितम् ।  
दीप्ते दिव्यमहारत्नहेममण्डपमध्यगम् ॥ ३॥  
  
रत्नसिंहासनासिनं प्रसन्नं परमेश्वरम् ।  
मन्दस्मितमुखाम्भोजं शङ्करं प्राह पार्वती ॥ ४॥  
  
श्रीदेव्युवाच ।  
देवदेव महादेव लोकशङ्कर शङ्कर ।  
मन्त्रजालानि सर्वाणि यन्त्रजालानि कृत्स्नशः ॥ ५॥  
  
तन्त्रजालान्यनेकानि मया त्वत्तः श्रुतानि वै ।  
इदानीं द्रष्टुमिच्छामि विशेषेण महीतलम् ॥ ६॥  
  
इत्युदीरितमाकर्ण्य पार्वत्या परमेश्वरः ।  
करेणामृज्य सन्तोषात्पार्वतीं प्रत्यभाषत ॥ ७॥  
  
मयेदानीं त्वया सार्धं वृषमारुह्य गम्यते ।  
इत्युक्त्वा वृषमारुह्य पार्वत्या सह शङ्करः ॥ ८॥  
  
ययौ भूमण्डलं द्रष्टुं गौर्याश्चित्राणि दर्शयन् ।  
क्वचित् विन्ध्याचलप्रान्ते महारण्ये सुदुर्गमे ॥ ९॥  
  
तत्र व्याहर्तुमायान्तं भिल्लं परशुधारिणम् ।  
वर्ध्यमानं महाव्याघ्रं नखदण्ष्ट्राभिरावृतम् ॥ १०॥  
  
अतीव चित्रचारित्र्यं वज्रकायसमायुतम् ।  
अप्रयत्नमनायासमखिलं सुखमास्थितम् ॥ ११॥  
  
पलायन्तं मृगं पश्चाद्व्याघ्रो भीत्या पलायितः ।  
एतदाश्चर्यमालोक्य पार्वती प्राह शङ्करम् ॥ १२॥  
  
श्रीपार्वत्युवाच ।  
किमाश्चर्यं किमाश्चर्यमग्रे शम्भो निरीक्ष्यताम् ।  
इत्युक्तः स ततः शम्भुर्दृष्ट्वा प्राह पुराणवित् ॥ १३॥  
  
श्रीशङ्कर उवाच ।  
गौरि वक्ष्यामि ते चित्रमवाङ्मानसगोचरम् ।  
अदृष्टपूर्वमस्माभिर्नास्ति किञ्चन्न कुत्रचित् ॥ १४॥  
  
मया सम्यक् समासेन वक्ष्यते शृणु पार्वति ।  
अयं दूरश्रवा नाम भिल्लः परमधार्मिकः ॥ १५॥  
  
समित्कुशप्रसूनानि कन्दमूलफलादिकम् ।  
प्रत्यहं विपिनं गत्वा समादाय प्रयासतः ॥ १६॥  
  
प्रिये पूर्वं मुनीन्द्रेभ्यः प्रयच्छति न वाञ्छति ।  
तेऽपि तस्मिन्नपि दयां कुर्वते सर्वमौनिनः ॥ १७॥  
  
दलादनो महायोगी वसन्नेव निजाश्रमे ।  
कदाचिदस्मरत् सिद्धं दत्तात्रेयं दिगम्बरम् ॥ १८॥  
  
दत्तात्रेयः स्मर्तृगामी चेतिहासं परीक्षितुम् ।  
तत्क्षणात्सोऽपि योगीन्द्रो दत्तात्रेयः समुत्थितः ॥ १९॥  
  
तं दृष्ट्वाऽऽश्चर्यतोषाभ्यां दलादनमहामुनिः ।  
सम्पूज्याग्रे निषीदन्तं दत्तात्रेयमुवाच तम् ॥ २०॥  
  
मयोपहूतः सम्प्राप्तो दत्तात्रेय महामुने ।  
स्मर्तृगामी त्वमित्येतत् किंवदन्ती परीक्षितुम् ॥ २१॥  
  
मयाद्य संस्मृतोऽसि त्वमपराधं क्षमस्व मे ।  
दत्तात्रेयो मुनिं प्राह मम प्रकृतिरीदृशी ॥ २२॥  
  
अभक्त्या वा सुभक्त्या वा यः स्मरेन्मामनन्यधीः ।  
तदानीं तमुपागत्य ददामि तदभीप्सितम् ॥ २३॥  
  
दत्तात्रेयो मुनिं प्राह दलादनमुनीश्वरम् ।  
यदिष्टं तद्वृणीष्व त्वं यत् प्राप्तोऽहं त्वया स्मृतः ॥ २४॥  
  
दत्तात्रेयं मुनिः प्राह मया किमपि नोच्यते ।  
त्वच्चित्ते यत्स्थितं तन्मे प्रयच्छ मुनिपुङ्गव ॥ २५॥  
  
श्रीदत्तात्रेय उवाच ।  
ममास्ति वज्रकवचं गृहाणेत्यवदन्मुनिम् ।  
तथ्येत्यङ्गीकृतवते दलादनमुनये मुनिः ॥ २६॥  
  
स्ववज्रकवचं प्राह ऋषिच्छन्दःपुरःसरम् ।  
न्यासं ध्यानं फलं तत्र प्रयोजनमशेषतः ॥ २७॥  
  
अस्य श्रीदत्तात्रेयवज्रकवचस्तोत्रमन्त्रस्य,  
किरातरूपी महारुद्र ऋषिः, अनुष्टुप् छन्दः,  
श्रीदत्तात्रेयो देवता, द्रां बीजं, आं शक्तिः,  
क्रौं कीलकं, ॐ आत्मने नमः । ॐ द्रीं मनसे नमः ।  
ॐ आं द्रीं श्रीं सौः ॐ क्लां क्लीं क्लूं क्लैं क्लौं क्लः ।  
श्रीदत्तात्रेयप्रसादसिद्ध्यर्थे जपे विनियोगः ।  
ॐ द्रां अङ्गुष्ठाभ्यां नमः ।  
ॐ द्रीं तर्जनीभ्यां नमः ।  
ॐ द्रूं मध्यमाभ्यां नमः ।  
ॐ द्रैं अनामिकाभ्यां नमः ।  
ॐ द्रौं कनिष्ठिकाभ्यां नमः ।  
ॐ द्रः करतलकरपृष्ठाभ्यां नमः ।  
एवं हृदयादि न्यासः ।  
ॐ भूर्भुवःस्वरोमिति दिग्बन्धः ।  
अथ ध्यानम् ।  
जददङ्कुरकन्दाय सच्चिदानन्दमूर्तये ।  
दत्तात्रेयाय योगीन्द्रचन्द्राय परमात्मने ॥  
  
कदा योगी कदा भोगी कदा नग्नः पिशाचवत् ।  
दत्तात्रेयो हरिः साक्षाद्भुक्तिमुक्तिप्रदायकः ॥  
  
वाराणसीपुरस्नायी कोल्हापुरजपादरः ।  
माहुरीपुरभिक्षाशी सह्यशायी दिगम्बर ॥  
  
इन्द्रनीलसमाकारश्चन्द्रकान्तिसमद्युतिः ।  
वैडुर्यसदृशस्फूर्तिश्चलत्किञ्चिज्जटाधरः ॥  
  
स्निग्धधावल्ययुक्ताक्षोऽत्यन्तनीलकनीनिकः ।  
भ्रूवक्षःश्मश्रुनीलाङ्कः सशाङ्कसदृशाननः ॥  
  
हासनिर्जितनीहारः कण्ठनिर्जितकम्बुकः ।  
मांसलांसो दीर्घबाहुः पाणिनिर्जितपल्लवः ॥  
  
विशालपीनवक्षाश्च ताम्रपाणिर्दलोदरः ।  
पृथुलश्रोणिललितो विशालजघनस्थलः ॥  
  
रम्भास्तम्भोपमानोरुर्जानुपूर्वैकजङ्घकः ।  
गूढगुल्फः कूर्मपृष्ठोलसत्पादोषरिस्थलः ॥  
  
रक्तारविन्दसदृशरमणीयपदाधरः ।  
चर्माम्बरधरो योगी स्मर्तृगामी क्षणे क्षणे ॥  
  
ज्ञानोपदेशनीरतो विपद्धरणदीक्षितः ।  
सिद्धासनसमासीन ऋजुकायो हसन्मुखः ॥  
  
वामहस्तेन वरदो दक्षिणेनाभयङ्करः ।  
बालोन्मत्तपिशाचीभिः क्वचिद्युक्तः परीक्षितः ॥  
  
त्यागी भोगी महायोगी नित्यानन्दो निरञ्जनः ।  
सर्वरूपी सर्वदाता सर्वगः सर्वकामदः ॥  
  
भस्मोद्धूलितसर्वाङ्गो महापातकनाशनः ।  
भुक्तिप्रदो मुक्तिदाता जीवन्मुक्तो न संशयः ॥  
  
एवं ध्यात्वाऽनन्यचित्तो मद्वज्रकवचं पठेत् ।  
मामेव पश्यन्सर्वत्र स मया सह सङ्चरेत् ॥  
  
दिगम्बरं भस्मसुगन्धलेपनं चक्रं त्रिशूलं डमरुं गदायुधम् ।  
पद्मासनं योगिमुनीन्द्रवन्दितं दत्तेति नामस्मरणेन नित्यम् ॥  
  
(अथ पञ्चोपचारैः संपूज्य ॐ द्रां इति अष्टोत्तरशतवारं जपेत्)  
  
ॐ द्रां ।  
ॐ दत्तात्रेयः शिरः पातु सहस्राब्जेषु संस्थितः ।  
भालं पात्वानसूयेयश्चन्द्रमण्डलमध्यगः ॥ २८॥  
  
कूर्चं मनोमयः पातु हं क्षं द्विदलपद्मभूः ।  
ज्योतिरूपोऽक्षिणी पातु पातु शब्दात्मकः श्रुती ॥ २९॥  
  
नासिकां पातु गन्धात्मा मुखं पातु रसात्मकः ।  
जिह्वां वेदात्मकः पातु दन्तोष्ठौ पातु धार्मिकः ॥ ३०॥  
  
कपोलावत्रिभूः पातु पात्वशेषं ममात्ववित् ।  
स्वरात्मा षोडशाराब्जस्थितः स्वात्माऽवताद्गलम् ॥ ३१॥  
  
स्कन्धौ चन्द्रानुजः पातु भुजौ पातु कृतादिभूः ।  
जत्रुणी शत्रुजित् पातु पातु वक्षःस्थलं हरिः ॥ ३२॥  
  
कादिठान्तद्वादशारपद्मगो मरुदात्मकः ।  
योगीश्वरेश्वरः पातु हृदयं हृदयस्थितः ॥ ३३॥  
  
पार्श्वे हरिः पार्श्ववर्ती पातु पार्श्वस्थितः स्मृतः ।  
हठयोगादियोगज्ञः कुक्षी पातु कृपानिधिः ॥ ३४॥  
  
डकारादिफकारान्तदशारसरसीरुहे ।  
नाभिस्थले वर्तमानो नाभिं वह्न्यात्मकोऽवतु ॥ ३५॥  
  
वह्नितत्वमयो योगी रक्षतान्मणिपूरकम् ।  
कटिं कटिस्थब्रह्माण्डवासुदेवात्मकोऽवतु ॥ ३६॥  
  
वकारादिलकारान्तषट्पत्राम्बुजबोधकः ।  
जलतत्वमयो योगी स्वाधिष्ठानं ममावतु ॥ ३७॥  
  
सिद्धासनसमासीन ऊरू सिद्धेश्वरोऽवतु ।  
वादिसान्तचतुष्पत्रसरोरुहनिबोधकः ॥ ३८॥  
  
मूलाधारं महीरूपो रक्षताद्वीर्यनिग्रही ।  
पृष्ठं च सर्वतः पातु जान्युन्यस्तकराम्बुजः ॥ ३९॥  
  
जङ्घे पात्ववधूतेन्द्रः पात्वङ्घ्री तीर्थपावनः ।  
सर्वाङ्गं पातु सर्वात्मा रोमाण्यवतु केशवः ॥ ४०॥  
  
चर्म चर्माम्बरः पातु रक्तं भक्तिप्रियोऽवतु ।  
मांसं मांसकरः पातु मज्जां मज्जात्मकोऽवतु ॥ ४१॥  
  
अस्थीनि स्थिरधीः पायान्मेधां वेधाः प्रपालयेत् ।  
शुक्रं सुखकरः पातु चित्तं पातु दृढाकृतिः ॥ ४२॥  
  
मनोबुद्धिमहङ्कारं हृषीकेशात्मकोऽवतु ।  
कर्मेन्द्रियाणि पात्वीशः पातु ज्ञानेन्द्रियाण्यजः ॥ ४३॥  
  
बन्धून् बन्धूत्तमः पायाच्छत्रुभ्यः पातु शत्रुजित् ।  
गृहारामधनक्षेत्रपुत्रादीञ्छङ्करोऽवतु ॥ ४४॥  
  
भार्यां प्रकृतिवित् पातु पश्वादीन्पातु शार्ङ्गभृत् ।  
प्राणान्पातु प्रधानज्ञो भक्ष्यादीन्पातु भास्करः ॥ ४५॥  
  
सुखं चन्द्रात्मकः पातु दुःखात् पातु पुरान्तकः ।  
पशून्पशूपतिः पातु भूतिं भूतेश्वरो मम ॥ ४६॥  
  
प्राच्यां विषहरः पातु पात्वाग्नेय्यां मखात्मकः ।  
याम्यां धर्मात्मकः पातु नैऋत्यां सर्ववैरिहृत् ॥ ४७॥  
  
वराहः पातु वारुण्यां वायव्यां प्राणदोऽवतु ।  
कौबेर्यां धनदः पातु पात्वैशान्यां महागुरुः ॥ ४८॥  
  
उर्ध्वं पातु महासिद्धः पात्वधस्ताज्जटाधरः ।  
  
ॐ द्रां ।  
  
मन्त्रजपः ।   
  
ॐ द्रां अङ्गुष्ठाभ्यां नमः ।  
ॐ द्रीं तर्जनीभ्यां नमः ।  
ॐ द्रूं मध्यमाभ्यां नमः ।  
ॐ द्रैं अनामिकाभ्यां नमः ।  
ॐ द्रौं कनिष्ठिकाभ्यां नमः ।  
ॐ द्रः करतलकरपृष्ठाभ्यां नमः ।  
एवं हृदयादि न्यासः ।  
ॐ भूर्भुवःस्वरोमिति दिग्बन्धः ।  
  
रक्षाहीनं तु यत्स्थानं रक्षत्वादिमुनीश्वरः ॥ ४९॥  
  
एतन्मे वज्रकवचं यः पठेच्छृणुयादपि ।  
वज्रकायश्चिरञ्जीवी दत्तात्रेयोऽहमब्रुवम् ॥ ५०॥  
  
त्यागी भोगी महायोगी सुखदुःखविवर्जितः ।  
सर्वत्रसिद्धसङ्कल्पो जीवन्मुक्तोऽद्य वर्तते ॥ ५२॥  
  
इत्युक्त्वान्तर्दधे योगी दत्तात्रेयो दिगम्बरः ।  
दलादनोऽपि तज्जप्त्वा जीवन्मुक्तः स वर्तते ॥ ५३॥  
  
भिल्लो दूरश्रवा नाम तदानीं श्रुतवादिनम् ।  
सकृच्छ्रवणमात्रेण वज्राङ्गोऽभवदप्यसौ ॥ ५४॥  
  
इत्येतद्वज्रकवचं दत्तात्रेयस्य योगिनः ।  
श्रुत्वाशेषं शम्भुमुखात् पुनरप्याह पार्वती ॥ ५५॥  
  
पार्वत्युवाच ।  
एतत्कवचमाहात्म्यं वद विस्तरतो मम ।  
कुत्र केन कदा जाप्यं किं यजाप्यं कथं कथम् ॥ ५६॥  
  
उवाच शम्भुस्तत्सर्वं पार्वत्या विनयोदितम् ।  
श्रीशिव उवाच ।  
श्रुणु पार्वति वक्ष्यामि समाहितमनाविलम् ॥ ५७॥  
  
धर्मार्थकाममोक्षाणामिदमेव परायणम् ।  
हस्त्यश्वरथपादातिसर्वैश्वर्यप्रदायकम् ॥ ५८॥  
  
पुत्रमित्रकलत्रादिसर्वसन्तोषसाधनम् ।  
वेदशास्त्रादिविद्यानां निधानं परमं हि तत् ॥ ५९॥  
  
सङ्गीतशास्त्रसाहित्यसत्कवित्वविधायकम् ।  
बुद्धिविद्यास्मृतिप्रज्ञामतिप्रौढिप्रदायकम् ॥ ६०॥  
  
सर्वसन्तोषकरणं सर्वदुःखनिवारणम् ।  
शत्रु संहारकं शीघ्रं यशःकीर्तिविवर्धनम् ॥ ६१॥  
  
अष्टसंख्या महारोगाः सन्निपातास्त्रयोदश ।  
षण्णवत्यक्षिरोगाश्च विंशतिर्मेहरोगकाः ॥ ६२॥  
  
अष्टादश तु कुष्ठानि गुल्मान्यष्टविधान्यपि ।  
अशीतिर्वातरोगाश्च चत्वारिशत्तु पैत्तिकाः ॥ ६३॥  
  
विंशतिश्लेष्मरोगाश्च क्षयचातुर्थिकादयः ।  
मन्त्रयन्त्रकुयोगाद्याः कल्पतन्त्रादिनिर्मिताः ॥ ६४॥  
  
ब्रह्मराक्षसवेतालकूष्माण्डादिग्रहोद्भवाः ।  
सङ्गजाः देशकालस्थास्तापत्रयसमुत्थिताः ॥ ६५॥  
  
नवग्रहसमुद्भूता महापातकसम्भवाः ।  
सर्वे रोगाः प्रणश्यन्ति सहस्रावर्तनाद्ध्रुवम् ॥ ६६॥  
  
अयुतावृत्तिमात्रेण वन्ध्या पुत्रवती भवेत् ।  
अयुतद्वितयावृत्त्या ह्यपमृत्युजयो भवेत् ॥ ६७॥  
  
अयुतत्रितयाच्चैव खेचरत्वं प्रजायते ।  
सहस्रादयुतादर्वाक् सर्वकार्याणि साधयेत् ॥ ६८॥  
  
लक्षावृत्या कार्यसिद्धिर्भवेत्येव न संशयः ।  
विषवृक्षस्य मूलेषु तिष्ठन् वै दक्षिणामुखः ॥ ६९॥  
  
कुरुते मासमात्रेण वैरिणं विकलेन्द्रियम् ।  
औदुम्बरतरोर्मूले वृद्धिकामेन जाप्यते ॥ ७०॥  
  
श्रीवक्षमूले श्रीकामी तिन्तिणी शान्तिकर्मणि ।  
ओजस्कामोऽश्वत्थमूले स्त्रीकामैः सहकारके ॥ ७१॥  
  
ज्ञानार्थी तुलसीमूले गर्भगेहे सुतार्थिभिः ।  
धनार्थिभिस्तु सुक्षेत्रे पशुकामैस्तु गोष्ठके ॥ ७२॥  
  
देवालये सर्वकामैस्तत्काले सर्वदर्शितम् ।  
नाभिमात्रजले स्थित्वा भानुमालोक्य यो जपेत् ॥ ७३॥  
  
युद्धे वा शास्त्रवादे वा सहस्रेण जयो भवेत् ।  
कण्ठमात्रे जले स्थित्वा यो रात्रौ कवचं पठेत् ॥ ७४॥  
  
ज्वरापस्मारकुष्ठादितापज्वरनिवारणम् ।  
यत्र यत्स्यात्स्थिरं यद्यत्प्रसन्नं तन्निवर्तते ॥ ७५॥  
  
तेन तत्र हि जप्तव्यं ततः सिद्धिर्भवेद्ध्रुवम् ।  
इत्युक्त्वान् च शिवो गौर्ये रहस्यं परमं शुभं ॥ ७६॥  
  
यः पठेत् वज्रकवचं दत्तात्रेयोसमो भवेत् ।  
एवं शिवेन कथितं हिमवत्सुतायै प्रोक्तं ॥ ७७॥  
  
दलादमुनयेऽत्रिसुतेनपूर्वम् यः कोऽपि वज्रकवचं ।  
पठतीह लोके दत्तोपमश्चरति योगिवरश्चिरायुः ॥ ७८॥  
  
॥ इति श्रीरुद्रयामले हिमवत्खण्डे उमामहेश्वरसंवादे  
श्रीदत्तात्रेयवज्रकवचस्तोत्रं सम्पूर्णम् ॥  
  
  
Encoded and proofread by Ravin Bhalekar ravibhalekar at hotmail.com  
  
