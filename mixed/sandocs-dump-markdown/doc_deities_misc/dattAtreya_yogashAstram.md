+++
"Text title" = "Yogashastra by Dattatreya"
"File name" = "dattayoga.itx"
itxtitle = "dattAtreya yogashAstram"
engtitle = "Dattatreya Yogashastram"
Category = "deities_misc, dattatreya"
Location = "doc_deities_misc"
Sublocation = "deities_misc"
SubDeity = "dattatreya"
Author = "Vedic Tradition"
Language = "Sanskrit"
Subject = "philosophy/hinduism"
"Transliterated by" = "Sovarel Vlad vlad.sovarel at yahoo.com"
"Proofread by" = "Sovarel Vlad vlad.sovarel at yahoo.com"
Source = "Tr. Eng. dr. Amita Sharma, Swami Keshawananda Yoga-Samsthan-Prakashana, Delhi 1985"
Indexextra = "(NONENONE)"
"Latest update" = "June 10, 2000"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "दत्तात्रेय योगशास्त्रम्"

+++
  
 श्रीदत्तात्रेय योग शास्त्र   
  
नृसिंहरूपिणे चिदात्मने सुखस्वरूपिणे ।  
पदैः त्रिभिः तदादिभिः निरूपिताय वै नमः ॥ १॥  
  
सांकृतिः मुनिवर्यो असौ भूतये योगलिप्सया ।  
भुवं सर्वां परिभ्रान्यन्नैमिषारण्यमाप्तवान् ॥ २॥  
  
सुगन्धिनानाकुसुमैः स्वादुसत्फलसंयुतैः ।  
शाखिभिः सहितं पुण्यं जलकासारमण्डितम् ॥ ३॥  
  
सः मुनिः विचरस्तत्र ददर्शाम्रतरोः अधः ।  
वेदिकायां समासीनं दत्तात्रेयं महामुनिम् ॥ ४॥  
  
बद्धपद्मासनासीनं नासाग्रार्पितया दृशा ।  
ऊरुमध्यगतोत्तानपाणियुग्मेन शोभितम् ॥ ५॥  
  
ततः प्रणम्याखिलं दत्तात्रेयं महामुनिम् ।  
तत् शिष्यैः सह तत्रैव सम्मुखश्चोपविष्टवान् ॥ ६॥  
  
तदैव सः मुनिः योगात् विरम्य स्वपुरः स्थितम् ।  
उवाच सांकृतिं प्रितिपूर्वकं स्वागतं वचः ॥ ७॥  
  
सांकृते कथय त्वं मां किमुद्दिश्येहागतः ।  
इति पृष्टस्तु सः प्राह योगं ज्ञातुमिहागतः ॥ ८॥  
  
योगो हि बहुधा ब्रह्मन्तत्सर्वं कतयामि ते ।  
मन्त्रयोगो लयश्चैव हठयोगस्तथैव च ।  
रजयोगश्चतुर्थः स्यात्योगानामुत्तमस्तु सः ॥ ९॥  
  
आरम्भश्च घटश्चैव तथा परिचयः स्मृतः ।  
निष्पत्तिश्चेत्यवस्था च चतुर्थी परिकल्पिता ।  
एतेषां विस्तरं वक्ष्ये यदि त्वं श्रोतुमिच्छसि ॥ १०॥  
  
अङ्गेषु मातृका पूर्वं मन्त्रं जपन् सुधीः ।  
य कचनाभिसिद्धयै स्यात् मन्त्रयोगः स कथ्यते ॥ ११॥  
  
मृदुः तस्याधिकारी स्याद्द्वादशाब्दैः तु साधनात् ।  
प्रायेण लभते ज्ञानं सिद्धिश्चैवाणिमादिकाः ॥ १२॥  
  
अल्पबुद्धिः इमं योगं सेवते साधकाधमः ।  
मन्त्रयोगो ह्ययं प्रोक्तो योगानामधमस्तु सः ॥ १३॥  
  
लययोगश्चित्तलयः संकेतैः तु प्रजायते ।  
आदिनाथेन संकेता अष्टकोटि प्रकीर्त्तिताः ॥ १४॥  
  
सांकृतिरुवाच --  
भगवन्नादिनाथः सः किं रूपः कः सः उच्यताम् ।  
दत्तात्रेय उवाच --  
महादेवस्य नामान्यादिनाथादिकान्यपि ।  
शिवेश्वरश्च देवोऽसौ लीलया व्यचरत्प्रभुः ॥ १५॥  
  
श्रीकण्ठपर्वते गौर्या सह प्रमथनायकान् ।  
हिमाक्षपर्वते चैवकदलीवनगोचरे ॥ १६॥  
  
गिरिकूटे चित्रकूटे सुपादपयुते गिरौ ।  
कृपयैकैकसंकेतं शंकरः प्राह तत्र तान् ॥ १७॥  
  
तानि सर्वाणि वक्तुं तु न हि शक्नोमि विस्तरात् ।  
कानिचित्कथयिष्यामि सहजाभ्यासवत्सुखम् ॥ १८॥  
  
तिष्ठन् गच्छन्स्वपन्भुञ्जन्ध्यायन्शून्यमहर्निशम् ।  
अयमेको हि संकेतः आदिनाथेन भाषितः ॥ १९॥  
  
नासाग्रदृष्टिमात्रेण ह्यपरः परिकीर्तितः ।  
शिरस्पश्चाच्च भागस्य ध्यानं मृत्युं जयेत् परम् ॥ २०॥  
  
भ्रूमध्यदृष्टिमात्रेण परः संकेतः उच्यते ।  
ललाते भ्रूतले यश्चोत्तमः सः प्रकीत्तितः ॥ २१॥  
  
सव्यदक्षिणपादस्याङ्गुष्टे लयमुत्तमम् ।  
उत्तानशववत्भूमौ शयनं चोक्तमुतमम् ॥ २२॥  
  
शिथिलो निर्जने देशे कुर्याच्चेत्सिद्धिमाप्नुयात् ।  
एवं च बहु संकेतान् कथयामास शङ्करः ॥ २३॥  
  
संकेतैः बहुभिश्चान्यैः यस्य चित्तलयो भवेत् ।  
स एव लययोगः स्यात् कर्मयोगं ततः शृणुः ॥ २४॥  
  
यमश्च नियमश्चैवासनं च ततः परम् ।  
प्राणायामश्चतुथः स्यात् प्रत्याहारस्तु पञ्चमः ।  
ततस्तु धारणा प्रोक्ता ध्यानं सप्तममुच्यते ॥ २५॥  
  
समाधिः अष्टमः प्रोक्तः सर्वपुण्यप्रदः ।  
एवमष्टाङ्गयोगं च याज्ञवल्क्यादयो विदुः ॥ २६॥  
  
कपिलाद्यास्तु शिष्याश्च हठं कुयुस्ततो यथा ।  
तद्यथा च महामुद्रा महाबन्धस्तथैव च ॥ २७॥  
  
ततः स्यात्खेचरीमुद्र बन्धो जालन्धरः तथा ।  
उड्डियाणं मूलबन्धो विपरीतकरणी तथा ॥ २८॥  
  
वज्रोलिः अमरोलिश्च सहजोलिस्त्रिधा मता ।  
एतेषां लक्षणं वक्ष्ये कर्त्ताव्यं च विशेषतः ॥ २९॥  
  
यमाः ये दशः सम्प्रोक्ताः ऋषिभिः तत्त्वदर्शिभिः ।  
लघ्वाहारस्तु तेष्वेको मुख्यो भवति नापरे ।  
अहिंसा नियमेष्वेका मुख्या भवति नापरे ॥ ३०॥  
  
चतुरशीतिलक्षेष्वासनेष्वुत्तमं शृणु ।  
आदिनाथेन सम्प्रोक्तं यदासनमिहोच्यते ॥ ३१॥  
  
उत्तानौ चरणौ कृत्वोरूसंस्थौ प्रयलतः ।  
उरू मध्ये तथोत्तानौ पाणी कृत्वा ततो दृशौ ॥ ३२॥  
  
नासाग्रे विन्यसेद्राजद्दन्तमूलं च जिह्वया ।  
उत्तभ्य चिबुकं वक्षः संस्थाप्य पवनं शनैः ॥ ३३॥  
  
यथाशक्ति समाकृष्य पूरयेदुदरं शनैः ।  
यथाशक्त्येव पश्चात्तु रेचयेत्पवनं शनैः ॥ ३४॥  
  
इदं पद्मासनं प्रोक्तं सर्वव्याधिविनाशनम् ।  
दुर्लभं येन केनापि धिमता लभ्यते भुवि ॥ ३५॥  
  
सांस्कृते शृणु सत्त्वस्थो योगाभ्यासक्रमं यथा ।  
वक्ष्यमाणं प्रयत्नेन योगिनां सर्वलक्षणैः ॥ ३६॥  
  
युव अवस्थोऽपि वृद्धो वा व्याधितो वा शनैः शनैः ।  
अभ्यासात्सिद्धिमाप्नोति योगे सर्वोऽप्यतन्द्रितः ॥ ३७॥  
  
ब्राह्मणः श्रमणो वा बौद्धो वाप्यार्हतोऽथवा ।  
कापालिको वा चार्वाकः श्रद्धया सहितः सुधीः ।  
योगाभ्यासोऽतो नित्यं सर्वसिद्धिमवाप्नुयात् ॥ ३८॥  
  
क्रियायुक्तस्य सिद्धिः स्यादक्रियस्य कथं भवेत् ।  
न शास्त्रपाठमात्रेण काचित्सिद्धिः प्रजायते ॥ ३९॥  
  
मुण्डितो दण्डधारी वा काषायवसनोऽपि वा ।  
नारायणवदो वापि जटिलो मस्मलेपनः ॥ ४०॥  
  
नमः शिवायवाची वा बाह्यार्चा पूजकोऽपि वा ।  
द्वादशस्थानपूजो वा बह्यवत्सलभाषितम् ।  
क्रियाहीनोऽथवा कूरः कथं सिद्धिमवाप्नुयात् ॥ ४१॥  
  
न वेषधारणं सिद्धेः कारणं न च तत्तथा ।  
कृपैव कारणं सिद्धेः सत्यमेव तु सांकृते ॥ ४२॥  
  
शिश्नोदरार्थं योगस्य कथया वेषधारिणः ।  
अनुष्ठानविहीनाः तु वङ्चयन्ति जनान् किल ॥ ४३॥  
  
उच्चावचैः विप्रलंभैः यतन्ते कुशलाः नराः ।  
योगिनो वयमित्येवं मूढाः भोगपरायणाः ॥ ४४॥  
  
शनैर्तथाविधान् ज्ञात्वा योगाभ्यासविवर्जिताम् ।  
कृतार्थान्वचनैरेव वर्जयेद्वेषधारिणः ॥ ४५॥  
  
एते तु विघ्नभूत्तास्ते योगाभ्यासस्य सर्वदा ।  
वर्जयेत्तान् प्रयत्नेनेदृशी सिद्ध्दा क्रिया ॥ ४६॥  
  
प्रथमाभ्यासकाले तु प्रवेशस्तु महामुने ।  
आलस्यं प्रथमे विघ्नः द्वितीयस्तु प्रकत्थनम् ।  
पूर्वोक्तधूर्त्तगोष्ठी च तृतीयो मन्त्रसाधनम् ॥ ४७॥  
  
चतुर्थो धातुवादः स्यात्पङ्चमः खाद्यवादकम् ।  
एवं च बहवो दृष्टाः मृगतृष्णाः समाः मुनेः ॥ ४८॥  
  
स्थिरासनस्य जायन्ते तां तु ज्ञात्वा सुधीः त्यजेत् ।  
प्राणायामं ततस्कुर्यात्पद्मासनगतः स्वयम् ॥ ४९॥  
  
सुशोभनं मठं कुर्यात्सूक्ष्मद्वारं तु निर्घुणम् ।  
सुष्ठु लिप्तं गोमयेन सुधया वा प्रयत्नतः ॥ ५०॥  
  
मत्कुणैः मशकैः भूतैः वर्जितं च प्रयत्नतः ।  
दिने दिने सुसम्मृष्टं सम्मार्जन्या ह्यतन्द्रितः ।  
वासितं च सुगन्धेन धूपितं गुग्गुलादिभिः ॥ ५१॥  
  
मलमूत्रादिभिः वर्गैऋअष्टादशभिरेव च ।  
वर्जितं द्वारसम्पन्नम् ॥। ॥ ५२॥  
  
॥। वस्त्रं वाजिनमेव वा ।  
नान्यत्रस्तरणासीनः परसंसर्गवर्जितः ॥ ५३॥  
  
तस्मिन् स तु समास्तीर्यासनं विस्तृतांशकम् ।  
तत्रोपविश्य मेधावी पद्मासनमन्वितः ॥ ५४॥  
  
समकायःप्राञ्जलिश्च प्रणम्य स्वेष्टदेवताम् ।  
ततो दक्षिणहस्तस्याङ्गुष्ठेनैव पिङ्गलाम् ॥ ५५॥  
  
निरुध्य पूरयेद्वायुमिड्या च शनैः शनैः ।  
यथाशक्तिनिरोधेन ततस्कुर्यात्तु कुम्भकम् ॥ ५६॥  
  
ततस्त्यजेत्पिङ्गलया शनैः पवनवेगतः ।  
पुनः पिङ्गलयापूर्य पूरयेदुदरं शनैः ।  
यथा त्यजेत्तथा तेन पूरयेदनिरोधतः ॥ ५७॥  
  
एवं प्रातः समासीनस्कुर्याद्विंशतिकुम्भकान् ।  
कुम्भकः सहितो नाम सर्वग्रहविवर्जितः ॥ ५८॥  
  
एवं मध्याह्नसमये कुर्यात् विंशतिकुम्भकान् ।  
एवं सायं प्रकुर्वीत पुनः विंशतिकुम्भकान् ।  
एवमेवार्धरात्रे अपि कुर्यात् विंशतिकुम्भकान् ॥ ५९॥  
  
कुर्वीत रेचपूराभ्यां सहितान् प्रतिवासरम् ।  
सहितो रेचपूराभ्यां तस्मात्सहितकुम्भकः ॥ ६०॥  
  
कुर्यादेवं चतुर्वारमनालस्यो दिने दिने ।  
एवं मासत्रयं कुर्यान्नाडीशुद्धिस्ततो भवेत् ॥ ६१॥  
  
यदा तु नाडीशुद्धिः स्यात्तदा चिह्नानि बाह्यतः ।  
जायन्ते योगिनो देहे तानि वक्ष्याम्यशेषतः ॥ ६२॥  
  
शरीरलघुता दीप्तिः जठराग्निविवर्धनम् ।  
कृशत्वं च शरीरस्य तदा जायेत्तु निश्वतम् ॥ ६३॥  
  
तदा वर्ज्यानि वक्ष्यामि योगविघ्नकराणि तु ।  
लवणं सर्षपं चाम्लमुष्णं रूक्षं च तीक्ष्णकम् ॥ ६४॥  
  
अतीव भोजनम् त्याज्यं स्त्रीसङ्गमनमेव च ।  
अग्निसेवा तु सन्त्याज्या धूर्त्तगोष्टिश्च सन्त्यजेत् ॥ ६५॥  
  
उपायं च प्रवक्ष्यामि क्षिप्रं योगस्य सिद्धये ।  
घृतं क्षीरं च मिष्ठान्नं मिताहरश्च शस्यते ॥ ६६॥  
  
पूर्वोक्तकाले कुर्वीत पवनाभ्यासमेव च ।  
ततः परं यथेष्टं तु शक्तिः स्याद्वायुधारणे ।  
यथेष्टं धारणाद्वायोः सिद्धेत्केवलकुम्भकम् ॥ ६७॥  
  
केवले कुम्भके सिद्धे रेचपूरकवर्जिते ।  
न तस्य दुर्लभं किञ्चित्त्रिषु लोकेषु विद्यते ॥ ६८॥  
  
प्रस्वेदो जायते पूर्वं मर्दनं तेन कारयेत् ।  
ततोऽप्तिधारणाद्वायोः क्रमेणैव शनैः शनैः ॥ ६९॥  
  
कम्पो भवति देहस्यासनस्थस्य देहिनः ।  
ततोऽधिरतराभ्यासाद्दर्दुरी जायते ध्रुवम् ॥ ७०॥  
  
यथा तु दर्दुरो गच्छेदुत्प्लुत्योत्प्लुत्य भूतले ।  
पद्मासनस्थितो योगी तथा गच्छति भूतले ॥ ७१॥  
  
ततोऽधिकतराभ्यासाद्भूमित्यगश्च जायते ।  
पद्मासनस्थ एवासौ भूमिमुत्सृज्य वर्त्तते ॥ ७२॥  
  
निराधारोऽपि चित्रं हि तदा सामर्थ्यमुद्भवेत् ।  
स्वल्पं वा बहु वा भुक्त्वा योगी न व्यथते तदा ॥ ७३॥  
  
अल्पमूत्रपुरीषश्च स्वल्पनिद्रश्च जायते ।  
क्रिमयो दूषिका लाला स्वेदो दुर्गन्धिता तनोः ।  
एतानि सर्वदा तस्य न जायन्ते ततः परम् ॥ ७४॥  
  
ततोऽधिकतराभासाद्बलमुत्पद्यते भृशम् ।  
येन भूचरसिद्धिः स्याद्भूचराणां जये क्षमः ॥ ७५॥  
  
व्याघ्रो लुलायो वन्यो वा गवयो गज एव वा ।  
सिंहो वा योगिना तेन म्रियन्ते हस्तताडनात् ।  
कन्दर्पस्य यथारूपं तथा तस्यापि योगिनः ॥ ७६॥  
  
तस्मिन् काले महाविघ्नो योगिनः स्यात्प्रमादतः ।  
तद्रूपवशगाः नार्यः कङ्क्षन्ते तस्य सङ्गमम् ॥ ७७॥  
  
यदि सङ्गं करोत्येष बिन्दुस्तस्य विनश्यति ।  
आयुः क्षयो बिन्दुनाशादसामर्थ्यं च जायते ॥ ७८॥  
  
तस्मात्सर्वप्रयत्नेन बिन्दुराक्ष्यो हि योगिना ।  
ततो रहस्युपाविष्टः प्रणवं  प्लुतमात्रया ॥ ७९॥  
  
जपेत्पूर्वाः जितानां च पापानां च नाशहेतवे ।  
सर्वविघ्नहरश्चायं प्रणवः सर्वदोषहा ॥ ८०॥  
  
एवमभ्यासयोगेन सिद्धिः आरम्भसम्भवा ।  
ततो भवेद्घटावस्था पवनाभ्यासिनः सदा ॥ ८१॥  
  
प्राणापानौ मनोवयू जीवत्मपरमात्मनौ ।  
अन्योन्यस्याविरोधेनैकतां घटतो कानिचित् ॥ ८२॥  
  
तदा घटाद्वयावस्था प्रसिद्ध योगिनां स्मृता ।  
ततश्चिह्नानि यानि स्युः तानि वक्ष्यामि कानिचित् ॥ ८३॥  
  
पूर्वं यः कथितोऽभ्यासश्चतुर्धा तं परित्यजेत् ।  
दिवा वा यदि वा रात्रौ याममात्रं समभ्यसेत् ॥ ८४॥  
  
एकबारं प्रतिदिनं कुर्यात्केवलकुम्भकम् ।  
प्रत्याहारो हि एवं स्यादेवं कर्तुः हि योगिनः ॥ ८५॥  
  
इन्द्रियाणीन्द्रियार्थेभ्यो यत्प्रत्याहरति स्फुटम् ।  
योगी कुम्भकमास्थाय प्रत्याहारः स उच्यते ॥ ८६॥  
  
यद्यत्पश्यति चक्षुर्भ्यां तत्तदात्मनि भावयेत् ।  
यद्यज्जिघ्रति  नासाभ्यां तत्तदात्मनि भावयेत् ॥ ८७॥  
  
एवं ज्ञानेन्द्रियाणां हि तत्संख्या सन्धरयेत् ।  
याममात्रं प्रतिदिनं योगी यत्नादतन्द्रितः ॥ ८८॥  
  
तदा विचित्रसामर्थ्यं योगिनां जायते ध्रुवम् ।  
दूरश्रुतिः दूरदृष्टिः क्षणाद्दूरगमस्तथा ॥ ८९॥  
  
वाक्सिद्धिः कामचारित्वमदृश्यकरणं तथा ।  
मलमूत्रप्रलेपेन लोहादीनां सुवर्णता ।  
खेचरत्वं तथान्यत्तु सतताभ्यासयोगिनः ॥ ९०॥  
  
तदा बुद्धिमता भाव्य योगिना योगसिद्धये ।  
एते विहताः महासिद्धेः न रमेत्तेषु बुद्धिमान् ॥ ९१॥  
  
न दर्शयेच्च कस्मैचित्स्वसामर्थ्य हि सर्वदा ।  
कदाचिद्दशयेत्प्रीत्या भक्तियुक्ताय वा पुनः ॥ ९२॥  
  
यथा मूर्खो यथा मूढो यथा बधिर एव वा ।  
तथा वर्तेत लोकेषु स्वसामर्थ्यस्य गुप्तये ॥ ९३॥  
  
नोचेच्छिष्याः हि बहवो भवन्ति स्व न संशयः ।  
तत्कर्मकरणव्यग्रः स्वाभ्यासे विस्मृतो भवेत् ।  
अभ्यासेन विहीनस्तु ततो लौकिकतां व्रजेत् ॥ ९४॥  
  
अविस्मृत्य गुरोः वक्यमभ्यसेत्तदहर्निशम् ।  
एवं भवेद्घटावस्था सदाभ्यासस्य योगिनः ॥ ९५॥  
  
अनभ्यासेन योगस्य वृथा गोष्ठ्या न सिध्यति ।  
तस्मात्सर्वप्रयत्नेन योगमेव सदाभ्यसेत् ॥ ९६॥  
  
ततः परिचयावस्था जयते अभ्यासयोगतः ।  
वायुः सम्प्रेरितो यत्नादग्निना सह कुण्डलीम् ॥ ९७॥  
  
बोधयित्वा सुषुम्नायां प्रविशेदविरोधतः ।  
वायुना सह चित्तं तु प्रविशेच्च महापथम् ॥ ९८॥  
  
महापथं श्मशानं च सुषुम्नापि वेत्यसौ ।  
यस्य चित्तं सपवनं सुषुम्नां प्रविशेदिह ॥ ९९॥  
  
भाव्यानर्थान् सः विज्ञाय योगि रहसि यत्नतः ।  
पञ्चधा धारण कुर्यात्तत्तद्भूतभयाफहम् ॥ १००॥  
  
पृथिवी धारणं वक्ष्ये पार्थिवेभ्य्प् भयापहम् ।  
नाभेः अधः गुदस्योध्वं घटिकाः पञ्च धारयेत् ॥ १०१॥  
  
वायुं भवेत् ततो पृथ्वीधारणं तद्भयापहम् ।  
पृथिवी सम्भवः तस्य न मृत्युः योगिनो भवेत् ॥ १०२॥  
  
नाभिस्थाने ततो वायुं धारयेत्  पञ्च नाडिकाः ।  
ततो जलाद्भयं नास्ति जलमृत्युः न योगिनः ॥ १०३॥  
  
नाभ्युर्ध्वमण्डले वायुं धारयेत्पञ्च नाडिकाः ।  
अग्नेयधारणा सेयं न मृत्युः तस्य वह्निना ॥ १०४॥  
  
सदा विचित्रसामर्थ्यं योगिनो जायते ध्रुवम् ।  
न दह्यते शरीरं च प्रक्षिप्तो वह्नि कुण्डके ॥ १०५॥  
  
नाभिभ्रुवोः हि मध्ये तु प्रदेशत्रयसंयुते ।  
धारयेत् पञ्च घटिकाः वायुं साइषा हि वायवी ।  
धारणान्न तु वायोस्तु योगिनो हि भयं भवेत् ॥ १०६॥  
  
भ्रूमध्यादुपरिष्टात्तु धारयेत् पञ्च नाडिकाः ।  
वायुं योऽसौ प्रयत्नेन सेयमाकाशधारणा ॥ १०७॥  
  
आकाशधारणां कुर्वन्मृत्युं जयति तत्त्वतः ।  
यत्र तत्र स्थितो वापिसुखमत्यन्तमश्नुते ॥ १०८॥  
  
एवं च धारणाः पञ्च कुर्याद्योगी विचक्षणः ।  
ततो दृढशरीरः स्यन्मृत्युर्तस्य न विद्यते ॥ १०९॥  
  
इत्येवं पञ्चभूतानां धारणां यः समभ्यसेत् ।  
ब्रह्मणः प्रलये वापि मृत्युः तस्य न विद्यते ॥ ११०॥  
  
समभ्यसेत्तदा ध्यानं घटिकाः षष्टिमेव च ।  
वायुं निरुध्य ध्यायेत्तु देवतामिष्टदायिनीम् ॥ १११॥  
  
सगुणध्यानमेवं स्यादणिमादिगुणप्रदम् ।  
निर्गुणं खमिव ध्यात्वा मोक्षमार्गं प्रपद्यते ॥ ११२॥  
  
निर्गुणध्यानसम्पन्नः समाधिं च ततोऽभ्यसेत् ।  
दिनद्वादशकेनैव समाधिं समवाप्नुयात् ॥ ११३॥  
  
वायुं निरुध्य मेधवी जीवन्मुक्तो भवेद्ध्रुवम् ।  
समाधिः समतावस्था जीवात्मपरमात्मनोः ॥ ११४॥  
  
यदि स्याद्देहमुत्स्रष्टुमिच्छा चेदुत्सृजेत्स्वयम् ।  
परब्रह्मणि लीयेत्त्यक्त्वा कर्मशुभाशुभम् ॥ ११५॥  
  
अथ चेन्नो समुत्स्रष्टुं स्वशरीरं यदि प्रिअयम् ।  
सर्व लोकेषु विचरेदणिमादिगुणान्वितः ॥ ११६॥  
  
कदाचित्स्वेच्छया देवो भूत्वा स्वर्गयपि संचरेत् ।  
मनुष्यो वापि यक्षो वा स्वेच्छया हि क्षणाद्भवेत् ॥ ११७॥  
  
सिंहो व्याघ्रो गजो वा स्यादिच्छया जन्तुतां व्रजेत् ।  
यथेष्टमेव वर्त्तेत योगी विद्वान्महेश्वरः ॥ ११८॥  
  
कविमार्गोऽयमुक्तः ते सांकृते अष्टाङ्गयोगतः ।  
सिद्धानां कपिलादीनां मतं वक्ष्ये ततः परम् ॥ ११९॥  
  
अभासभेदतो भेदः फल तु सममेव हि ।  
महामुद्रां प्रवक्ष्यामि भैरवेणोक्तमादरात् ॥ १२०॥  
  
पार्ष्णिवामस्य पादस्य योनिस्थाने नियोजयेत् ।  
प्रसार्य दक्षिणं पादं हस्ताभ्यां धारयेद्दृढम् ॥ १२१॥  
  
चिबुकं हृदि विन्यस्य पूरयेत् वायुना पुनः ।  
कुम्भकेन यथाशक्त्या धारयित्वा तु रेचयेत् ।  
वामाङ्गेन समभ्यस्य दक्षिणाङ्गेन चाभ्यसेत् ॥ १२२॥  
  
प्रसारितस्तु यः पादस्तमुरूपरि विन्यसेत् ।  
अयमेव महाबन्धो मुद्रावच्चामुमभ्यसेत् ॥ १२३॥  
  
महाबन्धस्थितो योगी स्फिचौ सन्ताडयेच्छनैः ।  
अयमेव महाबन्धः सिद्धैः अभ्यस्यते नरैः ॥ १२४॥  
  
अन्तः कपालकुहरे जिह्वां व्यावर्त्य बन्धयेत् ।  
भ्रूमध्ये दृष्टिः अप्येषा मुद्रा भवति खेचरी ॥ १२५॥  
  
कण्ठमाकुञ्च्य हृदये स्थापयेद्दृढमिच्छया ।  
जलन्धरो बन्ध एष अमृतद्रवपालकः ॥ १२६॥  
  
नाभिस्थोऽग्निः कपालस्थसहस्रकमलच्युतम् ।  
अमृतं सर्वदा तावदन्तर्ज्वलति देहिनाम् ॥ १२७॥  
  
यथा चाग्निस्तदमृतं न पिबेत्तु पिबेत्स्वयम् ।  
याति पश्चिममार्गेणैवमभ्यासतः सदा ।  
अमृतं कुरुते देहं जलन्धरमतोऽभ्यसेत् ॥ १२८॥  
  
उड्याणं तु सहजं गुणौघात्कथितं सदा ।  
अभ्यसेदस्ततन्द्रस्तु वृद्धोऽपि तरुणो भवेत् ॥ १२९॥  
  
नाभेः ऊर्ध्वमधश्चापि तानं कुर्यात्प्रयत्नतः ।  
षण्मासमभ्यसेन्मृत्युं जयेदेव न संशयः ॥ १३०॥  
  
मूलबन्धं तु यो नित्यमभ्यसेत्स च योगवित् ।  
गुदे पार्ष्णिं तु सम्पीड्य वायुमाकुञ्चयेद्बलात् ।  
वारं वारं यथा चोर्ध्वं समायाति समीरणः ॥ १३१॥  
  
प्राणापानौ नादबिन्दू मूलबन्धेन चैकताम् ।  
गत्वा योगस्य संसिद्धिं यच्छतो नात्र संशयः ॥ १३२॥  
  
करणं  विपरिताख्यं सर्वव्याधिविनाशनम् ।  
नित्यमभ्यासयुक्तस्य जठराग्निः विवर्द्धते ॥ १३३॥  
  
आहारो बहुलः तस्य सम्पाद्यः सांकृते ध्रुवम् ।  
अल्पाहारो यदि भवेदग्निः दाहं करोति वै ।  
ऊर्ध्वं भानुरधश्चन्द्रस्तद्यथा शृणु सांकृते ॥ १३४॥  
  
अधः शिरश्चोर्ध्वपादः क्षणं स्यात्प्रथमे दिने ।  
क्षणात्तु किंचिदधिकमभ्यसेन दिने दिने ॥ १३५॥  
  
वलिश्च पलितश्चैव षण्मासोर्ध्वं न दृश्यते ।  
याममात्रं तु यो नित्यमभ्यसेत्स तु ओगवित् ॥ १३६॥  
  
वज्रोलिं कथयिष्यामि गोपितं सर्वयोगिभिः ।  
अतीवैतद्रहस्यं तु न देयं यस्य कस्यचित् ।  
स्वप्राणैस्तु समो यो स्यात्तसमै च कथयेद्ध्रुवम् ॥ १३७॥  
  
स्वेच्छया वर्त्तमानोऽपि योगोक्तनियमैः विना ।  
वज्रोलिं यो विजानति स योगी सिद्धिभाजनः ॥ १३८॥  
  
तत्र वस्तु द्वयं वक्ष्ये दुर्लभं येन केनचित् ।  
लभ्यते यदि तस्यैव योगसिद्धिकरं स्मृतम् ॥ १३९॥  
  
क्षीरमाङ्गिरसं चेति द्वयोराद्यं तु लभते ।  
द्वितीयं दुर्लभं पुंसां स्त्रीभ्यः साध्यमुपायतः ।  
योगाभ्यासरता स्त्री च पुंसा यत्नेन साधयेत् ॥ १४०॥  
  
पुमान् स्त्री वा यदन्योन्यं स्त्रीपुंस्त्वानपेक्षया ।  
स्वप्रयोजनमात्रैकसाधनात्सिद्धिमाप्नुयात् ॥ १४१॥  
  
चलितो यदि बिन्दुः तमुर्ध्वमाकृष्य रक्षयेत् ।  
एवं च रक्षितो बिन्दुः मृतुं जयति तत्त्वतः ॥ १४२॥  
  
मरणं बिन्दुपातेन जीवनं बिन्दुधारणत् ।  
बिन्दुरक्षाप्रसादेन सर्वं सिध्यति योगिनः ॥ १४३॥  
  
अमरोलिस्तद्यथा स्यात्सहजोलिस्ततो यथा ।  
तदभ्यासक्रमः शस्यः सिद्धानां सम्प्रदायतः ॥ १४४॥  
  
एतैः सैः वैस्तु कथितैरभ्यसेत् काललालतः ।  
ततो भवेद्राजयोगो नान्तरा भवति ध्रुवम् ।  
न दिङ्मात्रेण सिद्धिः स्यादभ्यसेनैव जायते ॥ १४५॥  
  
राजयोगं वरं प्राण्य सर्वसत्त्ववशंकरम् ।  
सर्वं कुर्यान्नवा कुर्याद्यथारुचिविचोष्टितम् ॥ १४६॥  
  
यथान्तरा च योगेन निष्पन्ना योगिनः क्रिया ।  
यथावस्था हि निष्पत्तिर्भुक्तिमुक्तिफलप्रदा ॥ १४७॥  
  
सर्वं ते कथितं ब्रह्मन् सांस्कृते योगमाचर ।  
इति तस्य वचः श्रुत्वा सांस्कृतिः योगमाप्तवान् ।  
सर्वासिद्धीरवाप्यासौ दत्तात्रेयप्रसादतः ॥ १४८॥  
  
य इदं पठते नित्यं साधुभ्यः श्रावयेदपि ।  
तस्य योगः क्रमेणैव सिध्यत्येव न संशयः ॥ १४९॥  
  
योगिनोऽभ्यासयुक्ताः ये ह्यरण्येषु गृहेषु वा ।  
बहुकालं रमन्ते स्म बहुकालविवर्जिताः ॥ १५०॥  
  
तस्मात्सर्वप्रयत्नेन योगमेव सदाभ्यसेत् ।  
योगाभ्यासो जन्मफलं विफला हि तथा क्रिया ॥ १५१॥  
  
महामायाप्रसादेन सर्वेषामस्तु तत्सुखम् ।  
एतत्सर्वं यथायुक्तं तामेवाराधयेत्ततः ॥ १५२॥  
  
यः संस्मृत्या मुनीनामपि दुरितहरो योगसिद्धिप्रदश्च ।  
कारूण्याद्यः प्रवक्ता सुखदुःखसुहृद्योगशास्त्रस्य नाथः ॥ १५३॥  
  
तस्याहं भक्तिशुन्योऽप्यखिलजनगुरोः भक्तिचिन्तामणेः हि ।  
दत्तत्रेयस्य विष्णोः पदनलिनयुगं नित्यमेव प्रपद्ये ॥ १५४॥  
  
  
  
Encoded by Vlad Sovarel, 1998 Bucharest vlad.sovarel at yahoo.com  
%Datt=atreya, Yoga \'S=astra.  
%Tr. Eng. dr. Amita Sharma, Swami Keshawananda Yoga-Samsthan-Prakashana, Delhi 1985.  
  
