+++
"Text title" = "Naradastotram from Skandapurana"
"File name" = "nAradastotramskanda.itx"
itxtitle = "nAradastotram (shrIkRIShNakRitaM skandapurANAntargatam)"
engtitle = "Naradastotram from Skandapurana"
Category = "deities_misc, gurudev"
Location = "doc_deities_misc"
Sublocation = "deities_misc"
SubDeity = "gurudev"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
"Description/comments" = "shrIskAnde mahApurANe prathame mAheshvarakhaNDe nArada mAhAtmyavarNane shrIkRiShNakRita"
Acknowledge-Permission = "http://kshetrayaatra.blogspot.com"
"Latest update" = "July 27, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "नारदस्तोत्रम् (श्रीकृईष्णकृइतं स्कन्दपुराणान्तर्गतम्)"

+++
  
 श्रीनारदस्तोत्रम्   
उग्रसेन उवाच -  
कृष्ण प्रवक्ष्यामि त्वामेकं संशयं वद तं मम ॥ १॥  
  
योऽयं नाम महाबुद्धिर्नारदो विश्ववन्दितः ।  
कस्मादेषोऽतिचपलो वायुवद्भ्रमते जगत् ॥ २॥  
  
कलिप्रियश्च कस्माद्वा कस्मात्त्वय्यतिप्रितिमान् ॥ ३॥  
  
श्रीकृष्ण उवाच -  
सत्यं राजंस्त्वया पृष्ठमेतत्सर्वं वदामि ते ।  
दक्षेण तु पुरा शप्तो नारदो मुनिसत्तमः ॥ ४॥  
  
सृष्टिमार्गात्सुतान् वीक्ष्य नारदेन विचालितान् ।  
नाऽवस्थानं च लोकेषु भ्रमतस्ते भविष्यति ॥ ५॥  
  
पैशुन्यवक्ता च तथा द्वितियानां प्रचालनात् ।  
इति शापद्वयं प्राप्य द्विविधाऽऽत्मजचालनात् ॥ ६॥  
  
निराकर्तुं समर्थोऽपि मुनिर्मेने तथैव तत् ।  
एतावान् साधुवादो हि यतश्च क्षमते स्वयम् ॥ ७॥  
  
विनाशकालं चाऽवेक्ष्य कलिं वर्धयते यतः ।  
सत्यं च वक्ति तस्मात्स न च पापेन लिप्यते ॥ ८॥  
  
भ्रमतोऽपि च सर्वत्र नाऽस्य यस्मात्पृथङ्मनः ।  
ध्येयाद्भवति नैवस्याद्भ्रमदोषस्ततोऽस्य च ॥ ९॥  
  
यच्च प्रितिर्मयि तस्य परमा तच्छृणुष्व च ॥ १०॥  
  
अहं हि सर्वदा स्तौमि नारदं देवदर्शनम् ।  
महेन्द्रगदितेनैव स्तोत्रेण श्रृणु तन्नृप ॥ ११॥  
  
॥ अथ श्रीनारद स्तोत्रम् ॥  
  
श्रुतचारित्रयोर्जातो यस्याऽहन्ता न विद्यते ।  
अगुप्तश्रुतचारित्रं नारदं तं नमाम्यहम् ॥ १॥  
  
अरतिक्रोधचापल्ये भयं नैतानि यस्य च ।  
अदीर्घसूत्रं धीरं च नारदं तं नमाम्यहम् ॥ २॥  
  
कामाद्वा यदि वा लोभाद्वाचं यो नाऽन्यथा वदेत् ।  
उपास्यं सर्वजन्तूनां नारदं तं नमाम्यहम् ॥ ३॥  
  
अध्यात्मगतितत्त्वज्ञं  क्षान्तं शक्तं जितेन्द्रियम् ।  
ऋजुं यथाऽर्थवक्तारं नारदं तं नमाम्यहम् ॥ ४॥  
  
तेजसा यशसा बुद्ध्या नयेन विनयेन च ।  
जन्मना तपसा वृद्धं नारदं तं नमाम्यहम् ॥ ५॥  
  
सुखशीलं सुखं वेषं सुभोजं स्वाचरं शुभम् ।  
सुचक्षुषं सुवाक्यञ्च नारदं तं नमाम्यहम् ॥ ६॥  
  
कल्याणं कुरुते गाढं पापं यस्य न विद्यते ।  
न प्रीयते परानर्थे योऽसौ तं नौमि नारदम् ॥ ७॥  
  
वेदस्मृतिपुराणोक्तधर्मे यो नित्यमास्थितः ।  
प्रियाप्रियविमुक्तं तं नारदं  प्रणमाम्यहम् ॥ ८॥  
  
अशनादिष्वलिप्तं च पण्डितं नालसं द्विजम् ।  
बहुश्रुतं चित्रकथं नारदं  प्रणमाम्यहम् ॥ ९॥  
  
नाऽर्थे क्रोधे च कामे च भूतपूर्वोऽस्य विभ्रमः ।  
येनैते नाशिता दोषा नारदं तं नमाम्यहम् ॥ १०॥  
  
वीतसम्मोहदोषो यो दृढभक्तिश्च श्रेयसि ।  
सुनयं सत्रपं तं च नारदं  प्रणमाम्यहम् ॥ ११॥  
  
असक्तः सर्वसङ्गेषु यः सक्तात्मेति लक्ष्यते ।  
अदिर्घसंशयो वाग्मी नारदं तं नमाम्यहम् ॥ १२॥  
  
न त्यजत्यागमं किञ्चिद्यस्तपो नोपजीवति ।  
अवन्ध्यकालो यस्यात्मा तमहं नौमि नारदम् ॥ १३॥  
  
कृतश्रमं कृतप्रज्ञं न च तृप्तं समाधितः ।  
नित्यं यत्नात्प्रमत्तं च नारदं तं नमाम्यहम् ॥ १४॥  
  
न हृष्यत्यर्थलाभेन योऽलोभे न व्यथत्यपि ।  
स्थिरबुद्धिरसक्तात्मा तमहं नौमि नारदम् ॥ १५॥  
  
तं सर्वगुणसम्पन्नं दक्षं शुचिमकातरम् ।  
कालज्ञं च नयज्ञं च शरणं यामि नारदम् ॥ १६॥  
  
॥ फलश्रुतिः ॥  
  
इमं स्तवं नारदस्य नित्यं राजन् पठाम्यहम् ।  
तेन मे परमां प्रीतिं करोति मुनि सत्तमः ॥ १७॥  
  
अन्योऽपि यः शुचिर्भूत्वा नित्यमेतां स्तुतिं जपेत् ।  
अचिरात्तस्य देवर्षिः प्रसादं कुरुते परम् ॥ १८॥  
  
एतान्  गुणान्  नारदस्य त्वमथाऽऽकर्ण्य पार्थिव ।  
जप नित्यं स्तवं पुण्यं प्रीतस्ते भविता मुनिः ॥ १९॥  
  
॥ इति श्रीस्कान्दे महापुराणे प्रथमे माहेश्वरखण्डे नारद  
माहात्म्यवर्णने श्रीकृष्णकृत श्रीनारदस्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
