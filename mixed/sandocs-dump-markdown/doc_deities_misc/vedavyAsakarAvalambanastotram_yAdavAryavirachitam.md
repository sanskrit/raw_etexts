---
Author: Yadavarya
Category: deities_misc, gurudev
File name: vedavyAsakarAvalambanastotram.itx
Indexextra: (Scan)
Language: Sanskrit
Latest update: May 15, 2020
Location: doc_deities_misc
Proofread by: Krishnananda Achar
Send corrections to: sanskrit@cheerful.com
Site access: http://sanskritdocuments.org
SubDeity: gurudev
Subject: philosophy/hinduism/religion
Sublocation: deities_misc
Text title: Shri Veda Vyasa Karavalambana Stotram
Transliterated by: Krishnananda Achar
engtitle: vedavyAsakarAvalambanastotram
itxtitle: vedavyAsakarAvalambanastotram (yAdavAryavirachitam)
title: वेदव्यासकरावलम्बनस्तोत्रम् (यादवार्यविरचितम्)

---
  
 श्रीवेदव्यासकरावलम्बनस्तोत्रम्   
त्रय्या विकासकमजं मुहुरन्तदेव  
     सञ्चिन्त्य मध्वगुरुपादयुगं गुरूंश्च ।  
वेदेश पादजलजं हृदि साधुकृत्वा  
     सम्प्रार्थये श्रुतिविकासक हस्तदानम् ॥ १॥  
  
पद्मासनादि सुरसत्तमभूसुरादि  
     सल्लोक बोधदहरे बदरी निवासिन् ।  
सच्छास्त्रशस्त्र हृतसत्कुमते सदिष्ट  
     वासिष्ठकृष्ण ममदेहि करावलम्बम् ॥ २॥  
  
आम्नाय विस्तर विशारद शारदेश  
     भूतादिपादिसुरसंस्तुत पादपद्म ।  
योगीश योगि हृदयामलकञ्जवास  
     वासिष्ठकृष्ण ममदेहि करावलम्बम् ॥ ३॥  
  
सद्ब्रह्मसूत्र वरभारत तन्त्रपूर्व  
     निर्माण निर्मलमतेखिलदोषदूर ।  
आनन्दपूर्ण करुणाकर वेवदेव  
     वासिष्ठकृष्ण ममदेहि करावलम्बम् ॥ ४॥  
  
अर्कात्मजा जलतरङ्गविचारिचारु  
     वायूपनीत शुभगन्ध तरूपवासिन् ।  
अर्कप्रभैणवरचर्मधरोरु धामन्  
     वासिष्ठकृष्ण ममदेहि करावलम्बम् ॥ ५॥  
  
तर्काभयेतकरतात शुकस्य कीट  
     राज्य प्रदाघटित सङ्घटकात्म शक्ते ।  
भृत्यार्तिहन् प्रणत पूरुसुवंशकारिन्  
     वासिष्ठकृष्ण ममदेहि करावलम्बम् ॥ ६॥  
  
काले जले जलद नील कृतोरुवर्मन्  
     आम्नायहारिसुरवैरि हरावतार ।  
मत्स्यस्वरूप कृत कञ्जज वेददान  
     वासिष्ठकृष्ण ममदेहि करावलम्बम् ॥ ७॥  
  
गीर्वाणदैत्य बललोलित सिन्धु मग्न  
     मन्थाचलोद्धरण देवसुधाप्तिहेतोः ।  
कूर्मस्वरूप धृतभूधर नीरचारिन्  
     वासिष्ठकृष्ण ममदेहि करावलम्बम् ॥ ८॥  
  
क्षोणीहरोरुबलदैत्य हिरण्यनेत्र  
     प्रध्वंस दंष्ट्रयुगलाग्र सुरप्रमोद ।  
पृथ्वी धराध्वरवराङ्ग वराहरूप  
     वासिष्ठकृष्ण ममदेहि करावलम्बम् ॥ ९॥  
  
प्रह्लाद शोकविनिमोचन देवजात  
     सन्तोषदोरुबलदैत्य हिरण्यदारिन् ।  
सिंहास्यमानुषशरीरयुतावतार  
     वासिष्ठकृष्ण ममदेहि करावलम्बम् ॥ १०॥  
  
देवेन्द्रराज्यहरदान वराजयज्ञ  
     शालार्थि रूपधर वज्र धरार्तिहारिन् ।  
याञ्चामिषादसुरवञ्चक वामनेश  
     वासिष्ठकृष्ण ममदेहि करावलम्बम् ॥ ११॥  
  
तातापकारिनृपवंशवनप्रदाह  
     वह्ने भ्रगुप्रवरराम रमानिवास ।  
सूर्या०शुशुभ्र परशुप्रवरायुधाड्य  
     वासिष्ठकृष्ण ममदेहि करावलम्बम् ॥ १२॥  
  
रक्षोधिराज दशकन्धर कुम्भकर्ण  
     पूर्वारि कालनमरुव्वरसूनुमित्र ।  
सीतामनोहर वराङ्ग रघूत्थराम  
     वासिष्ठकृष्ण ममदेहि करावलम्बम् ॥ १३॥  
  
कृष्णाप्रियाप्रियकरावनिभारभूत  
     राजन्यसूदन सुरद्विजमोददायिन् ।  
भैष्मीपुरःसरवधूवर केलिकृष्ण  
     वासिष्ठकृष्ण ममदेहि करावलम्बम् ॥ १४॥  
  
सद्धर्मचारिजिनमुख्य सुरारिवृन्द  
     सम्मोहन त्रिदशबोधन बुद्द रूप ।  
उग्रादिहेति निचयग्र सनामितात्मन्  
     वासिष्ठकृष्ण ममदेहि करावलम्बम् ॥ १५॥  
  
ज्ञानादिसद्गुणविहीन जन प्रकीर्ण  
     काले कले स्तुरगवाहन दुष्टपारिन् ॥  
  
     कल्किस्वरूप कृतपूर्वयुग प्रवृत्ते ।  
     वासिष्ठकृष्ण ममदेहि करावलम्बम् ॥ १६॥  
  
यज्ञैतरेय कपिलर्षभदत्तधन्वं  
     तर्यश्व सन्मुख कुमार सुयोषिदात्मन् ।  
सद्धर्म सूनुवर तापस हंसरूप  
     वासिष्ठकृष्ण ममदेहि करावलम्बम् ॥ १७॥  
  
सत्केशवादि द्विषडात्मक वासुदेवा  
     द्यात्मादिना सुचतुरूप सुशिंशुमार ।  
कृद्धोल्कपूर्वक सुपञ्चक देवरूप  
     वासिष्ठकृष्ण ममदेहि करावलम्बम् ॥ १८॥  
  
नारायणादि शतरूप सहस्वरूप  
     विश्वादिना सुबहुरूप परादिना च ।  
दिव्याजिताद्यमितरूप सुविश्वरूप  
     वासिष्ठकृष्ण ममदेहि करावलम्बम् ॥ १९॥  
  
श्रीविष्णुनामग सुवर्ण सन्धितात्मन्  
     मण्डूकसत्तनुज ह्रस्वसुनामकेन ।  
ध्यातर्षिणा सुसुखतीर्थ कराब्ज सेव्य  
     वासिष्ठकृष्ण ममदेहि करावलम्बम् ॥ २०॥  
  
वैकुण्ठपूर्वक त्रिधामगतत्रिरूप  
     स्वक्ष्यादिधामगत विश्वपुरः सरात्मन् ।  
सत्केशवादि चतुरुत्तरविंशरूप  
     वासिष्ठकृष्ण ममदेहि करावलम्बम् ॥ २१॥  
  
सत्वञ्चरात्र प्रतिपाद्यरमादिरूप  
     व्यूहात् पुरासुपरिपूज्य नवस्वरूप ।  
विमलादि शक्तिनवकात्मक दिव्यरूप  
     वासिष्ठकृष्ण ममदेहि करावलम्बम् ॥ २२॥  
  
स्वायम्भुवादिमनुसंस्थित दिव्यराज  
     राजेश्वरात्मक तथा सदुपेन्द्रनामन् ।  
सर्वेषु राजसु निविष्ट विभूति रूप  
     वासिष्ठकृष्ण ममदेहि करावलम्बम् ॥ २३॥  
  
प्रद्युम्न पार्थनरवैन्य बलानिरुद्ध  
     पूर्वेषु संस्थित विशेष विभूति रूप ।  
ब्रह्मादि जीव निवहाख्य (हस्थ) विभिन्नकांश  
     वासिष्ठकृष्ण ममदेहि करावलम्बम् ॥ २४॥  
  
सत्पृश्निगर्भ पितृहृद्यगया प्रयाग  
     वाराणसीस्थित गदाधर माधवात्मन् ।  
श्रीवेङ्कटेश सुविमानग रङ्गनाथ  
     वासिष्ठकृष्ण ममदेहि करावलम्बम् ॥ २५॥  
  
सद्वारकारजतपीठ सुवर्णपूर्व  
     ब्रह्मण्य मध्यमठ पाजक संस्थितात्मन् ।  
रूपैर्गुणैरवयवैस्ततितः स्वनन्त  
     वासिष्ठकृष्ण ममदेहि करावलम्बम् ॥ २६॥  
  
वेदेश मद्गुरुकरार्चित पादपद्य  
     श्रीकेशव ध्रुवविनिर्मित दिव्यमूर्ते ।  
श्रीभीमरथ्य मलतीर मणूर वासिन्  
     वासिष्ठकृष्ण ममदेहि करावलम्बम् ॥ २७॥  
  
श्रीपाण्डुरङ्ग सुस्यमन्तक गण्डिकाश्री  
मुष्णादिक्षेत्रवरसंस्थित नैकरूप (मूर्ते)  
काञ्चीस्थसद्वरदराज(सु) त्रिविक्रमात्मन्  
     वासिष्ठकृष्ण ममदेहि करावलम्बम् ॥ २८॥  
  
अआदिक्षान्तततवर्णसुवाच्यभूत (तैः)  
     निर्भेद मूर्तिकमहासदजादिरूपैः ।  
शक्त्यादिभिर्विगत भेद दशैक रूप  
     वासिष्ठकृष्ण ममदेहि करावलम्बम् ॥ २९॥  
  
सूर्यानलप्रभृति हृद्दुरितौघतूल  
     राशि प्रदाहक सुदर्शन रूपकेश ।  
नारायण प्रभृतिरूप सुपञ्चकात्मन्  
     वासिष्ठकृष्ण ममदेहि करावलम्बम् ॥ ३०॥  
  
इच्छादि शक्ति त्रितयेन तथाणिमादि  
     शक्त्यष्टकेनविगताखिल भेदमूर्ते ।  
सन्मोचकादि नवशक्ति विभिन्न देह (कांश)  
     वासिष्ठकृष्ण ममदेहि करावलम्बम् ॥ ३१॥  
  
जीवस्वरूप विनियामक बिम्बरूप  
     मूलेशनामक सुसारभुगिन्दु (भुगिन्ध) रूप ।  
प्रादेशरूपक विराडथ पद्मनाभ  
     वासिष्ठकृष्ण ममदेहि करावलम्बम् ॥ ३२॥  
  
क्षी (क्षा)राब्धिसङ्गत महाजलवाडवाग्नि  
     स्थरूप परमाणुगताणु रूप (मूर्ते) ।  
अव्याकृताम्बरगतापरिमेयरूप  
     वासिष्ठकृष्ण ममदेहि करावलम्बम् ॥ ३३॥  
  
ब्रह्मादि सर्वजगतः सुविशेषतोपि  
     सर्वत्र संस्थिति निमित्तत एव चास ।  
व्यासः स वीति हि श्रुतेरिति व्यासनामन्  
     वासिष्ठकृष्ण ममदेहि करावलम्बम् ॥ ३४॥  
  
निर्दोष पूर्णगुणचिज्जडभिन्नरूप  
     श्रुत्यायतस्त्व धिगतोसि ततस्त्वनामन् ।  
सत् श्रीकराख्य हरिनामक व्यूहरूप  
     वासिष्ठकृष्ण ममदेहि करावलम्बम् ॥ ३५॥  
  
पैलौडुलोमि वरजैमिनिकाशकृत्स्न  
     कार्ष्णाजिनिप्रभृतिशिष्य सुसेविताङ्घ्रे ।  
कानीन मद्गुरु सुसेव्य पदाब्जयुग्म  
     वासिष्ठकृष्ण ममदेहि करावलम्बम् ॥ ३६॥  
  
नानाविकर्मजनिताशुभसागरान्तः  
     सम्भ्राम्यतः प्रतिहतस्य षडूर्मिजालैः ।  
पुत्रादिनक्र निगृहीत शरीरकस्य  
     वासिष्ठकृष्ण ममदेहि करावलम्बम् ॥ ३७॥  
  
आशामद प्रभृति सिंहवृकादिसत्व  
     कीर्णेटतो भवभयङ्कर काननेस्मिन् ।  
पञ्चेषुचोरहृतबोध सुवित्तकस्य  
     वासिष्ठकृष्ण ममदेहि करावलम्बम् ॥ ३८॥  
  
लक्ष्मीनिवास भवनीरविहीनकूप  
     मध्यस्थितस्य मदभार विभिन्नबुद्धेः ॥  
  
तृष्णाख्यवारण भयेन दिगन्तभाजो  
     वासिष्ठकृष्ण ममदेहि करावलम्बम् ॥ ३९॥  
  
अज्ञानमोहपटलाद्गत चक्षुषोलं  
     मार्गान्निजात् स्खलत ईश दयाम्बुराशे ।  
किङ्गम्यमित्यविरतं रटतो रमेश  
     वासिष्ठकृष्ण ममदेहि करावलम्बम् ॥ ४०॥  
  
आजन्म जीर्णबहुदोषिण ईशजातु  
     त्वत्पाद नीरजयुगं हृदिकुर्वतोमे ।  
देवापराधमनवेक्ष्यच वीक्ष्य भक्तं  
     वासिष्ठकृष्ण ममदेहि करावलम्बम् ॥ ४१॥  
  
आम्नाय भारत पुराण सरः प्रभूत  
     वासिष्ठ कृष्ण नु(स्तु)ति पङ्कजमालिकेयम् ।  
देवत्वदर्थममलां रचितोचितां तां  
     कृत्वाध्रियस्व हृदये भवभूतिदो मे ॥ ४२॥  
  
वासिष्ठकृष्ण पदपद्म मधुव्रतेन  
     वेदेशतीर्थ गुरुसेवक यादवेन ।  
हस्तावलम्बनमिदं रचितं पठेद्य  
     स्तस्य प्रदास्यति करं बदरी निवासी ॥ ४३॥  
  
वेदेशतीर्थगुरुमानस नीरजस्थ  
     श्रीमध्वहृत्कमलवासि रमा निवासः ।  
प्रीतोस्त्वनेन शुभदो ममदेव पूजा  
     व्याख्या (स्तुत्या)दि सत्कृति कृतो बदरी निवासी ॥ ४४॥  
  
इति श्रीयादवार्यविरचितं श्रीवेदव्यासकरावलम्बनस्तोत्रं सम्पूर्णम् ॥  
  
  
Encoded and proofread by Krishnananda Achar   
  
