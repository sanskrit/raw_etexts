---
Category: deities_misc, kavacha
File name: kArtavIryakavachamnAradapurANa.itx
Indexextra: (Purana)
Language: Sanskrit
Latest update: June 5, 2016
Location: doc_deities_misc
Send corrections to: Sanskrit@cheerful.com
Site access: https://sanskritdocuments.org
Source: Naradapurana Purvabhag Adhyaya 77
Subject: philosophy/hinduism/religion
Sublocation: deities_misc
Text title: kArtavIryakavacham from nAradapurANa
engtitle: kArtavIryakavacham from nAradapurANa
itxtitle: kArtavIryakavacham (nAradapurANAntargatam)
title: कार्तवीर्यकवचम् (नारदपुराणान्तर्गतम्)

---
  
 श्रीकार्तवीर्यकवचम्   
नारद उवाच ।  
साधु साधु महाप्राज्ञ सर्व तन्त्रविशारद ।  
त्वया मह्यं समाख्यातं विधानं तन्त्रगोपितम् ॥ १॥  
  
अधुना तु महाभाग कीर्तवीर्यहनूमतोः ।  
कवचे श्रोतुमिच्छामि तद्वदस्व कृपानिधे ॥ २॥  
  
सनत्कुमार उवाच ।  
शृणु विप्रेन्द्र वक्ष्यामि कवचं परमाद्भुतम् ।  
कार्तवीर्यस्य येनासौ प्रसन्नः कार्यसिद्धिकृत् ॥ ३॥  
  
सहस्रादित्यसङ्काशे नानारत्नसमुज्ज्वले ।  
भास्वद्ध्वजपताकाढ्ये तुरगायुतभूषिते ॥ ४॥  
  
महासंवर्तकाम्भोधिभीमरावविराविणि ।  
समुद्धृतमहाछत्रवितानितवियत्पथे ॥ ५॥  
  
महारथवरे दीप्तनानायुधविराजिते ।  
सुस्थितं विपुलोदारं सहस्रभुजमण्डितम् ॥ ६॥  
  
वामैरुद्दण्डकोदण्डान्दधानमपरैः शरान् ।  
किरीटहारमुकुटकेयूरवलयाङ्गदैः ॥ ७॥  
  
मुद्रिकोदरबन्धाद्यैर्मौञ्जीनूपुरकादिभिः ।  
भूषितं विविधाकल्पैर्भास्वरैः सुमहाधनैः ॥ ८॥  
  
आबद्धकवचं वीरं सुप्रसन्नाननाम्बुजम् ।  
धनुर्ज्या सिंहनादेन कम्पयन्तं जगत्त्रयम् ॥ ९॥  
  
सर्वशत्रुक्षयकरं सर्वव्याधिविनाशनम् ।  
सर्वसम्पत्प्रदातारं विजयश्रीनिषेवितम् ॥ १०॥  
  
सर्वसौभाग्यदं भद्रं भक्ताभयविधायिनम् ।  
दिव्यमाल्यानुलेपाढ्यं सर्वलक्षणसंयुतम् ॥ ११॥  
  
रथनागाश्वपादातवृन्दमध्यगमीश्वरम् ।  
वरदं चक्रवर्तीनं सर्वलोकैकपालकम् ॥ १२॥  
  
समानोदितसाहस्रदिवाकरसमद्युतिम् ।  
महायोगभवैश्वर्यकीर्त्याक्रान्तजगत्त्रयम् ॥ १३॥  
  
श्रीमच्चक्रं हरेरंशादवतीर्णं महीतले ।  
सम्यगात्मादिभेदेन ध्यात्वा रक्षामुदीरयेत् ॥ १४॥  
  
अस्याङ्गमूर्तयः पञ्च पान्तु मां स्फटिकोज्ज्वलाः ।  
अग्नीशासुरवायव्यकोणेषु हृदयादिकाः ॥ १५॥  
  
सर्वतोस्रज्वलद्रूपा दरचर्मासिपाणयः ।  
अव्याहतबलैश्वर्यशक्तिसामर्थ्यविग्रहाः ॥ १६॥  
  
क्षेमङ्करीशक्तियुतश्चौरवर्गविभञ्जनः ।  
प्राचीं दिशं रक्षतु मे बाणबाणासनायुधः ॥ १७॥  
  
श्रीकरीशक्तिसहितो मारीभयविनाशकः ।  
शरचापधरः श्रीमान् दिशं मे पातु दक्षिणाम् ॥ १८॥  
  
महावश्यकरीयुक्तः सर्वशत्रुविनाशकृत् ।  
महेषुचापधृक्पातु मम प्राचेतसीं दिशम् ॥ १९॥  
  
यशःकर्या समायुक्तो दैत्यसङ्घविनाशनः ।  
परिरक्षतु मे सम्यग्विदिशं चैत्रभानवीम् ॥ २०॥  
  
विद्याकरीसमायुक्तः सुमहद्दुःखनाशनः ।  
पातु मे नैरृतीं चापपाणिर्विदिशमीश्वरः ॥ २१॥  
  
धनकर्या समायुक्तो महादुरित नाशनः ।  
इष्वासनेषुधृक्पातु विदिशं मम वायवीम् ॥ २२॥  
  
आयुःकर्या युतः श्रीमान्महाभयविनाशनः ।  
चापेषुधारी शैवीं मे विदिशं परिरक्षतु ॥ २३॥  
  
विजयश्रीयुतः साक्षात्सहस्रारधरो विभुः ।  
दिशमूर्ध्वामवतु मे सर्वदुष्टभयङ्करः ॥ २४॥  
  
शङ्खभृत्सुमहाशक्तिसंयुतोऽप्यधरां दिशम् ।  
परिरक्षतु मे दुःखध्वान्तसम्भेदभास्करः ॥ २५॥  
  
महायोगसमायुक्तः सर्वदिक्चक्रमण्डलः ।  
महायोगीश्वरः पातु सर्वतो मम पद्मभृत् ॥ २६॥  
  
एतास्तु मूर्तयो रक्ता रक्तमाल्यांशुकावृताः ।  
प्रधानदेवतारूपाः पृथग्रथवरे स्थिताः ॥ २७॥  
  
शक्तयः पद्महस्ताश्च नीलेन्दीवरसन्न्निभाः ।  
शुक्लमाल्यानुवसनाः सुलिप्ततिलकोज्ज्वलाः ॥ २८॥  
  
तत्पार्षदेश्वराः स्वस्ववाहनायुधभूषणाः ।  
स्वस्वदिक्षु स्थिताः पान्तु मामिन्द्राद्या महाबलाः ॥ २९॥  
  
एतस्तस्य समाख्याताः सर्वावरणदेवताः ।  
सर्वतो मां सदा पातुं सर्वशक्तिसमन्विताः ॥ ३०॥  
  
हृदये चोदरे नाभौ जठरे गुह्यमण्डले ।  
तेजोरूपाः स्थिताः पातुं वाञ्छासुरवनद्रुमाः ॥ ३१॥  
  
दिशं चान्ये महावर्णा मन्त्ररूपा महोज्ज्वलाः ।  
व्यापकत्वेन पान्त्वस्मानापादतलमस्तकम् ॥ ३२॥  
  
कार्तवीर्यः शिरः पातु ललाटं हैहयेश्वरः ।  
सुमुखो मे मुखं पातु कर्णौ व्याप्तजगत्त्रयः ॥ ३३॥  
  
सुकुमारो हनुं पातु भ्रूयुगं मे धनुर्धरः ।  
नयनं पुण्डरीकाक्षो नासिकां मे गुणाकरः ॥ ३४॥  
  
अधरोष्ठौ सदा पातु ब्रह्मज्ञेयो द्विजान्कविः ।  
सर्वशास्त्रकलाधारी जिह्वां चिबुकमव्ययः ॥ ३५॥  
  
दत्तात्रेयप्रियः कण्ठं स्कन्धौ राजकुलेश्वरः ।  
भुजौ दशास्यदर्पघ्नो हृदयं मे महाबलः ॥ ३६॥  
  
कुक्षिं रक्षतु मे विद्वान् वक्षः परपुरञ्जयः ।  
करौ सर्वार्थदः पातु कराग्राणि जगत्प्रियः ॥ ३७॥  
  
रेवाम्बुलीलासन्दृप्तो जठरं परिरक्षतु ।  
वीरशूरस्तु मे नाभिं पार्श्वौ मे सर्वदुष्टहा ॥ ३८॥  
  
सहस्रभुजभृत्पृष्टं सप्तद्वीपाधिपः कटिम् ।  
ऊरू माहिष्मतीनाथो जानुनी वल्लभो भुवः ॥ ३९॥  
  
जङ्घे वीराधिपः पातु पातु पादौ मनोजवः ।  
पातु सर्वायुधधरः सर्वाङ्गं सर्वमर्मसु ॥ ४०॥  
  
सर्वदुष्टान्तकः पातु धात्वष्टककलेवरम् ।  
प्राणादिदशजीवेशान्सर्वशिष्टेष्टदोऽवतु ॥ ४१॥  
  
वशीकृतेन्द्रियग्रामः पातु सर्वेन्द्रियाणि मे ।  
अनुक्तमपि यत्स्थान शरीरान्तर्बहिश्च यत् ॥ ४२॥  
  
तत्सर्वं पातु मे सर्वलोकनाथेश्वरेश्वरः ।  
वज्रात्सारतरं चेदं शरीरं कवचावृतम् ॥ ४३॥  
  
बाधाशतविनिर्मुक्तमस्तु मे भयवर्जितम् ।  
बद्धेदं कवचं दिव्यमभेद्यं हैहयेशितुः ॥ ४४॥  
  
विचरामि दिवा रात्रौ निर्भयेनान्तरात्मना ।  
राजमार्गे महादुर्गे मार्गे चौरा दिसङ्कुले ॥ ४५॥  
  
विषमे विपिने घोरे दावाग्नौ गिरिकन्दरे ।  
सङ्ग्रामे शस्त्रसङ्घाते सिंहव्याघ्रनिषेविते ॥ ४६॥  
  
गह्वरे सर्वसङ्कीर्णे सन्ध्याकाले नृपालये ।  
विवादे विपुलावर्ते समुद्रे च नदीतटे ॥ ४७॥  
  
परिपन्थिजनाकीर्णे देशे दस्युगणावृते ।  
सर्वस्वहरणे प्राप्ते प्राप्ते प्राणस्य सङ्कटे ॥ ४८॥  
  
नानारोगज्वरावेशे पिशाचप्रेतयातने ।  
मारीदुःस्वप्नपीडासु क्लिष्टे विश्वासघातके ॥ ४९॥  
  
शारीरे च महादुःखे मानसे च महाज्वरे ।  
आधिव्याधिभये विघ्नज्वालोपद्रवकेऽपि च ॥ ५०॥  
  
न भवतु भयं किञ्चित्कवचेनावृतस्य मे ।  
आगन्तुकामानखिलानस्मद्वसुविलुम्पकान् ॥ ५१॥  
  
निवारयतु दोर्दण्डसहस्रेण महारथः ।  
स्वकरोद्धृतसाहस्रपाशबद्धान्सुदुर्जयान् ॥ ५२॥  
  
संरुद्धगतिसामर्थ्यान्करोतु कृतवीर्यजः ।  
सृणिसाहस्रनिर्भिन्नान्सहस्रशरखण्डितान् ॥ ५३॥  
  
राजचूडामणिः क्षिप्रं करोत्वस्मद्विरोधकान् ।  
खड्ग साहस्रदलितान्सहस्रमुशलार्दितान् ॥ ५४॥  
  
चौरादि दुष्टसत्त्वौघान्करोतु कमलेक्षणः ।  
स्वशङ्खनादसन्त्रस्तान्सहस्रारसहस्रभृत् ॥ ५५॥  
  
अवतारो हरेः साक्षात्पालयत्वखिलं मम ।  
कार्तवीर्य महावीर्य सर्वदुष्टविनाशन ॥ ५६॥  
  
सर्वत्र सर्वदा दुष्टचौरान्नाशाय नाशय ।  
किं त्वं स्वपिषि दुष्टघ्न किं तिष्ठसि चिरायसि ॥ ५७॥  
  
उत्तिष्ठ पाहि नः सर्वभयेभ्यः स्वसुतानिव ।  
ये चौरा वसुहर्तारो विद्विषो ये च हिंसकाः ॥ ५८॥  
  
साधुभीतिकरा दुष्टाश्छद्मका ये दुराशयाः ।  
दुर्हृदो दुष्टभूपाला दुष्टामात्याश्च पापकाः ॥ ५९॥   
ये च कार्यविलोप्तोरो ये खलाः परिपन्थिनः ।  
सर्वस्वहारिणां ये च पञ्च मायाविनोऽपरेः ॥ ६०॥  
  
महाक्लेशकरा म्लेच्छा दस्यवो वृषलाश्च ये ।  
येऽग्निदा गरदातारो वञ्चकाः शस्त्रपाणयः ॥ ६१॥  
  
ये पापा दुष्टकर्माणो दुःखदा दुष्टबुद्धयः ।  
व्याजकाः कुपथासक्ता ये च नानाभयप्रदाः ॥ ६२॥  
  
छिद्रान्वेषरता नित्यं येऽस्मान्बाधितुमुद्यताः ।  
ते सर्वे कार्तवीर्यस्य महाशङ्खरवाहताः ॥ ६३॥  
  
सहसा विलयं यान्तु दूरादेव विमोहिताः ।  
ये दानवा महादित्या ये यक्षा ये च राक्षसाः ॥ ६४॥  
  
पिशाचा ये महासत्त्वा ये भूतब्रह्मराक्षसाः ।  
अपस्मारग्रहा ये च ये ग्रहाः पिशिताशनाः ॥ ६५॥  
  
महालोहितभोक्तारो वेताला ये च गुह्यकाः ।  
गन्धर्वाप्सरसः सिद्धा ये च देवादियोनयः ॥ ६६॥  
  
डाकिन्यो द्रुणसाः प्रेताः क्षेत्रपाला विनायकाः ।  
महाव्याघ्रमहामेघा महातुरगरूपकाः ॥ ६७॥  
  
महागजा महासिंहा महामहिषयोनयः ।  
ऋक्षवाराहशुनकवानरोलूकमूर्तयः ॥ ६८॥  
  
महोष्ट्रखरमार्जारसर्पगोवृषमस्तकाः ।  
नानारूपा महासत्त्वा नानाक्लेशसहस्रदाः ॥ ६९॥  
  
नानारोगकराः क्षुद्रा महावीर्या महाबलाः ।  
वातिकाः पैत्तिका घोरा श्लैष्मिकाः सान्निपातिकाः ॥ ७०॥  
  
माहेश्वरा वैष्णवाश्च वैरिञ्च्याश्च महाग्रहाः ।  
स्कान्दा वैनायकाः क्रूरा ये च प्रमथगुह्यकाः ॥ ७१॥  
  
महाशत्रुग्रहा रौद्रा महामारीमसूरिकाः ।  
ऐकाहिका द्व्याहिकाश्च त्र्याहिकाश्च महाज्वराः ॥ ७२॥  
  
चातुर्थिकाः पाक्षिकाश्च मास्याः षाण्मासिकाश्च ये ।  
सांवत्सरा दुर्निवार्या ज्वराः परमदारुणाः ॥ ७३॥  
  
स्वाप्निका ये महोत्पाता ये च दुःस्वाप्निका ग्रहाः ।  
कूष्माण्डा जृम्भिका भौमा द्रोणाः सान्निध्यवञ्चकाः ॥ ७४॥  
  
भ्रमिकाः प्राणहर्तारो ये च बालग्रहादयः ।  
मनोबुद्वीन्द्रियहराः स्फोटकाश्च महाग्रहाः ॥ ७५॥  
  
महाशना बलिभुजो महाकुणपभोजनाः ।  
दिवाचरा रात्रिचरा ये च सन्ध्यासु दारुणाः ॥ ७६॥  
  
प्रमत्ता वाऽप्रमत्ता वै ये मां बाधितुमुद्यताः ।  
ते सर्वे कार्तवीर्यस्य धनुर्मुक्तशराहताः ॥ ७७॥  
  
सहस्रधा प्रणश्यन्तु भग्नसत्त्वबलोद्यमाः ।  
ये सर्पा ये महानागा महागिरिबिलेशयाः ॥ ७८॥  
  
कालव्याला महादंष्ट्रा महाजगरसञ्ज्ञकाः ।  
अनन्तशूलिकाद्याश्च दंष्ट्राविषमहाभयाः ॥ ७९॥  
  
अनेकशतशीर्षाश्च खण्डपुच्छाश्च दारुणाः ।  
महाविषजलौकाश्च वृश्चिका रुक्तपुच्छकाः ॥ ८०॥  
  
आशीविषाः कालकूटा महाहालाहलाह्वयाः ।  
जलसर्पा जलव्याला जलग्राहाश्च कच्छपाः ॥ ८१॥  
  
मत्स्यका विषपुच्छाश्च ये चान्ये जलवासिनः ।  
जलजाः स्थलजाश्चैव कृत्रिमाश्च महाविषाः ॥ ८२॥  
  
गुप्तरूपा गुप्तविषा मूषिका गृहगोधिकाः ।  
नानाविषाश्च ये घोरा महोपविषसञ्ज्ञकाः ॥ ८३॥  
  
येऽस्मान्बाधितुमिच्छन्ति शरीरप्राणनाशकाः ।  
ते सर्वे कार्तवीर्यस्य खड्गसाहस्रदारिताः ॥ ८४॥  
  
दूरादेव विनश्यन्तु प्रणष्टेन्द्रियसाहसाः ।  
मनुष्याः पशवो त्वृक्षवानरा वनगोचराः ॥ ८५॥  
  
सिंहव्याघ्रवराहाश्च महिषा ये महामृगाः ।  
गजास्तुरङ्गा गवया रासभाः शरभा वृकाः ॥ ८६॥  
  
शुनका द्वीपिनः शुभ्रा मार्जारा बिललोलुपाः ।  
शृगालाः शशकाः श्येना गुरुत्मन्तो विहङ्गमाः ॥ ८७॥  
  
भेरुण्डा वायसा गूध्रा हंसाद्याः पक्षिजातयः ।  
उद्भिज्जाश्चाण्डजाश्चैव स्वेदजाश्च जरायुजाः ॥ ८८॥  
  
नानाभेदकुले जाता नानाभेदाः पृथग्विधाः ।  
येऽस्मान्बाधितुमिच्छन्ति सन्ध्यासु च दिवा निशि ॥ ८९॥  
  
ते सर्वे कार्तवीर्यस्य गदासाहस्रदारिताः ।  
दूरादेव विनश्यन्तु विनष्टगतिपौरुषाः ॥ ९०॥  
  
ये चाक्षेमप्रदातारः कूटमायाविनश्च ये ।  
मारणोत्सादनोन्मूलद्वेषमोहनकारकाः ॥ ९१॥  
  
विश्वासघातका दुष्टा ये च स्वामिद्रुहो नराः ।  
ये चाततायिनो दुष्टा ये पापा गोप्यहारिणः ॥ ९२॥  
  
दाहोपघातगरलशस्त्रपातातिदुःखदाः ।  
क्षेत्रवित्तादिहरणबन्धनादिभयप्रदाः ॥ ९३॥  
  
ईतयो विविधाकारो ये चान्ये दुष्टजातयः ।  
पीडाकरा ये सततं छिद्रमिच्छन्ति बाधितुम् ॥ ९४॥  
  
ते सर्वे कार्तवीर्यस्य चक्रसाहस्रदारिताः ।  
दूरादेव क्षयं यान्तु विनष्टबलसाहसाः ॥ ९५॥  
  
ये मेघा ये महावर्षा ये वाता याश्च विद्युतः ।  
ये महाशनयो दीप्ता ये निर्घाताश्च दारुणाः ॥ ९६॥  
  
उल्कापाताश्च ये घोरा ये महेन्द्रायुधादयः ।  
सूर्येन्दुकुजसौम्याश्च गुरुकाव्यशनैश्चराः ॥ ९७॥  
  
राहुश्च केतवो घोरा नक्षत्रा राशयस्तथा ।  
तिथयः सङ्क्रमा मासा हायना युगनायकाः ॥ ९८॥  
  
मन्वन्तराधिपाः सिद्धा ऋषयो योगसिद्धयः ।  
निधयो ऋग्यजुःसामाथर्वाणश्चैव वह्नयः ॥ ९९॥  
  
ऋतवो लोकपालाश्च पितरो देवसंहतिः ।  
विद्याश्चैव चतुःषष्टिभेदा या भुवनत्रये ॥ १००॥  
  
ये त्वत्र कीर्तिताः सर्वे ये चान्ये नानुकीर्तिताः ।  
ते सन्तु नः सदा सौम्याः सर्वकालसुखावहाः ॥ १०१॥  
  
आज्ञया कार्तवीर्यस्य योगीन्द्रस्यामितद्युतेः ।  
कार्तवीर्यार्जुनो धन्वी राजेन्द्रो हैहयेश्वरः ॥ १०२॥  
  
दशास्यदर्पहा रेवालीलादृप्तः सुदुर्जयः ।  
दुःखहा चौरदमनो राजराजेश्वरः प्रभुः ॥ १०३॥  
  
सर्वज्ञः सर्वदः श्रीमान् सर्वशिष्टेष्टदः कृती ।  
राजचूडामणिर्योगी सप्तद्वीपाधिनायकः ॥ १०४॥  
  
विजयी विश्वजिद्वाग्मी महागतिरलोलुपः ।  
यज्वा विप्रप्रियो विद्वान् ब्रह्मज्ञेयः सनातनः ॥ १०५॥  
  
माहिष्मतीपतिर्योधा महाकीर्तिर्महाभुजः ।  
सुकुमारो महावीरो मारीघ्नो मदिरेक्षणः ॥ १०६॥  
  
शत्रुघ्नः शाश्वतः शूरः शङ्खभृद्योगिवल्लभः ।  
महाभागवतो धीमान्महाभयविनाशनः ॥ १०७॥  
  
असाध्यी विग्रहो दिव्यो भावो व्याप्तजगत्त्रयः ।  
जितेन्द्रियो जितारातिः स्वच्छन्दोऽनन्तविक्रमः ॥ १०८॥  
  
चक्रभृत्परचक्रघ्नः सङ्ग्रामविधिपूजितः ।  
सर्वशास्त्रकलाधरी विरजा लोकवन्दितः ॥ १०९॥  
  
वीरो विमलसत्त्वाढ्यो महाबलपराक्रमः ।  
विजयश्रीमहामान्यो जितारिर्मन्त्रनायकः ॥ ११०॥  
  
खड्गभृत्कामदः कान्तः कालघ्नः कमलेक्षणः ।  
भद्रवादप्रियो वैद्यो विबुधो वरदो वशी ॥ १११॥  
  
महाधनो निधिपतिर्महायोगी गुरुप्रियः ।  
योगाढ्यः सर्वरोगघ्नो राजिताखिलभूतलः ॥ ११२॥  
  
दिव्यास्त्रभृदमेयात्मा सर्वगोप्ता महोज्ज्वलः ।  
सर्वायुधधरोऽभीष्टप्रदः परपुरञ्जयः ॥ ११३॥  
  
योगसिद्धो महाकायो महावृन्दशताधिपः ।  
सर्वज्ञाननिधिः सर्वसिद्धिदानकृतोद्यमः ॥ ११४॥  
  
इत्यष्टशतनामोक्त्या मूर्तयो दश दिक्पथि ।  
सम्यग्दशदिशो व्याप्य पालयन्तु च मां सदा ॥ ११५॥  
  
स्वस्थाः सर्वेन्द्रियाः सन्तु शान्तिरस्तु सदा मम ।  
शेषाद्या मूर्तयोऽष्टौ च विक्रमेणैव भास्वराः ॥ ११६॥  
  
अग्निनिरृतिवाय्वीशकोणगाः पान्तु मां सदा ।  
मम सौख्यमसम्बाधमारोग्यमपराजयः ॥ ११७॥  
  
दुःखहानिरविघ्नश्च प्रजावृद्धिः सुखोदयः ।  
वाञ्छाप्तिरतिकल्याणमवैषम्यमनामयम् ॥ ११८॥  
  
अनालस्यमभीष्टं स्यान्मृत्युहानिर्बलोन्नतिः ।  
भयहानिर्यशः कान्तिर्विद्या ऋद्धिर्महाश्रियः ॥ ११९॥  
  
अनष्टद्रव्यता चैव नष्टस्य पुनरागमः ।  
दीर्घायुष्यं मनोहर्षः सौकुमार्यमभीप्सितम् ॥ १२०॥  
  
अप्रधृष्यतमत्वं च महासामर्थ्यमेव च ।  
सन्तु मे कार्तवीर्यस्य हैहयेन्द्रस्य कीर्तनात् ॥ १२१॥  
  
य इदं कार्तवीर्यस्य कवच पुण्यवर्धनम् ।  
सर्वपापप्रशमनं सर्वोपद्रवनाशनम् ॥ १२२॥  
  
सर्वशान्तिकरं गुह्यं समस्तभयनाशनम् ।  
विजयार्थप्रदं नॄणां सर्वसम्पत्प्रदं शुभम् ॥ १२३॥  
  
शृणुयाद्वा पठेद्वापि सर्वकामानवाप्नुयात् ।  
चौरैर्हृतं यदा पश्येत्पश्वादिधनमात्मनः ॥ १२४॥  
  
सप्तवारं तदा जप्येन्निशि पश्चिमदिङ्मुखः ।  
सप्तरात्रेण लभते नष्टद्रव्यं न संशयः ॥ १२५॥  
  
सप्तविंशतिधा जप्त्वा प्राचीदिग्वदनः पुमान् ।  
देवासुरनिभं चापि परचक्रं निवारयेत् ॥ १२६॥  
  
विवादे कलहे घोरे पञ्चधा यः पठेदिदम् ।  
विजयो जायते तस्य न कदाचित्पराजयः ॥ १२७॥  
  
सर्वरोगप्रपीडासु त्रेधा वा पञ्चधा पठेत् ।  
स रोगमृत्युवेतालभूतप्रेतैर्न बाध्यते ॥ १२८॥  
  
सम्यग्द्वादशधा रात्रौ प्रजपेद्बन्धमुक्तये ।  
त्रिदिनान्निगडाद्बद्धो मुच्यते नात्र संशयः ॥ १२९॥  
  
अनेनैव विधानेन सर्वसाधनकर्मणि ।  
असाध्यमपि सप्ताहात्साधयेन्मन्त्रवित्तमः ॥ १३०॥  
  
यात्राकाले पठित्वेदं मार्गे गच्छति यः पुमान् ।  
न दुष्टचौरव्याघ्राद्यैर्भयंस्यात्परिपन्थिभिः ॥ १३१॥  
  
जपन्नासेचनं कुर्वञ्जलेनाञ्जलिना तनौ ।  
न चासौ विषकृत्यादिरोगस्फोटैः प्रबाध्यते ॥ १३२॥  
  
कार्तवीर्यः खलद्वेषी कृतवीर्यसुतो बली ।  
सहस्रबाहुः शत्रुघ्नो रक्तवासा धनुर्धरः ॥ १३३॥  
  
रक्तगन्धो रक्तमाल्यो राजा स्मर्तुरभीष्टदः ।  
द्वादशैतानि नामानि कार्तवीर्यस्य यः पठेत् ॥ १३४॥  
  
सम्पदस्तस्य जायन्ते जनास्तस्य वशे सदा ।  
यः सेवते सदा विप्र श्रीमच्चक्रावतारकम् ॥ १३५॥  
  
तस्य रक्षां सदा कुर्याच्चक्रं विष्णोर्महात्मनः ।  
मयैतत्कवचं विप्र दत्तात्रेयान्मुनीश्वरात् ॥ १३६॥  
  
श्रुतं तुभ्यं निगदितं धारयस्वाखिलेष्टदम् ॥ १३७॥  
  
इति श्रीबृहन्नारदीयपुराणे पूर्वभागे बृहदुपाख्याने  
तृतीयपादे कार्तवीर्यकवचकथनं नाम सप्तसप्ततितोमोऽध्यायः ॥ ७७॥  
  
  
Naradapurana Purvabhaga Adhyaya 77  
  
