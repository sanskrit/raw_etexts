+++
"Text title" = "majjagadgurushaMkarabhagavatpUjyapAdAchAryastavaH"
"File name" = "shankaracharyastava.itx"
itxtitle = "shaNkarabhagavatpUjyapAdAchAryastavaH (bhAratItIrthamahAsvAmibhiH virachitaH)"
engtitle = "jagadgurushaMkarabhagavatpUjyapAdAchAryastavaH"
Category = "deities_misc, stotra, gurudev"
Location = "doc_deities_misc"
Sublocation = "deities_misc"
SubDeity = "gurudev"
Texttype = "stotra"
Author = "bhAratItIrthamahAsvAmi"
Language = "Sanskrit"
Subject = "hinduism"
"Transliterated by" = "Ramakrishna Upadrasta uramakrishna at gmail.com"
"Proofread by" = "Sunder Hattangadi sunderh at hotmail.com Ramakrishna Upadrasta"
"Latest update" = "May 18, 2012"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शण्करभगवत्पूज्यपादाचार्यस्तवः (भारतीतीर्थमहास्वामिभिः विरचितः)"

+++
  
 श्रीमज्जगद्गुरुशङ्करभगवत्पूज्यपादाचार्यस्तवः   
  
ॐ श्री गुरुभ्यो नमः ।  
  
मुदा करेण पुस्तकं दधानमीशरूपिणं  
तथाऽपरेण मुद्रिकां नमत्तमोविनाशिनीम् ।  
कुसुम्भवाससावृतं विभूतिभासिफालकं  
नताघनाशने रतं नमामि शङ्करं गुरुम् ॥ १॥  
  
पराशरात्मजप्रियं पवित्रितक्षमातलं  
पुराणसारवेदिनं सनन्दनादिसेवितम् ।  
प्रसन्नवक्त्रपङ्कजं प्रपन्नलोकरक्षकं  
प्रकाशिताद्वितीयतत्त्वमाश्रयामि देशिकम् ॥ २॥  
  
सुधांशुशेखारार्चकं सुधीन्द्रसेव्यपादुकं  
सुतादिमोहनाशकं सुशान्तिदान्तिदायकम् ।  
समस्तवेदपारगं सहस्रसूर्यभासुरं  
समाहिताखिलेन्द्रियं सदा भजामि शङ्करम् ॥ ३॥  
  
यमीन्द्रचक्रवर्तिनं यमादियोगवेदिनं  
यथार्थतत्त्वबोधकं यमान्तकात्मजार्चकम् ।  
यमेव मुक्तिकाङ्क्षया समाश्रयन्ति सज्जना  
नमाम्यहं सदा गुरुं तमेव शङ्कराभिधम् ॥ ४॥  
  
स्वबाल्य एव निर्भरं य आत्मनो दयालुतां  
दरिद्रविप्रमन्दिरे सुवर्णवृष्टिमानयन् ।  
प्रदर्श्य विस्मयाम्बुधौ न्यमज्जयत् समान् जनान्  
स एव शङ्करः सदा जगद्गुरुर्गतिर्मम ॥ ५॥  
  
यदीयपुण्यजन्मना प्रसिद्धिमाप कालटी  
यदीयशिष्यतां व्रजन् स तोटकोऽपि पप्रथे ।  
य एव सर्वदेहिनां विमुक्तिमार्गदर्शको  
नराकृतिं सदाशिवं तमाश्रयामि सद्गुरुम् ॥ ६॥  
  
सनातनस्य वर्त्मनः सदैव पालनाय यः  
चतुर्दिशासु सन्मठान् चकार लोकविश्रुतान् ।  
विभाण्डकात्मजाश्रमादिसुस्थलेषु पावनान्  
तमेव लोकशङ्करं नमामि शङ्करं गुरुम् ॥ ७॥  
  
यदीयहस्तवारिजातसुप्रतिष्ठिता सती  
प्रसिद्धशृङ्गभूधरे सदा प्रशान्तिभासुरे ।  
स्वभक्तपालनव्रता विराजते हि शारदा  
स शङ्करः कृपानिधिः करोतु मामनेनसम् ॥ ८॥  
  
इमं स्तवं जगद्गुरोर्गुणानुवर्णनात्मकं  
समादरेण यः पठेदनन्यभक्तिसंयुतः ।  
समाप्नुयात् समीहितं मनोरथं नरोऽचिरात्  
दयानिधेः स शङ्करस्य सद्गुरोः प्रसादतः ॥ ९॥  
  
इति श्रीभारतीतीर्थमहास्वामिभिः विरचितम्  
शङ्करभगवत्पूज्यपादाचार्यस्तवः सम्पूर्णम् ॥  
  
  
  
Encoded by Ramakrishna Upadrasta uramakrishna at gmail.com   
Proofread by Ramakrishna Upadrasta, Sunder Hattangadi  
  
