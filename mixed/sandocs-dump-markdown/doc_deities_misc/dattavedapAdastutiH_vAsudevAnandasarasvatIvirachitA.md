+++
"Text title" = "dattavedapAdastutiH"
"File name" = "dattavedapAdastutiH.itx"
itxtitle = "dattavedapAdastutiH (vAsudevAnandasarasvatIvirachitA)"
engtitle = "dattavedapAdastutiH"
Category = "deities_misc, dattatreya, vAsudevAnanda-sarasvatI"
Location = "doc_deities_misc"
Sublocation = "deities_misc"
SubDeity = "dattatreya"
Author = "vAsudevAnandasarasvatI"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
Description-comments = "Brihatstotraratnakara 2, Narayana Ram Acharya, Nirnayasagar, stotrasankhyA 225-425"
"Latest update" = "March 24, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "दत्तवेदपादस्तुतिः (वासुदेवानन्दसरस्वतीविरचिता)"

+++
  
 दत्तवेदपादस्तुतिः   
  
श्रीदत्तात्रेयाय नमः ॥  
  
अग्निमीले परं देवं यज्ञस्य त्वां त्र्यधीश्वरम् ।  
स्तोमोऽयमग्रियोऽर्थ्यस्ते हृदिस्पृगस्तु शन्तमः ॥ १॥  
  
अयं देवाय दूराय गिरां स्वाध्याय सात्वताम् ।  
स्तोमोऽस्त्वनेन विन्देयं तद्विष्णोः परमं पदम् ॥ २॥  
  
एता या लौकिकाः सन्तु हीना वाचोऽपि नः प्रियाः ।  
बालस्येव पितुष्टे त्वं स नो मृल महाँअसि ॥ ३॥  
  
अयं वां नात्मनोस्तत्त्वमवगम्यास्ति दुर्मनाः ।  
हृद्रोगं मम सूर्य त्वं हरिमाणं च नाशय ॥ ४॥  
  
प्रमन्महेऽस्मान्विद्धीति स्तोतारस्ते वयं नमः ।  
भगवो देव ते स्तोममारे अस्मै च शृण्वते ॥ ५॥  
  
इन्द्रो मदाय यातीह सत्वरं सोमिनो यथा ।  
स्तोतॄनेहि तथाऽस्माँस्ते माध्वीर्गावो भवन्तु नः ॥ ६॥  
  
द्वे विरूपेऽत्र मायायाऽऽस्तेऽत्र मग्नोऽस्मि पीडितः ।  
माभितः सन्तपन्तीह सपत्नीरिव पर्शवः ॥ ७॥  
  
इदं श्रेष्ठमपि प्राप्य जन्म गन्ताध एव तत् ।  
कुरु प्रसादं ज्ञात्वैतत्तेनार्ह भूरि चाकन ॥ ८॥  
  
प्रवस्तुज्ञानाज्जहाति निष्कामश्चेन्मृतिं त्वहम् ।  
न तादृशोऽतः कामादि सर्वं रक्षो निबर्हय ॥ ९॥  
  
सुषुमामूर्धियः स्तोमैरागच्छैते वयं विभो ।  
त्वदंशास्त्वं पतिर्नोऽसि देवो देवेषु मेधिरः ॥ १०॥  
  
वसू रूपं रूपमिह प्रतिरूपोऽसि नो पृथक् ।  
एतानि भूतानि विदुर्ब्राह्मणा ये मनीषिणः ॥ ११॥  
  
तं नु त्वां किं ब्रुवेऽल्पज्ञो भगवन्तं क्षमस्व भोः ।  
 ओषमागहि मां त्वं चेत्सखा सन्नतिमन्यसे ॥ १२॥  
  
ता वासना घ्नन्ति यथा वृश्चिकस्यारसं विषम् ।  
अतो मां पाहि भूयिष्ठां नम उक्तिं विधेम ते ॥ १३॥  
  
नि होता सीदसि विभो यत्त्वं यष्टुर्गृहे प्रिय ।  
तं त्वा ह्वये ज्येष्ठराजं ब्रह्मणां ब्रह्मणस्पते ॥ १४॥  
  
सेमामविड्ढि प्रभृतिमीशिषे योऽव मानिशम् ।  
त्वं विश्वेषां यदीशानो ब्रह्मणा वेषि मे हवम् ॥ १५॥  
  
मन्दः स्वकोऽयं दीनोऽज्ञ इति विद्वान्भवान्प्रभुः ।  
इन्द्र आशाभ्यः परि मां सर्वाभ्यो अभयं करत् ॥ १६॥  
  
प्र य आरूपितां भ्रान्तिं त्वत्प्रसादाज्जहाति सः ।  
विमुच्यते तद्विप्रास्त्वां जागृवांसः समिन्धते ॥ १७॥  
  
इच्छन्ति देवा अपि ते प्रसादाय नृजन्म तत् ।  
विद्वान्नामानि ते दत्त विश्वाभिर्गीर्भिरीमहे ॥ १८॥  
  
इन्द्र त्वा भजतः सूरेर्दुर्लभं किं तरामि तत् ।  
भक्त्या क्लेशादि ते नावा गम्भीराँ उदधीँरिव ॥ १९॥  
  
न ता रोद्धुं धियः शक्ता योगेनाऽपि ततः सदा ।  
त्रातारं धीमहीश त्वां धियो यो नः प्रचोदयात् ॥ २०॥  
  
वैश्वानराय दत्त्वाऽन्नं विधिलब्धं सदैव ते ।  
भवामो भजने सक्ता अस्माकं शृणुधी हवम् ॥ २१॥  
  
एवा त्वामिन्द्र विप्रासौ जागृवांसो विपन्यवः ।  
स्तुवन्त्येभ्यो हि ते कोऽपि न ज्यायाँ अस्ति वृत्रहन् ॥ २२॥  
  
प्रऋभुभ्यो गृणद्भ्यस्ते मर्त्येभ्योऽप्यमृतत्वमित् ।  
दत्तं स्मृत्वा तव मनोरथ आयातु पाजसा ॥ २३॥  
  
इदमुत्यदिषं श्रेयो यज्जग्ध्वा परितृप्यति ।  
साधुस्तद्भजनं तेऽस्मे इषं स्तोतृभ्य आभर ॥ २४॥  
  
त्वामग्ने मायिनं मायां जेतारमपराजितम् ।  
हित्वा कं शरणं यामः स नो बोधि श्रुधी हवम् ॥ २५॥  
  
मही महेशोऽज्ञानेन भवानवतु मावृतम् ।  
यथा वै सूर्यं स्वर्भानुस्तमसाविध्यदासुरः ॥ २६॥  
  
प्रयुञ्जती यदात्मानं मनीषा मनसा सह ।  
तदैव भवतैकान्तं जानता सङ्गमेमहि ॥ २७॥  
  
ऋतस्य गोपास्त्वं देहि मह्यं शं युञ्जते धियः ।  
भीताय नाधमानाय ऋषये सप्तवध्रये ॥ २८॥  
  
त्वं हि पातासि नो दत्त परिबाधस्व दुष्कृतम् ।  
कामादीन्यस्य बीजानि जहि रक्षांसि सुक्रतो ॥ २९॥  
  
पिबा सोममिति श्रुत्वा यष्टुर्हूतिं शुभं द्रवत् ।  
आयासि पुरुरूप त्वामासु गोषूपपृछ्यताम् ॥ ३०॥  
  
इन्द्रं वोतान्यं न पृथङ् मन्ये मायाभिरिद्भवान् ।  
पुरुरूप इतीक्षे त्वममित्राँ सुषहान्कृधि ॥ ३१॥  
  
यज्ञा यज्ञाधीश सर्वे त्वन्मया अपि तेषु नः ।  
जपयज्ञो मतस्तेन समु पूष्णा गमेमहि ॥ ३२॥  
  
स्तुषे नराप्यं तुष्टः सन्नथो यस्या अयोमुखम् ।  
मायां जित्वा भवान्तां मे विश्वाहा शर्म यच्छतु ॥ ३३॥  
  
जुषस्व स्तोममीशैते प्रियासः सन्तु सूरयः ।  
वयं स्तोमप्रियानेन यच्छा नः शर्म दीर्घश्रुत् ॥ ३४॥  
  
उग्रो जज्ञे मृत्युरयमदुग्धा इव धेनवः ।  
धियो मेऽनेनेदृगीश न जातो न जनिष्यते ॥ ३५॥  
  
प्रब्रह्मैहीदमार्ण्योर्वारुकमिव बन्धनात् ।  
मृत्युञ्जय प्रमादाख्यान्मृत्योर्मुक्षीय माऽमृतात् ॥ ३६॥  
  
यदद्य वर्ष्म तेनैव पश्येम शरदः शतम् ।  
स्तोत्राय ते हते मृत्यौ जीवेम शरदः शतम् ॥ ३७॥  
  
प्रत्युत्तमं महेशं त्वां मनामह इहागहि ।  
मृला सुक्षत्र मृलय मा नो दुःशंस ईशत ॥ ३८॥  
  
तिस्रो वाचस्तेऽत्र वरां क ईशानं न याचिषत् ।  
भक्त्या गृणीमस्त्वां स्तोत्रैस्तेभिर्नस्तूयमागहि ॥ ३९॥  
  
दूराद्विहाय सर्वं त्वामृशयो ये च तुष्ट्ववः ।  
मर्ता अमर्त्यस्य ते तद्भूरि नाम मनामहे ॥ ४०॥  
  
य इन्द्र त्वं यो नमसा स्वध्वरो हीति संस्तुतः ।  
इन्द्रो ब्रह्मेन्द्र ऋषिरित्युप ब्रह्माणि नः शृणु ॥ ४१॥  
  
वयमु त्वा वरं देवमस्मभ्यं शर्म सप्रथः ।  
मनामहे पृणन्तं तदभित्वामिन्द्र नोनुमः ॥ ४२॥  
  
प्रकृतात्न्यपि सूक्तानि शृण्वन्तं जातवेदसम् ।  
त्वां गृणन्ति न के त्वं हि येषामिन्द्रो युवा सखा ॥ ४३॥  
  
त्वावतः पाहि नो मर्त्यान्यत इन्द्र धयामहे ।  
आदिश्य पदभक्तिं ते ततो नो अभयं कृधि ॥ ४४॥  
  
आ त्वा रथं न तुरगैः स्तोत्रैस्त्वा वर्तयामसि ।  
स त्वं न इन्द्र मृलय यस्य ते स्वादु सख्यमित् ॥ ४५॥  
  
आ प्रबोधं भवोऽबोधः स्वप्नवद्दुःखदोऽशुचिः ।  
पतितान्दुःखितान्नॄन्नः पाहि त्वं शृणुधी गिरः ॥ ४६॥  
  
इन्द्राय साम ते गातुं न क्षमो नाम ते गृणे ।  
बण्महाँऽअसि सूर्य त्वं सत्रादेव महाँऽअसि ॥ ४७॥  
  
सोमः पुनानोन्तारामो मया त्वं नाधिलक्षितः ।  
ईक्षे तुच्छान्बहिर्भोगान्योषा जारमिव प्रियम् ॥ ४८॥  
  
प्रण इन्दोरपि स्मरं रूपं ते दर्शयामलम् ।  
नॄन्स्तोतॄन्पाह्यंहसो नो जहि रक्षांसि सुक्रतो ॥ ४९॥  
  
हिन्वन्ति द्वैतमस्त्यस्माद्भयं विन्दति मामिह ।  
यदन्ति दूरके यच्च पवमान वि तज्जहि ॥ ५०॥  
  
धर्ता कारकशक्तीनां सर्वेषां त्वमिहैक इत् ।  
यशोऽत्रेदं पवित्रं ते विततं ब्रह्मणस्पते ॥ ५१॥  
  
असर्जि भवता विश्वमनित्यमवशं बृहत् ।  
त्वं संस्मर ज्ञ शरण वत्सं जातं न धेनवः ॥ ५२॥  
  
पुरोजितीश भो भूमन् तत्र माममृतं कृधि ।  
यत्रानन्दाश्च मोदाश्च मुदः प्रमुद आसते ॥ ५३॥  
  
अयं स इति विद्वान्त्सन्यमाय घृतवद्धविः ।  
कुतो जुहोम्यतोऽदेवा यमाय जुहुता हविः ॥ ५४॥  
  
निवर्तध्वमिनो देवा भद्रं नो अपि वातय ।  
मनो हरे मां पाह्यार्तं पिता पुत्रमिव प्रियम् ॥ ५५॥  
  
प्रमा प्रमाता प्रमेयं त्रिपुटीह न विद्यते ।  
रूपं तेऽविकृतं सत्त्वं मधुमन्मे परायणम् ॥ ५६॥  
  
प्रहोतारोऽत्रैव मनोन्वाहुवामह इत्यतः ।  
गमादि मनसो नास्य यो यज्ञस्य प्रसाधनः ॥ ५७॥  
  
ये यज्ञेनार्चन्त्यनेन सर्वे नन्दन्ति ते त्वया ।  
नान्येऽतस्त्वत्प्रिया एव विरूपासो दिवस्परि ॥ ५८॥  
  
देवानां नु वशे योऽस्य सुमङ्गलीरियं वधूः ।  
स्नेहेषु त्वच्युतो भोगी पतिर्बन्धेषु बध्यते ॥ ५९॥  
  
विहितं सर्वमित्ते त्वमतो ज्यायांश्च पूरुषः ।  
पादोऽस्य विश्वा भूतानि त्रिपादस्यामृतं दिवि ॥ ६०॥  
  
हये जाये इति वदन्या सालावृकहृत्समा ।  
तन्मयो न स वेदामुमात्मानं तव पूरुष ॥ ६१॥  
  
उभा उपाधितोऽत्रैकः पाकेन मनसान्वितः ।  
त्वां यदीक्षेत तं माता रेह्रलि स उ रेह्लि मातरम् ॥ ६२॥  
  
तदिदात्मन्हृदि वपुः पश्यन्तस्ते मनीषया ।  
मुनयो वातरशनाः पिशङ्गा वसतेऽमलाः ॥ ६३॥  
  
त्यं चिन्मयं बुधा रूपं सञ्जानाना उपासते ।  
यो अस्य पारे रजसः स नः पर्षदति द्विषः ॥ ६४॥  
  
इषे त्वोर्जे चौदनेन नित्यहोमेऽपि गव्यतः ।  
यजन्त्यहं त्वकामस्त्वां श्रेष्ठतमाय कर्मणे ॥ ६५॥  
  
अग्न आयाहीति गातुं त्वाऽक्षमः स्तौमि केवलम् ।  
निषीद मे हृदि यथा निहोता सत्सि बर्हिषि ॥ ६६॥  
  
शं नो देवीः प्रसादात्ते सन्तु धीवृत्तयोऽनिशम् ।  
आत्मप्रवाहाः स्वारस्याच्छंयोरभिस्रवन्तु नः ॥ ६७॥  
  
ज्ञातेऽस्मिन्पाशमुक्तिः सकलविदिति तत्स्यादनिर्देश्यमेकं  
    सूक्ष्मं चातीन्द्रियं सत्तदयमिति गिराशाब्दनिर्देश्यमेव ।  
वाक्यैस्तत्त्वं विरोधेऽपि सति सुमतिभिः सोऽयमित्यादिवत्तद्-  
    भागत्यागेन लक्ष्यं वरगुरुकृपया लभ्यमैक्यं हि तज्ज्ञैः ॥ ६८॥  
  
इति श्रीपरमहंसपरिव्राजकाचार्य श्री श्री श्री  
वासुदेवानन्दसरस्वतीयति वरेण्य विरचितं  
श्रीदत्तवेदपादस्तुतिः समाप्ता ॥  
  
  
Proofread by PSA Easwaran psaeaswaran at gmail.com  
  
