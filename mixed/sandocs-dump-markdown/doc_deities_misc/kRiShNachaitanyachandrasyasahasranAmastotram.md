---
Author: kavi karNapura
Category: sahasranAma, deities_misc, stotra
File name: chaitanyasahasra.itx
Language: Sanskrit
Latest update: April 20, 2002
Location: doc_deities_misc
Proofread by: Sunder Hattangadi (sunderh at hotmail)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: deities_misc
Text title: chaitanyasahasranaama sttora
Texttype: stotra
engtitle: kRiShNachaitanyachandrasya sahasranAmastotram
itxtitle: kRiShNachaitanyachandrasyasahasranAmastotram
title: कृइष्णचैतन्यचन्द्रस्यसहस्रनामस्तोत्रम्

---
  
 श्रीकृष्णचैतन्यचन्द्रस्यसहस्रनामस्तोत्रम्   
  
नमस्तस्मै भगवते चैतन्याय महात्मने ।  
कलिकल्मषनाशाय भवाब्धितारणाय च ॥ १॥  
  
ब्रह्मणा हरिदासेन श्रीरूपाय प्रकाशितम् ।  
तत्सर्वं कथयिष्यामि सावधानं निशामय ॥ २॥  
  
श्रुत्वैवं वैष्णवाः सर्वे प्रहृष्टाः प्रेमविह्वलाः ।  
सादरं परिपप्रच्छुः प्रेमगद्गदया गिरा ॥ ३॥  
  
वैष्णवानां हि कृपया स्मृत्वा वाक्यं पितुस्तदा ।  
सणोन्त्य भगवद्रूपं नामानि कथयामि वै ॥ ४॥  
  
ध्यानम् ।  
ॐ अस्य श्रीकृष्णचैतन्यसहस्रनामस्तोत्रस्य  
नारायणः ऋषिः अनुष्टुप् छन्दः श्रीमद्भगवद्भक्तिर्देवता  
श्रीराधाकृष्णप्रीतये श्रीकृष्णचैतन्य नामसहस्रपथे विनियोगः ।  
ॐ नमः प्रेमसमुच्चयाय गोपीजनवल्लभाय महात्मने ।  
ॐ विश्वम्भरः सदानन्दो विश्वजिद्विश्वभावनः ।  
महानुभावो विश्वात्मा गौराङ्गो गौरभावनः ॥ ५॥  
  
हेमप्रभो दीर्घबाहुर्दीर्घग्रीवः शुचिर्वसुः ।  
चैतन्यश्चेतनश्चेतश्चित्तरूपी प्रभुः स्वयम् ॥ ६॥  
  
राधाङ्गी राधिकाभावो राधान्वेशी प्रियंवदः ।  
नीतिज्ञः सर्वधर्मज्ञो भक्तिमान् पुरुषोत्तमः ॥ ७॥  
  
अनुभावी महाधैर्यः शास्त्रज्ञो नित्यनूतनः ।  
प्रभावी भगवान् कृष्णश्चैतन्यो रसविग्रहः ॥ ८॥  
  
अनादिनिधनो धाता धरणीमन्दनः शुचिः ।  
वराङ्गश्चञ्चलो दक्षः प्रतापी साधुसङ्गतः ॥ ९॥  
  
उन्मादी उन्मदो वीरो धीरग्राणी रसप्रियः ।  
रक्ताम्बरो दण्डधरः सन्न्यासी यतिभूषणः ॥ १०॥  
  
दण्डी छत्री चक्रपाणिः कृपालुः सर्वदर्शनः ।  
निरायुधः सर्वशास्ता कलिदोषप्रनाशनः ॥ ११॥  
  
गुरुवर्यः कृपासिन्धुर्विक्रमी च जनार्दनः ।  
म्लेच्छग्राही कुनीतिघ्नो दुष्टहारी कृपाकुलः ॥ १२॥  
  
ब्रह्मचारी यतिवरो ब्रह्मण्यो ब्राह्मणः सुधीः ।  
द्विजराजश्चक्रवर्ती कविः कृपणवत्सलः ॥ १३॥  
  
निरीहः पावकोऽर्थज्ञो निर्धूमः पावकोपमः ।  
नारवन्द्यो हराकारो भविष्णुर्नरनायकः ॥ १४॥  
  
दानवीरो युद्धवीरो दयावीरो वृकोदरः ।  
ज्ञानवीरो महावीरः शान्तिवीरः प्रतापनः ॥ १५॥  
  
श्रीजिष्णुर्भ्रमिको जिष्णुः सहिष्णुश्चारुदर्शनः ।  
नरो वरीयान् दुर्दर्शो नवद्वीपसुधाकरः ॥ १६॥  
  
चन्द्रहास्यश्चन्द्रनखो बलिमदुदरो बली ।  
सूर्यप्रभः सूर्यकांशुः सूर्याङ्गो मणिभूषणः ॥ १७॥  
  
कम्भुकण्ठः कपोलश्रीर्निम्ननाभिः सुलोचनः ।  
जगन्नाथसुतो विप्रो रत्नाङ्गो रत्नभूषणः ॥ १८॥  
  
तीर्थार्थी तीर्थदस्तीर्थस्तीर्थाङ्गस्तीर्थसाधकः ।  
तीर्थास्पदस्तीर्थवासस्तीर्थसेवी निराश्रयः ॥ १९॥  
  
तीर्थालादी तीर्थप्रदो ब्राह्मको ब्रह्मणो भ्रमी ।  
श्रीवासपण्डितानन्दो रामानन्दप्रियङ्करः ॥ २०॥  
  
गदाधरप्रियो दासो विक्रमी शङ्करप्रियः ।  
योगी योगप्रदो योगो योगकारी त्रियोगकृत् ॥ २१॥  
  
सर्वः सर्वस्वदो भूमा सर्वाङ्गः सर्वसम्भवः ।  
वाणिर्बाणायुधो वादी वाचस्पतिरयोनिजः ॥ २२॥  
  
बुद्धिः सत्यं बलं तेजो धृतिमान् जङ्गमकृतिः ।  
मुरारिर्वर्धनो धाता नृहरिः मानवर्धनः ॥ २३॥  
  
निष्कर्मा कर्मदो नाथः कर्मज्ञः कर्मनाशकः ।  
अनर्घः कारकः कर्म क्रियार्हः कर्मबाधकः ॥ २४॥  
  
निर्गुणो गुणवानीशो विधाता सामगोऽजितः ।  
जितश्वासो जितप्राणो जितानङ्गो जितेन्द्रियः ॥ २५॥  
  
कृष्णभावी कृष्णनामी कृष्णात्मा कृष्णनायकः ।  
अद्वैतो द्वैतसाहित्यो द्विभावः पालको वशी ॥ २६॥  
  
श्रीवासः श्रीधराहव्यो हलनायकसारवित् ।  
विश्वरूपानुजश्चन्द्रो वरीयान् माधवोऽच्युतः ॥ २७॥  
  
रूपासक्तः सदाचारो गुणज्ञो बहुभावकः ।  
गुणहीनो गुणातीतो गुणग्राही गुणार्णवः ॥ २८॥  
  
ब्रह्मानन्दो नित्यानन्दः प्रेमानन्दोऽतिनन्दकः ।  
निन्द्यहारी निन्द्यवर्जी निन्द्यघ्नः परितोषकः ॥ २९॥  
  
यज्ञबाहुर्विनीतात्मा नामयज्ञप्रचारकः ।  
कलिवर्यः सुचिनांशुः पर्यांसुः पावकोपमः ॥ ३०॥  
  
हिरण्यगर्भः सूक्ष्मात्मा वैराज्यो विरजापतिः ।  
विलासी प्रभावी स्वांशी परावस्थः शिरोमणिः ॥ ३१॥  
  
मायाघ्नो मायिको मायी मायावादी विचक्षणः ।  
कृष्णाच्छादी कृष्णजल्पी विषयघ्नो निराकृतिः ॥ ३२॥  
  
सङ्कल्पशून्यो मायीशो मायाद्वेशी व्रजप्रियः ।  
व्रजाधीशो व्रजपतिर्गोपगोकुलनन्दनः ॥ ३३॥  
  
व्रजवासी व्रजभावो व्रजनायकसत्तमः ।  
गुप्तप्रियो गुप्तभावो वाञ्छितः सत्कुलाश्रयः ॥ ३४॥  
  
रागानुगो रागसिन्धू रागात्मा रागवर्धनः ।  
रागोद्गतः प्रेमसाक्षी भट्टनाथः सनातनः ॥ ३५॥  
  
गोपालभट्टगः प्रीतो लोकनाथप्रियः पटुः ।  
द्विभुजः षड्भुजो रूपी राजदर्पविनाशनः ॥ ३६॥  
  
काशिमिश्रप्रियो वन्द्यो वन्दनीयः शचिप्रसूः ।  
मिश्रपुरन्दराधिसो रघुनाथप्रियो रयः ॥ ३७॥  
  
सार्वभौमदर्पहारी अमोघारिर्वसुप्रियः ।  
सहजः सहजाधीशः शाश्वतः प्रणयातुरः ॥ ३८॥  
  
किलकिञ्चिदभावार्तः पाण्डुगण्डः शुचातुरः ।  
प्रलापी बहुवाक् शुद्धः ऋजुर्वक्रगतिः शिवः ॥ ३९॥  
  
घत्तायितोऽरविन्दाक्षः प्रेमवैचित्यलक्षकः ।  
प्रियाभिमानी चतुरः प्रियावर्ती प्रियोन्मुखः ॥ ४०॥  
  
लोमाञ्चितः कम्पधरः अश्रुमुखो विशोकहा ।  
हास्यप्रियो हास्यकारी हास्ययुग् हास्यनागरः ॥ ४१॥  
  
हास्यग्रामी हास्यकरस्त्रिभङ्गी नर्तनाकुलः ।  
ऊर्ध्वलोमा ऊर्ध्वहस्त ऊर्ध्वरावी विकारवान् ॥ ४२॥  
  
भवोल्लासी धीरशान्तो धीरङ्गो धीरनायकः ।  
देवास्पदो देवधामा देवदेवो मनोभवः ॥ ४३॥  
  
हेमाद्रिर्हेमलावण्यः सुमेरुर्ब्रह्मसादनः ।  
ऐरावतस्वर्णकान्तिः शरघ्नो वाञ्छितप्रदः ॥ ४४॥  
  
करोभोरूः सुदीर्घाक्षः कम्पभ्रूचक्षुनासिकः ।  
नामग्रन्थी नामसङ्ख्या भावबद्धस्तृषाहरः ॥ ४५॥  
  
पापाकर्षी पापहारी पापघ्नः पापशोधकः ।  
दर्पहा धनदोऽरिघ्नो मानहा रिपुहा मधुः ॥ ४६॥  
  
रूपहा वेशहा दिव्यो दीनबन्धुः कृपामयः ।  
सुधक्षरः सुधास्वादी सुधामा कमनीयकः ॥ ४७॥  
  
निर्मुक्तो मुक्तिदो मुक्तो मुक्ताख्यो मुक्तिबाधकः ।  
निःशङ्को निरहङ्कारो निर्वैरो विपदापहः ॥ ४८॥  
  
विदग्धो नवलावण्यो नवद्वीपद्विज प्रभुः ।  
निरङ्कुशो देववन्द्यः सुराचार्यः सुरारिहा ॥ ४९॥  
  
सुरवर्यो निन्द्यहारी वादघ्नः परितोषकः ।  
सुप्रकाशो बृहद्बाहुर्मित्रज्ञः कविभूषणः ॥ ५०॥  
  
वरप्रदो वरपाङ्गो वरयुग् वरनायकः ।  
पुष्पहासः पद्मगन्धिः पद्मरागः प्रजागरः ॥ ५१॥  
  
ऊर्ध्वगः सत्पथाचारी प्राणद ऊर्ध्वगायकः ।  
जनप्रियो जनाह्लादो जनकऋषि जनस्पृहः ॥ ५२॥  
  
अजन्मा जन्मनिलयो जनानदो जनार्द्रधीः ।  
जगन्नाथो जगद्बन्धुर्जगद्देवो जगत्पतिः ॥ ५३॥  
  
जनकारी जनामोदो जनकानन्दसाग्रहः ।  
कलिप्रियः कलिश्लाघ्यः कलिमानविवर्धनः ॥ ५४॥  
  
कलिवर्यः सदानन्दः कलिकृत् कलिधन्यमान् ।  
वर्धामनः श्रुतिधरः वर्धनो वृद्धिदायकः ॥ ५५॥  
  
सम्पदः शारणो दक्षो घृणाङ्गी कलिरक्षकः ।  
कलिधन्यः समयज्ञः कलिपुण्यप्रकाशकः ॥ ५६॥  
  
निश्चिन्तो धीरललितो धीरवाक् प्रेयसीप्रियः ।  
वामास्पर्शी वामभावो वामरूपो मनोहरः ॥ ५७॥  
  
अतीन्द्रियः सुराध्यक्षो लोकाध्यक्षः कृतकृतः ।  
युगादिकृद् युगकरो युगज्ञो युगनायकः ॥ ५८॥  
  
युगावर्तो युगासीमः कालवान् कालशक्तिधृक् ।  
प्रणयः शाश्वतो हृष्टो विश्वजिद् बुद्धिमोहनः ॥ ५९॥  
  
सन्ध्याता ध्यानकृद् ध्यानी ध्यानमङ्गलसन्धिमान् ।  
विस्रुतात्मा हृदिस्थिरो ग्रामनियप्रग्राहकः ॥ ६०॥  
  
स्वरमूर्च्छी स्वरालापी स्वरमूर्तिविभूषणः ।  
गानग्राही गानलुब्धो गायको गानवर्धनः ॥ ६१॥  
  
गानमान्यो ह्यप्रमेयः सत्कर्ता विश्वधृक् सहः ।  
क्षीराब्धिकमथाकारः प्रेमगर्भझषाकृतिः ॥ ६२॥  
  
बीभत्सुर्भावहृदयः अदृश्यो बर्हिदर्शकः ।  
ज्ञानरुद्धो धीरबुद्धिरखिलात्मप्रियः सुधीः ॥ ६३॥  
  
अमेयः सर्वविद्भानुर्बभ्रूर्बहुशिरो रुचिः ।  
उरुश्रवाः महादीर्घो वृषकर्मा वृषाकृतिः ॥ ६४॥  
  
श्रुतिस्मृतिधरो वेदः श्रुतिज्ञः श्रुतिबाधकः ।  
हृदिस्पृश आस आत्मा श्रुतिसारो विचक्षणः ॥ ६५॥  
  
कलापी निरनुग्राही वैद्यविद्याप्रचारकः ।  
मीमांसकारिर्वेदाङ्ग वेदार्थप्रभवो गतिः ॥ ६६॥  
  
परावरज्ञो दुष्पारो विरहाङ्गी सतां गतिः ।  
असङ्ख्येयोऽप्रमेयात्मा सिद्धिदः सिद्धिसाधनः ॥ ६७॥  
  
धर्मसेतुर्धर्मपरो धर्मात्मा धर्मभावनः ।  
उदीर्णसंशयच्छिन्नो विभूतिः शाश्वतः स्थिरः ॥ ६८॥  
  
शुद्धात्मा शोभनोत्कण्ठोऽनिर्देश्यः साधनप्रियः ।  
ग्रन्थप्रियो ग्रन्थमयः शास्त्रयोनिर्महाशयः ॥ ६९॥  
  
अवर्णो वर्णनिलयो नाश्रमी चतुराश्रमः ।  
अविप्र विप्रकृत् स्तुत्यो राजन्यो राज्यनाशकः ॥ ७०॥  
  
अवश्यो वश्यताधीनः श्रीभक्तिव्यवसायकः ।  
मनोजवः पुरयिता भक्तिकीर्तिरनामयः ॥ ७१॥  
  
निधिवर्जी भक्तिनिधिर्दुर्लभो दुर्गभावकृत् ।  
कर्तनीः कीर्तिरतुलः अमृतो मुरजप्रियः ॥ ७२॥  
  
शृङ्गारः पञ्चमो भावो भावयोनिरनन्तरः ।  
भक्तिजित् प्रेमभोजी च नवभक्तिप्रचारकः ॥ ७३॥  
  
त्रिगर्तस्त्रिगुणामोदस्त्रिवाञ्छी प्रीतिवर्धनः ।  
नियन्ता श्रमगोऽतीतः पोषणो विगतज्वरः ॥ ७४॥  
  
प्रेमज्वरो विमानार्हः अर्थहा स्वप्ननाशनः ।  
उत्तारणो नामपुण्यः पापपुण्यविवर्जितः ॥ ७५॥  
  
अपराधहरः पाल्यः स्वस्तिदः स्वस्तिभूषणः ।  
पूतात्मा पूतगः पूतः पूतभावो महास्वनः ॥ ७६॥  
  
क्षेत्रज्ञः क्षेत्रविजयी क्षेत्रवासो जगत्प्रसूः ।  
भयहा भयदो भास्वान् गौणभावसमन्वितः ॥ ७७॥  
  
मण्डितो मण्डलकरो वैजयन्तीपवित्रकः ।  
चित्राङ्गश्चित्रितश्चित्रो भक्तचित्तप्रकाशकः ॥ ७८॥  
  
बुद्धिगो बुद्धिदो बुद्धिर्बुद्धिधृग् बुद्धिवर्धनः ।  
प्रेमाद्रिधृक् प्रेमवहो रतिवोढ रतिस्पृशः ॥ ७९॥  
  
प्रेमचक्षुः प्रेमगह्नः प्रेमहृत् प्रेमपूरकः ।  
गम्भीरगो बहिर्वासो भावानुष्ठितगो पतिः ॥ ८०॥  
  
नैकरूपो नैकभावो नैकात्मा नैकरूपधृक् ।  
श्लथसन्धिः क्षीणधर्मस्त्यक्तपाप उरुश्रवः ॥ ८१॥  
  
उरुगाय उरुग्रीव उरुभाव उरुक्रमः ।  
निर्धूतो निर्मलो भावो निरीहो निरनुग्रहः ॥ ८२॥  
  
निर्धूमोऽग्निः सुप्रतापस्तीव्रतापो हुताशनः ।  
एको महद्भूतव्यापी पृथग्भूतः अनेकशः ॥ ८३॥  
  
निर्णयी निरनुज्ञातो दुष्टग्रामनिवर्तकः ।  
विप्रबन्धुः प्रियो रुच्यो रोचकाङ्गो नराधिपः ॥ ८४॥  
  
लोकाध्यक्षः सुवर्णाभः कनकाब्जः शिखामणिः ।  
हेमकुम्भो धर्मसेतुर्लोकनाथो जगद्गुरुः ॥ ८५॥  
  
लोहिताक्षो नामकर्मा भावस्थो हृद्गुहाशयः ।  
रसप्राणो रतिज्येष्ठो रसाब्धिरतिराकुलः ॥ ८६॥  
  
भावसिन्धुर्भक्तिमेघो रसवर्षी जनाकुलः ।  
पीताब्जो नीलपीताभो रतिभोक्ता रसायनः ॥ ८७॥  
  
अव्यक्तः स्वर्णराजीवो विवर्णी साधुदर्शनः ।  
अमृत्युः मृत्युदोऽरुद्धः सन्धाता मृत्युवञ्चकः ॥ ८८॥  
  
प्रेमोन्मत्तः कीर्तनर्त्तः सङ्कीर्तनपिता सुरः ।  
भक्तिग्रामः सुसिद्धार्थः सिद्धिदः सिद्धिसाधनः ॥ ८९॥  
  
प्रेमोदरः प्रेमवाहू लोकभर्ता दिशाम्पतिः ।  
अन्तः कृष्णो बहिर्गौरो दर्शको रतिविस्तरः ॥ ९०॥  
  
सङ्कल्पसिद्धो वाञ्छात्मा अतुलः सच्छरीरभृत् ।  
ऋड्धार्थः करुणापाङ्गो नदकृद् भक्तवत्सलः ॥ ९१॥  
  
अमत्सरः परानन्दः कौपीनी भक्तिपोषकः ।  
अकैतवो नाममाली वेगवान् पूर्णलक्षणः ॥ ९२॥  
  
मिताशनो विवर्ताक्षो व्यवसाया व्यवस्थितः ।  
रतिस्थानो रतिवनः पश्चात्तुष्टः शमाकुलः ॥ ९३॥  
  
क्षोभणो विरभो मार्गो मार्गधृग् वर्त्मदर्शकः ।  
नीचाश्रमी नीचमानी विस्तारो बीजमव्ययः ॥ ९४॥  
  
मोहकायः सूक्ष्मगतिर्महेज्यः सत्त्रवर्धनः ।  
सुमुखः स्वापनोऽनादिः सुकृत् पापविदारणः ॥ ९५॥  
  
श्रीनिवासो गभीरात्मा शृङ्गारकनकादृतः ।  
गभीरो गहनो वेधा साङ्गोपाङ्गो वृषप्रियः ॥ ९६॥  
  
उदीर्णरागो वैचित्री श्रीकरः स्तवनार्हकः ।  
अश्रुचक्षुर्जलाब्यङ्ग पूरितो रतिपूरकः ॥ ९७॥  
  
स्तोत्रायणः स्तवाध्यक्षः स्तवनीयः स्तवाकुलः ।  
ऊर्ध्वरेतः सन्निवासः प्रेममूर्तिः शतानलः ॥ ९८॥  
  
भक्तबन्धुर्लोकबन्धुः प्रेमबन्धुः शताकुलः ।  
सत्यमेधा श्रुतिधरः सर्वशस्त्रभृतांवरः ॥ ९९॥  
  
भक्तिद्वारो भक्तिगृहः प्रेमागारो निरोधहा ।  
उद्घूर्णो घूर्णितमना आघूर्नितकलेवरः ॥ १००॥  
  
भवभ्रान्तिजसन्देहः प्रेमराशिः शुचापहः ।  
कृपाचार्यः प्रेमसङ्गो वयुनः स्थिरयौवनः ॥ १०१॥  
  
सिन्धुगः प्रेमसङ्गाहः प्रेमवश्यो विचक्षणः ।  
पद्मकिञ्जल्कसङ्काशः प्रेमादारो नियामकः ॥ १०२॥  
  
विरक्तो विगतारातिर्नापेक्षो नारददृतः ।  
नतस्थो दक्षिणः क्षामः शठजीवप्रतारकः ॥ १०३॥  
  
नामप्रवर्तकोऽनर्थो धर्मोगुर्वादिपुरुषः ।  
न्यग्रोधो जनको जातो वैनत्यो भक्तिपादपः ॥ १०४॥  
  
आत्ममोहः प्रेमलीधः आत्मभावानुगो विराट् ।  
माधुर्यवत् स्वात्मरतो गौरख्यो विप्ररूपधृक् ॥ १०५॥  
  
राधारूपी महाभावी राध्यो राधनतत्परः ।  
गोपीनाथात्मकोऽदृश्यः स्वाधिकारप्रसाधकः ॥ १०६॥  
  
नित्यास्पदो नित्यरूपी नित्यभावप्रकाशकः ।  
सुस्थभावश्चपलधीः स्वच्छगो भक्तिपोषकः ॥ १०७॥  
  
सर्वत्रगस्तीर्थभूतो हृदिस्थः कमलासनः ।  
सर्वभावानुगाधीशः सर्वमङ्गलकारकः ॥ १०८॥  
  
इत्येतत्कथितं नित्यं साहस्रं नामसुन्दरम् ।  
गोलोकवासिनो विष्णोर्गौररूपस्य शार्ङ्गिनः ॥ १०९॥  
  
इदं गौरसहस्राख्याम् आमयघ्नं शुचापहम् ।  
प्रेमभक्तिप्रदं नृणां गोविन्दाकर्षकं परम् ॥ ११०॥  
  
प्रातःकाले च मध्याह्ने सन्ध्यायां मध्यरात्रिके ।  
यः पठेत्प्रयतो भक्त्या चैतन्ये लभते रतिम् ॥ १११॥  
  
नामात्मको गौरदेवो यस्य चेतसि वर्तते ।  
स सर्वं विषयं त्यक्त्वा भावानन्दो भवेद्ध्रुवम् ॥ ११२॥  
  
यस्मै कस्मै न दातव्यम् दाने तु भक्तिहा भवेत् ।  
विनीताय प्रशान्ताय गौरभक्ताय धीमते ॥ ११३॥  
  
तस्मै देयं ततो ग्राह्यमिति वैष्णवशासनम् ॥  
  
इति श्रीकविकर्णपूरविरचितम्  
श्रीकृष्णचैतन्यचन्द्रस्य  
सहस्रनामस्तोत्रं सम्पूर्णम् ॥  
  
  
  
