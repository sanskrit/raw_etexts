---
Category: kavacha, deities_misc, gurudev
Description-comments: from Kalyan-Mandir magazine purashcharaNarasollAse
File name: gurukavacham.itx
Language: Sanskrit
Latest update: August 16, 2014, July 19, 2016
Location: doc_deities_misc
Proofread by: PP, DPD
Send corrections to: Sanskrit@cheerful.com
Site access: https://sanskritdocuments.org
SubDeity: gurudev
Subject: hinduism/religion  IshvaradevIsamvAde
Sublocation: deities_misc
Text title: gurukavachaM
Transliterated by: PP, DPD
engtitle: Shrigurukavacham
itxtitle: gurukavacham
title: गुरुकवचम्

---
  
 श्रीगुरुकवचम्   
  
॥ अथ पुरश्चरणरसोल्लासे ईश्वरदेवीसंवादे श्रीगुरुकवचम् ॥  
  
पूर्वपीठिका  
  
॥ श्रीईश्वर उवाच ॥  
  
शृणु देवि! प्रवक्ष्यामि गुह्याद्गुह्यतरं महत् ।  
लोकोपकारकं प्रश्नं न केनापि कृतं पुरा ॥ १॥  
  
अद्य प्रभृति कस्यापि न ख्यातं कवचं मया ।  
देशिकाः बहवः सन्ति मन्त्रसाधनतत्पराः ॥ २॥  
  
न तेषां जायते सिद्धिः मन्त्रैर्वा चक्रपूजनैः ।  
गुरोर्विधानं कवचमज्ञात्वा क्रियते जपः ।  
वृथाश्रमो भवेत् तस्य न सिद्धिर्मन्त्रपूजनैः ॥ ३॥  
  
गुरुपादं पुरस्कृत्य प्राप्यते कवचं शुभम् ।  
तदा मन्त्रस्य यन्त्रस्य सिद्धिर्भवति तत्क्षणात् ।  
सुगोप्यं तु प्रजप्तव्यं न वक्तव्यं वरानने ॥ ४॥  
  
॥ सविधि श्रीगुरुकवचस्तोत्रम् ॥  
  
विनियोगः --  
ॐ नमोऽस्य श्रीगुरुकवचनाममन्त्रस्य परमब्रह्म ऋषिः  
सर्ववेदानुज्ञो देवदेवो श्री आदिशिवः देवता नमो हसौं  
हंसः ह-स-क्ष-म-ल-व-र-यूं सोऽहं हंसः बीजं  
स-ह-क्ष-म-ल-व-र-यीं शक्तिःहंसः सोऽहं कीलकं  
समस्तश्रीगुरुमण्डलप्रीत्यर्थे जपे विनियोगः ।  
  
ऋष्यादिन्यासः --  
श्रीपरमब्रह्मर्षये नमः शिरसि । सर्ववेदानुज्ञदेवदेव  
श्री आदिशिवदेवतायै नमः हृदि । नमः हसौं हंसः  
ह-स-क्ष-म-ल-व-र-यूं सोऽहं हंसः बीजाय नमः गुह्ये ।  
स-ह-क्ष-म-ल-व-र-यीं शक्तये नमः नाभौ । हंसः सोऽहं  
कीलकाय नमः पादयोः । समस्तश्रीगुरुमण्डलप्रीत्यर्थे जपे विनियोगाय  
नमः अञ्जलौ ।  
  
अथ षडङ्गन्यासः ।  
ॐ हसाम् । ॐ हसीम् । ॐ हसूम् । ॐ हसैम् । ॐ हसौम् । ॐ हसः ।  
  
अथ करन्यासः ।  
ॐ हसां अङ्गुष्ठाभ्यां नमः ।  
ॐ हसीं तर्जनीभ्यां नमः ।  
ॐ हसूं मध्यमाभ्यां नमः ।  
ॐ हसैं अनामिकाभ्यां नमः ।  
ॐ हसौं कनिष्ठाभ्यां नमः ।  
ॐ हसः करतलकरपृष्ठाभ्यां नमः ।  
  
अथ अङ्गन्यासः ।  
ॐ हसां हृदयाय नमः ।  
ॐ हसीं शिरसे स्वाहा ।  
ॐ हसूं शिखायै वषट् ।  
ॐ हसैं कवचाय हुं ।  
ॐ हसौं नेत्रत्रयाय वौषट् ।  
ॐ हसः अस्त्राय फट् ।  
  
ध्यानम् --  
श्रीसिद्धमानवमुखा गुरवः स्वरूपं  
संसारदाहशमनं द्विभुजं त्रिनेत्रम् ।  
वामाङ्गशक्तिसकलाभरणैर्विभूषं  
ध्यायेज्जपेत् सकलसिद्धिफलप्रदं च ॥  
  
मानसपूजन --  
लं पृथिव्यात्मकं गन्धतन्मात्रप्रकृत्यात्मकं गन्धं  
सशक्तिकाय श्रीगुरवे समर्पयामि नमः ।  
हं आकाशात्मकं शब्दतन्मात्रप्रकृत्यात्मकं पुष्पं  
सशक्तिकाय श्रीगुरवे समर्पयामि नमः ।  
यं वाय्वात्मकं स्पर्शतन्मात्रप्रकृत्यात्मकं धूपं  
सशक्तिकाय श्रीगुरवे घ्रापयामि नमः ।  
रं वह्न्यात्मकं रूपतन्मत्रप्रकृत्यात्मकं दीपं  
सशक्तिकाय श्रीगुरवे समर्पयामि नमः ।  
वं अमृतात्मकं रसतन्मात्रप्रकृत्यात्मकं नैवेद्यं  
सशक्तिकाय श्रीगुरवे समर्पयामि नमः ।  
सं सर्वात्मिकां ताम्बूलादिसर्वोपचारपूजां  
सशक्तिकाय श्रीगुरवे समर्पयामि नमः ।  
  
॥ कवचस्तोत्रम् ॥  
  
ॐ नमः प्रकाशानन्दनाथः तु शिखायां पातु मे सदा ।  
परशिवानन्दनाथः शिरो मे रक्षयेत् सदा ॥ १॥  
  
परशक्तिदिव्यानन्दनाथो भाले च रक्षतु ।  
कामेश्वरानन्दनाथो मुखं रक्षतु सर्वधृक् ॥ २॥  
  
दिव्यौघो मस्तकं देवि! पातु सर्वशिरः सदा ।  
कण्ठादिनाभिपर्यन्तं सिद्धौघा गुरवः प्रिये ॥ ३॥  
  
भोगानन्दनाथ गुरुः पातु दक्षिणबाहुकम् ।  
समयानन्दनाथश्च सन्ततं हृदयेऽवतु ॥ ४॥  
  
सहजानन्दनाथश्च कटिं नाभिं च रक्षतु ।  
एष स्थानेषु सिद्धौघाः रक्षन्तु गुरवः सदा ॥ ५॥  
  
अधरे मानवौघाश्च गुरवः कुलनायिके!  
गगनानन्दनाथश्च गुल्फयोः पातु सर्वदा ॥ ६॥  
  
नीलौघानन्दनाथश्च रक्षयेत् पादपृष्ठतः ।  
स्वात्मानन्दनाथगुरुः पादाङ्गुलीश्च रक्षतु ॥ ७॥  
  
कन्दोलानन्दनाथश्च रक्षेत् पादतले सदा ।  
इत्येवं मानवौघाश्च न्यसेन्नाभ्यादिपादयोः ॥ ८॥  
  
गुरुर्मे रक्षयेदुर्व्यां सलिले परमो गुरुः ।  
परापरगुरुर्वह्नौ रक्षयेत् शिववल्लभे ॥ ९॥  
  
परमेष्ठीगुरुश्चैव रक्षयेत् वायुमण्डले ।  
शिवादिगुरवः साक्षात् आकाशे रक्षयेत् सदा ॥ १०॥  
  
इन्द्रो गुरुः पातु पूर्वे आग्नेयां गुरुरग्नयः ।  
दक्षे यमो गुरुः पातु नैऋत्यां निऋतिर्गुरुः ॥ ११॥  
  
वरुणो गुरुः पश्चिमे वायव्यां मारुतो गुरुः ।  
उत्तरे धनदः पातु ऐशान्यामीश्वरो गुरुः ॥ १२॥  
  
ऊर्ध्वं पातु गुरुर्ब्रह्मा अनन्तो गुरुरप्यधः ।  
एवं दशदिशः पान्तु इन्द्रादिगुरवः क्रमात् ॥ १३॥  
  
शिरसः पादपर्यन्तं पान्तु दिव्यौघसिद्धयः ।  
मानवौघाश्च गुरवो व्यापकं पान्तु सर्वदा ॥ १४॥  
  
सर्वत्र गुरुरूपेण संरक्षेत् साधकोत्तमम् ।  
आत्मानं गुरुरूपं च ध्यायेन् मन्त्रं सदा बुधः ॥ १५॥  
  
॥ फलश्रुतिः ॥  
  
इत्येवं गुरुकवचं ब्रह्मलोकेऽपि दुर्लभम् ।  
तव प्रीत्या मया ख्यातं न कस्य कथितं प्रिये ॥ १॥  
  
पूजाकाले पठेद् यस्तु जपकाले विशेषतः ।  
त्रैलोक्यदुर्लभं देवि । भुक्तिमुक्तिफलप्रदम् ॥ २॥  
  
सर्वमन्त्रफलं तस्य सर्वयन्त्रफलं तथा ।  
सर्वतीर्थफलं देवि । यः पठेत् कवचं गुरोः ॥ ३॥  
  
अष्टगन्धेन भूर्जे च लिख्यते चक्रसंयुतम् ।  
कवचं गुरुपङ्क्तेस्तु भक्त्या च शुबवासरे ॥ ४॥  
  
पूजयेत् धूपदीपाद्यैः सुधाभिः सितसंयुतैः ।  
तर्पयेत् गुरुमन्त्रेण साधकः शुद्धचेतसा ॥ ५॥  
  
धारयेत् कवचं देवि! इह भूतभयापहम् ।  
पठेन्मन्त्री त्रिकालं हि स मुक्तो भवबन्धनात् ।  
एवं कवचं परमं दिव्यसिद्धौघकलावान् ॥ ६॥  
  
॥ इति पुरश्चरणरसोल्लासे द्वितीयप्रश्ने दशमपटले  
ईश्वरदेवीसंवादे श्रीगुरुकवचं सम्पूर्णम् ॥  
  
  
Encoded and proofread by PP, DPD  
  
