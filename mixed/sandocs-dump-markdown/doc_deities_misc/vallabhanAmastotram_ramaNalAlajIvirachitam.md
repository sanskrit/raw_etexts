+++
"Text title" = "vallabhanAmastotram"
"File name" = "vallabhanAmastotram.itx"
itxtitle = "vallabhanAmastotram (ramaNalAlajIvirachitam)"
engtitle = "vallabhanAmastotram"
Category = "deities_misc, gurudev, puShTimArgIya"
Location = "doc_deities_misc"
Sublocation = "deities_misc"
SubDeity = "gurudev"
Author = "ramaNalAlajI"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "puShTimArgIya stotraratnAkara"
Indexextra = "(pushti margiya stotraratnAkara)"
"Latest update" = "February 28, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "वल्लभनामस्तोत्रम् (रमणलालजीविरचितम्)"

+++
  
 श्रीवल्लभनामस्तोत्रम्   
  
यत्प्रसादादनायासं सिध्यन्त्यर्था मनीषिणाम् ।  
तन्निजाचार्यनामानि प्रवक्ष्यामि यथामति ॥ १॥  
  
श्रीवल्लभः सदानन्दः सच्चिदानन्दविग्रहः ।  
दैवोद्धारप्रयत्नात्मा प्राकट्यानन्ददायकः ॥ २॥  
  
देवश्रीलक्ष्मणसुतः परमानन्दवर्धनः ।  
श्रीमदिल्लमगारुप्राक् पुष्कलेन्दुरखण्डितः ॥ ३॥  
  
चम्पारण्यवनस्थानाविर्भावानन्दकारकः ।  
अग्निर्लीलाब्घिजनकः श्रीकृष्णास्यं कृपानिधिः ॥ ४॥  
  
अद्भुतस्वीयशिशुताजनन्यानन्दकारकः ।  
बाललीलातिसुखदो जनन्युत्सङ्गलालितः ॥ ५॥  
  
परमोदारचरितो जनतारतिवर्धनः ।  
स्वलीलाश्रवणात्यन्तशुद्धाशयवशंवदः ॥ ६॥  
  
स्वयशोगानसंहृष्टहृदयाम्भोजविष्टरः ।  
अतिसौन्दर्यनिकरप्राप्तकौमारशोभनः ॥ ७॥  
  
पञ्चमाब्दोपनयनो गायत्रीव्रतधारकः ।  
गुरुब्रह्मकुलावासज्ञापिताखिलसत्क्रियः ॥ ८॥  
  
सकृन्निगदसम्प्राप्तसर्वविद्याविशारदः ।  
महातेजः प्रकटनो महामाहात्म्यदर्शकः ॥ ९॥  
  
सर्वरभ्यो भावगम्यः पितृकीर्तिविवर्धनः ।  
ब्रह्मानन्दरसासक्ततातभक्तिपरायणः ॥ १०॥  
  
भक्तिमार्गप्रचारार्थविद्यानगरपावनः ।  
कृष्णदेवाख्यसद्राजसभाचरणधारकः ॥ ११॥  
  
स्वरूपानन्तशोभाढ्यः सर्वलोककैकपावनः ।  
स्वदर्शनसुधासिक्तराजसौभाग्यवर्धनः ॥ १२॥  
  
अत्युत्तममणिव्रातहेमसिंहासनस्थितः ।  
उग्रप्रतापः सर्वेशो नमन्नृपतिमण्डलः ॥ १३॥  
  
अनेकभूतिशोभाढ्यश्चराचरनमस्कृतः ।  
विद्वज्जनपरीवारमण्डितोऽखिलमण्डितः ॥ १४॥  
  
अनल्पसङ्कल्पजल्पवादश्रवणसादरः ।  
अनेकमतसन्देहनिराकर्ता निराकुलः ॥ १५॥  
  
नवनीरदगम्भीरध्वनिरुल्लसिताखिलः ।  
अखण्डपण्डितव्रातप्रोद्यत्पाखण्डखण्डनः ॥ १६॥  
  
निवारिततमःपुञ्जजगदान्ध्यनिवर्तकः ।  
मायावादनिराकर्ता सर्ववादनिरासकृत् ॥ १७॥  
  
साकारब्रह्मवादैकस्थापको वेदपारगः ।  
सर्वस्तुत्योऽभिसङ्गम्यो वेदमूर्तिः शिवङ्करः ॥ १८॥  
  
व्रजयोत्सवसाद्यन्तदेवराजप्रसादकृत् ।  
अत्यादरसमानीतकनकस्नानशोभितः ॥ १९॥  
  
जयादिमङ्गलोद्घोषविद्वज्जनसमादृतः ।  
अदेयदानदक्षश्च महोदारचरित्रवान् ॥ २०॥  
  
पुण्डरीकवरेण्यश्रीविठ्ठलप्रेक्षणोत्सुकः ।  
तद्दर्शनमहानन्दः प्राप्ताऽन्योन्यमनोरथः ॥ २१॥  
  
चन्द्रभागोपकण्ठस्वस्थितितत्कीर्तिवर्धनः ।  
पाण्डुरङ्गेशपरमोदारेक्षणकृतक्षणः ॥ २२॥  
  
स्वानन्दतुन्दिलः पद्मदलायतविलोचनः ।  
अचिन्त्यानन्तरूपः सन्मनुष्याकृतिरच्युतः ॥ २३॥  
  
भक्तेच्छापूरकः सर्वाज्ञातलीलोऽतिमोहनः ।  
स्वार्थोज्झिताखिलप्राणप्रियस्ताद्दशवेष्टितः ॥ २४॥  
  
अनेकदेशसञ्चारपवित्रीकृतभूतलः ।  
ध्वजवज्राङ्कुशादिश्रीकृतभूमिमहोत्सवः ॥ २५॥  
  
त्रिलोकीभूषणं भूमिभाग्यं सहजसुन्दरः ।  
भक्तिमार्गाङ्गशरणमन्त्रतत्त्वोपदेशकः ॥ २६॥  
  
अन्याश्रयनिराकर्ता भक्तिक्षेत्रविशुद्धिकृत् ।  
ब्रह्मसम्बन्धकृज्जीवसर्वदोषनिवारकः ॥ २७॥  
  
पञ्चाक्षरमहामन्त्रविरहात्मफलप्रदः ।  
पृथक्शरणमार्गोपदेष्टा श्रीकृष्णहार्दवित् ॥ २८॥  
  
दिङ्मूढजनताभीतिनिवारणपरो गुरुः ।  
भक्तरक्षार्थश्रीकृष्णभक्तिकृन्निखिलेष्टदः ॥ २९॥  
  
स्वसिद्धान्तप्रबोधार्थानेकग्रन्थप्रवर्तकः ।  
व्याससूत्राणुभाष्योक्तिवेदान्तार्थप्रकाशकः ॥ ३०॥  
  
भक्तिमार्गाविरुद्धैकसिद्धान्तपरिशोधकः ।  
जैमिनीयसूत्रभाष्यवक्ता वेदार्थदर्शकः ॥ ३१॥  
  
वैयासजैमिनीयोक्तप्रमेयैकार्थ्यवित्तमः ।  
पत्रावलम्बनकृतिर्वादिसन्देहवारकः ॥ ३२॥  
  
काशीस्थलालङ्करणं विश्वेशप्रीतिकारकः ।  
श्रीभागवततत्त्वार्थदीपप्राकट्यकारकः ॥ ३३॥  
  
स्वान्तध्वान्तनिराकर्ता प्रकाशसुखदायकः ।  
सच्चिदानन्दसन्दोहशास्त्रार्थविनिरूपकः ॥ ३४॥  
  
मनोवाक्कायकर्तव्यसेवातत्त्वप्रकाशकः ।  
मुख्यसिद्धान्तशुद्ध्यर्थसर्वनिर्णयदर्शकः ॥ ३५॥  
  
प्रमाणादितत्त्वरूपपदार्थपरिशोधकः ।  
भक्तिमार्गीयभगवत्सेवारीतिप्रकाशकः ॥ ३६॥  
  
श्रीभागवतरूपाख्यप्रक्रियाविनिरूपकः ।  
शास्त्रस्कन्धप्रकरणाध्यायार्थपरिशोधकः ॥ ३७॥  
  
श्रीभागवतसारार्थनामसाहस्रदर्शकः ।  
त्रिधालीलाप्रकाशश्रीकृष्णनामावलीप्रियः ॥ ३८॥  
  
निरोधार्थानुसन्धानकृतेऽनुक्रमदर्शकः ।  
कलिदोषाप्रवेशार्थकृष्णाश्रयनिरूपकः ॥ ३९॥  
  
प्रतिबन्धनिरासार्थयमुनाष्टकदर्शकः ।  
समस्तसिद्धान्तमुक्तावलीग्नन्थनिरूपकः ॥ ४०॥  
  
सेवोपयिकसिद्धान्तरहस्यप्रतिपादकः ।  
भक्तचिन्तानिरासार्थनवरत्नप्रकाशकः ॥ ४१॥  
  
अन्तःकरणबोधोक्तिस्वीयशिक्षाप्रदर्शकः ।  
कृष्णाङ्गीकारविषयोत्कटसन्देहवारकः ॥ ४२॥  
  
सेवोत्कर्षप्रकाशार्थसेवाफलनिरूपकः ।  
सेव्यनिर्धारसिद्ध्यर्थबालबोधप्रकाशकः ॥ ४३॥  
  
सेव्यस्वरूपोत्कर्षार्थिमधुराष्टकदर्शकः ।  
पुष्टिप्रवाहमर्यादामार्गत्रयविवेचकः ॥ ४४॥  
  
सर्वेन्द्रियनिरोधार्थतल्लक्षनिरूपकः ।  
बीजदार्ढ्यप्रकारेण भक्तिवर्धिन्युपायकृत् ॥ ४५॥  
  
विवेकधैर्याश्रयकृद्बाहिर्मुख्यनिवारकः ।  
सदसद्भावबोधार्थजलभेदनिरूपकः ॥ ४६॥  
  
दुःसङ्गाभावसत्सङ्गकारकः करुणालयः ।  
विरहानुभवार्थैकसन्न्यासाचारदर्शकः ॥ ४७॥  
  
भजनावश्यकत्वार्थचतुःश्लोकीप्रकाशकः ।  
यशोदोत्सङ्गललितप्रभुसेवैकतत्परः ॥ ४८॥  
  
विस्फूर्जद्रासलीलादिरसामृतमहार्णवः ।  
निर्दोषगुणरत्नाढ्यो भावान्तरमहोर्मिमान् ॥ ४९॥  
  
कृष्णेन्दुविशदालोकपरमानन्दवर्धनः ।  
स्वदासार्थकृताशेषसाधनः सर्वशक्तिधृक् ॥ ५०॥  
  
प्रियव्रजस्थितिर्नित्यं व्रजनाथो व्रजार्तिभित् ।  
व्रजीयजनजीवातुर्व्रजमाहात्म्यदर्शकः ॥ ५१॥  
  
व्रजलीलाभावनात्मा श्रीगोपीजनवल्लभः ।  
गोगोपगोपीषु प्रीतो गोकुलोत्सव उद्धवः ॥ ५२॥  
  
गोवर्द्धनाद्रिप्रवरप्रेक्षणातिमहोत्सवः ।  
गोवर्द्धनस्थित्युत्साहस्तल्लीलाप्रेमपूरितः ॥ ५३॥  
  
शृङ्गद्रोणीकन्दरादिकेलीस्थानप्रकाशकः ।  
द्रुमपुष्पलतागुल्मदर्शनप्रीतमानसः ॥ ५४॥  
  
गह्वरप्रायदेशाढ्यगिरिकेलीकलोत्सवः ।  
गोवर्द्धनाचलसखोऽनेकधाप्रीतिकारकः ॥ ५५॥  
  
हरिदाससर्वसेवासादरो हार्दवित्तमः ।  
गोवर्द्धनाचलारूढः स्मृताचलशिरोमणिः ॥ ५६॥  
  
सन्मुखस्वागतश्रीमद्गोवर्धनधरः प्रियः ।  
अन्योन्ययोजितकरो हसद्वदनपङ्कजः ॥ ५७॥  
  
सूक्तिसारसुधावृष्टिस्वानन्दितव्रजाधिपः ।  
श्रीगोवर्द्धनानुमतोत्तमाधिष्ठानकारकः ॥ ५८॥  
  
प्रसन्नाम्बुजसङ्काशकलशानन्दिताखिलः ।  
कुङ्कुमारुणरागातिविलक्षणरसप्रदः ॥ ५९॥  
  
चतुर्दिग्दृष्टिमृगराड्बद्धस्थपनतत्त्ववित् ॥  
  
सुदर्शननिरस्तातिप्रतिपक्षमहासुरः ॥ ६०॥  
  
समुल्लसत्प्रेमपूरनानाध्वजवरप्रियः ।  
निगूढनिजकुञ्जस्थमन्दिरस्थापितप्रभुः ॥ ६१॥  
  
वृन्दावनप्रियतमो वृन्दारण्यपुरन्दरः ।  
वृन्दावनेन्दुसेवैकप्रकारसुखदायकः ॥ ६२॥  
  
कृष्णकुम्भनदासादिलीलापरिकरावृतः ।  
गानस्वानन्दितश्रीमन्नन्दराजकुमारकः ॥ ६३॥  
  
सप्रेमनवधाभक्तिप्रचाराचरणक्षमः ।  
देवाधिदेवस्वप्रेष्ठप्रियवस्तूपनायकः ॥ ६४॥  
  
बाल्यकौमारपौगण्डकैशोरचरितप्रियः ।  
वशीकृतनिजस्वामीप्रेमपूरपयोनिधिः ॥ ६५॥  
  
मथुरास्थितिसानन्दो विश्रामस्वाश्रमप्रियः ।  
यमुनादर्शनानन्दो यमुनानन्दवर्धनः ॥ ६६॥  
  
यमुनातीरसंवासरुचिस्तद्रूपवित्तमः ।  
यमुनानन्तभावात्मा तन्माहात्म्यप्रदर्शकः ॥ ६७॥  
  
अनन्यसेवितपदः स्वानन्यजनवत्सलः ।  
सेवकानन्तसुखदोऽनन्यभक्तिप्रदायकः ॥ ६८॥  
  
कृष्णाज्ञापालनार्थं स्वगृहस्थाश्रमदर्शकः ।  
महालक्ष्मीप्राणपतिः सर्वसौभाग्यवर्धनः ॥ ६९॥  
  
श्रुतिस्मृतिसदाचारपालनैकपरायणः ।  
मर्यादास्थापनपरः कर्ममार्गप्रवर्तकः ॥ ७०॥  
  
कर्मस्वरूपवक्ताऽनुष्ठानकृज्जनशिक्षकः ।  
आधिदैविकसर्वाङ्गयज्ञकृद्यज्ञपूरुषः ॥ ७१॥  
  
मूलमाहात्म्यबोधार्थविभूत्युत्कर्षपोषकः ।  
ब्रह्मण्यदेवो धर्मात्मा सर्वधर्मप्रवर्तकः ॥ ७२॥  
  
स्वाविर्भावितसन्मार्गप्रचारार्थस्ववंशकृत् ।  
श्रीगोपीनाथजनको विश्वमङ्गलकारकः ॥ ७३॥  
  
दयानिधिर्विभुश्रीमद्विठ्ठलप्रियपुत्रवान् ।  
जन्मोत्सवमहोत्साहः स्मार्तसंस्कारसादरः ॥ ७४॥  
  
प्रदर्शितनिजाचारः सर्वधर्मैकपालकः ।  
स्वकीयापरमूर्तिः श्रीविठ्ठलेशकृतिप्रियः ॥ ७५॥  
  
भाष्यादिशेषसम्पूर्तिपरमोत्कर्षमोदकः ।  
सुबोधिनीदुरूहोक्तिव्याख्यानप्रीतमानसः ॥ ७६॥  
  
निगूढस्वाशयगतस्वतन्त्रार्थप्रियप्रियः ।  
स्वरूपगुणनामोक्तिस्वीयसौभाग्यवर्द्धनः ॥ ७७॥  
  
विद्वन्मण्डनवादोक्तिपरपक्षनिरासकृत् ।  
सोपाधिब्रह्मवादार्थनिराकरणपण्डितः ॥ ७८॥  
  
अप्राकृतानन्तगुणाधारब्रह्मस्वरूपवित् ।  
सामान्यप्राकृतगुणानाश्रयत्वप्रकाशकः ॥ ७९॥  
  
विरुद्धधर्माधारत्वस्थापनैकप्रयत्नकृत् ।  
असम्भवनिरासार्थानन्तानिर्वाच्यशक्तिवित् ॥ ८०॥  
  
प्राकृतेन्द्रियसामर्थ्याव्यवहार्यत्वदर्शकः ।  
भगवद्दत्तसामर्थ्यसुखवेद्यत्ववित्तमः ॥ ८१॥  
  
तर्कशास्त्रोक्तसिद्धान्तनिरासवरयुक्तिमान् ।  
सोपाधिजीववादैकनिराकर्ता महाशयः ॥ ८२॥  
  
आत्मव्यापकतातर्कपराहतविचक्षणः ।  
श्रुतिसूत्रादिसंसिद्धजीवाणुत्वप्रदर्शकः ॥ ८३॥  
  
चिद्रूपब्रह्मधर्मात्मजीवनित्यनिदर्शकः ।  
भेदवादनिराकर्ता ब्रह्मांशत्वनिरूपकः ॥ ८४॥  
  
नित्यानन्दब्रह्मधर्मधर्म्यभेदप्रकाशकः ।  
सद्रूपब्रह्मधर्मात्मजगन्नित्यत्वदर्शकः ॥ ८५॥  
  
मिथ्यात्वजन्यतावादा वैदिकत्वप्रकाशकः ।  
अविद्याकार्यसंसारमिथ्यात्वपरिदर्शकः ॥ ८६॥  
  
प्रपञ्चसंसारभिदाप्रदर्शनसुयुक्तिमान् ।  
आविर्भावतिरोभावसिद्धान्तपरिशोधकः ॥ ८७॥  
  
मूलेच्छाशक्तिसर्वार्थसामञ्जस्य प्रदर्शकः ।  
कार्यप्रपञ्चभगवद्विभूत्यात्मत्वदर्शकः ॥ ८८॥  
  
लीलाप्रपञ्चभगवत्स्वरूपात्मत्ववित्तमः ।  
द्वारिकामथुरागोष्ठलीलानित्यत्वदर्शकः ॥ ८९॥  
  
वृन्दावनगोवर्द्धनकालिन्दीकेलिकौतुकः ।  
अन्यथाभानसञ्जातसन्देहविनिवारकः ॥ ९०॥  
  
श्रुतिदृष्टान्तरचनाविस्पष्टार्थनिरूपकः ।  
श्रुतिस्मृतिवरप्राप्तिप्रकारपरिदर्शकः ॥ ९१॥  
  
शृङ्गाररसरूपत्वस्थापनातिविशारदः ।  
अनेकनित्यनामात्मक्रियावद्ब्रह्मदर्शकः ॥ ९२॥  
  
अत्यनुग्रहवद्भक्तनित्यलीलाप्रवेशवित् ।  
आसुरव्यामोहलीलावश्यकत्वनिदानवित् ॥ ९३॥  
  
मायैकमूलभगवद्विमोहकचरित्रवित् ।  
निर्दोषानन्दरूपैककृष्णतत्त्वप्रकाशकः ॥ ९४॥  
  
स्फुरद्विहृतिनित्यत्वभावनानन्ददायकः ।  
भक्त्युपास्तिविवेकार्थभक्तिहंसप्रकाशकः ॥ ९५॥  
  
मन्त्राद्यगम्यभक्त्येकगम्यश्रीकृष्णरूपवित् ।  
अनुग्रहविमर्शार्थभक्तिहेतुप्रकाशकः ॥ ९६॥  
  
कृष्णानुग्रहलभ्यैकभक्तितत्त्वप्रकाशकः ।  
मर्यादानुगृहीतात्मभक्त्यर्थाचारदर्शकः ॥ ९७॥  
  
पुष्ट्यनुग्रहवद्भक्तधर्मान्तरनिषेधवित् ।  
भक्तिमार्गीयभगवत्प्रतिष्ठारीतिबोधकः ॥ ९८॥  
  
कृष्णजन्माष्टमीरामनवमीव्रतशोधकः ।  
मुक्तावलीप्रकाशोक्तिसिद्धान्तपरिशोधकः ॥ ९९॥  
  
नवरत्नप्रकाशोक्तिचिन्तासन्ताननाशकः ।  
न्यासादेशीयविवृतिधर्मत्यागोक्तिचिन्तकः ॥ १००॥  
  
जीवन्मुक्तितारतम्यसिद्धान्तपरिशोधकः ।  
गीतातात्पर्यसद्वक्ता गायत्र्यर्थप्रकाशकः ॥ १०१॥  
  
मुख्यश्रीस्वामिनीकेलीशृङ्गारोल्लासदर्शकः ।  
स्वामिनीप्रार्थनास्तोत्रनानाभावविभावकः ॥ १०२॥  
  
स्वामिन्यष्टकगूढोक्तिमार्गतत्त्वप्रकाशकः ।  
प्रेमामृतरसास्वादाऽनुपानपरिदर्शकः ॥ १०३॥  
  
उक्तान्यपूर्वशृङ्गारदानलीलाप्रकाशकः ।  
कुमारिकाऽनन्यसिद्धव्रतचर्यानिरूपकः ॥ १०४॥  
  
तदेकरससर्वस्वनिभृतात्मा रसार्णवः ।  
यमुनास्तोत्रविवृतिर्यशःशक्तिप्रकाशकः ॥ १०५॥  
  
सकृष्णयमुनाभाववर्द्धिन्यष्टपदीप्रियः ।  
चौरचर्यागुप्तरसाऽनन्दभावनिरूपकः ॥ १०६॥  
  
रूपामृतैकचषकत्रिभङ्गललिताप्रियः ।  
दशावताराष्टपदीशृङ्गारार्थत्वदर्शकः ॥ १०७॥  
  
शृङ्गाररससन्दर्भाऽसङ्गतत्त्वनिरासकः ।  
प्रबोधगद्यरचनाप्रत्यहश्रवणोत्सुकः ॥ १०८॥  
  
मङ्गलाखिललीलाब्धिकृष्णगानरसप्रदः ।  
प्रेङ्खपर्यङ्कशयनगीतनृत्यप्रियङ्करः ॥ १०९॥  
  
सदारप्रेष्ठरतिकृत्प्रार्थनागीतभाववित् ।  
असकृद्गोविन्ददासप्रभृत्यार्यसमन्वितः ॥ ११०॥  
  
गोपीपरिवृढस्तोत्रव्रजाशीधरतिप्रदः ।  
व्रजराजार्यतनयप्रीतिकृत्स्तोत्रकीर्तनः ॥ १११॥  
  
गोकुलोत्कर्षबोधार्थगोकुलाष्टकदर्शकः ।  
श्रीगोकुलसुखावासस्वकीयानन्दवर्द्धनः ॥ ११२॥  
  
श्रीमन्नन्दालयक्रीडत्कृष्णलीलाप्रकाशकः ।  
पुत्रपौत्रादिसौभाग्यसेवर्द्धिपरिदर्शकः ॥ ११३॥  
  
श्रीकृष्णसेवाचातुर्यसीमासर्वशिरोमणिः ।  
संसारसागरोत्तारनौकासत्कर्णधारकः ॥ ११४॥  
  
शरणस्थानन्तजीवाऽपराधदलनक्षमः ।  
कृष्णसेवाशिक्षणार्थं भक्तिमार्गप्रदर्शकः ॥ ११५॥  
  
मर्यादामार्गविधिना गृहस्थाश्रममास्थितः ।  
दारागारसुताप्तादिसर्वस्वात्मनिवेदकः ॥ ११६॥  
  
वैदिकाचारनिपुणो दीक्षिताख्याप्रसिद्धिमान् ।  
षड्गुणैश्वर्यसम्पत्तिराजमानः सतां पतिः ॥ ११७॥  
  
विठ्ठलेशप्रभावज्ञः कृतकृत्यतमो हरिः ।  
निवृत्तिधर्माभिरतो निजशिक्षापरायणः ॥ ११८॥  
  
भगवद्भक्त्यनुगुणसन्न्यासाचारदर्शकः ।  
अलौकिकमहातेजःपुञ्जरूपप्रकाशकः ॥ ११९॥  
  
नित्यलीलाविहरणो नित्यरूपप्रकाशवान् ।  
अदभ्रसौहार्दनिधिः सर्वोद्धारविचारकः ॥ १२०॥  
  
शुकवाक्सिन्धुलहरीसारोद्धारविशारदः ।  
श्रीभागवतपीयूषसमुद्रमथनक्षमः ॥ १२१॥  
  
श्रीभागवतप्रत्यर्थमणिप्रवरभूषितः ।  
अशेषभक्तसम्प्रार्थ्यचरणाब्जरजोधनः ।  
शरणस्थसमुद्धारः कृपालुस्तत्कथाप्रदः ॥ १२२॥  
  
इति मथुरानिवासिगोस्वामि श्रीरमणलालजीमहाराजविरचितं  
                श्रीवल्लभनामस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
