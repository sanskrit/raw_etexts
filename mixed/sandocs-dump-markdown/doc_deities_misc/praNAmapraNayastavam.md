+++
"Text title" = "praNAmapraNayastavam"
"File name" = "praNAmapraNayastavam.itx"
itxtitle = "praNAmapraNayastavam"
engtitle = "praNAmapraNayastavam"
Category = "deities_misc"
Location = "doc_deities_misc"
Sublocation = "deities_misc"
Language = "Sanskrit"
Subject = "philosophy/hinduism/religion"
"Transliterated by" = "PSA Easwaran psaeaswaran at gmail.com"
"Proofread by" = "PSA Easwaran psaeaswaran at gmail.com"
Description-comments = "Devi book stall, Kodumgallur, Kerala"
Source = "Sthothra Rathnaakaram, edited by N. Bappuravu, 2010"
"Latest update" = "August 6, 2016"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "प्रणामप्रणयस्तवम्"

+++
  
 प्रणामप्रणयस्तवम्   
  
कन्दर्पकोटिरम्याय स्फुरदिन्दीवरत्विषे ।  
जगन्मोहनलीलाय नमो गोपेन्द्रसूनवे॥ १॥  
  
कृष्णलाकृतहाराय कृष्णलावण्यशालिने ।  
कृष्णाकूलकरीन्द्राय कृष्णाय करवै नमः ॥ २॥  
  
सर्वानन्दकदम्बाय कदम्बकुसुमस्रजे ।  
नमः प्रेमावलम्बाय प्रलम्बारिकनीयसे ॥ ३॥  
  
कुण्डलस्फुरदंसाय वंशायत्तमुखश्रिये ।  
राधामानसहंसाय व्रजोत्तंसाय ते नमः ॥ ४॥  
  
नमः शिखण्डचूडाय दण्डमण्डितपाणये ।  
कुण्डलीकृतपुष्पाय पुण्डरीकेक्षणाय ते ॥ ५॥  
  
राधिकाप्रेममाध्वीकमाधुरीमुदितान्तरम्।  
कन्दर्पवृन्दसौन्दर्यं गोविन्दमभिवादये ॥ ६॥  
  
शृङ्गाररसशृङ्गारं कर्णिकारात्तकर्णिम् ।  
वन्दे श्रिया नवाभ्राणां बिभ्राणां विभ्रमं हरिम् ॥ ७॥  
  
साध्वीव्रतमणिव्रातपश्यतोहरवेणवे ।  
कल्हारकृतचूडाय शङ्खचूडभिदे नमः ॥ ८॥  
  
राधिकाधरबन्धूकमकरन्दमधुव्रजम् ।  
दैत्यसिन्धुरपारीन्द्रं वन्दे गोपेन्द्रनन्दनम् ॥ ९॥  
  
बर्हेन्द्रायुधरम्याय जगज्जीवनदायिने ।  
राधाविद्युद्वृताङ्गाय कृष्णाम्भोदाय तै नमः ॥ १०॥  
  
प्रेमान्धवल्लवीवृन्दलोचनेन्दीवरेन्दवे ।  
काश्मीरतिलकाढ्याय नमः पीताम्बराय ते ॥ ११॥  
  
गीर्वाणेशमदोद्दामदावनिर्वाणनीरदम् ।  
कुन्दुकीकृतशैलेन्द्रं वन्दे गोकुलबान्धवम् ॥ १२॥  
  
दैन्यार्णवे निमग्नोऽस्मि मन्तुग्रावमदार्दितः ।  
दुष्टे कारुण्यपारीण मयि कृष्ण कृपां कुरु ॥ १३॥  
  
आधारोऽप्यपराधानामविवेकहतोऽप्यहम् ।  
त्वत्कारुण्यप्रतीक्षोऽस्मि प्रसीद मयि माधव ॥ १४॥  
  
इति प्रमाणप्रणयस्तवं समाप्तम्  ॥  
  
  
Proofread by PSA Easwaran psaeaswaran at gmail.com  
  
