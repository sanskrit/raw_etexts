+++
"Text title" = "shrI yamunA aparanAma kAlindIsahasranAmastotra"
"File name" = "yamunAsahasranAmastotra.itx"
itxtitle = "yamunAsahasranAmastotram kAlindIsahasranAmam cha (gargasaMhitAtaH)"
engtitle = "yamunAsahasranAmastotram"
Category = "sahasranAma, devii, nadI, stotra, devI"
Location = "doc_devii"
Sublocation = "devii"
SubDeity = "nadI"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "DPD, help from Alex"
"Proofread by" = "DPD, NA, PSAEaswaran"
Source = "shrI bhagavatIstutimanjarI, Mahaperiaval Trust, Gargasamhita"
Acknowledge-Permission = "Mahaperiaval Trust"
"Latest update" = "January 1, 2016"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "यमुनासहस्रनामस्तोत्रम् कालिन्दीसहस्रनामम् च (गर्गसंहितातः)"

+++
  
 श्री यमुना अपरनाम कालिन्दीसहस्रनामस्तोत्रम्   
गर्गसंहितातः  
  
मान्धातोवाच  
नाम्नां सहस्रं कृष्णायाः सर्वसिद्धिकरं परम् ।  
वद मां मुनिशार्दूल त्वं सर्वज्ञो निरामयः ॥ १॥  
  
सौभरिरुवाच  
नाम्नां सहस्रं कालिन्द्या मान्धातस्ते वदाम्यहम् ।  
सर्वसिद्धिकरं दिव्यं श्रीकृष्णवशकारकम् ॥ २॥  
  
विनियोगः ॥  
  
अस्य श्रीकालिन्दीसहस्रनामस्तोत्रमन्त्रस्य सौभरिरृषिः ।  
श्रीयमुना देवता । अनुष्टुप् छन्दः । मायाबीजमिति कीलकम् ।  
रमाबीजमिति शक्तिः । श्री कालिन्दनन्दिनीप्रसादसिद्ध्यर्थे पाठे  
विनियोगः ।  
  
अथ ध्यानम् ॥  
  
ॐ श्यामामम्भोजनेत्रां सघनघनरुचिं रत्नमञ्जीरकूजत्  
काञ्चीकेयूरयुक्तां कनकमणिमये बिभ्रतीं कुण्डले द्वे ।  
भाजच्छीनीलवस्त्रां स्फुरदमलचलद्धारभारां मनोज्ञां  
ध्यायेन्मार्तण्डपुत्रीं तनुकिरणचयोद्दीप्तदीपाभिरामाम् ॥ ३॥  
  
ॐ कालिन्दी यमुना कृष्णा कृष्णरूपा सनातनी ।  
कृष्णवामांससम्भूता परमानन्दरूपिणी ॥ ४॥  
  
गोलोकवासिनी श्यामा वृन्दावनविनोदिनी ।  
राधासखी रासलीला रासमण्डलमण्डिता ॥ ५॥  
  
निकुञ्जमाधवीवल्ली रङ्गवल्लीमनोहरा ।  
श्रीरासमण्डलीभूता यूथीभूता हरिप्रिया ॥ ६॥  
  
गोलोकतटिनी दिव्या निकुञ्जतलवासिनी ।  
दीर्घोर्मिवेगगम्भीरा पुष्पपल्लववासिनी ॥ ७॥  
  
घनश्यामा मेघमाला बलाका पद्ममालिनी ।  
परिपूर्णतमा पूर्णा पूर्णब्रह्मप्रिया परा ॥ ८॥  
  
महावेगवती साक्षान्निकुञ्जद्वारनिर्गता ।  
महानदी मन्दगतिर्विरजा वेगभेदिनी ॥ ९॥  
  
अनेकब्रह्माण्डगता ब्रह्मद्रवसमाकुला ।  
गङ्गा मिश्रा निर्जलाभा निर्मला सरितां वरा ॥ १०॥  
  
रत्नबद्धोभयतटा हंसपद्मादिसङ्कुला ।  var  तटी  
नदी निर्मलपानीया सर्वब्रह्माण्डपावनी ॥ ११॥  
  
वैकुण्ठपरिखीभूता परिखा पापहारिणी ।  
ब्रह्मलोकागता ब्राह्मी स्वर्गा स्वर्गनिवासिनी ॥ १२॥  
  
उल्लसन्ती प्रोत्पतन्ती मेरुमाला महोज्ज्वला ।  
श्रीगङ्गाम्भः शिखरिणी गण्डशैलविभेदिनी ॥ १३॥  
  
देशान्पुनन्ती गच्छन्ती महती भूमिमध्यगा ।  
मार्तण्डतनुजा पुण्या कलिन्दगिरिनन्दिनी ॥ १४॥  
  
यमस्वसा मन्दहासा सुद्विजा रचिताम्बरा ।  
नीलाम्बरा पद्ममुखी चरन्ती चारुदर्शना ॥ १५॥  
  
रम्भोरूः पद्मनयना माधवी प्रमदोत्तमा ।  
तपश्चरन्ती सुश्रोणी कूजन्नूपुरमेखला ॥ १६॥  
  
जलस्थिता श्यामलाङ्गी खाण्डवाभा विहारिणी ।  
गाण्डीविभाषिणी वन्या श्रीकृष्णाम्बरमिच्छती ॥ १७॥  
  
द्वारकागमना राज्ञी पट्टराज्ञी परङ्गता ।  
महाराज्ञी रत्नभूषा गोमतीतीरचारिणी ॥ १८॥  
  
स्वकीया स्वसुखा स्वार्था स्वीयकार्यार्थसाधिनी ।  
नवलाङ्गाऽबला मुग्धा वराङ्गा वामलोचना ॥ १९॥  
  
अज्ञातयौवनाऽदीना प्रभा कान्तिर्द्युतिश्छविः ।  
सोमाभा परमा कीर्तिः कुशला ज्ञातयौवना ॥ २०॥  
  
नवोढा मध्यगा मध्या प्रौढिः प्रौढा प्रगल्भका ।  
धीराऽधीरा धैर्यधरा ज्येष्ठा श्रेष्ठा कुलाङ्गना ॥ २१॥  
  
क्षणप्रभा चञ्चलार्चा विद्युत्सौदामिनी तडित् ।  
स्वाधीनपतिका लक्ष्मीः पुष्टा स्वाधीनभर्तृका ॥ २२॥  
  
कलहान्तरिता भीरुरिच्छा प्रोत्कण्ठिताऽऽकुला ।  
कशिपुस्था दिव्यशय्या गोविन्दहृतमानसा ॥ २३॥  
  
खण्डिताऽखण्डशोभाढ्या विप्रलब्धाऽभिसारिका ।  
विरहार्ता विरहिणी नारी प्रोषितभर्तृका ॥ २४॥  
  
मानिनी मानदा प्राज्ञा मन्दारवनवासिनी ।  
झङ्कारिणी झणत्कारी रणन्मञ्जीरनूपुरा ॥ २५॥  
  
मेखला मेखलाकाञ्ची श्रीकाञ्ची काञ्चनामयी ।  
कञ्चुकी कञ्चुकमणिः श्रीकण्ठाढ्या महामणिः ॥ २६॥  
  
श्रीहारिणी पद्महारा मुक्ता मुक्ताफलार्चिता ।  
रत्नकङ्कणकेयूरा स्फरदङ्गुलिभूषणा ॥ २७॥  
  
दर्पणा दर्पणीभूता दुष्टदर्पविनाशिनी ।  
कम्बुग्रीवा कम्बुधरा ग्रैवेयकविराजिता ॥ २८॥  
  
ताटङ्किनी दन्तधरा हेमकुण्डलमण्डिता ।  
शिखाभूषा भालपुष्पा नासामौक्तिकशोभिता ॥ २९॥  
  
मणिभूमिगता देवी रैवताद्रिविहारिणी ।  
वृन्दावनगता वृन्दा वृन्दारण्यनिवासिनी ॥ ३०॥  
  
वृन्दावनलता माध्वी वृन्दारण्यविभूषणा ।  
सौन्दर्यलहरी लक्ष्मीर्मथुरातीर्थवासिनी ॥ ३१॥  
  
विश्रान्तवासिनी काम्या रम्या गोकुलवासिनी ।  
रमणस्थलशोभाढ्या महावनमहानदी ॥ ३२॥  
  
प्रणता प्रोन्नता पुष्टा भारती भारतार्चिता ।  
तीर्थराजगतिर्गोत्रा गङ्गासागरसङ्गमा ॥ ३३॥  
  
सप्ताब्धिभेदिनी लोला सप्तद्वीपगता बलात् ।  
लुठन्ती शैलभिद्यन्ती स्फुरन्ती वेगवत्तरा ॥ ३४॥  
  
काञ्चनी काञ्चनीभूमिः काञ्चनीभूमिभाविता ।  
लोकदृष्टिर्लोकलीला लोकालोकाचलार्चिता ॥ ३५॥  
  
शैलोद्गता स्वर्गगता स्वर्गार्च्या स्वर्गपूजिता ।  
वृन्दावनवनाध्यक्षा रक्षा कक्षा तटी पटी ॥ ३६॥  
  
असिकुण्डगता कच्छा स्वच्छन्दोच्छलिताद्रिजा ।  
कुहरस्था रयप्रस्था प्रस्था शान्तेतरातुरा ॥ ३७॥  
  
अम्बुच्छटा सीकराभा दर्दुरा दर्दुरीधरा ।  
पापाङ्कुशा पापसिंही पापद्रुमकुठारिणी ॥ ३८॥  
  
पुण्यसङ्घा पुण्यकीर्तिः पुण्यदा पुण्यवर्धिनी ।  
मधोर्वननदीमुख्या तुला तालवनस्थिता ॥ ३९॥  
  
कुमुद्वननदी कुब्जा कुमुदाम्भोजवर्धिनी ।  
प्लवरूपा वेगवती सिंहसर्पादिवाहिनी ॥ ४०॥  
  
बहुली बहुदा बह्वी बहुला वनवन्दिता ।  
राधाकुण्डकलाराध्या कृष्णाकुण्डजलाश्रिता ॥ ४१॥  
  
ललिताकुण्डगा घण्टा विशाखाकुण्डमण्डिता ।  
गोविन्दकुण्डनिलया गोपकुण्डतरङ्गिणी ॥ ४२॥  
  
श्रीगङ्गा मानसीगङ्गा कुसुमाम्बर भाविनी ।  
गोवर्धिनी गोधनाढ्या मयूरी वरवर्णिनी ॥ ४३॥  
  
सारसी नीलकण्ठाभा कूजत्कोकिलपोतकी ।  
गिरिराजप्रभूर्भूरिरातपत्रातपत्रिणी ॥ ४४॥  
  
गोवर्धनाङ्का गोदन्ती दिव्यौषधिनिधिः श्रुतिः । var  शृतिः  
पारदी पारदमयी नारदी शारदी भृतिः ॥ ४५॥  
  
श्रीकृष्णचरणाङ्कस्था कामा कामवनाञ्चिता ।  
कामाटवी नन्दिनी च नन्दग्राममहीधरा ॥ ४६॥  
  
बृहत्सानुद्युतिः प्रोता नन्दीश्वरसमन्विता ।  
काकली कोकिलमयी भाण्डारकुशकौशला ॥ ४७॥  
  
लोहार्गलप्रदाकारा काश्मीरवसनावृता ।  
बर्हिषदी शोणपुरी शूरक्षेत्रपुराधिका ॥ ४८॥  
  
नानाभरणशोभाढ्या नानावर्णसमन्विता ।  
नानानारीकदम्बाढ्या नानावस्त्रविराजिता ॥ ४९॥  
  
नानालोकगता वीचिर्नानाजलसमन्विता ।  
स्त्रीरत्नं रत्ननिलया ललनारत्नरञ्जिनी ॥ ५०॥  
  
रङ्गिणी रङ्गभूमाढ्या रङ्गा रङ्गमहीरुहा ।  
राजविद्या राजगुह्या जगत्कीर्तिर्घनापहा ॥ ५१॥  
  
विलोलघण्टा कृष्णाङ्गी कृष्णदेहसमुद्भवा ।  
नीलपङ्कजवर्णाभा नीलपङ्कजहारिणी ॥ ५२॥  
  
नीलाभा नीलपद्माढ्या नीलाम्भोरुहवासिनी ।  
नागवल्ली नागपुरी नागवल्लीदलार्चिता ॥ ५३॥  
  
ताम्बूलचर्चिता चर्चा मकरन्दमनोहरा ।  
सकेसरा केसरिणी केशपाशाभिशोभिता ॥ ५४॥  
  
कज्जलाभा कज्जलाक्ता कज्जलीकलिताञ्जना ।  
अलक्तचरणा ताम्रा लालाताम्रकृताम्बरा ॥ ५५॥  
  
सिन्दूरिता लिप्तवाणी सुश्रीः श्रीखण्डमण्डिता ।  
पाटीरपङ्कवसना जटामांसीरुचाम्बरा ॥ ५६॥  
  
आगर्य्यगरुगन्धाक्ता तगराश्रितमारुता ।  
सुगन्धितैलरुचिरा कुन्तलालिः सुकुन्तला ॥ ५७॥  
  
शकुन्तलाऽपांसुला च पातिव्रत्यपरायणा ।  
सूर्यकोटिप्रभा सूर्यकन्या सूर्यसमुद्भवा ॥ ५८॥  
  
कोटिसूर्यप्रतीकाशा सूर्यजा सूर्यनन्दिनी ।  
संज्ञा संज्ञासुता स्वेच्छा संज्ञामोदप्रदायिनी ॥ ५९॥  
  
संज्ञापुत्री स्फुरच्छाया तपन्ती तापकारिणी ।  
सावर्ण्यानुभवा वेदी वडवा सौख्यप्रदायिनी ॥ ६०॥  
  
शनैश्चरानुजा कीला चन्द्रवंशविवर्धिनी ।  
चन्द्रवंशवधूश्चन्द्रा चन्द्रावलिसहायिनी ॥ ६१॥  
  
चन्द्रावती चन्द्रलेखा चन्द्रकान्तानुगांशुका ।  
भैरवी पिङ्गलाशङ्की लीलावत्यागरीमयी ॥ ६२॥  
  
धनश्रीर्देवगान्धारी स्वर्मणिर्गुणवर्धिनी ।  
व्रजमल्लार्यन्धकरी विचित्रा जयकारिणी ॥ ६३॥ var  व्रज  
गान्धारी मञ्जरी टोढी गुर्जर्यासावरी जया ।  
कर्णाटी रागिणी गौडी वैराटी गारवाटिका ॥ ६४॥  
  
चतुश्चन्द्रकला हेरी तैलङ्गी विजयावती ।  
ताली तालस्वरा गानक्रिया मात्राप्रकाशिनी ॥ ६५॥  
  
वैशाखी चञ्चला चारुर्माचारी घुङ्घटी घटा ।  
वैरागरी सोरठी सा कैदारी जलधारिका ॥ ६६॥  
  
कामाकरश्रीकल्याणी गौडकल्याणमिश्रिता ।  
रामसञ्जीवनी हेला मन्दारी कामरूपिणी ॥ ६७॥  
  
सारङ्गी मारुती होढा सागरी कामवादिनी ।  
वैभासी मङ्गला चान्द्री रासमण्डलमण्डना ॥ ६८॥ var  वैभासा  
कामधेनुः कामलता कामदा कमनीयका ।  
कल्पवृक्षस्थली स्थूला क्षुधा सौधनिवासिनी ॥ ६९॥  
  
गोलोकवासिनी सुभ्रूर्यष्टिभृद्द्वारपालिका ।  
शृङ्गारप्रकरा शृङ्गा स्वच्छाक्षय्योपकारिका ॥ ७०॥  
  
पार्षदा सुमुखी सेव्या श्रीवृन्दावनपालिका ।  
निकुञ्जभृत्कुञ्जपुञ्जा गुञ्जाभरणभूषिता ॥ ७१॥  
  
निकुञ्जवासिनी प्रेष्या गोवर्धनतटीभवा ।  
विशाखा ललिता रामा नीरजा मधुमाधवी ॥ ७२॥  var  नीरुजा  
एकानेकसखी शुक्ला सखीमध्या महामनाः ।  
श्रुतिरूपा ऋषिरूपा मैथिलाः कौशलाः स्त्रियः ॥ ७॥  
  
अयोध्यापुरवासिन्यो यज्ञसीताः पुलिन्दकाः ।  
रमा वैकुण्ठवासिन्यः श्वेतद्वीपसखीजनाः ॥ ७४॥  
  
ऊर्ध्ववैकुण्ठवासिन्यो दिव्याजितपदाश्रिताः ।  
श्रीलोकाचलवासिन्यः श्रीसख्यः सागरोद्भवाः ॥ ७५॥  
  
दिव्या अदिव्या दिव्याङ्गा व्याप्तास्त्रिगुणवृत्तयः ।  
भूमिगोप्यो देवनार्यो लता ओषधिवीरुधः ॥ ७६॥  
  
जालन्धर्यः सिन्धुसुताः पृथुबर्हिष्मतीभवाः ।  
दिव्याम्बरा अप्सरसः सौतला नागकन्यकाः ॥ ७७॥  
  
परं धाम परं ब्रह्म पौरुषा प्रकृतिः परा ।  
तटस्था गुणभूर्गीता गुणागुणमयी गुणा ॥ ७८॥  
  
चिद्घना सदसन्माला दृष्टिर्दृश्या गुणाकरा ।  
महत्तत्त्वमहङ्कारो मनो बुद्धिः प्रचेतना ॥ ७९॥  
  
चेतोवृत्तिः स्वान्तरात्मा चतुर्धा चतुरक्षरा ।  
चतुर्व्यूहा चतुर्मूर्तिर्व्योम वायुरदो जलम् ॥ ८०॥  
  
मही शब्दो रसो गन्धः स्पर्शो रूपमनेकधा ।  
कर्मेन्द्रियं  कर्ममयी ज्ञानं ज्ञानेन्द्रियं द्विधा ॥ ८१॥  
  
त्रिधाधिभूतमध्यात्ममधिदैवमधिस्थितम् ।  
ज्ञानशक्तिः क्रियाशक्तिः सर्वदेवाधिदेवता ॥ ८२॥  
  
तत्त्वसङ्घा विराण्मूर्तिर्धारणा धारणामयी ।  
श्रुतिः स्मृतिर्वेदमूर्तिः संहिता गर्गसंहिता ॥ ८३॥  
  
पाराशरी सैव सृष्टिः पारहंसी विधातृका ।  
याज्ञवल्की भागवती श्रीमद्भागवतार्चिता ॥ ८४॥  
  
रामायणमयी रम्या पुराणपुरुषप्रिया ।  
पुराणमूर्तिः पुण्याङ्गी शास्त्रमूर्तिर्महोन्नता ॥ ८५॥  
  
मनीषा धिषणा बुद्धिर्वाणी धीः शेमुषी मतिः ।  
गायत्री वेदसावित्री ब्रह्माणी ब्रह्मलक्षणा ॥ ८६॥  
  
दुर्गाऽपर्णा सती सत्या पार्वती चण्डिकाम्बिका ।  
आर्या दाक्षायणी दाक्षी दक्षयज्ञविघातिनी ॥ ८७॥  
  
पुलोमजा शचीन्द्राणी वेदी देववरार्पिता ।  
वयुनाधारिणी धन्या वायवी वायुवेगगा ॥ ८८॥  
  
यमानुजा संयमनी संज्ञा छाया स्फुरद्द्युतिः ।  
रत्नदेवी रत्नवृन्दा तारा तरणिमण्डला ॥ ८९॥  
  
रुचिः शान्तिः क्षमा शोभा दया दक्षा द्युतिस्त्रपा ।  
तलतुष्टिर्विभा पुष्टिः सन्तुष्टिः पुष्टभावना ॥ ९०॥  
  
चतुर्भुजा चारुनेत्रा द्विभुजाष्टभुजा बला ।  
शङ्खहस्ता पद्महस्ता चक्रहस्ता गदाधरा ॥ ९१॥  
  
निषङ्गधारिणी चर्मखड्गपाणिर्धनुर्धरा ।  
धनुष्टङ्कारिणी योद्ध्री दैत्योद्भटविनाशिनी ॥ ९२॥  
  
रथस्था गरुडारूढा श्रीकृष्णहृदयस्थिता ।  
वंशीधरा कृष्णवेषा स्रग्विणी वनमालिनी ॥ ९३॥  
  
किरीटधारिणी याना मन्दा मन्दगतिर्गतिः ।  
चन्द्रकोटिप्रतीकाशा तन्वी कोमलविग्रहा ॥ ९४॥  
  
भैष्मी भीष्मसुता भीमा रुक्मिणी रुक्मरूपिणी ।  
सत्यभामा जाम्बवती सत्या भद्रा सुदक्षिणा ॥ ९५॥  
  
मित्रविन्दा सखीवृन्दा वृन्दारण्यध्वजोर्ध्वगा ।  
शृङ्गारकारिणी शृङ्गा शृङ्गभूः शृङ्गदाऽऽशुगा ॥ ९६॥  
  
तितिक्षेक्षा स्मृतिः स्पर्धा स्पृहा श्रद्धा स्वनिर्वृतिः ।  
ईशा तृष्णाभिधा प्रीतिर्हिता याञ्चा क्लमा कृषिः ॥ ९७॥  
  
आशा निद्रा योगनिद्रा योगिनी योगदा युगा ।  
निष्ठा प्रतिष्ठा समितिः सत्त्वप्रकृतिरुत्तमा ॥ ९८॥  
  
तमःप्रकृतिर्दुर्मर्षा रजःप्रकृतिरानतिः ।  
क्रियाऽक्रियाकृतिर्ग्लानिः सात्त्विक्याध्यात्मिकी वृषा ॥ ९९॥  
  
सेवा शिखामणिर्वृद्धिराहूतिः सुमतिर्द्युभूः ।  
राज्जुर्द्विदाम्नी षड्वर्गा संहिता सौख्यदायिनी ॥ १००॥  
  
मुक्तिः प्रोक्तिर्देशभाषा प्रकृतिः पिङ्गलोद्भवा ।  
नागभावा नागभूषा नागरी नगरी नगा ॥ १०१॥  
  
नौर्नौका भवनौर्भाव्या भवसागरसेतुका ।  
मनोमयी दारुमयी सैकती सिकतामयी ॥ १०२॥  
  
लेख्या लेप्या मणिमयी प्रतिमा हेमनिर्मिता ।  
शैला शैलभवा शीला शीलारामा चलाऽचला ॥ १०३॥ var  शीकराभा  
अस्थिता स्वस्थिता तूली वैदिकी तान्त्रिकी विधिः ।  
सन्ध्या सन्ध्याभ्रवसना वेदसन्धिः सुधामयी ॥ १०४॥  
  
सायन्तनी शिखावेद्या सूक्ष्मा जीवकला कृतिः ।  
आत्मभूता भाविताऽण्वी प्रह्वा कमलकर्णिका ॥ १०५॥  
  
नीराजनी महाविद्या कन्दली कार्यसाधिनी ।  
पूजा प्रतिष्ठा विपुला पुनन्ती पारलौकिकी ॥ १०६॥  
  
शुक्लशुक्तिर्मौक्तिका च प्रतीतिः परमेश्वरी ।  
विराजोष्णिग्विराड्वेणी वेणुका वेणुनादिनी ॥ १०७॥  
  
आवर्तिनी वार्तिकदा वार्त्ता वृत्तिर्विमानगा ।  
सासाढ्यरासिनी सासी रासमण्डलमण्डली ॥ १०८॥  
  
गोपगोपीश्वरी गोपी गोपीगोपालवन्दिता ।  
गोचारिणी गोपनदी गोपानन्दप्रदायिनी ॥ १०९॥  
  
पशव्यदा गोपसेव्या कोटिशो गोगणावृता ।  
गोपानुगा गोपवती गोविन्दपदपादुका ॥ ११०॥  
  
वृषभानुसुता राधा श्रीकृष्णवशकारिणी ।  
कृष्णप्राणाधिका शश्वद्रसिका रसिकेश्वरी ॥ १११॥  
  
अवटोदा ताम्रपर्णी कृतमाला विहायसी ।  
कृष्णा वेणी भीमरथी तापी रेवा महापगा ॥ ११२॥  
  
वैयासकी च कावेरी तुङ्गभद्रा सरस्वती ।  
चन्द्रभागा वेत्रवती गोविन्दपदपादुका ॥ ११३॥  
  
गोमती कौशिकी सिन्धुर्बाणगङ्गातिसिद्धिदा ।  
गोदावरी रत्नमाला गङ्गा मन्दाकिनी बला ॥ ११४॥  
  
स्वर्णदी जाह्नवी वेला वैष्णवी मङ्गलालया ।  
बाला विष्णुपदीप्रोक्ता सिन्धुसागरसङ्गता ॥ ११५॥  
  
गङ्गासागर शोभाढ्या सामुद्री रत्नदा धुनी ।  
भागीरथी स्वर्धुनी भूः श्रीवामनपदच्युता ॥ ११६॥  
  
लक्ष्मी रमा रामणीया भार्गवी विष्णुवल्लभा ।  
सीतार्चिर्जानकी माता कलङ्करहिता कला ॥ ११७॥  
  
कृष्णपादाब्जसम्भूता सर्वा त्रिपथगामिनी ।  
धरा विश्वम्भराऽनन्ता भूमिर्धात्री क्षमामयी ॥ ११८॥  
  
स्थिरा धरित्री धरणिरुर्वी शेषफणस्थिता ।  
अयोध्या राघवपुरी कौशिकी रघुवंशजा ॥ ११९॥  
  
मथुरा माथुरी पन्था यादवी ध्रुवपूजिता ।  
मयायुर्बिल्वनीला द्वार्गङ्गाद्वारविनिर्गता ॥ १२०॥  
  
कुशावर्तमयी ध्रौव्या ध्रुवमण्डलमध्यगा । var  मण्डलनिर्गता  
काशी शिवपुरी शेषा विन्ध्या वाराणसी शिवा ॥ १२१॥  
  
अवन्तिका देवपुरी प्रोज्ज्वलोज्जयिनी जिता ।  
द्वारावती द्वारकामा कुशभूता कुशस्थली ॥ १२२॥  
  
महापुरी सप्तपुरी नन्दिग्रामस्थलस्थिता ।  
शास्त्रग्रामशिलादित्या शम्भलग्राममध्यगा ॥ १२३॥  
  
वंशा गोपालिनी क्षिप्रा हरिमन्दिरवर्तिनी ।  
बर्हिष्मती हस्तिपुरी शक्रप्रस्थनिवासिनी ॥ १२४॥  
  
दाडिमी सैन्धवी जम्बुः पौष्करी पुष्करप्रसूः ।  
उत्पलावर्तगमना नैमिषी निमिषावृता ॥ १२५॥  
  
कुरुजाङ्गलभूः काली हैमावत्यर्बुदा बुधा ।  
शूकरक्षेत्रविदिता श्वेतवाराहधारिता ॥ १२६॥  
  
सर्वतीर्थमयी तीर्था तीर्थानां कीर्तिकारिणी ।  
हारिणी सर्वदोषाणां दायिनी सर्वसम्पदाम् ॥ १२७॥  
  
वर्धिनी तेजसां साक्षाद्गर्भवासनिकृन्तनी ।  
गोलोकधामधनिनी निकुञ्जनिजमञ्जरी ॥ १२८॥  
  
सर्वोत्तमा सर्वपुण्या सर्वसौन्दर्यशृङ्खला ।  
सर्वतीर्थोपरिगता सर्वतीर्थाधिदेवता ॥ १२९॥  
  
श्रीदा श्रीशा श्रीनिवासा श्रीनिधिः श्रीविभावना ।  
स्वक्षा स्वङ्गा शतानन्दा नन्दा ज्योतिर्गणेश्वरी ॥ १३० ॥  
  
  
  
पह्लश्रुति  
नाम्नां सहस्रं कालिन्द्याः कीर्तिदं कामदं परम् ।  
महापापहरं पुण्यमायुर्वर्धनमुत्तमम् ॥ १३१॥  
  
एकवारं पठेद्रात्रौ चौरेभ्यो न भयं भवेत् ।  
द्विवारं प्रपठेन्मार्गे दस्युभ्यो न भयं क्वचित् ॥ १३२॥  
  
द्वितीयां तु समारभ्य पठेत्पूर्णावधिं  द्विजः ।  
दशवारमिदं भक्त्या ध्यात्वा देवो कलिन्दजाम् ॥ १३३॥  
  
रोगी रोगात्प्रमुच्येत बद्धो मुच्येत बन्धनात् ।  
गुर्विणी जनयेत्पुत्रं विद्यार्थी पण्डितो भवेत् ॥ १३४॥  
  
मोहनं स्तम्भनं शश्वद्वशीकरणमेव च ।  
उच्चाटनं पातनं च शोषणं दीपनं तथा ॥ १३५॥  
  
उन्मादनं तापनं च निधिदर्शनमेव च ।  
यद्यद्वाञ्छति चित्तेन तत्तत्प्राप्नोति मानवः ॥ १३६॥  
  
ब्राह्मणो ब्रह्मवर्चस्वी राजन्यो जगतीपतिः ।  
वैश्यो निधिपतिर्भूयाच्छूद्रः श्रुत्वा तु निर्मलः ॥ १३७॥  
  
पूजाकाले तु यो नित्यं पठते भक्तिभावतः ।  
लिप्यते न स पापेन पद्मपत्रमिवाम्भसा ॥ १३८॥  
  
शतवारं पठेन्नित्यं वर्षावधिमतः परम् ।  
पटलं पद्धतिं कृत्वा स्तवं च कवचं तथा ॥ १३९॥  
  
सप्तद्वीपमहीराज्यं प्राप्नुयान्नात्र संशयः ।  
निष्कारणं पठेद्यस्तु यमुनाभक्तिसंयुतः ॥ १४०॥  
  
त्रैवर्ग्यमेत्य सुकृती जीवन्मुक्तो भवेदिह ॥ १४१॥  
  
निकुञ्जलीलाललितं मनोहरं  
    कलिन्दजाकूललताकदम्बकम् ।  
वृन्दावनोन्मत्तमिलिन्दशब्दितं  
    व्रजेत्स गोलोकमिदं पठेच्च यः ॥ १४२॥  
  
॥ इति गर्गसंहितायां श्रीयमुनासहस्रनामस्तोत्रं सम्पूर्णम् ॥  
  
  
Proofread by DPD, NA, PSAEAswaran  
  
