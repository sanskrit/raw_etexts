---
Author: Traditional
Category: kavacha, devii, dashamahAvidyA, devI
Description-comments: rudrayAmaletantre
File name: taaraakavach.itx
Language: Sanskrit
Latest update: March 02, 2006
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: taaraakavacham
Transliterated by: Ravin Bhalekar ravibhalekar at hotmail.com
engtitle: tArAkavacham
itxtitle: tArAkavachaM athavA ugratArAkavacham
title: ताराकवचं अथवा उग्रताराकवचम्

---
  
 ताराकवचम्   
  
श्रीगणेशाय नमः ।  
ईश्वर उवाच ।  
कोटितन्त्रेषु गोप्या हि विद्यातिभयमोचिनी ।  
दिव्यं हि कवचं तस्याः शृणुष्व सर्वकामदम् ॥ १॥  
  
अस्य ताराकवचस्य अक्षोभ्य ऋषिः , त्रिष्टुप् छन्दः ,  
भगवती तारा देवता , सर्वमन्त्रसिद्धिसमृद्धये जपे विनियोगः ।  
प्रणवो मे शिरः पातु ब्रह्मरूपा महेश्वरी ।  
ललाटे पातु ह्रीङ्कारो बीजरूपा महेश्वरी ॥ २॥  
  
स्त्रीङ्कारो वदने नित्यं लज्जारूपा महेश्वरी ।  
हूँकारः पातु हृदये भवानीरूपशक्तिधृक् ॥ ३॥  
  
फट्कारः पातु सर्वाङ्गे सर्वसिद्धिफलप्रदा ।  
खर्वा मां पातु देवेशी गण्डयुग्मे भयापहा ॥ ४॥  
  
निम्नोदरी सदा स्कन्धयुग्मे पातु महेश्वरी ।  
व्याघ्रचर्मावृता कट्यां पातु देवी शिवप्रिया ॥ ५॥  
  
पीनोन्नतस्तनी पातु पार्श्वयुग्मे महेश्वरी ।  
रक्तवर्तुलनेत्रा च कटिदेशे सदाऽवतु ॥ ६॥  
  
ललजिह्वा सदा पातु नाभौ मां भुवनेश्वरी ।  
करालास्या सदा पातु लिङ्गे देवी हरप्रिया ॥ ७॥  
  
पिङ्गोग्रैकजटा पातु जङ्घायां विघ्ननाशिनी ।  
प्रेतखर्परभृद्देवी जानुचक्रे महेश्वरी ॥ ८॥  
  
नीलवर्णा सदा पातु जानुनी सर्वदा मम ।  
नागकुण्डलधर्त्री च पातु पादयुगे ततः ॥ ९॥  
  
नागहारधरा देवी सर्वाङ्गं पातु सर्वदा ।  
नागकङ्कधरा देवी पातु प्रान्तरदेशतः ॥ १०॥  
  
चतुर्भुजा सदा पातु गमने शत्रुनाशिनी ।  
खड्गहस्ता महादेवी श्रवणे पातु सर्वदा ॥ ११॥  
  
नीलाम्बरधरा देवी पातु मां विघ्ननाशिनी ।  
कर्त्रिहस्ता सदा पातु विवादे शत्रुमध्यतः ॥ १२॥  
  
ब्रह्मरूपधरा देवी सङ्ग्रामे पातु सर्वदा ।  
नागकङ्कणधर्त्री च भोजने पातु सर्वदा ॥ १३॥  
  
शवकर्णा महादेवी शयने पातु सर्वदा ।  
वीरासनधरा देवी निद्रायां पातु सर्वदा ॥ १४॥  
  
धनुर्बाणधरा देवी पातु मां विघ्नसङ्कुले ।  
नागाञ्चितकटी पातु देवी मां सर्वकर्मसु ॥ १५॥  
  
छिन्नमुण्डधरा देवी कानने पातु सर्वदा ।  
चितामध्यस्थिता देवी मारणे पातु सर्वदा ॥ १६॥  
  
द्वीपिचर्मधरा देवी पुत्रदारधनादिषु ।  
अलङ्कारान्विता देवी पातु मां हरवल्लभा ॥ १७॥  
  
रक्ष रक्ष नदीकुञ्जे हूं हूं फट् सुसमन्विते ।  
बीजरूपा महादेवी पर्वते पातु सर्वदा ॥ १८॥  
  
मणिभृद्वज्रिणी देवी महाप्रतिसरे तथा ।  
रक्ष रक्ष सदा हूं हूं ॐ ह्रीं स्वाहा महेश्वरी ॥ १९॥  
  
पुष्पकेतुरजार्हेति कानने पातु सर्वदा ।  
ॐ ह्रीं वज्रपुष्पं हुं फट् प्रान्तरे सर्वकामदा ॥ २०॥  
  
ॐ पुष्पे पुष्पे महापुष्पे पातु पुत्रान्महेश्वरी ।  
हूं स्वाहा शक्तिसंयुक्ता दारान् रक्षतु सर्वदा ॥ २१॥  
  
ॐ आं हूं स्वाहा महेशानी पातु द्यूते हरप्रिया ।  
ॐ ह्रीं सर्वविघ्नोत्सारिणी देवी विघ्नान्मां सदाऽवतु ॥ २२॥  
  
ॐ पवित्रवज्रभूमे हुम्फट्स्वाहा समन्विता ।  
पूरिका पातु मां देवी सर्वविघ्नविनाशिनी ॥ २३॥  
  
ॐ आः सुरेखे वज्ररेखे हुम्फट्स्वाहासमन्विता ।  
पाताले पातु सा देवी लाकिनी नामसञ्ज्ञिका ॥ २४॥  
  
ह्रीङ्कारी पातु मां पूर्वे शक्तिरूपा महेश्वरी ।  
स्त्रीङ्कारी पातु देवेशी वधूरूपा महेश्वरी ॥ २५॥  
  
हूंस्वरूपा महादेवी पातु मां क्रोधरूपिणी ।  
फट्स्वरूपा महामाया उत्तरे पातु सर्वदा ॥ २६॥  
  
पश्चिमे पातु मां देवी फट्स्वरूपा हरप्रिया ।  
मध्ये मां पातु देवेशी हूंस्वरूपा नगात्मजा ॥ २७॥  
  
नीलवर्णा सदा पातु सर्वतो वाग्भवा सदा ।  
भवानी पातु भवने सर्वैश्वर्यप्रदायिनी ॥ २८॥  
  
विद्यादानरता देवी वक्त्रे नीलसरस्वती ।  
शास्त्रे वादे च सङ्ग्रामे जले च विषमे गिरौ ॥ २९॥  
  
भीमरूपा सदा पातु श्मशाने भयनाशिनी ।  
भूतप्रेतालये घोरे दुर्गमा श्रीघनाऽवतु ॥ ३०॥  
  
पातु नित्यं महेशानी सर्वत्र शिवदूतिका ।  
कवचस्य माहात्म्यं नाहं वर्षशतैरपि ॥ ३१॥  
  
शक्नोमि गदितुं देवि भवेत्तस्य फलं च यत् ।  
पुत्रदारेषु बन्धूनां सर्वदेशे च सर्वदा ॥ ३२॥  
  
न विद्यते भयं तस्य नृपपूज्यो भवेच्च सः ।  
शुचिर्भूत्वाऽशुचिर्वापि कवचं सर्वकामदम् ॥ ३३॥  
  
प्रपठन् वा स्मरन्मर्त्यो दुःखशोकविवर्जितः ।  
सर्वशास्त्रे महेशानि कविराड् भवति ध्रुवम् ॥ ३४॥  
  
सर्ववागीश्वरो मर्त्यो लोकवश्यो धनेश्वरः ।  
रणे द्यूते विवादे च जयस्तत्र भवेद् ध्रुवम् ॥ ३५॥  
  
पुत्रपौतान्वितो मर्त्यो विलासी सर्वयोषिताम् ।  
शत्रवो दासतां यान्ति सर्वेषां वल्लभः सदा ॥ ३६॥  
  
गर्वी खर्वी भवत्येव वादी स्खलति दर्शनात् ।  
मृत्युश्च वश्यतां याति दासास्तस्यावनीभुजः ॥ ३७॥  
  
प्रसङ्गात्कथितं सर्वं कवचं सर्वकामदम् ।  
प्रपठन्वा स्मरन्मर्त्यः शापानुग्रहणे क्षमः ॥ ३८॥  
  
आनन्दवृन्दसिन्धूनामधिपः कविराड् भवेत् ।  
सर्ववागिश्वरो मर्त्यो लोकवश्यः सदा सुखी ॥ ३९॥  
  
गुरोः प्रसादमासाद्य विद्यां प्राप्य सुगोपिताम् ।  
तत्रापि कवचं देवि दुर्लभं भुवनत्रये ॥ ४०॥  
  
गुरुर्देवो हरः साक्षात्तत्पत्नी तु हरप्रिया ।  
अभेदेन भजेद्यस्तु तस्य सिद्धिदूरतः ॥ ४१॥  
  
मन्त्राचारा महेशानि कथिताः पूर्ववत्प्रिये ।  
नाभौ ज्योतिस्तथा रक्तं हृदयोपरि चिन्तयेत् ॥ ४२॥  
  
ऐश्वर्यं सुकवित्वं च महावागिश्वरो नृपः ।  
नित्यं तस्य महेशानि महिलासङ्गमं चरेत् ॥ ४३॥  
  
पञ्चाचाररतो मर्त्यः सिद्धो भवति नान्यथा ।  
शक्तियुक्तो भवेन्मर्त्यः सिद्धो भवति नान्यथा ॥ ४४॥  
  
ब्रह्मा विष्णुश्च रुद्रश्च ये देवासुरमानुषाः ।  
तं दृष्ट्वा साधकं देवि लज्जायुक्ता भवन्ति ते ॥ ४५॥  
  
स्वर्गे मर्त्ये च पाताले ये देवाः सिद्धिदायकाः ।  
प्रशंसन्ति सदा देवि तं दृष्ट्वा साधकोत्तमम् ॥ ४६॥  
  
विघ्नात्मकाश्च ये देवाः स्वर्गे मर्त्ये रसातले ।  
प्रशंसन्ति सदा सर्वे तं दृष्ट्वा साधकोत्तमम् ॥ ४७॥  
  
इति ते कथितं देवि मया सम्यक्प्रकीर्तितम् ।  
भुक्तिमुक्तिकरं साक्षात्कल्पवृक्षस्वरूपकम् ॥ ४८॥  
  
आसाद्याद्यगुरुं प्रसाद्य य इदं कल्पद्रुमालम्बनं  
मोहेनापि मदेन चापि रहितो जाड्येन वा युज्यते ।  
सिद्धोऽसौ भुवि सर्वदुःखविपदां पारं प्रयात्यन्तके  
मित्रं तस्य नृपाश्च देवि विपदो नश्यन्ति तस्याशु च ॥ ४९॥  
  
तद्गात्रं प्राप्य शस्त्राणि ब्रह्मास्त्रादीनि वै भुवि ।  
तस्य गेहे स्थिरा लक्ष्मीर्वाणी वक्त्रे वसेद् ध्रुवम् ॥ ५०॥  
  
इदं कवचमज्ञात्वा तारां यो भजते नरः ।  
अल्पायुर्निर्द्धनो मूर्खो भवत्येव न संशयः ॥ ५१॥  
  
लिखित्वा धारयेद्यस्तु कण्ठे वा मस्तके भुजे ।  
तस्य सर्वार्थसिद्धिः स्याद्यद्यन्मनसि वर्तते ॥ ५२॥  
  
गोरोचनाकुङ्कुमेन रक्तचन्दनकेन वा ।  
यावकैर्वा महेशानि लिखेन्मन्त्रं समाहितः ॥ ५३॥  
  
अष्टम्यां मङ्गलदिने चतुर्द्दश्यामथापि वा ।  
सन्ध्यायां देवदेवेशि लिखेद्यन्त्रं समाहितः ॥ ५४॥  
  
मघायां श्रवणे वापि रेवत्यां वा विशेषतः ।  
सिंहराशौ गते चन्द्रे कर्कटस्थे दिवाकरे ॥ ५५॥  
  
मीनराशौ गुरौ याते वृश्चिकस्थे शनैश्चरे ।  
लिखित्वा धारयेद्यस्तु उत्तराभिमुखो भवेत् ॥ ५६॥  
  
श्मशाने प्रान्तरे वापि शून्यागारे विशेषतः ।  
निशायां वा लिखेन्मन्त्रं तस्य सिद्धिरचञ्चला ॥ ५७॥  
  
भूर्जपत्रे लिखेन्मन्त्रं गुरुणा च महेश्वरि ।  
ध्यानधारणयोगेन धारयेद्यस्तु भक्तितः ॥ ५८॥  
  
अचिरात्तस्य सिद्धिः स्यान्नात्र कार्या विचारणा ॥ ५९॥  
  
॥ इति श्रीरुद्रयामले तन्त्रे उग्रताराकवचं सम्पूर्णम् ॥  
  
  
Encoded and Proofread by Ravin Bhalekar ravibhalekar@hotmail.com  
