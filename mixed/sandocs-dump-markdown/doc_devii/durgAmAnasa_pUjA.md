---
Author: Traditional
Category: pUjA, devii, durgA, stotra, devI
Description-comments: durgAtantre
File name: durgaamaanasa.itx
Language: Sanskrit
Latest update: October 14, 2004
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: durgA
Subject: philosophy/hinduism/religion
Sublocation: devii
Text title: durgAmAnasa pUjA
Texttype: stotra
Transliterated by: WebD
engtitle: durgAmAnasa pUjA
itxtitle: durgAmAnasa pUjA
title: दुर्गामानस पूजा

---
  
 श्रीदुर्गामानस पूजा   
  
श्री गणेशाय नमः ।  
उद्यच्चन्दनकुङ्कुमारुणपयोधाराभिराप्लावितां  
नानानर्घ्यमणिप्रवालघटितां दत्तां गृहाणाम्बिके ।  
आमृष्टां सुरसुन्दरीभिरभितो हस्ताम्बुजैर्भक्तितो  
मातः सुन्दरि भक्तकल्पलतिके श्रीपादुकामादरात् ॥ १॥  
  
देवेन्द्रादिभिरर्चितं सुरगणैरादाय सिंहासनं  
चञ्चत्काञ्चनसञ्चयाभिरचितं चारुप्रभाभास्वरम् ।  
एतच्चम्पककेतकीपरिमलं तैलं महानिर्मलं  
गन्धोद्वर्तनमादरेण तरुणीदत्तं गृहाणाम्बिके ॥ २॥  
  
पश्चाद्देवि गृहाण शम्भुगृहिणि श्रीसुन्दरि प्रायशो  
गन्धद्रव्यसमूहनिर्भरतरं धात्रीफलं निर्मलम् ।  
तत्केशान् परिशोध्य कङ्कतिकया मन्दाकिनीस्रोतसि  
स्नात्वा प्रोज्ज्वलगन्धकं भवतु हे श्रीसुन्दरि त्वन्मुदे ॥ ३॥  
  
सुराधिपतिकामिनीकरसरोजनालीधृतां  
सचन्दनसकुङ्कुमागुरुभरेण विभ्राजिताम् ।  
महापरिमलोज्ज्वलां सरसशुद्धकस्तूरिकां  
गृहाण वरदायिनि त्रिपुरसुन्दरि श्रीप्रदे ॥ ४॥  
  
गन्धर्वामरकिन्नरप्रियतमासन्तानहस्ताम्बुज-  
प्रस्तारैर्ध्रियमाणमुत्तमतरं काश्मीरजापिञ्जरम् ।  
मातर्भास्वरभानुमण्डललसत्कान्तिप्रदानोज्ज्वलं  
चैतन्निर्मलमातनोतु वसनं श्रीसुन्दरि त्वन्मुदम् ॥ ५॥  
  
स्वर्णाकल्पितकुण्डले श्रुतियुगे हस्ताम्बुजे मुद्रिका  
मध्ये सारसना नितम्बफलके मञ्जीरमङ्घ्रिद्वये ।  
हारो वक्षसि कङ्कणौ क्वणरणत्कारौ करद्वन्द्वके  
विन्यस्तं मुकुटं शिरस्यनुदिनं दत्तोन्मदं स्तूयताम् ॥ ६॥  
  
ग्रीवायां धृतकान्तिकान्तपटलं ग्रैवेयकं सुन्दरं  
सिन्दूरं विलसल्ललाटफलके सौन्दर्यमुद्राधरम् ।  
राजत्कज्जलमुज्ज्वलोत्पलदलश्रीमोचने लोचने  
तद्दिव्यौषधिनिर्मितं रचयतु श्रीशाम्भवि श्रीप्रदे ॥ ७॥  
  
अमन्दतरमन्दरोन्मथितदुग्धसिन्धूद्भवं  
निशाकरकरोपमं त्रिपुरसुन्दरि श्रीप्रदे ।  
गृहाण मुखमीक्षतुं मुकुरबिम्बमाविद्रुमै-  
र्विनिर्मितमधच्छिदे रतिकराम्बुजस्थायिनम् ॥ ८॥  
  
कस्तूरीद्रवचन्दनागुरुसुधाधाराभिराप्लावितं  
चञ्चच्चम्पकपाटलादिसुरभिर्द्रव्यैः सुगन्धीकृतम् ।  
देवस्त्रीगणमस्तकस्थितमहारत्नादिकुम्भव्रजै-  
रम्भःशाम्भवि सम्भ्रमेण विमलं दत्तं गृहाणाम्बिके ॥ ९॥  
  
कह्लारोत्पलनागकेसरसरोजाख्यावलीमालती-  
मल्लीकैरवकेतकादिकुसुमै रक्ताश्वमारादिभिः ।  
पुष्पैर्माल्यभरेण वै सुरभिणा नानारसस्रोतसा  
ताम्राम्भोजनिवासिनीं भगवतीं श्रीचण्डिकां पूजये ॥ १०॥  
  
मांसीगुग्गुलचन्दनागुरुरजः कर्पूरशैलेयजै-  
र्माध्वीकैः सहकुङ्कुमैः सुरचितैः सर्पिभिरामिश्रितैः ।  
सौरभ्यस्थितिमन्दिरे मणिमये पात्रे भवेत् प्रीतये  
धूपोऽयं सुरकामिनीविरचितः श्रीचण्डिके त्वन्मुदे ॥ ११॥  
  
घृतद्रवपरिस्फुरद्रुचिररत्नयष्ट्यान्वितो  
महातिमिरनाशनः सुरनितम्बिनीनिर्मितः ।  
सुवर्णचषकस्थितः सघनसारवर्त्यान्वित-  
स्तव त्रिपुरसुन्दरि स्फुरति देवि दीपो मुदे ॥ १२॥  
  
जातीसौरभनिर्भरं रुचिकरं शाल्योदनं निर्मलं  
युक्तं हिङ्गुमरीचजीरसुरभिर्द्रव्यान्वितैर्व्यञ्जनैः ।  
पक्वान्नेन सपायसेन मधुना दध्याज्यसम्मिश्रितं  
नैवेद्यं सुरकामिनीविरचितं श्रीचण्डिके त्वन्मुदे ॥ १३॥  
  
लवङ्गकलिकोज्ज्वलं बहुलनागवल्लीदलं  
सजातिफलकोमलं सघनसारपूगीफलम् ।  
सुधामधुरमाकुलं रुचिररत्नपात्रस्थितं  
गृहाण मुखपङ्कजे स्फुरितमम्ब ताम्बूलकम् ॥ १४॥  
  
शरत्प्रभवचन्द्रमः स्फुरितचन्द्रिकासुन्दरं  
गलत्सुरतरङ्गिणीललितमौक्तिकाडम्बरम् ।  
गृहाण नवकाञ्चनप्रभवदण्डखण्डोज्ज्वलं  
महात्रिपुरसुन्दरि प्रकटमातपत्रं महत् ॥ १५॥  
  
मातस्त्वन्मुदमातनोतु सुभगस्त्रीभिः सदाऽऽन्दोलितं  
शुभ्रं चामरमिन्दुकुन्दसदृशं प्रस्वेददुःखापहम् ।  
सद्योऽगस्त्यवसिष्ठनारदशुकव्यासादिवाल्मीकिभिः  
स्वे चित्ते क्रियमाण एव कुरुतां शर्माणि वेदध्वनिः ॥ १६॥  
  
स्वर्गाङ्गणे वेणुमृदङ्गशङ्खभेरीनिनादैरूपगीयमाना ।  
कोलाहलैराकलितातवास्तु विद्याधरीनृत्यकलासुखाय ॥ १७॥  
  
देवि भक्तिरसभावितवृत्ते प्रीयतां यदि कुतोऽपि लभ्यते ।  
तत्र लौल्यमपि सत्फलमेकञ्जन्मकोटिभिरपीह न लभ्यम् ॥ १८॥  
  
एतैः षोडशभिः पद्यैरूपचारोपकल्पितैः ।  
यः परां देवतां स्तौति स तेषां फलमाप्नुयात् ॥ १९॥  
  
॥ इति दुर्गातन्त्रे दुर्गामानसपूजा समाप्ता ॥  
  
  
Proofread by Ravin Bhalekar ravibhalekar@hotmail.com  
