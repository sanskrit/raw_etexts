---
Author: Traditional
Category: devii, gAyatrI, stotra, devI
File name: gAyatrI_manjarI.itx
Language: Sanskrit
Latest update: Mar. 14, 2014
Location: doc_devii
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: Gayatri Mahavijnana -Pandit
SubDeity: gAyatrI
Subject: philosophy/hinduism/religion
Sublocation: devii
Text title: Gayatri Manjari
Texttype: stotra
Transliterated by: Sunder Hattangadi sunderh at hotmail.com
engtitle: Gayatri Manjari
itxtitle: gAyatrImanjarI
title: गायत्रीमञ्जरी

---
  
 गायत्री मञ्जरी   
  
एकदा तु महादेवं कैलाशगिरिसंस्थितम् ।  
पप्रच्छ देवी वन्द्या विबुधमण्डलैः ॥ १॥  
  
कतमं योगमासीनो योगेश त्वमुपाससे ।  
येन हि परमां सिद्धिं प्राप्नुवान् जगदीश्वर ॥ २॥  
  
श्रुत्वा तु पार्वती वाचं मधुसिक्तां श्रुतिप्रियाम् ।  
समुवाच महादेवो विश्वकल्याणकारकः ॥ ३॥  
  
महद्रहस्यं तद्गुप्तं यत्तु पृष्टं त्वया प्रिये ।  
तथापि कथयिष्यामि स्नेहात्तत्त्वामहं समम् ॥ ४॥  
  
गायत्री वेद मातास्ति साद्या शक्तिर्मता भुवि ।  
जगतां जननी चैव तामुपासेऽहमेव हि ॥ ५॥  
  
यौगिकानां समस्तानां साधनानां तु हे प्रिये ।  
गायत्र्येव मता लोके मूलाधारो विदांवरैः ॥ ६॥  
  
अति रहस्यमय्येषा गायत्री तु दश भुजा ।  
लोकेऽति राजते पञ्च धारयन्ति मुखानि तु ॥ ७॥  
  
अति गूढानि संश्रुत्य वचनानि शिवस्य च ।  
अति संवृद्ध जिज्ञासा शिवमूचे तु पार्वती ॥ ८॥  
  
पञ्चास्य दशबाहूनामेतेषां प्राणवल्लभ ।  
कृत्वा कृपां कृपालो त्वं किं रहस्यं तु मे वद ॥ ९॥  
  
श्रुत्वा त्वेतन्महादेवः पार्वतीवचनं मृदु ।  
तस्याः शङ्कामपाकुर्वन् प्रत्युवाच निजां प्रियाम् ॥ १०॥  
  
गायत्र्यास्तु महाशक्तिर्विद्यते या हि भूतले ।  
अनन्य भावतो ह्यस्मिन्नोतप्रोतोऽस्ति चात्मनि ॥ ११॥  
  
बिभर्ति पञ्चावरणान् जीवः कोशास्तु ते मताः ।  
मुखानि पञ्च गायत्र्यास्तानेव वेद पार्वति ॥ १२॥  
  
विज्ञानमयान्नमय-प्राणमय-मनोमयाः ।  
तथानन्दमयश्चैव पञ्च कोशाः प्रकीर्तिताः ॥ १३॥  
  
एष्वेव कोशकोशेषु ह्यनन्ता ऋद्धि सिद्धयः ।  
गुप्ता आसाद्य या जीवो धन्यत्वमधिगच्छति ॥ १४॥  
  
यस्तु योगीश्वरो ह्येतान् पञ्च कोशान्नु वेधते ।  
स भवसागरं तीर्त्वा बन्धनेभ्यो विमुच्यते ॥ १५॥  
  
गुप्तं रहस्यमेतेषां कोषाणां योऽवगच्छति ।  
परमां गतिमाप्नोति स एव नात्र संशयः ॥ १६॥  
  
लोकानां तु शरीराणि ह्यन्नादेव भवन्ति नु ।  
उपत्यकासु स्वास्थ्यं च निर्भरं वर्तते सदा ॥ १७॥  
  
आसनेनोपवासेन तत्त्व शुद्ध्या तपस्यया ।  
चैवान्नमयकोशस्य संशुद्धिरभिजायते ॥ १८॥  
  
ऐश्वर्यं पुरुषार्थश्च तेज ओजो यशस्तथा ।  
प्राणशक्त्या तु वर्धन्ते लोकानामित्यसंशयम् ॥ १९॥  
  
पञ्चभिस्तु महाप्राणैर्लघुप्राणैश्च पञ्चभिः ।  
एतैः प्राणमयः कोशो जातो दशभिरुत्तमः ॥ २०॥  
  
बन्धेन मुद्रया चैव प्राणायामेन चैव हि ।  
एष प्राणमयः कोशो यतमानं तु सिद्ध्यति ॥ २१॥  
  
चेतनाया हि केन्द्रन्तु मनुष्याणां मनोमतम् ।  
जायते महतीत्वन्तः शक्तिस्तस्मिन् वशङ्गते ॥ २२॥  
  
ध्यान-त्राटक-तन्मात्रा जपानां साधनैर्ननु ।  
भवत्युज्ज्वलः कोशः पार्वत्येष मनोमयः ॥ २३॥  
  
यथावत् पूर्णतो ज्ञानं संसारस्य च स्वस्य च ।  
नूनमित्येव विज्ञानं प्रोक्तं विज्ञानवेत्तृभिः ॥ २४॥  
  
साधना सोऽहमित्येषा तथा वात्मानुभूतयः ।  
स्वराणां संयमश्चैव ग्रन्थिभेदस्तथैव च ॥ २५॥  
  
एषां संसिद्धिभिर्नूनं यतमानस्य ह्यात्मनि ।  
नु विज्ञानमयः कोशः प्रिये याति प्रबुद्धताम् ॥ २६॥  
  
आनन्दावरणोन्नत्यात्यन्तशान्ति-प्रदायिका ।  
तुरीयावस्थितिर्लोके साधकं त्वधिगच्छति ॥ २७॥  
  
नाद बिन्दु कलानां तु पूर्ण साधनया खलु ।  
नन्वानन्दमयः कोशः साधके हि प्रबुद्ध्यते ॥ २८॥  
  
भूलोकस्यास्य गायत्री कामधेनुर्मता बुधैः ।  
लोक आश्रयणेनामूं सर्वमेवाधिगच्छति ॥ २९॥  
  
पञ्चास्या यास्तु गायत्र्याः विद्यां यस्त्ववगच्छति ।  
पञ्चतत्त्व प्रपञ्चात्तु स नूनं हि प्रमुच्यते ॥ ३०॥  
  
दशभुजास्तु गायत्र्याः प्रसिद्धा भुवनेषु याः ।  
पञ्च शूल महाशूलान्येताः सङ्केतयन्ति हि ॥ ३१॥  
  
दशभुजान्नामेतासां यो रहस्यं तु वेत्ति यं सः ।  
त्रासं शूलमहाशूलानां ना नैवावगच्छति ॥ ३२॥  
  
दृष्टिस्तु दोषसंयुक्ता परेषामवलम्बनम् ।  
भयं च क्षुद्रताऽसावधानता स्वार्थयुक्तता ॥ ३३॥  
  
अविवेकस्तथावेशस्तृष्णालस्यं तथैव च  
एतानि दश शूलानि शूलदानि भवन्ति हि ॥ ३४॥  
  
निजैर्दशभुजैर्नूनं  शूलान्येतानि तु दश ।  
संहरते हि गायत्री लोककल्याणकारिणी ॥ ३५॥  
  
कलौ युगे मनुष्याणां शरीराणीति पार्वति ।  
पृथ्वी तत्त्व प्रधानानि जानास्येव भवन्ति हि ॥ ३६॥  
  
सूक्ष्मतत्त्व प्रधानान्ययुगोद्भूत नृणामतः ।  
सिद्धीनां तपसामेते न भवन्त्यधिकारिणः ॥ ३७॥  
  
पञ्चाङ्ग योग संसिद्ध्या गायत्र्यास्तु तथापि ते ।  
तद्युगानां सर्वश्रेष्ठां सिद्धिं सम्प्राप्नुवन्ति हि ॥ ३८॥  
  
गायत्र्या वाममार्गीयं ज्ञेयमत्युच्चसाधकैः ।  
उग्रं प्रचण्डमत्यन्तं वर्तते तन्त्र साधनम् ॥ ३९॥  
  
अत एव तु तद्गुप्तं रक्षितं हि विचक्षणैः ।  
स्याद्यतो दुरुपयोगो न कुपात्रैः कथञ्चन ॥ ४०॥  
  
गुरुणैव प्रिये विद्या तत्त्वं हृदि प्रकाश्यते ।  
गुरुं विना तु सा विद्या सर्वथा निष्फला भवेत् ॥ ४१॥  
  
गायत्री तु पराविद्या तत्फलावाप्तये गुरुः ।  
साधकेन विधातव्यो गायत्री-तत्त्व पण्डितः ॥ ४२॥  
  
गायत्रीं यो विजानाति सर्वं जानाति स ननु ।  
जानातीमां न यस्तस्य सर्वा विद्यास्तु निष्फलाः ॥ ४३॥  
  
गायत्र्येवतपो योगः साधनं ध्यानमुच्यते ।  
सिद्धीनां सा मता माता नातः किञ्चित् बृहत्तरम् ॥ ४४॥  
  
गायत्री साधना लोके न कस्यापि कदापि हि ।  
याति निष्फलतामेतत् ध्रुवं सत्यं हि भूतले ॥ ४५॥  
  
गुप्तमुक्तं रहस्यं यत् पार्वति त्वां पतिव्रताम् ।  
प्राप्स्यन्ति परमां सिद्धिं ज्ञास्यन्त्येतत् तु ये जनाः ॥ ४६॥  
  
॥ इति ॥  
  
  
  
Encoded and proofread by Sunder Hattangadi sunderh at hotmail.com  
  
