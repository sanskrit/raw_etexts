---
Category: devii, durgA, stotra, devI
Description-comments: from durgA saptashatI adhyAya 4.  The first 26 verses are mahiShantakrIsUktam
File name: devIstutiHshakrAdaya.itx
Indexextra: (Hindi)
Language: Sanskrit
Latest update: November 1, 2010
Location: doc_devii
Proofread by: Ahto Jarve ajarve at fms30.cca.rockwell.com jarve at cs.miu.edu ek879
  at cleveland.freenet.edu
Send corrections to: Sanskrit@cheerful.com
Site access: https://sanskritdocuments.org
SubDeity: durgA
Subject: philosophy/hinduism/religion
Sublocation: devii
Text title: Devi Stuti shakrAdaya from durgA saptashatI
Texttype: stotra
Transliterated by: Ahto Jarve ajarve at fms30.cca.rockwell.com jarve at cs.miu.edu
  ek879 at cleveland.freenet.edu
engtitle: devIstutiH (shakrAdayakRitA)
itxtitle: devIstutiH athavA mahiShantakrIsUktam jayAstutiH (shakrAdayakRitA durgAsaptashatyAntrgatA)
title: देवीस्तुतिः अथवा महिषन्तक्रीसूक्तम् जयास्तुतिः (शक्रादयकृइता दुर्गासप्तशत्यान्त्र्गता)

---
  
 शक्रादयकृता देवीस्तुतिः अथवा महिषन्तकरीसूक्तम्   
दुर्गा सप्तशत्यान्तर्गतम्  
  
          ॥ अथ चतुर्थोऽध्यायः ॥  
  
          ऋषिरुवाच ॥ १॥  
  
     शक्रादयः सुरगणा निहतेऽतिवीर्ये  
तस्मिन्दुरात्मनि सुरारिबले च देव्या ।  
     तां तुष्टुवुः प्रणतिनम्रशिरोधरांसा  
वाग्भिः प्रहर्षपुलकोद्गमचारुदेहाः ॥ २॥  
  
     देव्या यया ततमिदं जगदात्मशक्त्या  
निश्शेषदेवगणशक्तिसमूहमूर्त्या ।  
     तामम्बिकामखिलदेवमहर्षिपूज्यां  
भक्त्या नताः स्म विदधातु शुभानि सा नः ॥ ३॥  
  
     यस्याः प्रभावमतुलं भगवाननन्तो  
ब्रह्मा हरश्च न हि वक्तुमलं बलं च ।  
     सा चण्डिकाखिलजगत्परिपालनाय  
नाशाय चाशुभभयस्य मतिं करोतु ॥ ४॥  
  
     या श्रीः स्वयं सुकृतिनां भवनेष्वलक्ष्मीः  
पापात्मनां कृतधियां हृदयेषु बुद्धिः ।  
     श्रद्धा सतां कुलजनप्रभवस्य लज्जा  
तां त्वां नताः स्म परिपालय देवि विश्वम् ॥ ५॥  
  
     किं वर्णयाम तव रूपमचिन्त्यमेतत्  
किं चातिवीर्यमसुरक्षयकारि भूरि ।  
     किं चाहवेषु चरितानि तवाद्भुतानि  
सर्वेषु देव्यसुरदेवगणादिकेषु ॥ ६॥  
  
     हेतुः समस्तजगतां त्रिगुणापि दोषै-  
र्न ज्ञायसे हरिहरादिभिरप्यपारा ।  
     सर्वाश्रयाखिलमिदं जगदंशभूत-  
मव्याकृता हि परमा प्रकृतिस्त्वमाद्या ॥ ७॥  
  
     यस्याः समस्तसुरता समुदीरणेन  
तृप्तिं प्रयाति सकलेषु मखेषु देवि ।  
     स्वाहासि वै पितृगणस्य च तृप्तिहेतु-  
रुच्चार्यसे त्वमत एव जनैः स्वधा च ॥ ८॥  
  
     या मुक्तिहेतुरविचन्त्यमहाव्रता त्वं  
अभ्यस्यसे सुनियतेन्द्रियतत्त्वसारैः ।  
     मोक्षार्थिभिर्मुनिभिरस्तसमस्तदोषै-  
र्विद्यासि सा भगवती परमा हि देवि ॥ ९॥  
  
     शब्दात्मिका सुविमलर्ग्यजुषां निधान-  
मुद्गीथरम्यपदपाठवतां च साम्नाम् ।  
     देवी त्रयी भगवती भवभावनाय  
वार्त्ता च सर्वजगतां परमार्त्ति हन्त्री ॥ १०॥  
  
     मेधासि देवि विदिताखिलशास्त्रसारा  
दुर्गासि दुर्गभवसागरनौरसङ्गा ।  
     श्रीः कैटभारिहृदयैककृताधिवासा  
गौरी त्वमेव शशिमौलिकृतप्रतिष्ठा ॥ ११॥  
  
     ईषत्सहासममलं परिपूर्णचन्द्र-  
बिम्बानुकारि कनकोत्तमकान्तिकान्तम् ।  
     अत्यद्भुतं प्रहृतमात्तरुषा तथापि  
वक्त्रं विलोक्य सहसा महिषासुरेण ॥ १२॥  
  
     दृष्ट्वा तु देवि कुपितं भ्रुकुटीकराल-  
मुद्यच्छशाङ्कसदृशच्छवि यन्न सद्यः ।  
     प्राणान्मुमोच महिषस्तदतीव चित्रं  
कैर्जीव्यते हि कुपितान्तकदर्शनेन ॥ १३॥  
  
     देवि प्रसीद परमा भवती भवाय  
सद्यो विनाशयसि कोपवती कुलानि ।  
     विज्ञातमेतदधुनैव यदस्तमेत-  
न्नीतं बलं सुविपुलं महिषासुरस्य ॥ १४॥  
  
     ते सम्मता जनपदेषु धनानि तेषां  
तेषां यशांसि न च सीदति धर्मवर्गः ।  
     धन्यास्त एव निभृतात्मजभृत्यदारा  
येषां सदाभ्युदयदा भवती प्रसन्ना ॥ १५॥  
  
     धर्म्याणि देवि सकलानि सदैव कर्मा-  
ण्यत्यादृतः प्रतिदिनं सुकृती करोति ।  
     स्वर्गं प्रयाति च ततो भवतीप्रसादा-  
ल्लोकत्रयेऽपि फलदा ननु देवि तेन ॥ १६॥  
  
     दुर्गे स्मृता हरसि भीतिमशेषजन्तोः  
स्वस्थैः स्मृता मतिमतीव शुभां ददासि ।  
     दारिद्र्यदुःखभयहारिणि का त्वदन्या  
सर्वोपकारकरणाय सदाऽऽर्द्रचित्ता ॥ १७॥  
  
     एभिर्हतैर्जगदुपैति सुखं तथैते  
कुर्वन्तु नाम नरकाय चिराय पापम् ।  
     सङ्ग्राममृत्युमधिगम्य दिवं प्रयान्तु  
मत्वेति नूनमहितान्विनिहंसि देवि ॥ १८॥  
  
     दृष्ट्वैव किं न भवती प्रकरोति भस्म  
सर्वासुरानरिषु यत्प्रहिणोषि शस्त्रम् ।  
     लोकान्प्रयान्तु रिपवोऽपि हि शस्त्रपूता  
इत्थं मतिर्भवति तेष्वपि तेऽतिसाध्वी ॥ १९॥  
  
     खड्गप्रभानिकरविस्फुरणैस्तथोग्रैः  
शूलाग्रकान्तिनिवहेन दृशोऽसुराणाम् ।  
     यन्नागता विलयमंशुमदिन्दुखण्ड-  
योग्याननं तव विलोकयतां तदेतत् ॥ २०॥  
  
     दुर्वृत्तवृत्तशमन्ं तव देवि शीलं  
रूपं तथैतदविचिन्त्यमतुल्यमन्यैः ।  
     वीर्यं च हन्त्रि हृतदेवपराक्रमाणां  
वैरिष्वपि प्रकटितैव दया त्वयेत्थम् ॥ २१॥  
  
     केनोपमा भवतु तेऽस्य पराक्रमस्य  
रूपं च शत्रुभयकार्यतिहारि कुत्र ।  
     चित्ते कृपा समरनिष्ठुरता च दृष्टा  
त्वय्येव देवि वरदे भुवनत्रयेऽपि ॥ २२॥  
  
     त्रैलोक्यमेतदखिलं रिपुनाशनेन  
त्रातं त्वया समरमूर्धनि तेऽपि हत्वा ।  
     नीता दिवं रिपुगणा भयमप्यपास्त-  
मस्माकमुन्मदसुरारिभवं नमस्ते ॥ २३॥  
  
शूलेन पाहि नो देवि पाहि खड्गेन चाम्बिके ।  
घण्टास्वनेन नः पाहि चापज्यानिःस्वनेन च ॥ २४॥  
  
प्राच्यां रक्ष प्रतीच्यां च चण्डिके रक्ष दक्षिणे ।  
भ्रामणेनात्मशूलस्य उत्तरस्यां तथेश्वरि ॥ २५॥  
  
सौम्यानि यानि रूपाणि त्रैलोक्ये विचरन्ति ते ।  
यानि चात्यर्थघोराणि तै रक्षास्मांस्तथा भुवम् ॥ २६॥  
  
खड्गशूलगदादीनि यानि चास्त्रानि तेऽम्बिके ।  
करपल्लवसङ्गीनि तैरस्मान्रक्ष सर्वतः ॥ २७॥  
  
          ऋषिरुवाच ॥ २८॥  
  
एवं स्तुता सुरैर्दिव्यैः कुसुमैर्नन्दनोद्भवैः ।  
अर्चिता जगतां धात्री तथा गन्धानुलेपनैः ॥ २९॥  
  
भक्त्या समस्तैस्त्रिदशैर्दिव्यैर्धूपैस्तु धूपिता ।  
प्राह प्रसादसुमुखी समस्तान् प्रणतान् सुरान् ॥ ३०॥  
  
          देव्युवाच ॥ ३१॥  
  
व्रियतां त्रिदशाः सर्वे यदस्मत्तोऽभिवाञ्छतम् ॥ ३२॥  
  
          देवा उचुः ॥ ३३॥  
  
भगवत्या कृतं सर्वं न किञ्चिदवशिष्यते ।  
यदयं निहतः शत्रुरस्माकं महिषासुरः ॥ ३४॥  
  
यदि चापि वरो देयस्त्वयाऽस्माकं महेश्वरि ।  
संस्मृता संस्मृता त्वं नो हिंसेथाः परमापदः ॥ ३५॥  
  
यश्च मर्त्यः स्तवैरेभिस्त्वां स्तोष्यत्यमलानने ॥ ३६॥  
  
तस्य वित्तर्द्धिविभवैर्धनदारादिसम्पदाम् ।  
वृद्धयेऽस्मत्प्रसन्ना त्वं भवेथाः सर्वदाम्बिके ॥ ३७॥  
  
          ऋषिरुवाच ॥ ३८॥  
  
इति प्रसादिता देवैर्जगतोऽर्थे तथाऽत्मनः ।  
तथेत्युक्त्वा भद्रकाली बभूवान्तर्हिता नृप ॥ ३९॥  
  
इत्येतत्कथितं भूप सम्भूता सा यथा पुरा ।  
देवी देवशरीरेभ्यो जगत्त्रयहितैषिणी ॥ ४०॥  
  
पुनश्च गौरीदेहात्सा समुद्भूता यथाभवत् ।  
वधाय दुष्टदैत्यानां तथा शुम्भनिशुम्भयोः ॥ ४१॥  
  
रक्षणाय च लोकानां देवानामुपकारिणी ।  
तच्छृणुष्व मयाऽऽख्यातं यथावत्कथयामि ते ॥ ४२॥  
  
इति श्री मार्कण्डेयपुराणे सावर्णिके मन्वन्तरे देवीमाहात्म्ये  
         शक्रादिस्तुतिर्नाम चतुर्थोऽध्यायः ॥ ४॥  
  
  
Known also as jayAstutiH  
Encoded and proofread by Ahto Jarve  
  
