---
Category: devii, kavacha, dashamahAvidyA, devI
Description/comments: vAmakeshvarantantre nityAShoDashikArNave.  See other alternate
  edited version.
File name: saubhAgyakavacham2.itx
Indexextra: (Manuscripts 1, 2, alternate)
Language: Sanskrit
Latest update: March 7, 2020
Location: doc_devii
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Saubhagyakavacham 2
engtitle: saubhAgyakavacham 2
itxtitle: saubhAgyakavacham 2 (vAmakeshvarantantrAntargatam)
title: सौभाग्यकवचम् २ (वामकेश्वरन्तन्त्रान्तर्गतम्)

---
  
 श्रीसौभाग्यकवचम् २   
ॐ श्रीगणेशायनमः ।  
श्रीगुरुभ्योनमः हरिः ॐ ।  
कैलासशिखरे रम्ये सुखसीनं सुरार्चितम् ।  
गिरीशं गिरिजा नत्वा स्तोत्रैर्वेदार्थगोचरैः  ॥ १॥  
  
प्रणम्य परया भक्त्या तमपृच्छत्कृताञ्जलिः ।  
श्रीदेव्युवाच -  
रहस्यं रक्षणकरं सर्वसम्पत्करं वद ॥ २॥  
  
ईश्वर उवाच -  
एतत्सौभाग्यकवचं रहस्यातिरहस्यकम् ।  
सौभाग्यकवचं देवि शृणु सौभाग्यदं परम् ॥ ३॥  
  
(मूलविद्यया ऋष्यादिन्यासम्)  
ध्यानम् -  
शोणप्रभं सोमकलावतंसं पाणिस्फुरत्पञ्चशरेक्षुचापम् ।  
प्राणप्रियं नौमि पिनाकपाणिं कोणत्रयस्थं कुलदैवतं मे ॥  
  
इक्षुकोदण्डपुष्पेषुपाशाङ्कुशचतुर्भुजाम् ।  
उद्यत्सूर्यनिभां वन्दे देवीं त्रिपुरसुन्दरीम् ॥  
  
अथ कवचम् ।  
ॐ शिखायां सततं पातु महात्रिपुरसुन्दरी ।  
शिरः कमेश्वरी नित्या तत्पूर्वाङ्गं भगमालिनी ॥ १॥  
  
नित्यक्लिन्ना च तद्दक्षं भेरुण्डा पश्चिमं शिरः ।  
वह्निवासिन्यस्य वामं वज्रेश्वर्यलकांस्तथा ॥ २॥  
  
शिवदूती ललाटं च त्वरिता तस्य दक्षिणम् ।  
तद्वामपार्श्वमवतात्तथैव कुलसुन्दरी ॥ ३॥  
  
नित्या पातु भ्रुवोर्मध्यं भ्रुवं नीलपताकिनी ।  
वामभ्रुवं च विजया नयनं सर्वमङ्गला ॥ ४॥  
  
ज्वालामालिन्यक्षि वामं चित्रा रक्षतु नासिकाम् ।  
दक्षश्रोत्रं तु गणपः स्वयं पातु महोद्यमः ॥ ५॥  
  
दक्षसव्यन्तु बटुकः कपोलं क्षेत्रपालकः ।  
दक्षनासापुटं दुर्गा तदन्यं पातु भारती ॥ ६॥  
  
अणिमा दक्षिणं शङ्खं महिमा च तदन्यकम् ।  
दक्षगण्डं तु गरिमा लधिमा चोत्तरं तथा ॥ ७॥  
  
ऊर्ध्वमोष्ठं  प्राप्तिसिद्धिः प्राकाम्यमधरोष्ठकम् ।  
ईषित्वमूर्ध्वदन्तांश्च वशित्वमधरांस्तथा ॥ ८॥  
  
इछासिद्धिस्तु रसनां मोक्षसिद्धिस्तु तलुकम् ।  
तालुमूलद्वयं ब्राह्मी माहेश्वर्यौत्तरक्षताम् ॥ ९॥  
  
कुमारी चिबुकं पातु तदधः पातु वैष्णवी ।  
कण्ठं रक्षतु वाराही इन्द्राणी रक्षतादधः ॥ १०॥  
  
कृकाटिकां तु चामुण्डा महालक्ष्मीस्तु सर्वतः ।  
सर्वसङ्क्षोभिणीमुद्रा स्कन्धं रक्षतु दक्षिणम् ॥ ११॥  
  
तदन्यं द्राविणीमुद्रा पायादंसद्वयं क्रमात् ।  
आकर्षवश्यमुद्रे द्वे चोन्मादिन्यथ दक्षिणम् ॥ १२॥  
  
भुजं महाङ्कुशा वामं खेचरी दक्षकक्षकम् ।  
वामकक्षं बीजमुद्रा योनिःस्थाद्दक्षबाहुकम् ॥ १३॥  
  
लसत्त्रिखण्डिनी मुद्रा वामबाहुं प्रपालयेत् ।  
कामाकर्षिणिका नित्यं रक्षताद्दक्षकूर्परम् ॥ १४॥  
  
कूर्परं वाममवताद्बुध्याकर्षिणिका तथा ।  
अहङ्काराकर्षिणी तु प्रकोष्ठं पातु दक्षिणम् ॥ १५॥  
  
शब्दाकर्षिणिका वामं स्पर्शाकर्षिणिकावतु ।  
तन्मध्यं दक्षिणं पातु रूपाकर्षिणिकेतरम् ॥ १६॥  
  
रसाकर्षिणिका पातु मणिबन्धं च दक्षिणम् ।  
गन्धाकर्षिणिका वामं चित्ताकर्षिणिकावतु ॥ १७॥  
  
करभं दक्षिणं धैर्याकर्षिणी पातु वामकम् ।  
स्मृत्याकर्षिण्यसौ पाणिं नामाकर्षिणि दक्षिणम् ॥ १८॥  
  
बीजाकर्षिण्यसौ पायात्सततं दक्षिणाङ्गुलीः ।  
 आत्माकर्षिण्यदक्षिण्याममृताकर्षिणी नखान् ॥ १९॥  
  
शरीराकर्षिणी वामनखान् रक्षतु सर्वदा ।  
अनङ्गकुसुमा शक्तिः पातु दक्षस्तनोपरि ॥ २०॥  
  
अनङ्गमेखला चान्यस्तनोर्ध्वमभिरक्षतु ।  
अनङ्गमदना दक्षस्तनं तच्चूचुकं पुनः ॥ २१॥  
  
रक्षतादनिशं देवी अनङ्गमदनातुरा ।  
स्तनयोर्मध्यमं पायादनङ्गमदनातुरा  
अनङ्गरेखा वामञ्च वक्षोजं तस्य चूचुकम् ॥ २२॥  
  
अनङ्गवेगिनी क्रोडामनङ्गस्याङ्कुशावतु ।  
अनङ्गमालिनी पायाद्वक्षस्थलमहर्निशम् ॥ २३॥  
  
सर्वसङ्क्षोभिणी हृच्च सर्वविद्राविणी परा ।  
कुक्षिं सर्वाकर्षिणी पातु पातु पार्श्वं तु दक्षिणम् ॥ २४॥  
  
आह्लादिनी वामपार्श्वं मध्यं सम्मोहिनी परा ।  
सा सर्वस्तम्भिनी पृष्ठं नाभिं वै सर्वजृम्भिणी ॥ २५॥  
  
वशङ्करी वस्तिदेशं कटिं सा सर्वरञ्जिनी ।  
उन्मादिनी तु सर्वाद्या पायाज्जघनमण्डलम् ॥ २६॥  
  
सर्वार्थसाधिनीशक्तिर्नितम्बं रक्षतादथ ।  
दक्षस्फिचं सदा पातु सर्वसम्पत्प्रपूरिणी ॥ २७॥  
  
सर्वमन्त्रमयीशक्तिः पातु वामस्फिचं मम ।  
पायात्ककुन्दरद्वन्द्वं सर्वद्वन्द्वक्षयङ्करी ॥ ३१॥  
  
सर्वसिद्धिप्रदा देवी वृषणं पातु दक्षिणम् ।  
सर्वसम्पत्प्रदा देवी वृषणं पातु वामकम् ॥ ३२॥  
  
सर्वप्रियङ्करी देवी  गुह्यं रक्षतु मे सदा ।  
मेढ्रं रक्षतु मे देवी सर्वमङ्गलकारिणी ॥ ३३॥  
  
सर्वकामप्रदा देवी पातु मुष्कं तु दक्षिणम् ।  
तयोर्मद्ध्यं सदा पातु सर्वकामफलप्रदा ।  
पायात्तदन्यं देवी तु सर्वदुःखविमोचिनी ॥ ३४॥  
  
सर्वमृत्युप्रशमनी देवी पातु गुदं मम ।  
पातु देवी देहमद्ध्यं सर्वविघ्ननिवारिणी ॥ ३५॥  
  
सर्वाङ्गसुन्दरी देवी रक्षताद्दक्षसक्थिकम् ।  
वामसक्थितलं पायत्सर्वसौभाग्यदायिनी ॥ ३६॥  
  
अष्ठीवं मम सर्वज्ञा देवी रक्षतु दक्षिणम् ।  
अन्यष्ठीवं सर्वशक्तिर्देवी पातु चिरं मम ॥ ३७॥  
  
सर्वैश्वर्यप्रदा देवी दक्षजानुं सदावतु ।  
सर्वज्ञानमयी देवी तदन्यज्जानु रक्षतु ॥ ३८॥  
  
अव्यादियं दक्षजङ्घां सर्वव्याधिविनाशिनी ।  
तदन्यं पातु देवी च सर्वाधारस्वरूपिणी ॥ ३९॥  
  
सर्वपापहरा देवी दक्षगुल्भं सदावतु ।  
सर्वानन्दमयी देवी वामगुल्फं सदावतु ॥ ४०॥  
  
पार्ष्णिं मे दक्षिणं पायात्सर्वरक्षास्वरूपिणी ।  
अव्यात्सव्यं सदा पार्ष्णिं सर्वेप्सितफलप्रदा ॥ ४१॥  
  
दक्षाङ्घ्रिं वशिनी पातु पूर्वं वाग्देवता मम ।  
सर्वकामेश्वरी पुर्वं सदा वाग्देवतोत्तरम् ॥ ४२॥  
  
मोदिनी प्रपदं पातु दक्षिणं विमलेतरम् ।  
अङ्गुलीररुणा पातु दक्षपादनखोज्ज्वला ॥ ४३॥  
  
तदन्यं जयिनी पायात्सदा वाग्देवतेतरम् ।  
दक्षपादलं सर्वेश्वरी वाग्देवता मुदा ॥ ४४॥  
  
वामपादतलं पायात्कौलिनी देवता मम ।  
कुर्वन्तु जृम्भणा बाणास्त्रैलोक्यकर्षणं मम ॥ ४५॥  
  
मोहं संहरताद्दिक्षु कोदण्डं भृङ्गमौर्विकम् ।  
करोतु सततं पाशी वशीकरणमुत्तमम् ॥ ४६॥  
  
विदधात्वङ्कुशा नित्यं स्तम्भनं शत्रुसङ्गरे ।  
पीठं मे कामरूपाख्या पातु कामान्निकामतः ॥ ४७॥  
  
पूर्णं पूर्णगिरेः पीठं पायादर्थं मदीयकम् ।  
जालन्धरस्य जालन्ध्रं पीठं रक्षतु मे सदा ॥ ४८॥  
  
(/पूर्णं पुर्णागिरीपीठं पयादर्थं मदीयकम् ॥ ४८॥)  
सायुज्यं तनुतां प्राज्यं श्रीपीठं श्रीकरं मम ।  
कामेश्वरी चात्मतत्त्वं रक्षेद्वज्रेश्वरी च माम् ॥ ४९॥  
  
विद्यातत्त्वं शैवतत्त्वं पायाच्छ्री भगमालिनी ।  
कामं छिन्द्यान्महाशत्रुममृतार्णवमासनम् ॥ ५०॥  
  
क्रोधं बोधापहं हन्याद्रक्तपोताम्बुजासनम् ।  
लोभं दिव्यासनं भिन्द्याद्देव्यात्मा दिव्यरूपभाक् ॥ ५१॥  
  
मोहं संहरताच्चक्रं मदं मन्त्रासनं महत् ।  
मात्सर्यं नाशयेन्नित्यं मम साध्यासनं जवात् ॥ ५२॥  
  
आधारं त्रिपुरा रक्षेत्स्वाधिष्ठानं पुरेश्वरी ।  
मणिपूरं मणिद्योतं पायात्त्रिपुरसुन्दरी ॥ ५३॥  
  
अव्यादनाहतं भव्यं  नित्यं त्रिपुरवासिनी ।  
विशुद्धं त्रिपुराश्रीश्च आज्ञा त्रिपुरमालिनी ॥ ५४॥  
  
इडां मे त्रिपुरा सिद्धा त्रिपुराम्बा च पिङ्गलाम् ।  
सुषुम्नां पातु मे नित्यं महात्रिपुरसुन्दरी ॥ ५५॥  
  
त्रैलोक्यमोहनं चक्रं रोमकूपांश्च पातु मे ।  
सर्वाशापूरकं चक्रं सप्तधातूंश्च रक्षतु ॥ ५६॥  
  
सर्वसङ्क्षोभणं चक्रं प्राणाद्यं वायुपञ्चकम् ।  
सौभाग्यदायकं चक्रं नागाद्यानिलपञ्चकम् ॥ ५७॥  
  
सर्वार्थसाधकं चान्तःकरणानां चतुष्टयम् ।  
सर्वरक्षाकरं चक्रं पायात्पूर्तेष्टकं च मे ॥ ५८॥  
  
सर्वरोगहरं चक्रं रक्षतान्मे गुणत्रयम् ।  
सर्वसिद्धिप्रदं चक्रं ममाव्यात्कोशपञ्चकम् ॥ ५९॥  
  
सर्वानन्दमयं चक्रं यशः कीर्तिं च रक्षतु ।  
सौन्दर्यमन्मथः पायाद्रतिः पातु रतिं मम ॥ ६०॥  
  
प्रीतिर्मे पातु सा प्रीतिरुत्साहं च वसन्तकः ।  
सङ्कल्पं कल्पकोद्यानं महालक्ष्मीर्मम श्रियम् ॥ ६१॥  
  
कान्तिं कपालिनी रक्षेन्मन्दिरं मम मन्डपम् ।  
पुत्रान्  शङ्खनिधिः पायाद्भार्यां पद्मनिधिस्तथा ॥ ६२॥  
  
मार्गे मां भैरवी रक्षेन्मातङ्गी मुकुटं सदा ।  
अष्टदिक्षु महेन्द्राद्याः सायुधाःपान्तु मां सदा ॥ ६३॥  
  
पायादूर्ध्वदिशं ब्रह्मा विष्णुश्चक्रायुधो त्वधः ।  
अनावृतानि स्थानानि कवचेन तु यानि मे ॥ ६४॥  
  
तानि रक्षन्तु सततं शिवादि गुरवः क्रमात् ।  
एतत्सौभाग्यकवचं स्वकरे यस्तु धारयेत् ॥ ६५॥  
  
त्रिसन्ध्यं पठति प्रीत्या शृणुयाद्वा समाहितः ।  
तस्य शीघ्रेण सिध्यन्ति सिद्धयस्त्वणिमादयः ॥ ६७॥  
  
ब्रह्मवित्तु गिरीशेन्द्रकन्र्परविभिः समः ।  
विहरत्खिलान् लोकान् सिद्धगन्धर्वसेवितः ॥ ६८॥  
  
तस्य स्मरणमात्रेण महाभूतपिशाचकाः ।  
कीटवत्प्रपलायन्ते कूषमाण्डा भैरवादयः ॥ ६९॥  
  
तस्याङ्घ्रितोयपतनात् प्रशाम्यन्ति महारुजः ।  
तत्पादकमलासक्तरजोलेशाभिमर्शनात् ॥ ७०॥  
  
वश्यं भवति शीघ्रेण त्रैलोक्यं सचराचरम् ।  
भूपालमहिला भूपाः किमु माया विमोहिताः ॥ ७१॥  
  
इति श्रीवामकेश्वरतन्त्रे नित्या षोडशार्णवर  
सौभाग्यकवचं समाप्तम् ।  
शुभमस्तु ।  
श्रीशुभम् ।  
  
  
The kavacha text has quite a few variations from the  
one already posted with detailed nyAsa.  
  
Encoded by Sivakumar Thyagarajan Iyer  
Proofread by Sivakumar Thyagarajan Iyer, PSA Easwaran  
  
