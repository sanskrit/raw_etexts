---
Category: sahasranAma, devii, stotra, devI, pArvatI
Description-comments: From bhRiNgiriTisaMhitAyAM
File name: shivakAmasundarIsahasranAmastotra.itx
Indexextra: (Scan)
Language: Sanskrit
Latest update: August 23, 2015
Location: doc_devii
Proofread by: DPD
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: shrI shivakAmasundarI sahasranAmastotra 1
Texttype: stotra
engtitle: shivakAmasundarIsahasranAmastotra 1
itxtitle: shivakAmasundarIsahasranAmastotram 1 (bhRiNgiriTisaMhitAyAM)
title: शिवकामसुन्दरीसहस्रनामस्तोत्रम् १ (भृइण्गिरिटिसंहितायां)

---
  
 श्रीशिवकामसुन्दरीसहस्रनामस्तोत्रम्   
 ॥ पूर्वपीठिका ॥  
  
यस्यास्सर्वं समुत्पन्नं चराचरमिदं जगत् ।  
इदं नमो नटेशान्यै तस्यै कारुण्यमूर्तये ॥  
  
कैलासाद्रौ सुखासीनं शिवं वेदान्तगोचरम् ।  
सर्वविद्येश्वरं भूतिरुद्राक्षालङ्कृतं परम् ॥ १॥  
  
सर्वलक्षणसम्पन्नं सनकादिमुनीडितम् ।  
संसारारण्यदावाग्निं योगिराजं यतेन्द्रियम् ॥ २॥  
  
मुकुटेन्दुसुधापूरलब्धजीवकशीर्षकम् ।  
व्याघ्रचर्माम्बरधरं नीलकण्ठं कपर्दिनम् ॥ ३॥  
  
सव्यहस्ते वह्निधरं मन्दस्मितमुखाम्बुजम् ।  
ढक्कां च दक्षिणे हस्ते वहन्तं च त्रिलोचनम् ॥ ४॥  
  
अभयं दक्षहस्तेन दर्शयन्तं मनोहरम् ।  
डोलहस्तेन वामेन दर्शयन्तं पदाम्बुजम् ॥ ५॥  
  
कुचितं दक्षपादेन तिष्ठन्तं मुसलोपरि ।  
ब्रह्मविष्ण्वादिविनुतं वेदवेद्यं नटेश्वरम् ॥ ६॥  
  
प्रणम्य पार्वती गौरी पप्रच्छ मुदितानना ।  
सर्वलक्षणसम्पन्ना सर्वदा सर्वदा नृणाम् ॥ ७॥  
  
पार्वत्युवाच -  
शिव! शङ्कर! विश्वेश! महादेव! दयानिधे!  
सर्वासां चैव देवीनां नामसाहस्रमुत्तमम् ॥ ८॥  
  
पुरा प्रोक्तं सदानन्द ! मह्यं श्रीपतिपूजित ! ।  
शिवकामसुन्दरीनाम्नां सहस्रं वद सुन्दर! ॥ ९॥  
  
सद्यस्सम्पत्करं पुण्यं सर्वपापप्रणाशनम् ।  
इत्युक्त्वा पार्वती देवी तुष्टाव नटनेश्वरम् ॥ १०॥  
  
सत्यप्रबोधसुखसन्ततिरूप विश्व -  
मायेन्द्रजालिकवरेण्य समस्तसाक्षिन् ।  
सृष्टिस्थितिप्रलयहेतुकविष्णुरुद्र  
श्रीमन्नटेश मम देहि करावलम्बम् ॥ ११॥  
  
भूवारिवह्निपवनाम्बरचन्द्रसूर्य -  
यज्वाष्टमूर्तिविमलीकृतविग्रहेदश ।  
स्वाङ्घ्र्यम्बुजद्वयनिषस्तहृदां प्रसन्न !  
श्रीमन्नटेश मम देहि करावलम्बम् ॥ १२॥  
  
लिङ्गाकृते पशुपते गिरिजापते त्वं  
नारायणेश गिरिवास विधीश शम्भो  
फालाक्ष शङ्कर! महेश्वर मन्मथारे  
श्रीमन्नटेश मम देहि करावलम्बम् ॥ १३॥  
  
श्रीनीलकण्ठ शमनान्तक पञ्चवक्त्र  
पञ्चाक्षरप्रिय परात्पर! विश्ववन्द्य ।  
श्रीचन्द्रचूड गजवक्त्रपितः परेश  
श्रीमन्नटेश मम देहि करावलम्बम् ॥ १४॥  
  
गङ्गाधर प्रमथनाथ सदाशिवार्या -  
जाने! जलन्धररिपो जगतामधीश ।  
शर्वोग्र भर्ग मृड शाश्वत! शूलपाणे  
श्रीमन्नटेश मम देहि करावलम्बम् ॥ १५॥  
  
स्थाणो त्रिणेत्र शिपिविष्ट! महेश! तात  
नारायणप्रिय कुमारगुरो कपर्दिन् ।  
शम्भो! गिरीश! शिव लोकपते! पिनाकिन्  
श्रीमन्नटेश मम देहि करावलम्बम् ॥ १६॥  
  
खङ्गाङ्गिन् अन्धकरिपो भव भीम रुद्र  
देवेश! खण्डपरशो! करुणाम्बुराशे ।  
भस्माङ्गराग परमेश्वर! विश्वमूर्ते  
श्रीमन्नटेश देहि करावलम्बम् ॥ १७॥  
  
विश्वेश्वरात्मक विवेकसुखाभिराम  
श्रीवीरभद्र! मखहन्तरुमासहाय ।  
वीरेश्वरैणकर शुभ्रवृषाधिरूढ  
श्रीमन्नटेश मम देहि करावलम्बम् ॥ १८॥  
  
एवं स्तुत्वा महादेवी पञ्चाङ्गं प्रणनाम ह ।  
ततस्तुष्टो नटेशश्च प्रोवाच वचनं शुभम् ॥ १९॥  
  
एवमेव पुरा देवी महालक्ष्मीः पतिव्रता ।  
शङ्खचक्रगदापाणिः सर्वलोकहितावहः ॥ २०॥  
  
धर्मसंस्थापनार्थायावतारान्युगे युगे ।  
करिष्यति महा विष्णुः मम भर्ता दश शृणु ॥ २१॥  
  
मत्स्यः कूर्मो वराहश्च नारसिंहोऽथ वामनः ।  
रामो दाशरथिश्चैव रामः परशुधारकः ॥ २२॥  
  
हलभृत् बलरामश्च कृष्णः कल्किः दश स्मृताः ।  
अवतारेषु दशसु मद्भर्तुर्नाशशङ्कया ॥ २३॥  
  
प्राप्ता भवन्त शरणं भवानेव परा गतिः ।  
इत्युक्त्वा च महालक्ष्मीर्भस्तानामिष्टदायकम् ॥ २४॥  
  
वेदपादस्तवं चारु मधुरं मधुराक्षरम् ।  
उक्त्वा तुष्टाव मुदिता नटेशानं महेश्वरम् ॥ २५॥  
  
विघ्नेश्वरं वीतविरागसेवितम्  
विधीन्द्रविष्ण्वादिनताङ्घ्रिपङ्कजम् ।  
सभासदामाशु सुखार्थसिद्धिदं  
गणानां त्वां गणपतिं हवामहे ॥ २६॥  
  
नगेन्द्रतनयारम्यस्तन्यपानरताननम् ।  
माणिक्यकुण्डलधरं कुमारं पुष्करस्रजम् ॥ २७॥  
  
नमः शिवाय साम्बाय सगणाय ससूनवे ।  
नमो ज्ञानसभेशाय दिशां च पतयेनमः ॥ २८॥  
  
नमो ब्रह्मादिदेवाय विष्णुकान्ताय शम्भवे ।  
पीताम्बराय च नमः पशुनां पतये नमः ॥ २९॥  
  
सन्मार्गदाय शिष्टानामाश्रितानां द्विजन्मनाम् ।  
अभक्तानां मोहदात्रे पथीनां पतये नमः ॥ ३०॥  
  
अपस्मारमधः कृत्य नृत्यन्तं तस्य पृष्ठके ।  
सर्वाभरणरम्यं तं पश्येम शरदश्शतम् ॥ ३१॥  
  
सुन्दरं स्मेरवदनं नटराजमुमापतिम् ।  
सम्पूज्य नृत्यपादं ते जीवेम शरदश्शतम् ॥ ३२॥  
  
कुभीन्द्रदैत्यं हतवानिति शम्भुर्जगत्पतिः ।  
श्रुत्वा ते कीर्तिममलां नन्दाम शरदश्शतम् ॥ ३३॥  
  
मन्मथान्धकसंहारकथाश्रुतिमनोहरम् ।  
श्रुत्वा ते विक्रमयुतं मोदाम शरदश्शतम् ॥ ३४॥  
  
सर्वदुःखान्विहायाशु शिव तेऽङ्घ्रियुगाम्बुजम् ।  
अर्चयन्तः सदा धन्या भवाम शरदश्शतम् ॥ ३५॥  
  
त्वत्कीर्तनं सदा भक्त्या सर्वकल्मषनाशनम् ।  
शङ्कराघहर स्वामिन् शृणवाम शरदश्शतम् ॥ ३६॥  
  
त्वच्चरित्रं पवित्रं च सर्वदारिद्र्यनाशनम् ।  
अस्मत्पुत्रप्रणप्तॄणां प्रब्रवाम शरदश्शतम् ॥ ३७॥  
  
त्वद्भक्तकल्पकतरुमाश्रयन्तस्सदा वयम् ।  
इन्द्रियाघौघनिचयैरजीतास्स्याम शरदश्शतम् ॥ ३८॥  
  
एवं स्तुत्वा महादेवी महालक्ष्मीर्मनोहरा ।  
प्रणम्य चित्सभानाथं तिष्ठन्ती मुदितानना ॥ ३९॥  
  
मन्माङ्गल्यस्य रक्षायै मन्त्रमेकं ममादिश ।  
तां दृष्ट्वा च महादेवः प्रहसन्निदमब्रवीत् ॥ ४०॥  
  
त्वं शीघ्रं गच्छ देवेशीं शिवकामां च सुन्दरीम् ।  
तत्र गत्वा महेशानीं पूजय त्वं विशेषतः ॥ ४१॥  
  
सहस्रकुसुमैः पद्मैः नैवेद्यैश्च मनोहरैः ।  
इत्युक्त्वा परमप्रीतो भगवान्भक्तवत्सलः ॥ ४२॥  
  
शिवकामसुन्दरीनाम्नां सहस्रं प्रजगाद ह ।  
उपदिश्य च तां देवीं प्रेषयामास शङ्करः ॥ ४३॥  
  
लक्ष्मीर्गत्वा महेशानीं शिवकामीं मुदान्विता ।  
शिवोक्तेन प्रकारेण सहस्रैः पङ्कजैः क्रमात् ॥ ४४॥  
  
नामभिश्च त्रितारैश्च युक्त्वैश्च सुमहत्तरैः ।  
पूजयामास विधिवत् शिवाचिन्तनतत्परा ॥ ४५॥  
  
तदा शिवः शोधनाय तस्याः चित्तं जगत्प्रभुः ।  
आनीतेषु च पद्मेषु न्यूनमेकं चकार हि ॥ ४६॥  
  
अतीव दुःखितालक्ष्मीः पूर्तिकामेच्छया स्वयम् ।  
अभावपुष्पसम्पूर्त्यै नेत्रमुत्पाट्य वामकम् ॥ ४७॥  
  
अर्चयामास लक्ष्मीश्च भक्त्या परमया युता ।  
दृष्टेवदं सुन्दरीदेवी शिवकाममनोहरी ॥ ४८॥  
  
पूर्वस्मादपि सौन्दर्यं नेत्रं दत्वाऽतिहर्षतः ।  
तुष्टाऽहमिष्टं व्रियतां वरमित्याह शङ्करी ॥ ४९॥  
  
तदा वव्रे महालक्ष्मीः सर्वलोकप्रियङ्करम् ।  
सौमङ्गल्यं कुरु मम दीर्घं च भवतु धुवम् ।  
तथा भवतु भद्रं ते विष्णुं गच्छ यथासुखम् ॥ ५०॥  
  
इत्युक्त्वाऽन्तर्दधे देवी शिवकामी महेश्वरी ।  
लक्ष्मीश्च विष्णुं गत्वाऽथ यथापूर्वं स्थितोरसि ॥ ५१॥  
  
तादृशं नामसाहस्रं शिवकाम्याः मनोहरम् ।  
वदामि शृणु हे देवीनामसाहस्रमुत्तमम् ॥ ५२॥  
  
ऋषिः छन्दो देवता च बीजं शक्तिश्च कीलकम् ।  
कराङ्गन्यासकौ पूर्वं सुरहस्यं महेश्वरि ॥ ५३॥  
  
नाम्नां त्रिपुरसुन्दर्याः यत्प्रोस्तं तद्वदेव हि ।  
शिवकामसुन्दरीप्रीत्यै विनियोगो जपे स्मृतः ॥ ५४॥  
  
दिग्बन्धं ततो ध्यायेत् शिवकामीं महेश्वरीम् ।  
ततश्च पञ्चपूजा च कर्तव्या मनुजापिना ॥ ५५॥  
  
ततः परं स्तोत्रमेतज्जप्तव्यं भद्रकामिना ।  
स्तोत्रान्ते च प्रकर्तव्यमङ्गन्यासं च पूर्ववत्त् ॥ ५६॥  
  
कृत्वा च दिग्विमोकं च ततोध्यायेच्च सुन्दरीम् ।  
लमित्यादिममन्त्रैश्च पञ्चपूजां च संवदेत् ॥ ५७॥  
  
ॐ अस्य श्री शिवकामसुन्दरीसहस्रनामस्तोत्रमहा  
मन्त्रस्य । आनन्दभैरवदक्षिणामूर्तिः ऋषिः । देवी गायत्री  
छन्दः । श्रीशिवकामसुन्दरी देवता । बीजं शक्तिः कीलकं  
कराङ्गन्यासौ च श्रीमहात्रिपुरसुन्दरीमहामन्त्रवत् ।  
  
॥ ध्यानम् ॥  
  
पद्मस्थां कनकप्रभां परिलसत्पद्माक्षियुग्मोत्पलाम्  
अक्षस्रक्षुकशारिकाकटिलसत् कल्हार हस्ताब्जिनीम् ।  
रक्तस्रक्सुविलेपनाम्बरधरां राजीवनेत्रार्चितां  
ध्यायेत् श्रीशिवकामकोष्ठनिलयां नृत्तेश्वरस्य प्रियाम् ॥  
  
मुक्ताकुन्देन्दुगौरां मणिमयमकुटां रत्नताण्टङ्कयुक्तां  
अक्षस्रक्पुष्पहस्ता सशुककटिकरां चन्द्रचूडां त्रिनेत्रीम् ।  
नानालङ्कारयुक्तां सुरमकुटमणिद्योतित स्वर्णपीठां  
यासापद्मासनस्थां शिवपदसहितां सुन्दरीं चिन्तयामि ॥  
  
रत्नताटङ्कसंयुक्तां सुवर्णकवचान्विताम् ।  
दक्षिणोर्ध्वकराग्रेण स्वर्णमालाधरां शुभाम् ॥  
  
दक्षाधः करपद्मेन पुल्लकल्हार धारिणीम् ।  
वामेनोएध्वकराब्जेन शुकार्भकधरां वराम् ।  
कटिदेशे वामहस्तं न्यस्यन्तीं च सुदर्शनाम् ॥  
  
शिवकामसुन्दरीं नौमि प्रसन्नवदनां शिवाम् ।  
लमित्पादिपञ्चपूजा ॥  
  
॥ श्री शिवकामसुन्दरीसहस्रनामस्तोत्रम् ॥  
  
ॐ ऐं ह्रीं श्रीं अं - १॥  
  
अगण्याऽगण्यमहिमाऽसुरप्रेतासनस्थिता ।  
अजराऽमृत्युजननाऽप्यकालान्तक भीकरा ॥ १॥  
  
अजाऽजांशसमुद्भूताऽमरालीवृतगोपुरा ।  
अत्युग्राजिनटच्छत्रुकबन्धानेककोटिका ॥ २॥  
  
अद्रिदुर्गाऽणिमासिद्धिदापितेष्टामरावलिः ।  
अनन्ताऽनन्यसुलभप्रियाऽद्भुतविभूषणा ॥ ३॥  
  
अनूरुकरसङ्काशाऽखण्डानन्दस्वरूपिणी ।  
अन्धीकृतद्विजारातिनेत्राऽत्युग्राट्टहासिनी ॥ ४॥  
  
अन्नपूर्णाऽपराऽलक्ष्याऽम्बिकाऽघविनाशिनी ।  
अपारकरुणापूरनिभरेखां जनाक्षिणी ॥ ५॥  
  
अमृताम्भोधिमध्यस्थाऽणिमासिद्धिमुखाश्रिता ।  
अरविन्दाक्षमालालिपात्रशूलधराऽनघा ॥ ६॥  
  
अश्वमेधमखावाप्तहविःपुजकृतादरा ।  
अश्वसेनावृताऽनेकपारूढाऽप्यगजन्मभूः ॥ ७॥  
  
ओं ऐं ह्रीं श्रीं आं - २॥  
  
आकाशविग्रहाऽऽनन्ददात्री चाज्ञाब्जभासुरा ।  
आचारतत्परस्वान्तपद्मसंस्थाऽऽढ्यपूजिता ॥ ८॥  
  
आत्मायत्तजगच्चक्रा चात्मारामपरायणा ।  
आदित्यमण्डलान्तस्था चादिमध्यान्तवर्जिता ॥ ९॥  
  
आद्यन्तरहिताऽचार्या चादिक्षान्तार्णरूपिणी ।  
आद्याऽमात्युनुता चाज्यहोमप्रीताऽऽवृताङ्गना ॥ १०॥  
  
आधारकमलारूढा चाधाराधेयविवर्जिता ।  
आधिहीनाऽऽसुरीदुर्गाऽऽजिसङ्क्षोभितासुरा ॥ ११॥  
  
आधोरणाज्ञाशुण्डाग्राकृष्टासुरगजावृता ।  
आश्चर्यवियहाऽऽचार्यसेविताऽऽगमसंस्तुता ॥ १२॥  
  
आश्रिताखिलदेवादिवृन्दरक्षणतत्परा ।  
ॐ ऐं ह्रीं श्रीं इं - ३॥  
  
इच्छाज्ञानक्रियाशक्तिरूपेरावतिसंस्तुता ॥ १३॥  
  
इन्द्राणीरचितश्वेतच्छत्रेडाभक्षणप्रिया ।  
इन्द्राक्षीन्द्रार्चितेन्द्राणी चेन्दिरापतिसोदरी ॥ १४॥  
  
इन्दिरेन्दीवरश्यामा चेरम्मदसमप्रभा ।  
इभकुम्भाभवक्षोजद्वया चेक्षुधनुर्धरा ॥ १५॥  
  
इभदन्तोरुनयना चेन्द्रगोपसमाकृतिः ।  
इभशुण्डोरुयुगलाचेन्दुमण्डलमध्यगा ॥ १६॥  
  
इष्टार्तिघ्नीष्टवरदा चेभवक्त्रप्रियङ्करी ।  
ॐ ऐं ह्रीं श्रीं ईं - ४॥  
  
ईशित्वसिद्धिसम्प्रार्थितापसेषत्स्मितानना ॥ १७॥  
  
ईश्वरीशप्रिया चेशताण्डवालोकनोन्तुका ।  
ईक्षणोत्पन्नभुवनकदम्बा चेड्यवैभवा ॥ १८॥  
  
ॐ ऐं ह्रीं श्रीं उं - ५॥  
  
उच्चनीचादिरहिताऽप्युरुकान्तारवासिनी ।  
उत्साहरहितेन्द्रारिश्चोरुसन्तोषितामरा ॥ १९॥  
  
उदासीनोडुरावक्त्राऽप्युग्रकृत्यविदूषणी ।  
उपाधिरहितोपादानकारणोन्मत्तनृत्तकी ॥ २०॥  
  
उरुस्यन्दनसम्बद्धकोट्यश्वोरुपराक्रमा ।  
उल्कामुखी ह्युमादेवी चोन्मत्तक्रोधभैरवी ॥ २१॥  
  
ॐ ऐं ह्रीं श्रीं ऊं - ६॥  
  
ऊर्जितज्ञोढभुवनकदम्बोर्ध्वमुखावलिः ।  
ऊर्ध्वप्रसारिताङ्घ्रीशदर्शनोद्विग्रमानसा ॥ २२॥  
  
ऊहापोहविहीनोरुजितरम्भामनोहरा ।  
ॐ ऐं ह्रीं श्रीं ऋं - ७॥  
  
ऋग्वेदसंस्तुता ऋद्धिदायिनी ऋणमोचिनी ॥ २३॥  
  
ऋजुमार्गपरप्रीता ऋषभध्वजभासुरा ।  
ऋद्धिकाममुनिव्रातसत्रयागसमर्चिता ॥ २४॥  
  
ॐ ऐं ह्रीं श्रीं ॠं - ८॥  
  
ॠकारवाच्या ॠक्षादिवृता ॠकारनासिका ।  
ॐ ऐं ह्रीं श्रीं लृं - ९॥  
  
लृकरिणी लृकारोष्ठा  
ॐ ऐं ह्रीं श्रीं लॄं - १०॥  
  
लॄवर्णाधरपल्लवा ॥ २५॥  
  
ॐ ऐं ह्रीं श्रीं एं - ११॥  
  
एकाकिन्येकमन्त्राक्षरैधितोत्साहवल्लभा ।  
ॐ ऐं ह्रीं श्रीं ऐं - १२॥  
  
ऐश्वर्यदात्री  
ॐ ऐं ह्रीं श्रीं ओं - १३॥  
  
चोङ्कारवादिवागीशसिद्धिदा ॥ २६॥  
  
ओजःपुञ्जघनीसान्द्ररूपिण्योङ्कारमध्यगा ।  
ओषधीशमनुप्रीता  
ॐ ऐं ह्रीं श्रीं औं - १४॥  
  
चौदार्यगुपावारिधिः ॥ २७॥  
  
औपम्यरहिताचैव  
ॐ ऐं ह्रीं श्रीं अं - १५॥  
  
अम्बुजासनसुन्दरी ।  
अम्बराधीशनटनसाक्षिणी  
ॐ ऐं ह्रीं श्रीं अः - १६॥  
  
अः पददायिनी ॥ २८॥  
  
ॐ ऐं ह्रीं श्रीं कं - १७॥  
  
कबरीबन्धमुखरीभमरभ्रमरालका ।  
करवाललताधाराभीषणा कौमुदीनिभा ॥ २९॥  
  
कर्पूराम्बा कालरात्रिः काली कलिविनाशिनी ।  
कादिविद्यामयी काम्या काञ्चनाभा कलावती ॥ ३०॥  
  
कामेश्वरी कामराजमनुप्रीता कृपावती ।  
कार्तवीर्यद्विसाहस्रदोर्दण्डपटहध्वनिः ॥ ३१॥  
  
किटिवक्त्राधिकारोद्यद्गणप्रोत्साहिताङ्गना ।  
कीर्तिप्रदा कीर्तिमती कुमारी कुलसुन्दरी ॥ ३२॥  
  
कुन्तायुधधरा कुब्जिकाम्बा कुध्रविहारिणी ।  
कुलागमरहस्यज्ञवाञ्छादानपरायणा ॥ ३३॥  
  
कूटस्थितिजुषी कूर्मपृष्ठजित्प्रपदान्विता ।  
केकाशब्दतिरस्कारिबाणासनमणीरवा ॥ ३४॥  
  
केशाकेशिचणा केशिराक्षसाधिपमर्दिनी ।  
कैतकच्छदसन्ध्याभपिशङ्गितकचाम्बुदा ॥ ३५॥  
  
कैलासोत्तुङ्गशृङ्गाद्रविलासेशपराजिता ।  
कैशिक्यारभटीरीतिस्तुतरक्तेश्वरीप्रिया ॥ ३६॥  
  
कोकाहितकरस्पर्धिनखा कोकिलवादिनी ।  
कोपहुङ्कारसन्त्रस्तससेनासुरनायका ॥ ३७॥  
  
कोलाहलरवोद्रेकरिङ्खज्जम्बुकमण्डला ।  
कौणिडन्यान्वयसम्भूता करिचर्माम्बरप्रिया ॥ ३८॥  
  
कौपीनशिष्टविप्रर्षिस्तुता कौलिकदेशिका ।  
कौसुम्भास्तरणा कौलमार्गनिष्ठान्तरास्थिता ॥ ३९॥  
  
कङ्कणाहिगणक्षेमवचनोद्विग्नतार्क्ष्यका ।  
कञ्जाक्षी कञ्जविनुता कञ्जजातिप्रियङ्करी ॥ ४०॥  
  
ॐ ऐं ह्रीं श्रीं खं - १८॥  
  
खड्गखेटकदोर्दण्डा खट्वाङ्गी खड्गसिद्धिदा ।  
खण्डितासुरगर्वाद्रिः खलादृष्टस्वरूपिणी ॥ ४१॥  
  
खण्डेन्दुमौलिहृदया खण्डितार्केन्दुमण्डला ।  
खरांशुतापशमनी खस्था खेचरसंस्तुता ॥ ४२॥  
  
खेचरी खेचरीमुद्रा खेचराधीशवाहना ।  
खेलापारावतरतिप्रीता खाद्यायितान्तका ॥ ४३॥  
  
ओं ऐं ह्रीं श्रीं गं - १९॥  
  
गगना गगनान्तस्था गगनाकारमध्यमा ।  
गजारूढा गजमुखी गाथागीतामराङ्गना ॥ ४४॥  
  
गदाधरी गदाऽऽधातमूर्छितानेकपासुरा ।  
गरिमालघिमासिद्धिवृता ग्रामादिपालिनी ॥ ४५॥  
  
गर्विता गन्धवसना गन्धवाहसमर्चिता ।  
गर्वितासुरदाराश्रुपङ्किताजिवसुन्धरा ॥ ४६॥  
  
गायत्री गानसन्तुष्टा गन्धर्वाधिपतीडिता ।  
गिरिदुर्गा गिरीशानसुता गिरिवराश्रया ॥ ४७॥  
  
गिरीन्द्रक्रूरकठिनकर्षद्धलवरायुधा ।  
गीतचारित्रहरितशुकैकगतमानसा ॥ ४८॥  
  
गीतिशास्त्रगुरुः गीतिहृदया गीर्गिरीश्वरी ।  
गीर्वाणदनुजाचार्यपूजिता गृध्रवाहना ॥ ४९॥  
  
गुडपायससन्तुष्टहृद्यप्ततरयोगिनी ।  
गुणातीता गुरुर्गौरी गोप्त्री गोविन्दसोदरी ॥ ५०॥  
  
गुरुमूतिर्गुणाम्भोधिर्गुणागुणविवर्जिता ।  
गुहेष्टदा गुहावासियोगिचिन्तितरूपिणी ॥ ५१॥  
  
गुह्यागमरहस्यज्ञा गुह्यकानन्ददायिनी ।  
गुह्या गुह्यार्चिता गुह्यस्थानबिन्दुस्वरूपिणी ॥ ५२॥  
  
गोदावरीनदीतीरवासिनी गुणवर्जिता ।  
गोमेदकमणीकर्णकुण्डला गोपपालिनी ॥ ५३॥  
  
गोसवासक्तहृदया गोशृङ्गध्यानमोदिनी ।  
गङ्गागर्वङ्कषोद्युक्तरुद्रप्रोत्साहवादिनी ॥ ५४॥  
  
गन्धर्ववनितामालामोदिनी गर्वनाशिनी ।  
गुञ्जामणिगणप्रोतमालाभासुरकन्धरा ॥ ५५॥  
  
ओं ऐं ह्रीं श्रीं घं - २०॥  
  
घटवाद्यप्रिया घोरकोणपघ्नी घटार्गला ।  
घटिका घटिकामुख्यषट्पारायणमोदिनी ॥ ५६॥  
  
घण्टाकर्णादिविनुता घनज्योतिर्लतानिभा ।  
घनश्यामा घटोत्भूततापसात्मार्थदेवता ॥ ५७॥  
  
घनसारानुलिप्ताङ्गी घोणोद्धृतवसुन्धरा ।  
घनस्फटिकसङ्क्लृप्तसालान्तरकदम्बका ॥ ५८॥  
  
घनाल्युद्भेदशिखरगोपुरानेकमन्दिरा ।  
घूर्णीताक्षी घृणासिन्धुः घृणिविद्या घटेश्वरी ॥ ५९॥  
  
घृतकातिन्यहृद्धण्टामणिमालाप्रसाधना ।  
घोरकृत्या घोरवाद्या घोराघौघविनाशिनी ॥ ६०॥  
  
घोराघनकृपायुक्ता घननीलाम्बरान्विता ।  
घोरास्या घोरशूलाग्रप्रोतासुरकलेबरा ॥ ६१॥  
  
घोषत्रस्तान्तकभटा घोरसङ्घोषकृद्बला ।  
ॐ ऐं ह्रीं श्रीं ङं - २१॥  
  
ङान्तार्णाद्यमनुप्रीता ङाकाराडीम्परायणा ॥ ६२॥  
  
ङीकारिममञ्जुमञ्जीरचरणा ङाङ्कित्ताङ्गुलिः ।  
ओं ऐ ह्रीं श्रीं चं - २२॥  
  
चक्रवर्तिसमाराध्या चक्रनेमिरवोन्तुका ॥ ६३॥  
  
चण्डमार्ण्डधिक्कारिप्रभा चक्राधिनायिका ।  
चण्डालास्यपरामोदा चण्डवादपटीयसी ॥ ६४॥  
  
चण्डिका चण्डकोदण्डा चण्डघ्नी चण्डभैरवी ।  
चतुरा चतुराम्नायशिरोलक्षितरूपिणी ॥ ६५॥  
  
चतुरङ्गबलोपेता चराचरविनोदिनी ।  
चतुर्वक्त्रा चक्रहस्ता चक्रपाणिसमर्चिता ॥ ६६॥  
  
चतुष्षष्टिकलारूपा चतुष्षष्यचर्चनोस्तुका ।  
चन्द्रमण्डलन्ध्ययस्था चतुर्वर्गफलप्रदा ॥ ६७॥  
  
चमरीमृगयोद्युक्ता चिरञ्जीवित्वदायिनी ।  
चम्पकाशोकस्रद्बद्धचिकुरा चरुभक्षिणी ॥ ६८॥  
  
चराचरजगद्धात्री चन्द्रिकाधवलस्मिता ।  
चर्माम्बरधरा चण्डक्रोधहुङ्कारभीकरा ॥ ६९॥  
  
चाटुवादप्रिया चामीकरपर्वतवासिनी ।  
चापिनी चापमुक्तेषुच्छन्नदिग्भ्रान्तपन्नगा ॥ ७०॥  
  
चित्रभानुमुखी चित्रसेना चित्राङ्गदेष्टदा ।  
चित्रलेखा चिदाकाशमध्यगा चिन्तितार्थदा ॥ ७१॥  
  
चिन्त्या चिरन्तनी चित्रा चित्राम्बा चित्तवासिनी ।  
चैतन्यरूपा चिच्छक्तिश्चिदम्बरविहारिणी ॥ ७२॥  
  
चोरघ्नी चीर्यविमुखा चतुर्दशमनुप्रिया ।  
ओं ऐं ह्रीं श्रीं छं - २३॥  
  
छत्रचामरभृल्लक्ष्मीवागिन्द्राणीरतीवृता ॥ ७३॥  
  
छन्दश्शास्त्रमयी छन्दोलक्ष्याच्छेदविवर्जिता ।  
छन्दोरूपाछन्दगतिः छन्दश्शिरविहारिणी ॥ ७४॥  
  
छद्महृत्छविसन्दीप्तसूर्यचन्द्राग्नितारका ।  
छर्दिताण्डावलिश्छादिताकारा छिन्नसंशया ॥ ७५॥  
  
छायापतिसमाराध्या छायाम्बा छत्रसेविता ।  
छिन्नमस्ताबिका छिन्नशीर्षशत्रुश्छलान्तकी ॥ ७६॥  
  
छेदितासुरजिह्वाग्रा छत्रीकृतयशस्विनी ।  
ॐ ऐं ह्रीं श्रीं जं - २४॥  
  
जगन्माता जगत्साक्षी जगद्योनिर्जगद्गुरुः ॥ ७७॥  
  
जगन्माया जगन्त्वृन्दवन्दिता जयिनीजया ।  
जनजाड्यप्रतापघ्नी जितासुरमहाव्रजा ॥ ७८॥  
  
जननी जगदानन्ददात्री जह्नुसमर्चिता ।  
जपमालावराभीतिमुद्रापुस्तकधारिणी ॥ ७९॥  
  
जपयज्ञपराधीनहृदया जगदीश्वरी ।  
जपाकुसुमसङ्काशा जन्मादिध्वंसकारणा ॥ ८०॥  
  
जालध्रपूर्णकामोड्याणचतुष्पीठरूपिणी ।  
जीवनार्थिद्विजव्रातत्राणनाबद्धकङ्कणा ॥ ८१॥  
  
जीवब्रह्मैकताकाङ्क्षि जनताकीर्णपार्वभूः ।  
जम्भिनी जम्भभित्पूल्या जाग्रदादित्रयातिगा ॥ ८२॥  
  
जलदग्रिधरा ज्वालाप्रोच्चकेशी ज्वरार्तिहृत् ।  
ज्वालामालिनिका ज्वालामुखी जैमिनिसंस्तुता ॥ ८३॥  
  
ॐ ऐं ह्रीं श्रीं झं - २५॥  
  
झलञ्झलकृतस्वर्णमञ्जीरा झषलोचना ।  
झषकुण्डलिनी झल्लरीवाद्यमुदितानना ॥ ८४॥  
  
झषकेतुसमाराध्या झषमांसान्नभक्षिणी ।  
झषोपद्रवकृद्धन्त्री झ्म्रूम्मन्त्राधिदेवता ॥ ८५॥  
  
झञ्झानिलातिगमना झषराण्णीतसागरा ।  
ॐ ऐं ह्रीं श्रीं ज्ञं - २६॥  
  
ज्ञानमुद्राधरा ज्ञानिहृत्पद्मकुहरास्थिता ॥ ८६॥  
  
ज्ञानमूर्तिज्ञनिगम्या ज्ञानदा ज्ञातिवर्जिता ।  
ज्ञेया ज्ञेयादिरहिता ज्ञात्री ज्ञानस्वरूपिणी ॥ ८७॥  
  
ओं ऐं ह्रीं श्रीं टं - २७॥  
  
टङ्कपुष्पालिस्रङ्मञ्जुकन्धरा टङ्किताचला ।  
टङ्कवेत्रादिकानेकशस्त्रभृद्दोर्लतावलिः ॥ ८८॥  
  
ओं ऐ ह्रीं श्रीं ठं - २८॥  
  
ठकारनिभवक्षोजद्वयाधोवृत्तभासुरा ।  
ठकाराङ्कितजान्वग्रजितकोरकिताम्बुजा ॥ ८९॥  
  
ओं ऐं ह्रीं श्रीं शं - २९॥  
  
डाकिनी डामरीतन्त्ररूपा डाडिमपाटला ।  
डम्बघ्नी डम्बराऽऽडम्बरोन्मुखी डमरुप्रिया ॥ ९०॥  
  
डिम्बदानचणा डोलामुदिता डुण्ठिपूजिता ।  
ओं ऐं ह्रीं श्रीं ढं - ३०॥  
  
ढकानिनदसन्तुष्टशिखिनृत्तसमुत्सुका ॥ ९१॥  
  
ओं ऐं ह्रीं श्रीं णं - ३१॥  
  
णकारपञ्जरशुकी णकारोद्यानकोकिला ।  
ओं ऐं ह्रीं श्रीं तं - ३२॥  
  
तत्वातीता तपोलक्ष्या तप्तकाञ्चनसन्निभा ॥ ९२॥  
  
तन्त्री तत्वमसीवाक्यविषया तरुणीवृता ।  
तर्जन्यङ्गुष्ठसंयोगज्ञानब्रह्ममुनीश्वरा ॥ ९३॥  
  
तर्जितानेकदनुजा तक्षकी तडितालिभा ।  
ताम्रचूडध्वजोत्सङ्गा तापत्रयविनाशिनी ॥ ९४॥  
  
ताराम्बा तारकी तारापूज्या ताण्डवलोलुपा ।  
तिलोत्तमादिदेवस्त्रीशारीरोन्सुकमानसा ॥ ९५॥  
  
तिल्वद्रुसङ्कुलाभोगकान्तारान्तरवासिनी ।  
त्रयीद्विड्रसनारक्तपानलोलासिधारिणी ॥ ९६॥  
  
त्रयीमयी त्रयीवेद्या त्र्यय्यन्तोद्गीतवैभवा ।  
त्रिकोणस्था त्रिकालज्ञा त्रिकूटा त्रिपुरेश्वरी ॥ ९७॥  
  
त्रिचत्वारिंशदश्राङ्कचक्रान्तर्बिन्दुसंस्थिता ।  
त्रितारा तुम्बुरूद्गीता तार्क्ष्याकारा त्रिकाग्निजा ॥ ९८॥  
  
त्रिपुरा त्रिपुरध्वंसिप्रिया त्रिपुरसुन्दरी ।  
त्रिस्था त्रिमूर्तिसहजशक्तिस्त्रिपुरभैरवी ॥ ९९॥  
  
ॐ ऐं ह्रीं श्रीं थं - ३३॥  
  
थां थीकरमृदगादिभृद्विष्णुमुखसेविता ।  
थां थीं तक्तक थिं तोकृत्तालध्वनिसभाङ्गणा ॥ १००॥  
  
ॐ ऐं ह्रीं श्रीं दं - ३४॥  
  
दक्षा दाक्षायणी दक्षप्रजापतिमखान्तकी ।  
दक्षिणाचाररसिका दयासम्पूर्णमानसा ॥ १०१॥  
  
दारिद्रयोन्मूलिनी दानशीला दोषविवर्जिता ।  
दारुकान्तकरी दारुकारण्यमुनिमोहिनी ॥ १०२॥  
  
दीर्घदंष्ट्रानना दीर्घरसनागीर्णदानवा ।  
दीक्षिता दीक्षिताराध्या दीनसंरक्षणोद्यता ॥ १०३॥  
  
दुःखाब्धिबडबा दुर्गा दुम्बीजा दुरितापहा ।  
दुष्टदूरा दुराचारशमनी द्यूतवेदिनी ॥ १०४॥  
  
द्विजावगूरणस्वान्तपिशितामोदिताण्डजा ।  
ॐ ऐं ह्रीं श्रीं धं - ३५॥  
  
धनदा धनदाराध्या धनदाप्तकुटुम्बिनी ॥ १०५॥  
  
धराधरात्मजा धर्मरूपा धरणिधूर्धरा ।  
धात्री धातृशिरच्छेत्री धीध्येया धुवपूजिता ॥ १०६॥  
  
धूमावती धूम्रनेत्रगर्वसंहारिणी धृतिः ।  
ॐ ऐं ह्रीं श्रीं नं - ३६॥  
  
नखोत्पन्नदशाकारमाधवा नकुलीश्वरी ॥ १०७॥  
  
नरनारायणस्तुत्या नलिनायतलोचना ।  
नरास्थिस्रग्धरा नारी नरप्रेतोपरिस्थिता ॥ १०८॥  
  
नवाक्षरीनाममन्त्रजपप्रीता नटेश्वरी ।  
नादचामुण्डिका नानारूपकृन्नास्तिकान्तकी ॥ १०९॥  
  
नादब्रह्ममयी नामरूपहीना नतानना ।  
नारायणी नन्दिविद्या नारदोद्गीतवैभवा ॥ ११०॥  
  
निगमागमसंवेद्या नेत्री नीतिविशारदा ।  
निर्गुणा नित्यसन्तुष्टा नित्याषोडशिकावृता ॥ १११॥  
  
नृसिंहदर्पशमनी नरेन्द्रगणवन्दिता ।  
नौकारूढासमुत्तीर्णभवाम्भोधि निजाश्रिता ॥ ११२॥  
  
ओं ऐं ह्रीं श्रीं पं - ३७॥  
  
परमा परमं ज्योतिः परब्रह्ममयी परा ।  
परापरमयी पाशबाणाङ्कुशधनुर्धरा ॥ ११३॥  
  
पराप्रासादमन्त्रार्था पतञ्जलिसमर्चिता ।  
पापघ्नी पाशरहिता पार्वती परमेश्वरी ॥ ११४॥  
  
पुण्या पुलिन्दिनीपूज्या प्राज्ञा प्रज्ञानरूपिणी ।  
पुरातना पराशक्तिः पञ्चवर्णस्वरूपिणी ॥ ११५॥  
  
प्रत्यङ्गिराः पानपात्रधरा पीनोन्नतस्तनी ।  
ओं ऐं ह्रीं श्रीं फं - ३८॥  
  
फडर्णध्वस्तपापौघदासा फणिवरेडिता ॥ ११६॥  
  
फणिरत्नासनासीनकामेशोत्सङ्गवासिनी ।  
फलदा फल्गुनप्रीता फुल्लाननसरोरुहा ॥ ११७॥  
  
फुल्लोत्तप्ताङ्गसाहस्रदलपङ्कजभासुरा ।  
ओं ऐं ह्रीं श्रीं बं - ३९॥  
  
बन्धूकसुमनोरागा बादरायणदेशिका ॥ ११८॥  
  
बालाम्बा बाणकुसुमा बगलामुखिरूपिणी ।  
बिन्दुचक्रस्थिता बिन्दुतर्पणप्रीतमानसा ॥ ११९॥  
  
बृहत्सामस्तुता ब्रह्ममाया ब्रह्मर्षिपूजिता ।  
बृहदैश्वर्यदा बन्धहीना बुधसमर्चिता ॥ १२०॥  
  
ब्रह्मचामुण्डिका ब्रह्मजननी ब्राह्मणप्रिया ।  
ब्रह्मज्ञानप्रदा ब्रह्मविद्या ब्रह्माण्डनायिका ॥ १२१॥  
  
ब्रह्मतालप्रिया ब्रह्मपञ्चमञ्चकशायिनी । (??)  
ब्रह्मादिविनुता ब्रह्मपत्नी ब्रह्मपुरस्थिता ॥ १२२॥  
  
ब्राह्मीमाहेश्वरीमुख्यशक्तिवृन्दसमावृता ।  
ओं ऐं ह्रीं श्रीं भं - ४०॥  
  
भगाराध्या भगवती भार्गवी भार्गवार्चिता ॥ १२३॥  
  
भण्डासुरशिरश्छेत्री भाषासर्वस्वदर्शिनी ।  
भद्रा भद्रार्चिता भद्रकाली भर्गस्वरूपिणी ॥ १२४॥  
  
भवानी भाग्यदा भीमा भामती भीमसैनिका ।  
भुजङ्गनटनोद्युक्ता भुजनिर्जितदानवा ॥ १२५॥  
  
भ्रुकुटीक्रूरवदना भ्रूमध्यनिलयस्थिता ।  
भेतालनटनप्रीता भोगिराजाङ्गुलीयका ॥ १२६॥  
  
भेरुण्डा भेदनिर्मुक्ता भैरवी भैरवार्चिता ।  
ओं ऐं ह्रीं श्रीं मं - ४१॥  
  
मणिमण्डपमध्यस्था माणिक्याभरणान्विता ॥ १२७॥  
  
मनोन्मनी मनोगम्या महादेवपतित्रता ।  
मन्त्ररूपा महाराज्ञी महासिद्धालिसंवृता ॥ १२८॥  
  
मन्दरादिकृतावासा महादेवी महेश्वरी ।  
महाहिधमेखला मार्गदुर्गा माङ्गल्यदायिनी ॥ १२९॥  
  
महावतक्रतुप्रीता माणिभद्रसमर्चिता । (??)  
महिषासुरशिरश्छेदनर्तकी मुण्डखमिडनी ॥ १३०॥  
  
माता मरकटश्यामा मातङ्गी मतिसाक्षिणी । (??)  
माधवी माधवाराध्या मधुमांसप्रिया मही ॥ १३१॥  
  
मारी मारान्तक क्षोभकारिणी मीनलोचना ।  
मालतीकुन्दमालाढ्या माषौदनसमुन्सुका ॥ १३२॥  
  
मिथुनासक्तहृदया मोहिताशेषविष्टपा ।  
मुद्रा मुद्राप्रिया मूर्खनाशिनी मेषभक्षिणी ॥ १३३॥  
  
मूकाम्बा मुखजा मोदजनकालोकनप्रिया ।  
मौनव्याख्यापरा मौनसत्यचिन्मात्रलक्षणा ॥ १३४॥  
  
मौञ्जीकच्छधरा मौर्वीद्विरेफमुखरोन्मुखा ।  
ओं ऐं ह्रीं श्रीं यं - ४२॥  
  
यज्ञवृन्दप्रिया यष्ट्री यान्तवर्णस्वरूपिणी ॥ १३५॥  
  
यन्त्ररूपा यशोदात्मजातसजुतवैभवा ।  
यशस्करी यमाराध्या यजमानाकृतिर्यतिः ॥ १३६॥  
  
याकिनी यक्षरक्षादिवृता यजनतर्पणा ।  
याथार्थ्यविग्रहा योग्या योगिनी योगनायिका ॥ १३७॥  
  
यामिनी यजमोत्साहा यामिनीचरभक्षिणी ।  
यायजूकर्चितपदा यज्ञेशी यक्षिणीश्वरी ॥ १३८॥  
  
यासापद्मधरा यासापद्मान्तरपरिष्कृता ।  
योषाऽभयङ्करी योषिद्वृन्दवन्दितपादुका ॥ १३९॥  
  
ॐ ऐं ह्रीं श्रीं रं - ४३॥  
  
रक्तचामुण्डिका रात्रिदेवता रागलोलुपा ।  
रक्तबीजप्रशमनी रजोगन्धनिवारिणी ॥ १४०॥  
  
रणरगनटीरत्त्रमज्जीरचरणाम्बुजा ।  
रजध्ववस्ताचला रागहीनमानसहंसिनी ॥ १४१॥  
  
रसनालेपितक्रूररक्तबीजकलेबरा ।  
रक्षाकरी रमा रम्या रञ्जिनी रसिकावृता ॥ १४२॥  
  
राकिण्यम्बा रामनुता रमावाणीनिषेविता ।  
रागालापपरब्रह्म शिरो मालाप्रसाधना ॥ १४३॥  
  
राजराजेश्वरी राज्ञी राजीवनयनप्रिया ।  
राजव्रातकिरीटांशुनीराजितपदाम्बुजा ॥ १४४॥  
  
रुद्रचामुण्डिका रुक्मसदृशा रुधिरप्रिया ।  
रुद्रताण्डवसामर्थ्यदर्शनोत्सुकमानसा ॥ १४५॥  
  
रुद्राट्टहाससङ्क्षुभ्यज्जगन्तुष्टिविधायिनी ।  
रुद्राणी रुद्रवनिता रुरुराजहितैषिणी ॥ १४६॥  
  
रेणुका रेणुकासूनुस्तुत्या रेवाविहारिणी ।  
रोगघ्नी रोषनिर्दग्धशत्रुसेनानिवेशिनी ॥ १४७॥  
  
रोहिणीशांशुसम्भूतझरीरत्नवितानका ।  
रौद्री रौद्रास्त्रनिर्दग्धराक्षसा राहुपूजिता ॥ १४८॥  
  
ओं ऐं ह्रीं श्रीं लं - ४४॥  
  
लघूक्तिवल्गुस्तिमितवाणीत्यक्तविपञ्चिका ।  
लज्जावती ललत्प्रोच्चकेशा लम्बिपयोधरा ॥ १४९॥  
  
लयादिकर्त्री लोमालिलतानाभीसरः कटी ।  
ललदोष्ठदलद्वन्द्ववदना लक्ष्यदूरगा ॥ १५०॥  
  
ललन्तिकामणीभास्वन्निटिलश्रीमुखाम्बुजा ।  
ललाटार्धनिशानाथकलङ्कोद्भासिलोचना ॥ १५१॥  
  
ललिता लोभिनी लोभहीना लोकेश्वरी लघुः ।  
लक्ष्मीर्लक्ष्मीशसहजा लक्ष्मणाग्रजवन्दिता ॥ १५२॥  
  
लाकिनी लघितापृभोधिनिवहा ललिताग्बिका ।  
लाजहोमप्रिया लम्बमुक्ताभासुरनासिका ॥ १५३॥  
  
लाभालाभादिरहिता लास्यदर्शनकोविदा ।  
लावण्यदर्शनोद्विग्नरतीशा लधुभाषिणी ॥ १५४॥  
  
लाक्षारसाञ्चितपदा लधुश्यामा लतातनुः ।  
लाक्षालक्ष्मीतिरस्कारियुगलाधरपल्लवा ॥ १५५॥  
  
लीलागतिपराभूतहंसा लीलाविनोदिनी ।  
लीलानन्दनकल्पद्रुमलताडोलाविहारिणी ॥ १५६॥  
  
लीलापीताब्धिविनुता लीलास्वीकृतवियहा ।  
लीलाशुकोस्तिमुदिता लीलामृगविहारिणी ॥ १५७॥  
  
लोकमाता लोकसृष्टिस्थितिसंहारकारिणी ।  
लोकातीतपदा लोकवन्द्या लोकैकसाक्षिणी ॥ १५८॥  
  
लोकातीताकृतिर्लब्धा मार्गत्यागपरान्तकी । (??)  
लोकानुल्लङ्घितनिजशासना लब्धवियहा ॥ १५९॥  
  
लोमावलि लता लम्बिस्तनयुग्मनतानना ।  
लोलचित्तविदूरस्था लोमलम्ब्यण्डजालका ॥ १६०॥  
  
लबितारिशिरोहस्ता लोकरक्षापरायणा ।  
ॐ ऐं ह्रीं श्रीं वं - ४५॥  
  
वनदुर्गा विन्ध्यदलवासिनी वामकेश्वरी ॥ १६१॥  
  
वशिन्यादिस्तुता वह्निज्वालोद्गारिमुखी वरा ।  
वक्षोजययुग्मविरहासहिष्णुकरशङ्करा ॥ १६२॥  
  
वाङ्मनोतीतविषया वामाचारसमुत्सुका ।  
वाजपेयाध्वरानन्दा वासुदेवेष्टदायिनी ॥ १६३॥  
  
वादित्रध्वनिसम्भ्रान्तदिग्गजालिर्विधीडिता ।  
वामदेववसिष्ठादिपूजिता वारिदप्रभा ॥ १६४॥  
  
वामस्तनाश्लिष्द्धस्तपद्मशम्भुविहारिणी ।  
वाराही वास्तुमध्यस्था वासवान्तः पुरेष्टदा ॥ १६५॥  
  
वाराङ्गनानीतपूर्णकुम्भदीपालिमण्टपा ।  
वारिजासनशीर्षालिमाला वार्धिसरोवरा ॥ १६६॥  
  
वारितासुरदर्पश्रीः वार्धघ्नीमन्त्ररूपिणी ।  
वार्ताली वारुणी विद्या वरुणारोग्यदायिनी ॥ १६७॥  
  
विजया विजयास्तुत्या विरूपा विश्वरूपिणी ।  
विप्रशत्रुकदम्बघ्नी विप्रपूज्या विषापहा ॥ १६८॥  
  
विरिञ्चिशिक्षणोद्युक्तमधुकैटभनाशिनी ।  
विश्वमाता विशालाक्षी विरागा वीशवाहना ॥ १६९॥  
  
वीतरागवृता व्याघ्रपाद नृत्तप्रदर्शिनी ।  
वीरभद्रहतोन्मत्तदक्षयज्ञाश्रितामरा ॥ १७०॥  
  
वेदवेद्या वेदरूपा वेदाननसरोरुहा ।  
वेदान्तविषया वेणुनादज्ञा वेदपूजिता ॥ १७१॥  
  
वौषट्मन्त्रमयाकारा व्योमकेशी विभावरी । ??  
वन्द्या वाग्वादिनी वन्यमांसाहारा वनेश्वरी ॥ १७२॥  
  
वाञ्छाकल्पलता वाणी वाक्प्रदा वागधीश्वरी ।  
ओं ऐं ह्रीं श्रीं शं - ४६॥  
  
शक्तिवृन्दावृता शब्दमयी श्रीचक्ररूपिणी ॥ १७३॥  
  
शबरी शबरीदुर्गा शरभेशच्छदाकृतिः ।  
शब्दजालोद्भवढ्ढक्कारवासन्दिग्धतापसा ॥ १७४॥  
  
शरणागतसन्त्राणपरायणपटीयसी ।  
शशाङ्कशेखरा शस्त्रधरा शतमुखाम्बुजा ॥ १७५॥  
  
शातोदरी शान्तिमती शरच्चन्द्रनिभानना ।  
शापापनोदनचणा शङ्कादोषादिनाशिनी ॥ १७६॥  
  
शिवकामसुन्दरी श्रीदा शिववामाङ्गवासिनी ।  
शिवा श्रीदाननिपुणलोचना श्रीपतिप्रिया ॥ १७७॥  
  
शुकादिद्विजवृन्दोक्तिस्तब्धमानसगीष्पतिः ।  
शुक्रमण्डलसङ्काशमुक्तामाला शुचिस्मिता ॥ १७८॥  
  
शुक्लदंष्ट्राग्रसन्दीप्तपातालभ्रान्तपन्नगा ।  
शुभ्रासना शूरसेनावृता शूलादिनाशिनी ॥ १७९॥  
  
शूकवृश्चिकनागाखुर्वृकह्रिंस्रालिसंवृता ।  
शूलिनी शूलड्गाहिशङ्खचक्रगदाधरा ॥ १८०॥  
  
शोकाब्धिशोषणोद्युक्तबडवा श्रोत्रियावृता ।  
शङ्करालिङ्गनानन्दमेदुरा शीतलाम्बिका ॥ १८१॥  
  
शङ्करी शङ्करार्धाङ्गहरा शाक्करवाहना ।  
शम्भुकोपाग्निनिर्दग्धमदनोत्पादकेक्षणा ॥ १८२॥  
  
शाम्भवी शम्भुहस्ताब्जलीलारुणकरावलिः ।  
श्रीविद्या शुभदा शुभवस्त्रा शुम्भासुरान्तकी ॥ १८३॥  
  
ओं ऐं ह्रीं श्रीं षं - ४७॥  
  
षडाधाराब्जनिलया षाड्गुण्यश्रीप्रदायिनी ।  
षडूर्मिघ्नि षडध्वान्तपदारूढस्वरूपिणी ॥ १८४॥  
  
षट्कोणमध्यनिलया षडर्णा षान्तरूपिणी ।  
षड्जादिस्वरनिर्मात्री षडङ्गयुवतीश्वरी ॥ १८५॥  
  
षड्भावरहिता षण्डकण्टकी षण्मुखप्रिया ।  
षड्सास्वादमुदिता षष्ठीशादिमदेवता ॥ १८६॥  
  
षोढान्यासमयाकारा षोडशाक्षरदेवता ।  
ओं ऐं ह्रीं श्रीं सं - ४८॥  
  
सकला सच्चिदानन्दलक्षणा सौख्यदायिनी ॥ १८७॥  
  
सनकादिमुनिध्येया सन्ध्यानाट्यविशारदा ।  
समस्तलोकजननी सभानटनरञ्जिनी ॥ १८८॥  
  
सरः पुलिनलीलार्थियुवतीनिवहोत्सुका ।  
सरस्वती सुराराध्या सुरापानप्रियासुरा ॥ १८९॥  
  
सरोजलविहारोद्यत्प्रियाकृष्टोत्तरांशुका ।  
साध्या साध्यादिरीहता स्वतन्त्रा स्वस्तिरूपिणी ॥ १९०॥  
  
साध्वी सङ्गीतरसिका सर्वदा सर्वमङ्गला ।  
सामोद्गीतनिजानन्दमहिमालिस्सनातना ॥ १९१॥  
  
सारस्वतप्रदा सामा संसारार्णवतारिणीम् ।  
सावित्री सङ्गनिर्मुक्ता सतीशी सर्वतोमुखी ॥ १९२॥  
  
साख्यतत्वज्ञनिवहव्यापिसाला सुखेश्वरी ।  
सिद्धसङ्घावृता सान्ध्यवन्दिता साधुसत्कृता ॥ १९३॥  
  
सिंहासनगता सर्वशृङ्गाररसवारिधिः ।  
सुधाब्धिमध्यनिलया स्वर्णद्वीपान्तरस्थिता ॥ १९४॥  
  
सुधासिक्तालवालोद्यत्कायमानलतागृहा ।  
सुभगा सुन्दरी सुभ्रूः समुपास्यत्वलक्षणा ॥ १९५॥  
  
सुरदुसङ्कुलाभोगतटा सौदामिनीनिभा ।  
सुरभीकेशसम्भ्रान्तद्विरेफमुखरान्विता ॥ १९६॥  
  
सूर्यचन्द्रांशुधिक्कारिप्रभारत्नालिमण्डपा ।  
सोमपानोद्भवामोदविप्रगीतापदानका ॥ १९७॥  
  
सोमयागप्रिया सोमसूर्यवह्निविलोचना ।  
सौगन्धिकमरुद्वेगमोदिता सद्विलासिनी ॥ १९८॥  
  
सौन्दर्यमोहिताधीनवल्लभा सन्ततिप्रदा ।  
सौभाग्यमन्त्रिणी सत्यवादा सागरमेखला ॥ १९९॥  
  
स्वश्वासोच्छवासभुवनमोचनोन्मोचना स्वधा ।  
ॐ ऐं ह्रीं श्रीं हं - ४९॥  
  
हयारूढा हयग्रीवविनुता हतकिल्बिषा ॥ २००॥  
  
हरालिङ्गनशीतांशून्मिषन्नेत्रमुद्वती ।  
हरिनाभिसमुद्भूतविरिञ्चिविनुता हरा ॥ २०१॥  
  
हादिविद्या हानिहीना हाकिनी हरिचण्डिका ।  
हारावलिप्रभादीप्त हरिदन्तदिगम्बरा ॥ २०२॥  
  
हालाहलविषोद्विग्रविष्टापानेकरक्षकी ।  
हाहाकाररवोद्गीतदनुजा हारमञ्जुला ॥ २०३॥  
  
हिमाद्रितनया हीरमकुटा हारपन्नगा ।  
हुताशनधरा होमप्रिया होत्री हयेश्वरी ॥ २०४॥  
  
हेमपद्मधरा हेमवर्मराजसमर्चिता ।  
हंसिनी हंसमन्त्रार्था हंसवाहा हराङ्गभृत् ॥ २०५॥  
  
हृद्या हृद्यमनोनित्यवासा हरकुटुम्बिनी । (??)  
ह्रीमतिः हृदयाकाशतरणिः ह्रिम्परायणा ॥ २०६॥  
  
ॐ ऐं ह्रीं श्रीं क्षं - ५०॥  
  
क्षणदाचरसंहारचतुरा क्षुद्रदुर्मुखा ।  
क्षणदार्च्या क्षपानाथसुधार्द्रकबरी क्षितिः ॥ २०७॥  
  
क्षमा क्षमाधरसुता क्षामक्षोभविनाशिनी ।  
क्षिप्रसिद्धिम्प्रदा क्षिप्रगमना क्षुण्णिवारिणी ॥ २०८॥  
  
क्षीणपुण्यासुहृत् क्षीरवर्णा क्षयविवर्जिता ।  
क्षीरान्नाहारमुदिता क्ष्म्र्यूम्मन्त्राप्तेष्टयोगिराट् ॥ २०९॥  
  
क्षीराब्धितनया क्षीरघृतमध्वासवार्चिता ।  
क्षुधार्तिदीनसन्त्राणा क्षितिसंरक्षणक्षमा ॥ २१०॥  
  
क्षेमङ्करी क्षेत्रपालवन्दिता क्षेत्ररूपिणी ।  
क्षौमाम्बरधरा क्षत्रसम्प्रार्थितजयोत्सवा ॥ २११॥  
  
क्ष्वेलभुग्रसनास्वाद जात वाग्रसवैभवा ।  
  
इति श्रीभृङ्गिरिटिसंहितायां शक्त्युत्कर्षप्रकरणे  
शिवगौरीसंवादे श्रीशिवकामसुन्दरीसहस्रनामस्तोत्रं सम्पूर्णम्  
  
॥ उत्तरपीतिका ॥  
  
इत्येतत्ते मयाऽऽख्यातं नाम साहस्रमुत्तमम् ।  
शिवकामसुन्दरीदेव्याः शिवायाः परमेश्वरि ॥ १॥  
  
चतुर्वेदस्य तात्पर्यसारभूतं सुखप्रदम् ।  
सहस्रनामक स्तोत्ररत्नाभिधमिदं प्रिये ।  
श्रुत्यन्तवाक्यनिचयबद्धं शीघ्रप्रसिद्धिदम् ॥ २॥  
  
आयुरारोग्यदं पुण्यवर्धनं भुक्तिमुक्तिदम् ।  
विघ्नवारणविघ्नेशं संसारध्वान्तभास्करम् ॥ ३॥  
  
शोककान्तारदावाग्निमज्ञानाब्धिघटोद्भवम् ।  
रोगपर्वतदभ्भोलिं शत्रुवर्गाहितार्क्ष्यकम् ॥ ४॥  
  
सर्वविद्याप्रदं नॄणां तुष्टिदं पुष्टिदं प्रिये ।  
भूताः प्रेताः पिशाचाश्च ब्रह्मरक्षोगणोरगाः ॥ ५॥  
  
जटामुनिगणाः क्षुद्रज्वरकृद्ग्रहमण्डलाः ।  
कोटरारेवतीज्येष्ठापूतनामातृकादयः ॥ ६॥  
  
महाज्वरकराश्चान्ये भेतालाग्निधराश्शिवे ।  
अपस्मारादिमाश्चान्ये दृष्टा हिंसाराराश्शिवे ॥ ७॥  
  
राक्षसा मनुजा यज्ञविघ्नभूताश्च पन्नगाः ।  
सालुवाः शरभाः सिंहाः व्याघ्रा ऋक्षा गजा वृषाः ।  
शाक्करा महिषाच्छगाः गवयावृकजम्बुकाः ।  
अन्ये वन्या मृगा देवि हिंसकाश्शूकवृश्चिकाः ॥ ९॥  
  
अण्डजास्स्वेदजा देवि चोद्भिदाश्च जरायुजाः ।  
ये ये हिंसाकरास्सर्वे नामसाहस्रजापिनम् ॥ १०॥  
  
दृष्ट्वा भीत्या परिभ्रान्ताः स्खलन्तश्च विदूरतः ।  
पतन्तश्च पलायन्ते प्राणत्राणपरायणाः ॥ ११॥  
  
अम्बिकानामसाहस्रजपशीलस्य योगिनः ।  
द्रव्याणि योऽपहरते तं भक्षयति योगिनी ॥ १२॥  
  
शिवकामसुन्दरीभस्तिशालिनं द्वेष्टि यो नरः ।  
तं नाशयति सा देवी सपुत्रगणबान्धवम् ॥ १३॥  
  
शिवकामसुन्दरीभक्ते चाभिचारादिदुष्कृतिम् ।  
यः प्रेरयति मूढात्मा तं देवी शिवसुन्दरी ॥ १४॥  
  
मुखाग्निज्वालया देवी दाहयत्यञ्जसा धुवम् ।  
अनेन सदृशं स्तोत्रं नास्ति नास्त्यद्रिकन्यके ॥ १५॥  
  
एतत्स्तोत्रजपेनैव विष्णुर्लक्ष्मीश्वरोऽभवत् ।  
जगद्रक्षककर्तृत्वं ब्रह्मणो वेधसः प्रिये ॥ १६॥  
  
सृष्टिकर्तृत्वमप्यम्बे वेदानां च विधायकः ।  
अभूदन्येऽमराश्चैव वह्नीन्द्रयमराक्षसाः ॥ १७॥  
  
जलवाय्वीशधनदाः योगिनश्च महर्षयः ।  
जपादस्य स्वयं सिद्धिं लेभिरे सततं शिवे ॥ १८॥  
  
मम शक्तिमयी त्वं हि देवी सा कामसुन्दरी ।  
तस्याः प्रभावं नान्येन वस्तुं शक्यं हि सुन्दरि! ॥ १९॥  
  
त्वयैव चिन्तनीयं तत् त्वत्तो नान्यास्ति हि प्रिया ।  
एतन्नामसहस्रस्य जपे त्रैवर्णिकः प्रिये ॥ २०॥  
  
मयाधिक्रियतेऽन्येषां च भवेदधिकारता ।  
अन्ये तु पाठयेद्विप्रैः लभेरन्दवेष्टकामनाम् ॥ २१॥  
  
यो विप्रश्शान्तहृदयः नामसाहस्रमुत्तमम् ।  
जपति श्रद्धया युक्तः सर्वान्कामानवाप्नुयात् ॥ २२॥  
  
शुक्रवारे सौमवारे भौमवारे गुरोर्दिने ।  
दर्शे पर्वणि पञ्चम्यां नवम्यां कुलसुन्दरि ॥ २३॥  
  
कृष्णाङ्गारचतुर्दश्यां सङ्क्रान्तावयने विषौ ।  
वृषे शुक्लनवम्यां च श्रावण्यां मूलभे शुभे ॥ २४॥  
  
आषाढे च तुलायां च नक्षत्रे पूर्वफल्गुने ।  
ज्येष्ठे च फाल्गुने मासि उत्तरे फल्गुने शुभे ॥ २५॥  
  
नक्षत्रे च शुभां देवीं गौरीनामभिरम्बिकाम् ।  
अर्चयेत्सततं प्रीता सुन्दरी भवति प्रिये ॥ २६॥  
  
प्रतिपन्मुखराकान्तदिनरात्रिषु चाम्बिकाम् ।  
अर्चयेत्कुसुमैर्बिल्वैः हारिद्रैः कुकुमैः शुभैः ॥ २७॥  
  
हरिद्राचूर्णसम्पृक्तैरक्षतैर्तुलसीदलैः ।  
केसरैः केतकैश्चैव मन्दारैश्चम्पकैरपि ॥ २८॥  
  
प्रथमं गन्धतैलेनाभिषिच्य ततः परम् ।  
पयसा मधुना दघ्ना घृतेन लिकुचेन च ॥ २९॥  
  
नारिकेलाम्रपनसकदलीनां फलत्रयम् ।  
शर्करामधुसम्पृक्तं पञ्च्जामृतमथाम्बिकाम् ॥ ३०॥  
  
अभिषिच्य ततः पश्चात्सगन्धीश्चन्दनैः शुभैः ।  
अन्नैश्च कुङ्कुमैश्चैव फलानां च रसैस्तथा ॥ ३१॥  
  
गङ्गाम्बुभिस्ततः कुर्यात्वासितैः सलिलैश्शुभैः ।  
सम्यगुन्मार्ज्य वस्त्रैश्च पीताम्बरमुखैः शिवैः ॥ ३२॥  
  
आच्छाद्य कञ्चुकैश्चैवालङ्कृत्याभरणैस्सुमैः ।  
शुद्धान्नैः पायसान्नैश्च रसखण्डान्नैश्च भक्ष्यकैः ॥ ३३॥  
  
गुडान्नेः पायसापूपैर्माषापूपैश्च लेह्यकैः ।  
खाद्यैश्च विविधैरन्नैः चित्रान्नैश्च विशेषतः ॥ ३४॥  
  
लड्डुकैर्मोदकैश्चापि करम्भैश्च शरावकैः ।  
फलैश्च विविधैश्चापि कुर्यान्नैवेद्यमादरात् ॥ ३५॥  
  
षोडशैरुपचारैश्च पूजयेच्छिवसुन्दरीम् ।  
सुवासिनीः कन्यकाश्च वस्त्रान्नैश्च प्रपूजयेत् ॥ ३६॥  
  
एभिर्नामभिरेवैतां मूर्ते यन्त्रे घटेऽपि वा ।  
आवाह्याभ्यर्च्ययेद्देवीं जपेद्वा सन्निधौ स्तुतिम् ॥ ३७॥  
  
यं यं कामयते शीघ्रं तं तं प्राप्नोत्यसंशयः ।  
विद्यार्थी लभते विद्यां पुत्रार्थी पुत्रमाप्नुयात् ॥ ३८॥  
  
कन्यार्थी लभते कन्यां अप्सरस्सदृशीं शिवे ।  
धनार्थी लभते शीघ्रं धनं भूरि महेश्वरि ॥ ३९॥  
  
श्रीविद्योपास्तिशीलानामात्मरक्षार्थमादरात् ।  
शत्रुनिर्घातनार्थञ्च स्वदासानुग्रहाय च ॥ ४०॥  
  
जप्तव्यं सततं भद्रे श्रुतिवद्वाग्यतश्शुचिः ।  
सर्वमन्त्राधिकारत्वात् श्रीविद्योपासकस्य तु ॥ ४१॥  
  
गुरुं स्वयं जप्यं विना सुन्दर्येवास्य देशिका ।  
तेषामेव विधिः प्रोक्तो नान्येषां मेनकात्मन्ते ॥ ४२॥  
  
उपदेशादेव च गुरोः जप्तव्यं शिवभाषितम् ।  
श्रीचक्रपुरसमाजस्त्रिपुरातुष्टिकारणम् ॥ ४३॥  
  
तत्त्वमस्यादिवाक्यार्थपरब्रह्मपदप्रदम् ।  
शिवज्ञानप्रदं देवि शीघ्रसिद्धिकरं परम् ॥ ४४॥  
  
श्रौतस्मार्तादिकर्मादौ भक्त्येदं यो जपेत्प्रिये ।  
अविघ्नेन च तत्कर्म साफल्यं चैति निश्चयः ॥ ४५॥  
  
युद्धे प्रयाणे दुर्द्धर्षे स्वप्ने वाते जले भये ।  
जप्तव्यं सततं भद्रे तत्तच्छान्त्यै महेश्वरि ॥ ४६॥  
  
तत्तन्मातृकया पुस्तं त्रितारेण समन्वितम् ।  
स्तोत्रमेतज्जपेद्देवीमर्चयेच्च विशेषतः ॥ ४७॥  
  
सदा तस्य हृदम्भोजे सुन्दरी वसति धुवम् ।  
अणिमादिमहासिद्धीः लभते नात्र संशयः ॥ ४८॥  
  
अश्वमेधादिभिर्यज्ञैः यत्फलं तत् सुदुर्लभम् ।  
अणिमादिममहासिद्धीः लभते नात्र संशयः ॥ ४९॥  
  
एभिर्नामभिरेवं यः कालीं दुर्गाञ्च चण्डिकाम् ।  
अर्चयेत्सततं भक्त्या ये सर्वान्कामांल्लभेन्नरः ॥ ५०॥  
  
सुन्दरीमूर्तिभेदाश्च काली दुर्गा च चण्डिका ॥ ५१॥  
  
एकैव शक्तिः परमेश्वरस्य  
भिन्ना चतुर्धा विनियोगकाले ।  
भोगे भवानी पुरुषेषु विष्णुः  
कोपेषु काली समरेषु दुर्गा ॥ ५२॥  
  
एका शक्तिश्च शम्भोर्विनिमयनविधौ सा चतुर्धा विभिन्ना  
क्रोधे काली विजाताच समरसमये सा च चण्डी च दुर्गा ।  
भोगे सृष्टौ नियोगे च सकलजगतां सा भवानी च जाता  
सर्वेषां रक्षणानुग्रहकरणविधौ तस्य विष्णुर्भवेत्सा ॥ ५२॥  
  
सम्प्रयच्छति तस्येष्टमचिरादेव सुन्दरी ।  
स्तोत्ररत्नमिदं भद्रे सदा निष्कामनायुतः ॥ ५३॥  
  
यो जपेन्मामकं धाम ब्रह्मविष्ण्वादिदुर्लभम् ।  
सत्यज्ञानमनन्ताख्यं ब्राह्मं कैवल्यसञ्ज्ञकम् ॥ ५४॥  
  
भवाब्धितारकं सोऽपि प्राप्नोति मदनुग्रहात् ।  
चित्सभायां नृत्यमाननटराजस्य साक्षिणी ॥ ५५॥  
  
तस्यैव महिषी नाम्रा शिवकामा च सुन्दरी ।  
सा परब्रह्ममहिषी सदानन्दा शुभप्रदा ॥ ५६॥  
  
शिवकामसुन्दरीनाम्नां सहस्रं प्रोक्तमम्बिके ।  
एतस्य सदृशं स्तोत्रं नास्ति नास्ति जगत्त्रये ॥ ५७॥  
  
सत्यं सत्यं पुनस्सत्यं त्वां शपेऽहं वदामि ते ।  
नास्तिकाय कृतघ्नाय विप्रद्वेषपराय च ॥ ५८॥  
  
न देयं वेदविप्रर्षिभक्तियुक्ताय शाम्भवि ।  
देयं त्रिपुरविद्येशीत्यथर्वश्रुति चोदितम् ॥ ५९॥  
  
विस्तृतेन किमन्यच्च श्रोतुकामासि सुन्दरि ।  
इति निगदितवन्तं राजते पर्वतेऽस्मिन्  
नवमणिगणपीठे संस्थितं देवमीशम् ।  
मुहुरपि कृतनम्रा भक्तिनम्रा भवानी  
करयुगसरसिजेनालिलिङ्गातिगाढम् ॥ ६०॥  
  
इति श्रीभृङ्गिरिटिसंहितायां शक्त्युत्कर्षप्रकरणे शिवगौरीसंवादे  
श्रीशिवकामसुन्दरीसहस्रनामस्तोत्रोत्तरपीठिका सम्पूर्णा ॥  
  
 ॥ शिवमस्तु ॥  
  
  
Proofread by DPD  
  
