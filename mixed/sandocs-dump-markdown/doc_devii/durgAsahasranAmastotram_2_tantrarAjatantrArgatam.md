---
Category: sahasranAma, devii, durgA, devI
File name: durgAsahasranAmastotramtantrarAja.itx
Language: Sanskrit
Latest update: April 25, 2020
Location: doc_devii
Proofread by: DPD, NA
Send corrections to: Sanskrit@cheerful.com
Site access: https://sanskritdocuments.org
SubDeity: durgA
Subject: philosophy/hinduism/religion
Sublocation: devii
Text title: durgAsahasranAmastotram 2 from TantrarAjatantra
Transliterated by: DPD, Alex
engtitle: Shri Durga Sahasranamastotram 2 from TantrarAjatantra
itxtitle: durgAsahasranAmastotram 2 (tantrarAjatantrArgatam)
title: दुर्गासहस्रनामस्तोत्रम् २ (तन्त्रराजतन्त्रार्गतम्)

---
  
 श्रीदुर्गासहस्रनामस्तोत्रम् २   
तन्त्रराजतन्त्रे  
  
पूर्वपीठिका  
श्रीशिव उवाच -  
शृणु देवि प्रवक्ष्यामि दुर्गानामसहस्रकम् ।  
यत्प्रसादान्महादेवि चतुर्वर्गफलं लभेत् ॥ १॥  
  
पठनं श्रवणं चास्य सर्वाशापरिपूरकम् ।  
धनपुत्रप्रदं चैव बालानां शान्तिकारकम् ॥ २॥  
  
उग्ररोगप्रशमनं ग्रहदोषविनाशनम् ।  
अकालमृत्युहरणं वाणिज्ये विजयप्रदम् ॥ ३॥  
  
विवादे दुर्गमे युद्धे नौकायां शत्रुसङ्कटे ।  
राजद्वारे महाऽरण्ये सर्वत्र विजयप्रदम् ॥ ४॥  
  
॥ विनियोग ॥  
  
ॐ अस्य श्रीदुर्गासहस्रनाममालामन्त्रस्य श्रीनारद ऋषिः ।  
गायत्री छन्दः । श्रीदुर्गा देवता । दुं बीजम् । ह्रीं शक्तिः ।  
ॐ कीलकम् । श्रीदुर्गाप्रीत्यर्थं श्रीदुर्गासहस्रनामपाठे विनियोगः ॥  
  
ऋष्यादि न्यासः ।  
श्रीनारदऋषये नमः शिरसि । गायत्रीछन्दसे नमः मुखे ।  
श्रीदुर्गादेवतायै नमः हृदये । दुं बीजाय नमः गुह्ये ।  
ह्रीं शक्तये नमः पादयोः । ॐ कीलकाय नमः नाभौ ।  
श्रीदुर्गाप्रीत्यर्थं श्रीदुर्गासहस्रनामपाठे विनियोगाय नमः सर्वाङ्गे ॥  
  
करन्यासः ।  
ह्रां ॐ ह्रीं दुं दुर्गायै अङ्गुष्ठाभ्यां नमः ।  
ह्रीं ॐ ह्रीं दुं दुर्गायै तर्जनीभ्यां स्वाहा ।  
ह्रूं ॐ ह्रीं दुं दुर्गायै मध्यमाभ्यां वषट् ।  
ह्रैं ॐ ह्रीं दुं दुर्गायै अनामिकाभ्यां हुम् ।  
ह्रौं ॐ ह्रीं दुं दुर्गायै कनिष्ठिकाभ्यां वौषट् ।  
ह्रः ॐ ह्रीं दुं दुर्गायै करतलकरपृष्ठाभ्यां फट् ॥  
  
अङ्गन्यासः ।  
ह्रां ॐ ह्रीं दुं दुर्गायै हृदयाय नमः ।  
ह्रीं ॐ ह्रीं दुं दुर्गायै शिरसे स्वाहा ।  
ह्रूं ॐ ह्रीं दुं दुर्गायै शिखायै वषट् ।  
ह्रैं ॐ ह्रीं दुं दुर्गायै कवचाय हुम् ।  
ह्रौं ॐ ह्रीं दुं दुर्गायै नेत्रत्रयाय वौषट् ।  
ह्रः ॐ ह्रीं दुं दुर्गायै अस्त्राय फट् ॥  
  
॥ अथ ध्यानम् ॥  
  
सिंहस्था शशिशेखरा मरकतप्रख्या चतुर्भिर्भुजैः ।  
शङ्गचक्रधनुःशरांश्च दधती नेत्रैस्त्रिभिः शोभिता ॥  
  
आमुक्ताङ्गदहारकङ्कणरणत्काञ्चीक्वणन्नूपुरा ।  
दुर्गा दुर्गतिहारिणी भवतु वो रत्नोल्लसत्कुण्डला ॥  
  
॥ मानस पूजन ॥  
  
लं पृथिव्यात्मकं गन्धं समर्पयामि ।  
हं आकाशात्मकं पुष्पं समर्पयामि ।  
यं वाय्यात्मकं धूपं समर्पयामि ।  
रं वह्न्यात्मकं दीपं दर्शयामि ।  
वं अमृतात्मकं नैवेद्यं निवेदयामि ।  
सं सर्वात्मकं ताम्बूलं निवेदयामि ।  
  
॥ मूल पाठ ॥  
  
अथ सहस्रनामस्तोत्रम् ।  
श्रीदुर्गा दुर्गति हरा परिपूर्णा परात्परा ।  
सर्वोपाधिविनिर्मुक्ता भवभारविनाशिनी ॥ १॥  
  
कार्यकारणनिर्मुक्ता लीलाविग्रहधारिणी ।  
सर्वशृङ्गारशोभाढ्या सर्वायुधसमन्विता ॥ २॥  
  
सूर्यकोटिसहस्राभा चन्द्रकोटिनिभानना ।  
गणेशकोटिलावण्या विष्णुकोट्यरिमर्दिनी ॥ ३॥  
  
दावाग्निकोटिनलिनी रुद्रकोट्युग्ररूपिणी ।  
समुद्रकोटिगम्भीरा वायुकोटिमहाबला ॥ ४॥  
  
आकाशकोटिविस्तारा यमकोटिभयङ्करी ।  
मेरुकोटिसमुछ्राया गणकोटिसमृद्धिदा ॥ ५॥  
  
नमस्या प्रथमा पूज्या सकला अखिलाम्बिका ।  
महाप्रकृति सर्वात्मा भुक्तिमुक्तिप्रदायिनी ॥ ६॥  
  
अजन्या जननी जन्या महावृषभवाहिनी ।  
कर्दमी काश्यपी पद्मा सर्वतीर्थनिवासिनी ॥ ७॥  
  
भीमेश्वरी भीमनादा भवसागरतारिणी ।  
सवदेवशिरोरत्ननिघृष्टचरणाम्बुजा ॥ ८॥  
  
स्मरतां सर्वपापघ्नी सर्वकारणकारणा ।  
सर्वार्थसाधिका माता सर्वमङ्गलमङ्गला ॥ ९॥  
  
पृच्छा पृश्नी महाज्योतिररण्या वनदेवता ।  
भीतिर्भूतिर्मतिः शक्तिस्तुष्टिः पुष्टिरुषा धृतिः ॥ १०॥  
  
उत्तानहस्ता सम्भूतिः वृक्षवल्कलधारिणी ।  
महाप्रभा महाचण्डी दीप्तास्या उग्रलोचना ॥ ११॥  
  
महामेघप्रभा विद्या मुक्तकेशी दिगम्बरी ।  
हसनमुखी साट्टहासा लोलजिह्वा महेश्वरी ॥ १२॥  
  
मुण्डाली अभया दक्षा महाभीमा वरोद्यता ।  
खड्गमुण्डधरा मुक्ति कुमुदाज्ञाननाशिनी ॥ १३॥  
  
अम्बालिका महावीर्या सारदा कनकेश्वरी ।  
परमात्मा परा क्षिप्ता शूलिनी परमेश्वरी ॥ १४॥  
  
महाकालसमासक्ता शिवशतनिनादिनी ।  
घोराङ्गी मुण्डमुकुटा श्मशानास्थिकृताऽऽसना ॥ १५॥  
  
महाश्मशाननिलया मणिमण्डपमध्यगा ।  
पानपात्रघृता खर्वा पन्नगी परदेवता ॥ १६॥  
  
सुगन्धा तारिणी तारा भवानी वनवासिनी ।  
लम्बोदरी महादीर्घा जटिनी चन्द्रशेखरा ॥ १७॥  
  
पराऽम्बा परमाराध्या परेशी ब्रह्मरूपिणी ।  
देवसेना विश्वगर्भा अग्निजिह्वा चतुर्भुजा ॥ १८॥  
  
महादंष्ट्रा महारात्रिः नीला नीलसरस्वती ।  
दक्षजा भारती रम्भा महामङ्गलचण्डिका ॥ १९॥  
  
रुद्रजा कौशिकी पूता यमघण्टा महाबला ।  
कादम्बिनी चिदानन्दा क्षेत्रस्था क्षेत्रकर्षिणी ॥ २०॥  
  
पञ्चप्रेतसमारुढा ललिता त्वरिता सती ।  
भैरवी रूपसम्पन्ना मदनादलनाशिनी ॥ २१॥  
  
जातापहारिणी वार्ता मातृका अष्टमातृका ।  
अनङ्गमेखला षष्टी हृल्लेखा पर्वतात्मजा ॥ २२॥  
  
वसुन्धरा धरा धारा विधात्री विन्ध्यवासिनी ।  
अयोध्या मथुरा काञ्ची महैश्वर्या महोदरी ॥ २३॥  
  
कोमला मानदा भव्या मत्स्योदरी महालया ।  
पाशाङ्कुशधनुर्बाणा लावण्याम्बुधिचन्द्रिका ॥ २४॥  
  
रक्तवासा रक्तलिप्ता रक्तगन्धविनोदिनी ।  
दुर्लभा सुलभा मत्स्या माधवी मण्डलेश्वरी ॥ २५॥  
  
पार्वती अमरी अम्बा महापातकनाशिनी ।  
नित्यतृप्ता निराभासा अकुला रोगनाशिनी ॥ २६॥  
  
कनकेशी पञ्चरूपा नूपुरा नीलवाहिनी ।  
जगन्मयी जगद्धात्री अरुणा वारुणी जया ॥ २७॥  
  
हिङ्गुला कोटरा सेना कालिन्दी सुरपूजिता ।  
रामेश्वरी देवगर्भा त्रिस्रोता अखिलेश्वरी ॥ २८॥  
  
ब्रह्माणी वैष्णवी रौद्री महाकालमनोरमा ।  
गारुडी विमला हंसी योगिनी रतिसुन्दरी ॥ २९॥  
  
कपालिनी महाचण्डा विप्रचित्ता कुमारिका ।  
ईशानी ईश्वरी ब्राह्मी माहेशी विश्वमोहिनी ॥ ३०॥  
  
एकवीरा कुलानन्दा कालपुत्री सदाशिवा ।  
शाकम्भरी नीलवर्णा महिषासुरमर्दिनी ॥ ३१॥  
  
कामदा कामिनी कुल्ला कुरुकुल्ला विरोधिनी ।  
उग्रा उग्रप्रभा दीप्ता प्रभा दंष्ट्रा मनोजवा ॥ ३२॥  
  
कल्पवृक्षतलासीना श्रीनाथगुरुपादुका ।  
अव्याजकरुणामूर्तिरानन्दघनविग्रहा ॥ ३३॥  
  
विश्वरूपा विश्वमाता वज्रिणी वज्रविग्रहा ।  
अनधा शाङ्करी दिव्या पवित्रा सर्वसाक्षिणी ॥ ३४॥  
  
धनुर्बाणगदाहस्ता आयुधा आयुधान्विता ।  
लोकोत्तरा पद्मनेत्रा योगमाया जटेश्वरी ॥ ३५॥  
  
अनुच्चार्या त्रिधा दृप्ता चिन्मयी शिवसुन्दरी ।  
विश्वेश्वरी महामेधा उच्छिष्टा विस्फुलिङ्गिनी ॥ ३६॥  
  
चिदम्बरी चिदाकारा अणिमा नीलकुन्तला ।  
दैत्येश्वरी देवमाता महादेवी कुशप्रिया ॥ ३७॥  
  
सर्वदेवमयी पुष्टा भूष्या भूतपतिप्रिया ।  
महाकिरातिनी साध्या धर्मज्ञा भीषणानना ॥ ३८॥  
  
उग्रचण्डा श्रीचाण्डाली मोहिनी चण्डविक्रमा ।  
चिन्तनीया महादीर्घा अमृता मृतबान्धवी ॥ ३९॥  
  
पिनाकधारिणी शिप्रा धात्री त्रिजगदीश्वरी ।  
रक्तपा रुधिराक्ताङ्गी रक्तखर्परधारिणी ॥ ४०॥  
  
त्रिपुरा त्रिकूटा नित्या श्रीनित्या भुवनेश्वरी ।  
हव्या कव्या लोकगतिर्गायत्री परमा गतिः ॥ ४१॥  
  
विश्वधात्री लोकमाता पञ्चमी पितृतृप्तिदा ।  
कामेश्वरी कामरूपा कामबीजा कलात्मिका ॥ ४२॥  
  
ताटङ्कशोभिनी वन्द्या नित्यक्लिन्ना कुलेश्वरी ।  
भुवनेशी महाराज्ञी अक्षरा अक्षरात्मिका ॥ ४३॥  
  
अनादिबोधा सर्वज्ञा सर्वा सर्वतरा शुभा ।  
इच्छाज्ञानक्रियाशक्तिः सर्वाढ्या शर्वपूजिता ॥ ४४॥  
  
श्रीमहासुन्दरी रम्या राज्ञी श्रीपरमाम्बिका ।  
राजराजेश्वरी भद्रा श्रीमत्त्रिपुरसुन्दरी ॥ ४५॥  
  
त्रिसन्ध्या इन्दिरा ऐन्द्री अजिता अपराजिता ।  
भेरुण्डा दण्डिनी घोरा इन्द्राणी च तपस्विनी ॥ ४६॥  
  
शैलपुत्री चण्डधण्टा कूष्माण्डा ब्रह्मचारिणी ।  
कात्यायनी स्कन्दमाता कालरात्रिः शुभङ्करी ॥ ४७॥  
  
महागौरा सिद्धिदात्री नवदुर्गा नभःस्थिता ।  
सुनन्दा नन्दिनी कृत्या महाभागा महोज्ज्वला ॥ ४८॥  
  
महाविद्या ब्रह्मविद्या दामिनी तापहारिणी ।  
उत्थिता उत्पला बाध्या प्रमोदा शुभदोत्तमा ॥ ४९॥  
  
अतुल्या अमूला पूर्णा हंसारूढा हरिप्रिया ।  
सुलोचना विरूपाक्षी विद्युद्गौरी महार्हणा ॥ ५०॥  
  
काकध्वजा शिवाराध्या शूर्पहस्ता कृशाङ्गिनी ।  
शुभ्रकेशी कोटराक्षी विधवा पतिघातिनी ॥ ५१॥  
  
सर्वसिद्धिकरी दुष्टा क्षुधार्ता शिवभक्षिणी ।  
वर्गात्मिका त्रिकालज्ञा त्रिवर्गा त्रिदशार्चिता ॥ ५२॥  
  
श्रीमती भोगिनी काशी अविमुक्ता गयेश्वरी ।  
सिद्धाम्बिका सुवर्णाक्षी कोलाम्बा सिद्धयोगिनी ॥ ५३॥  
  
देवज्योतिः समुद्भूता देवज्योतिःस्वरूपिणी ।  
अच्छेद्या अद्भुता तीव्रा व्रतस्था व्रतचारिणी ॥ ५४॥  
  
सिद्धिदा धूमिनी तन्वी भ्रामरी रक्तदन्तिका ।  
स्वस्तिका गगना वाणी जाह्नवी भवभामिनी ॥ ५५॥  
  
पतिव्रता महामोहा मुकुटा मुकुटेश्वरी ।  
गुह्येश्वरी गुह्यमाता चण्डिका गुह्यकालिका ॥ ५६॥  
  
प्रसूतिराकुतिश्चित्ता चिन्ता देवाहुतिस्त्रयी ।  
अनुमतिः कुहू राका सिनीवाली त्विषा रसा ॥ ५७॥  
  
सुवर्चा वर्चला शार्वी विकेशा कृष्णपिङ्गला ।  
स्वप्नावती चित्रलेखा अन्नपूर्णा चतुष्टया ॥ ५८॥  
  
पुण्यलभ्या वरारोहा श्यामाङ्गी शशिशेखरा ।  
हरणी गौतमी मेना यादवा पूर्णिमा अमा ॥ ५९॥  
  
त्रिखण्डा त्रिमुण्डा मान्या भूतमाता भवेश्वरी ।  
भोगदा स्वर्गदा मोक्षा सुभगा यज्ञरूपिणी ॥ ६०॥  
  
अन्नदा सर्वसम्पत्तिः सङ्कटा सम्पदा स्मृतिः ।  
वैदूर्यमुकुटा मेधा सर्वविद्येश्वरेश्वरी ॥ ६१॥  
  
ब्रह्मानन्दा ब्रह्मदात्री मृडानी कैटभेश्वरी ।  
अरुन्धती अक्षमाला अस्थिरा ग्राम्यदेवता ॥ ६२॥  
  
वर्णेश्वरी वर्णमाता चिन्तापूर्णी विलक्षणा ।  
त्रीक्षणा मङ्गला काली वैराटी पद्ममालिनी ॥ ६३॥  
  
अमला विकटा मुख्या अविज्ञेया स्वयम्भुवा ।  
ऊर्जा तारावती वेला मानवी च चतुःस्तनी ॥ ६४॥  
  
चतुर्नेत्रा चतुर्हस्ता चतुर्दन्ता चतुर्मुखी ।  
शतरूपा बहुरूपा अरूपा विश्चतोमुखी ॥ ६५॥  
  
गरिष्ठा गुर्विणी गुर्वी व्याप्या भौमी च भाविनी ।  
अजाता सुजाता व्यक्ता अचला अक्षया क्षमा ॥ ६६॥  
  
मारिषा धर्मिणी हर्षा भूतधात्री च धेनुका ।  
अयोनिजा अजा साध्वी शची क्षेमा क्षयङ्करी ॥ ६७॥  
  
बुद्धिर्लज्जा महासिद्धिः शाक्री शान्तिः क्रियावती ।  
प्रज्ञा प्रीतिः श्रुतिः श्रद्धा स्वाहा कान्तिर्वपुःस्वधा ॥ ६८॥  
  
उन्नतिः सन्नतिः ख्यातिः शुद्धिः स्थितिर्मनस्विनी ।  
उद्यमा वीरिणी क्षान्तिर्मार्कण्डेयी त्रयोदशी ॥ ६९॥  
  
प्रसिद्धा प्रतिष्ठा व्याप्ता अनसूयाऽऽकृतिर्यमा ।  
महाधीरा महावीरा भुजङ्गी वलयाकृतिः ॥ ७०॥  
  
हरसिद्धा सिद्धकाली सिद्धाम्बा सिद्धपूजिता ।  
परानन्दा पराप्रीतिः परातुष्टिः परेश्वरी ॥ ७१॥  
  
वक्रेश्वरी चतुर्वक्त्रा अनाथा शिवसाधिका ।  
नारायणी नादरूपा नादिनी नर्तकी नटी ॥ ७२॥  
  
सर्वप्रदा पञ्चवक्त्रा कामिला कामिका शिवा ।  
दुर्गमा दुरतिक्रान्ता दुर्ध्येया दुष्परिग्रहा ॥ ७३॥  
  
दुर्जया दानवी देवी देत्यघ्नी दैत्यतापिनी ।  
ऊर्जस्वती महाबुद्धिः रटन्ती सिद्धदेवता ॥ ७४॥  
  
कीर्तिदा प्रवरा लभ्या शरण्या शिवशोभना ।  
सन्मार्गदायिनी शुद्धा सुरसा रक्तचण्डिका ॥ ७५॥  
  
सुरूपा द्रविणा रक्ता विरक्ता ब्रह्मवादिनी ।  
अगुणा निर्गुणा गुण्या त्रिगुणा त्रिगुणात्मिका ॥ ७६॥  
  
उड्डियाना पूर्णशैला कामस्या च जलन्धरी ।  
श्मशानभैरवी कालभैरवी कुलभैरवी ॥ ७७॥  
  
त्रिपुराभैरवीदेवी भैरवी वीरभैरवी ।  
श्रीमहाभैरवीदेवी सुखदानन्दभैरवी ॥ ७८॥  
  
मुक्तिदाभैरवीदेवी ज्ञानदानन्दभैरवी ।  
दाक्षायणी दक्षयज्ञनाशिनी नगनन्दिनी ॥ ७९॥  
  
राजपुत्री राजपूज्या भक्तिवश्या सनातनी ।  
अच्युता चर्चिका माया षोडशी सुरसुन्दरी ॥ ८०॥  
  
चक्रेशी चक्रिणी चक्रा चक्रराजनिवासिनी ।  
नायिका यक्षिणी बोधा बोधिनी मुण्डकेश्वरी ॥ ८१॥  
  
बीजरूपा चन्द्रभागा कुमारी कपिलेश्वरी ।  
वृद्धाऽतिवृद्धा रसिका रसना पाटलेश्वरी ॥ ८२॥  
  
माहेश्वरी महाऽऽनन्दा प्रबला अबला बला ।  
व्याघ्राम्बरी महेशानी शर्वाणी तामसी दया ॥ ८३॥  
  
धरणी धारिणी तृष्णा महामारी दुरत्यया ।  
रङ्गिनी टङ्किनी लीला महावेगा मखेश्वरी ॥ ८४॥  
  
जयदा जित्वरा जेत्री जयश्री जयशालिनी ।  
नर्मदा यमुना गङ्गा वेन्वा वेणी दृषद्वती ॥ ८५॥  
  
दशार्णा अलका सीता तुङ्गभद्रा तरङ्गिणी ।  
मदोत्कटा मयूराक्षी मीनाक्षी मणिकुण्डला ॥ ८६॥  
  
सुमहा महतां सेव्या मायूरी नारसिंहिका ।  
बगला स्तम्भिनी पीता पूजिता शिवनायिका ॥ ८७॥  
  
वेदवेद्या महारौद्री वेदबाह्या गतिप्रदा ।  
सर्वशास्त्रमयी आर्या अवाङ्गमनसगोचरा ॥ ८८॥  
  
अग्निज्वाला महाज्वाला प्रज्वाला दीप्तजिह्विका ।  
रञ्जनी रमणी रुद्रा रमणीया प्रभञ्जनी ॥ ८९॥  
  
वरिष्ठा विशिष्टा शिष्टा श्रेष्ठा निष्ठा कृपावती ।  
ऊर्ध्वमुखी विशालास्या रुद्रभार्या भयङ्करी ॥ ९०॥  
  
सिंहपृष्ठसमासीना शिवताण्डवदर्शिनी ।  
हैमवती पद्मगन्धा गन्धेश्वरी भवप्रिया ॥ ९१॥  
  
अणुरूपा महासूक्ष्मा प्रत्यक्षा च मखान्तका ।  
सर्वविद्या रक्तनेत्रा बहुनेत्रा अनेत्रका ॥ ९२॥  
  
विश्वम्भरा विश्वयोनिः सर्वाकारा सुदर्शना ।  
कृष्णाजिनधरा देवी उत्तरा कन्दवासिनी ॥ ९३॥  
  
प्रकृष्टा प्रहृष्टा हृष्टा चन्द्रसूर्याग्निभक्षिणी ।  
विश्वेदेवी महामुण्डा पञ्चमुण्डाधिवासिनी ॥ ९४॥  
  
प्रसादसुमुखी गूढा सुमुखा सुमुखेश्वरी ।  
तत्पदा सत्पदाऽत्यर्था प्रभावती दयावती ॥ ९५॥  
  
चण्डदुर्गा चण्डीदेवी वनदुर्गा वनेश्वरी ।  
ध्रुवेश्वरी धुवा ध्रौव्या ध्रुवाराध्या ध्रुवागतिः ॥ ९६॥  
  
सच्चिदा सच्चिदानन्दा आपोमयी महासुखा ।  
वागीशी वाग्भवाऽऽकण्ठवासिनी वह्निसुन्दरी ॥ ९७॥  
  
गणनाथप्रिया ज्ञानगम्या च सर्वलोकगा ।  
प्रीतिदा गतिदा प्रेया ध्येया ज्ञेया भयापहा ॥ ९८॥  
  
श्रीकरी श्रीधरी सुश्री श्रीविद्या श्रीविभावनी ।  
श्रीयुता श्रीमतां सेव्या श्रीमूर्तिः स्त्रीस्वरूपिणी ॥ ९९॥  
  
अनृता सुनृता सेव्या सर्वलोकोत्तमोत्तमा ।  
जयन्ती चन्दना गौरी गर्जिनी गगनोपमा ॥ १००॥  
  
छिन्नमस्ता महामत्ता रेणुका वनशङ्करी ।  
ग्राहिका ग्रासिनी देवभूषणा च कपर्दिनी ॥ १०१॥  
  
सुमतिस्तपती स्वस्था हृदिस्था मृगलोचना ।  
मनोहरा वज्रदेहा कुलेशी कामचारिणी ॥ १०२॥  
  
रक्ताभा निद्रिता निद्रा रक्ताङ्गी रक्तलोचना ।  
कुलचण्डा चण्डवक्त्रा चण्डोग्रा चण्डमालिनी ॥ १०३॥  
  
रक्तचण्डी रुद्रचण्डी चण्डाक्षी चण्डनायिका ।  
व्याघ्रास्या शैलजा भाषा वेदार्था रणरङ्गिणी ॥ १०४॥  
  
बिल्वपत्रकृतावासा तरुणी शिवमोहिनी ।  
स्थाणुप्रिया करालास्या गुणदा लिङ्गवासिनी ॥ १०५॥  
  
अविद्या ममता अज्ञा अहन्ता अशुभा कृशा ।  
महिषघ्नी सुदुष्प्रेक्ष्या तमसा भवमोचनी ॥ १०६॥  
  
पुरूहुता सुप्रतिष्ठा रजनी इष्टदेवता ।  
दुःखिनी कातरा क्षीणा गोमती त्र्यम्बकेश्वरा ॥ १०७॥  
  
द्वारावती अप्रमेया अव्ययाऽमितविक्रमा ।  
मायावती कृपामूर्तिः द्वारेशी द्वारवासिनी ॥ १०८॥  
  
तेजोमयी विश्वकामा मन्मथा पुष्करावती ।  
चित्रादेवी महाकाली कालहन्त्री क्रियामयी ॥ १०९॥  
  
कृपामयी कृपाश्रेष्ठा करुणा करुणामयी ।  
सुप्रभा सुव्रता माध्वी मधुघ्नी मुण्डमर्दिनी ॥ ११०॥  
  
उल्लासिनी महोल्लासा स्वामिनी शर्मदायिनी ।  
श्रीमाता श्रीमहाराज्ञी प्रसन्ना प्रसन्नानना ॥ १११॥  
  
स्वप्रकाशा महाभूमा ब्रह्मरूपा शिवङ्करी ।  
शक्तिदा शान्तिदा कर्मफलदा श्रीप्रदायिनी ॥ ११२॥  
  
प्रियदा धनदा श्रीदा मोक्षदा ज्ञानदा भवा ।  
भूमानन्दकरी भूमा प्रसीदश्रुतिगोचरा ॥ ११३॥  
  
रक्तचन्दनसिक्ताङ्गी सिन्दूराङ्कितभालिनी ।  
स्वच्छन्दशक्तिर्गहना प्रजावती सुखावहा ॥ ११४॥  
  
योगेश्वरी योगाराध्या महात्रिशूलधारिणी ।  
राज्येशी त्रिपुरा सिद्धा महाविभवशालिनी ॥ ११५॥  
  
ह्रीङ्कारी शङ्करी सर्वपङ्कजस्था शतश्रुतिः ।  
निस्तारिणी जगन्माता जगदम्बा जगद्धिता ॥ ११६॥  
  
साष्टाङ्गप्रणतिप्रीता भक्तानुग्रहकारिणी ।  
शरणागतादीनार्तपरित्राणपरायणा ॥ ११७॥  
  
निराश्रयाश्रया दीनतारिणी भक्तवत्सला ।  
दीनाम्बा दीनशरणा भक्तानामभयङ्करी ॥ ११८॥  
  
कृताञ्जलिनमस्कारा स्वयम्भुकुसुमार्चिता ।  
कौलतर्पणसम्प्रीता स्वयम्भाती विभातिनी ॥ ११९॥  
  
शतशीर्षाऽनन्तशीर्षा श्रीकण्ठार्धशरीरिणी ।  
जयध्वनिप्रिया कुलभास्करी कुलसाधिका ॥ १२०॥  
  
अभयवरदहस्ता सर्वानन्दा च संविदा ।  
पृथिवीधरा विश्वधरा विश्वगर्भा प्रवर्तिका ॥ १२१॥  
  
विश्वमाया विश्वफाला पद्मनाभप्रसूः प्रजा ।  extra  
महीयसी महामूर्तिः सती राज्ञी भयार्तिहा ॥ १२२॥  
  
ब्रह्ममयी विश्वपीठा प्रज्ञाना महिमामयी ।  
सिंहारूढा वृषारूढा अश्वारूढा अधीश्वरी ॥ १२३॥  
  
वराभयकरा सर्ववरेण्या विश्वविक्रमा ।  
विश्वाश्रया महाभूतिः श्रीप्रज्ञादिसमन्विता ॥ १२४॥  
  
फलश्रुतिः ।  
दुर्गानामसहस्राख्यं स्तोत्रं तन्त्रोत्तमोत्तमम् ।  
पठनात् श्रवणात्सद्यो नरो मुच्येत सङ्कटात् ॥ १२५॥  
  
अश्वमेधसहस्राणां वाजपेयस्य कोटयः ।  
सकृत्पाठेन जायन्ते महामायाप्रसादतः ॥ १२६॥  
  
य इदं पठति नित्यं देव्यागारे कृताञ्जलिः ।  
किं तस्य दुर्लभं देवि दिवि भुवि रसातले ॥ १२७॥  
  
स दीर्घायुः सुखी वाग्मी निश्चितं पर्वतात्मजे ।  
श्रद्धयाऽश्रद्धया वापि दुर्गानामप्रसादतः ॥ १२८॥  
  
य इदं पठते नित्यं देवीभक्तः मुदान्वितः ।  
तस्य शत्रुक्षयं याति यदि शक्रसमो भवेत् ॥ १२९॥  
  
प्रतिनाम समुच्चार्य स्रोतसि यः प्रपूजयेत् ।  
षण्मासाभ्यन्तरे देवि निर्धनी धनवान् भवेत् ॥ १३०॥  
  
वन्ध्या वा काकवन्ध्या वा मृतवत्सा च याऽङ्गना ।  
अस्य प्रयोगमात्रेण बहुपुत्रवती भवेत् ॥ १३१॥  
  
आरोग्यार्थे शतावृत्तिः पुत्रार्थे ह्येकवत्सरम् ।  
दीप्ताग्निसन्निधौ पाठात् अपापो भवति ध्रुवम् ॥ १३२॥  
  
अष्टोत्तरशतेनास्य पुरश्चर्या विधीयते ।  
कलौ चतुर्गुणं प्रोक्तं पुरश्चरणसिद्धये ॥ १३३॥  
  
जपाकमलपुष्पं च चम्पकं नागकेशरम् ।  
कदम्बं कुसुमं चापि प्रतिनाम्ना समर्चयेत् ॥ १३४॥  
  
प्रणवादिनमोऽन्तेन चतुर्थ्यन्तेन मन्त्रवित् ।  
स्रोतसि पूजयित्वा तु उपहारं समर्पयेत् ॥ १३५॥  
  
इच्छाज्ञानक्रियासिद्धिर्निश्चतं गिरिनन्दिनि ।  
देहान्ते परमं स्थानं यत्सुरैरपि दुर्लभम् ॥ १३६॥  
  
स यास्यति न सन्देहो श्रीदुर्गानामकीर्तनात् ।  
भजेद् दुर्गां स्मरेद् दुर्गां जपेद् दुर्गां शिवप्रियाम् ।  
तत्क्षणात् शिवमाप्नोति सत्यं सत्यं वरानने ॥ १३७॥  
  
॥ इति तन्त्रराजतन्त्रे श्रीदुर्गासहस्रनामस्तोत्रं सम्पूर्णम् ॥  
  
  
Proofread by DPD, NA  
  
