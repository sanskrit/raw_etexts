---
Author: Adi Shankaracharya
Category: pUjA, devii, pArvatI, shankarAchArya, devI
Description-comments: 64 offerings for performing Devi Puja
File name: devIpUjA.itx
Language: Sanskrit
Latest update: September 29, 2001, September 30, 2014
Location: doc_devii
Proofread by: Sridhar  Seshagiri , Anand senartcon at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: hinduism/religion
Sublocation: devii
Text title: devIchatuHshhashhTyupachArapUjAstotram 64 offerings
Transliterated by: Sridhar  Seshagiri sridhar.seshagiri at gmail.com
engtitle: devIchatuHShaShTyupachArapUjAstotram OR parA mAnisikA pUjA OR devImAnasikapUjA
itxtitle: devIchatuHShaShTyupachArapUjAstotram athavA parA mAnisikA pUjA athavA devImAnasikapUjA
title: देवीचतुःषष्ट्युपचारपूजास्तोत्रम् अथवा परा मानिसिका पूजा अथवा देवीमानसिकपूजा

---
  
 देवीचतुःषष्ट्युपचारपूजास्तोत्रम् अथवा परा मानिसिका पूजा   
देवीमानसिकपूजा  
 64 offerings for performing Devi Puja   
ॐ अथ श्री देवीचतुःषष्ट्युपचारपूजास्तोत्रम् ।  
उषसि मागधमङ्गलगायनैः  
झटिति जागृहि जागृहि जागृहि ।  
अतिकृपार्द्रकटाक्षनिऱीक्षणैः  
जगदिदं जगदम्ब सुखीकुरु ॥ १॥  
  
कनकमयवितर्दिशोभमानं  
दिशि दिशि पूर्णसुवर्णकुम्भयुक्तम् ।  
मणिमयमण्टपमध्यमेहि मातः  
मयि कृपयाशु समर्चनं ग्रहीतुम् ॥ २॥  
  
कनककलशशोभमानशीर्षं  
जलधरलम्बि समुल्लसत्पताकम् ।  
भगवति तव सन्निवासहेतोः  
मणिमयमन्दिरमेतदर्पयामि ॥ ३॥  
  
तपनीयमयी सुतूलिका  
कमनीया मृदुलोत्तरच्छदा ।  
नवरत्नविभूषिता मया  
शिबिकेयं जगदम्ब तेऽर्पिता ॥ ४॥  
  
कनकमयवितर्दिस्थापिते तूलिकाढये  
विविधकुसुमकीर्णे कोटिबालार्कवर्णे ।  
भगवति रमणीये रत्नसिंहासनेऽस्मिन्  
उपविश पदयुग्मं हेमपीठे निधाय ॥ ५॥  
  
मणिमौक्तिकनिर्मितं महान्तं  
कनकस्तम्भचतुष्टयेन युक्तम् ।  
कमनीयतमं भवानि तुभ्यं  
नवमुल्लोचमहं समर्पयामि ॥ ६॥  
  
दूर्वया सरसिजान्वितविष्णु-  
क्रान्तया च सहितं कुसुमाढ्यम् ।  
पद्मयुग्मसदृशे पदयुग्मे  
पाद्यमेतदुररीकुरु मातः ॥ ७॥  
  
गन्धपुष्पयवसर्षपदूर्वा-  
संयुतं तिलकुशाक्षतमिश्रम् ।  
हेमपात्रनिहितं सह रत्नैः  
अध्यर्मेतदुररीकुरु मातः ॥ ८॥  
  
जलजद्युतिना करेण जाती-  
फलतक्कोललवङ्गगन्धयुक्तैः ।  
अमृतैरमृतैरिवातिशीतैः  
भगवत्याचमनं विधीयताम् ॥ ९॥  
  
निहितं कनकस्य सम्पुटे  
पिहितं रत्नपिधानकेन यत् ।  
तदिदं जगदम्ब तेऽर्पितं  
मधुपर्कं जननि प्रगृह्यताम् ॥ १०॥  
  
एतच्चम्पकतैलमम्ब विविधैः पुष्पैः मुहुर्वासितं  
न्यस्तं रत्नमये सुवर्णचषके भृङ्गैः भ्रमद्भिः वृतम् ।  
सानन्दं सुरसुन्दरीभिरभितो हस्तैः धृतं ते मया  
केशेषु भ्रमरभ्रमेषु सकलेष्वङ्गेषु चालिप्यते ॥ ११॥  
  
मातः कुङ्कुमपङ्कनिर्मितमिदं देहे तवोद्वर्तनं  
भक्त्याहं कलयामि हेमरजसा सम्मिश्रितं केसरैः ।  
केशानामलकैः विशोध्य विशदान्कस्तूरिकोदञ्चितैः  
स्नानं ते नवरत्नकुम्भसहितैः संवासितोष्णोदकैः ॥ १२॥  
  
दधिदुग्धघृतैः समाक्षिकैः सितया शर्करया समन्वितैः ।  
स्नपयामि तवाहमादराज्जननि त्वां पुनरुष्णवारिभिः ॥ १३॥  
  
एलोशीरसुवासितैः सकुसुमैर्गङ्गादि तीर्थोदकैः  
माणिक्यामलमौक्तिकामृतरसैः स्वच्छैः सुवर्णोदकैः ।  
मन्त्रान्वैदिकतान्त्रिकान्परिपठन्सानन्दमत्यादरात्  
स्नानं ते परिकल्पयामि जननि स्नेहात्त्वमङ्गीकुरु ॥ १४॥  
  
बालार्कद्युति दाडिमीयकुसुमप्रस्पर्धि सर्वोत्तमं  
मातस्त्वं परिधेहि दिव्यवसनं भक्त्या मया कल्पितम् ।  
मुक्ताभिः ग्रथितं सुकञ्चुकमिदं स्वीकृत्य पीतप्रभं  
तप्तस्वर्णसमानवर्णमतुलं प्रावर्णमङ्गीकुरु ॥ १५॥  
  
नवरत्नमये मयार्पिते  
कमनीये तपनीयपादुके ।  
सविलासमिदं पदद्वयं  
कृपया देवि तयोर्निधीयताम् ॥ १६॥  
  
बहुभिरगरुधूपैः सादरं धूपयित्वा  
भगवति तव केशान्कङ्कतैर्मार्जयित्वा ।  
सुरभिभिररविन्दैश्चम्पकैश्चार्चयित्वा  
झटिति कनकसूत्रैर्जूटयन्वेष्टयामि ॥ १७॥  
  
सौवीराञ्जनमिदमम्ब चक्षुषोस्ते  
विन्यस्तं कनकशलाकया मया यत् ।  
तन्न्यूनं मलिनमपि त्वदक्षिसङ्गात्  
ब्रह्मेन्द्राद्यभिलषणीयतामियाय ॥ १८॥  
  
मञ्जीरे पदयोर्निधाय रुचिरां विन्यस्य काञ्चीं कटौ  
मुक्ताहारमुरोजयोरनुपमां नक्षत्रमालां गले ।  
केयूराणि भुजेषु रत्नवलयश्रेणीं करेषु क्रमा-  
त्ताटङ्के तव कर्णयोर्विनिदधे शीर्षे च चूडामणिम् ॥ १९॥  
  
धम्मिल्ले तव देवि हेमकुसुमान्याधाय फालस्थले  
मुक्ताराजिविराजमानतिलकं नासापुटे मौक्तिकम् ।  
मातर्मौक्तिकजालिकां च कुचयोः सर्वाङ्गुलीषूर्मिकाः  
कटयां काञ्चनकिङ्किणीर्विनिदधे रत्नावतंसं श्रुतौ ॥ २०॥  
  
मातः फालतले तवातिविमले काश्मीरकस्तूरिका-  
कर्पूरागरुभिः करोमि तिलकं देहेऽङ्गरागं ततः ।  
वक्षोजादिषु यक्षकर्दमरसं सिक्त्वा च पुष्पद्रवं  
पादौ चन्दनलेपनादिभिरहं सम्पूजयामि क्रमात् ॥ २१॥  
  
रत्नाक्षतैस्त्वां परिपूजयामि  
मुक्ताफलैर्वा रुचिरैरविद्धैः ।  
अखण्डितैर्देवि यवादिभिर्वा  
काश्मीरपङ्काङ्किततण्डुलैर्वा ॥ २२॥  
  
जननि चम्पकतैलमिदं पुरो  
मृगमदोपयुतं पटवासकम् ।  
सुरभिगन्धमिदं च चतुःसमं  
सपदि सर्वमिदं परिगृह्यताम् ॥ २३॥  
  
सीमन्ते ते भगवति मया सादरं न्यस्तमेतत्  
सिन्दूरं मे हृदयकमले हर्षवर्षं तनोति ।  
बालादित्यद्युतिरिव सदा लोहिता यस्य कान्ती-  
रन्तर्ध्वान्तं हरति सकलं चेतसा चिन्तयैव ॥ २४॥  
  
मन्दारकुन्दकरवीरलवङ्गपुष्पैः  
त्वां देवि सन्ततं अहं परिपूजयामि ।  
जातीजपावकुलचम्पककेतकादि-  
नानाविधानि कुसुमानि च तेऽर्पयामि ॥ २५॥  
  
मालतीवकुलहेमपुष्पिका-  
काञ्चनारकरवीरकैतकैः ।  
कर्णिकारगिरिकर्णिकादिभिः  
पूजयामि जगदम्ब ते वपुः ॥ २६॥  
  
पारिजातशतपत्रपाटलैः  
मल्लिकावकुलचम्पकादिभिः ।  
अम्बुजैः सुकुसुमैश्च सादरं  
पूजयामि जगदम्ब ते वपुः ॥ २७॥  
  
लाक्षासम्मिलितैः सिताभ्रसहितैः श्रीवाससम्मिश्रितैः  
कर्पूराकलितैः शिरैर्मधुयुतैर्गोसर्पिषा लोडितैः ।  
श्रीखण्डागरुगुग्गुलुप्रभृतिभिर्नानाविधैर्वस्तुभिः  
धूपं ते परिकल्पयामि जननि स्नेहात्त्वमङ्गीकुरु ॥ २८॥  
  
रत्नालङ्कृतहेमपात्रनिहितैर्गोसर्पिषा लोडितैः  
दीपैर्दीर्घतरान्धकारभिदुरैर्बालार्ककोटिप्रभैः ।  
आताम्रज्वलदुज्ज्वलप्रविलसद्रत्नप्रदीपैस्तथा  
मातस्त्वामहमादरादनुदिनं नीराजयाम्युच्चकैः ॥ २९॥  
  
मातस्त्वां दधिदुग्धपायसमहाशाल्यन्नसन्तानिकाः  
सूपापूपसिताघृतैः सवटकैः सक्षौद्ररम्भाफलैः ।  
एलाजीरकहिङ्गुनागरनिशाकुस्तुम्भरीसंस्कृतैः  
शाकैः साकमहं सुधाधिकरसैः सन्तर्पयाम्यर्चयन् ॥ ३०॥  
  
सापूपसूपदधिदुग्धसिताघृतानि  
सुस्वादुभक्तपरमान्नपुरःसराणि ।  
शाकोल्लसन्मरिचिजीरकबाह्निकानि  
भक्ष्याणि भुङ्क्ष्व जगदम्ब मयार्पितानि ॥ ३१॥  
  
क्षीरमेतदिदम्मुत्तमोत्तमं  
प्राज्यमाज्यमिदमुज्ज्वलं मधु ।  
मातरेतदमृतोपमं पयः  
सम्भ्रमेण परिपीयतां मुहुः ॥ ३२॥  
  
उष्णोदकैः पाणियुगं मुखं च  
प्रक्षाल्य मातः कलधौतपात्रे ।  
कर्पूरमिश्रेण सकुङ्कुमेन  
हस्तौ समुद्वर्तय चन्दनेन ॥ ३३॥  
  
अतिशीतमुशीरवासितं  
तपनीये कलशे निवेशितम् ।  
पटपूतमिदं जितामृतं  
शुचि गङ्गाजलमम्ब पीयताम् ॥ ३४॥  
  
जम्ब्वाम्ररम्भाफलसंयुतानि  
द्राक्षाफलक्षौद्रसमन्वितानि ।  
सनारिकेलानि सदाडिमानि  
फलानि ते देवि समर्पयामि ॥ ३५॥  
  
कूश्माण्डकोशातकिसंयुतानि  
जम्बीरनारङ्गसमन्वितानि ।  
सबीजपूराणि सबादराणि  
फलानि ते देवि समर्पयामि ॥ ३६॥  
  
कर्पूरेण युतैर्लवङ्गसहितैस्तक्कोलचूर्णान्वितैः  
सुस्वादुक्रमुकैः सगौरखदिरैः सुस्निग्धजातीफलैः ।  
मातः कैतकपत्रपाण्डुरुचिभिस्ताम्बूलवल्लीदलैः  
सानन्दं मुखमण्डनार्थमतुलं ताम्बूलमङ्गीकुरु ॥ ३७॥  
  
एलालवङ्गादिसमन्वितानि  
तक्कोलकर्पूरविमिश्रितानि ।  
ताम्बूलवल्लीदलसंयुतानि  
पूगानि ते देवि समर्पयामि ॥ ३८॥  
  
ताम्बूलनिर्जितसुतप्तसुवर्णवर्णं  
स्वर्णाक्तपूगफलमौक्तिकचूर्णयुक्तम् ।  
सौवर्णपात्रनिहितं खदिरेन सार्धं  
ताम्बूलमम्ब वदनाम्बुरुहे गृहाण ॥ ३९॥  
  
महति कनकपात्रे स्थापयित्वा विशालान्  
डमरुसदृशरूपान्बद्धगोधूमदीपान् ।  
बहुघृतमथ तेषु न्यस्य दीपान्प्रकृष्टा-  
न्भुवनजननि कुर्वे नित्यमारार्तिकं ते ॥ ४०॥  
  
सविनयमथ दत्वा जानुयुग्मं धरण्यां  
सपदि शिरसि धृत्वा पात्रमारार्तिकस्य ।  
मुखकमलसमीपे तेऽम्ब सार्थं त्रिवारं  var  सार्धं  
भ्रमयति मयि भूयात्ते कृपार्द्रः कटाक्षः ॥ ४१॥  
  
अथ बहुमणिमिश्रैर्मौक्तिकैस्त्वां विकीर्य  
त्रिभुवनकमनीयैः पूजयित्वा च वस्त्रैः ।  
मिलितविविधमुक्तां दिव्यमाणिक्ययुक्तां  
जननि कनकवृष्टिं दक्षिणां तेऽर्पयामि ॥ ४२॥  
  
मातः काञ्चनदण्डमण्डितमिदं पूर्णेन्दुबिम्बप्रभं  
नानारत्नविशोभिहेमकलशं लोकत्रयाह्लादकम् ।  
भास्वन्मौक्तिकजालिकापरिवृतं प्रीत्यात्महस्ते धृतं  
छत्रं ते परिकल्पयामि शिरसि त्वष्ट्रा स्वयं निर्मितम् ॥ ४३॥  
  
शरदिन्दुमरीचिगौरवर्णै-  
र्मणिमुक्ताविलसत्सुवर्णदण्डैः ।  
जगदम्ब विचित्रचामरैस्त्वा-  
महमानन्दभरेण बीजयामि ॥ ४४॥  
  
मार्ताण्डमण्डलनिभो जगदम्ब योऽयं  
भक्त्या मया मणिमयो मुकुरोऽर्पितस्ते ।  
पूर्णेन्दुबिम्बरुचिरं वदनं स्वकीय-  
मस्मिन्विलोकय विलोलविलोचने त्वम् ॥ ४५॥  
  
इन्द्रादयो नतिनतैर्मकुटप्रदीपै-  
र्नीराजयन्ति सततं तव पादपीठम् ।  
तस्मादहं तव समस्तशरीरमेत-  
न्नीराजयामि जगदम्ब सहस्रदीपैः ॥ ४६॥  
  
प्रियगतिरतितुङ्गो रत्नपल्याणयुक्तः  
कनकमयविभूषः स्निग्धगम्भीरघोषः ।  
भगवति कलितोऽयं वाहनार्थं मया ते  
तुरगशतसमेतो वायुवेगस्तुरङ्गः ॥ ४७॥  
  
मधुकरवृतकुम्भन्यस्तसिन्दूररेणुः  
कनककलितघण्टाकिङ्कणीशोभिकण्ठः ।  
श्रवणयुगलचञ्चच्चामरो मेघतुल्यो  
जननि तव मुदे स्यान्मत्तमातङ्ग एषः ॥ ४८॥  
  
द्रुततरतुरगैर्विराजमानं  
मणिमयचक्रचतुष्टयेन युक्तम् ।  
कनकमयममुं वितानवन्तं  
भगवति ते हि रथं समर्पयामि ॥ ४९॥  
  
हयगजरथपत्तिशोभमानं  
दिशि दिशि दुन्दुभिमेघनादयुक्तम् ।  
अतिबहु चतुरङ्गसैन्यमेत-  
द्भगवति भक्तिभरेण तेऽर्पयामि ॥ ५०॥  
  
परिघीकृतसप्तसागरं  
बहुसम्पत्सहितं मयाम्ब ते विपुलम् ।  
प्रबलं धरणीतलाभिधं  
दृढदुर्गं निखिलं समर्पयामि ॥ ५१॥  var  समर्पितम्  
शतपत्रयुतैः स्वभावशीतैः  
अतिसौरभ्ययुतैः परागपीतैः ।  
भ्रमरीमुखरीकृतैरनन्तैः  
व्यजनैस्त्वां जगदम्ब वीजयामि ॥ ५२॥  
  
भ्रमरलुलितलोलकुन्तलाली-  
विगलितमाल्यविकीर्णरङ्गभूमिः ।  
इयमतिरुचिरा नटी नटन्ती  
तव हृदये मुदमातनोतु मातः ॥ ५३॥  
  
मुखनयनविलासलोलवेणी-  
विलसितनिर्जितलोलभृङ्गमालाः ।  
युवजनसुखकारिचारुलीला  
भगवति ते पुरतो नटन्ति बालाः ॥ ५४॥  
  
भ्रमदलिकुलतुल्यालोलधम्मिल्लभाराः  
स्मितमुखकमलोद्यद्दिव्यलावण्यपूराः ।  
अनुपमितसुवेषा वारयोषा नटन्ति  
परभृतकलकण्ठ्यो देवि दैन्यं धुनोतु ॥ ५५॥  
  
डमरुडिण्डिमजर्झरझल्लरी-  
मृदुरवद्रगडद्द्रगडादयः ।  
झटिति झाङ्कृतझाङ्कृतझाङ्कृतैः  
बहुदयं हृदयं सुखयन्तु ते ॥ ५६॥  
  
विपञ्चीषु सप्तस्वरान्वादयन्त्य-  
स्तव द्वारि गायन्ति गन्धर्वकन्याः ।  
क्षणं सावधानेन चित्तेन मातः  
समाकर्णय त्वं मया प्रार्थितासि ॥ ५७॥  
  
अभिनयकमनीयैर्नर्तनैर्नर्तकीनां  
क्षनमपि रमयित्वा चेत एतत्त्वदीयम् ।  
स्वयमहमतिचितैर्नृत्तवादित्रगीतैः  
भगवति भवदीयं मानसं रञ्जयामि ॥ ५८॥  
  
तव देवि गुणानुवर्णने  
चतुरा नो चतुराननादयः ।  
तदिहैकमुखेषु जन्तुषु  
स्तवनं कस्तव कर्तुमीश्वरः ॥ ५९॥  
  
पदे पदे यत्परिपूजकेभ्यः सद्योऽश्वमेधादिफलं ददाति ।  
तत्सर्वपापक्षय हेतुभूतं प्रदक्षिणं ते परितः करोमि ॥ ६०॥  
  
रक्तोत्पलारक्तलताप्रभाभ्यां ध्वजोर्ध्वरेखाकुलिशाङ्किताभ्याम् ।  
अशेषबृन्दारकवन्दिताभ्यां नमो भवानीपदपङ्कजाभ्याम् ॥ ६१॥  
  
चरणनलिनयुग्मं पङ्कजैः पूजयित्वा  
कनककमलमालां कण्ठदेशेऽर्पयित्वा ।  
शिरसि विनिहितोऽयं रत्नपुष्पाञ्जलिस्ते  
हृदयकमलमध्ये देवि हर्षं तनोतु ॥ ६२॥  
  
अथ मणिमयञ्चकाभिरामे  
कनकमयवितानराजमाने ।  
प्रसरदगरुधूपधूपितेऽस्मि-  
न्भगवति भवनेऽस्तु ते निवासः ॥ ६३॥  
  
एतस्मिन्मणिखचिते सुवर्णपीठे  
त्रैलोक्याभयवरदौ निधाय हस्तौ ।  
विस्तीर्णे मृदुलतरोत्तरच्छदेऽस्मि-  
न्पर्यङ्के कनकमये निषीद मातः ॥ ६४॥  
  
तव देवि सरोजचिह्नयोः पदयोर्निर्जितपद्मरागयोः ।  
अतिरक्ततरैरलक्तकैः पुनरुक्तां रचयामि रक्तताम् ॥ ६५॥  
  
अथ मातरुशीरवासितं निजताम्बूलरसेन रञ्जितम् ।  
तपनीयमये हि पट्टके मुखगण्डूषजलं विधीयताम् ॥ ६६॥  
  
क्षणमथ जगदम्ब मञ्चकेऽस्मि-  
न्मृदुतलतूलिकया विराजमाने ।  
अतिरहसि मुदा शिवेन सार्धं  
सुखशयनं कुरु तत्र मां स्मरन्ती ॥ ६७॥  
  
मुक्ताकुन्देन्दुगौरां मणिमयकुटां रत्नताटङ्कयुक्ता-  
मक्षस्रक्पुष्पहस्तामभयवरकरां चन्द्रचूडां त्रिनेत्राम् ।  
नानालङ्कारयुक्तां सुरमकुटमणिद्योतितस्वर्णपीठां  
सानन्दां सुप्रसन्नां त्रिभुवनजननीं चेतसा चिन्तयामि ॥ ६८॥  
  
एषा भक्त्या तव विरचिता या मया देवि पूजा  
स्वीकृत्यैनां सपदि सकलान्मेऽपराधान्क्षमस्व ।  
न्यूनं यत्तत्तव करुणया पूर्णतामेतु सद्यः  
सानन्दं मे हृदयकमले तेऽस्तु नित्यं निवासः ॥ ६९॥  
  
पूजामिमां यः पठति प्रभाते  
मध्याह्नकाले यदि वा प्रदोषे ।  
ध्रमार्थकामान्पुरुषोऽभ्युपैति  
देहावसाने शिवभावमेति ॥ ७०॥  
  
पूजामिमां पठेन्नित्यं पूजां कर्तुमनीश्वरः ।  
पूजाफलमवाप्नोति वाञ्छितार्थं च विन्दति ॥ ७१॥  
  
प्रत्यहं भक्तिसंयुक्तो यः पूजनमिदं पठेत् ।  
वाग्वादिन्याः प्रसादेन वत्सरात्स कविर्भवेत् ॥ ७२॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
देवीचतुःषष्ट्युपचारपूजास्तोत्रं सम्पूर्णम् ॥  
  
  
  
  
  
Encoded and proofread by Sridhar Seshagiri sridhar.seshagiri at gmail.com  
Reproofread by Anand senartcon at gmail.com  
  
  
