+++
"Text title" = "kAmakalAkAlIsahasranAmastotra"
"File name" = "kAmakalAkAlIsahasranAmastotra.itx"
itxtitle = "kAmakalAkAlIsahasranAmastotram (mahAkAlasaMhitAyAM)"
engtitle = "kAmakalAkAlIsahasranAmastotra"
Category = "sahasranAma, devii, dashamahAvidyA, stotra, devI"
Location = "doc_devii"
Sublocation = "devii"
SubDeity = "dashamahAvidyA"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "DPD, help fro Alex"
"Proofread by" = "DPD, Narayanaswami Pallasena ppnswami at gmail.com"
Description-comments = "See corresponding nAmAvalI"
Source = "mahAkAlasaMhitA kAmakalA khaNDa dvAdashapaTala"
Indexextra = "(Book)"
"Latest update" = "July 14, 2017"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "कामकलाकालीसहस्रनामस्तोत्रम् (महाकालसंहितायां)"

+++
  
 श्रीकामकलाकालीसहस्रनामस्तोत्रम्   
  
देव्युवाच ।  
त्वत्तः श्रुतं मया नाथ देव देव जगत्पते ।  
देव्याः कामकलाकाल्या विधानं सिद्धिदायकम् ॥ १॥  
  
त्रैलोक्यविजयस्यापि विशेषेण श्रुतो मया ।  
तत्प्रसङ्गेन चान्यासां मन्त्रध्याने तथा श्रुते ॥ २॥  
  
इदानीं जायते नाथ शुश्रुषा मम भूयसी ।  
नाम्नां सहस्रे त्रिविधमहापापौघहारिणि ॥ ३॥  
  
श्रुतेन येन देवेश धन्या स्यां भाग्यवत्यपि ।  
श्रीमहाकाल उवाच ।  
भाग्यवत्यसि धन्यासि सन्देहो नात्र भाविनि ॥ ४॥  
  
सहस्रनामश्रवणे यस्मात्ते निश्चितं मनः ।  
तस्या नाम्नान्तु लक्षाणि विद्यन्ते चाथ कोटयः ॥ ५॥  
  
तान्यल्पायुर्मतित्वेन नृभिर्द्धारयितुं सदा ।  
अशक्यानि वरारोहे पठितुं च दिने दिने ॥ ६॥  
  
तेभ्यो नामसहस्राणि साराण्युद्धृत्य शम्भुना ।  
अमृतानीव दुग्धाव्धेर्भूदेवेभ्यः समर्पितं ॥ ७॥  
  
कानिचित्तत्र गौणानि गदितानि शुचिस्मिते ।  
रूढाण्याकारहीनत्वाद् गौणानि गुणयोगतः ॥ ८॥  
  
राहित्याद्रूढिगुणयोस्तानि साङ्केतकान्यपि ।  
त्रिविधान्यपि नामानि पठितानि दिने दिने ॥ ९॥  
  
राधयन्नीक्षितानर्थान्ददत्यमृतमत्ययं ।  
क्षपयत्यपमृत्युं च मारयन्ति द्विपोऽखिलान् ॥ १०॥  
  
घ्नन्ति रोगानथोत्पातान्मङ्गलं कुर्वतेन्वहं ।  
किमुतान्यत् सदा सन्निधापयत्यऽर्थिकामपि ॥ ११॥  
  
त्रिपुरघ्नोऽप्यदोनामसहस्रं पठति प्रिये ।  
तदाज्ञयाप्यहमपि कीर्तयामि दिनेदिने । १२॥  
  
भवत्यपीदमस्मत्तः शिक्षित्वा तु पठिष्यति ।  
भविष्यति च निर्णीतं चतुर्वर्गस्य भाजनं ॥ १३॥  
  
मनोन्यतो निराकृत्य सावधाना निशामय ।  
नाम्नां कामकलाकाल्याः सहस्रं मुक्तिदायकं ॥ १४॥  
  
ॐ अस्य कामकलाकालीसहस्रनामस्तोत्रस्य श्रीत्रिपुरघ्नऋषिः ।  
अनुष्टुप् छन्दः । त्रिजगन्मयरूपिणी भगवती श्रीकामकलाकाली देवता ।  
क्लीं बीजं । स्फ्रों शक्तिः । हुं कीलकं । क्ष्रौं तत्त्वं ।  
श्रीकामकलाकालीसहस्रनामस्तोत्रपाठे जपे विनियोगः । ॐ तत्सत् ॥  
  
ॐ क्लीं कामकलाकाली कालरात्रिः कपालिनी ।  
कात्यायनी च कल्याणी कालाकारा करालिनी ॥ १५॥  
  
उग्रमूर्तिर्महाभीमा घोररावा भयङ्करा ।  
भूतिदामयहन्त्री च भवबन्धविमोचनी ॥ १६॥  
  
भव्या भवानी भोगाढ्या भुजङ्गपतिभूषणा ।  
महामाया जगद्धात्री पावनी परमेश्वरी ॥ १७॥  
  
योगमाता योगगम्या योगिनी योगिपूजिता ।  
गौरी दुर्गा कालिका च महाकल्पान्तनर्तकी ॥ १८॥  
  
अव्यया जगदादिश्च विधात्री कालमर्द्दिनी ।  
नित्या वरेण्या विमला देवाराध्यामितप्रभा ॥ १९॥  
  
भारुण्डा कोटरी शुद्धा चञ्चला चारुहासिनी ।  
अग्राह्यातीन्द्रियागोत्रा चर्चरोर्द्ध्वशिरोरुहा ॥ २०॥  
  
कामुकी कमनीया च श्रीकण्ठमहिषी शिवा ।  
मनोहरा माननीया मतिदा मणिभूषणा ॥ २१॥  
  
श्मशाननिलया रौद्रा मुक्तकेश्यट्टहासिनी ।  
चामुण्डा चण्डिका चण्डी चार्वङ्गी चरितोज्ज्वला ॥ २२॥  
  
घोरानना धूम्रशिखा कंपना कंपितानना ।  
वेपमानतनुर्भीदा निर्भया बाहुशालिनी ॥ २३॥  
  
उल्मुकाक्षी सर्पकर्णी विशोका गिरिनन्दिनी ।  
ज्योत्स्नामुखी हास्यपरा लिङ्गालिङ्गधरा सती ॥ २४॥  
  
अविकारा महाचित्रा चन्द्रवक्त्रा मनोजवा ।  
अदर्शना पापहरा श्यामला मुण्डमेखला ॥ २५॥  
  
मुण्डावतंसिनी नीला प्रपन्नानन्ददायिनी ।  
लघुस्तनी लम्वकुचा धूर्णमाना हराङ्गना ॥ २६॥  
  
विश्वावासा शान्तिकरी दीर्घकेश्यरिखण्डिनी ।  
रुचिरा सुन्दरी कम्रा मदोन्मत्ता मदोत्कटा ॥ २७॥  
  
अयोमुखी वह्निमुखी क्रोधनाऽभयदेश्वरी ।  
कुडम्बिका साहसिनी खङ्गकी रक्तलेहिनी ॥ २८॥  
  
विदारिणी पानरता रुद्राणी मुण्डमालिनी ।  
अनादिनिधना देवी दुर्न्निरीक्ष्या दिगम्बरा ॥ २९॥  
  
विद्युज्जिह्वा महादंष्ट्रा वज्रतीक्ष्णा महास्वना ।  
उदयार्कसमानाक्षी विन्ध्यशैलसमाकृतिः ॥ ३०॥  
  
नीलोत्पलदलश्यामा नागेन्द्राष्टकभूषिता ।  
अग्निज्वालकृतावासा फेत्कारिण्यहिकुण्डला ॥ ३१॥  
  
पापघ्नी पालिनी पद्मा पूण्या पुण्यप्रदा परा ।  
कल्पान्ताम्भोदनिर्घोषा सहस्रार्कसमप्रभा ॥ ३२॥  
  
सहस्रप्रेतराट् क्रोधा सहस्रेशपराक्रमा ।  
सहस्रधनदैश्वर्या सहस्राङ्घ्रिकराम्बिका ॥ ३३॥  
  
सहस्रकालदुष्प्रेक्ष्या सहस्रेन्द्रियसञ्चया ।  
सहस्रभूमिसदना सहस्राकाशविग्रहा ॥ ३४॥  
  
सहस्रचन्द्रप्रतिमा सहस्रग्रहचारिणी ।  
सहस्ररुद्रतेजस्का सहस्रब्रह्मसृष्टिकृत् ॥ ३५॥  
  
सहस्रवायुवेगा च सहस्रफणकुण्डला ।  
सहस्रयत्रमथिनी सहस्रोदधिसुस्थिरा ॥ ३६॥  
  
सहस्रबुद्धकरुणा महाभागा तपस्विनी ।  
त्रैलोक्यमोहिनी सर्वभूतदेववशङ्करी ॥ ३७॥  
  
सुस्निग्धहृदया घण्टाकर्णा च व्योमचारिणी ।  
शङ्खिनी चित्रिणीशानी कालसंकर्पिणी जया ॥ ३८॥  
  
अपराजिता च विजया कमला कमलाप्रदा ।  
जनयित्री जगद्योनिर्हेतुरूपा चिदात्मिका ॥ ३९॥  
  
अप्रमेया दुराधर्षा ध्येया स्वच्छन्दचारिणी ।  
शातोदरी शाम्भविनी पूज्या मानोन्नताऽमला ॥ ४०॥  
  
ओंकाररूपिणी ताम्रा बालार्कसमतारका ।  
चलज्जिह्वा च भीमाक्षी महाभैरवनादिनी ॥ ४१॥  
  
सात्विकी राजसी चैव तामसी घर्घराऽचला ।  
माहेश्वरी तथा ब्राह्मी कौमारी मानिनीश्वरा ॥ ४२॥  
  
सौपर्णी वायवी चैन्द्री सावित्री नैरृती कला ।  
वारुणी शिवदूती च सौरी सौम्या प्रभावती ॥ ४३॥  
  
वाराही नारसिंही च वैष्णवी ललिता स्वरा ।  
मैत्र्यार्यम्नी च पौष्णी च त्वाष्ट्रीवासव्युमारतिः ॥ ४४॥  
  
राक्षसी पावनी रौद्री दास्री रोदस्युदुम्बरी ।  
सुभगा दुर्भगा दीना चञ्चुरीका यशस्विनी ॥ ४५॥  
  
महानन्दा भगानन्दा पिछिला भगमालिनी ।  
अरुणा रेवती रक्ता शकुनी श्येनतुण्डिका ॥ ४६॥  
  
सुरभी नन्दिनी भद्रा वला चातिवलामला ।  
उलुपी लम्बिका खेटा लेलिहानान्त्रमालिनी ॥ ४७॥  
  
वैनायिकी च वेताली त्रिजटा भृकुटी मती ।  
कुमारी युवती प्रौढा विदग्धा घस्मरा तथा ॥ ४८॥  
  
जरती रोचना भीमा दोलमाला पिचिण्डिला ।  
अलम्बाक्षी कुम्भकर्णी कालकर्णी महासुरी ॥ ४९॥  
  
घण्टारवाथ गोकर्णा काकजङ्घा च मूषिका ।  
महाहनुर्महाग्रीवा लोहिता लोहिताशनी ॥ ५०।  
कीर्तिः सरस्वती लक्ष्मीः श्रद्धा बुद्धिः क्रिया स्थितिः ।  
चेतना विष्णुमाया च गुणातीता निरञ्जना ॥ ५१॥  
  
निद्रा तन्द्रा स्मिता छाया जृम्भा क्षुदशनायिता ।  
तृष्णा क्षुधा पिपासा च लालसा क्षान्तिरेव च ॥ ५२॥  
  
विद्या प्रजा स्मृति कान्तिरिच्छा मेधा प्रभा चितिः ।  
धरित्री धरणी धन्या धोरणी धर्मसन्ततिः ॥ ५३॥  
  
हालाप्रिया हाररतिर्हारिणी हरिणेक्षणा ।  
चण्डयोगेश्वरी सिद्धि कराली परिडामरी ॥ ५४॥  
  
जगदान्या जनानन्दा नित्यानन्दमयी स्थिरा ।  
हिरण्यगर्भा कुण्डलिनी ज्ञानं धैर्यञ्च खेचरी ॥ ५५॥  
  
नगात्मजा नागहारा जटाभारायतर्द्दिनी ।  
खङ्गिनी शूलिनी चक्रवती वाणवती क्षितिः ॥ ५६॥  
  
घृणिधर्त्री नालिका च कर्त्त्री मत्यक्षमालिनी ।  
पाशिनी पशुहस्ता च नागहस्ता धनुर्धरा ॥ ५७॥  
  
महामुद्गरहस्ता च शिवापोतधरापि च ।  
नारखप्पर्रिणी लम्बत्कचमुण्डप्रधारिणी ॥ ५८॥  
  
पद्मावत्यन्नपूर्णाच महालक्ष्मीः सरस्वती ।  
दुर्गा च विजया घोरा तथा महिषमर्द्दिनी ॥ ५९॥  
  
धनलक्ष्मी जयप्रदाश्चाश्वारूढा जयभैरवी ।  
शूलिनी राजमातगी राजराजेश्वरी तथा ॥ ६०॥  
  
त्रिपुटोच्छिष्टचाण्डाली अघोरा त्वरितापि च ।  
राज्यलक्ष्मीर्जयमहाचण्डयोगेश्वरी तथा ॥ ६१॥  
  
गुह्या महाभैरवी च विश्वलक्ष्मीररुन्धती ।  
यन्त्रप्रमथिनी चण्डयोगेश्वर्यप्यलम्बुषा ॥ ६२॥  
  
किराती महाचण्डभैरवी कल्पवल्लरी ।  
त्रैलोक्यविजया संपत्प्रदा मन्थानभैरवी ॥ ६३॥  
  
महामन्त्रेश्वरी वज्रप्रस्तारिण्यङ्गचर्पटा ।  
जयलक्ष्मीश्चण्डरूपा जलेश्वरी कामदायिनी ॥ ६४॥  
  
स्वर्णकूटेश्वरी रुण्डा मर्मरी बुद्धिवर्द्धिनी ।  
वार्त्ताली चण्डवार्त्ताली जयवार्त्तालिका तथा ॥ ६५॥  
  
उग्रचण्डा स्मशानोग्रा चण्डा वै रुद्रचण्डिका ।  
अतिचण्डा चण्डवती प्रचण्डा चण्डनायिका ॥ ६६॥  
  
चैतन्यभैरवी कृष्णा मण्डली तुम्बुरेश्वरी ।  
वाग्वादिनी मुण्डमध्यमत्यनर्ध्या पिशाचिनी ॥ ६७॥  
  
मञ्जीरा रोहिणी कुल्या तुङ्गा पूर्णेश्वरी वरा ।  
विशाला रक्तचामुण्डा अघोरा चण्डवारुणी ॥ ६८॥  
  
धनदा त्रिपुरा वागीश्वरी जयमङ्गला ।  
दैगम्बरी कुञ्जिका च कुडुक्का कालभैरवी ॥ ६९॥  
  
कुक्कुटी सङ्कटा वीरा कर्पटा भ्रमराम्बिका ।  
महार्णवेश्वरी भोगवती सङ्केश्वरी तथा ॥ ७०॥  
  
पुलिन्दी शवरी म्लेच्छी पिङ्गला शवरेश्वरी ।  
मोहिनी सिद्धिलक्ष्मीश्च बाला त्रिपुरसुन्दरी ॥ ७१॥  
  
उग्रतारा चैकजटा महानीलसरस्वती ।  
त्रिकण्टकी छिन्नमस्ता महिषघ्नी जयावहा ॥ ७२॥  
  
हरसिद्धानङ्गमाला फेत्कारी लवणेश्वरी ।  
चण्डेश्वरी नाकुलीच हयग्रीवेश्वरी तथा ॥ ७३॥  
  
कालिन्दी वज्रवाराही महानीलपताकिका ।  
हंसेश्वरी मोक्षलक्ष्मीर्भूतिनी जातरेतसा ॥ ७४॥  
  
शातकर्णा महानीला वामा गुह्येश्वरी भ्रमिः ।  
एकानंशाऽभया तार्क्षी वाभ्रवी डामरी तथा ॥ ७५॥  
  
कोरङ्गी चर्चिका विन्ना संसिका ब्रह्मवादिनी ।  
त्रिकालवेदिनी नीललोहिता रक्तदन्तिका ॥ ७६॥  
  
क्षेमङ्करी विश्वरूपा कामाख्या कुलकुट्टनी ।  
कामाङ्कुशा वेशिनी च मायूरी च कुलेश्वरी ॥ ७७॥  
  
इभ्राक्षी द्योनकी शार्ङ्गी भीमा देवी वरप्रदा ।  
धूमावती महामारी मङ्गला हाटकेश्वरी ॥ ७८॥  
  
किराती शक्तिसौपर्णी बान्धवी चण्डखेचरी ।  
निस्तन्द्रा भवभूतिश्च ज्वालाघण्टाग्निमर्द्दिनी ॥ ७९॥  
  
सुरङ्गा कौलिनी रम्या नटी चारायणी धृतिः ।  
अनन्ता पुञ्जिका जिह्वा धर्माधर्मप्रवर्तिका ॥ ८०॥  
  
वन्दिनी वन्दनीया च वेलाऽहस्करिणी सुधा ।  
अरणी माधवी गोत्रा पताका वाग्मयी श्रुतिः ॥ ८१॥  
  
गूढा त्रिगूढा विस्पष्टा मृगाङ्का च निरिन्द्रिया ।  
मेनानन्दकरी वोध्री त्रिनेत्रा वेदवाहना ॥ ८२॥  
  
कलस्वना तारिणी च सत्यामत्यप्रियाऽजडा ।  
एकवक्त्रा महावक्त्रा बहुवक्त्रा घनानना ॥ ८३॥  
  
इन्दिरा काश्यपी ज्योत्स्ना शवारूढा तनूदरी ।  
महाशङ्खधरा नागोपवीतिन्यक्षताशया ॥ ८४॥  
  
निरिन्धना धराधारा व्याधिघ्नी कल्पकारिणी ।  
विश्वेश्वरी विश्वधात्री विश्वेशी विश्ववन्दिता ॥ ८५॥  
  
विश्वा विश्वात्मिका विश्वव्यापिका विश्वतारिणी ।  
विश्वसंहारिणी विश्वहस्ता विश्वोपकारिका ॥ ८६॥  
  
विश्वमाता विश्वगता विश्वातीता विरोधिता ।  
त्रैलोक्यत्राणकर्त्री च कूटाकारा कटङ्कटा ॥ ८७॥  
  
क्षामोदरी च क्षेत्रज्ञा क्षयहीना क्षरवर्जिता ।  
क्षपा क्षोभकरी क्षेम्याऽक्षोभ्या क्षेमदुघा क्षिया ॥ ८८॥  
  
सुखदा सुमुखी सौम्या स्वङ्गा सुरपरा सुधीः ।  
सर्वान्तर्यामिनी सर्वा सर्वाराध्या समाहिता ॥ ८९॥  
  
तपिनी तापिनी तीव्रा तपनीया  तु नाभिगा ।  
हैमी हैमवती ऋद्धिर्वृद्धिर्ज्ञानप्रदा नरा ॥ ९०॥  
  
महाजटा महापादा महाहस्ता महाहनुः ।  
महाबला महारोपा महाधैर्या महाघृणा ॥ ९१॥  
  
महाक्षमा पुण्यपापध्वजिनी घुर्घुरारवा ।  
डाकिनी शाकिनी रम्या शक्तिः शक्तिस्वरूपिणी ॥ ९२॥  
  
तमिस्रा गन्धराशान्ता दान्ता क्षान्ता जितेन्द्रिया ।  
महोदया ज्ञानिनीच्छा विरागा सुखिताकृतिः ॥ ९३॥  
  
वासना वासनाहीना निवृत्तिर्न्निर्वृतिः कृतिः ।  
अचला हेतुरुन्मुक्ता जयिनी संस्मृतिः च्युता ॥ ९४॥  
  
कपर्द्दिनी मुकुटिनी मत्ता प्रकृतिरूर्जिता ।  
सदसत्साक्षिणी स्फीता मुदिता करुणामयी ॥ ९५॥  
  
पूर्वोत्तरा पश्चिमा च दक्षिणाविदिगू हता ।  
आत्मारामा शिवारामा रमणी शङ्करप्रिया ॥ ९६॥  
  
वरेण्या वरदा वेणी स्तम्भिण्याकर्पिणी तथा ।   
उच्चाटनी मारणी च द्वेषिणी वशिनी मही ॥ ९७॥  
  
भ्रमणी भारती भामा विशोका शोकहारिणी ।  
सिनीवाली कुहू राकानुमति पद्मिनीतिहृत् ॥ ९८॥  
  
सावित्री वेदजननी गायत्र्याहुतिसाधिका ।  
चण्डाट्टहासा तरुणी भूर्भुवःस्वःकलेवरा ॥ ९९॥  
  
अतनुरतनुप्राणदात्री मातङ्गगामिनी ।  
निगमाद्धिमणिः पृथ्वी जन्ममृत्युजरौषधी ॥ १००॥  
  
प्रतारिणी कलालापा वेद्याछेद्या वसुन्धरा ।  
प्रक्षुन्ना वासिता कामधेनुर्वाञ्छितदायिनी ॥ १०१॥  
  
सौदामिनी मेघमाला शर्वरी सर्वगोचरा ।  
डमरुर्डमरुका च निःस्वरा परिनादिनी ॥ १०२॥  
  
आहतात्मा हता चापि नादातीता विलेशया ।  
पराऽपारा च पश्यन्ती मध्यमा वैखरी तथा ॥ १०३॥  
  
प्रथमा च जघन्या च मध्यस्थान्तविकाशिनी ।  
पृष्ठस्था च पुरःस्था च पार्श्वस्थोर्ध्वतलस्थिता ॥ १०४॥  
  
नेदिष्ठा च दविष्ठा च वर्हिष्ठा च गुहाशया ।  
अप्राप्या वृंहिता पूर्णा पुण्यैर्नविदनामया ॥ १०५॥  var  पुण्यैर्वेद्याह्य  
सुदर्शना च त्रिशिखा वृहती सन्ततिर्विना ।  
फेत्कारिणी दीर्घस्रुक्का भावना भववल्लभा ॥ १०६॥  
  
भागीरथी जाह्नवी च कावेरी यमुना स्मया ।  
सिप्रा गोदावरी वेण्या विपाशा नर्मदा धुनी ॥ १०७॥  
  
त्रेता स्वाहा सामिधेनी स्रुक्स्रुवा च क्रवावसुः ।  
गर्विता मानिनी मेना नन्दिता नन्दनन्दिनी ॥ १०८॥  
  
नारायणी नारकघ्नी रुचिरा रणशालिनी ।  
आधारणाधारतमा धर्मा ध्वन्या धनप्रदा ॥ १०९॥  
  
अभिज्ञा पण्डिता मूका वालिशा वागवादिनी ।  
ब्रह्मवल्ली मुक्तिवल्ली सिद्धिवल्ली विपह्नवी ॥ ११०॥  
  
आह्लादिनी जितामित्रा साक्षिणी पुनराकृति ।  
किर्मरी सर्वतोभद्रा स्वर्वेदी मुक्तिपद्धतिः ॥ १११॥  
  
सुषमा चन्द्रिका वन्या कौमुदी कुमुदाकरा ।  
त्रिसन्ध्याम्नायसेतुश्च चर्चाऽछायारि नैष्ठिकी ॥ ११२॥  
  
कला काष्ठा तिथिस्तारा संक्रातिर्विषुवत्तथा ।  
मञ्जुनादा महावल्गु भग्नभेरीस्वनाऽरटा ॥ ११३॥  
  
चित्रा सुप्तिः सुषुप्तिश्च तुरीया तत्त्वधारणा ।  
मृत्युञ्जया मृत्युहरी मृत्युमृत्युविधायिनी ॥ ११४॥  
  
हंसी परमहंसी च बिन्दुनादान्तवासिनी ।  
वैहायसी त्रैदशी च भैमीवासातनी तथा ॥ ११५॥  
  
दीक्षा शिक्षा अनूढा च कङ्काली तैजसी तथा ।  
सुरी दैत्या दानवी च नरो नाथा सुरी त्वरी ॥ ११६॥  
  
माध्वी खना खरा रेखा निष्कला निर्ममा मृतिः ।  
महती विपुला स्वल्पा क्रूरा क्रूराशयापि च ॥ ११७॥  
  
उन्माथिनी धृतिमती वामनी कल्पचारिणी ।  
वाडवी वडवा खोढा कोला पितृवलायना ॥ ११८॥  
  
प्रसारिणी विशारा च दर्पिता दर्पणप्रिया ।  
उत्तानाधोमुखी सुप्ता वञ्चन्याकुञ्चनी त्रुटिः ॥ ११९॥  
  
क्रादिनी यातनादात्री दुर्गा दुर्गर्तिनाशिनी ।  
धराधरसुता धीरा धराधरकृतालया ॥ १२०॥  
  
सुचरित्री तथात्री च पूतना प्रेतमालिनी ।  
रम्भोर्वशी मेनका च कलिहृत्कालकृद्दशा ॥ १२१॥  
  
हरीष्टदेवी हेरम्बमाता हर्यक्षवाहना ।  
शिखण्डिनी कोण्डयिनी वेतुण्डी मन्त्रमयपि ॥ १२२॥  
  
वज्रेश्वरी लोहदण्डा दुर्विज्ञेया दुरासदा ।  
जालिनी जालपा याज्या भगिनी भगवत्यपि ॥ १२३॥  
  
भौजङ्गी तुर्वरा वभ्रु महनीया च मानवी ।  
श्रीमती श्रीकरी गाद्धी सदानन्दा गणेश्वरी ॥ १२४॥  
  
असन्दिग्धा शाश्वता च सिद्धा सिद्धेश्वरीडिता ।  
ज्येष्ठा श्रेष्ठा वरिष्ठा च कौशाम्बी भक्तवत्सला ॥ १२५॥  
  
इन्द्रनीलनिभा नेत्री नायिका च त्रिलोचना ।  
वार्हस्पत्या भार्गवी च आत्रेयाङ्गिरसी तथा ॥ १२६॥  
  
धुर्याधिहर्त्री धारित्री विकटा जन्ममोचिनी ।  
आपदुत्तारिणी दृप्ता प्रमिता मितिवर्जिता ॥ १२७॥  
  
चित्ररेखा चिदाकारा चञ्चलाक्षी चलत्पदा ।  
वलाहकी पिङ्गसटा मूलभूता वनेचरी ॥ १२८॥  
  
खगी करन्धमा ध्माक्ष्यी संहिता केररीन्धना ।  var  ध्माक्षी  
अपुनर्भविनी वान्तरिणी च यमगञ्जिनी ॥ १२९॥  
  
वर्णातीताश्रमातीता मृडानी मृडवल्लभा ।  
दयाकरी दमपरा दंभहीना दृतिप्रिया ॥ १३०॥  
  
निर्वाणदा च निर्बन्धा भावाभावविधायिनी ।  
नैःश्रेयसी निर्विकल्पा निर्वीजा सर्ववीजिका ॥ १३१॥  
  
अनाद्यन्ता भेदहीना बन्धोन्मूलिन्यवाधिता ।  
निराभासा मनोगम्या सायुज्यामृतदायिनी ॥ १३२॥  
  
इतीदं नामसाहस्रं नामकोटिशताधिकं ।  
देव्याः कामकलाकाल्या मयाते प्रतिपादितम् ॥ १३३॥  
  
नानेन सदृशं स्तोत्रं त्रिषु लोकेषु विद्यते ।  
यद्यप्यमुष्य महिमा वर्णितुं नैव शक्यते ॥ १३४॥  
  
प्ररोचनातया कश्चित्तथापि विनिगद्यते ।  
प्रत्यहं य इदं देवि कीर्त्तयेद्वा शृणोति वा ॥ १३५॥  
  
गुणाधिक्यमृते कोऽपि दोषो नैवोपजायते ।  
अशुभानि क्षयं यान्ति जायन्ते मङ्गलान्यथा ॥ १३६॥  
  
पारत्रिकामुष्मिकौ द्वौ लोकौ तेन प्रसाधितौ ।  
ब्राह्मणो जायते वाग्मी वेदवेदाङ्गपारगः ॥ १३७॥  
  
ख्यातः सर्वासु विद्यासु धनवान् कविपण्डितः ।  
युद्धे जयी क्षत्रियः स्याद्दाता भोक्ता रिपुञ्जयः ॥ १३८॥  
  
आहर्ता चाश्वमेधस्य भाजनं परमायुषाम् ।  
समृद्धो धन धान्येन वैश्यो भवति तत्क्षणात् ॥ १३९॥  
  
नानाविधपशूनां हि समृद्ध्या स समृद्धते ।  
शूद्रः समस्तकल्याणमाप्नोति श्रुतिकीर्तनात् ॥ १४०॥  
  
भुङ्क्ते सुखानि सुचिरं रोगशोकौ परित्यजन् ।  
एव नार्यपि सौभाग्यं भर्तृं हार्द्दं सुतानपि ॥ १४१॥  
  
प्राप्नोति श्रवणादस्य कीर्तनादपि पार्वति ।  
स्वस्वाभीष्टमथान्येऽपि लभन्तेऽस्य प्रसादतः ॥ १४२॥  
  
आप्नोति धार्मिको धर्मानर्थानाप्नोति दुर्गतः ।  
मोक्षार्थिनस्तथा मोक्षं कामुका कामिनीं वराम् ॥ १४३॥  
  
युद्धे जयं नृपाः क्षीणाः कुमार्यः सत्पतिं तथा ।  
आरोग्य रोगिणश्चापि तथा वंशार्थिनः सुतान् ॥ १४४॥  
  
जयं विवादे कलिकृत्सिद्धीः सिद्धीछुरुत्तमाः ।  
नियुक्ता बन्धुभिः सङ्गं गतायुश्चायुषाञ्चयम् ॥ १४५॥  
  
सदा य एतत्पठति निशीथे भक्तिभावितः ।  
तस्या साध्यमथाप्राप्यन्त्रैलोक्ये नैव विद्यते ॥ १४६॥  
  
कीर्तिं भोगान् स्त्रियः पुत्रान्धनं धान्यं हयान्गजान् ।  
ज्ञातिश्रैष्ठ्यं पशून्भूमिं राजवश्यञ्च मान्यताम् ॥ १४७॥  
  
लभते प्रेयसि क्षुद्रजातिरप्यस्य कीर्तनात् ।  
नास्य भीतिर्न्न दौर्भाग्यं नाल्पायुष्यन्नरोगिता ॥ १४८॥  
  
न प्रेतभूताभिभवो न दोषो ग्रहजस्तथा ।  
जायते पतितो नैव क्वचिदप्येष सङ्कटे ॥ १४९॥  
  
यदीच्छसि परं श्रेयस्तर्त्तुं  सङ्कटमेव च ।  
पठान्वहमिदं स्तोत्रं सत्यं सत्यं सुरेश्वरि ॥ १५०॥  
  
न सास्ति भूतले सिद्धिः कीर्तनाद्या न जायते ।  
शृणु चान्यद्वरारोहे कीर्त्यमानं वचो मम ॥ १५१॥  
  
महाभूतानि पञ्चापि खान्येकादश यानि च ।  
तन्मात्राणि च जीवात्मा परमात्मा तथैव च ॥ १५२॥  
  
सप्तार्णवाः सप्तलोका भुवनानि चतुर्द्दश ।  
नक्षत्राणि दिशः सर्वाः ग्रहाः पातालसप्तकम् ॥ १५३॥  
  
सप्तद्वीपवती पृथ्वी जङ्गमाजङ्गमं जगत् ।  
चराचरं त्रिभुवनं विद्याश्चापि चतुर्दृश ॥ १५४॥  
  
सांख्ययोगस्तथा ज्ञानं चेतना कर्मवासना ।  
भगवत्यां स्थितं सर्वं सूक्ष्मरूपेण बीजवत् ॥ १५५॥  
  
सा चास्मिन् स्तोत्रसाहस्रे स्तोत्रे तिष्ठति वद्धवत् ।  
पठनीयं विदित्वैवं स्तोत्रमेतत्सुदुर्लभम् ॥ १५६॥  
  
देवीं कामकलाकालीं भजन्तः सिद्धिदायिनीम् ।  
स्तोत्रं चादः पठन्तो हि साधयन्तीप्सितान् स्वकान् ॥ १५७॥  
  
॥ इति महाकालसंहितायां कामकलाखण्डे द्वादशपटले  
श्रीकामकलाकालीसहस्रनामस्तोत्रं संपूर्णम् ॥  
  
  
Proofread by DPD, Narayanaswami Pallasena ppnswami at gmail.com  
  
