---
Author: Traditional
Category: kavacha, devii, lakShmI, narayana, devI, vishhnu
Description-comments: rudrayAmale devIrahasye
File name: lakShmInArAyaNakavacham.itx
Indexextra: (NONENONE)
Language: Sanskrit
Latest update: June, 17, 2006
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: lakShmI
Subcategory: vishhnu
Subject: philosophy/hinduism/religion
Sublocation: devii
Text title: lakShmInArAyaNakavacham
Transliterated by: Ravin Bhalekar ravibhalekar at hotmail.com
engtitle: lakShmInArAyaNakavacham
itxtitle: lakShmInArAyaNakavacham
title: लक्ष्मीनारायणकवचम्

---
  
 श्रीलक्ष्मीनारायणकवचम्   
  
श्रीगणेशाय नमः ।  
श्रीभैरव उवाच ।  
अधुना देवि वक्ष्यामि लक्ष्मीनारायणस्य ते ।  
कवचं मन्त्रगर्भं च वज्रपञ्जरकाख्यया ॥ १॥  
  
श्रीवज्रपञ्जरं नाम कवचं परमाद्भुतम् ।  
रहस्यं सर्वदेवानां साधकानां विशेषतः ॥ २॥  
  
यं धृत्वा भगवान् देवः प्रसीदति परः पुमान् ।  
यस्य धारणमात्रेण ब्रह्मा लोकपितामहः ॥ ३॥  
  
ईश्वरोऽहं शिवो भीमो वासवोऽपि दिवस्पतिः ।  
सूर्यस्तेजोनिधिर्देवि चन्द्रर्मास्तारकेश्वरः ॥ ४॥  
  
वायुश्च बलवांल्लोके वरुणो यादसाम्पतिः ।  
कुबेरोऽपि धनाध्यक्षो धर्मराजो यमः स्मृतः ॥ ५॥  
  
यं धृत्वा सहसा विष्णुः संहरिष्यति दानवान् ।  
जघान रावणादींश्च किं वक्ष्येऽहमतः परम् ॥ ६॥  
  
कवचस्यास्य सुभगे कथितोऽयं मुनिः शिवः ।  
त्रिष्टुप् छन्दो देवता च लक्ष्मीनारायणो मतः ॥ ७॥  
  
रमा बीजं परा शक्तिस्तारं कीलकमीश्वरि ।  
भोगापवर्गसिद्ध्यर्थं विनियोग इति स्मृतः ॥ ८॥  
  
ॐ अस्य श्रीलक्ष्मीनारायणकवचस्य शिवः ऋषिः ,  
त्रिष्टुप् छन्दः , श्रीलक्ष्मीनारायण देवता ,  
श्रीं बीजं , ह्रीं शक्तिः , ॐ कीलकं ,  
भोगापवर्गसिद्ध्यर्थे पाठे विनियोगः ।  
अथ ध्यानम् ।  
पूर्णेन्दुवदनं पीतवसनं कमलासनम् ।  
लक्ष्म्या श्रितं चतुर्बाहुं लक्ष्मीनारायणं भजे ॥ ९॥  
  
अथ कवचम् ।  
ॐ वासुदेवोऽवतु मे मस्तकं सशिरोरुहम् ।  
ह्रीं ललाटं सदा पातु लक्ष्मीविष्णुः समन्ततः ॥ १०॥  
  
ह्सौः नेत्रेऽवताल्लक्ष्मीगोविन्दो जगतां पतिः ।  
ह्रीं नासां सर्वदा पातु लक्ष्मीदामोदरः प्रभुः ॥ ११॥  
  
श्रीं मुखं सततं पातु देवो लक्ष्मीत्रिविक्रमः ।  
लक्ष्मी कण्ठं सदा पातु देवो लक्ष्मीजनार्दनः ॥ १२॥  
  
नारायणाय बाहू मे पातु लक्ष्मीगदाग्रजः ।  
नमः पार्श्वौ सदा पातु लक्ष्मीनन्दैकनन्दनः ॥ १३॥  
  
अं आं इं ईं पातु वक्षो ॐ लक्ष्मीत्रिपुरेश्वरः ।  
उं ऊं ऋं ॠं पातु कुक्षिं ह्रीं लक्ष्मीगरुडध्वजः ॥ १४॥  
  
लृं लॄं एं ऐं पातु पृष्ठं ह्सौः लक्ष्मीनृसिंहकः ।  
ओं औं अं अः पातु नाभिं ह्रीं लक्ष्मीविष्टरश्रवः ॥ १५॥  
  
कं खं गं घं गुदं पातु श्रीं लक्ष्मीकैटभान्तकः ।  
चं छं जं झं पातु शिश्र्नं लक्ष्मी लक्ष्मीश्वरः प्रभुः ॥ १६॥  
  
टं ठं डं ढं कटिं पातु नारायणाय नायकः ।  
तं थं दं धं पातु चोरू नमो लक्ष्मीजगत्पतिः ॥ १७॥  
  
पं फं बं भं पातु जानू ॐ ह्रीं लक्ष्मीचतुर्भुजः ।  
यं रं लं वं पातु जङ्घे ह्सौः लक्ष्मीगदाधरः ॥ १८॥  
  
शं षं सं हं पातु गुल्फौ ह्रीं श्रीं लक्ष्मीरथाङ्गभृत् ।  
ळं क्षः पादौ सदा पातु मूलं लक्ष्मीसहस्रपात् ॥ १९॥  
  
ङं ञं णं नं मं मे पातु लक्ष्मीशः सकलं वपुः ।  
इन्द्रो मां पूर्वतः पातु वह्निर्वह्नौ सदावतु ॥ २०॥  
  
यमो मां दक्षिणे पातु नैरृत्यां निरृतिश्च माम् ।  
वरुणः पश्चिमेऽव्यान्मां वायव्येऽवतु मां मरुत् ॥ २१॥  
  
उत्तरे धनदः पायादैशान्यामीश्वरोऽवतु ।  
वज्रशक्तिदण्डखड्ग पाशयष्टिध्वजाङ्किताः ॥ २२॥  
  
सशूलाः सर्वदा पान्तु दिगीशाः परमार्थदाः ।  
अनन्तः पात्वधो नित्यमूर्ध्वे ब्रह्मावताच्च माम् ॥ २३॥  
  
दशदिक्षु सदा पातु लक्ष्मीनारायणः प्रभुः ।  
प्रभाते पातु मां विष्णुर्मध्याह्ने वासुदेवकः ॥ २४॥  
  
दामोदरोऽवतात् सायं निशादौ नरसिंहकः ।  
सङ्कर्षणोऽर्धरात्रेऽव्यात् प्रभातेऽव्यात् त्रिविक्रमः ॥ २५॥  
  
अनिरुद्धः सर्वकालं विश्वक्सेनश्च सर्वतः ।  
रणे राजकुले द्युते विवादे शत्रुसङ्कटे  
ॐ ह्रीं ह्सौः ह्रीं श्रीं मूलं लक्ष्मीनारायणोऽवतु ॥ २६॥  
  
ॐॐॐरणराजचौररिपुतः पायाच्च मां केशवः  
ह्रींह्रींह्रींहह्हाह्सौः ह्सह्सौः वह्नेर्वतान्माधवः ।  
ह्रींह्रींह्रीञ्जलपर्वताग्निभयतः पायादनन्तो विभुः  
श्रींश्रींश्रींशशशाललं प्रतिदिनं लक्ष्मीधवः पातु माम् ॥ २७॥  
  
इतीदं कवचं दिव्यं वज्रपञ्जरकाभिधम् ।  
लक्ष्मीनारायणस्येष्टं चतुर्वर्गफलप्रदम् ॥ २८॥  
  
सर्वसौभाग्यनिलयं सर्वसारस्वतप्रदम् ।  
लक्ष्मीसंवननं तत्वं परमार्थरसायनम् ॥ २९॥  
  
मन्त्रगर्भं जगत्सारं रहस्यं त्रिदिवौकसाम् ।  
दशवारं पठेद्रात्रौ रतान्ते वैष्णवोत्तमः ॥ ३०॥  
  
स्वप्ने वरप्रदं पश्येल्लक्ष्मीनारायणं सुधीः ।  
त्रिसन्ध्यं यः पठेन्नित्यं कवचं मन्मुखोदितम् ॥ ३१॥  
  
स याति परमं धाम वैष्णवं वैष्णवेश्वरः ।  
महाचीनपदस्थोऽपि यः पठेदात्मचिन्तकः ॥ ३२॥  
  
आनन्दपूरितस्तूर्णं लभेद् मोक्षं स साधकः ।  
गन्धाष्टकेन विलिखेद्रवौ भूर्जे जपन्मनुम् ॥ ३३॥  
  
पीतसूत्रेण संवेष्ट्य सौवर्णेनाथ वेष्टयेत् ।  
धारयेद्गुटिकां मूर्ध्नि लक्ष्मीनारायणं स्मरन् ॥ ३४॥  
  
रणे रिपुन् विजित्याशु कल्याणी गृहमाविशेत् ।  
वन्ध्या वा काकवन्ध्या वा मृतवत्सा च याङ्गना ॥ ३५॥  
  
सा बध्नीयान् कण्ठदेशे लभेत् पुत्रांश्चिरायुषः ।  
गुरुपदेशतो धृत्वा गुरुं ध्यात्वा मनुं जपन् ॥ ३६॥  
  
वर्णलक्षपुरश्चर्या फलमाप्नोति साधकः ।  
बहुनोक्तेन किं देवि कवचस्यास्य पार्वति ॥ ३७॥  
  
विनानेन न सिद्धिः स्यान्मन्त्रस्यास्य महेश्वरि ।  
सर्वागमरहस्याढ्यं तत्वात् तत्वं परात् परम् ॥ ३८॥  
  
अभक्ताय न दातव्यं कुचैलाय दुरात्मने ।  
दीक्षिताय कुलीनाय स्वशिष्याय महात्मने ॥ ३९॥  
  
महाचीनपदस्थाय दातव्यं कवचोत्तमम् ।  
गुह्यं गोप्यं महादेवि लक्ष्मीनारायणप्रियम् ।  
वज्रपञ्जरकं वर्म गोपनीयं स्वयोनिवत् ॥ ४०॥  
  
॥ इति श्रीरुद्रयामले तन्त्रे श्रीदेवीरहस्ये  
लक्ष्मीनारायणकवचं सम्पूर्णम् ॥  
  
  
Encoded and Proofread by Ravin Bhalekar ravibhalekar@hotmail.com  
