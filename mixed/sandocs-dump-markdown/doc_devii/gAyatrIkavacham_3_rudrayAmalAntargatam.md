---
Category: kavacha, devii, gAyatrI, devI
File name: gAyatrIkavacham3.itx
Language: Sanskrit
Latest update: February 4, 2017
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: gAyatrI
Subject: philosophy/hinduism/religion
Sublocation: devii
Text title: gAyatrIkavacham 3
Transliterated by: NA
engtitle: gAyatrIkavacham 3
itxtitle: gAyatrIkavacham 3 (rudrayAmalAntargatam)
title: गायत्रीकवचम् ३ (रुद्रयामलान्तर्गतम्)

---
  
 गायत्रीकवचम् ३   
  
श्रीगणेशाय नमः ॥  
  
श्रीपार्वत्युवाच ।  
देवदेव महादेव संसारार्णवतारकम् ।  
गायत्रीकवचं देव कृपया कथय प्रभो ॥ १॥  
  
श्रीमहादेव उवाच ।  
मूलाधारे स्थिता नित्यं कुण्डली तत्त्वरूपिणी ।  
सूक्ष्मातिसूक्ष्मपरमा बिसतन्तुस्वरूपिणी ॥ २॥  
  
विद्युत्पुञ्जप्रतीकाशा कुण्डली श्रुतिसर्पिणी ।  
परस्य ब्रह्मग्रहणी पञ्चाशद्वर्णरूपिणी ॥ ३॥  
  
शिवस्य नर्तकी नित्या परब्रह्मप्रपूजिता ।  
ब्राह्मणस्यैव गायत्री चिदानन्दस्वरूपिणी ॥ ४॥  
  
ब्रह्मण्यवर्त्मवातेयं प्राणात्मा नित्यनूतनात् ।  
नित्यं तिष्ठति सानन्दा कुण्डली तव विग्रहे ॥ ५॥  
  
अतिगोप्यं महत्पुण्यं त्रिकोटीतीर्थसंयुतम् ।  
सर्वज्ञानमयी देवी सर्वदानमयी सदा ॥ ६॥  
  
सर्वसिद्धिमयी देवी पार्वती प्राणवल्लभा ।  
ॐ ॐ ॐ ॐ भूः ॐ ॐ भुवः ॐ ॐ स्वः ॐ ॐ त ॐ ॐ त्स  
ॐ ॐ वि ॐ ॐ तु ॐ ॐ व ॐ ॐ रे ॐ ॐ ण्यं ॐ ॐ भ  
ॐ ॐ र्गो ॐ ॐ दे ॐ ॐ व ॐ ॐ स्य ॐ ॐ धी ॐ ॐ म  
ॐ ॐ हि ॐ ॐ धि ॐ ॐ यो ॐ ॐ यो ॐ ॐ नः ॐ ॐ प्र  
ॐ ॐ चो ॐ ॐ द ॐ ॐ यात् ॐ Oम् । ॐ भूःॐ  
  
पातु मे मूलं चतुर्दलसमन्वितम् ।  
ॐ भुवः ॐ पातु मे लिङ्गं सजलं षड्दलात्मकम् ॥ ७॥  
  
ओं स्वः ॐ पातु मे कण्ठं सकाशां दलषोडशम् ।  
ॐ  त ॐ  पातु मे रूपं ब्रह्माणं कारणं परम् ॥ ८॥  
  
ॐ त्स ॐ पातु मे ब्रह्माणं पातु सदा मम ।  
ॐ वि ॐ पातु मे गन्धं सदा शिशिरसंयुतम् ॥ ९॥  
  
ॐ तु ॐ पातु मे स्पर्शं शरीरस्य च कारणम् ।  
ॐ र्व ॐ पातु मे शब्दं शब्दविग्रहकारणम् ॥ १०॥  
  
ॐ रे ॐ पातु मे नित्यं सदा तत्त्वशरीरकम् ।  
ॐ ण्यं ॐ पातु मे ह्यक्षं सर्वतत्त्वैककारणम् ॥ ११॥  
  
ओं भ ॐ पातु मे श्रोत्रं श्रवणस्य च कारणम् ।  
ॐ र्गो ॐ पातु मे घ्राणं गन्धोपादानकारणम् ॥ १२॥  
  
ॐ दे ॐ पातु मे वास्यं सभायां शब्दरूपिणी ।  
ॐ व ॐ पातु मे बाहुयुगलं ब्रह्मक्रारणम् ॥ १३॥  
  
ॐ स्य ॐ पातु मे लिङ्गं षड्दलं षड्दलैर्युरतम् ।  
ॐ धी ॐ पातु मे नित्यं प्रकृतिं शब्दकारणम् ॥ १४॥  
  
ॐ म ओं पातु मे नित्यं मनोब्रह्मस्वरूपिणम् ।  
ॐ हि ॐ पातु मे बुद्धिं परब्रह्ममयं सदा ॥ १५॥  
  
ॐ धिय ॐ पातु मे नित्यमहङ्कारं यथा तथा ।  
ॐ यो ॐ पातु मे नित्यं जलं सर्वत्र सर्वदा ।  
ॐ नः ॐ पातु मे नित्यं तेजःपुञ्जो यथा तथा ॥ १६॥  
  
ॐ प्र ॐ पातु मे नित्यमनिलं कार्यकारणम् ।  
ॐ चो ॐ पातु मे नित्यमाकाशं शिवसन्निभम् ॥ १७॥  
  
ॐ द ॐ पातु मे जिह्वां जपयज्ञस्य कारणम् ।  
ॐ यात् ॐ मे नित्यं शिवज्ञानमयं सदा ॥ १८॥  
  
तत्त्वानि पातु मे नित्यं गायत्री परदैवतम् ।  
कृष्णा मे सततं पातु ब्रह्माणी भूर्भुवःस्वरोम् ॥ १९॥  
  
ॐ अस्य श्रीगायत्रीकवचस्य परब्रह्म ऋषिः  
ऋग्यजुःसामाथर्वाणश्छन्दांसि, ब्रह्मा देवता,  
धर्मार्थकाममोक्षार्थं जपे विनियोगः ॥  
  
ॐ भूर्भुवःस्वः तत्सवितुर्वरेण्यं भर्गो देवस्य धीमहि ।  
धियो यो नः प्रचोदयात् ।  
कामक्रोधादिकं सर्वं स्मरणाद्याति दूरतः ।  
इदं कवचमज्ञात्वा ब्रह्मविद्यां जपेद्यदि ॥ २०॥  
  
शतकोटिजपेनापि न सिद्धिर्जायते प्रिये ।  
गायत्रीकवचात्सर्वं स्मरणात्सिध्यति ध्रुवम् ॥ २१॥  
  
पत्वाठि कवचं विप्रो गायत्रीं सकृदुच्चरेत् ।  
सर्वपापविनिर्मुक्तो जीवन्मुक्तो भवेद्विजः ॥ २२॥  
  
इदं कवचमज्ञात्वा त्वन्यद्यः कवचं पठेत् ।  
सर्वं तस्य वृथा देवि त्रैलोक्यमङ्गलादिकम् ॥ २३॥  
  
गायत्री वचं यस्य जिह्वायां विद्यते सदा ।  
तदाऽमृतमयी जिह्वा पवित्रा जपपूजने ॥ २४॥  
  
इदं कवचमज्ञात्वा ब्रह्मविद्यां जपेद्यदि ।  
व्यर्थं भवति चार्वङ्गि तज्जपो वनरोदनम् ॥ २५॥  
  
ब्रह्महत्या सुरापानं स्तेयं गुर्वङ्गनागमः ।  
महान्ति पातकान्यस्य स्मरणाद्यान्ति दूरतः ॥ २६॥  
  
नश्वरं मांसमेदोऽस्थिमज्जाशुक्रविनिर्मितम् ॥ २७॥  
  
वातपित्तकफैर्युक्तं स्थूलदेहं तदुच्यते ।  
सूक्ष्मं ज्योतिर्मयं देहं पञ्चभूतात्मकं विदुः ॥ २८॥  
  
महापद्मवनान्तस्थं सर्वावयवसंयुतम् ।  
आधारदेहसम्बन्धाद्गायत्री ब्रह्मणः स्वयम् ॥ २९॥  
  
एतदेव परं ब्रह्म कथिते उभयात्मके ।  
ब्राह्मणस्यैव जीवात्मा गायत्रीसहितो वपुः ॥ ३०॥  
  
आत्मनां हृदयाम्भोजे प्रदीपकलिकोपमम् ।  
निर्धूमं च यथा ज्योतिस्तैलाग्निवर्तियोगतः ॥ ३१॥  
  
तज्ज्योतिः परमं ब्रह्म शुभदं नात्र संशयः ।  
गायत्रीकवचं न्यासं मातृकास्थानसन्धिषु ॥ ३२॥  
  
स कृत्वा ब्राह्मणश्रेष्ठ चान्यन्यासं समाचरेत् ।  
अन्यन्यासे तथा सिद्धिरन्यथायाऽरण्यरोदनम् ॥ ३३॥  
  
गायत्रीन्यासमात्रेण परब्रह्ममयो द्विजः ।  
इदं कवचमज्ञात्वा ब्रह्मचर्यं करोति यः ॥ ३४॥  
  
ब्रह्मचर्यं भवेद्व्यर्थं गायत्रीकवचं विना ।  
कवचस्य प्रसादेन ब्राह्मणो ज्वलदग्निवत् ॥ ३५॥  
  
कवचं परमेशानि सृष्टिस्थितिलयात्मकम् ।  
कवचं ब्राह्मण इदं प्रातरुत्थाय यः पठेत् ॥ ३६॥  
  
गायत्रीं स सकृत्स्मृत्वा जपलक्षफलं भवेत् ।  
गायत्रीं दशधा जप्त्वा दशलक्षफलं भवेत् ॥ ३७॥  
  
एवं क्रमेण गायत्रीं शतधा प्रजपेद्यदि ।  
शतलक्षफलं प्राप्य विहरेद्देववद्भुवि ॥ ३८  
सूर्येन्दोर्ग्रहणे चेदं पठित्वा कवचं द्विजः ।  
सकृद्यदि जपेद्विद्यां गायत्रीं परमाक्षराम् ॥ ३९॥  
  
तत्क्षणात्तु भवेत्सिद्धो ब्रह्मसायुज्यमाप्नुयात् ।  
इदं कवक्षमज्ञात्वा गायत्रीं प्रजपेत्तु यः ॥ ४०॥  
  
जप एव वृथा तस्य निस्तेजो न च सिद्धिदः ।  
यः पठेत्कवचं देवि सततं शिवसन्निधौ ॥ ४१॥  
  
विष्णुदेवस्य कवचं प्रजपेच्छक्तिसन्निधौ ।  
तेजःपुञ्चमयो विप्रस्तत्क्षणाज्जायते ध्रुवम् ॥ ४२॥  
  
इति श्रीरुद्रयामले पार्वतीश्वरसंवादे गायत्रीकवचं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
