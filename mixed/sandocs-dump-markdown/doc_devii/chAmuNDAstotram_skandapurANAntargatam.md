---
Category: devii, durgA, devI
Description/comments: shrIskAnde revAkhaNDe kanakhaleshvaratIrthamAhAtmye
File name: chAmuNDAstotram.itx
Language: Sanskrit
Latest update: September 18, 2018
Location: doc_devii
Proofread by: Gopal Upadhyay gopal.j.upadhyay at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: durgA
Subject: philosophy/hinduism/religion
Sublocation: devii
Text title: Chamunda Stotram
Transliterated by: Gopal Upadhyay gopal.j.upadhyay at gmail.com
engtitle: chAmuNDAstotram
itxtitle: chAmuNDAstotram (skandapurANAntargatam)
title: चामुण्डास्तोत्रम् (स्कन्दपुराणान्तर्गतम्)

---
  
 श्रीचामुण्डास्तोत्रम्   
श्रीगणेशाय नमः ।  
श्रीभैरवाय नमः ।  
श्रीउमामहेश्वराभ्यां नमः ।  
  
श्रीमार्कण्डेय उवाच -  
ततो गच्छेन्महीपाल तीर्थं कनखलोत्तमम् ।  
गरुडेन तपस्तप्तं पूजयित्वा महेश्वरम् ॥ १॥  
  
दिव्यं वर्षशतं यावज्जातमात्रेण भारत ।  
तपोजपैः कृशीभूतो दृष्टो देवेन शम्भुना ॥ २॥  
  
ततस्तुष्टो महादेवो वैनतेयं मनोजवम् ।  
उवाच परमं वाक्यं विनतानन्दवर्धनम् ॥ ३॥  
  
प्रसन्नस्ते महाभाग वरं वरय सुव्रत ।  
दुर्लभं त्रिषु लोकेषु ददामि तव खेचर ॥ ४॥  
  
गरुड उवाच -  
इच्छामि वाहनं विष्णोर्द्विजेन्द्रत्वं सुरेश्वर ।  
प्रसन्ने त्वयिमेसर्वम्भवत्विति मतिर्मम ॥ ५॥  
  
श्रीमहेश उवाच -  
दुर्लभः प्राणिनान्तातयोवरः प्रार्थितोऽनघ ।  
देवदेवस्यवहनं द्विजेन्द्रत्वं सुदुर्ल्लभम् ॥ ६॥  
  
नारायणोदरे सर्वं त्रैलोक्यं सचराचरम् ।  
त्वया स कथमूह्यतेदेवदेवो जगद्गुरुः ॥ ७॥  
  
तेनैव स्थापितश्चेन्द्रस्त्रैलोक्ये सचराचरे ।  
कथमन्यस्य चेन्द्रत्वं भवतीति सुदुर्लभम् ॥ ८॥  
  
तथापि ममवाक्येनवाहनन्त्वम्भविष्यसि ।  
शङ्खचक्रगदापाणेर्वहतोऽपि जगत्त्रयम् ॥ ९॥  
  
इन्द्रस्त्वं पक्षिणां मध्येभविष्यसिनसंशयः ।  
इति दत्त्वावरन्तस्मान्तर्धानङ्गतोहरः ॥ १०॥  
  
ततो गते महादेवेह्यरुणस्यानुजो नृप ।  
आराधयामास तदा चामुण्डां मुण्डमण्डिताम् ॥ ११॥  
  
श्मशानवासिनीं देवीं बहुभूतसमन्विताम् ।  
योगिनीं योगसंसिद्धां वसामांसासवप्रियाम् ॥ १२॥  
  
ध्यातमात्रा तु तेनैवप्रत्यक्षाह्यभवत्तदा ।  
जालन्धरे च या सिद्धिः कौलीने उड्डिशे परे ॥ १३॥  
  
समग्रा सा भृगुक्षेत्रे सिद्धक्षेत्रे तु संस्थिता ।  
चामुण्डा तत्र सा देवी सिद्धक्षेत्रे व्यवस्थिता ॥ १४॥  
  
संस्तुता ऋषिभिर्द्देवैर्योगक्षेमार्थसिद्धये ।  
विनताऽऽनन्दजननस्तत्र तां योगिनीं नृप ।  
भक्त्या प्रसादयामास स्तोत्रैर्वैदिकलौकिकैः ॥ १५॥  
  
गरुड उवाच -  
या सा क्षुत्क्षामकण्ठा नवरुधिरमुखा प्रेतपद्मासनस्था  
भूतानां वृन्दवृन्दैः पितृवननिलया क्रीडते शूलहस्ता ।  
शस्त्रध्वस्तप्रवीरव्रजरुधिरगलन्मुण्डमालोत्तरीया  
देवी श्रीवीरमाता विमलशशिनिभा पातु वश्चर्ममुण्डा ॥ १६॥  
  
या सा क्षुत्क्षामकण्ठा विकृतभयकरी त्रासिनी दुष्कृतानां  
मुञ्चज्ज्वालाकलापैर्द्दशनकसमसैः खादति प्रेतमांसम् ।  
पिङ्गोद् र्ध्वोद् बद्धजूटारविसदृशतनुर्व्याघ्रचर्मोत्तरीया  
दैत्येन्द्रैर्यक्षरक्षोऽरसुरनमिता पातु वश्चर्ममुण्डा ॥ १७॥  
  
या सा दोर्द्दण्डचण्डैर्डमरुरणरणाटोपटङ्कारघण्टैः  
कल्पान्तोत्पातवाताहतपटुपटहैर्वल्गते भूतमाता ।  
क्षुत्क्षामा शुष्ककुक्षिः खरतरनखरैः क्षोदति प्रेतमांसं  
मुञ्चन्ती चाट्टहासं घुरघुरितरवा पातु वश्चर्ममुण्डा ॥ १८॥  
  
या सा निम्नोदराभा विकृतभवभयत्रासिनी शूलहस्ता  
चामुण्डा मुण्डघाता रणरुणितरणझल्लरीनादरम्या ।  
त्रैलोक्यं त्रासयन्ति ककहकहकहैर्घोररावैरनेकैर्नृत्यन्ती  
मातृमध्ये पितृवननिलया पातु वश्चर्ममुण्डा ॥ १९॥  
  
या धत्ते विश्वमखिलं निजांशेन महोज्ज्वला ।  
कनकप्रसवे लीना पातु मां कनकेश्वरी ॥ २०॥  
  
हिमाद्रिसम्भवा देवी दयादर्शितविग्रहा ।  
शिवप्रिया शिवे सक्ता पातु मां कनकेश्वरी ॥ २१॥  
  
अनादिजगदादिर्या रत्नगर्भा वसुप्रिया ।  
रथाङ्गपाणिना पद्मा पातु मां कनकेश्वरी ॥ २२॥  
  
सावित्री या च गायत्री मृडानी वागथेन्दिरा ।  
स्मर्तृणां या सुखं दत्ते पातु मां कनकेश्वरी ॥ २३॥  
  
सौम्यासौम्यैः सदा रूपैः सृजत्यवति या जगत् ।  
परा शक्तिः परा बुद्धिः पातु मां कनकेश्वरी ॥ २४॥  
  
ब्रह्मणः सर्गसमये सृज्यशक्तिः परा तु या ।  
जगन्माया जगद्धात्री पातु मां कनकेश्वरी ॥ २५॥  
  
विश्वस्य पालने विष्णोर्या शक्तिः परिपालिता ।  
मदनोन्मादिनी मुख्या पातु मां कनकेश्वरी ॥ २६॥  
  
विश्वसंलयने मुख्या या रुद्रेण समाश्रिता ।  
रौद्री शक्तिः शिवाऽनन्ता पातु मां कनकेश्वरी ॥ २७॥  
  
कैलाससानुसंरूढ कनकप्रसवेशया ।  
भस्मकाभिहृता पूर्वं पातु मां कनकेश्वरी ॥ २८॥  
  
पतिप्रभावमिच्छन्ती त्रस्यन्ती या विना पतिम् ।  
अबला त्वेकभावा च पातु मां कनकेश्वरी ॥ २९॥  
  
विश्वसंरक्षणे सक्ता रक्षिता कनकेन या ।  
आ ब्रह्मस्तम्बजननी पातु मां कनकेश्वरी ॥ ३०॥  
  
ब्रह्मविष्ण्वीश्वराः शक्त्या शरीरग्रहणं यया ।  
प्रापिताः प्रथमा शक्तिः पातु मां कनकेश्वरी ॥ ३१॥  
  
श्रुत्वा तु गरुडेनोक्तं देवीवृत्तचतुष्टयम् ।  
प्रसन्ना सम्मुखी भूत्वा वाक्यमेतदुवाच ह ॥ ३२॥  
  
श्रीचामुण्डोवाच -  
प्रसन्ना ते महासत्त्व वरं वरय वाञ्छितम् ।  
ददामि ते द्विजश्रेष्ठ यत्ते मनसि रोचते ॥ ३३॥  
  
गरुड उवाच -  
अजरश्चामरश्चैव अधृष्यश्च सुरासुरैः ।  
तव प्रसादाच्चैवान्यैरजेयश्च भवाम्यहम् ॥ ३४॥  
  
त्वयाचाऽत्र सदा देवि स्थातव्यं तीर्थसन्निधौ ।  
  
मार्कण्डेय उवाच -  
एवं भविष्यतीत्युक्त्वा देवी देवैरभिष्टुता ॥ ३५॥  
  
जगामाकाशमाविश्य भूतसङ्घसमन्विता ।  
यदा लक्ष्म्या नृपश्रेष्ठ स्थापितं पुरमुत्तमम् ॥ ३६॥  
  
अनुमान्य तदा देवीं कृतं तस्यां समर्पितम् ।  
  
लक्ष्मीरुवाच -  
रक्षणाय मया देवि योगक्षेमार्थसिद्धये ॥ ३७॥  
  
मातृवत्प्रतिपाल्यं ते सदा देवि पुरं मम ।  
गरुडोऽपि ततः स्नात्वा सम्पूज्य कनकेश्वरीम् ॥ ३८॥  
  
तीर्थं तत्रैव संस्थाप्य जगामाकाशमुत्तमम् ।  
तत्र तीर्थे तु यः स्नात्वा पूजयेत्पितृदेवताः ॥ ३९॥  
  
सर्वकामसमृद्धस्य यज्ञस्य फलमश्नुते ।  
गन्धपुष्पादिभिर्यस्तु पूजयेत्कनकेश्वरीम् ॥ ४०॥  
  
तस्य योगैश्वर्यसिद्धिर्योगपीठेषु जायते ।  
मृतो योगेश्वरं लोकं जयशब्दादिमङ्गलैः ।  
स गच्छेन्नाऽत्र सन्देहो योगिनीगणसंयुतः ॥ ४१॥  
  
॥ श्रीस्कान्दे रेवाखण्डे कनखलेश्वरतीर्थमाहात्म्ये चामुण्डा स्तोत्रम् ॥  
  
  
  
Encoded and proofread by Gopal Upadhyay gopal.j.upadhyay at gmail.com  
  
