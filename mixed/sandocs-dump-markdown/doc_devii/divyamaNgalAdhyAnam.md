+++
"Text title" = "Divya Mangala Dhyanam"
"File name" = "divyamangalAdhyAnam.itx"
itxtitle = "divyamaNgalAdhyAnam"
engtitle = "Divya Mangala Dhyanam"
Category = "devii, dhyAnam, otherforms, devI, mangala"
Location = "doc_devii"
Sublocation = "devii"
SubDeity = "otherforms"
Language = "Sanskrit"
Subject = "philosophy/hinduism/religion"
"Transliterated by" = "Adwaith Menon adwaithmenon at gmail.com"
"Proofread by" = "Adwaith Menon, PSA Easwaran psaeaswaran at gmail.com"
Description-comments = "CHECK"
"Latest update" = "December 9, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "दिव्यमण्गलाध्यानम्"

+++
  
 श्रीदिव्यमङ्गलाध्यानम्   
ॐ  
देवदेव! महादेव! सच्चिदानन्दविग्रह!।  
पञ्चकृत्यपरेशान! परमानन्ददायक! १॥  
  
श्रीराजराजराजेशी या श्रीत्रिपुरसुन्दरी ।  
परापरमयी विद्या परमानन्दरूपिणी ॥ २॥  
  
तस्या ध्यानञ्च मन्त्रञ्च पूजां पूजकलक्षणम् ।  
इदानीं श्रोतुमिच्छामी श्रुतानि बहुशः पुरा ॥ ३॥  
  
मन्त्राणि कोटिसङ्ख्यातान्यनेकानि च विस्तरात् ।  
मन्त्राणि दुर्विज्ञेयानि को वा वेत्ति समासतः ॥ ४॥  
  
सर्वमन्त्रेषु यत्सारं सर्वतन्त्रेष्वपि प्रभो ।  
ब्रह्मविष्णुमहेशाद्यैरनिशं यच्च जप्यते ॥ ५॥  
  
यत्पूज्यते सदा सिद्धैस्तद्वदस्व क्रमादिह ।  
अवाच्यमपि यद्वाच्यं यदि ते करुणा मयि ।  
लक्षवारसहस्राणि वादितापि पुनः पुनः ॥ ६॥  
  
श्रीशिव उवाच -  
स्त्रीस्वभावान्महादेवि! पुनस्त्वं परिपृच्छसि ।  
षोडशाक्षरविद्याया न्यासस्सर्वार्थसाधकः ॥ ७॥  
  
क्षयरोगादिमृत्युघ्नं सर्वसौभाग्यवर्द्धनम् ।  
इतः पूर्वं मया नोक्तं गोप्याद्गोप्यतरं शिवे ॥ ८॥  
  
श्रिराजराजराजेशीध्यानं सर्वोत्तमोत्तमम् ।  
येनाहमपि युद्धेषु देवासुरजयी सदा ॥ ९॥  
  
निगमागमकोटीनां सारात्सारतरं परम् ।  
तव स्नेहात्प्रवक्ष्यामि भोगमोक्षप्रदं नृणाम् ॥ १०॥  
  
यज्ज्ञानाज्जननीगर्भे न पुनर्जायते पुमान् ।  
अनेककोटिब्रह्माण्डकोटीनां बहिरूर्ध्वतः ॥ ११॥  
  
सहस्रकोटिविस्तीर्णसुधासिन्धोस्तु मध्यमे ।  
रत्नद्वीपजगद्दीपे शतकोटिप्रविस्तरे ॥ १२॥  
  
पञ्चविंशति तत्त्वात्म पञ्चविंशति वप्रकैः ।  
नवरत्नमयैस्तप्तहाटकालङ्कृतैः शुभैः ॥ १३॥  
  
अनेककोटिविततैर्मणिकुट्टिममण्डितैः ।  
जातीचम्पकपुन्नागकेतकीबकुलादिभिः ॥ १४॥  
  
बिल्वैश्च सहकारैश्च हल्लकैश्च कदम्बकैः ॥ १५॥  
  
सर्वर्तुकुसुमैः सर्ववाञ्छितार्थफलप्रदैः ।  
वसन्तमन्मथानेकरक्षितैः पक्षिसङ्कुलैः ॥ १६॥  
  
नदीनदसहस्रैश्च सुधाधिकरसोत्तरैः ।  
स्वर्न्न दा ?? शतसाहस्रैः कूलोद्यत्कल्पपादपैः ॥ १७॥  
  
स्वर्णसारसहंसालिलसत्सौवर्णपङ्कजैः ।  
अन्यैश्च विविधैः पक्षिलक्षैः पूर्णैः सलक्षणैः ॥ १८॥  
  
शतयोजनमुन्नम्रैर्गोपुराट्टालमण्डपैः ।  
रविकोटिसमप्रख्यैश्शोभितैर्मणितोरणैः ॥ १९॥  
  
त्रिलक्षयोजनायामचिन्तामणिगृहाङ्गणे ।  
नवशक्तिलसद्रत्नपीठे तत्त्वमये शुभे ॥ २०॥  
  
शतयोजनविस्तारे श्रीचक्रान्तस्त्रिकोणके ।  
चतुःपीठान्तरे बिन्दौ चन्द्रसूर्याग्निमण्डले ॥ २१॥  
  
महामायायविनकामहिते सुमहोत्तरे ।  
पञ्चब्रह्मात्मके मञ्चे सर्वतत्त्वमयाम्बुजे ॥ २२॥  var  सर्वतत्त्वमये शुभे  
सषडाननषट्कोणे चतुराननगर्भिते ।  
चतुःपीठान्तष्टित्रं शत्तत्वोद्यद्धं ?? सतूलिके ॥ २३॥  
  
सर्वविद्यासने सर्वतेजोमयशुभास्तरे ।  
कोटिकन्दर्पलावण्यशिववामाङ्कवासिनीम् ॥ २४॥  
  
एककालोदितानेककोटिकोट्यर्कपाटलाम् ।  
जपाकुसुमशङ्काशामजपामजपात्मिकाम् ॥ २५॥  
  
प्रभापाटलितानेककोटिब्रह्माण्डमण्डलाम् ।  
दाडिमीकुसुमाकारां कुङ्कुमारुणविग्रहाम् ॥ २६॥  
  
बालार्ककोटिप्रभां त्र्यक्षां बालेन्दुमकुटोज्ज्वलाम् ।  
अचञ्चलतडित्कोटिप्रभां पिङ्गलवाससम् ॥ २७॥  
  
समावृत्तसुवृत्तोरुजघनस्थलमण्डलाम् ।  
कोटीरकोटिघटितसुधाकरकराप्लुताम् ॥ २८॥  
  
फालभूतिलकीभूतलोचनां कामलोचनाम् ।  
कटाक्षसरणीनर्यत्करुणापूर्णवीक्षणाम् ॥ २९॥ नर्तत्क ??  
सूर्येन्दुमण्डलाकारां मणिताटङ्कमण्डिताम् ।  
शुक्राकारसमाकारनासाभरणभासुराम् ॥ ३०॥  
  
दाडिमीबीजसन्दोहसन्देहरत्नावलिम् ।  
वीणारवघृणादायनिजवाणीगुणोदयाम् ॥ ३१॥??  
कर्पूरवीटिकागन्धसुगन्धितदिगन्तराम् ।  
मणिदर्पणदर्पघ्नकपोलफलकप्रभाम् ॥ ३२॥  
  
प्रसन्नवदनाम्भोजां समन्दहसितेक्षणाम् ।  
मणिमङ्गलसूत्रेण विलसत्कम्बुकन्धराम् ॥ ३३॥  
  
श्रितकल्पलतीभूतभुजवल्लीचतुष्टयाम् ।  
रत्नाङ्गुलीयनिवहोज्ज्वलदङ्गुलिपल्लवाम् ॥ ३४॥  
  
तारहारत्सरीभास्वत्स्तनहाटकभूधराम् ।  
कुचभारनमन्मद्ध्यत्रिवलीललितोदराम् ॥ ३५॥  
  
अनर्घरत्नखचितरशनाजघनस्थलाम् ।  
सुवृत्तजङ्घोरुकाण्डां गूढगुल्फां गुडालकाम् ॥ ३६॥  
  
शिञ्जानमणिमञ्जीरमञ्जुपादाब्जमञ्जुलाम् ।  
रत्नग्रैवेयवलयमुकुटाङ्गदकङ्कणाम् ॥ ३७॥  
  
सुनिर्मलावृत्तनाभिरोमराजिविराजिताम् ।  
कम्बुकण्ठीं सुनासाढ्यां बिम्बोष्ठीमुडुपाननाम् ॥ ३८॥  
  
सर्वशृङ्गारवेषाढ्यां सर्वाभरणभासुराम् ।  
चन्दनागरुकस्तूरीमृगनाभिसुगन्धिनीम् ॥ ३९॥  
  
कारणेशशिरोरत्ननिघृष्टचरणाम्बुजाम् ।  
पञ्चप्रेतासनारूढां पञ्चप्रवणवरूपिणीम् ॥ ४०॥  
  
सृष्टिस्थित्यपसंहारतिरोधानानुग्रहोद्यताम् ।  
षोढ्यन्यासमहाभूषां षोडशार्णस्वरूपिणीम् ॥ ४१॥ ??  
इच्छाज्ञानक्रियानन्दचित्पञ्चकविलासिनीम् ।  
प्रपञ्चादिजगन्मूर्तिं मन्त्रदैवतमातृकाम् ॥ ४२॥  
  
सप्तकोटिमहामन्त्ररूपिणीं चित्स्वरूपिणीम् ।  
शडद्ध्वसौधशृङ्गारविहारणसुपेशलाम् ॥ ४३॥ ??  
षड्विधैक्यानुसन्धानपरचिद्धाम्नि संस्थिताम् ।  
षडम्भोरुहचक्रान्तस्फूर्जत्सौदामिनीप्रभाम् ॥ ४४॥  
  
षड्वक्त्रगजवक्त्राभ्यां पार्श्वयोरुपशोभिताम् ।  
अणिमाद्यावृतामाद्यामणिमाद्यष्टसिद्धिदाम् ॥ ४५॥  
  
सकृत्स्मरणमात्रेण विरिञ्चादिपदप्रदाम् ।  
कल्याणगुणसम्पन्नां नित्यकल्याणदायिनीम् ॥ ४६॥  
  
सर्वमङ्गलदां देवीं सर्वमङ्गलविग्रहाम् ।  
अनेकजन्मसंसिद्धसुकृताराध्यपादुकाम् ॥ ४७॥  
  
सर्वलोकैकजननीं सर्वलोकैकनायिकाम् ।  
सचामराभ्यां श्रीवाग्भ्यां पार्श्वयोरुपजीविताम् ॥ ४८॥  
  
मन्त्रिणीदण्डिनीनीतिविधानाकर्णनोत्सुकाम् ।  
कलाचीवीटिकाच्छत्रभृङ्गारादर्शपादुकाम् ॥ ४९॥  
  
मणिवीणां शुकं शारीं तालवृन्तं कमण्डलुम् ।  
पानपत्रं स्वर्णवेत्रं पूर्णस्वर्णघटद्वयम् ॥ ५०॥  
  
जयकाहलिकाभेरीशङ्खदुन्दुभिमद्दलाम् ।  
दिव्यानि धूपपात्राणि तथा सौवर्णदीपिकाः ॥ ५१॥  
  
बिभ्रतीभिश्च बालान्नपूर्णताराभिरावृताम् ।  
गायत्र्या चैव सावित्र्या सिद्धलक्ष्म्यादिशक्तिभिः ॥ ५२॥  
  
वाग्वादिन्या नकुल्या च तुरङ्गारूढयाऽऽवृताम् ।  
सम्पत्कर्या च साम्राज्यलक्ष्म्या च कुरुकुल्यया ॥ ५३॥  
  
पद्मवत्या रेणुकया भीमवत्या च दुर्गया ।  
नीलकर्ण्या महाकाल्या भद्रकाल्या च भद्रया ॥ ५४॥  
  
गङ्गाद्याभिस्सरिद्भिश्च मातृभिश्च सुसेविताम् ।  
महाषोडोदिताशेषदेवतागणसेविताम् ॥ ५५॥  
  
गणेशग्रहनक्षत्रयोगिनीराशिरूपिणीम् ।  
पञ्चाशत्पीठमध्यस्थां पञ्चाशद्वर्णरूपिणीम् ॥ ५६॥  
  
नवचक्रात्मिकां देवीं नवचक्राधिदेवताम् ।  
नित्यानन्दमयीं नित्यां नित्यषोडशिकान्विताम् ॥ ५७॥  
  
ओड्याणपीठनिलयां गुरुमण्डलमण्डिताम् ।  
अनेकयोगिनीवृन्दैरणिमाद्यैर्महोज्ज्वलैः ॥ ५८॥  
  
कोटिकोटिप्रभेदैश्च बालार्कद्युतिसन्निभैः ।  
चतुस्समयदेवीभी षड्विधैर्योगिनीगणैः ॥ ५९॥  
  
षड्दर्शनाधिदेवैश्च षडाम्नायाधिदैवतैः ।  
चतुरायतनोद्भासि गणेशार्कहरीश्वरैः ॥ ६०॥  
  
नवावरणदेवीभिर्न्नवधा योगिनीगणैः ।  
सेवितामरुणानेककोटिकोट्यर्कपाटलाम् ॥ ६१॥  
  
अनेककोटिभिश्चैव बालार्कायुतसन्निभैः ।  
ब्रह्माणीकोटिसहितैर्ब्रह्मकोटिभिरावृताम् ॥ ६२॥  
  
नामपारायणोद्युक्तैर्ल्लक्ष्मीनारायणैः स्तुताम् ।  
ज्वलन्मन्युभिरत्युग्रैः शतरुद्रीयसंज्ञितैः ॥ ६३॥  
  
रुद्राणीकोटिसहितै रुद्रकोटिभिरावृताम् ।  
अनेकाघोरशरभैर्बडवानलभैरवैः ॥ ६४॥  
  
दुर्गाभिः कालिकाभिश्च महाकाल्यैश्च संवृताम् । माकालीभिश्च  
गणपैर्वीरभद्रैश्च वटुकैः क्षेत्रपालकैः ॥ ६५॥  
  
सुकुमारैः कुमारैश्च तथा हरिहरात्मजैः ।  
अनेककोटिदिक्पालैश्चन्द्रार्कवसुकोटिभिः ॥ ६६॥  
  
सनकाद्यैश्च योगीन्द्रैः सप्तर्षीणाञ्च कोटिभिः ।  
नारदादिसुरर्षीणां कोटिभिः परिसेविताम् ॥ ६७॥  
  
अप्सरोयक्षगन्धर्वकिन्नराणाञ्च कोटिभिः ।  
कोटिभिर्गुह्यकानाञ्च सविद्याधरकोटिभिः ॥ ६८॥  
  
शङ्खपद्मनिधीनाञ्च कोटिभिः परिसेविताम् ।  
भैरवीभैरवानेककोटिकोटिभिरावृताम् ॥ ६९॥  
  
सुरासुराणां कोटीनां कोटिभिः परिसेविताम् ।  
सर्वमन्त्रमयीं देवीं सच्चिदानन्दरूपिणीम् ॥ ७०॥  
  
इच्छाज्ञानक्रियारूपामिच्छाकलितविग्रहाम् ।  
परादिवैखरीरूपां महामायां परात्पराम् ॥ ७१॥  
  
महालक्ष्मीं महादेवीं महात्रिपुरसुन्दरीम् ।  
जगदाह्लादजननीं जगत्सङ्कल्पविग्रहाम् ॥ ७२॥  
  
जगदुज्जीवनोद्युक्तां जगद्रञ्जनकारिणीम् ।  
राजराजेश्वराङ्कस्थां राजराजेश्वरीं शिवाम् ॥ ७३॥  
  
एवं ध्यायेत्पराशक्तिं हृदि श्रीचक्ररूपके ।  
पूर्वोक्तन्यासशुद्धात्मा सात्माभेदेन भावयेत् ॥ ७४॥  
  
अन्तर्याग्रक्रमेणैव सिद्धदैवसमन्वितः ।  
रक्ताम्बरस्रगालेपो रक्तभूषणभूषितः ॥ ७५॥  
  
लाक्षारुणगृहे स्थित्वा पूजां कुर्यात् समाहितः ।  
आवाहनादिभेदैश्च दशमुद्राः प्रदर्शयेत् ॥ ७६॥  
  
सौभाग्यदण्डिनीमुद्रां रिपुजिह्वाग्रयन्त्रिणीम् ।  
शक्तिसञ्चलनं कुर्यन्मुखवेष्टनमाचरेत् ॥ ७७॥  
  
यथाशक्ति जपेद्विद्वान् श्रीविद्यां सर्वसिद्धिदाम् ।  
शाक्तञ्च तिलकं कुर्यात् शक्तिलक्षणचिह्नितम् ॥ ७८॥  
  
पुनः सौवर्णया चैव गलोर्ध्वं विन्यसेद्बुधः ।  
व्यापकान्ते योनिमुद्रां मुखे क्षिप्त्वाभिवादयेत् ॥ ७९॥  
  
संहारञ्च ततः सृष्टिं स्थितिन्यासं समाचरेत् ।  
ऋष्यादिकन्यासजालं षडङ्गन्यासमाचरेत् ॥ ८०॥  
  
ब्रह्मरन्ध्रे न्यसेत्पूर्वं मणिबन्धद्वये तथा ।  
ललटेऽनामिकां कृत्वा त्रैलोक्यस्याप्यहं प्रभुः ॥ ८१॥  
  
गुरूपदिष्टमार्गेण प्राणायामं समाचरेत् ।  
क्रमपूजापरो मन्त्री श्रीचक्रार्चनपूर्वकम् ॥ ८२॥  
  
बिन्दुबिन्दुद्वयारूढं हार्दयोनिस्वरूपकम् ।  
महाकामकलारूपमात्मानं भावयेत्सुधीः ॥ ८३॥  
  
सम्पूर्णाञ्चिन्तयेद्विद्वान् ब्रह्मरन्ध्रारुणप्रभाम् ।  
द्रवत्सुताषोडशार्णां सर्वसौभाग्यदां स्मरेत् ॥ ८४॥  
  
षोडशार्णमहामन्त्रं मन्त्रराजोत्तमोत्तमम् ।  
सकृत्स्मरणमात्रेण कोटिजन्माघनाशनम् ॥ ८५॥  
  
महापातककोटीनां मार्जनं स्मृतिमात्रतः ।  
उपवातकदौर्भाग्यशमनं भुक्तिमुक्तिदम् ॥ ८६॥  
  
विषरोगादिदारिद्र्यमृत्युसंहारकारकम् ।  
सप्तकोटिमहामन्त्रपारायणफलप्रदम् ॥ ८७॥  
  
चतुःसमुद्रपर्यन्तभूदानफलदं शिवे!।  
सहस्रकोटिगोदानफलदं स्मृतिमात्रतः ॥ ८८॥  
  
कोट्यश्वमेधफलदं जरामृत्युनिवारणम् ।  
किं पुनर्बहुनोक्तेन शिवसायुज्यदायकम् ॥ ८९॥  
  
घुटिका पादुका सिद्धिः खेचरत्वादिदायकम् ।  
ब्रह्मविष्णुमहेशाद्यैर्जप्यं तत्पदसिद्धये ॥ ९०॥  
  
तद्रूपाद्देशिकाल्लब्धं षोडशार्णं महामनुम् ।  
सहस्रं प्रजपेद्विद्वान् त्रिशतं शतमेव वा ॥ ९१॥  
  
स जीवन्मुक्त एव स्यात्सर्वसौभाग्यसुन्दरः ।  
चतुःषष्टिकलापूर्णहृदयः सदयोदयः ॥ ९२॥  
  
श्रीगुरोः पादुकां मूर्ध्नि श्रीचक्रं हृदि देवता ।  
श्रीविद्या यस्य जिह्वाग्रे स साक्षात्परमः शिवः ॥ ९३॥  
  
सहस्रारसुधाक्षिप्तषडम्बुरुहमण्डलः ।  
आचन्द्रतारकस्थायि निजवंशयशोज्ज्वलः ॥ ९४॥  
  
श्रीचक्रदेवी श्रीनाथस्वात्मानमैक्यमादिशेत् ।  
त्रैलोक्यमरुणं ध्यात्वा श्रीविद्यां यो जपेत्सुधीः ॥ ९५॥  
  
स योगी कृतकृत्यश्च चराचरगुरुर्भवेत् ।  
सिद्धचारणगन्धर्वयक्षरक्षोगणैः स्तुतः ॥ ९६॥  
  
समस्तभूतप्रेतादिकृत्याकृत्यविभञ्जनः ।  
जङ्गमस्थावरोद्भूतविषविद्रावकोविदः ॥ ९७॥  
  
दिव्यमङ्गलकल्याणगुणरत्नैरलङ्कृतः ।  
मृतसञ्जीवको योगी महाद्भुतचरित्रभूः ॥ ९८॥  
  
विचरत्सकलान् लोकान् निग्रहानुग्रहक्षमः ।  
महालक्ष्मीमयो भूत्वा लक्ष्मीवृन्दैश्च सेवितः ॥ ९९॥  
  
भुञ्जानो विविधान् भोगान् मूर्तिमानिव मन्मथः ।  
चराचरगुरुर्योगी साक्षाच्छिव इवापरः ॥ १००॥  
  
राजराजेश्वरीरूपो राजराजादिवन्दितः ।  
कुलकोटिं समृद्धृत्य देवीसायुज्यमाप्नुयात् ॥ १०१॥  
  
॥ इत्युमामहेश्वरसंवादे राजराजेश्वरीतन्त्रे मोक्षप्रदे  
दिव्यमङ्गलाध्यानं सम्पूर्णम् ॥  
  
  
Encoded by Adwaith Menon adwaithmenon at gmail.com  
Proofread by Adwaith Menon, PSA Easwaran psaeaswaran at gmail.com  
  
