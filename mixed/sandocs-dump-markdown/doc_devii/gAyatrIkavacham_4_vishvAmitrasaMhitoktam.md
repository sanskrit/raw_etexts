+++
"Text title" = "gAyatrIkavacham 4"
"File name" = "gAyatrIkavacham4.itx"
itxtitle = "gAyatrIkavacham 4 (vishvAmitrasaMhitoktam)"
engtitle = "gAyatrIkavacham 4"
Category = "devii, rAmAnujasampradAya, gAyatrI, devI, kavacha"
Location = "doc_devii"
Sublocation = "devii"
SubDeity = "gAyatrI"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
Source = "vishvAmitrasaMhitA"
Indexextra = "(stotramAlA)"
Acknowledge-Permission = "Shri Tripursundari Ved Gurukulam, Sahibabad (Ghaziabad), UP"
"Latest update" = "March 24, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "गायत्रीकवचम् ४ (विश्वामित्रसंहितोक्तम्)"

+++
  
 गायत्रीकवचम् ४   
  
ॐ अस्य श्रीगायत्रीकवचस्य, ब्रह्मा ऋषिः, गायत्री छन्दः,  
गायत्री देवता, भूः बीजम्, भुवः शक्तिः, स्वः कीलकम्,  
गायत्री प्रीत्यर्थं जपे विनियोगः ।  
अथ ध्यानं  
पञ्चवक्त्रां दशभुजां सूर्यकोटिसमप्रभाम् ।  
सावित्रीं ब्रह्म वरदां चन्द्रकोटिसुशीतलाम् ॥  
  
त्रिनेत्रां सितवक्त्रां च मुक्ताहारविराजिताम् ।  
वराभयाङ्कुशकशाहेमपत्राक्षमालिकाम् ॥  
  
शङ्खचक्राब्जयुगलं कराभ्यां दधतीं वराम् ।  
सितपङ्कजसंस्थां च हंसारूढां सुखस्मिताम् ॥  
  
ध्यात्वैवं मानसाम्भोजे गायत्रीकवचं जपेत् ॥  
  
ॐ ब्रह्मोवाच ।  
विश्वामित्र महाप्राज्ञ गायत्रीकवचं शृणु ।  
यस्य विज्ञानमात्रेण त्रैलोक्यं वशयेत्क्षणात् ॥ १॥  
  
सावित्री मे शिरः पातु शिखायाममृतेश्वरी ।  
ललाटं ब्रह्मदैवत्या भ्रुवौ मे पातु वैष्णवी ॥ २॥  
  
कर्णौ मे पातु रुद्राणी सूर्या सावित्रिकाऽम्बिका ।  
गायत्री वदनं पातु शारदा दशनच्छदौ ॥ ३॥  
  
द्विजान् यज्ञप्रिया पातु रसनायां सरस्वती ।  
साङ्ख्यायनी नासिकां मे कपोलौ चन्द्रहासिनी ॥ ४॥  
  
चिबुकं वेदगर्भा च कण्ठं पात्वघनाशिनी ।  
स्तनौ मे पातु इन्द्राणी हृदयं ब्रह्मवादिनी ॥ ५॥  
  
उदरं विश्वभोक्त्री च नाभौ पातु सुरप्रिया ।  
जघनं नारसिंही च पृष्ठं ब्रह्माण्डधारिणी ॥ ६॥  
  
पार्श्वौ मे पातु पद्माक्षी गुह्यं गोगोप्त्रिकाऽवतु ।  
ऊर्वोरोङ्काररूपा च जान्वोः सन्ध्यात्मिकावतु ॥ ७॥  
  
जङ्घयोः पातु अक्षोभ्या गुल्फयोर्ब्रह्मशीर्षका ।  
सूर्या पदद्वयं पातु चन्द्रा पादाङ्गुलीषु च ॥ ८॥  
  
सर्वाङ्गं वेदजननी पातु मे सर्वदानघा ।  
इत्येतत्कवचं ब्रह्मन् गायत्र्याः सर्वपावनम् ।  
पुण्यं पवित्रं पापघ्नं सर्वरोगनिवारणम् ॥ ९॥  
  
त्रिसन्ध्यं यः पठेद्विद्वान् सर्वान् कामानववाप्नुयात् ।  
सर्वशास्त्रार्थतत्तवज्ञः स भवेद्वेदवित्तमः ॥ १०॥  
  
सर्वयज्ञफलं प्राप्य ब्रह्मान्ते समवाप्नुयात् ।  
प्राप्नोति जपमात्रेण पुरुषार्थांश्चतुर्विधान् ॥ ११॥  
  
इति श्रीविश्वामित्रसंहितोक्तं गायत्रीकवचं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
