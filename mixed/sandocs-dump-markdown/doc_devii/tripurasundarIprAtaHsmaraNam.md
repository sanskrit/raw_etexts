+++
"Text title" = "tripurasundarIprAtaHsmaraNam"
"File name" = "tripurasundarIprAtaHsmaraNam.itx"
itxtitle = "tripurasundarIprAtaHsmaraNam"
engtitle = "tripurasundarIprAtaHsmaraNam"
Category = "suprabhAta, devii, dashamahAvidyA, devI"
Location = "doc_devii"
Sublocation = "devii"
SubDeity = "dashamahAvidyA"
Language = "Sanskrit"
Subject = "philosophy/hinduism/religion"
"Proofread by" = "Pallasena Narayanaswami ppnswami at gmail.com"
"Latest update" = "December 27, 2016"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "त्रिपुरसुन्दरीप्रातःस्मरणम्"

+++
  
 त्रिपुरसुन्दरीप्रातःस्मरणम्   
  
श्रीगणेशाय नमः ।  
कस्तूरिकाकृतमनोज्ञललामभास्वदर्धेन्दुमुग्धनिटिलाञ्चलनीलकेशीम् ।  
प्रालम्बमाननवमौक्तिकहारभूषां प्रातः स्मरामि ललितां कमलायताक्षीम् ॥ १॥  
  
एणाङ्कचूडसमुपार्जितपुण्यराशिमुत्तप्तहेमतनुकान्तिझरीपरीताम् ।  
एकाग्रचित्तमुनिमानसराजहंसीं प्रातः स्मरामि ललितापरमेश्वरीं ताम् ॥ २॥  
  
ईषद्विकासिनयनान्तनिरीक्षणेन साम्राज्यदानचतुरां चतुराननेड्याम् ।  
ईशाङ्कवासरसिकां रससिद्धिदात्रीं प्रातः स्मरामि मनसा ललिताधिनाथाम् ॥ ३॥  
  
लक्ष्मीशपद्मभवनादिपदैश्चतुर्भिः संशोभिते च फलकेन सदाशिवेन ।  
मञ्चे वितानसहिते ससुखं निषण्णां प्रातः स्मरामि मनसा ललिताधिनाथाम् ॥ ४॥  
  
ह्रींकारमन्त्रजपतर्पणहोमतुष्टां ह्रींकारमन्त्रजलजातसुराजहंसीम् ।  
ह्रींकारहेमनवपञ्जरसारिकां तां प्रातः स्मरामि मनसा ललिताधिनाथाम् ॥ ५॥  
  
हल्लीसलास्यमृदुगीतिरसं पिबन्तीमाकूणिताक्षमनवद्यगुणाम्बुराशिम् ।  
सुप्तोत्थितां श्रुतिमनोहरकीरवाग्भिः प्रातः स्मरामि मनसा ललिताधिनाथाम्॥ ६॥  
  
सच्चिन्मयीं सकललोकहितैषिणी च सम्पत्करीहयमुखीमुखदेवतेड्याम् ।  
सर्वानवद्यसुकुमारशरीररम्यां प्रातः स्मरामि मनसा ललिताधिनाथाम् ॥ ७॥  
  
कन्याभिरर्धशशिमुग्धकिरीटभास्वच्चूडाभिरङ्कगतहृद्यविपञ्चिकाभिः ।  
संस्तूयमानचरितां सरसीरुहाक्षीं प्रातः स्मरामि मनसा ललिताधिनाथाम् ॥ ८॥  
  
हत्वाऽसुरेन्द्रमतिमात्रबलावलिप्तभण्डासुरं समरचण्डमघोरसैन्यम् ।  
संरक्षितार्तजनतां तपनेन्दुनेत्रां प्रातः स्मरामि मनसा ललिताधिनाथाम् ॥ ९॥  
  
लज्जावनम्ररमणीयमुखेन्दुबिम्बां लाक्षारुणाङ्घ्रिसरसीरुहशोभमानाम् ।  
रोलम्बजालसमनीलसुकुन्तलाड्यां प्रातः स्मरामि मनसा ललिताधिनाथाम् ॥ १०॥  
  
ह्रींकारिणी हिममहीधरपुण्यराशिं ह्रींकारमन्त्रमहनीयमनोज्ञरूपाम् ।  
ह्रींकारगर्भमनुसाधकसिद्धिदात्रीं प्रातः स्मरामि मनसा ललिताधिनाथाम् ॥ ११॥  
  
सञ्जातजन्ममरणादिभयेन देवीं सम्फुल्लपद्मविलयां शरदिन्दुशुभ्राम् ।  
अर्धेन्दुचूडवनितामणिमादिवन्द्यां प्रातः स्मरामि मनसा ललिताधिनाथाम् ॥ १२॥  
  
कल्याणशैलशिखरेषु विहारशीलां कामेश्वराङ्कनिलयां कमनीयरूपाम् ।  
काद्यर्णमन्त्रमहनीयमहानुभावां प्रातः स्मरामि मनसा ललिताधिनाथाम् ॥ १३॥  
  
लम्बोदरस्य जननीं तनुरोमराजीं बिम्बाधरां च शरदिन्दुमुखीं मृडानीम् ।  
लावण्यपूर्णजलधिं जलजातहस्तां प्रातः स्मरामि मनसा ललीताधिनाथाम् ॥ १४॥  
  
ह्रींकारपूर्णनिगमैः प्रतिपाद्यमानां ह्रींकारपद्मनिलयां हतदानवेन्द्राम् ।  
ह्रींकारगर्भमनुराजनिषेव्यमाणां प्रातः स्मरामि मनसा ललिताधिनाथाम् ॥ १५॥  
  
श्रीचक्रराजनिलयां श्रितकामधेनुं श्रीकामराजजननीं शिवभागधेयाम् ।  
श्रीमद्गुहस्य कुल्यमङ्गलदेवतां तां प्रातः स्मरामि मनसा ललिताधिनाथाम् ॥ १६॥  
  
इति श्रीत्रिपुरसुन्दरीप्रातःस्मरणं समाप्तम् ॥  
  
  
Proofread by Pallasena Narayanaswami ppnswami at gmail.com  
  
  
