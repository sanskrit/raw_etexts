---
Author: Ganapati Muni, disciple of Ramana Maharshi
Category: sahasranAma, devii, pArvatI, stotra, gaNapati-muni, devI
File name: uma1000.itx
Indexextra: (Collected Works)
Language: Sanskrit
Latest update: April 15, 2010
Location: doc_devii
Proofread by: Daksha, Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: devii
Text title: umAsahasram
Texttype: stotra
Transliterated by: Various volunteers listed at http://surasa.net/uma/
engtitle: umAsahasram
itxtitle: umAsahasram (gaNapatimunivirachitam)
title: उमासहस्रम् (गणपतिमुनिविरचितम्)

---
  
 उमासहस्रम्   
  
%c01-q1/Nalini.Kalavacharla/uma\_sahasram1-25।txt medskip  
प्रथमं शतकम्  
  
प्रथमः स्तबकः  
व्योमशरीरा, स्त्रीरूपा च (आर्यावृत्तम्)  
  
अखिलजगन्मातोमा तमसा तापेन चाकुलानस्मान् ।  
अनुगृह्णात्वनुकम्पासुधार्द्रया हसितचन्द्रिकया ॥ १.१॥  
  
निखिलेषु प्रवहन्तीं निरुपाधिविमर्शयोगदृश्योर्मिम् ।  
अजरामजाममेयां कामपि वन्दे महाशक्तिम् ॥ १.२॥  
  
सा तत्त्वतः समन्तात्सत्यस्य विभोस्तता तपश्शक्तिः ।  
लीलामहिलावपुषा हैमवती तनुषु कुण्डलिनी ॥ १.३॥  
  
परमः पुरुषो नाभिर्लोकानां सत्य उच्यते लोकः ।  
परितस्ततः सरन्ती सूक्ष्मा शक्तिस्तपो लोकः ॥ १.४॥  
  
अन्तर्गूढार्थानां पुरुषाग्नेर्धूमकल्प उद्गारः ।  
शक्तिज्वालाः परितः प्रान्तेष्वभवज्जनो लोकः ॥ १.५॥  
  
अतिसूक्ष्मधूमकल्पं लोकं ततमाख़्ययाऽन्यया नाकम् ।  
एतं ततोऽपि सूक्ष्मा व्याप्ताऽन्तरतः परा शक्तिः ॥ १.६॥  
  
धूमान्तरोष्मकल्पा शुद्धज्वालोपमा च या शक्तिः ।  
तां दिवमाहुः केचन परमं व्योमापरे प्राहुः ॥ १.७॥  
  
उद्गीर्णधूमकल्पो योऽयमपारो महाञ्जनो लोकः ।  
व्योमान्तरिक्षगगनप्रभृतिभिरभिधाभिराहुस्तम् ॥ १.८॥  
  
प्रान्तेषु कोऽपि शक्तेः पृथगात्मा वियदुपाधिसङ्गेन ।  
परमात्मनो विभक्तः स्वयमभिमन्ता विनिष्पेदे ॥ १.९॥  
  
दक्षः परोक्षमुदितः पन्था एष त्विषां जनो लोकः ।  
तद्गर्भे लब्धात्मा कथिता दाक्षायणी शक्तिः ॥ १.१०॥  
  
सत्याः प्रागपि शक्तेः प्रादुर्भावः स कीर्त्यते प्रथमः ।  
ईशाभिमानमय्याः पृथगभिमानित्वनिष्पत्त्या ॥ १.११॥  
  
आकाशस्य सुतैवं लक्षणया वस्तुतः प्रसूः शक्तिः ।  
अदितेर्दक्षो दक्षाददितिरिति श्रुतिरबाधैवम् ॥ १.१२॥  
  
जगतां मातापितरौ सतीभवौ केऽपि पण्डिताः प्राहुः ।  
अदितिप्रजापती तावपरेषां भाषया विदुषाम् ॥ १.१३॥  
  
दिव्यपुमाकृतिमीशे बिभ्रति लीलार्थमस्य रमणाय ।  
दिव्यवनिताकृतिं सा बभार माता च भुवनानाम् ॥ १.१४॥  
  
भासुरहेमाभरणां बहुशोभामीश्वरप्रमोदकलाम् ।  
मूर्तिं पावनकीर्तिं तां हैमवतीमुमामाहुः ॥ १.१५॥  
  
तस्य प्रथमः साक्षी भुवनजुषां नयनशालिनां मध्ये ।  
वपुषः कीलादिसुदृशो निरुपमपुण्यो निलिम्पपतिः ॥ १.१६॥  
  
पल्लवमृदु वेदिगतज्वलनपवित्रं महार्घमणिकान्तम् ।  
नवचन्द्रखण्डसौम्यं शिवसुदृशस्तत्स्मरामि वपुः ॥ १.१७॥  
  
केचन गौरीं देवीं शीताद्रेर्देवतात्मनो जाताम् ।  
कथयन्ति स्त्रियमुत्तमलावण्यास्वादितो गण्याम् ॥ १.१८॥  
  
सत्यैव भवतु सेयं कथा तथाऽपि प्रभाषितां भक्तैः ।  
तां मूर्तिमादिसुदृशो जानीयात्कमपि तेजोंशम् ॥ १.१९॥  
  
मन्यन्ते केऽपि घनं पर्वतमुक्तं निगूढया वाचा ।  
प्रादुर्भवति गभीरध्वनिरविषह्या यतः शक्तिः ॥ १.२०॥  
  
आकाशो गोलेभ्यो यद्वितरति निजरजश्चयादन्नम् ।  
नेशाय कीर्त्यते सा संसारे दक्षयागकथा ॥ १.२१॥  
  
व्याप्ताऽपि यन्निगूढा बहिरीक्षकबुद्ध्यपेक्षया नष्टा ।  
शक्तिर्यागे तस्मिन्नवसानं तदुदितं सत्याः ॥ १.२२॥  
  
पर्वतनाम्नो वैदिकभाषायां यदियमतिबला शक्तिः ।  
घनतो भवति व्यक्ता तदभिहितं पार्वतीजननम् ॥ १.२३॥  
  
तेजोंशतः शिवाविह हिमाचलेऽनुग्रहाय भूमिजुषाम् ।  
दत्तो यत्सान्निध्यं लीलाचारित्रमन्यदिदम् ॥ १.२४॥  
  
एतासामार्याणां जानन्तः शास्त्रसम्मतं भावम् ।  
जानीयुर्भवमहिषीं भुवनानामम्बिकां देवीम् ॥ १.२५॥   25  
  
  
  
%c01-q2/Nandini.Kuppa/uma-c01-q2।txt medskip  
  
द्वितीयः स्तबकः  
सर्गादिवर्णनम् (पञ्चचामरवृत्तम्)  
  
सहादरेण यो वलक्षपारिजातमालया  
गलस्थलीविभूषया ध्वनिं विनैव भाषते ।  
महेशपुण्ययोषितो मनोज्ञहास एष मे  
विभूतये प्रकल्पतां विधूतये च पाप्मनाम् ॥ २.१॥  
  
निरन्तरश्रिते सदा कृपारसप्रवाहिनी  
विलासिनीतनुर्विभोः पुमाकृतेर्विमोहिनी ।  
सुधातरङ्गकल्पहासभासुरानना शिवा  
पदाब्जलम्बिनो धुनोतु पाप्मनः फलं मम ॥ २.२॥  
  
करोति या बिभर्ति या निहन्ति या जगत्त्रयं  
समन्ततो विभाति या न दृश्यते क्वचिच्च या ।  
अतीव गुप्तरूपिणी गुरूपदेशमन्तरा  
न शक्यते बुधैश्च बोद्धुमन्धकारिसुन्दरी ॥ २.३॥  
  
महान्धकारबन्धुरस्य भूतसञ्चयस्य या  
विनिद्रितस्य सर्वबीजधाम्नि मौनमुद्रिते ।  
समन्ततो विजृम्भणाय भासनाय चाभवन्  
महद्विधाय चेष्टितं ममेयमिष्टदेवता ॥ २.४॥  
  
महेशगर्भतः समस्तभूतबीजकोशतः  
किरन्त्यशेषविश्वमप्यपारदिव्यवैभवा ।  
विचित्रचेष्टयाऽऽद्यया विधूतनाथनिद्रया  
जगन्नुता जयत्यसावनादिशक्तिरद्भुता ॥ २.५॥  
  
भवं भणन्ति तान्त्रिकास्त्वदाश्रयं तमव्ययं  
समामनन्ति वैदिकाः सदर्चिते सदाह्वयम् ।  
न कश्चिदर्थभेद एतदाख्ययोर्द्वयोर्भवे-  
द्भिदेयमादिमं पदं पुमान्परं नपुंसकम् ॥ २.६॥  
  
स चेद्भवोऽभिधानतो भवान्यसि त्वमव्यये  
समीर्यते स सद्यदि त्वमम्ब भण्यसे सती ।  
न तेऽस्ति भावता न शक्तिरूपिणी हि विद्यसे  
न वेद्मि कालिके कथं सतोऽसतश्च भिद्यसे ॥ २.७॥  
  
जगद्विधानकार्यतः पुरा सुरासुरस्तुते  
त्वमम्ब जीवितं भवस्यभावमूलवादिनाम् ।  
विकल्पवर्जिता मतिः प्रबोधमूलवादिनां  
रसोऽनपेक्ष उत्तमः प्रमोदमूलवादिनाम् ॥ २.८॥  
  
भवत्यसावतो भवान्यनादिरन्तवर्जिता  
जगन्ति माति नित्यमोरसौ तदभ्युधाय्युमा ।  
रसात्मिकोश्यतेऽखिलैरसौ ततः शिवोच्यते  
परैवमीशितुश्चितिस्त्रिधा बुधैरुदीर्यते ॥ २.९॥  
  
चितिः परैव कामना रसेन केनचिद्युता  
चितिः परैव सर्वदाऽप्यनस्त्यजस्य तु क्रिया ।  
चितिः परैव गोचरावभासिका मतिः स्मृता  
त्रितैवमन्यथा चितेश्चिरन्तनैरुदीर्यते ॥ २.१०॥  
  
चिकीर्षति प्रभौ ज्वलत्त्वदीयकीलसन्ततेर्-  
विकीर्णधूमजालमेतदम्बरस्थलं ततम् ।  
विसृष्टितः पुराऽसि या शिवप्रभुत्वरूपिणी  
पृथक्प्रभुश्च लक्षिताऽसि सा सवित्रि पुष्करे ॥ २.११॥  
  
पुनर्विपाकतो घनीभवद्भिरक्षिगोचरै-  
स्ततस्ततः समुज्ज्वलैः खसूक्ष्मरेणुगोलकैः ।  
अजाण्डवृक्षकोटिकन्दबृन्दवद्व्यधाः पुरा  
महेशदृष्टिमय्युमेऽम्ब मण्डलानि भास्वताम् ॥ २.१२॥  
  
तपोऽग्निधूमजालके भवन्ति तैजसाणवो  
भवन्ति जीवनाणवो भवन्ति पार्थिवाणवः ।  
क्रमेण तद्विसृष्टिरीशशक्तिपाकवैभवे  
सहस्रभानुमण्डलं तु गोचरादि गृह्यताम् ॥ २.१३॥  
  
मयूखमालिमण्डले निधाय पादमुग्रया  
मयूखशक्तिरूपया त्वयाऽम्ब चेष्टमानया ।  
खकोशतः समाहृतैः पुनस्त्रिरूपरेणुभिर्-  
व्यधायि मङ्गलादिभिः सह ग्रहैरियं मही ॥ २.१४॥  
  
विसर्जनेन भूयसाऽपि देव्यतृप्तयेयता  
विचेष्टितं विलक्षणं पुनर्व्यधीयत त्वया ।  
इहान्तरे वसुन्धरामयूखमालिबिम्बयोर्-  
अमुष्य कर्मणः सवित्रि चन्द्रमण्डलं फलम् ॥ २.१५॥  
  
वधूपुमाकृती ततो बभूवथुर्युवां शिवे  
त्वमीश्वरश्च लीलया विहर्तुमत्र विष्टपे ।  
अहो प्रभुं नभस्तनुं त्वदीयगर्भसम्भवा-  
द्भणन्ति कालि तत्र चित्रभाषणास्त्वदात्मजम् ॥ २.१६॥  
  
पुमानथो स बिम्बतो हिरण्मयो दिवाकरे  
धियाऽपि नैव केवलं हिरण्मयेन वर्ष्मणा ।  
इदं तु कार्यरूपमन्यदुच्यते बुधैः प्रभो-  
रिहान्तरे नृणां पुनर्वपुस्तदम्ब बिम्बितम् ॥ २.१७॥  
  
स्वयं च काञ्चनप्रकाशवर्ष्मणा प्रभाकरे  
तथाऽन्तरे नृणां च तस्य बिम्बिताऽसि सन्निधौ ।  
रसस्य देवताऽसि देवि पुष्करे दिवाकरे  
मयूखदेवताऽसि भोगदेवताऽसि देहिषु ॥ २.१८॥  
  
विसर्जनेन भूयसा नभस्यमुत्र भास्करे  
महीषु चाम्बिके युवां विधाय देहिनो बहून् ।  
क्षितेः सुधाकरं गतान् पितॄन् विनेतुमव्यये  
तनू च तत्र बभ्रथुः प्रपञ्चराज्ञि मायया ॥ २.१९॥  
  
नभोऽन्तरे हिरण्मयं विभुं प्रचक्षते हरं  
दिनेशबिम्बबिम्बितं भणन्ति पङ्कजासनम् ।  
इहास्मदन्तरालयं वदन्ति विष्णुमच्युतं  
सवित्रि जन्मिनामियं त्रिमूर्तिवादिधोरणि ॥ २.२०॥  
  
नभोऽन्तरे प्रचक्षते हिरण्मयाङ्गमीश्वरं  
दिनेशबिम्बपूरुषं हिरण्यगर्भमाख्यया ।  
विराजमानमक्षरं विराजमन्तरे नृणां  
सवित्रि तत्त्ववेदिनामियं तु नामकल्पना ॥ २.२१॥  
  
हिरण्मयाङ्गमम्बरे वदन्ति सोममम्बिके  
दिवाकरस्य मण्डले तु बिम्बितं पुरन्दरम् ।  
शरीरिणामिहान्तरेऽग्निमालपन्ति भासुरं  
चिरन्तनोक्तिदर्शिनामियं शिवे प्रणालिका ॥ २.२२॥  
  
सरोरुहाक्षवाग्वधूमनोहरौ तु पूर्वव-  
त्सुधांशुबिम्बपूरुषस्तु रुद्रसञ्ज्ञकः शिवे ।  
हिरण्मयोऽन्तरिक्षजात ईश्वरः सदाशिवः  
सदेव वस्तु काञ्चनाङ्गि पञ्चमूर्तिवादिनाम् ॥ २.२३॥  
  
प्रभोः प्रमाऽऽदितस्ततः प्रमावती स्वयं पृथग्  
विहायसा शरीरिणी प्रभौ ततो हिरण्मये  
हिरण्मयाङ्गनाकृतिर्नभोऽन्तरे च भास्करे  
तथाऽन्तरेषु देहिनां महेश्वरी जयत्युमा ॥ २.२४॥  
  
मदीयमम्बिकाऽखिलस्य विष्टपस्य दुष्टधी-  
दविष्ठपादपङ्कजा धुनोतु कष्टजालकम् ।  
इमे च कोमलैः पदैरमूल्यतल्पशालिन-  
स्तदीयमञ्चरूपतां भजन्तु पञ्चचामराः ॥ २.२५॥   50  
  
  
  
%c01-q3/Sarada.Susarla/uma-c01-q3-itrans.txt medskip  
  
तृतीयः स्तबकः  
सशरीरायाश्च साधनम् (तनुमध्यावृत्तम्)  
  
शुभ्रस्मितलेशो मातुर्मरुतान्नः ।  
अन्तस्तिमिराणामन्तं विदधातु ॥ ३.१॥  
  
आद्यौ भुवनानां मातापितरौ तौ ।  
देवासुरमर्त्यैर्वन्द्यावविनिन्द्यौ ॥ ३.२॥  
  
ब्रूते पृथगेकस्तौ विग्रहवन्तौ ।  
आहैकशरीरं द्वन्द्वं कविरन्यः ॥ ३.३॥  
  
शक्तिं तनुशून्यामीशं च पुमांसम् ।  
वक्ति प्रमदायां सन्देहयुतोऽन्यः ॥ ३.४॥  
  
ईशं च तमेके सन्मात्रमुशन्ति ।  
ब्रह्मैकमथान्ये गायन्ति न शक्तिम् ॥ ३.५॥  
  
केचित्तनुहीनं प्रज्ञायुतमीशम् ।  
शक्तिं विदुरस्य प्रज्ञामविकुण्ठाम् ॥ ३.६॥  
  
उक्तं दधतस्तैः केचित् पुनराहुः ।  
मायातनुबन्धं नाथस्य न शक्तेः ॥ ३.७॥  
  
नित्यं सशरीरौ येषां पितरौ तौ ।  
एकोऽप्यथवा तान् प्रत्याह निसर्गः ॥ ३.८॥  
  
मातापितरौ यत् तावेकशरीरौ ।  
चित्रप्रथनार्था सा काचन लीला ॥ ३.९॥  
  
सन्मात्रकथानां कार्ये मनुजादौ  
धीस्वान्तविकासः स्यात्कारणहीनः ॥ ३.१०॥  
  
अद्वैतिभिरन्या मायाऽऽश्रयणीया ।  
शक्तेरतिरिक्ता सा किं किमु वादैः ॥ ३.११॥  
  
न स्यात् पृथगात्मा शक्तेः किमुपाधेः ।  
चक्षुः श्रितचित्तेर्विश्वाकृतिता वा ॥ ३.१२॥  
  
एकान्तविदेहौ तौ चेदतिसूक्ष्मौ ।  
लीलातनुबन्धाशक्तावभिधेयौ ॥ ३.१३॥  
  
भक्ताननुगृह्णन् दिव्याद्भुतलीलः ।  
तद्विग्रहबन्धो बोध्यो लसदर्थः ॥ ३.१४॥  
  
स्त्रीत्वं यदि नेष्टं पुंस्त्वं कुत इष्टम् ।  
ना वा किमु नारी न स्यादनुमेया ॥ ३.१५॥  
  
तस्मात् पितरौ तौ वाच्यौ मतिमन्तौ ।  
सूक्ष्मावपि भूयो लीलातनुमन्तौ ॥ ३.१६॥  
  
नास्मत्तनुवत्ते शक्तीश्वरमूर्ती ।  
एकाऽमृतरूपा त्वन्या प्रणवात्मा ॥ ३.१७॥  
  
दिव्यं घनतेजः कुर्वद् ध्वनिमन्तः ।  
सम्पश्यदशेषं मूर्तिः प्रणवात्मा ॥ ३.१८॥  
  
दिव्यो घनसोमः स्यन्दन् रसमन्तः ।  
भुञ्जन् भुवनौघं पीयूषशरीरम् ॥ ३.१९॥  
  
बोधोऽनवलम्बो दिव्यं खलु तेजः ।  
मोदः परिशुद्धो दिव्यः खलु सोमः ॥ ३.२०॥  
  
सोमांशमहोंशौ यातो घनभावम् ।  
पित्रोर्भुवनानां सङ्कल्पमहिम्ना ॥ ३.२१॥  
  
आराधयसीशं तं चिन्मयकायम् ।  
आनन्दमयाङ्गी त्वम् देवि किलेयम् ॥ ३.२२॥  
  
दिव्यं तव कायं दिव्ये तव वस्त्रे ।  
दिव्यानि तवाम्ब स्वर्णाभरणानि ॥ ३.२३॥  
  
यद्देवि विलोक्याऽस्यप्राकृतकाया ।  
युक्तीः समतीता सेयं तव माया ॥ ३.२४॥  
  
नव्यास्तनुमध्याः प्रत्नां तनुमध्याम् ।  
विद्वत्सदसीमाः सम्यक्प्रथयन्तु ॥ ३.२५॥   75  
  
  
  
%c01-q4/Prasad.Kuppa/c01-q4।txt medskip  
  
चतुर्थः स्तबकः  
आध्यात्मिकविभूतयः (गीतिवृत्तम्)  
  
अमृतांशुबिम्बसाराद् भूयोऽपि विनिर्गतो भृशं सूक्ष्मः ।  
सारो गौरीवदनाद् दरहासो हरतु दुःखजालं नः ॥ ४.१॥  
  
कुलकुण्डे प्राणुवन्ती चेतन्ती हृदि समस्तजन्तूनाम् ।  
मूर्धनि विचिन्तयन्ती मृत्युञ्जयमहिषि विजयते भवती ॥ ४.२॥  
  
तेजोजलान्नसारैस्त्रयोऽणवो मूलहृदयमस्तेषु  
पाकात्ते निष्पन्नास्त्रैलोक्यव्यापिकेऽम्ब देहवताम् ॥ ४.३॥  
  
पूर्णे शरीरशिल्पे द्वारेण ब्रह्मरन्ध्रसञ्ज्ञेन ।  
नाडीपथेन गत्वा तैजसमणुमाविशस्यमेयबले ॥ ४.४॥  
  
अंशेनाविश्यादौ यासि पुनस्तं ततश्च निर्यासि ।  
मार्गाभ्यां द्वाभ्यां त्वं नाड्याः पश्चात् पुरश्च सिद्धाभ्याम् ॥ ४.५॥  
  
यातायातविहारे मातस्तस्मिन् भवत्युपाधिस्ते  
आरभ्य मस्तकस्थलमामूलाधारमस्थिपञ्जरिका ॥ ४.६॥  
  
नृतनुषु विहरन्तीं त्वाम् उपाधिवीणाकृतेर्जगन्मातः ।  
सादृश्यात् कुण्डलिनीं परोक्षवादप्रियाः प्रभाषन्ते ॥ ४.७॥  
  
नभसः शीर्षद्वारा प्रवहन्तीं य इह विग्रहे शक्तिम् ।  
अनुसन्दधाति नित्यं कृतिनस्तस्येतरैरलं योगैः ॥ ४.८॥  
  
सर्वेषु विशसि तुल्यं निर्गच्छसि तुल्यमम्ब भुवनानाम् ।  
ज्ञाता चेदसि शक्त्यै न ज्ञाता चेद्भवस्यहङ्कृत्यै ॥ ४.९॥  
  
अवतरणं ध्यातं चेद् आरोहणमद्भुतं भवेच्छक्तेः ।  
यस्मिन्निदं शरीरं भवति महद्वैद्युताग्नियन्त्रमिव ॥ ४.१०॥  
  
आरोहणमध्यातृषु हृदयेऽहङ्कारमात्रनिष्पत्यै ।  
तदनु शरीरमिदं स्यात् सुखाय दुःखाय वा यथाभोगम् ॥ ४.११॥  
  
या व्यक्तिता जनिमतामहङ्कृतिः सकलभेदधीभूमिः ।  
पृथगिव तवाम्बिके सा सत्तैवोपाधिसंश्रयाद् भान्ती ॥ ४.१२॥  
  
एतामाहुरविद्यां बीजं संसारवृक्षराजस्य ।  
सर्वरसफलयुतस्य प्रारब्धजलेन देवि दोहदिनः ॥ ४.१३॥  
  
व्यक्तित्वार्पकदेहे निम्ने कुल्येव जनिमतां मातः ।  
प्रवहत्यनारतं ते शक्तिश्चित्राणि देवि तन्वाना ॥ ४.१४॥  
  
सारमपामणुभूतं हृदयस्थं सूरयो विदुश्चित्तम् ।  
श्रेष्ठं प्राणं केचन पञ्चानिलमूलभूतमाहुरिमम् ॥ ४.१५॥  
  
मन एव चित्तसञ्ज्ञं व्यवहरतां विभजनानभिज्ञानाम् ।  
कविलोकव्यवहारस्तदधीनस्तत्त्वधीर्भवत्यन्या ॥ ४.१६॥  
  
तदनाहतस्य विलसद् दक्षिणतो दहरनामकगुहायाम् ।  
चित्तं कुलकुण्डात्ते काऽप्यनुगृह्णाति देवि रश्मिकला ॥ ४.१७॥  
  
चित्तमणु श्लिष्टं ते कलयाऽङ्गुष्ठप्रमाणमिव भासा ।  
दर्पणममलब्रह्मप्रतिबिम्बाकर्षकं शिवे भवति ॥ ४.१८॥  
  
अन्तरमावर्ताभं प्रतिबिम्बमकायमेतदीशस्य ।  
अङ्गुष्ठाभं प्राहुर्मानेनोपाधिचैत्तभासस्ते ॥ ४.१९॥  
  
दम्पत्योर्वां रूपप्रतिबिम्बौ चक्षुषोः शिवे भवतः ।  
कुलकुण्डे हृदये चाप्यरूपयोरेव कश्चिदुल्लासः ॥ ४.२०॥  
  
चित्तमणीयो वित्तं य इदं मूल्ये प्रपञ्चतोऽप्यधिकम् ।  
हृदयगुहायां निहितं जानीते स विजहाति बहिराशाः ॥ ४.२१॥  
  
अप्राप्ता मूर्धानं हृदयात् सम्प्रस्थिता धृता नाड्या ।  
त्वद्रुचिरुक्ता बुद्धिस्त्वयि निष्ठा भवति देवि तन्निष्ठा ॥ ४.२२॥  
  
अन्नमयाणुं प्राप्तं धीज्योतिश्चन्द्रमार्कमिव तेजः ।  
परिभाष्यते महेश्वरि मन इति सङ्कल्पसम्भवस्थानम् ॥ ४.२३॥  
  
सङ्कल्पे सङ्कल्पे चिच्छक्तिं मनसि विस्फुरन्तीं त्वाम् ।  
य उपास्ते स जनस्ते गृह्णाति महेशवल्लभे चरणम् ॥ ४.२४॥  
  
आधारचक्रशयने ममेह निद्रां विहाय विचलन्तीम् ।  
गीतय एताः परमामुपतिष्ठन्तां जगद्विभोः कान्ताम् ॥ ४.२५॥   100  
  
॥ समाप्तं च प्रथमं शतकम् ॥  
  
  
  
%c02-q1/Ravi.Shamavedam/uma-c02-q1।txt medskip  
  
द्वितीयं शतकम्  
पञ्चमः स्तबकः  
परिणयः (उपजातिवृत्तम्)  
  
श्रीखण्डचर्चामिव कल्पयन्त्यो  
मुहुः कपोलेषु सखीजनस्य ।  
श्रीकण्ठकान्ताहसिताङ्कुराणां  
श्रीमन्ति कुर्वन्तु जगन्ति भासः ॥ ५.१॥  
  
कीर्तिर्वलक्षा कुसुमायुधस्य  
स्वर्णाद्रिकोदण्डजयोन्नतस्य ।  
दरस्मितश्रीर्द्विरदास्यमातुर्-  
द्राघीयसीं वो वितनोतु भूतिम् ॥ ५.२॥  
  
प्रमथ्यमानामृतराशिवीचि-  
प्रोद्गच्छदच्छाच्छतुषारकल्पाः ।  
युष्माकमिच्छां विदधत्वमोघां  
विघ्नेशमातुर्दरहासलेशाः ॥ ५.३॥  
  
चन्द्रातपः कश्चन सम्प्रसन्नो  
महेशनेत्रातिथितर्पणो नः ।  
मनोभिलाषं सफलीकरोतु  
महेश्वरीहासलवप्रकाशः ॥ ५.४॥  
  
वलक्षवक्षोजपटाञ्चलेन  
चलेन सार्धं कृतकेलयो नः ।  
पुरत्रयारातिकलत्रहास-  
भासो निरासं विपदां क्रियासुः ॥ ५.५॥  
  
भूयासुरायासहराणि तानि  
स्मितानि भूतेशमृगीदृशो नः ।  
येषां त्विषो बिभ्रति दिग्वधूटी-  
गण्डेषु कर्पूरपरागलीलाम् ॥ ५.६॥  
  
कुर्वन्तु कामं सफलं (त्व) मदीयं  
कुलाद्रिकन्याहसितानि तानि ।  
येषां मयूखैः क्रियते सिताद्रेर्-  
उद्यानवाटीषु नवो वसन्तः ॥ ५.७॥  
  
आम्रेडितं भूषणचन्द्रभासां  
नासाविभूषामहसां द्विरुक्तिः ।  
पुरारिनारीस्मितकान्तयो मे  
पूर्णानि कुर्वन्तु समीहितानि ॥ ५.८॥  
  
निर्माय विश्वालयमम्ब शर्व-  
स्त्वया समं शिल्पविदा स शिल्पी ।  
विहर्तुमिच्छन्नयि वोढुमैच्छ-  
न्नारीं भवन्तीं पुरुषो भवंस्त्वाम् ॥ ५.९॥  
  
दिव्यं दुकूलं धवलं दधाना  
वेण्या फणीन्द्रोपमया लसन्ती ।  
प्रफुल्लराजीवविलोचना त्वं  
प्रपञ्चभर्तुर्नयनान्यहार्षीः ॥ ५.१०॥  
  
प्रत्यङ्गबन्धं ज्वलदुत्तमं ते  
भुजङ्गराजोपमवेणिरूपम् ।  
आत्मैकनिष्ठस्य च विश्वभर्तुर्-  
आराधयामास विलोचनानि ॥ ५.११॥  
  
अभूस्त्वमाद्यस्य मनोमदाय  
स चापि ते प्रीतिपदं बभूव ।  
न केवलं वां सकलस्य चासी-  
द्दाम्पत्यबन्धस्य तदम्ब बीजम् ॥ ५.१२॥  
  
तवातिकान्ता नयानान्तवृत्ति-  
र्हासः पुरारेश्च नवेन्दुहारी ।  
उभौ विवाहोत्सवपूर्वरङ्गं  
निर्वर्तयामासतुरादिरामे ॥ ५.१३॥  
  
दातुं प्रभुः सान्त्वयितुं समर्थः  
कर्तुं क्षमस्तर्जयितुं च शक्तः ।  
संरक्षतान्मां तव सर्ववन्द्ये  
करस्तुषारांशुभृता गृहीतः ॥ ५.१४॥  
  
स्प्रष्टुं न शक्या परमे परैस्त्वं  
स चान्यया चिन्तयितुं न शक्यः ।  
त्वमेव शर्वस्य स एव तेऽम्ब  
दाम्पत्यमेवं युवयोस्तु सत्यम् ॥ ५.१५॥  
  
निजाद्वतंसेन्दुत इन्दुमन्य-  
मुत्पाद्य ते शम्भुरदाद्वतंसम् ।  
मूर्तामिवासौ शुभगात्रि रात्रिं  
प्राप्य त्वदीयां कबरीं चकासे ॥ ५.१६॥  
  
बभूविथागेन्द्रगृहे यदा त्वं  
स चेश्वरस्तत्र चकार वासम् ।  
विलोकमानस्तव देवि विद्युत्  
पाञ्चालिकायाः कमनीयभावम् ॥ ५.१७॥  
  
सिद्धं स वां साधयितुं प्रवृत्तो  
योगं प्रदग्धो मदनश्च कल्पे ।  
वशीति कीर्तिं गिरिशस्य भर्तुं  
तुभ्यं त्वपर्णेति यशश्च कर्तुम् ॥ ५.१८॥  
  
घोरं तपश्चेद्रचितं त्वयाऽपि  
प्राग्रूपभर्तुः समनुग्रहाय ।  
विहाय यत्नं क इहाखिलाऽम्ब  
सम्बद्धमप्यर्थमुपैतु जन्तुः ॥ ५.१९॥  
  
ज्वलत्कपर्दो दहनाङ्कभालः  
कपालमाली करिकृत्तिवासाः ।  
भुजङ्गभूषो भसिताङ्गरागः  
पुष्पेषु वैरी परुषाट्टहासः ॥ ५.२०॥  
  
श्मशानवासी पुरुषस्त्रिशूली  
जहार ते चेदनघाङ्गि चेतः ।  
दृष्टान्तमर्थोऽयमवाप नैव  
प्रीतिर्बहिःकारणमाश्रितेति ॥ ५.२१॥  
  
रूपं पुरारेरथवा तदेतत्  
सेयं च चेष्टा समयान्तरेषु ।  
कान्तं वपुः कान्ततराश्च लीला-  
स्त्वया समं खेलितुमेष धत्ते ॥ ५.२२॥  
  
प्रहृष्टयक्षः समवेतसिद्धो  
नृत्यद्गणेन्द्रो विकसन्मुनीन्द्रः ।  
भूयोऽपि योगो युवयोर्हिमाद्रौ  
बभार मातर्महमद्वितीयम् ॥ ५.२३॥  
  
महेश्वरस्त्वां परिणीय लेभे  
यावात्मजौ द्वावनघाङ्गि मुख्यौ ।  
एकस्तयोर्भ्राम्यति विश्वमत्तुं  
भूभृत्तटीराश्रयते बतान्यः ॥ ५.२४॥  
  
सङ्कीर्तयन्त्यो जगतां जनन्याः  
कल्याणवार्ताः कमनीयकीर्तेः ।  
इमाः प्रमोदाय सतां भवन्तु  
सन्दर्भशुद्धा उपजातयो नः ॥ ५.२५॥   125  
  
  
  
%c02-q2/Bhoga.Pappu/uma-02-q2-itrans.txt medskip  
  
षष्ठः स्तबकः  
माहाभाग्यम् (मदलेखावृत्तम्)  
  
हर्तारः शशिकीर्तेः कर्तारो नवभासाम् ।  
भर्तारो मम सन्तु स्कन्दाम्बादरहासाः ॥ ६.१॥  
  
दिग्वल्लीष्वतिशुभ्रां कुर्वन्तः कुसुमर्द्धिम् ।  
भूयासुस्तव भूत्यै मन्मातुः स्मितलेशाः ॥ ६.२॥  
  
एकश्चेत्तव शक्तो ब्रह्माण्डस्य भवाय ।  
भर्गप्रेयसि हासः किं स्तोत्रं तव भूयः ॥ ६.३॥  
  
उद्याने वियदाख्ये कालि त्वां विहरन्तीम् ।  
गोलैः कन्दुककल्पैरल्पा वाक्किमु माति ॥ ६.४॥  
  
खं क्रीडाभवनं ते कः कार्यालय एषः ।  
पृथ्वीयं बहुलान्ना मातर्भोजनशाला ॥ ६.५॥  
  
बुद्धीनामसि दात्री सिद्धीनामसि नेत्री ।  
वीर्याणामसि पेटी कार्याणामसि धाटी ॥ ६.६॥  
  
विद्यानामसि भावो हृद्यानामसि हावः ।  
देवानामसि लीला दैत्यानामसि हेला ॥ ६.७॥  
  
गन्तॄणामसि चेष्टा स्थाणूनामसि निष्ठा ।  
लोकानामसि मूलं लोकादेरसि जालम् ॥ ६.८॥  
  
देवी व्यापकतेजः शक्तिस्तत्त्वविचारे ।  
अत्यन्तं सुकुमारी नारी मूर्तिविचारे ॥ ६.९॥  
  
क्व ज्योतिर्महतोऽस्मादाकाशादपि भूयः ।  
तत्सर्वं विनयन्ती तन्वङ्गी क्व नु नारी ॥ ६.१०॥  
  
देवेन्द्राय विभुत्वं सूर्यायोस्रसहस्रम् ।  
ऊष्माणं दहनाय ज्योत्स्नामोषधिराजे ॥ ६.११॥  
  
वातायामितवीर्यं विस्तारं गगनाय ।  
सान्द्रत्वं वसुधायै तोयाय द्रवभावम् ॥ ६.१२॥  
  
माहाभाग्यमपारं कोटिभ्यो विबुधानाम् ।  
चित्राः काश्चन सिद्धीर्लक्षेभ्यो मनुजानाम् ॥ ६.१३॥  
  
स्थाणुभ्यो धृतिशक्तिं गन्तृभ्यो गतिशक्तिम् ।  
कस्माच्चिन्निजकोशादेका देवि ददाना ॥ ६.१४॥  
  
आश्चर्यं विदधाना सर्वं वस्तु दधाना ।  
हन्त त्वं मम मातः काचित्कोमलगात्री ॥ ६.१५॥  
  
श्रोणीभारनतायां कस्याञ्चित्तनुगात्र्याम् ।  
ईदृक्षा यदि शक्तिः कावेतो ननु माया ॥ ६.१६॥  
  
रूपं ते तनुगात्रं वाणी ते मृदुनादा ।  
चापं ते मधुरेक्षुः पाणिस्ते सुकुमारः ॥ ६.१७॥  
  
लोले लोचनयुग्मे भीरुत्वं प्रकटं ते ।  
ब्रह्माण्डं त्वदधीनं श्रद्धत्तामिह को वा ॥ ६.१८॥  
  
भ्रूभङ्गं कुरुषे चेन्मुग्धे गौरि मुखाब्जे ।  
भूतान्यप्ययि बिभ्यत्येजेरन्नपि ताराः ॥ ६.१९॥  
  
शुद्धान्तेश्वरि शम्भोरिच्छा चेत्तव काऽपि ।  
घोरोऽग्निस्तृणगर्भाद्घोराग्नेरपि शैत्यम् ॥ ६.२०॥  
  
द्रष्टुं विश्वमपारं भारस्ते दयितस्य ।  
कर्तुं कार्यमशेषं श्रीमातस्तव भारः ॥ ६.२१॥  
  
साक्षी केवलमीशः कर्तुं भर्तुमुताहो ।  
हर्तुं वाऽखिलमम्ब त्वं साक्षाद्धृतदीक्षा ॥ ६.२२॥  
  
कारङ्कारमुमे यद् ब्रह्माण्डानि निहंसि ।  
तन्मन्ये सुरमान्ये बालैवाऽम्ब सदा त्वम् ॥ ६.२३॥  
  
लीलोज्जीवितकामे रामे शङ्करसक्ते ।  
त्वत्पादार्चनसक्तं भक्तं मां कुरु शक्तम् ॥ ६.२४॥  
  
एताः पावनगन्धाः सर्वेशप्रमदे ते ।  
हैरम्ब्यो मदलेखाः सन्तोषाय भवन्तु ॥ ६.२५॥   150  
  
  
  
%c02-q3/Amrutha.Kuppa/c02-q3-b.txt medskip  
  
सप्तमः स्तबकः  
व्योमशरीरा, मातृकादिविभूतयश्च (वसन्ततिलकावृत्तम्)  
  
वाणीसरोरुहदृशो हयराजहंसो  
वक्त्रारविन्दनिलयाद्बहिरागतायाः ।  
आलापकालदरहास इह स्थितानां  
क्षेमं करोतु सुतरां हरसुन्दरीयः ॥ ७.१॥  
  
नादोऽसि वागसि विभाऽसि चिदस्यखण्डा  
खण्डीभवन्त्यपि चिदस्यखिलेन्द्रकान्ते ।  
तत्तादृशीं निखिलशक्तिसमष्टिमीशे  
त्वामन्तरिक्षपरिकॢप्ततनुं नमामि ॥ ७.२॥  
  
विश्वप्रसिद्धविभवास्त्रिषु विष्टपेषु  
याः शक्तयः प्रविलसन्ति परःसहस्राः ।  
तासां समष्टिरतिचित्रनिधानदृष्टिः  
सृष्टिस्थितिप्रलयकृद् भुवनेश्वरि त्वम् ॥ ७.३॥  
  
जाने न यत्तव जगज्जनयित्रि रूपं  
सङ्कल्प्यते किमपि तन्मनसो बलेन ।  
सङ्कल्पितस्य वपुषः श्रितशोकहन्त्रि  
विन्यस्यते तव वचोतिगधाम नाम ॥ ७.४॥  
  
कामं वदन्तु वनितामितिहासदक्षा-  
स्त्वां सर्वलोकजनयित्रि सदेहबन्धाम् ।  
सत्यं च तद्भवतु सा तव काऽपि लीला  
दिव्यं रजस्तु तव वास्तविकं शरीरम् ॥ ७.५॥  
  
भूजन्मपांसुभिरगर्हितशुद्धरूपा  
या काऽपि पांसुपटली विपुलेऽन्तरिक्षे ।  
सा ते तनुः सुमहती वरदे सुसूक्ष्मा  
तामेव देवसरणिं कथयन्ति धीराः ॥ ७.६॥  
  
या देवि देवसरणिर्भवमग्नदुर्गा  
वैरोचनीति कथिता तपसा ज्वलन्ती ।  
राजीवबन्धुमहसा विहिताङ्गरागा  
सा ते तनुर्भवति सर्वसुपर्ववर्ण्ये ॥ ७.७॥  
  
प्राणास्तवात्र हृदयं च विराजतेऽत्र  
नेत्राणि चात्र शतशः श्रवणानि चात्र ।  
घ्राणानि चात्र रसनानि तथा त्वचश्च  
वाचोऽत्र देवि चरणानि च पाणयोऽत्र ॥ ७.८॥  
  
सर्वत्र पश्यसि शृणोषि च सर्वतोऽम्ब  
सर्वत्र खादसि विजिघ्रसि सर्वतोऽपि ।  
सर्वत्र च स्पृशसि मातरभिन्नकाले  
कः शक्नुयान्निगदितुं तव देवि भाग्यम् ॥ ७.९॥  
  
सर्वत्र नन्दसि विमुञ्चसि सर्वतोऽम्ब  
सर्वत्र संसरसि गर्जसि सर्वतोऽपि ।  
सर्वत्रदेवि कुरुषे तव कर्मजाल-  
वैचित्र्यमीश्वरि निरूपयितुं क्षमः कः ॥ ७.१०॥  
  
विश्वाम्बिके त्वयि रुचां पतयः कियन्तो  
नानाविधाब्धिकलिता क्षितयः कियत्यः ।  
बिम्बानि शीतमहसां लसतां कियन्ति  
नैतच्च वेद यदि को विबुधो बहुज्ञः ॥ ७.११॥  
  
अव्यक्तशब्दकलयाऽखिलमन्तरिक्षं  
त्वं व्याप्य देवि सकलागमसम्प्रगीते ।  
नादोऽस्युपाधिवशतोऽथ वचांसि चासि  
ब्राह्मीं वदन्ति कवयोऽमुकवैभवां त्वाम् ॥ ७.१२॥  
  
नानाविधैर्भुवनजालसवित्रि रूपैर्-  
व्याप्तैकनिष्कलगभीरमहस्तरङ्गैः ।  
व्यक्तं विचित्रयसि सर्वमखर्वशक्ते  
सा वैष्णवी तव कला कथिता मुनीन्द्रैः ॥ ७.१३॥  
  
व्यक्तित्वमम्ब हृदये हृदये दधासि  
येन प्रभिन्न इव बद्ध इवान्तरात्मा ।  
सेयं कला भुवननाटकसूत्रभर्त्रि  
माहेश्वरीति कथिता तव चिद्विभूतिः ॥ ७.१४॥  
  
आहारशुद्धिवशतः परिशुद्धसत्त्वे  
नित्यस्थिरस्मृतिधरे विकसत्सरोजे ।  
प्रादुर्भवस्यमलतत्त्वविभासिका या  
सा त्वं स्मृता गुरुगुहस्य सवित्रि शक्तिः ॥ ७.१५॥  
  
हव्यं यया दिविषदो मधुरं लभन्ते  
कव्यं यया रुचिकरं पितरो भजन्ते ।  
अश्नाति चान्नमखिलोऽपि जनो ययैव  
सा ते वराहवदनेति कलाऽम्ब गीता ॥ ७.१६॥  
  
दुष्टान्निहंसि जगतामवनाय साक्षा-  
दन्यैश्च घातयसि तप्तबलैर्महद्भिः ।  
दम्भोलिचेष्टितपरीक्ष्यबला बलारेः  
शक्तिर्न्यगादि तव देवि विभूतिरेषा ॥ ७.१७॥  
  
सङ्कल्परक्तकणपानविवृद्धशक्त्या  
जाग्रत्समाधिकलयेश्वरि ते विभूत्या ।  
मूलाग्निचण्डशशिमुण्डतनुत्रभेत्र्या  
चामुण्डया तनुषु देवि न किं कृतं स्यात् ॥ ७.१८॥  
  
त्वं लोकराज्ञि परमात्मनि मूलमाया  
शक्रे समस्तसुरभर्तरि जालमाया ।  
छायेश्वरान्तरपुमात्मनि योगमाया  
संसारसक्तहृदयेष्वसि पाशमाया ॥ ७.१९॥  
  
त्वं भूतभर्तरि भवस्यनुभूतिनिद्रा  
सोमस्यपातरि बिडौजसि मोदनिद्रा ।  
सप्ताश्वबिम्बपुरुषात्मनि योगनिद्रा  
संसारमग्नहृदयेष्वसि मोहनिद्रा ॥ ७.२०॥  
  
विष्णुश्चकार मधुकैटभनाशनं यन्-  
मुक्तः सहस्रदलसम्भवसंस्तुता सा ।  
काली घनाञ्जननिभप्रभदेहशालि-  
न्युग्रा तवाम्ब भुवनेश्वरि कोऽपि भागः ॥ ७.२१॥  
  
विद्युत्प्रभामयमधृष्यतमं द्विषद्भि-  
श्चण्डप्रचण्डमखिलक्षयकार्यशक्तम् ।  
यत्ते सवित्रि महिषस्य वधे स्वरूपं  
तच्चिन्तनादिह नरस्य न पापभीतिः ॥ ७.२२॥  
  
शुम्भं निशुम्भमपि या जगदेकवीरौ  
शूलाग्रशान्तमहसौ महती चकार ।  
सा कौशिकी भवति काशयशाः कृशोद-  
र्यात्माङ्गजा तव महेश्वरि कश्चिदंशः ॥ ७.२३॥  
  
माये शिवे श्रितविपद्विनिहन्त्रि मातः  
पश्य प्रसादभरशीतलया दृशा माम् ।  
एषोऽहमात्मजकलत्रसुहृत्समेतो  
देवि त्वदीयचरणं शरणं गतोऽस्मि ॥ ७.२४॥  
  
धिन्वन्तु कोमलपदाः शिववल्लभाया-  
श्चेतो वसन्ततिलकाः कविकुञ्जरस्य ।  
आनन्दयन्तु च पदाश्रितसाधुसङ्घं  
कष्टं विधूय सकलं च विधाय चेष्टम् ॥ ७.२५॥   175  
  
  
  
%c02-q4/Shailaja.Dhulipala/umasahasram\_ashtamasthabakam.txt medskip  
  
अष्टमः स्तबकः  
चरित्रत्रयम् (अनुष्टुब्वृत्तम्)  
  
तमसामभितो हन्ता चण्डिकाहासवासरः ।  
सतां हृदयराजीवविकासाय प्रकल्पताम् ॥ ८.१॥  
  
या निद्रा सर्वभूतानां योगनिद्रा रमापतेः ।  
ईड्यतां सा महाकाली महाकालसखी सखे ॥ ८.२॥  
  
विरिञ्चिना स्तुते मातः कालि त्वं चेन्न मुञ्चसि ।  
मधुकैटभसंहारं करोतु कथमच्युतः ॥ ८.३॥  
  
वासवः काशनीकाशयशोलङ्कृतदिङ्मुखः ।  
महोग्रविक्रमाद्यस्मादासीदाजौ पराङ्मुखः ॥ ८.४॥  
  
यत्प्रतापेन सन्तप्तो मन्ये बाडबरूपभृत् ।  
भगवाननलोऽद्यापि सिन्धुवासं न मुञ्चति ॥ ८.५॥  
  
कुर्वाणे भूतकदनं यस्मिन्विस्मितचेतसः ।  
एष एवान्तको नाहमित्यासीदन्तकस्य धीः ॥ ८.६॥  
  
रणे येनातिरस्कृत्य त्यक्तो राक्षस इत्यतः ।  
चिराय हरिदीशेषु कोणेशः प्राप्तवान्यशः ॥ ८.७॥  
  
यन्नियन्तुमशक्तस्य कुर्वाणमसतीः क्रियाः ।  
नियन्तुरसतामासीत्पाशिनो मलिनं यशः ॥ ८.८॥  
  
बाहुवीर्यपराभूतो यस्य प्रायेण मारुतः ।  
बभूव क्षणदान्तेषु रतान्तपरिचारकः ॥ ८.९॥  
  
निधीन्येन जितो हित्वा राजराजः पलायितः ।  
स्पष्टं बभाण माधुर्यं प्राणानामखिलादपि ॥ ८.१०॥  
  
यस्मिन्नुत्तरपूर्वस्या दिश एकादशाधिपाः ।  
कुण्ठा बभूवुरात्मीयकण्ठोपमितकीर्तयः ॥ ८.११॥  
  
निजशुद्धान्तकान्तानामाननैरेव निर्जितम् ।  
ललज्जे यः पुनर्जित्वा शूरमानी सुधाकरम् ॥ ८.१२॥  
  
बालस्येव क्रीडनकैः प्रवीरैर्यस्य खेलतः ।  
लीलाकन्दुकधीरासीद्देवे दीधितिमालिनि ॥ ८.१३॥  
  
त्रियामाचरशुद्धान्तभ्रूविलासनिवारणम् ।  
विष्णोः सुदर्शनं चक्रं यस्य नापश्यदन्तरम् ॥ ८.१४॥  
  
महिषं तं महावीर्यं या सर्वसुरदेहजा ।  
अवधीद्दानवं तस्यै चण्डिकायै नमो नमः ॥ ८.१५॥  
  
मुखं तवासेचनकं ध्यायं ध्यायं निरन्तरम् ।  
मृगेन्द्रवाहे कालेन मृडस्त्वन्मुखतां गतः ॥ ८.१६॥  
  
कार्तिकीचन्द्रवदना कालिन्दीवीचिदोर्लता ।  
अरुणाम्भोजचरणा जयति त्रिरुचिः शिवा ॥ ८.१७॥  
  
यत्ते कचभरः कालो यद्बाहुर्लोकरक्षकः ।  
युक्तं द्वयं शिवे मध्यस्त्वसन्नाको न नाकराट् ॥ ८.१८॥  
  
स्वदेहादेव या देवी प्रदीपादिव दीपिका ।  
आविर्भभूव देवानां स्तुवतां हर्तुमापदः ॥ ८.१९॥  
  
धैर्यचातुर्यगाम्भीर्यवीर्यसौन्दर्यशालिनीम् ।  
रत्नं नितम्बिनीजातौ मेनिरे यां सुरासुराः ॥ ८.२०॥  
  
यदीयहुङ्कृत्यनले धूम्राक्षोऽभवदाहुतिः ।  
समाप्तिं भीषणं यावन्नैवावाप विकत्थनम् ॥ ८.२१॥  
  
चामुण्डाशिवदूत्यौ यत् कले दारुणविक्रमे ।  
भक्षयामासतुर्मूर्तीः कीर्तिभिः सह रक्षसाम् ॥ ८.२२॥  
  
यस्याः शूले जगामास्तं यशः शुम्भनिशुम्भयोः ।  
नमामि विमलश्लोकां कौशिकीं नाम तामुमाम् ॥ ८.२३॥  
  
यशोदागर्भजननाद् यशोदां गोकुलस्य ताम् ।  
वन्दे भगवतीं नन्दां विन्ध्याचलनिवासिनीम् ॥ ८.२४॥  
  
अम्बिकामुपतिष्ठन्तामेताश्चण्डीमनुष्टुभः ।  
प्रसन्नाः साध्वलङ्काराः सिद्धपद्मेक्षणा इव ॥ ८.२५॥   200  
  
॥ समाप्तं च द्वितीयं शतकम् ॥  
  
  
  
% c03-q1/Vijay.Sai.Reddy/c03-q1।txt medskip  
  
तृतीयं शतकम्  
नवमः स्तबकः  
मन्दहासः (आर्यावृत्तम्)  
  
शारदवलक्षपक्षक्षणदावैमल्यशिक्षकोऽस्माकम् ।  
जागर्तु रक्षणाय स्थाणुपुरन्ध्रीमुखविकासः ॥ ९.१॥  
  
व्याख्यानं हर्षस्य प्रत्याख्यानं शरत्सुधाभानोः ।  
दिशतु हृदयप्रसादं गौरीवदनप्रसादो नः ॥ ९.२॥  
  
अन्तर्गतस्य हर्षक्षीरसमुद्रस्य कश्चन तरङ्गः ।  
हासो हरहरिणदृशो गतपङ्कं मम करोतु मनः ॥ ९.३॥  
  
दिशि दिशि विसर्पदंशुप्रशमिततापं परास्तमालिन्यम् ।  
कुशलानि प्रदिशतु नः पशुपतिहृदयेश्वरीहसितम् ॥ ९.४॥  
  
अन्तर्गतं च तिमिरं हरन्ति विहसन्ति रोहिणीकान्तम् ।  
हसितानि गिरिशसुदृषो मम प्रबोधाय कल्पन्ताम् ॥ ९.५॥  
  
भाषातुषारदीधितिदीधित्या सह विहायसो रङ्गे ।  
विचरन् पुरहरतरुणीदरहासो मे हरत्वेनः ॥ ९.६॥  
  
रुद्राणीदरहसितान्यस्माकं संहरन्तु दुरितानि ।  
येषामुदयो दिवसो भूषापीयूषकिरणस्य ॥ ९.७॥  
  
स्कन्दजननीमुखेन्दोरस्मान् पुष्णातु सुस्मितज्योत्स्ना ।  
मुनिमतिकैरविणीनामुल्लासकथा यदायत्ता ॥ ९.८॥  
  
कमनीयकण्ठमालामुक्तामणितारकावयस्यो नः ।  
कामान् वितरतु गौरीदरहासो नाम धवलांशुः ॥ ९.९॥  
  
अनवद्यकण्ठमालामुक्तावलिकिरणनिवहसहवासी ।  
हरदयितादरहासो हरतु ममाशेषमज्ञानम् ॥ ९.१०॥  
  
ञ इव ज्ञदृश्य उत्तम इलाधराधीशनन्दिनीहासः ।  
पूर्णं करोतु मानसमभिलाषं सर्वमस्माकम् ॥ ९.११॥  
  
आलोकमात्रतो यः शङ्करमसमास्त्रकिङ्करं चक्रे ।  
अल्पोऽप्यनल्पकर्मा हासो नः पातु स शिवायाः ॥ ९.१२॥  
  
स्मरमतरतमीशं यः करोति भावप्रसङ्गचातुर्या ।  
द्विजगणपुरस्कृतोऽव्यात् स शिवाहासप्रवक्ता नः ॥ ९.१३॥  
  
रदवाससा रथी मां शरी करैः पातु पार्वतीहासः ।  
पावकदृशं जिगीषोः पञ्चपृषत्कस्य सेनानीः ॥ ९.१४॥  
  
शिवहृदयमर्मभेदि स्मितं तदद्रीशवंशमुक्तायाः ।  
दशनद्युतिद्विगुणितश्रीकं शोकं धुनोतु मम ॥ ९.१५॥  
  
ब्रह्माण्डरङ्गभाजो नट्याः शिवसूत्रधारसहचर्याः ।  
श्रीवर्धनोऽनुलेपो मुखस्य हासः पुनात्वस्मान् ॥ ९.१६॥  
  
अधरप्रवालशयने नासाभरणप्रभाविलासिन्या ।  
रममाणो हररमणीहासयुवा हरतु नः शोकम् ॥ ९.१७॥  
  
अधरोष्ठवेदिकायां नासाभरणांशुशाबकैः साकम् ।  
कुलमखिलमवतु खेलन्नद्रिसुताहासबालो नः ॥ ९.१८॥  
  
अनुलेपनस्य वीप्सा द्विर्भावः कुचतटीदुकूलस्य ।  
हरतु हृदयव्यथां मे हसितं हरजीवितेश्वर्याः ॥ ९.१९॥  
  
गिरिशाङ्गरागभसितं स्वागतवचसाऽभिनन्ददादरतः ।  
गिरिजालीलाहसितं गरीयसीं मे तनोतु धियम् ॥ ९.२०॥  
  
दयितेन सँल्लपन्त्याः सह तुहिनमरीचिशिशुकिरीटेन ।  
वागमृतबुद्बुदोऽव्यादलसो मामगभुवो हासः ॥ ९.२१॥  
  
शुद्धः कुचाद्रिनिलयादपि मुक्ताहारतो हरपुरन्ध्र्याः ।  
वदनश्रीप्रासादे विलसन् हासोऽलसोऽवतु माम् ॥ ९.२२॥  
  
व्यर्थीभूते चूते गतवति परिभूतिमसितजलजाते ।  
अनिते सिद्धिमशोके कमलेऽपि गलज्जयश्रीके ॥ ९.२३॥  
  
बहुधा बिभेद हृदयं हरस्य बाणेन येन सुमबाणः ।  
तदुमालीलाहसितं मल्लीसुममस्तु मे भूत्यै ॥ ९.२४॥  
  
अमलदरस्मितचिह्नास्ता एताः सर्वमङ्गला आर्याः ।  
कमनीयतमास्वसमामुपतिष्ठन्तामुमां देवीम् ॥ ९.२५॥   225  
  
  
  
%c03-q2/Sriarsha.Pvss/Umashahasram-c03-q02।txt medskip  
  
दशमः स्तबकः  
केशादिपादान्तवर्णनम् (ललितावृत्तम्)  
  
सङ्क्षालनाय हरितां विभूतये  
लोकत्रयस्य मदनाय धूर्जटेः ।  
कात्यायनीवदनतः शनैः शनैर्-  
निर्यन्ति शुभ्रहसितानि पान्तु नः ॥ १०.१॥  
  
स्वल्पोऽपि दिक्षु किरणान् प्रसारयन्  
मन्दोऽपि बोधममलं दधत्सताम् ।  
शुभ्रोऽपि रागकृदनङ्गवैरिणो  
हासः पुराणसुदृशः पुनातु नः ॥ १०.२॥  
  
चेतोहरोऽप्यतिजुगुप्सितो भवेत्  
सर्वोऽपि जीवकलया यया विना ।  
सा वर्ण्यतां कथमपारचारुता  
पीयूषसिन्धुरखिलेन्द्रसुन्दरी ॥ १०.३॥  
  
अत्यल्पदेववनितां च पार्थिवैर्-  
भावैर्वयं तुलयितुं न शक्नुमः  
तां किं पुनः सकलदेवसुन्दरी ।  
लोकाक्षिपारणतनुप्रभामुमाम् ॥ १०.४॥  
  
वर्षापयोदपटलस्य सान्द्रता  
सूर्यात्मजोर्मिचयनिम्नतुङ्गता ।  
कालाहिभूमिपतिदीर्घता च ते  
केशेषु भर्गभवनेश्वरि त्रयम् ॥ १०.५॥  
  
ईशानसुन्दरि तवास्यमण्डला-  
न्नीचैर्नितान्तममृतांशुमण्डलम् ।  
को वा न कीर्तयति लोष्टपिण्डकं  
लोके निकृष्टमिह मानवीमुखात् ॥ १०.६॥  
  
बिभ्रत्यमर्त्यभुवनस्थदीर्घिका  
पङ्केरुहाणि वदनाय ते बलिम् ।  
नो चेत् कथं भवति सौरभं मह-  
द्भिन्ने सुमेभ्य उरुकेशि ते मुखे ॥ १०.७॥  
  
गीर्वाणलोकतटिनीजलेरुहां  
गन्धे शुभे भवतु ते मनोरतिः ।  
लोकाधिराज्ञि तव वक्त्रसौरभे  
लोकाधिराजमनसस्तु सम्मदः ॥ १०.८॥  
  
को भाषतां तव सवित्रि चारुतां  
यस्याः स्मितस्य धवलद्युतिर्लवः ।  
यस्याः शरीररुचिसिन्धुवीचयः  
शम्पालताः पृथुलदीप्तिभूमयः ॥ १०.९॥  
  
लोकाम्बिके न विलसन्ति के पुरो  
मन्दस्मितस्य तव रोचिषां निधेः ।  
ये तु व्यधायिषत तेन पृष्ठतो  
हन्तैषु काऽपि तिमिरच्छटा भवेत् ॥ १०.१०॥  
  
किं वा रदावलिरुचिर्मुखस्य किं  
सम्फुल्लता वरधियः किमूर्मिका ।  
सन्तोषपादपसुमं नु शङ्कर-  
प्रेमस्वरूपमुत देवि ते स्मितम् ॥ १०.११॥  
  
दिक्षु प्रकाशपटलं वितन्वता  
कोटिप्रभाकरविभक्ततेजसा ।  
नेत्रेण ते विषमनेत्रवल्लभे  
पङ्केरुहं क उपमाति पण्डितः ॥ १०.१२॥  
  
श्रीकर्ण एष तव लोचनाञ्चले  
भान्त्या दयादयितया प्रबोधितः ।  
एतं सवित्रि मम कञ्चन स्तवं  
श्रुत्वा तनोतु भरतावनेः श्रियम् ॥ १०.१३॥  
  
स्वा नासिका भवति युञ्जतां सतां  
संस्तम्भिनी चलतमस्य चक्षुषः ।  
त्वन्नासिका पुरहरस्य चक्षुषः  
संस्तम्भिनी भवति चित्रमम्बिके ॥ १०.१४॥  
  
बिम्बप्रवालनवपल्लवादितः  
पीयूषसारभरणाद् गुणाधिकः ।  
गोत्रस्य पुत्रि शिवचित्तरञ्जकः  
श्रेष्ठो नितान्तमधराधरोऽपि ते ॥ १०.१५॥  
  
दोर्वल्लिके जननि ते तटित्प्रभा-  
मन्दारमाल्यमृदुतापहारिके ।  
निश्शेषबन्धदमनस्य धूर्जटेर्-  
बन्धाय भद्रचरिते बभूवतुः ॥ १०.१६॥  
  
हस्ताब्जयोस्तव मृदुत्वमद्भुतं  
गृह्णाति ये सदयमेव धूर्जटिः  
अत्यद्भुतं जननि दाढर्यमेतयोः  
शुम्भादिदर्पविलयो ययोरभूत् ॥ १०.१७॥  
  
राजन्तु ते कुचसुधाप्रपायिनो  
लोकस्य मातरनघाः सहस्रशः ।  
एतेषु कश्चन गजाननः कृती  
गायन्ति यं सकलदायिसत्करम् ॥ १०.१८॥  
  
त्वन्नाभिकूपपतितां दृशं प्रभोर्-  
नेतुं विनिर्मलगुणे पुनस्तटम् ।  
सौम्यत्वदीयहृदयप्रसारितः  
पाशः सवित्रि तव रोमराजिका ॥ १०.१९॥  
  
त्वन्मध्यमो गगनलोक एव चेत्  
त्वद्दिव्यवैभवविदो न विस्मयः ।  
प्राज्ञैर्हि सुन्दरि पुरत्रयद्विष-  
स्त्वं देहिनी त्रिभुवनेन गीयसे ॥ १०.२०॥  
  
नाभिहृदाद्विगलितः कटीशिला-  
भङ्गात् पुनः पतति किं द्विधाकृतः ।  
कान्तोरुयुग्ममिषतः सवित्रि ते  
भावारिपूर इभशुण्डयोः समः ॥ १०.२१॥  
  
जङ्घायुगं तव महेशनायिके  
लावण्यनिर्झरि जगद्विधायिके ।  
अन्तःपरिस्फुरदगुप्तसुप्रभा-  
बाणाढ्यतूणयुगलं रतीशितुः ॥ १०.२२॥  
  
पुष्पास्त्रशासननिशान्तराज्ञि ते  
लोकत्रयस्थखलकम्पनं बलम् ।  
श्रोणीभरेण गमने किल श्रमं  
प्राप्नोषि केन तव तत्त्वमुच्यताम् ॥ १०.२३॥  
  
यत्रैव नित्यविहृतेरभूद्रमा  
राजीवमन्दिरचरीति नामतः ।  
तन्मे सदा भणतु मङ्गलं शिवा  
पादाम्बुसम्भवममेयवैभवम् ॥ १०.२४॥  
  
केशादिपादकमलान्तगायिनीः  
कन्तुप्रशासननिशान्तनायिका ।  
अङ्गीकरोतु ललिता इमाः कृतीर्-  
गौरी कवेश्चरणकञ्जसेविनः ॥ १०.२५॥   250  
  
  
  
%c03-q3/Ravi.Shamavedam/uma-c03-q3।txt medskip  
  
एकादशः स्तबकः  
पादादिकेशान्तवर्णनम् (आर्यावृत्तम्)  
  
झषकेतुना प्रयुक्तः सम्मोहनचूर्णमुष्टिरीशाने ।  
दरहासो धरदुहितुः करोतु भुवनं वशेऽस्माकम् ॥ ११.१॥  
  
उपजीवद्भिः कान्तेर्लेशांस्ते जगति सुन्दरैर्भावैः ।  
उपमितुमङ्गानि तव प्रायो लज्जेऽम्ब यतमानः ॥ ११.२॥  
  
अवतंसपल्लवतुलां बिभ्राणं श्रुतिनतभ्रुवः शिरसि ।  
चरणं व्रजामि शरणं वामं कामारिललनायाः ॥ ११.३॥  
  
शङ्करनयनोन्मादनमतिमधुरं भाति मतिमता वर्ण्ये ।  
जङ्घायुगं भवत्याः कुसुमपृषत्कस्य सर्वस्वम् ॥ ११.४॥  
  
एकैकलोकने द्वयमन्योन्यस्मरणहेतुतामेति ।  
देवि भवस्य तवोरुः शुण्डा च गजेन्द्रवदनस्य ॥ ११.५॥  
  
नाकोऽवलग्नमीश्वरि कटिरवनिर्भोगिनां जगन्नाभिः ।  
कुक्षौ न केवलं ते बहिरपि वपुषि त्रयो लोकाः ॥ ११.६॥  
  
मन्ये महाकृपाणं तव वेणीमचलपुत्रि मदनस्य ।  
असिधेनुकां विशङ्के निशिततराग्रां तु रोमालिम् ॥ ११.७॥  
  
द्विरदवदनेन पीतं षड्वदनेनाथ सकलभुवनेन ।  
अक्षय्यक्षीरामृतमम्बायाः कुचयुगं जयति ॥ ११.८॥  
  
जगदम्ब लम्बमाना पार्श्वद्वितये तवागलाद्भाति ।  
सान्द्रग्रथितमनोज्ञप्रसूनमालेव भुजयुगली ॥ ११.९॥  
  
जानन्ति शक्तिमसुराः सुषमां सख्यो वदान्यतामृषयः ।  
मृदुतां तवाम्ब पाणेर्वेद स देवः पुरां भेत्ता ॥ ११.१०॥  
  
कम्बुसदृगम्ब जगतां मणिवेषोडुस्रजाकृताकल्पः ।  
कण्ठोऽनघस्वरस्ते धूर्जटिदोर्नयनकर्णहितः ॥ ११.११॥  
  
हरकान्ते वदनं ते दर्शं दर्शं वतंसशीतांशुः ।  
पूर्णोऽप्यवाप कृशतां प्रायेणासूयया शुष्कः ॥ ११.१२॥  
  
चन्द्रं रणाय सकला चपलाक्षीवदनजातिराह्वयताम् ।  
तं तु महसा मुखं ते महेशकान्ते जिगायैकम् ॥ ११.१३॥  
  
वदनकमलं तवेश्वरि कमलजयाद्दर्पितं सुधाभानुम् ।  
निर्जित्य कमलजातेरमलं महदाजहार यशः ॥ ११.१४॥  
  
लावण्यमरन्दाशा भ्रमद्भवालोकबम्भरं परितः ।  
मुग्धं मुखारविन्दं जयति नगाधीशनन्दिन्याः ॥ ११.१५॥  
  
शुद्धेन्दुसारनिर्मितमास्यार्धं ते भवानि भालमयम् ।  
सकलरमणीयसारैर्निर्मितमर्धान्तरं विधिना ॥ ११.१६॥  
  
वदनं तवाद्रिदुहितर्विजिताय नताय शीतकिरणाय ।  
द्वारपपदवीं प्रददा वयमिह दरहासनामधरः ॥ ११.१७॥  
  
ते ते वदन्तु सन्तो नयनं ताटङ्कमालयं मुकुटम् ।  
कवयो वयं वदामः सितमहसं देवि ते हासम् ॥ ११.१८॥  
  
बिम्बाधरस्य शोभामम्बायाः को नु वर्णयितुमीष्टे ।  
अन्तरपि या प्रविश्य प्रमथपतेर्वितनुते रागम् ॥ ११.१९॥  
  
गणपतये स्तनघटयोः पदकमले सप्तलोकभक्तेभ्यः ।  
अधरपुटे त्रिपुरजिते दधासि पियूषमम्ब त्वम् ॥ ११.२०॥  
  
दृक्पीयूषतटिन्यां नासासेतौ विनिर्मिते विधिना ।  
भासां भवति शिवे ते मुखे विहारो निरातङ्कः ॥ ११.२१॥  
  
कमलाविलासभवनं करुणाकेलीगृहं च कमनीये ।  
हरदयिते ते विनितहिते नयने ते जननि विजयेते ॥ ११.२२॥  
  
सर्वाण्यप्यङ्गानि श्रीमन्ति तवेन्दुचूडकुलकान्ते ।  
कविनिवहविनुतिपात्रे श्रोत्रे देवि श्रियावेव ॥ ११.२३॥  
  
अपि कुटिलमलिनमुग्धस्तव केशः पुत्रि गोत्रसुत्राम्णः ।  
बिभ्रत्सुमानि कान्यपि हृदयं भुवनप्रभोर्हरति ॥ ११.२४॥  
  
चरणादिकुन्तलान्तप्रकृष्टसौन्दर्यगायिनीरेताः ।  
अङ्गीकरोतु शम्भोरम्भोजदृगात्मजस्यार्याः ॥ ११.२५॥   275  
  
  
  
%c03-q4/Jayanth.Ganapathiraju/transliteration.txt medskip  
  
द्वादशः स्तबकः  
शृङ्गारवर्णनम् (रथोद्धतावृत्तम्)  
  
शर्वधैर्यगुणशातशस्त्रिका शम्बरारिजयकेतुपट्टिका ।  
मन्दहासिकलिका मदापदं पर्वतेन्द्रदुहितुर्व्यपोहतु ॥ १२.१॥  
  
मुक्तभोगिकटकेन पाणिना मुग्धगात्रि परिगृह्य ते करम् ।  
एकदा शशिकिशोरशेखरः सञ्चचार रजताद्रिभूमिषु ॥ १२.२॥  
  
तस्य तत्र परितः परिभ्रमन् वल्लभां वकुलपुष्पचुम्बिनीम् ।  
पार्वति त्वदलकोपमद्युतिः च्ञ्चरीकतरुणो मनोऽधुनोत् ॥ १२.३॥  
  
प्रेयसीं चपलचारुलोचनामुल्लिखन् वपुषि शृङ्गकोटिना ।  
त्वद्विलोकितनिभैर्विलोकितैः धूर्जटेरमदयन्मनो मृगः ॥ १२.४॥  
  
मञ्जुकुञ्जभवनानि मालतीपुष्परेणुसुरभिः समीरणः ।  
पेशला च पिकबालकाकली मोहमीश्वरि हरस्य तेनिरे ॥ १२.५॥  
  
अग्रतः कुसुमशोभिता लताः पार्श्वतस्त्वमगपालबालिके ।  
सर्वतो मदनशिञ्जिनीध्वनिर्धीरता कथमिवास्य वर्तताम् ॥ १२.६॥  
  
कीरकूजितसमाकुले वने शम्भुमम्ब तव पार्श्ववर्तिनम् ।  
आजघान मकरध्वजश्शरैरर्दयन्त्यवसरे हि शत्रवः ॥ १२.७॥  
  
ताडितो मकरकेतुना शरैरंसदेशमवलम्ब्य पणिना ।  
एकहायनकुरङ्गलोचना त्वामिदं किल जगाद शङ्करः ॥ १२.८॥  
  
काकलीकलकलं करोत्यसौ बालचूतमधिरुह्य कोकिला ।  
वाचमुद्गिर सरोजलोचने गर्वमुन्नतमियं विमुञ्चतु ॥ १२.९॥  
  
फुल्लकुन्दमकरन्दवाहिनो मल्लिकामुकुलधूलिधारिणः ।  
कम्पयन्ति शिशवः समीरणाः पल्लवानि हृदयं च तन्वि मे ॥ १२.१०॥  
  
वर्णनेन हृतचक्षुषः श्रियः सुप्रसन्नमधुराकृतीनि ते ।  
अङ्गकानि दयिते भजेऽर्भकः स्वेदबिन्दुहरणेन वाऽनिलः ॥ १२.११॥  
  
तावदेव मम चेतसो मुदे बर्हमेतदनघाङ्गि बर्हिणः ।  
यावदक्षिपथमेष विश्लथो गाहते न कबरीभरस्तव ॥ १२.१२॥  
  
रागवानधर एष सन्ततं निर्मलद्विजसमीपवर्त्यपि ।  
एभिरस्य सहवासतः प्रिये नेषदप्यपगतो निजो गुणः ॥ १२.१३॥  
  
चक्षुषः सुदति ते सगोत्रता कैरवैर्निशि दिने कुशेशयैः ।  
कश्यपैरपि वसिष्ठबान्धवैर्भूसुपर्वण इव द्विगोत्रिणः ॥ १२.१४॥  
  
अल्पयाऽप्यतिसमर्थया स्मितज्योत्स्नया गगनगं हरत्तमः ।  
केवलं सुवचनामृतं किरच्चन्द्रबिम्बमतुषारमाननम् ॥ १२.१५॥  
  
नित्यमब्जमुखि ते परस्परश्लिष्टमश्लथपटीकुटीरगम् ।  
शर्वरीभयविवर्जितं स्थलीचक्रवाकमिथुनं कुचद्वयम् ॥ १२.१६॥  
  
लालनीयमयि देवमौलिभिः कोमलं चरणपल्लवद्वयम् ।  
कच्चिदद्रिपुरुहूतपुत्रिके न स्थली तुदति कर्कशा तव ॥ १२.१७॥  
  
एवमादि वदति त्रिलोचने त्वन्मुखे लसति मौनमुद्रया ।  
आततान जलचारिकेतनो नर्तनं नगमहेन्द्रबालिके ॥ १२.१८॥  
  
देवि ते पुरजितावतंसितः पारिजातकुसुमस्रजा कचः ।  
मानसं पुरजितोऽमुना हृतं स्मर्यते क्व मलिनात्मना कृतम् ॥ १२.१९॥  
  
ब्रह्मचर्यनियमादचञ्चला नायिका यदि लुलायमर्दिनी ।  
नायकश्च सुमबाणसूदनो वेद को रतिरहस्यमावयोः ॥ १२.२०॥  
  
लोचनोत्सवविधौ विशारदे वारिदावरणदोषवर्जिते ।  
मर्दयत्यपि नभोगतं तमः श्यामिकारहितसुन्दराकृतौ ॥ १२.२१॥  
  
भाति शीतकिरणस्तनन्धये प्राणनायकजटाकुटीजुषि ।  
शुभ्रपर्वततटे शुभाङ्गि ते सम्मदाय न बभूव का निशा ॥ १२.२२॥  
  
सन्तु भूषणसुधांशुदीधिति व्यक्तमुग्धमुखशोभयोर्मिथः ।  
तानि तानि गिरिजागिरीशयोः क्रीडितानि जगतो विभूतये ॥ १२.२३॥  
  
मोदकादनपरस्य सृष्टये क्रीडितं जननि वां किमप्यभूत् ।  
शक्तिभृत्तनयरत्नजन्मने किञ्चिदीश्वरि बभूव खेलनम् ॥ १२.२४॥  
  
माधुरीरसपरिप्लुता इमाः काव्यकण्ठविदुषो रथोद्धताः ।  
आदधत्वचलनाथनन्दिनी मानसे कमपि मोदमुत्तमम् ॥ १२.२५॥   300  
  
॥ समाप्तं च तृतीयं शतकम् ॥  
  
  
  
%c04-q1/Prabhanjan.Pandalaneni/umasahasramu\_301-325।txt medskip  
  
चतुर्थं शतकम्  
त्रयोदशः स्तबकः  
कटाक्षः (उपजातिवृत्तम्)  
  
भवाम्बुधिं तारयताद्भवन्तं  
हासोऽद्भुतः कुञ्जरवक्त्रमातुः ।  
यो हन्ति बिम्बाधरलङ्घनेऽपि  
व्यक्तालसत्वो हरितां तमांसि ॥ १३.१॥  
  
सक्तः सदा चन्द्रकलाकलापे  
सर्वेषु भूतेषु दयां दधानः ।  
गौरीकटाक्षो रमणो मुनिर्वा  
मदीयमज्ञानमपाकरोतु ॥ १३.२॥  
  
कृपावलोको नगकन्यकायाः  
करोतु मे निर्मलमन्तरङ्गम् ।  
येनाङ्कितः शङ्कर एकतत्त्वं  
विश्वं लुलोके जगते जगौ च ॥ १३.३॥  
  
कालीकटाक्षो वचनानि मह्यं  
ददातु मोचामदमोचनानि ।  
यत्पातपूतं रघुवंशकारं  
नराकृतिं प्राहुरजस्य नारीम् ॥ १३.४॥  
  
युष्माकमग्र्यां वितनोतु वाणी-  
मेणीदृगेषा गिरिशस्य योषा ।  
यस्याः कटाक्षस्य विसारि वीर्यं  
गिरामयं मे विविधो विलासः ॥ १३.५॥  
  
नगात्मजायाः करुणोर्मिशाली  
दृगन्तसन्तानधुनीप्रवाहः ।  
भीष्मेण तप्तान्भवनामकेन  
ग्रीष्मेण युष्माँच्छिशिरीकरोतु ॥ १३.६॥  
  
अजस्रमार्द्रा दर्ययाऽन्तरङ्गे  
यथा भवो निम्नगयोत्तमाङ्गे ।  
सन्तापशान्तिं भवसुन्दरी मे  
करोतु शीतेन विलोकितेन ॥ १३.७॥  
  
पुण्या सदाऽपीश्वर एव सक्ता  
पतिव्रतासाम्यमिता तवेक्षा ।  
कुलाचलाधीश्वरकन्यके मे  
संहरमंहोविततेर्विधत्ताम् ॥ १३.८॥  
  
शर्वस्य रामे नियमेन हीना  
श्यामा तवेक्षा गणिकाङ्गनेव ।  
नीचेऽपि मर्त्ये निपतत्यनर्घा  
बिभर्ति ना षोडश यः सुवर्णान् ॥ १३.९॥  
  
पद्मायताक्षि क्षितिधारिकन्ये  
कटाक्षनामा तव कालसर्पः ।  
यं सन्दशत्येष जगत्समस्तं  
विस्मृत्य चाहो न दधाति मोहम् ॥ १३.१०॥  
  
ईशद्विषा शैलमहेन्द्रकन्ये  
करोति मैत्रीं विषमायुधेन ।  
प्रभाषते पातकिनश्च पक्षे  
कुतः कटाक्षो न तवाम्ब मुग्धः ॥ १३.११॥  
  
कृपान्वितः कर्णसमीपचारी  
श्रीमान्सदा पुण्यजनानुकूलः ।  
साम्यं कुरुणामधिपस्य शम्भोः  
प्राणप्रिये ते भजते कटाक्षः ॥ १३.१२॥  
  
कर्णान्तिकस्थोऽपि न धर्मवैरी  
कृष्णोऽपि मतार्नकुलं न पाति ।  
शीतोऽपि सन्दीपयति स्मराग्निं  
हरस्य ते शैलसुते कटाक्षः ॥ १३.१३॥  
  
अयं कटाक्षस्तव तोयवाहः  
कारुण्यकाले परिजृम्भमाणः ।  
गृहेषु लीनान् सुखिनो विहाय  
निराश्रयान् सिञ्चति विश्वमातः ॥ १३.१४॥  
  
कस्यापि वाचा वपुषा बलेन  
समस्य सर्वैरपि यन्निदेशाः ।  
अम्भोधिवेलास्वपि न स्खलन्ति  
शम्भोः प्रियेऽयं तव दृक्प्रसादः ॥ १३.१५॥  
  
द्वारेषु तेषां विचरन्ति शूराः  
सौधेषु सारङ्गदृशस्तरुण्यः ।  
प्रगल्भवाचः कवयः सभासु  
शर्वाणि ते येषु कृपाकटाक्षः ॥ १३.१६॥  
  
यत्राम्ब ते कोऽपि कटाक्षलेशः  
स दुर्जयः सङ्गरसीम्नि शूरः ।  
पूर्वं दिवं पूरयति द्विषद्भि-  
स्ततो यशोभिर्भुवमिन्दुगौरैः ॥ १३.१७॥  
  
यं तारकाकान्तकलापकान्ते  
न लोकसे कोऽपि न लोकते तम् ।  
यं लोकसे तेन विलोकितोऽपि  
श्रियं समृद्धां समुपैति लोकः ॥ १३.१८॥  
  
सुधां हसन्ती मधु चाक्षिपन्ती  
यशो हरन्ती वनिताधरस्य ।  
परिष्करोत्यस्य कवित्वधारा  
मुखं हरप्रेयसि लोकसे यम् ॥ १३.१९॥  
  
सर्वेन्द्रियानन्दकरी पुरन्ध्री  
विद्याऽनवद्या विपुला च लक्ष्मीः ।  
इयं त्रिरत्नी पुरुषस्य यस्य  
दुर्गे त्वया दृष्टमिमं तु विद्मः ॥ १३.२०॥  
  
मुधा क्षिपस्यद्रिसुते कटाक्षान्  
कैलासकान्तारमहीरुहेषु ।  
इतः किरेषत्तव नास्ति हानिः  
सिद्ध्यत्यभीष्टं च समस्तमस्य ॥ १३.२१॥  
  
शीताचलाधीशकुमारि शीतः  
संरक्षणे संश्रितमानवानाम् ।  
दुर्धर्षदुष्टासुरमर्दनेषु  
नितान्तमुष्णश्च तवावलोकः ॥ १३.२२॥  
  
रुषा समेतं विदधाति नाशं  
करोति पोषं कृपया सनाथम् ।  
अम्बौषधस्येव तवेक्षितस्य  
योगस्य भेदेन गुणस्य भेदः ॥ १३.२३॥  
  
नाशाय तुल्योद्धतकामलोभ-  
क्रोधत्रिदोषस्य भवामयस्य ।  
शिवप्रिये वीक्षितभेषजं ते  
क्रीणानि भक्त्या वद भोः कियत्या ॥ १३.२४॥  
  
अभिष्टुतां चारणसिद्धसङ्घै-  
स्त्रिष्टुब्विशेषा अपि मर्त्यसूनोः  
कृपाकटाक्षैर्विनतान्पुनानां  
कपर्दिनः सम्मदयन्तु कान्ताम् ॥ १३.२५॥   325  
  
  
  
%c04-q2/eama.krishnan.Dadibhatla/c04-q2।txt medskip  
  
चतुर्दशः स्तबकः  
काली गौरी कुण्डलिनी च (उपगीतिवृत्तम्)  
  
कारणमखिलमतीनां वारणमन्तर्लसत्तमसः ।  
मन्दस्मितं महेश्वरसुदृशो मे श्रेयसे भवतु ॥ १४.१॥  
  
विश्वतनुस्तनुगात्री वज्रमयी पुष्पसुकुमारी ।  
सर्वस्य शक्तिरबला काली गौर्यम्बिका जयति ॥ १४.२॥  
  
तामाहुर्जगदम्बां गौरीं केचित् परे कालीम् ।  
सा गौरी महिलातनुरम्बरतनुरुच्यते काली ॥ १४.३॥  
  
पाचकशक्तेः काल्याः केवललिङ्गेन भिद्यते कालः ।  
यत्पाकतो गभीराद्भुवने सर्वेऽपि परिणामाः ॥ १४.४॥  
  
सर्वभुवनाश्रयत्वात् काली नाम्ना दिगन्येन ।  
लोके तु व्यवहरणं विदुषां दिक्कालयोर्भाक्तम् ॥ १४.५॥  
  
दिगदितिरगाद्यखण्दा परिणमयित्री स्मृता काली ।  
दक्षस्यैका दुहिता सा द्वे गुणभेदमुग्धदृशाम् ॥ १४.६॥  
  
देहे देहे सेयं कुण्डलिनी नाम जगदम्बा ।  
सा स्वपिति संसृतिमतां युञ्जानानां प्रबुद्धा स्यात् ॥ १४.७॥  
  
मूलाधारादग्निर्ज्वलति शिरस्तः शशी द्रवति ।  
कुण्डलिनीमयि मन्ये वीणाशयनात्प्रबुद्धेयम् ॥ १४.८॥  
  
यद्द्रवति तत्र किं त्वं किं तत्र त्वमसि यज्ज्वलति ।  
किमु तत्रासि महेश्वरि यदुभयमेतद्विजानाति ॥ १४.९॥  
  
एतावग्नीषोमौ ज्वालभिश्चन्द्रिकाभिरपि ।  
आवृणुतस्तनुमनयोर्व्यक्तित्वं मे पशुर्भवतु ॥ १४.१०॥  
  
अग्निस्त्वं सोमस्त्वं त्वमधो ज्वलसि द्र्वस्यूर्ध्वम् ।  
अमृतमनयोः फलं त्वं तस्य च भोक्त्री चिदम्ब त्वम् ॥ १४.११॥  
  
किन्नु सुकृतं मया कृतमखिलेश्वरि किं तपस्तप्तम् ।  
क्रीडयसि मां प्रतिक्षणमानन्दसुधानिधावन्तः ॥ १४.१२॥  
  
क्षान्तं किं मम दुरितं शान्तं किं देवि ते स्वान्तम् ।  
अनुगृह्णासि विचित्रं मामप्यपराधिनां प्रथमम् ॥ १४.१३॥  
  
काले काले सन्ध्यारूपा नोपासिता भवती ।  
विच्छिन्नः स्मार्ताग्निस्त्रेता कुत एव वह्नीनाम् ॥ १४.१४॥  
  
दातुं नार्जितमन्नं बहु देवेभ्यश्च भूतेभ्यः ।  
यत्किञ्चिदार्जितं वा कलत्रपुत्रान्वितोऽश्नामि ॥ १४.१५॥  
  
कश्चिदपि पापहारी न पुरश्चरितश्च ते मन्त्रः ।  
कं गुणमभिलक्ष्य मम प्रबुद्ध्यसेऽन्तर्जगन्मातः ॥ १४.१६॥  
  
तव मयि पृथक्तनूजप्रेमा चेत्पक्षपातोऽयम् ।  
अथवा सतां निसर्गः सोऽयं त्वयि चाम्ब सम्भाव्यः ॥ १४.१७॥  
  
लक्ष्यं विनैव मन्त्रः किं सिद्ध्यति कोटिशोऽप्युक्तः ।  
दध्मस्तद्यदि लक्ष्यं तव रूपं गलति हा मन्त्रः ॥ १४.१८॥  
  
सङ्कल्पानां वाचामनुभूतीनां च यन्मूलम् ।  
यत्र प्राणो बद्धस्तल्लक्ष्यं देवि ते रूपम् ॥ १४.१९॥॥ ३४४।  
  
नैसर्गिकस्ववृत्तेरहङ्कृतेर्मूलमन्विष्य ।  
त्वां किल साक्षात्कुरुते रमणमहर्षेरियं दृष्टिः ॥ १४.२०॥  
  
मन्ये पर्वतकन्ये मम सेयमहङ्कृतिर्महती ।  
अवतरता वर्षगणैरपि तन्मूलं न लब्धमहो ॥ १४.२१॥  
  
एष प्रौढो भगवति बहुलं गर्जत्यहङ्कारः ।  
एतस्मिन्नयि काले भवती चाबोधि कुण्डलिनी ॥ १४.२२॥  
  
तव पश्चात्सम्भूतिं जानाति न सोऽयमद्यापि ।  
प्रागिव गर्जति धीरं बिभेति मृत्योर्न नेदिष्ठात् ॥ १४.२३॥  
  
अतिपुष्टमहङ्कारं पशुमेतं तुभ्यमर्पयते ।  
प्रमथपतिप्राणेश्वरि गणपतिरेकान्तभक्तोऽयम् ॥ १४.२४॥  
  
उपगीतयो गणपतेरुपतिष्ठन्तामिमाः प्रीत्या ।  
उत्सवसहस्रलोलामुकारवाच्यस्य गृहनाथाम् ॥ १४.२५॥   350  
  
  
  
%c04-q3/Sarada.Susarla/uma-c04-q3-itrans.txt medskip  
  
पञ्चदशः स्तबकः  
शक्तेः स्वागतम् (स्वागतावृत्तम्)  
  
आपदामपहरन्तु ततिं नः  
सम्पदामपि दिशन्तु समृद्धिम् ।  
दन्तकुन्दरुचिदत्तबलानि  
व्योमकेशसुदृशो हसितानि ॥ १५.१॥  
  
अल्पमप्यधिकशक्तिसमृद्धं  
मन्दमप्यधिकसूक्ष्मविसारम् ।  
सुस्मितं स्मरविरोधिरमण्याः  
कल्पतां मम कुलस्य शुभाय ॥ १५.२॥  
  
पुष्कराद्रविमतो भुवमेतां  
भूमितश्शशधरं क्रममाणा ।  
नैव मुञ्चति पदं बत पूर्वं  
नोत्तरं व्रजति नेशपुरन्ध्री ॥ १५.३॥  
  
भूषणेष्विव सवित्रि सुवर्णं  
मृत्तिकामिव घटेष्वखिलेषु ।  
विश्ववस्तुषु निरस्तविशेषां  
देवि पश्यति सतीं विबुधस्त्वाम् ॥ १५.४॥  
  
किट्टभूतमखिलेश्वरजाये  
दृश्यजातमखिलं निजपाके ।  
प्राणबुद्धिमनसामिह वर्गः  
सारभूत इति सूरिजनोक्तिः ॥ १५.५॥  
  
सारमीश्वरि तिलेष्विव तैलं  
विग्रहेषु निखिलेषु निगूढम् ।  
ये धिया मथनतो विदुरेकं  
ते भवन्ति विबुधास्त्वयि लीनाः ॥ १५.६॥  
  
आयसं त्रिभुवनेश्वरि पिण्डं  
वह्निनेव तपसा तनुपिण्डम् ।  
यस्य चिज्ज्वलनजालमयं स्यात्  
तप्तमम्ब स तवालयभूतः ॥ १५.७॥  
  
योऽरणेर्मथनतोऽतिपवित्रं  
वीतिहोत्रमिव वीतकलङ्कः ।  
प्राणमुज्ज्वलयति स्वशरीरात्  
त्वामसावभयदेऽर्हति यष्टुम् ॥ १५.८॥  
  
प्राणता श्वसितमेव विचार्यं  
कुर्वता करणमेव निभाल्यम् ।  
गच्छता गमनमेव विशोध्यं  
तत्तनौ मथनमागमबोध्यम् ॥ १५.९॥  
  
यो रसं पिबति मूर्धसरोजात्  
सोमपोऽयमनघः प्रयतात्मा ।  
अग्निहोत्रमखिलेश्वरि नित्यं  
मूलकुण्डदहनस्थितिरस्य ॥ १५.१०॥  
  
चिन्मयी पिबसि सोममिमं किं  
सोम एव किमसावसि मातः ।  
पीयसे पिबसि च स्वयमेका  
पेयपातृयुगलं किमु भूत्वा ॥ १५.११॥  
  
तैजसं कनकमग्निवितप्तं  
तेज एव कनकाङ्गि यथा स्यात् ।  
मोदरूपकलया तव तप्तं  
तन्मयं भवति मोदजपिण्डम् ॥ १५.१२॥  
  
काऽपि मोदलहरी तव वीचिर्-  
निर्गता दशशतारसुधाब्धेः ।  
पूरयत्यखिलमम्ब शरीरं  
नेह वेद्मि परमे जडभागम् ॥ १५.१३॥  
  
सेयमुत्तमतमा निपतन्ती  
शीतलाद्दशशतारपयोदात् ।  
प्रेरितादखिलराज्ञि भवत्या  
बुद्धिसस्यमवताद्रसवृष्टिः ॥ १५.१४॥  
  
दुग्धसिन्धुमथनादमृतं वा  
शब्दसिन्धुमथनात्प्रणवो वा ।  
लभ्यते सुकृतिभिस्तव वीचिर्-  
मूर्धकञ्जमथनाद्रस एषः ॥ १५.१५॥  
  
अस्थिषु प्रवहति प्रतिवेगं  
मज्जसारममृतं विदधाना ।  
बिभ्रती मदमनुष्णमदोषं  
मूर्धकञ्जनिलये तव धारा ॥ १५.१६॥  
  
तैत्तिरीयकथितो रसलाभः  
सोऽयमेव सकलागमवर्ण्ये  
एतदेव शशिमण्डलनाथे  
तन्त्रभाषितपरामृतपानम् ॥ १५.१७॥  
  
मूर्धसोममजरामररूपे  
युक्तवीक्षणकरेण निपीड्य ।  
शम्भुसुन्दरि सुनोमि धिनोमि  
त्वां प्रदीप्तकुलकुण्डनिशान्ताम् ॥ १५.१८॥  
  
दृष्टिरेव रविदीधितिरुग्रा  
शीर्षकञ्जशशिनं प्रविशन्ती ।  
शीतलामृतमयी खलु भूत्वा  
योगिनो द्रवति मोदकला ते ॥ १५.१९॥  
  
मूर्धनि द्रवसि योगयुतानां  
चक्षुषि ज्वलसि शङ्करभामे  
तिष्ठसि स्थिरपदा कुलकुण्डे  
बाह्यतः स्खलसि नैव कदाऽपि ॥ १५.२०॥  
  
सा यदि द्रवति मोदकला स्यात्  
सा यदि ज्वलति चित्कलिका स्यात् ।  
सा परा स्थिरपदा यदि तिष्ठ-  
त्यक्षरा भवति काचन सत्ता ॥ १५.२१॥  
  
पश्यता नयनमण्डलवृत्तिं  
गृह्यसे त्वमचलाधिपकन्ये ।  
जानता दशशतारविलासं  
स्पृश्यसे विदितमम्ब रहस्यम् ॥ १५.२२॥  
  
व्याप्तशक्त्यसुबलेन लसन्ती  
भानुबिम्बनयनेन तपन्ती ।  
चन्द्रबिम्बमनसा विहरन्ती  
सा पुनर्जयति मूर्ध्नि वसन्ती ॥ १५.२३॥  
  
स्वागतं सकललोकनुतायै  
स्वागतं भुवनराजमहिष्यै ।  
स्वागतं मयि भृशं सदयायै  
स्वागतं दशशतारमितायै ॥ १५.२४॥  
  
सत्कविक्षितिभुजो ललिताभिः  
स्वागताभिरनघाभिरिमाभिः ।  
स्वागतं भणितमस्तु भवान्यै  
खेलनाय शिर एतदितायै ॥ १५.२५॥   375  
  
  
  
%c04-q4/Kamesvararao.Tata/c04-q4।txt medskip  
  
षोडशः स्तबकः  
अध्यात्मं शक्तिवैभवम् (कुमारललितावृत्तम्)  
  
महोविहतमोहं महेशमहिलायाः ।  
स्मितं वितनुतान्मे गृहेषु महमग्र्यम् ॥ १६.१॥  
  
इयद्बहुलगोलं जगल्लघु दधाना ।  
पितामहमुखैरप्यखण्डितविधाना ॥ १६.२॥  
  
अदुष्टचरितेभ्यः शुभान्यभिदधाना ।  
कुलानि मलिनानां हतानि विदधाना ॥ १६.३॥  
  
दुकूलमरुणांशुप्रभं परिदधाना  
हरस्य रजताद्रिक्षितीशितुरधीना ॥ १६.४॥  
  
मुनीन्द्रकृततन्त्रप्रसिद्धबहुदाना  
उमा बलमलं नस्तनोत्वतुलमाना ॥ १६.५॥  
  
निरस्तविषयां यद् दधाति मतिकीलाम् ।  
समस्तजगदीशे धृतिस्तव मतेयम् ॥ १६.६॥  
  
श्रुता प्रवणचित्तं स्मृता नरमपापम् ।  
धृता हृदि विधत्से गतस्वपरभावम् ॥ १६.७॥  
  
अहम्मतितटिन्याः सतामवनिमूलम् ।  
त्वमेव किल सेयं महर्षिरमणोक्तिः ॥ १६.८॥  
  
अहम्मतिलतायास्त्वयीशवधु कन्दे ।  
स्थितोऽम्ब भुवनस्य प्रविन्दति रहस्यम् ॥ १६.९॥  
  
यदेतदखिलाम्ब प्रसिद्धमिव दृश्यम् ।  
तवैव किल जालं गतो भणति मूलम् ॥ १६.१०॥  
  
प्रपश्यसि पराची जगद्विविधभेदम् ।  
स्वतः किमपि नान्यत्प्रतीचि पुरतस्ते ॥ १६.११॥  
  
स्तुता भवसि शश्वत् स्मृता च भजने त्वम् ।  
धृता भवसि योगे तता भवसि बोधे ॥ १६.१२॥  
  
स्तुता दिशसि कामं स्मृता हरसि पापम् ।  
धृताऽस्यधिकशक्त्यै तता भवसि मुक्त्यै ॥ १६.१३॥  
  
विशुध्यति यताशी प्रमाद्यति न शुद्धः ।  
प्रमादरहितस्य स्फुटे लससि कञ्जे ॥ १६.१४॥  
  
स्फुटं यदि सरोजं नटीव पटु नाट्यम् ।  
करोषि यतबुद्धेर्जगज्जननि शीर्षे ॥ १६.१५॥  
  
शिरोगतमिदं नः प्रफुल्लमयि पद्मम् ।  
अनल्पमकरन्दं त्वमम्ब भव भृङ्गी ॥ १६.१६॥  
  
सरोजमतुदन्ती पिबाम्ब मकरन्दम् ।  
महामधुकरि त्वं भजेर्मदममन्दम् ॥ १६.१७॥  
  
अमङ्गलमितः प्राङ् मयेशवधु भुक्तम् ।  
इतः परममेये सुखान्यनुभव त्वम् ॥ १६.१८॥  
  
अहङ्कृतिवशान्मे चिदीश्वरि पुराऽभूत् ।  
तवाभवदिदानीं ममास्ति न विभुत्वम् ॥ १६.१९॥  
  
यदाऽभवदियं मे तदाऽन्वभवदार्तिम् ।  
तवेश्वरि भवन्ती भुनक्तु शमिदानीम् ॥ १६.२०॥  
  
करोत्वियमहन्ता विवादमधुनाऽपि ।  
तथाऽपि पुरतस्ते महेश्वरि विवीर्या ॥ १६.२१॥  
  
इयं च तव बुद्धेर्यतो भवति वृत्तिः  
इमामपि कुरु स्वां क्षमावति विरोषा ॥ १६.२२॥  
  
सुधाब्धिरिह मातस्तरङ्गशतमाली ।  
चिदभ्रपुरमत्र प्रभापदमदभ्रम् ॥ १६.२३॥  
  
कुरु त्वमिदमेकं निजालयशतेषु ।  
सवित्रि विहरास्मिन् यथेष्टमयि देहे ॥ १६.२४॥  
  
कुमारललितानां कृतिर्गणपतीया ।  
करोतु मुदमेषा कपर्दिदयितायाः ॥ १६.२५॥   400  
  
॥ समाप्तं च चतुर्थं शतकम् ॥  
  
  
  
%c05-q1/Mohana.Rao/us-ch5-q1।TXT medskip  
  
पञ्चमं शतकम्  
सप्तदशः स्तबकः  
मदकरीशक्तिः (चम्पकमालावृत्तम्)  
  
पापविधूतौ निर्मलगङ्गा तापनिरासे चन्द्रमरीचिः ।  
भर्गपुरन्ध्रीहासकला मे भद्रममिश्रं काऽपि करोतु ॥ १७.१॥  
  
शिष्टकुलानां सम्मदयित्री दुष्टजनानां संशमयित्री ।  
कष्टमपारं पादजुषो मे विष्टपराज्ञी सा विधुनोतु ॥ १७.२॥  
  
नूतनभास्वद्बिम्बनिभाङ्घ्रिं शीतलरश्मिद्वेषिमुखाब्जाम् ।  
ख्यातविभूतिं पुष्पशरारेः पूतचरित्रां योषितमीडे ॥ १७.३॥  
  
उज्ज्वलतारे व्योम्नि लसन्ती सारसबन्धौ भाति तपन्ती ।  
शीतलभासा चिन्तनकर्त्री पातु कुलं मे विष्टपभर्त्री ॥ १७.४॥  
  
प्राणमनोवाग्व्यस्तविभूतिर्लोकविधातुः काचन भूतिः ।  
पुष्करपृथ्वीपावकरूपा शुष्कमघं नः सा विदधातु ॥ १७.५॥  
  
इष्टफलानामम्ब समृद्ध्यै कष्टफलानां तत्क्षणधूत्यै ।  
चेष्टितलेशोद्दीपितशक्तिं विष्टपभर्त्रि त्वामहमीडे ॥ १७.६॥  
  
भूमिरुहाग्रस्थापितभण्डाद्यो मधु पायं पायमजस्रम् ।  
विस्मृतविश्वो नन्दति मातस्तत्र किल त्वं धाम दधासि ॥ १७.७॥  
  
कोऽपि सहस्रैरेष मुखानां शेष इतीड्यः पन्नगराजः ।  
उद्गिरतीदं यद्वदनेभ्यो देवि तनौ मे तद्वत पासि ॥ १७.८॥  
  
साकममेये देवि भवत्या प्रातुमहन्ता यावदुदास्या ।  
तावदियं तां मूर्छयतीशे पन्नगराजोद्गारजधारा ॥ १७.९॥  
  
शाम्यतिचिन्ताजीवितमस्यामिन्द्रियसत्ताऽप्यस्तमुपैति ।  
याति निरुद्धा हा गलदेशे संशयमेषा मातरहन्ता ॥ १७.१०॥  
  
गौरि महेशप्राणसखी मां पाहि विपन्नां मातरहन्ताम् ।  
सा यदि जीवेदीश्वरि तुभ्यं दासजनस्तामर्पयतेऽयम् ॥ १७.११॥  
  
त्वत्स्मृतिवीर्याच्छान्तिसमृद्धां मातरहन्तां शुद्धतमां मे ।  
आत्मभुजिष्यां कर्तुमिदानीं शान्तधियस्ते कोऽस्ति विकल्पः ॥ १७.१२॥  
  
मन्दरधारी नामृतहेतुर्वासुकिरज्जुर्नामृतहेतुः ।  
मन्थनहेतुस्साऽमृतहेतुः सर्वबलात्मा शर्वपुरन्ध्री ॥ १७.१३॥  
  
प्राणिशरीरं मन्दरशैलो मूलसरोजं कच्छपराजः ।  
पूर्णमनन्तं क्षीरसमुद्रः पृष्ठगवीणा वासुकिरज्जुः ॥ १७.१४॥  
  
दक्षिणनाडी निर्जरसेना वामगनाडी दानवसेना ।  
शक्तिविलासो मन्थनकृत्यं शीर्षजधारा काऽपि सुधोक्ता ॥ १७.१५॥  
  
कण्ठनिरुद्धे भूरिविषाग्नौ तैजसलिङ्गावासिहरेण ।  
त्वद्बलजातं स्वाद्वमृत्तं को देवि निपीय प्रेत इह स्यात् ॥ १७.१६॥  
  
येन विभुस्ते माद्यति शर्वो यत्र शिवे त्वं क्रीडसि हृष्टा ।  
सम्मदमूलं तं मदमाद्ये वर्धय पुत्रेऽनुग्रहपात्रे ॥ १७.१७॥  
  
यो मदमीदृङ्मार्गमुपेक्ष्य स्वर्विभुपूज्ये गर्वसमेतः ।  
आहरति श्रीबाह्यसमृद्ध्या ना सुरया वा सोऽसुर उक्तः ॥ १७.१८॥  
  
ताम्यति तीव्राफेननिषेवी क्लाम्यति संवित्पत्रनिषेवी ।  
भ्राम्यति हालाभाण्डनिषेवी शाम्यति शीर्षद्रावनिषेवी ॥ १७.१९॥  
  
अस्तु विरेके पथ्यमफेनं पत्रमजीर्णेष्वस्तु निषेव्यम् ।  
अस्तु हितं तद्यक्ष्मणि मद्यं संसृतिहारी देवि रसस्ते ॥ १७.२०॥  
  
नैव महान्तस्सत्त्वसमृद्धाः सर्वमदेष्वप्यम्ब चलन्तु ।  
अल्पजनानां मादकवस्तुप्राशनमीशे नाशनमुक्तम् ॥ १७.४२१॥  
  
केऽपि यजन्ते यन्मधुमांसैस्त्वां त्रिपुरारेर्जीवितनाथे ।  
अत्र न यागो दूषणभागी द्रव्यससङ्गो दुष्यति यष्टा ॥ १७.२२॥  
  
दक्षिणमार्गे सिद्ध्यति भक्तः सव्यसरण्यां सिद्ध्यति वीरः ।  
नेश्वरि सव्ये नाप्यपसव्ये सिद्ध्यति दिव्ये त्वध्वनि मौनी ॥ १७.२३॥  
  
नार्चनभारो नापि जपोऽस्यां दिव्यसरण्यां भव्यतमायाम् ।  
केवलमम्बापादसरोजं निश्चलमत्या मृग्यमजस्रम् ॥ १७.२४॥  
  
काचिदमूल्या चम्पकमाला वृत्तनिबद्धा मञ्जुलमाला ।  
अस्तु गणेशस्येश्वरकान्ता कण्ठविलोला चम्पकमाला ॥ १७.२५॥   425  
  
  
  
%c05-q2/Subhadra.bala.Venuturupalli/c05-q2।txt medskip  
  
अष्टादशः स्तबकः  
रूपविशेषाः कुण्डलिनीसमुल्लासश्च (प्रहर्षिणीवृत्तम्)  
  
धुन्वन्त्यस्तिमिरततिं हरित्तटीनां  
धिन्वन्त्यः पुरमथनस्य लोचनानि ।  
स्कन्दाम्बाहसितरुचो हरन्तु मोहं  
सान्द्रं मे हृदयगतं प्रसह्य सद्यः ॥ १८.१॥  
  
तन्वाना विनतहितं विरोधिवर्गं  
धुन्वाना बुधजनमोदमादधाना ।  
सम्राज्ञी त्रिदिवधरारसातलानां  
रुद्राणी भणतु शिवानी मत्कुलस्य ॥ १८.२॥  
  
योऽम्ब त्वां हृदि विदधत्तटित्प्रकाशां  
पीयूषद्युतिमदहृन्मुखारविन्दाम् ।  
अन्यत्तु स्मृतिपथतो धुनोति सर्वं  
कामारेः सुदति नतस्य भुव्यसाध्यम् ॥ १८.३॥  
  
कालाभ्रद्युतिमसमानवीर्यसारां  
शक्त्यूर्मिभ्रमकरशुक्लघोरदंष्ट्राम् ।  
यो धीरो मनसि दधाति भर्गपत्नि  
त्वामस्य प्रभवति सङ्गरेषु शस्त्रम् ॥ १८.४॥  
  
यः प्राज्ञस्तरुणदिवाकरोज्ज्वलाङ्गीं  
तन्वङ्गि त्रिपुरजितो विचिन्तयेत्त्वाम् ।  
तस्याज्ञां दधति शिरस्सु फुल्लजाजी-  
मालां वा धरणिजुषो वशे भवन्तः ॥ १८.५॥  
  
यो राकाशशधरकान्तिसारशुभ्रां  
बिभ्राणां करकमलेन पुस्तकं त्वाम् ।  
भूतेशं प्रभुमस्कृत्प्रबोधयन्तीं  
ध्यायेद्वाग्भवति वशेऽस्य नाकदूती ॥ १८.६॥  
  
जानीमो भगवति भक्तचित्तवृत्ते-  
स्तुल्यं त्वं सपदि दधासि रूपमग्र्यम् ।  
प्रश्नोऽयं भवति नगाधिनाथकन्ये  
रूपं ते मदयति कीदृशं स्मरारिम् ॥ १८.७॥  
  
चारु स्यादलमिति वक्तुमम्ब शक्यं  
रूपं ते न वदति कोऽपि कीदृशं वा ।  
सम्मोहं परमुपयान्ति कान्तिभाण्डे  
कामारेरपि नयनानि यत्र दृष्टे ॥ १८.८॥  
  
सङ्कल्पैः किमु तव भूषणान्यभूवँ-  
च्छिल्पीन्द्राः किमु विदधुर्यथाऽत्र लोके ।  
तत्स्वर्णं भगवति कीदृशं मणीनां  
किं रूपं भवति च तत्र योजितानाम् ॥ १८.९॥  
  
यान्यङ्गान्यखिलमनोज्ञसारभूता-  
न्येतेषामपि किमु भूषणैरुमे ते ।  
आहोस्विल्ललिततमानि भान्ति भूयो  
भूषाभिर्विकृततमाभिरप्यमूनि ॥ १८.१०॥  
  
मुक्ताभिर्भवति तवाम्ब किन्नु हारः  
पीयूषद्युतिकरसारनिर्मलाभिः ।  
मुण्डैर्र्वा घलघलशब्दमादधद्भिः  
सङ्घर्षात् त्रिभुवनसार्वभौमभामे ॥ १८.११॥  
  
वस्त्रं स्याद्यदि तव सर्वशास्त्रगम्ये  
कार्पासं दिवि च तदुद्भवोऽनुमेयः ।  
क्षौमं चेद्भगवति तस्य हेतुभूताः  
कीटाः स्युर्गगनजगत्यपीति वाच्यम् ॥ १८.१२॥  
  
रुद्रस्य प्रियदयितेऽथवा सुरद्रुर्-  
भूषाणां मणिकनकप्रकल्पितानाम् ।  
वस्त्राणामपि मनसे परं हितानां  
कामं ते भवति समर्पकः समर्थः ॥ १८.१३॥  
  
सुस्कन्धो बहुविटपः प्रवालशोभी  
सम्फुल्लप्रसवसुगन्धवासिताशः ।  
वृक्षः किं भगवति कल्पनामकोऽयं  
सङ्कल्पः किमु तव कोऽपि देवि सत्यः ॥ १८.१४॥  
  
सङ्कल्पान्न भवति कल्पपादपोऽन्यः  
स्वर्दोग्ध्री पुनरितरा न कुण्डलिन्याः ।  
यः कुर्याद् द्वयमिदमुद्गतात्मवीर्यं  
कारुण्यात्तव भुवि चास्य नाकभाग्यम् ॥ १८.१५॥  
  
आपीनं भवति सहस्रपत्रकञ्जं  
वत्सोऽस्याः पटुतरमूलकुण्डवह्निः ।  
दोग्धाऽऽत्मा दहरसरोरुहोपविष्टो  
मौनं स्यात्सुरसुरभेस्तनूषु दोहः ॥ १८.१६॥  
  
दोग्ध्र्यास्ते भगवति दोहनेन लब्धं  
वत्साग्निप्रथमनिपानसद्रवायाः ।  
दुग्धं स्वाद्वमृतमयं पिबन्ममात्मा  
सन्तृप्तो न भवति दुर्भरोऽस्य कुक्षिः ॥ १८.१७॥  
  
वत्सोऽग्निः पिबति दृढाङ्घ्रिरम्ब पश्चा-  
दश्रान्तं पिबति दुहन् पुरोऽन्तरात्मा ।  
वृद्धिं च व्रजति पयः प्रतिप्रद्रोहं  
दोग्ध्र्यास्ते द्रव इह कुण्डलिन्यपारः ॥ १८.१८॥  
  
सोमस्य द्रवमिममाहुरम्ब केचिद्  
दुग्धाब्धेरमृतरसं गदन्ति केऽपि ।  
बाष्पं केऽप्यभिदधते तु कौलकुण्डं  
पीनोधस्स्रवमितरे भणन्ति धेनोः ॥ १८.१९॥  
  
मूले त्वं ज्वलदलनप्रकाशरूपा  
वीणायां प्रबलमहामदोष्मरूपा ।  
शीर्षाब्जे सततगलद्रसस्वरूपा  
भ्रूमध्ये भवसि लसत्तटित्स्वरूपा ॥ १८.२०॥  
  
हार्दे चेदवतरसीह पुण्डरीके  
छायावत्सकलमपि प्रपश्यसि त्वम् ।  
आरूढा दशशतपत्रमद्रिपुत्रि  
स्याश्चेत्त्वं भणसि जगत्सुधासमुद्रम् ॥ १८.२१॥  
  
नेत्राभ्यां सरसिरुहच्छदायताभ्यां  
वक्त्रेण प्रविमलहासभासुरेण ।  
प्रत्यक्षा मम मनसः पुरः पुरन्ध्री  
कामारेः परणितमस्मदीयभाग्यम् ॥ १८.२२॥  
  
पुण्यानां परिणतिरेव भूतभर्तुः  
सिद्धानां बलनिधिरेव कोऽपि गूढः ।  
भक्तानां दृढतरिरेव शोकसिन्धौ  
मग्नानां मम जननी महीध्रपुत्री ॥ १८.२३॥  
  
उद्धर्तुं विनतजनं विषादगर्तात्  
संस्कर्तुं भुवनहिताय योगयुक्तम् ।  
संहर्तुं खलकुलमुद्धतं च दर्पाद्  
भर्गस्य प्रियतरुणी सदा सदीक्षा ॥ १८.२४॥  
  
मृद्वीकां मधुरतया सुधां महिम्ना  
गाम्भीर्यात्सुरतटिनीं च निर्जयन्ती ।  
शर्वाणीचरितपरा प्रहर्षिणीनां  
श्रेणीयं जयतु गणेश्वरेण बद्धा ॥ १८.२५॥   450  
  
  
  
%c05-q3/Syam.Sunder.Vinjamuri/umAsahasram\_c05-q3।txt medskip  
  
एकोनविंशः स्तबकः  
ध्येयललितारूपम् (प्रमाणिकावृत्तम्)  
  
प्रफुल्लकल्पपादपप्रसूनसद्यशोहरम् ।  
महारुजं धुनोतु ते महेशसुन्दरीस्मितम् ॥ १९.१॥  
  
मुनीन्द्रमूलवेदिभूधनञ्जयप्रबोधनम् ।  
यतीन्द्रहार्दपेटिका कवाटबन्धभेदनम् ॥ १९.२॥  
  
यथाविधिक्रियापरद्विजातिचित्तशोधनम् ।  
ममाम्बिकास्मितं भवत्वघप्रतापरोधनम् ॥ १९.३॥  
  
सुवर्णसालभञ्जिका चरेव शोभयाऽधिका ।  
अतीव मार्दवान्विता नवेव पुष्पिता लता ॥ १९.४॥  
  
सुपर्वमौलिरत्नभा विराजिहेमपादुका ।  
मरालिकानिमन्त्रकप्रशस्तरत्ननूपुरा ॥ १९.५॥  
  
वलक्षदीधितिप्रभाविशेषहृन्नखावली ।  
मुनीन्द्रशुद्धमानसप्रमेयपादसौष्ठवा ॥ १९.६॥  
  
घनीभवत्तटित्प्रभाप्रवाहकल्पजङ्घिका ।  
मतङ्गजेन्द्रनासिका मनोज्ञसक्थिशोभिनी ॥ १९.७॥  
  
प्रसूनसायकागमप्रवादचुञ्चुकाञ्चिका ।  
विशालकेशचुम्बितोल्लसन्नितम्बमण्डला ॥ १९.८॥  
  
अजाण्डपिण्डसंहतिप्रपूर्णकुक्षिशालिनी ।  
अपारदिव्यकान्तिवार्निधाननाभिदीर्घिका ॥ १९.९॥  
  
बिसप्रसूनसायकच्छुराभरोमराजिका ।  
जगत्त्रयीवसज्जनोपजीव्यदुग्धभृत्कुचा ॥ १९.१०॥  
  
महेशकण्ठबन्धकप्रशस्तबाहुवल्लरी ।  
समस्तविष्टपाभयप्रदायिपाणिपङ्कजा ॥ १९.११॥  
  
विलोलहारमौक्तिकप्रतानसंवदत्स्मिता ।  
विशुद्धसुन्दरस्मितप्रकाशभासिताम्बरा ॥ १९.१२॥  
  
सुकोमलोष्ठकम्पनप्रभीतदुर्जयासुरा ।  
सुयुक्तकुन्दकुट्मलप्रकाशदन्तपङ्क्तिका ॥ १९.१३॥  
  
शरत्सुधांशुमण्डलप्रभाविगर्हणानना ।  
सुधामरन्दवज्जपासुमोपमाधराधरा ॥ १९.१४॥  
  
तिलप्रसूनचारुताऽपहासिभासिनासिका ।  
नवीनभाभनासिकाविलम्बिदिव्यमौक्तिका ॥ १९.१५॥  
  
विशुद्धगण्डबिम्बितस्वरूपरत्नकुण्डला ।  
महामहस्तरङ्गितप्रभावशालिलोचना ॥ १९.१६॥  
  
दलान्तरस्थयामिनीप्रभुप्रभालिकस्थली ।  
मयूरबर्हगर्हणप्रकृष्टकेशभासिनी ॥ १९.१७॥  
  
दिवाकरायुतोज्ज्वला हिमांशुलक्षशीतला ।  
तटित्सहस्रभासुरा निरङ्कचन्द्रशेखरा ॥ १९.१८॥  
  
नभोन्तरालचारिणी महाविचित्रकारिणी ।  
कुलाग्निकुण्डशायिनी जगत्कथाविधायिनी ॥ १९.१९॥  
  
नभस्तले बलेश्वरी धरातले क्रियेश्वरी ।  
दिवाकरे विभेश्वरी सुधाकरे रसेश्वरी ॥ १९.२०॥  
  
महेशवेश्मदीपिका जगत्त्रयप्रमापिका ।  
अशेषशीर्षशासिनी समस्तहृन्निवासिनी ॥ १९.२१॥  
  
गुणस्तवे गुणस्तवे गुणप्रकर्षदायिनी ।  
विचिन्तने विचिन्तने विशिष्टशक्तिधायिनी ॥ १९.२२॥  
  
भ्रमाकुलेन दुस्तरा भवालसेन दुर्गमा ।  
अमन्त्रकेण दुर्भरा जगत्त्रयेण दुर्जया ॥ १९.२३॥  
  
सुवर्णचेलधारिणी समस्तमोदकारिणी ।  
विलासिनी निरामया विचिन्त्यतां मनस्त्वया ॥ १९.२४॥  
  
पदाब्जवन्दिनः कवेरियं प्रमाणिकावली ।  
महेशमानसेश्वरी गृहे महाय कल्पताम् ॥ १९.२५॥   475  
  
  
  
%c05-q4/Rekha.Venuturupalli/uma-c05-q4।txt medskip  
  
विंशः स्तबकः  
सर्वसारमयी (मणिबन्धवृत्तम्)  
  
प्रीतिविकासे स्वल्पतमो रोषविशेषे भूरितरः ।  
अद्भुतहासो विश्वसुवो रक्षतु साधुं हन्तु खलम् ॥ २०.१॥  
  
सज्जनचित्तानन्दकरी संश्रितपापव्रातहरी ।  
लोकसवित्री नाकचरी स्तान्मम भूयो भद्रकरी ॥ २०.२॥  
  
अर्चनकाले रूपगता संस्तुतिकाले शब्दगता ।  
चिन्तनकाले प्राणगता तत्त्वविचारे सर्वगता ॥ २०.३॥  
  
उज्ज्वलरूपे नृत्यकरी निष्प्रभरूपे सुप्तिकरी ।  
गोपितरुपे सिद्धिकरी गोचररूपे बन्धकरी ॥ २०.४॥  
  
अम्बरदेशे शब्दवती पावकताते स्पर्शवती ।  
काञ्चनवीर्ये रूपवती सागरकाञ्च्यां गन्धवती ॥ २०.५॥  
  
अप्स्वमलासु स्पष्टरसा चन्द्रविभायां गुप्तरसा ।  
संसृतिभोगे सर्वरसा पूर्णसमाधावेकरसा ॥ २०.६॥  
  
चक्षुषि दृष्टिश्शाततमा चेतसि दृष्टिश्चित्रतमा ।  
आत्मनि दृष्टिश्शुद्धतमा ब्रह्मणि दृष्टिः पूर्णतमा ॥ २०.७॥  
  
शीर्षसरोजे सोमकला भालसरोजे शक्रकला ।  
हार्दसरोजे सूर्यकला मूलसरोजे वह्निकला ॥ २०.८॥  
  
स्थूलशरीरे कान्तिमती प्राणशरीरे शक्तिमती ।  
स्वान्तशरीरे भोगवती बुद्धिशरीरे योगवती ॥ २०.९॥  
  
सारसबन्धोरुज्ज्वलभा कैरवबन्धोः सुनदरभा ।  
वैद्युतवह्नेरद्भुतभा भौमकृशानोर्दीपकभा ॥ २०.१०॥  
  
योधवराणामायुधभा योगिवराणामीक्षणभा ।  
भूमिपतीनामासनभा प्रेमवतीनामाननभा ॥ २०.११॥  
  
शस्त्रधराणां भीकरता शास्त्रधराणां बोधकता ।  
यन्त्रधराणां चालकता मन्त्रधराणां साधकता ॥ २०.१२॥  
  
गानपटूनां रञ्जकता ध्यानपटूनां मापकता ।  
नीतिपटूनां भेदकता धूतिपटूनां क्षेपकता ॥ २०.१३॥  
  
दीधितिधारा लोकयतां जीवितधारा वर्तयताम् ।  
ज्ञापकधारा चिन्तयतां मादकधारा द्रावयताम् ॥ २०.१४॥  
  
मन्त्रपराणां वाक्यबलं योगपराणां प्राणबलम् ।  
आत्मपराणां शान्तिबलं धर्मपराणां त्यागबलम् ॥ २०.१५॥  
  
सूरिवराणां वादबलं वीरवराणां बाहुबलम् ।  
मर्त्यपतीनां सैन्यबलं रागवतीनां हासबलम् ॥ २०.१६॥  
  
वैदिकमन्त्रे भाववती तान्त्रिकमन्त्रे नादवती ।  
शाबरमन्त्रे कल्पवती सन्ततमन्त्रे सारवती ॥ २०.१७॥  
  
ब्रह्ममुखाब्जे वाग्वनिता वक्षसि विष्णोः श्रीर्ललिता ।  
शम्भुशरीरे भागमिता विश्वशरीरे व्योम्नि तता ॥ २०.१८॥  
  
भूग्रहगोलैः कन्दुकिनी विष्टपधाने कौतुकिनी ।  
यावदनन्तं वैभविनी प्राणिषु भूयस्सम्भविनी ॥ २०.१९॥  
  
कञ्जभवाण्डे मण्डलिनी प्राणिशरीरे कुण्डलिनी ।  
पामरभावे सल्ललना पण्डितभावे मोदघना ॥ २०.२०॥  
  
नार्यपि पुंसा मूलवती तन्व्यपि शक्त्या व्याप्तिमती ।  
व्याप्तिमतीत्वे गुप्तिमती चित्रविचित्रा काऽपि सती ॥ २०.२१॥  
  
दीधितिरूपा चित्तमयी प्राणशरीराऽप्यद्वितयी ।  
ब्रह्मशरीरं ब्रह्मविभा ब्रह्मविभूतिर्ब्रह्मपरम् ॥ २०.२२॥  
  
विष्टपमाता भूरिकृपा विष्टपराज्ञी भूरिबला ।  
विष्टपरूपा शिष्टनुता विष्टपपारे शिष्टमिता ॥ २०.२३॥  
  
दुर्जनमूलोच्छेदकरी दीनजनार्तिध्वंसकरी ।  
धीबललक्ष्मीनाशकृशं पुण्यकुलं नः पातु शिवा ॥ २०.२४॥  
  
चन्द्रकिरीटाम्भोजदृशः शान्तिसमृद्धं स्वान्तमिमे ।  
सम्मदयन्तु श्रोत्रसुखाः सन्मणिबन्धाः सूरिपतेः ॥ २०.२५॥   500  
  
॥ समाप्तं च पञ्चमं शतकम् ॥  
  
  
  
  
Shloka hailaja Dhulipala/umasahasram\_ch\_06\_q1।txt medskip  
  
षष्ठं शतकम्  
एकविंशः स्तबकः  
अर्धनारीश्वरः (अनुष्टुब्वृत्तम्)  
  
इतः पीत्वा कुचं स्कन्दे प्रसारितकरे ततः ।  
जयति स्मितमुद्भूतं शिवयोरेकदेहयोः ॥ २१.१॥  
  
एकतो मणिमञ्जीरक्वाणाहूतसितच्छदम् ।  
अन्यतो नूपुराहीन्द्रफूत्कारकृततद्भयम् ॥ २१.२॥  
  
गीर्वाणपृतनापालं बालं लालयदेकतः ।  
उत्सङ्गे गणसम्राजमर्भकं बिभ्रदन्यतः ॥ २१.३॥  
  
विडम्बितब्रह्मचारिकोकैकस्तनमेकतः ।  
कवाटार्धनिभं बिभ्रद्वक्षः केवलमन्यतः ॥ २१.४॥  
  
सेनान्याऽऽस्वादितस्तन्यमनुफूत्कुर्वतैकतः ।  
फूत्कारमुखरं नागमुग्रं जाग्रतमन्यतः ॥ २१.५॥  
  
एकतो दोर्लतां बिभ्रन् मृणालश्रीविडम्बिनीम् ।  
शुक्रशुण्डालशुण्डाभं चण्डं दोर्दण्डमन्यतः ॥ २१.६॥  
  
कुत्राप्यविद्यमानेऽपि वन्दनीये तदा तदा ।  
परस्परकरस्पर्शलोभतो विहिताञ्जलि ॥ २१.७॥  
  
शक्रनीलसवर्णत्वाद् भागयोरुभयोरपि ।  
ऊर्ध्वाधराङ्गसापेक्षसन्धिज्ञानगलस्थलम् ॥ २१.८॥  
  
एकतः कैरवश्रेणीनिद्रामोचनलोचनम् ।  
अन्यतः कमलावासक्षणाधायकवीक्षणम् ॥ २१.९॥  
  
एकतश्चक्षुषा चारुतारेणाधीतविभ्रमम् ।  
अन्यतः पाणिपाथोजे खेलतो मृगबालतः ॥ २१.१०॥  
  
एकतो भालफलके काश्मीरेण विशेषितम् ।  
अन्यतोऽर्धेक्षणेनैव रतिभ्रूविभ्रमद्रुहाः ॥ २१.११॥  
  
एकतः शीतलालोकं साधुलोकशिवङ्करम् ।  
अन्यतः प्रज्वलत्प्रेक्षं दुष्टगोष्ठीभयङ्करम् ॥ २१.१२॥  
  
एकतो मणिताटङ्कप्रभाधौतकपोलकम् ।  
अन्यतः कुण्डलीभूतकुण्डलीभूतकुण्डलि ॥ २१.१३॥  
  
एकतः कुन्तलान् बिभ्रदिन्द्रनीलोपमद्युतीन् ।  
अन्यतः पावकज्वालापाटलांशुच्छटा जटाः ॥ २१.१४॥  
  
एकतः केशपाशेन कीर्णेनोरसि भासुरम् ।  
अन्यतो लम्बमानस्य भोगिनो हरता श्रियम् ॥ २१.१५॥  
  
अवतंसितमम्लानपारिजातस्रजैकतः ।  
विमलोल्लोलमालिन्या विभुधापगयाऽन्यतः ॥ २१.१६॥  
  
रौप्याचलकृतावासं प्राप्यं युक्तेन चेतसा ।  
वस्तु रामापुमाकारं हृदि सन्निदधातु मे ॥ २१.१७॥  
  
कान्तार्धविग्रहे मातर्जटार्धाश्चिकुरास्तव ।  
दधत्यदभ्रसन्ध्याभ्रयुक्तकालाभ्रविभ्रमम् ॥ २१.१८॥  
  
दम्पत्योर्युवयोरेष लोपो यन्नास्ति शैलजे ।  
वामं पार्श्वं विभोः शेतुं दातुं ते दक्षिणः करः ॥ २१.१९॥  
  
लोके स्त्री स्तनयुग्मेन पुष्णात्येकं सुतं न वा ।  
स्तनेनैकेन शर्वाणि पुष्णासि त्वं जगत्त्रयम् ॥ २१.२०॥  
  
खिद्यन्ति योषितः कुक्षौ वहन्त्योऽर्भकमेककम् ।  
अर्धकुक्षौ दधासि त्वं त्रिलोकीमम्ब लीलया ॥ २१.२१॥  
  
अनुरूपा शिवस्य त्वमनुरूपः शिवस्तव ।  
अलङ्कारोऽनुरूपो वामकलङ्कोऽर्भकः शशी ॥ २१.२२॥  
  
तवैव तव देहांशो हरस्यैव हरस्य यः ।  
प्राणास्तु जगतां धात्रि हरस्य त्वं हरस्तव ॥ २१.२३॥  
  
अविभक्तं भवानि स्वं भवस्य तव चोभयोः ।  
सकृत्सकरुणं चेतः सङ्कल्पयतु नश्शिवम् ॥ २१.२४॥  
  
भवस्य भागमुत्सृज्य भवानी भागमात्मनः ।  
भजत्वनुष्टुभामासां सृष्टानां नारसिंहिना ॥ २१.२५॥   525  
  
  
  
%c06-q2/Karthik.Sitaram.Tenneti/c06-q2।txt medskip  
  
द्वाविंशः स्तबकः  
हरकुटुम्बकम् (वियोगिनीवृत्तम्)  
  
अखिलस्य विकासकारणं व्यसनिज्ञानिजनावनेषु नः ।  
वितनोतु विशेषतः शिवं शिवराजीवदृशो दरस्मितम् ॥ २२.१॥  
  
विकले सकले सुरव्रजे व्रजति श्यामलिमानमच्युते ।  
जगतस्सदयो हलाहलं चुलुकीकृत्य भयं नुनोद यः ॥ २२.२॥  
  
निगमैस्तुरगी भुवा रथी विधिना सारथिमान् बिभेद यः ।  
कनकाद्रिवरेण कार्मुकी कमलाक्षेण शरी पुरत्रयम् ॥ २२.३॥  
  
अजितस्य च गाढमत्सरैः कमलाकान्तपुरस्सरैस्सुरैः ।  
पदजायुधधारया रयाद्वधमाधत्त जलन्धरस्य यः ॥ २२.४॥  
  
कमलासनकञ्जलोचनौ छललिङ्गस्य शिरोङ्घ्रि वीक्षितुम् ।  
बत हंसवराहभूमिकौ यतमानावपि यस्य न प्रभू ॥ २२.५॥  
  
नयनं निटलान्तरस्थितं विघटय्येषदिवान्वितो रुषा ।  
भुवनत्रयनिर्जयोन्नतं मदनं गाढमदं ददाह यः ॥ २२.६॥  
  
सकले धवलः कलेबरे हरिनीलोपलमञ्जुलः क्वचित् ।  
अमृतांशुरिवादधाति यः परमामक्षिमुदं प्रपश्यताम् ॥ २२.७॥  
  
अवतंसतुषारदीधितिद्युतिभिर्यस्य यशोभरैरपि ।  
सममच्छतरीकृतो दिशामवकाशस्सुतरां प्रकाशते ॥ २२.८॥  
  
गगनानलजीवनानिलक्षितिसोमारुणसोमयाजिभिः ।  
महतो बत यस्य मूर्तिभिर्भुवनं क्रान्तमिदं समन्ततः ॥ २२.९॥  
  
सह तेन धवेन राजते वसुधाधारिणि काऽपि राजते ।  
वनिता भवतापनाशिनी चरणप्रेष्यनिवेदिताशिनी ॥ २२.१०॥  
  
वनितापुरुषौ पुरातनौ विमले व्योमनि देवदम्पती ।  
भुवनत्रितयस्य तौ विभू रजताद्राविह सिद्धदम्पती ॥ २२.११॥  
  
गजचर्मधरः कपालभृद् गृहनाथो गृहिणी तु कालिका ।  
रुधिराविलमुण्डमालिनी कथितौ तौ बत पण्डितैः शिवौ ॥ २२.१२॥  
  
स किमिन्दुकलाशिरोमणिः किमुताश्लीलकपालभूषणः ।  
किमुमे भवती कपालिनी किमु विभ्राजितरत्नमालिनी ॥ २२.१३॥  
  
रमसेऽम्ब कपालमालिनी क्वचिदीशेन कपालमालिना ।  
अतुलप्रभनिष्कमालिना क्वचिदत्युत्तमरत्नमालिनी ॥ २२.१४॥  
  
युवयोर्मरुतस्तनूभुवो बलवन्तो भुवनप्रकम्पनाः ।  
शशिदीधितिहारि यद्यशो निगमे पावनमम्ब गीयते ॥ २२.१५॥  
  
गुरुमुत्तममभ्रचारिणामसमब्रह्मनिधाननायकम् ।  
तव देवि शिवे तनूभुवां मरुतामन्यतमं प्रचक्षते ॥ २२.१६॥  
  
द्विरदं वदने महामदं सितदन्तच्छविधौतदिक्तटम् ।  
इतरत्र मुखान्नराकृतिं विदुरस्यैव विवर्तमद्भुतम् ॥ २२.१७॥  
  
अखिलामरनिर्जयोन्नतः प्रथने तारकदानवो बली ।  
हृतवीर्यमदो बभूव यद्घनशक्त्यायुधतेजसाऽञ्जसा ॥ २२.१८॥  
  
अमले हृदि निर्मलाशनाच्छिथिले ग्रन्थिचये नराय यः ।  
परिपक्वधिये प्रदर्शयेत् तमसः पारमपारवैभवः ॥ २२.१९॥  
  
द्रविडेषु शिशुत्वमेत्य यो गिरिशश्लोकविशेषगायिनीम् ।  
अमृतद्रवसारहारिणीं निगमाभां निबबन्ध संस्तुतिम् ॥ २२.२०॥  
  
भुवि भट्टकुमारिलाख्यया भवमेत्याध्वररक्षणाय यः ।  
वरजैमिनिभाषिताशयं बहुलाभिः खलु युक्तिभिर्दधौ ॥ २२.२१॥  
  
अधुना विधुनोति यस्तमो विबुधप्रेक्षितमार्गरोधकम् ।  
रमणाख्यमहर्षिवेषभृत्श्रितशोणाचलचारुकन्दरः ॥ २२.२२॥  
  
स गुहोऽतिमहो महामहास्रिदशानां प्रथितश्चमूपतिः ।  
जगतामधिराज्ञि कोऽपि ते सुतरां प्रीतिपदं कुमारकः ॥ २२.२३॥  
  
जयति त्रिपुरारिभामिनी गणपत्यादिमरुत्प्रसूरुमा ।  
तमसूत सुरारिधूतये त्रिदशानामपि या चमूपतिम् ॥ २२.२४॥  
  
स्वकुटुम्बकथाभिधायिनीर्गणनाथस्य वियोगिनीरिमाः ।  
अवधारयतु प्रसन्नया नगनाथप्रियनन्दिनी धिया ॥ २२.२५॥   550  
  
  
  
%c06-q3/Mohana Rao/us-ch6-q3।TXT medskip  
  
त्रयोविंशः स्तबकः  
प्रकीर्णकम् (नरमनोरमावृत्तम्)  
  
(अस्मिन् स्तबके तत्सवितुरिति गायत्रीमन्त्रस्य  
चतुर्विंशतिवर्णाः क्रमशः पद्यानां  
तृतीयपादस्य चतुर्थवर्णे दृश्यन्ते ) ।  
  
किरदिवामृतं किरणमालया ।  
जयति तत्सितं शिववधूस्मितम् ॥ २३.१॥  
  
तव पदं परे मम गुहान्तरे ।  
स्फुरतु सर्वदा विकसितं मुदा ॥ २३.२॥  
  
पदमधोऽम्बुजान्न किल भिद्यते ।  
मदनविद्विषः सदनराज्ञि ते ॥ २३.३॥  
  
विभुतयोररीकृतबहूद्भवौ ।  
विदधतुर्जगत्त्रयमिदं शिवौ ॥ २३.४॥  
  
तव तु खेलने नलिनजाण्डकम् ।  
गिरिशवल्लभे भवति कन्दुकम् ॥ २३.५॥  
  
सकलमस्त्युमे सदभयङ्करे ।  
तव करे परे किमपि नो नरे ॥ २३.६॥  
  
किमिव वर्ण्यतां कशशिकुण्डला ।  
उडुमणिस्रजाप्रविलसद्गला ॥ २३.७॥  
  
भण निरन्तरं बहुगुणामुमाम् ।  
गतभयं विधेह्यमलवाणि माम् ॥ २३.८॥  
  
अव जहीहि वा ननु भजाम्यहम् ।  
भुवनभर्त्रि ते चरणमन्वहम् ॥ २३.९॥  
  
गणपतेः शिरःकमलचुम्बिनी ।  
भवतु गोपतिध्वजकुटुम्बिनी ॥ २३.१०॥  
  
दहरमज्जनं विदधतं जनम् ।  
परमदेवते नयसि धाम ते ॥ २३.११॥  
  
जननि विज्ञता भवतु धीमताम् ।  
अनुभवस्तु ते करुणया सताम् ॥ २३.१२॥  
  
अचलया धिया हृदि गवेषणम् ।  
वृषहयप्रियानगरशोधनम् ॥ २३.१३॥  
  
न विजहामि ते चरणनीरजम् ।  
अवनि धीमतामव न वा निजम् ॥ २३.१४॥  
  
पदमुमेऽम्ब ते हृदि विचिन्वते ।  
पलितमस्तकाः परमदेवते ॥ २३.१५॥  
  
स्वयमनामये सकलधात्र्यसि ।  
निजमहिम्नि सा त्वमयि तिष्ठसि ॥ २३.१६॥  
  
स्थितिमसादयँस्तव पदाम्बुजे ।  
विधिमधिक्षिपत्यलसनीरजे ॥ २३.१७॥  
  
स्यतु मदापदं शिववधूपदम् ।  
यदृषयो विधुस्त्रिभुवनास्पदम् ॥ २३.१८॥  
  
गुणगणं गृणँस्तव शिवे शिवम् ।  
गतभयोऽभवं मदमितो नवम् ॥ २३.१९॥  
  
तवकृपावशात् तदिदमव्यये ।  
जननि नः प्लुतिस्तव यदङ्घ्रये ॥ २३.२०॥  
  
नयनदृश्ययोरयि यदन्तरम् ।  
तदमरस्तुते तव वपुः परम् ॥ २३.२१॥  
  
अहमिति स्मृतिः क्व नु विभासते ।  
इति विचोदयन् महति लीयते ॥ २३.२२॥  
  
अमृतसञ्ज्ञके सुखचिदात्मके ।  
मतिमदर्थिते जननि धाम्नि ते ॥ २३.२३॥  
  
अयि मुदास्पदं स्पृशति ते पदम् ।  
श्वसितयात्रया सततदृष्टया ॥ २३.२४॥  
  
दधतु सत्कवेर्गणपतेरिमाः ।  
नगभुवो मुदं नरमनोरमाः ॥ २३.२५॥   575  
  
  
  
%c06-q4/Pattabhi Nadimpally/Arava \_satakamu \_chaturtha \_stabakamu \_576 \_600txt medskip  
  
चतुर्विंशः स्तबकः  
प्रकीर्णकम् (सुप्रतिष्ठावृत्तम्)  
  
चन्द्रिकासितं चण्डिकास्मितम् ।  
भूतले सतां भातु भूतये ॥ २४.१॥  
  
भालचक्षुषश्चक्षुषां धनम् ।  
किञ्चिदस्तु मे शस्तवर्धनम् ॥ २४.२॥  
  
साधुसन्ततिक्षेमकारिणी ।  
घोरदानवानीकदारिणी ॥ २४.३॥  
  
योगयुक्तसच्चित्तचारिणी ।  
पादसेवकप्राज्ञतारिणी ॥ २४.४॥  
  
पुष्पबाणजिन्नेत्रहारिणी ।  
पातु मां जगच्चक्रधारिणी ॥ २४.५॥  
  
द्वादशान्तभूजातशारिका ।  
सर्ववाङ्मयस्यैककारिका ॥ २४.६॥  
  
पुण्यकर्मसु स्वच्छमस्तका ।  
योगशालिषु छिन्नमस्तका ॥ २४.७॥  
  
आत्मनि स्थितेः सम्प्रदायिका ।  
सर्वजन्मिनां सम्प्रवर्तिका ॥ २४.८॥  
  
मां पुनातु सत्पूज्यपादुका ।  
भाललोचनप्राणनायिका ॥ २४.९॥  
  
दानतो यशः पौरुषाद्रमा ।  
सम्पदो मदः शीलतः क्षमा ॥ २४.१०॥  
  
सत्यतो जगत्यत्र गौरवम् ।  
यज्ञतो दिवि स्थानमुज्ज्वलम् ॥ २४.११॥  
  
संयमादघव्रातवीतता ।  
योगतो महासिद्धिशालिता ॥ २४.१२॥  
  
शर्वनारि ते पादसेवया ।  
सर्वसत्फलावाप्तिरग्र्यया ॥ २४.१३॥  
  
नोद्यमेन या सिद्धिरुत्तमा ।  
विश्वनायिकावीक्षितेन सा ॥ २४.१४॥  
  
सम्पदां रमा भारती गिराम् ।  
त्वं शिवे प्रभुः प्राणसंविदाम् ॥ २४.१५॥  
  
चक्षुषा नभोलक्ष्यधारिणा ।  
सिद्ध्यतीव ते देवि धारणा ॥ २४.१६॥  
  
आशिरो दधन्नाभितोऽनिलम् ।  
देवि विन्दति त्वन्मुनिर्बलम् ॥ २४.१७॥  
  
हृद्गृहान्तरे यद्विशोधनम् ।  
तत्सवित्रि ते स्यादुपासनम् ॥ २४.१८॥  
  
काऽप्यहम्मतिर्गोचरं विना ।  
लोकधात्रि ते रूपभावना ॥ २४.१९॥  
  
अस्यमण्डनं कोऽपि विद्यया ।  
खण्डनं परः प्राह ना यया ॥ २४.२०॥  
  
मातरेतया जीयते त्वया ।  
एकया तनूभिन्नया धिया ॥ २४.२१॥  
  
बाह्यदर्शने विश्वपङ्किला ।  
अन्यथा भवस्यम्ब केवला ॥ २४.२२॥  
  
खण्डवन्नृणां भासि भोगिनाम् ।  
अस्यभिन्नचित् काऽपि योगिनाम् ॥ २४.२३॥  
  
बन्ध एष यद्भासि खण्डिता ।  
मोक्ष एष यद्भास्यखण्डिता ॥ २४.२४॥  
  
एतदीशितुः पत्नि हृन्मुदे ।  
सौप्रतिष्ठसद्गीतमस्तु ते ॥ २४.२५॥   600  
  
॥ समाप्तं च षष्ठं शतकम् ॥  
  
  
  
%c07-q1/Madhusudhan.Reddy/uma\_c07-q1\_itrans.txt medskip  
  
सप्तमं शतकम्  
पञ्चविंशः स्तबकः  
क्षेत्रमाला (इन्द्रवज्रावृत्तम्)  
  
कन्याकुमारी सुतरां वदान्या  
मान्या समस्तैः प्रकृतेरनन्या ।  
आक्षेपकं सागरबुद्बुदानां  
हासं विधत्तां जगतः सुखाय ॥ २५.१॥  
  
रक्ष स्वचेतो मदमत्सरादेर्-  
भिक्षस्व काले तनुरक्षणाय ।  
वीक्षस्व रामेशवधूपदाब्जं  
मोक्षस्वलाभे यदि तेभिऽलाषः ॥ २५.२॥  
  
लोकस्व दूरीकृतभक्तशोकं  
हालास्यनाथेक्षणपुण्यपाकम् ।  
भीतिः सखे चेद्भवतः पवित्रं  
ज्योतिर्विशेषं जलचारिनेत्रम् ॥ २५.३॥  
  
यो लोकते तामखिलाण्डराज्ञी-  
मज्ञानविध्वंसविधानविज्ञाम् ।  
अम्बां परां जीवनलिङ्गशक्तिं  
भूयः स कायं न भवे लभेत ॥ २५.४॥  
  
बिभ्रत्सहस्रं च मुखानि शक्तो  
वक्तुं गुणान् कः कमलालयस्य ।  
जन्मापि यत्र प्रभवेज्जनानां  
मुक्त्यै मुनीनामपि दुर्लभायै ॥ २५.५॥  
  
व्याघ्राङ्घ्रिवाताशनपूजितस्य  
नाट्यस्थलीनायिकया शिवस्य ।  
नेत्राध्वभाजा शिवकामया वो  
मित्राणि कामाः फलिनो भवन्तु ॥ २५.६॥  
  
आलोकतेऽपीतकुचामयि त्वा-  
मालोलचित्तामरुणाचले यः ।  
निर्वेदवान् पर्वसुधांशुवक्त्रे  
सर्वे वशे तस्य भवन्ति कामाः ॥ २५.७॥  
  
यः कुण्डलीपट्टणराजधानी-  
मालोकते कामपि कृत्तमस्ताम् ।  
निस्सारमानन्दकथाविहीनं  
संसारमेतं स जहाति बुद्ध्या ॥ २५.८॥  
  
दृष्ट्वा वधूमादिपुरीश्वरस्य  
यो लोचनारोचकमाधुनोति ।  
तस्यान्तरङ्गं धुतसर्वसङ्गं  
भूयो भवारोचकमावृणोति ॥ २५.९॥  
  
काञ्ची रमण्याः कुरुतां गृहस्थे  
क्वाणैर्मुदं कामपि किङ्किणीनाम् ।  
काञ्ची भुवः पुण्यपुरी यतीन्द्र  
त्वामम्बिकानामरवैर्धिनोतु ॥ २५.१०॥  
  
श्रीकालहस्तिस्थलदर्शनस्य  
कैलासवीक्षां पुनरुक्तिमाहुः ।  
ज्ञानं प्रदातुं चरणाश्रितेभ्यो  
ज्ञानाम्बिका यत्र निबद्धदीक्षा ॥ २५.११॥  
  
श्रीशैलशृङ्गस्य विलोकनेन  
सङ्गेन हीनो भविता मनुष्यः ।  
धामास्ति यत्र भ्रमरालकायाः  
शान्तभ्रमं तद्भ्रमराम्बिकायाः ॥ २५.१२॥  
  
तीरे विपश्चिद्वर पश्चिमाब्धेर्-  
गोकर्णगां लोकय भद्रकर्णीम् ।  
बुद्धिं शिवां सर्वमनोरथानां  
सिद्धिं च यद्यस्ति मनोऽधिगन्तुम् ॥ २५.१३॥  
  
धाम्नि प्रसिद्धे करवीरनाम्नि  
पुण्याभिधानां कृतसन्निधानाम् ।  
देवीं परां पश्यति यो विरक्तो  
मुक्तेः स पाणिग्रहणाय शक्तः ॥ २५.१४॥  
  
ज्ञाने दृढा ते यदि कापि काङ्क्षा  
नानेहसं मित्र मुधा क्षिपेमम् ।  
सेवस्व देवीं तुलजापुरस्थां  
नैव स्वरूपादितरा किलेयम् ॥ २५.१५॥  
  
गोपालिनीवेषभृतं भजस्व  
लीलासखीं तां भुवनेश्वरस्य ।  
इष्टं हृदिस्थं तव हस्तगं स्यात्  
कष्टं च संसारभवं न भूयः ॥ २५.१६॥  
  
आराध्यते वैतरणीतटस्था  
येनेयमम्बा विरजोऽभिधाना ।  
आराधितं तेन समस्तमन्यत्  
सारो धरायामयमार्यगीतः ॥ २५.१७॥  
  
सङ्गीयमानं स्थलमार्यबृन्दैर्-  
बृन्दारकाणां सरितस्तटेऽस्ति ।  
यः कालिकां पश्यति कालकेशीं  
तत्रास्य कालादपि नैव भीतिः ॥ २५.१८॥  
  
नीलाचलं सिद्धसमूहसेव्यं  
लीलानिकेतं प्रवदन्ति यस्याः ।  
भद्रा परा काचन गुह्यमुद्रा  
कामेश्वरी सा भुवनस्य मूलम् ॥ २५.१९॥  
  
माङ्गल्यगौरीपददर्शनस्य  
कर्ता तु भूत्वा सुकृतस्य भर्ता ।  
आचारपूतैरधिगम्यमग्र्यं  
स्थानं प्रपद्येत यतो न पातः ॥ २५.२०॥  
  
वाराणसी शुभ्रगिरेरनूनं  
क्षेत्रं पवित्रं भुवनत्रयेऽपि ।  
अर्थे प्रजानां विधृतान्नपात्रा  
गौरी स्वयं यत्र विशालनेत्रा ॥ २५.२१॥  
  
बृन्दारकाराधितपादपद्मां  
नन्दामिमामिन्दुसमानवक्त्राम् ।  
आलोक्य विन्ध्याचलवासिनीं ना  
नालोचयेत्संसृतितो भयानि ॥ २५.२२॥  
  
आनन्ददेहामिह मुक्तिसञ्ज्ञां  
नारीं परीरब्धुमना मनुष्यः ।  
दूतीं वृणोतु प्रमथेश्वरस्य  
कान्तामवन्तीपुरनायिकां ताम् ॥ २५.२३॥  
  
यत्राचलच्छिद्रकृता सहाहं  
भ्रात्रा मुहुः खेलितवान् वनेषु ।  
तं सिद्धदेवर्षिनुतं स्मरामि  
कैलासमावासगिरिं जनन्याः ॥ २५.२४॥  
  
पूर्णाऽम्बरे शीतकरेऽधिकारं  
बिभ्रत्यगेन्द्रे धवले सलीला ।  
क्षेत्रेषु काश्यादिषु गुप्तशक्तिर्-  
गौरीन्द्रवज्रासु च सन्निधत्ताम् ॥ २५.२५॥   625  
  
  
  
%c07-q2/Jayanth.Ganapathiraju/c07-q2।txt medskip  
  
षड्विंशः स्तबकः  
अपीतकुचाम्बा (दोधकवृत्तम्)  
  
आगमविन्मतिकैरविणीनां  
बोधमजस्रमसौ विदधानः ।  
पातु महेशवधूवदनांशो  
हासशशी सकलानि कुलानि ॥ २६.१॥  
  
आयतलोचनचुम्बितकर्णा  
दानयशोजिततोयदकर्णा ।  
शोणनगेशमनः प्रियवर्णा  
नाशयताज्जगदार्तिमपर्णा ॥ २६.२॥  
  
वेदतुरङ्गविलोचनभाग्यं  
वेदशिरोनिचयैरपि मृग्यम् ।  
शोकविदारिसुधाकिरणास्यं  
शोणगिरौ समलोकि रहस्यम् ॥ २६.३॥  
  
मुञ्च समस्तमनोरथलाभे  
संशयमद्य करामलकाभे ।  
दृक्पथमाप नगेन्द्रतनूजा  
सोऽहमितः परमन्तरराजा ॥ २६.४॥  
  
शिल्पविदः प्रतिमां प्रविशन्ती  
स्वल्पविदां तरणाय चकास्ति ।  
शोणधराभृति सम्प्रति लब्धा  
हन्त चिरादियमेव ममाम्बा ॥ २६.५॥  
  
भारतभूवलयेऽत्र विशाले  
सन्त्वनघानि बहूनि गृहाणि ।  
आस्यविगीतसुधाकरबिम्बा  
शोणगिरौ रमतेऽत्र मदम्बा ॥ २६.६॥  
  
वारितसंश्रितपातकजाला  
वारिधिवीचिनिरङ्कुशलीला ।  
वारिजपत्रविडम्बननेत्रा  
वारणराजमुखेन सपुत्रा ॥ २६.७॥  
  
आयतवक्रघनासितकेशी  
तोयजबाणरिपोर्हृदयेशी ।  
काशसुमाच्छयशाः परमैषा  
पाशभिदस्तु तवेन्दुविभूषा ॥ २६.८॥  
  
पङ्कजसम्भवपूजितपादा  
पङ्कविनाशनपावननामा ।  
किङ्करकल्पलता परमेयं  
शङ्करनेत्रसुधा शरणं नः ॥ २६.९॥  
  
चञ्चलदृग्विनतामरवल्ली  
पञ्चपृषत्कशरासनझिल्ली ।  
काञ्चनगर्भमुखप्रणुतेयं  
पञ्चमुखप्रमदा शरणं नः ॥ २६.१०॥  
  
अम्ब विधूय भटान्मदनादीन्  
नूपुरनादबिभीषिकयैषः ।  
हन्त जहार बलेन मनो मे  
शोणनगाङ्घ्रिनिवासिनि तेऽङ्घ्रिः ॥ २६.११॥  
  
कर्णपुटे कुरु मुग्ध ममोक्तिं  
मुञ्च धनादिषु मानससक्तिम् ।  
शोणगिरीन्द्रवधूपदभक्तिं  
शीलय शीलय यास्यसि मुक्तिम् ॥ २६.१२॥  
  
जीर्णतरे जरयाऽखिलदेहे  
बुद्धिबलं च विलुम्पति मोहे ।  
हन्त सवित्रि तपन्मतिरन्ते  
सेवितुमिच्छति ना चरणं ते ॥ २६.१३॥  
  
तन्त्रविदो नवयोनि तु चक्रं  
शोणधराधररूपमुशन्ति ।  
अर्धममुष्य वपुर्मदनारे-  
रर्धमगेन्द्रसुते तव गात्रम् ॥ २६.१४॥  
  
अस्तु नगेश्वरनन्दिनि लिङ्गं  
तैजसमेतदिहापि तवांशः ।  
वीतगुणस्य विना तव योगं  
देवि शिवस्य कुतः खलु तेजः ॥ २६.१५॥  
  
स्थापितमूर्तिरियं तव नम्या  
पूजयितुं जगदीश्वरि रम्या ।  
शोणनगार्धमिदं तव रूपं  
कीर्तयितुं नगजे धुतपापम् ॥ २६.१६॥  
  
शोणनगार्धतनोऽनिशमङ्के  
धारयसेऽयि गुहं रमणाख्यम् ।  
आगतमप्ययि हा मुहुरम्बो-  
च्चाटयसे गणपं ननु कस्मात् ॥ २६.१७॥  
  
अङ्कजुषे रमणाय नु दातुं  
मानववेषधराय गुहाय ।  
शोणनगार्धतनो बहु दुग्धं  
मातरपीतकुचेह विभासि ॥ २६.१८॥  
  
पूर्णसमाधिवशात् स्वपिषि त्वं  
पीतमपीतकुचेऽम्ब न वेत्सि ।  
अङ्कजुषा रमणेन सुतेन  
प्रेक्ष्य यथेष्टमुरोरुहदुग्धम् ॥ २६.१९॥  
  
ज्ञानरसाह्वयमम्ब निपीय  
स्तन्यमसौ रमणो मुनिराट् ते ।  
ज्ञानमयोऽभवदीश्वरि सर्वः  
पुष्यति येन तनुं हि तदात्मा ॥ २६.२०॥  
  
प्रीतिपदाय पयोधरकुम्भात्  
पार्वति धीमयदुग्धमपीतात् ।  
अस्तु गुहाय शिवे बहु दत्तं  
किञ्चिदिवेश्वरि धारय मह्यम् ॥ २६.२१॥  
  
प्रौढमिमं यदि वेत्सि तनूजं  
शैलसुते मदवारि दधानम् ।  
मास्तुपयो वितरानघमन्नं  
येन दधानि महेश्वरि शक्तिम् ॥ २६.२२॥  
  
स्वार्जितमेव मया यदि भोज्यं  
सम्मद एव ममाखिलमातः ।  
आशिषमग्र्यतमामयि दत्त्वा  
प्रेषय यानि जयानि धरित्रीम् ॥ २६.२३॥  
  
विद्युति विद्युति वीक्ष्यविलासा  
वीक्षितकर्मणि लक्ष्यरहस्या ।  
पार्वणचन्द्रमुखी ललिताङ्गी  
तैजसलिङ्गसखी शरणं नः ॥ २६.२४॥  
  
मातरपीतकुचेऽरुणशैला-  
धीश्वरभामिनि भामहनीये ।  
साधु विधाय समर्पयते ते  
दोधकमाल्यमिदं गणनाथः ॥ २६.२५॥   650  
  
  
  
%c07-q3/Sarada.Susarla/uma-c07-q3-itrans.txt medskip  
  
सप्तविंशः स्तबकः  
प्रचण्डचण्डी (शिखरिणीवृत्तम्)  
  
विधुन्वन्ध्वान्तानि प्रतिदिशमधर्मं परिहरँ-  
च्छ्रियं व्यातन्वानस्सपदि शमयन् दुःखपटलम् ।  
सहस्राराम्भोजे द्रवमसदृशं मे प्रजनयन्  
प्रचण्डायाश्चण्ड्यास्सितहसितलेशो विजयते ॥ २७.१॥  
  
अरीणां शीर्षेषु ज्वलितदवकीलीन्द्रसदृशं  
विनम्राणां शीर्षेष्वमृतकरबिम्बेन तुलितम् ।  
विरोधिध्वान्तानां तरुणतरणिप्राभवहरं  
प्रचण्डायाश्चण्ड्याश्चरणमसतां हन्तु विभवम् ॥ २७.२॥  
  
भजे भासां शालां निखिलधिषणानां जनिभुवं  
बलानामाधात्रीं निखिलभुवनेन्द्रस्य दयिताम् ।  
भजन्ते यां गीतैर्मधुसमयमाद्यात्पिकवधू-  
कलालापा हृद्यैर्हयवदनपङ्केरुहदृशः ॥ २७.३॥  
  
ज्वलन्ती तेजोभिर्महिषमथने या तव तनुर्-  
लसन्ती लावण्यैर्गिरिशरमणे या तव तनुः ।  
विना क्रोधप्रीति न किमपि तयोर्भेदकमभूत्  
तयोराद्या दुर्गा भवति ललिताऽन्या मुनिनुते ॥ २७.४॥  
  
सहस्रं भानूनां भवति दिवासानामधिपतेः  
सहस्रं शीर्षाणां भवति भुजगानामधिपतेः ।  
सहस्रं नेत्राणां भवति विबुधानामधिपतेः  
सहस्रं बाहूनां भवति समये हैमवति ते ॥ २७.५॥  
  
प्रसन्नो वक्त्रेन्दुर्न च नयनयोः कोऽप्यरुणिमा  
न कम्पो बिम्बोष्ठे स्मितमपि लसत्काशविशदम् ।  
सरोजाभः पाणिः किणविरहितः कोमलतमो  
ज्वलच्छूलं त्वासीज्जननि ताव शुम्भाय भयदम् ॥ २७.६॥  
  
वधे शुम्भस्यासीत्तव जननि या काचन तनुर्-  
दधानाऽग्र्याः शक्तीः शशिकिरणसारोपमरुचिः ।  
इमां ध्यायं ध्यायं स्मरहरसखि व्याकुलमिदं  
मनो मे विश्रान्तिं भजति भजतां कल्पलतिके ॥ २७.७॥  
  
यदि त्वं संहारे पटुरसि सवित्रि त्रिजगत-  
स्तदेतत्त्वां याचे सरसिरुहगर्भादिविनुते ।  
इमे मे पाप्मानो भगवति नदन्तो बहुविधा-  
स्तदेषु प्रख्यातं प्रतिभयतमं दर्शय बलम् ॥ २७.८॥  
  
बिभेदोरः क्रोधात्कनककशिपोरब्धितनया-  
कुचग्रावोल्लीढैरतिशितशिखैर्यः किल नखैः ।  
त्वया दत्ता शक्तिर्नरहरिशरीराय जगतां  
विनेत्रे पुंसेऽस्मै जननि रणरङ्गस्थलरमे ॥ २७.९॥  
  
अजेयस्त्रैलोक्यप्रकटितपताकः पलभुजां  
बिडौजा यत्कारागृहपरिचयी पङ्क्तिवदनः ।  
सहस्रारं साक्षाद्धृतनरशरीरं तमजयत्  
तवैवावेशेन प्रियपरशुरम्ब द्विजशिशुः ॥ २७.१०॥  
  
त्वदीया सा शक्तिस्ककलजगदन्तेऽप्यनलसा  
पुरा कार्यस्यान्ते तनयमयि हित्वा नृपरिपुम् ।  
अविक्षत्काकुत्स्थं दशमुखकुलोन्माथविधये  
सहस्रांशुं हित्वा शशिनमिव घस्रे गलति भा ॥ २७.११॥  
  
हृते लोकव्राते भगवति भवत्यैव स पुरा-  
मरिः कीर्तिं लब्धुं चतुरमतिरायाति समये ।  
त्वया लोकत्राणे जननि रचिते राक्षसबधाद्  
यशोऽवाप्तुं विष्णुर्मिलति च कुतोऽप्येष निपुणः ॥ २७.१२॥  
  
स्वरूपं ते वज्रं वियति रजसां सूक्ष्ममहसा-  
मुपाधिस्ते स्तोमो भवति चपला काऽपि तनुभा ।  
अरुद्धा ते व्याप्तिर्बलमखिलदत्तं बलनिधेः  
सहस्रांशः स्वस्य प्रभवसि समस्तस्य च शिवे ॥ २७.१३॥  
  
यतः कालव्याजात्पचसि भुवनं वैद्युतमहः-  
प्रभावात्कालीं त्वामयि विदुरतः पण्डितवराः ।  
प्रभोः शस्त्रं भूत्वा दहसि यदरीन्वज्रवपुषा  
प्रचण्डां चण्डीं तद्भगवति भणन्त्यक्षयबले ॥ २७.१४॥  
  
अयि त्वामेवेन्द्रं कथयति मुनिः कश्चिदजरे  
त्वया शस्त्राढ्यं तं भणति तु परस्तत्त्वविदृषिः ।  
युवां मातापुत्रौ भगवति विभाज्यौ न भवतस्-  
ततो धीनां द्वेधा विबुधजनगोष्ठीषु गतयः ॥ २७.१५॥  
  
विकुर्वाणा विश्वं विविधगुणभेदैः परिणमद्  
विधुन्वाना भावान् भुवनगतिरोधाय भवतः ।  
वितन्वाना शर्वं चलवदचलं काचिदवितुं  
विचिन्वाना जन्तोः कृतलवमपीशा विजयते ॥ २७.१६॥  
  
प्रभा भानोर्यद्वद्भवसि सकलस्यापि तपनी  
प्रचण्डा शक्तिः सत्यखिलभुवनेशस्य तपतः ।  
सुधांशोर्ज्योत्स्नेव प्रमदयसि चेतः प्रविशतो  
भवन्ती भूतादेर्दहरकुहरं मोदलहरी ॥ २७.१७॥  
  
प्रचण्डा गौरी वा त्वमसि वसुरुद्रार्कविनुते  
स भीमः शम्भुर्वा विभुरभयदः पादसुहृदाम् ।  
तयोरेकं रूपं तव सहविभोः खेलति मह-  
त्यमुष्मिन्नाकाशे धवलमहसि क्रीडति परम् ॥ २७.१८॥  
  
विभक्ता या द्वेधा त्वमसि गगने शीतमहस-  
स्तथा रम्ये बिम्बे ज्वलितललितस्त्रीतनुविधा ।  
तयोर्ब्रूहीशाने जननि कतमा मे जननभूः  
पुराजन्मन्यासीद्विकटमथवोग्रैव सुषुवे ॥ २७.१९॥  
  
दृशोर्भेदाद् दृष्टेर्न भवति भिदा काऽपि करयोर्-  
न भेदाद्भिन्नं स्यात्कृतमभिविमानैक्यवशतः ।  
भिदा तन्वोरेवं न भवति भिदायै तव शिवे  
वियद्देशे चण्ड्यां सितमहसि गौर्यां च भवति ॥ २७.२०॥  
  
तव च्छिन्नं शीर्षं विदुरखिलधात्र्यागमविदो  
मनुष्याणां मस्ते बहुलतपसा यद्विदलिते ।  
सुषुम्नायां नाड्यां तनुकरणसम्पर्करहिता  
बहिश्शक्त्या युक्ता विगतचिरनिद्रा विलससि ॥ २७.२१॥  
  
उताहो तन्वङ्ग्यां भृगुकुलविधात्र्यां पितृगिरा  
तनूजेनच्छिन्ने शिरसि भयलोलाक्षि नलिने ।  
न्यधास्तेजो भीमं निजमयि यदक्षुद्रमनघं  
तदाहुस्त्वामम्ब प्रथितचरिते कृत्तशिरसम् ॥ २७.२२॥  
  
हुतं धाराज्वालाजटिलचटुले शस्त्रदहने  
तपस्विन्याः कायं भगवति यदाऽम्ब त्वमविशः ।  
तदा तस्याः कण्ठप्रगलदसृजः कृत्तशिरसः  
कबन्धेन प्राप्तो भुवनविनुतः कोऽपि महिमा ॥ २७.२३॥  
  
निधेस्त्वत्तो हृत्वा भगवति न लज्जे भुवि सृजन्  
रसक्षोणीर्वाणीस्त्वदमलयशस्सौरभजुषः ।  
नृपोद्यानात्सूनोत्करमपहरन् भक्तिनटनं  
वितन्वानस्तस्मै मुहुरुपहरँत्सेवक इव ॥ २७.२४॥  
  
दधानास्सन्तोषं मनसि सुकवीनामतितरां  
ददानाः प्रत्यग्रं विबुधसदसे भावमलघुम् ।  
कुलानामुत्साहं सपदि विदधानाश्शिववधू-  
पराणां शोभन्तां जगति शिखरिण्यो गणपतेः ॥ २७.२५॥   675  
  
  
  
%c07-q4/Padmaja Pandalaneni/umasahasramu\_676-700।txt medskip  
  
अष्टाविंशः स्तबकः  
रेणुकादिवर्णनम् (वसन्ततिलकावृत्तम्)  
  
अन्तर्वलक्षपरिधिभ्रममादधानो  
वक्त्रस्य पूर्णतुहिनद्युतिमण्डलस्य ।  
हासः करोतु भवतां परमं प्रमोदं  
शुद्धान्तपङ्कजदृशः प्रमथेश्वरस्य ॥ २८.१॥  
  
सम्मोहनानि तुहिनांशुकलाधरस्य  
सञ्जीवनानि सरसीरुहसायकस्य ।  
सन्दीपनानि विनतेषु जनेषु शक्तेः  
संहर्षणानि मम सन्तु शिवास्मितानि ॥ २८.२॥  
  
पापानि मे हरतु काचन कृत्तशीर्षा  
माता पदाम्बुजभुजिष्यवितीर्णहर्षा ।  
या भक्तलोकवरदानविधौ विनिद्रा  
वासं कमण्डलुधुनीपुलिने करोति ॥ २८.३॥  
  
षष्ठावतारजननावनिरेकवीरा  
भीमा धुनोतु दुरितानि गणाधिपस्य ।  
या भक्तरक्षणविधावतिजागरूका  
पुण्ये कमण्डलुधुनीपुलिने चकास्ति ॥ २८.४॥  
  
छेदाय चेद् गतरजा मुनिरादिदेश  
चिच्छेद चेद्बहुगुणस्तनयः सवित्रीम् ।  
दाह्यं शरीरमखिलप्रभुरीशशक्तिः  
यद्याविवेश च कथा परमाद्भुतेयम् ॥ २८.५॥  
  
पुत्रः प्रियस्तव शिरः सहसा चकर्त  
कृत्ता च हर्षभरिता भवती ननर्त ।  
नो तस्य पापमपि नो तव काऽपि हानिः  
नाशोऽस्य हा भुजभुवामभवद्विपाकः ॥ २८.६॥  
  
अम्बैव सा सुरभिर्जुनभूपतिर्यां  
वीर्याज्जहार स च भार्गव आजहार ।  
तस्या हतेः परगृहस्थितिरेव हेतुः  
गन्धर्वदर्शनकथा रिपुकल्पितैव ॥ २८.७॥  
  
छिन्नानि नो कति शरीरभृतां शिरांसि  
तत्पूज्यते जगति रैणुकमेव शीर्षम् ।  
कृत्ताः कलेवरवतां कति नाभयो न  
चेतो धिनोति सुरभिर्मृगनाभिरेकः ॥ २८.८॥  
  
प्राणा वसन्ति शिरसा रहिते शरीरे  
लीलासरोजति शिरस्तु करेऽस्य कृत्तम् ।  
तन्निघ्नमेतदखिलं च धियैव धीराः  
पश्यन्तु नन्दनगरे तदिदं विचित्रम् ॥ २८.९॥  
  
प्राणेश्वरी विधिपुरे लसतः पुरारे-  
रङ्गीकरोतु शरणागतिमम्बिका मे ।  
लब्धं निपीय यदुरोरुहकुम्भदुग्धं  
सम्बन्धमूर्तिरभवत्कविचक्रवर्ती ॥ २८.१०॥  
  
अप्राप्य लोकरचनावनपातनेषु  
यस्यास्त्रयोऽपि पुरुषाः करुणाकटाक्षम् ।  
नैवेशते किमपि सा जगदेकमाता  
भद्रा परा प्रकृतिरस्त्वघनाशिनी नः ॥ २८.११॥  
  
राका प्रबोधशशिनो हृदयोदयस्य  
नौका विपज्जलनिधौ पततां जनानाम् ।  
वेदध्वजस्य ललिता त्रिरुचिः पताका  
काचिन्ममास्तु शरणं शिवमूलटीका ॥ २८.१२॥  
  
मौलौ महेन्द्रसुदृशस्सुमनोनिकाय-  
संशोभिते सदसि मान्य इवाभिजातः ।  
रेणुश्च यच्चरणभूर्लभतेऽग्रपीठं  
त्राणाय सा भवतु भूतपतेर्वधूर्नः ॥ २८.१३॥  
  
अम्बावृणोति परितोऽप्ययमन्धकारो  
नात्मानमेव मम किं तु कुलं च देशम् ।  
शीघ्रं मदीयहृदयोदयपर्वताग्रे  
श्रीमानुदेतु तव पादमयूखमाली ॥ २८.१४॥  
  
कष्टं धुनोतु मम पर्वतपुत्रिकायाः  
प्र्त्यग्रपङ्करुहबान्धवकान्तिकान्तम् ।  
अम्भोरुहासनमुखामरमौलिरत्न-  
ज्योतिर्विशेषितगुणं चरणारविन्दम् ॥ २८.१५॥  
  
ज्याशिञ्जितानि समरे गिरिशं जिगीषोः  
कामस्य हंसनिवहस्य निमन्त्रणानि ।  
धुन्वन्तु मे विपदमद्रिकुमारिकायाः  
पादारविन्दकटकक्वणितानि तानि ॥ २८.१६॥  
  
यः सर्वलोकमथनं महिषं जिगाय  
यस्यैव कर्म दमनं च तदन्तकस्य ।  
नारीनराकृतिभृतो महसस्तमङ्घ्रिं  
मञ्जीरनादमधुरं शरणं व्रजामि ॥ २८.१७॥  
  
आपन्महोग्रविषराशिनिमग्नमेतं  
दीनं त्वदीयचरणं शरणं प्रपन्नम् ।  
उद्धर्तुमम्ब करुणापरिपूर्णचित्ते  
वित्तेशमित्रकुलनारि तवैव भारः ॥ २८.१८॥  
  
लोकाधिराज्ञि पतितं विपदन्धकूपे  
संरुद्धदृष्टिमभितस्तिमिरच्छटाभिः ।  
मातः समुद्धर कृपाकलिते मृडानि  
पुत्रं करेण जगतामभयङ्करेण ॥ २८.१९॥  
  
अस्य त्वदीयपदपङ्कजकिङ्करस्य  
दुर्भाग्यपाकविफलीकृतपौरुषस्य ।  
प्राणेश्वरि प्रमथलोकपतेरुपायं  
वीक्षस्व तारणविधौ निपुणे त्वमेव ॥ २८.२०॥  
  
मृत्युञ्जयोरुमणिपीठतटे निषण्णे  
ताटङ्ककान्तिबहुलीकृतगण्डशोभे ।  
माणिक्यकङ्कणलसत्करवारिजाते  
जाते कुलाचलपतेर्जहि पातकं नः ॥ २८.२१॥  
  
किं ते वपुर्जननि तप्तसुवर्णगौरं  
कामारिमोहिनि किमिन्दुकलावलक्षम् ।  
पाकारिनीलमणिमेचककान्त्युताहो  
बन्धूकपुष्पकलिकारुचि वा स्मरामि ॥ २८.२२॥  
  
त्वं सुन्दरी नृपतिजातिजितस्त्वमम्बा  
धूमावती त्वमजरे भुवनेश्वरी त्वम् ।  
काली त्वमीश्वरि शुकार्भकधारिणी त्वं  
तारा त्वमाश्रितविपद्दलनासिधारा ॥ २८.२३॥  
  
त्वं भैरवी भगवती बगलामुखी त्वं  
रामा च सा कमलकाननचारिणी त्वम् ।  
कैलासवासिनयनामृतभानुरेखे  
को वेद ते जननि जन्मवतां विभूतीः ॥ २८.२४॥  
  
धुन्वन्तु सर्वविपदः सुकृतप्रियाणां  
धुन्वन्तु चाखिलसुखान्यघलालसानाम् ।  
आवर्ज्य भूरिकरुणं पुरजित्तरुण्या-  
श्चित्तं वसन्ततिलकाः कविभर्तुरेताः ॥ २८.२५॥   700  
  
॥ समाप्तं च सप्तमं शतकम् ॥  
  
  
  
%c08-q1/Sesha.talpasAyi.Vadapalli/c08\_q1\_itrans.txt medskip  
  
अष्टमं शतकम्  
एकोनत्रिंशः स्तबकः  
नवविधभजनम् (मदलेखावृत्तम्)  
  
आयुष्या भुवनानां चक्षुष्यास्त्रिपुरारेः ।  
कुर्वन्तु प्रमदं नः पार्वत्याः स्मितलेशाः ॥ २९.१॥  
  
नात्यर्घाणि निरर्थं नेतव्यानि दिनानि ।  
अम्बायाश्चरितानि श्रोतव्यान्यनघानि ॥ २९.२॥  
  
उद्योगं कुरु जिह्वे संहर्तुं दुरितानि ।  
पूतान्यद्रिसुतायाः कीर्त्यन्तां चरितानि ॥ २९.३॥  
  
श्रीसक्तिर्विनिवार्या चिन्ता काऽपि न कार्या ।  
नित्यं चेतसि धार्या दीनानां गतिरार्या ॥ २९.४॥  
  
ज्ञातुं या गदितुं या श्रोतुं या श्वसितुं या ।  
द्रष्टुं याऽन्तरशक्तिस्तिष्ठात्र स्मृतिरेषा ॥ २९.५॥  
  
विभ्राजीनशताभं बिभ्राणं शिरसीन्दुम् ।  
स्मर्तव्यं जगदम्बारूपं वा धुतपापम् ॥ २९.६॥  
  
येषां स्यात्परितप्तं प्रायश्चित्तमघेन ।  
रुद्राणीपदसेवा प्रायश्चित्तममीषाम् ॥ २९.७॥  
  
तद्दीप्तं पदयुग्मं सेवे यत्र भवन्ति ।  
अङ्गुल्यो दश भानोर्भानूनां शतकानि ॥ २९.८॥  
  
नो चेत् कुप्यसि किञ्चिद् याचे वाचमतीते ।  
सेवां मातरुरीकुर्विष्टं मे कुरु मा वा ॥ २९.९॥  
  
शर्वाणीचरणार्चापीठं पीवरकाणाम् ।  
वध्यस्थानमिदं स्यादुग्राणां दुरितानाम् ॥ २९.१०॥  
  
स्कन्दाम्बापदपीठस्पृष्टं चेद्बलमाप्तम् ।  
एकैकं सुममंहस्वेकैकं कुलिशं स्यात् ॥ २९.११॥  
  
अम्भोजोपममङ्घ्रिं शम्भोः पट्टमहिष्याः ।  
अंहस्संहतिमुग्रां संहर्तुं प्रणमामः ॥ २९.१२॥  
  
ये कालीपदवेषं नालीकं प्रणमन्ति ।  
नैषां किञ्चिदशक्यं नालीकं मम वाक्यम् ॥ २९.१३॥  
  
वासस्तेऽत्र समाप्तः पङ्केतो व्रज दूरम् ।  
कालीं शङ्करनारीं कालेऽस्मिन् प्रणमामः ॥ २९.१४॥  
  
आशा रे तदवस्था भूभागनटतस्ते ।  
कामानां क्व नु पारः कामारेर्नम नारीम् ॥ २९.१५॥  
  
धन्यास्ते तुहिनाद्रेः कन्यां ये प्रणमन्ति ।  
अन्यानुन्नतशीर्षान् मन्ये वन्यलुलायान् ॥ २९.१६॥  
  
पादाम्भोजमुमायाः प्राज्ञास्सम्प्रणमन्तः ।  
गृह्णन्ति श्रियमस्मिन् राजन्तीं निजशक्त्या ॥ २९.१७॥  
  
मन्दाराद्रिसुताङ्घ्री दातारौ सदृशौ स्तः ।  
उत्कण्ठैः फलमाद्यादन्यस्मान्नतकण्ठैः ॥ २९.१८॥  
  
कालस्यापि विजेतुः शर्वाण्याश्चरणस्य ।  
एषोऽहं कविलोकक्ष्मापालोऽस्मि भुजिष्यः ॥ २९.१९॥  
  
रक्ते दर्शय रागः रुद्राणीपदपद्मे ।  
चेतः पुष्यति शोभां सारस्सारवतोऽग्रे ॥ २९.२०॥  
  
संशोध्यागमजालं सारांशं प्रवदामः ।  
स्कन्दाम्बापदभक्तिर्भुक्त्यै चाथ विमुक्त्यै ॥ २९.२१॥  
  
वात्सल्यं गतिहीनेष्वायुष्यं सुकृतस्य ।  
भूयोभिः सह सख्यं श्रीहेतुष्विह मुख्यम् ॥ २९.२२॥  
  
श्लाघ्यं पुष्यति कामं प्रेमा स्वप्रमदायाम् ।  
शर्वाणीपदभक्तिर्नित्याय प्रमदाय ॥ २९.२३॥  
  
एकैवं बहुभेदा भिन्नत्वाद्विषयाणाम् ।  
रत्याख्या द्रुतिरन्तः सा सूते फलभेदान् ॥ २९.२४॥  
  
हर्षं कञ्चन मातुर्मत्तो भक्तिभरेण ।  
तन्वन्नेष विधत्तां हेरम्बो मदलेखाः ॥ २९.२५॥   725  
  
  
  
%c08-q2/Pattabhi.Nadimpally/enimidava\_satakamu\_dvitiya\_stabakamu\_726\_750।txt medskip  
  
त्रिंशः स्तबकः  
मानसपूजा (प्रमाणिकावृत्तम्)  
  
कृतेन सा निसर्गतो धृतेन नित्यमानने ।  
सितेन शीतशैलजा स्मितेन शं तनोतु मे ॥ ३०.१॥  
  
प्रतिक्षणं विनश्वरानये विसृज्य गोचरान् ।  
समर्चयेश्वरीं मनो विविच्य विश्वशायिनीम् ॥ ३०.२॥  
  
विशुद्धदर्पणेन वा विधारिते हृदाऽम्ब मे ।  
अयि प्रयच्छ सन्निधिं निजे वपुष्यगात्मजे ॥ ३०.३॥  
  
पुरस्य मध्यमाश्रितं सितं यदस्ति पङ्कजम् ।  
अजाण्डमूल्यमस्तु ते सुरार्चिते तदासनम् ॥ ३०.४॥  
  
अखण्डधारया द्रवन्नवेन्दुशेखरप्रिये ।  
मदीयभक्तिजीवनं दधातु तेऽम्ब पाद्यताम् ॥ ३०.५॥  
  
विवासनौघमानसप्रसादतोयमम्ब मे ।  
समस्तराज्ञि हस्तयोरनर्घमर्घ्यमस्तु ते ॥ ३०.६॥  
  
महेन्द्रयोनिचिन्तनाद् भवन्भवस्य वल्लभे ।  
महारसो रसस्त्वया निपीयतां विशुद्धये ॥ ३०.७॥  
  
सहस्रपत्रपङ्कजद्रवत्सुधाजलेन सा ।  
सहस्रपत्रलोचना पिनाकिनोऽभिषिच्यते ॥ ३०.८॥  
  
ममार्जितं यदिन्द्रियैः सुखं सुगात्रि पञ्चभिः ।  
तदम्ब तुभ्यमर्पितं सुधाख्यपञ्चकायताम् ॥ ३०.९॥  
  
वसिष्ठगोत्रजन्मना द्विजेन निर्मितं शिवे ।  
इदं शरीरमेव मे तवास्तु दिव्यमंशुकम् ॥ ३०.१०॥  
  
विचित्रसूक्ष्मतन्तुभृन्ममेयमात्मनाडिका ।  
सुखप्रबोधविग्रहे मखोपवीतमस्तु ते ॥ ३०.११॥  
  
महद्विचिन्वतो मम स्वकीयतत्त्ववित्तिजम् ।  
इदं तु चित्तसौरभं शिवे तवास्तु चन्दनम् ॥ ३०.१२॥  
  
महेशनारिनिःश्वसँस्तथाऽयमुच्छ्वसँस्तदा ।  
तवानिशं समर्चको ममास्तु जीवमारुतः ॥ ३०.१३॥  
  
विपाककालपावकप्रदीप्तपुण्यगुग्गुलुः ।  
सुवासनाक्यधूपभृद् भवत्वयं ममाम्ब ते ॥ ३०.१४॥  
  
गुहावतारमौनिना मयीश्वरि प्रदीपिता ।  
इयं प्रबोधदीपिका प्रमोददायिकाऽस्तु ते ॥ ३०.१५॥  
  
इमामयि प्रियात्प्रियां महारसामहङ्कृतिम् ।  
निवेदयामि भुज्यतामियं त्वया निरामये ॥ ३०.१६॥  
  
सरस्वती सुधायते मनो दधाति पूगताम् ।  
हृदेव पत्रमम्बिके त्रयं समेत्य तेऽर्प्यते ॥ ३०.१७॥  
  
विनीलतोयदान्तरे विराजमानविग्रहा ।  
निजाविभूतिरस्तु ते तटिल्लता प्रकाशिका ॥ ३०.१८॥  
  
स्वरोऽयमन्तरम्बिके द्विरेफवत्स्वरँस्तदा ।  
ममाभिमन्त्र्य धीसुमं ददाति देवि तेऽङ्घ्रये ॥ ३०.१९॥  
  
तवार्चनं निरन्तरं यतो विधातुमस्म्यहम् ।  
न विश्वनाथपत्नि ते विसर्जनं विधीयते ॥ ३०.२०॥  
  
वियोग इन्दुधारिणा न चेह विश्वनायिके ।  
मदम्ब सोऽत्र राजते तटिल्लताशिखान्तरे ॥ ३०.२१॥  
  
इदं शरीरमेककं विभाव्य नव्यमन्दिरम् ।  
विहारमत्र सेश्वरा भवानि कर्तुमर्हसि ॥ ३०.२२॥  
  
जडेष्विवालसेष्विव प्रयोजनं न निद्रया ।  
विहर्तुमेव याच्यसे हृदीशसद्मराज्ञि मे ॥ ३०.२३॥  
  
अयं तवाग्रिमः सुतः श्रितो मनुष्यविग्रहम् ।  
तनूजवेश्मसौष्ठवं मृडानि पश्य कीदृशम् ॥ ३०.२४॥  
  
गणेशितुर्महाकवेरसौ प्रमाणिकावली ।  
मनोम्बुजे महेश्वरीप्रपूजनेषु शब्द्यताम् ॥ ३०.२५॥   750  
  
  
  
%c08-q3/Sesha.talpasAyi.Vadapalli/c08\_q3\_itrans.txt medskip  
  
एकत्रिंशः स्तबकः  
नामवैभवम् (उपजातिवृत्तम्)  
  
दरस्मितश्रीकपटा सुपर्व-  
स्रोतस्विनी पर्वतजास्यजाता ।  
पङ्कं मम क्षालयतादशेषं  
संसारमग्ने हृदये विलग्नम् ॥ ३१.१॥  
  
हराट्टहासेन समं मिलित्वा  
पित्रेव पुत्रो गुरुणेव शिष्यः ।  
विभ्राजमानो मम शं करोतु  
हासाङ्कुरः केसरिवाहनायाः ॥ ३१.२॥  
  
नमश्शिवायै भणत द्विपादो  
युष्माकमग्र्यां धिषणां दधत्यै ।  
आधारचक्रेशितुरम्बिकायै  
ब्रह्माण्डचक्रस्य विधायिकायै ॥ ३१.३॥  
  
नदन्ति गावोऽपि विशिष्टकाले-  
ष्वम्बेति यो नाह्वयते स किं ना ।  
लक्ष्यं पुनः प्राणवदस्तु सर्वं  
सर्वस्य चान्तर्हि पराऽस्ति शक्तिः ॥ ३१.४॥  
  
आत्मन्युतान्यत्र विधाय लक्ष्यं  
तां शक्तिमाद्यामखिलेषु सुप्ताम् ।  
यावत्प्रबोधं मुहुराह्वयस्व  
प्रबुध्यते सा यदि किन्न्वसाध्यम् ॥ ३१.५॥  
  
ये नाम शान्तिं परमां वहन्तो  
नामानि शीताचलपुत्रिकायाः ।  
सङ्कीर्तयन्तो विजने वसन्ति  
जयन्ततातादपि ते जयन्ति ॥ ३१.६॥  
  
नामानि सङ्कीर्तयतां जनानां  
कारुण्यवत्याः करिवक्त्रमातुः ।  
पुनर्जनन्या जठरे निवासा-  
दायासवत्ता भवतीति मिथ्या ॥ ३१.७॥  
  
पापैस्समन्तात्समभिद्रुतोऽपि  
विश्वस्य ते विक्रममस्मि धीरः ।  
न चेद्रसज्ञे भवती ब्रवीति  
नामानि शीतांशुभृतो हतोऽहम् ॥ ३१.८॥  
  
देहीति सम्पल्लवदर्पितानां  
द्वारेषु घोषं कुरुषे परेषाम् ।  
भवानि भद्रे भुवनाम्ब दुर्गे  
पाहीति नायाति किमम्ब जिह्वे ॥ ३१.९॥  
  
वाक्यानि वक्तुं यदि ते रसज्ञे  
रसोज्ज्वलानि व्यसनं गरीयः ।  
किं वा नमोन्तानि सुधां किरन्ति  
नामानि नो सन्ति कुमारमातुः ॥ ३१.१०॥  
  
यद् गीयते शैलसुताभिधानं  
तदेव बोध्यं सुकृतं प्रधानम् ।  
अज्ञानिलोकस्य कृते भणन्ति  
यज्ञादिपुण्यानि पराणि विज्ञाः ॥ ३१.११॥  
  
साम्ना प्रयुक्तेन जगद्वशे स्यात्  
नाम्ना सदोक्तेन जगद्विनेत्री ।  
वेदोभयं सम्यगिदं कृती यो  
भवे भयं तस्य कुतोऽपि न स्यात् ॥ ३१.१२॥  
  
सङ्कीर्तनात्तुष्यति शर्वयोषा  
तुष्टा त्वभीष्टं न ददाति नैषा ।  
इमं त्वविज्ञाय जगत्युपायं  
ब्रजन्त्यपायं बहुधा मनुष्याः ॥ ३१.१३॥  
  
भाषे भुजङ्गाभरणप्रियाया  
नामानि कामानितरान् विहाय ।  
अपि प्रपञ्चातिगघोरकृत्यं  
करोतु किं मां तरणेरपत्यम् ॥ ३१.१४॥  
  
यज्ञेन दानैः कठिनव्रतैर्वा  
सिद्धिं य इच्छेत्स ग्रहीतुमिच्छेत् ।  
मातुः शयानोऽङ्कतले शशाङ्कं  
महेश्वरीं कीर्तयतस्तु सिद्धिः ॥ ३१.१५॥  
  
रहस्यतन्त्राणि विविच्य दूरं  
व्याजं विमुच्य प्रवदामि सारम् ।  
नामैव कामारिपुरन्ध्रिकायाः  
सिद्धेर्निदानं न मखो न दानम् ॥ ३१.१६॥  
  
पीयूषमीषन्मधुरं भणन्ति  
ये नाम रामाधरपानलोलाः ।  
कामारिरामाह्वयगानलोलाः  
कवीश्वराः काञ्जिकमालपन्ति ॥ ३१.१७॥  
  
सुधाघटः कोऽप्यधरो वधूनां  
कविस्सुधातोयधरोऽभिधेयः ।  
अयं सुधावीचिवितानमाली  
नामप्रणादो नगकन्यकायाः ॥ ३१.१८॥  
  
सुरालये भातितरां सुधैका  
सुधा परा वाचि महाकवीनाम् ।  
बिम्बाधरे कञ्जदृशां सुधाऽन्या  
सुधेतरा नामनि लोकमातुः ॥ ३१.१९॥  
  
माधुर्यमाभात्यधरे वधूनां  
चकोरबन्धोः शकले प्रसादः ।  
त्रिस्रोतसो वारिणि पावनत्वं  
त्रयं च नाम्नि त्रिपुराम्बिकायाः ॥ ३१.२०॥  
  
या माधुरी प्रेमभरेण दष्टे  
जागर्ति कान्तावरदन्तचेले ।  
सा दृश्यते भक्तिभरेण गीते  
धराधराधीशसुताभिधाने ॥ ३१.२१॥  
  
यत्ते जगल्लम्पटकेऽपि वर्णा-  
स्तन्मेऽमृतं नाम नगात्मजायाः ।  
लालामयो यो मम तं ब्रवीषि  
सुधामयं स्त्रीदशनच्छदं त्वम् ॥ ३१.२२॥  
  
उच्चारयोच्चाटितपातकानि  
नामानि जिह्वे भुवनस्य मातुः ।  
तदा वदामो मधुचूतरम्भा-  
रामाधरास्ते रुचये यदि स्युः ॥ ३१.२३॥ ᳚    ᳚  @@773 ᳚    ᳚  
  
आक्षेपमिक्षोरधिकं विधत्ते  
पीयूषदोषानभितोऽभिधत्ते ।  
कान्ताधरारब्धदुरन्तवादः  
कपर्दिकान्तावरनामनादः ॥ ३१.२४॥  
  
विश्वासहीनैः सुतरामबोध्यं  
नामानुभावं नगकन्यकायाः ।  
जयन्तु सिद्धैरपि गीयमानं  
गायन्त्य एता उपजातयो नः ॥ ३१.२५॥   775  
  
  
  
%c08-q4/Jayaram.Manda/itrans.txt medskip  
  
द्वात्रिंशः स्तबकः  
भक्तिर्योगश्च (आर्यागीतिवृत्तम्)  
  
विदधातु सम्पदं मे  
सकलजगन्नाथनयनहारिज़्योत्स्नः ।  
शीतोऽन्धकारहारी  
हासशशी कश्चिदङ्करहितो मातुः ॥ ३२.१॥  
  
करुणारसार्द्रहृदया  
हृदयान्तरनिर्यदच्छवीचिस्मेरा ।  
प्रमथेश्वरप्रियतमा  
पादप्रेष्यस्य भवतु कल्याणय ॥ ३२.२॥  
  
कारणकार्यविभेदाद्  
रूपद्वितयं तवाम्ब यदृषिप्रोक्तम् ।  
तत्रैकं भर्तुमिदं  
विहर्तुमन्यत्तु भुतभर्तुर्ललने ॥ ३२.३॥  
  
श्रोतुं स्तोत्रविशेषं  
भक्तविशेषं च बोद्धुमयमीदृगिति ।  
दातुं च वाञ्छितार्थं  
तव मातश्चन्द्रलोकरूपं भवति ॥ ३२.४॥  
  
कीशकिशोरन्यायात्  
कारणरूपं तवाम्ब योगी धत्ते ।  
ओतुकिशोरन्यायाद्  
भक्तं परिपासि कार्यरूपेण त्वम् ॥ ३२.५॥  
  
दृढधारणा न चेत्त्व-  
च्च्यवते योगी महेशनयनज्योत्स्ने ।  
नायं ममेति भाव-  
स्तव यदि सद्यः सवित्रि भक्तं त्यजसि ॥ ३२.६॥  
  
शिथिलधृतिर्योगी स्याद्  
बाह्यैर्विषयैर्नितान्तमाकृष्टो यः ।  
स्वीयमतिर्लुप्यति ते  
भक्तेऽहन्ताप्रसारकलुषे मातः ॥ ३२.७॥  
  
साहङ्कृतिर्न भक्तिः  
सबाह्यविषया धृतिर्न सर्वेश्वरि ते ।  
अविजानन्तावेतद्  
भक्तो योगी च नैव सिद्धौ स्याताम् ॥ ३२.८॥  
  
व्यक्तित्वादपि यस्य  
प्रियं त्वदीयं सवित्रि पादाम्भोजम् ।  
सोऽद्भुतशक्तिर्भक्तो  
भगवति किं किं करोति नास्मिन् जगति ॥ ३२.९॥  
  
व्यक्तित्वलोभविवशे  
सिद्धः कामोऽपि भवति समवच्छिन्नः ।  
प्राप्तोऽपि सलिलराशिं  
सलिलानि घटः कियन्ति सङ्गृह्णीयात् ॥ ३२.१०॥  
  
जीवन्नेव नरो यः  
सायुज्यं ते प्रयाति शम्भोः प्रमदे ।  
सर्वे कामास्तस्य  
प्रयान्ति वशमाशु वीतविविधभ्रान्तेः ॥ ३२.११॥  
  
व्यक्तित्वं तुभ्यमिदं  
मनीषया मे प्रदत्तमधिकारिण्या ।  
बहुकालभोगबलतो  
विवदति देहो मदम्ब किं करवाणि ॥ ३२.१२॥  
  
स्थूलेन वर्ष्मणा सह  
सूक्ष्मा कलहं मतिर्न कर्तुं शक्ता ।  
सुतरां बलवति मातर्-  
बलाद् गृहाण स्वयं त्वमस्मात्स्वीयम् ॥ ३२.१३॥  
  
सर्वेषां हृदि यस्मात्-  
त्वमसि प्राणात्मिकाम्ब हेतोस्तस्मात् ।  
अखिलप्राण्याराधन-  
माराधननिर्विशेषमगपुत्रि तव ॥ ३२.१४॥  
  
जुह्वति केऽपि कृशानौ  
तस्मात्प्राप्तिस्तवेति सम्पश्यन्तः ।  
अपरे प्राणिषु जुह्वति  
साक्षात्प्राणात्मिकाऽसि तेष्वन्तरिति ॥ ३२.१५॥  
  
प्राणिष्वपि यः प्राणं  
भूतादिमनादिमात्मनि स्थितमनघम् ।  
सततमुपास्ते योगी  
तस्मिन् होमेन तेऽम्ब तृप्तिस्सुलभा ॥ ३२.१६॥  
  
आत्मनि योऽम्ब श्रेष्ठे  
प्राणे प्राणान् जुहोति दहराभिमुखः ।  
त्वद्रूपे हतपापे  
तेन जितं सकलमीशचित्तारामे ॥ ३२.१७॥  
  
उपसंहृतमखिलेभ्यो  
विषयेभ्यो निर्निमेषमन्तःकृष्टम् ।  
हृदि दृढपदेन चक्षु-  
स्त्वद्रूपे हूयते मदम्ब प्राणे ॥ ३२.१८॥  
  
अन्तस्स्वरं निगूढं  
श्रेष्ठप्राणस्य देवि तव भागस्य ।  
शृण्वदिव प्रणवाख्यं  
श्रवणं तत्रैव भवति जगदम्ब हुतम् ॥ ३२.१९॥  
  
सर्वेषां मन्त्राणां  
स्तोत्राणां चेशचित्तनाथे प्रकृतौ ।  
गूढं सदा स्वरन्त्यां  
प्राणन्त्यां त्वयि जुहोति मौनी वाचम् ॥ ३२.२०॥  
  
देहे स्खलति मनश्चेत्  
विषयेषु हुतं दधाति विषयात्मत्वम् ।  
आवृत्तं यदि देहाद्  
सूक्ष्मायां त्वयि हुतं त्वदाकृति भवति ॥ ३२.२१॥  
  
त्वग्रसनघ्राणाना-  
मनुभूतीः प्राणशक्तिसात्कुर्वाणः ।  
कं नार्पयते भोगं  
भगवति ते सर्वलोकपार्थिववनिते ॥ ३२.२२॥  
  
गच्छन् कुर्वन् विसृजन्  
रममाणाश्चाम्ब सकललोकाधीशे ।  
यः केवलां क्रियामपि  
चिन्तयते तेन नित्ययज्ञः क्रियते ॥ ३२.२३॥  
  
सर्वेषामग्नीनां  
प्राणाग्निस्तव विभूतिरुक्तः श्रेष्ठः ।  
तस्मिन्हुतं तु सुहुतं  
द्रव्याणि धियः क्रियाश्च मन्त्रः प्रणवः ॥ ३२.२४॥  
  
आर्यागीतीनामय-  
मधरीकृतमधुसुधाधिमाधुर्यरसः ।  
वर्गो गणपतिवदना-  
न्निष्क्रान्तो भवतु शर्वसुदृशः प्रीत्यै ॥ ३२.२५॥   800  
  
॥ समाप्तं च अष्टमं शतकम् ॥  
  
  
  
%c09-q1/Karthik.Sitaram.Tenneti/c09-q1।txt medskip  
  
नवमं शतकम्  
त्रयस्त्रिंशः स्तबकः  
जपो योगोऽर्पणं च (वंशस्थवृत्तम्)  
  
सुधां किरन्तोऽखिलतापहारिणीं  
तमो हरन्तः पटलेन रोचिषाम् ।  
श्रियं दिशन्तो दिशि दिश्यसङ्क्षयां  
जयन्ति शीताद्रिसुतास्मिताङ्कुराः ॥ ३३.१॥  
  
कृपाकटाक्षस्तव केन वाऽऽप्यते  
महेशशुद्धान्तपुरन्ध्रि कर्मणा ।  
निरन्तरं मन्त्रजपेन वा मतेर्-  
विशोधनेनोत मनोर्पणेन वा ॥ ३३.२॥  
  
विशोधनाद्देवि मतेः प्रगृह्यसे  
मनोर्पणेनेशवधु प्रसीदसि ।  
जपेन मन्त्रस्य शुभस्य वर्धसे  
जगत्त्रयीधात्रि कलेबरान्तरे ॥ ३३.३॥  
  
मनःप्रतापस्य भवत्यसंशयं  
प्रवर्धनं वैदिकमन्त्रचिन्तनम् ।  
प्रशस्यते प्राणमहःप्रदीपने  
दयान्विते तान्त्रिकमन्त्रसेविता ॥ ३३.४॥  
  
तवाम्बिके तान्त्रिकमन्त्रमुत्तमं  
स्तवातिगं यः कनकाङ्गि सेवते ।  
विचित्रयन्त्रादिव वैद्युतं मह-  
स्ततो विनिर्यद् भुवनं विगाहते ॥ ३३.५॥  
  
न तस्य चेतो विकृतेर्वशे भवे-  
न्न तस्य दृष्टिर्विषयैर्विकृष्यते ।  
न तस्य रोगैरपकृष्यते वपुः  
सवित्रि यस्ते भजते महामनुम् ॥ ३३.६॥  
  
स्मरन्ति मायां गगनाग्निशान्तिभिः  
सहाच्छभासा सहिताभिरम्बिके ।  
तथा रसज्ञां द्रुहिणाग्निशान्तिभिर्-  
भणन्ति दोग्ध्रीं तु खषष्ठबिन्दुभिः ॥ ३३.७॥  
  
अभण्यताद्या भुवनेश्वरी बुधैर्-  
अनन्तरा मातरगादि कालिका ।  
प्रचण्डचण्डी परिकीर्तिता परा  
त्रयोऽप्यमी ते मनवो महाफलाः ॥ ३३.८॥  
  
उपाधिभूतं शुचि नाभसं रजो  
दधाति साक्षाद् भुवनेश्वरीपदम् ।  
तदाश्रया व्यापकशक्तिरद्भुता  
मनस्विनी काचन कालिकेरिता ॥ ३३.९॥  
  
अमर्त्यसाम्राज्यभृतः प्रवर्तिका  
विशाललोकत्रयरङ्गनर्तिका ।  
पराक्रमाणामधिनायिकोच्यते  
प्रचण्डचण्डीति कला सवित्रि ते ॥ ३३.१०॥  
  
स्मरन्मनुं रोदिति भक्तिमांस्तव  
प्रगृह्य पादं मुनिरम्ब लम्बते ।  
फलं चिराय प्रथमः समाप्नुयात्  
परो मरन्दं पद एव विन्दति ॥ ३३.११॥  
  
पदं तवान्विष्टमनेकदा मुदा  
हृदन्तरे स्पृष्टमिवेदमम्बिके ।  
पलायतेऽधोऽहमनन्तरं शुचा  
परात्परे रोदिमि मन्त्रशब्दतः ॥ ३३.१२॥  
  
भणन्ति सन्तो मरुतां सवित्रि ते  
महामनुं त्वत्पदभास्करातपम् ।  
ततो हि मूलात्स्वर एष निर्गत-  
स्तपत्यघौघं जरयन्महोमयः ॥ ३३.१३॥  
  
सवित्रि साक्षाच्चरणस्य ते प्रभां  
विधारयँस्तज्जनिमूलमार्गणे ।  
मुहुर्मुहुस्सोऽहमजे धृतोद्यमः  
पथा महर्षी रमणो बभाण यम् ॥ ३३.१४॥  
  
अहम्पदार्थो यदि चिल्लता तता  
किमेष दोग्ध्रीमनुभावतोऽपरः ।  
अहं यदि प्राणनिनादवैखरी  
न कूर्च आख्यातुमसेति शक्यते ॥ ३३.१५॥  
  
परे तु यां चेतनशक्तिमामन-  
न्त्यभाणि सा कुण्डलिनीति तान्त्रिकैः ।  
विलक्षणा नाम चमत्कृतिर्जडान्  
प्रतारयत्यागमसारदूरगान् ॥ ३३.१६॥  
  
भवत्यखण्डानुभवः प्रबोधिना-  
मतीव सूक्ष्मानुभवश्च योगिनाम् ।  
करं गतास्सर्वविधाश्च शेरते  
महेश्वरीमन्त्रपरस्य सिद्धयः ॥ ३३.१७॥  
  
सहस्रसङ्ख्यानि जनूंषि वा मम  
प्रियाणि भक्तिस्तव चेद्भवे भवे ।  
तव स्मृतिं चेद् गलयेन्न सम्मदं  
करोति मोक्षोऽपि ममेशवल्लभे ॥ ३३.१८॥  
  
विनैव दृष्टिं यदि सत्प्रशिष्यते  
न सत्तयाऽर्थः फलहीनया तया ।  
इदं तु सत् किन्न्वसतो विशिष्यते  
न तात मुक्तोपलयोस्तदा भिदा ॥ ३३.१९॥  
  
शुचां निवृत्तिर्यदि मुक्तिरिष्यते  
सुखप्रवृत्तिर्यदि नात्र विद्यते ।  
सदेव चेत्तत्र मतिर्न भासते  
जडं विमुक्ताद्वचसैव भिद्यते ॥ ३३.२०॥  
  
मतिः पराची व्यवहारकारणं  
भवेत्प्रतीची परमार्थसम्पदि ।  
उभे दिशौ यस्य मतिर्विगाहते  
पदा च मूर्ध्ना च स सिद्ध इष्यते ॥ ३३.२१॥  
  
दृढं पदं यस्य मतेः सदाऽन्तरे  
स ना धियोऽग्रेण बहिश्चरन्नपि ।  
सवित्रि मग्नस्त्वयि सम्प्रकीर्त्यते  
न तस्य भीः सञ्चरतोऽपि संसृतेः ॥ ३३.२२॥  
  
विचिन्तने चिन्तनशक्तिमद्भुतां  
विलोकने लोकनशक्तिमुज्ज्वलाम् ।  
प्रभाषणे भाषणशक्तिमुत्तमां  
निभालयंस्त्वां विषयैर्न जीयते ॥ ३३.२३॥  
  
विलोकमानस्य विलोकनं कवेर्-  
विलोक्यमानेषु विहाय सक्तताम् ।  
विलोचने सन्निहिता निरन्तरं  
विधूतभीतिर्विबुधस्तुता शिवा ॥ ३३.२४॥  
  
अयं भयानां परिमार्जकस्सतां  
समस्तपापौघनिवारणक्षमः ।  
मनोज्ञवंशस्थगणो गणेशितुर्-  
मनो महेशाब्जदृशो धिनोत्वलम् ॥ ३३.२५॥   825  
  
  
  
%c09-q2/Muralidhar.Kalavacharla/uma\_sahasram\_chap9-q2।txt medskip  
  
चतुस्त्रिंशः स्तबकः  
प्रार्थना (हरिणीवॄत्तम्)  
  
विदितमहिमा विश्वाधानादनेकविधाद्भुतात्  
प्रथितचरितः शर्वालोकप्रतापविवर्धनात् ।  
प्रकटितगुणः पापध्वान्तप्रसारनिरोधनात्  
प्रदिशतु शिवाहासो भासां निधिः कुशलानि मे ॥ ३४.१॥  
  
हृदि करुणया पूर्णा बाह्वोर्बलेन महीयसा  
पदकमलयोर्लक्ष्म्या भक्तैर्जनैरुपजीव्यया ।  
मुखसितकरे लावण्येन त्रिणेत्रदृशां बलं  
बहु विदधता काली माताऽवतात्पदसेविनम् ॥ ३४.२॥  
  
जगदधिपया सिद्धं दोग्ध्र्याऽथवोत रसज्ञया  
मुनिजननुतं देवीमन्त्रं जपेद्यदि मानवः ।  
अमृतजलदीभूतः पूतः वियोगविशेषवित्  
स इह वसुधालोके धारा गिरामभिवर्षति ॥ ३४.३॥  
  
इममभिमुखीभूता शातोदरी कमलालया  
हयगजघटापूर्णाऽभ्यर्णं समेत्य निषेवते ।  
सविबुधमिदं विश्वं तस्य प्रयाति पुनर्वशं  
प्रथितयशसां सिद्धीनां चाप्यमुं भजतेऽष्टकम् ॥ ३४.४॥  
  
सुविमलधियस्तस्य क्रोधाद् दृगम्बुधुतद्युती  
रिपुजनवधूगण्डाभोगो भवेदुत पाण्डुरः ।  
सपदि भुवनव्याप्तं चाप्तैः प्रमाणपुरस्सरं  
भणितमजरं भद्रं ज्योतिः परं हृदि भासते ॥ ३४.५॥  
  
अदयमरिभिः क्रान्ते राष्ट्रे त्वमीश्वरि रक्षिका  
सुमशरमुखैर्धूते चित्ते त्वमीश्वरि रक्षिका ।  
प्रबलदुरितैर्ग्रस्ते वंशे त्वमीश्वरि रक्षिका-  
ऽप्यसृजति जलं मेघे मोघे त्वमीश्वरि रक्षिका ॥ ३४.६॥  
  
भगवति निजौ साक्षात्पुत्रौ बृहस्पतिपावकौ  
गणपतिगुहावेतौ वेषान्तरव्यवहारतः ।  
भरतधरणीखण्डे हेतोः कुतः कृतसम्भवौ  
कलकलयुते काली देवि व्यधाः कथय द्रुतम् ॥ ३४.७॥  
  
समयमयि ते धृत्वा पादाम्बुजं रमणः सुतो  
गिरिवरगुहास्वन्तः शान्तो नयेद्यदि नाद्भुतम् ।  
स्थलविरहतः स्वीयस्थाने किमत्र समागतो  
न वदसि कुतः कार्यं तस्मै कुलाचलकन्यके ॥ ३४.८॥  
  
परिभणति चेच्छिष्यव्यूहे महाद्भुतसङ्गतीर्-  
जननि रमणो योगीशानस्ततो बहु नो फलम् ।  
अमिततमया दृष्टेः शक्त्या कदा सरणिं नये-  
दपथपतितं धात्रीलोकं तदेव वदाम्बिके ॥ ३४.९॥  
  
अहमिह कुतो हेतोर्जातो विषण्णतमे स्थले  
चरणकमलच्छायां मायाधिराज्ञि विहाय ते ।  
परमकरुणो घोरः शापः किमेष सवित्रि ते  
किमपि भुवि वा कार्यं कर्तुं नियोजितवत्यसि ॥ ३४.१०॥  
  
व्रजति विलयं स्नेहो दूरप्रवासवशादिति  
प्रवदति बुधः कश्चित्सत्यं प्रभाति तदम्बिके ।  
भगवति निजे कुक्षौ जातं दिवो धरणीगतं  
स्मृतिसरणितो दूरे हा हा करोषि रुषा यथा ॥ ३४.११॥  
  
मम तु विमला हृद्या विद्या महेश्वरि याऽभव-  
न्मनसि च परा चित्रा शक्तिश्चिरन्तनि याऽभवत् ।  
वचसि च महद्भाग्यं श्लाघ्यं यदीड्यतमेऽभवत्  
तदयि गलितं मत्तो वित्तत्रयं भवतो भुवि ॥ ३४.१२॥  
  
कृतमयि मया पापं घोरं सुकर्मसु सङ्गिनां  
यदहमदयो विघ्नं नॄणां मुहुर्मुहुराचरम् ।  
अतिकटु फलं तस्याश्नामि श्रितो नरविग्रहं  
प्रमथनृपतेर्जाये माये जनन्यव मामिमम् ॥ ३४.१३॥  
  
न भवसि दृशोर्मार्गे लोकाधिराज्ञि कुतो गिरो  
न च बहुकृपे स्वप्ने वा त्वं प्रयच्छसि दर्शनम् ।  
अपनयसि नो सन्देहं वा परोक्षकृपावशा-  
दपि सुरनुते लग्ना कार्यान्तरे किमुतादया ॥ ३४.१४॥  
  
निरवधिशिवे माहात्म्यं ते भणन्ति महर्षयो  
मनसि करुणा न न्यूना ते यथा प्रथिताः कथाः ।  
तदिदमखिलं मिथ्या स्यादित्यसाध्यमुदीरितुं  
यदसि विमुखी पुत्रे किं वा भवेदिह कारणम् ॥ ३४.१५॥  
  
भुवनभरणं नाल्पं कार्यं न देवि तव क्षणो  
गुरु च बहुलं कृत्यं नित्यं तवास्ति न तन्मृषा ।  
न तव कठिनं मौनं निन्द्यं तथापि न पार्वति  
स्मर सकृदिमं दीनं पुत्रं तदेव ममाधिकम् ॥ ३४.१६॥  
  
न भवति सुधाधारावर्षादयं मुदितस्तनौ  
मधुमदमुषां वाचां सर्गान्न चाप्ययमुद्धतः ।  
तव पदयुगे निष्ठालाभान्न तृप्यति चाप्ययं  
भगवति चिरात् सन्देशं ते सुतः प्रतिवीक्षते ॥ ३४.१७॥  
  
किमिह भुवने कर्तव्यं मे किमर्थमिहागतो-  
ऽस्म्यवनि जगतां कं वोपायं श्रये निजशक्तये ।  
किमपि किमपि स्वान्ते ध्वान्ते यथा परिदृश्यते  
स्फुटमभयदे वक्तुं किञ्चिच्छ्रमं त्वमुरीकुरु ॥ ३४.१८॥  
  
न मम परमे मुक्तावाशा न वा विभवाष्टके  
न च गजघटापूर्णायां वा महेश्वरि सम्पदि ।  
न च मधुमुचां वाचां सर्गे निरर्गलवैभवे  
मुनिभुवि कुतो जातः सोऽहं तदेव समीर्यताम् ॥ ३४.१९॥  
  
प्रथममनघं वाञ्छाम्यन्नं सदारसुतातिथेर्-  
भगवति ततः पादद्वन्द्वे तवाविचलां स्थितिम् ।  
अथ सुरजगद्वार्ताज्ञानं सवित्रि ततः परं  
मुनिभुवि भवे हेतुं ज्ञातुं मृगाक्षि पुरद्विषः ॥ ३४.२०॥  
  
यदि तव कृपा पुत्रे भक्ते पदाम्बुजवन्दिनि  
व्रतशतकृशे शीर्षाम्भोजामृतं त्वयि जुह्वति ।  
भरतधरणीसेवालोले भवप्रियभामिनि  
स्वयमुपदिशामुष्मै योग्यं विधानमनाविलम् ॥ ३४.२१॥  
  
जननि जगतां स्वल्पे कामेऽप्ययं त्वयि लम्बते  
पुरभिदबले मध्ये कामेऽप्ययं त्वयि लम्बते ।  
बहुलकरुणे श्रेष्ठे कामेऽप्ययं त्वयि लम्बते  
भगवति परे वीते कामेऽप्ययं त्वयि लम्बते ॥ ३४.२२॥  
  
तनुभुवि मयि प्रीत्या वाऽम्ब त्रिलोकविधायिके  
पदयुगरते वात्सल्याद्वा पुरारिपुरन्ध्रिके ।  
स्वविमलयशोगानासक्ते कृपावशतोऽथवा  
परुषमजरे मौनं त्यक्त्वा स्फुटीकुरु मे गतिम् ॥ ३४.२३॥  
  
जयतु भरतक्षोणीखण्डं विषादविवर्जितं  
जयतु गणपस्तस्य क्षेमं विधातुमना मुनिः ।  
जयतु रमणस्तस्याचार्यो महर्षिकुलाचलो  
जयतु च तयोर्माता पूता महेशविलासिनी ॥ ३४.२४॥  
  
गणपतिमुनेरेषा भाषाविदां हृदयङ्गमा  
सुकविसुहृदः शब्दैरत्युज्ज्वला हरिणीततिः ।  
ललितचतुरैर्भावैर्यान्ती सुरूपवनान्तरं  
मदयतु मनः कामारातेर्निशान्तमृगीदृशः ॥ ३४.२५॥   850  
  
  
  
%c09-q3/Sai.Susarla/uma-c09-q3।txt medskip  
  
पञ्चत्रिंशः स्तबकः  
प्रार्थना (इन्दुवदनावृत्तम्)  
  
अन्धतमसं शशिविभामभिदधाना  
कान्तिमलमास्यकमलस्य विदधाना ।  
अन्धकविरोधिदयितास्मितलवश्रीर्-  
भातु भुवनस्य सकलस्य कुशलाय ॥ ३५.१॥  
  
भाहि विविधा कृतिमती द्विजसमूहे  
पाहि गतिहीनमखिलेश्वरि कुलं नः ।  
देहि बहुकालभजकाय वरमेतं  
याहि नगनन्दिनि यशः शशिवलक्षम् ॥ ३५.२॥  
  
वारयति घोरतरपातकसमूहं  
वर्धयति धर्ममपि शर्मकरमन्ते ।  
किङ्करजनस्य न किमावहति भव्यं  
शङ्करपुरन्ध्रि तव पादपरिचर्या ॥ ३५.३॥  
  
यस्य मनुजस्य हृदयेऽस्ति सदये ते  
नाकचरसेव्यमयि पादसरसीजम् ।  
तं भजति पद्ममुखि पद्मवनवासा  
लाभभवने भवतु नामरपुरोधाः ॥ ३५.४॥  
  
यद्यखिलमौनिगणगीतगुणजालं  
कालभयहारिकरुणारसमरन्दम् ।  
अद्रितनयाङ्घ्रिजलजन्म हृदये स्या-  
दष्टमगतोऽपि विदधातु रविजः किम् ॥ ३५.५॥  
  
लेखललनाकचसुमैः कृतबलिं ते  
यो भजति पादघृणिमालिनमनन्ते ।  
निस्तरति नूनमयमस्तमितमोहः  
शोकतिमिरं सकललोकगणमातः ॥ ३५.६॥  
  
शीतकरदर्पहरवक्त्रजलजाते  
शीतगिरिनन्दिनि तवाङ्घ्रिजलजातम् ।  
यः स्मरति देवि हृदि विस्मरति सोऽयं  
विष्टपमशेषमपि कष्टततिमुक्तः ॥ ३५.७॥  
  
सक्तिरयि यस्य तव पादसरसीजे  
शक्तिधरमातरनलाक्षगृहनाथे ।  
पूर्णशशिजैत्रमुखि पुण्यपुरुषोऽसौ  
स्वर्णशिखरीव बुधलोकशरणं स्यात् ॥ ३५.८॥  
  
वैरिगणनिर्दलनखड्गवरपाणे  
वाससि पदोर्दशनवाससि च शोणे ।  
नेत्रमिषपावकविशेषितललाटे  
पापमखिलं जहि मृगाधिपतिघोटे ॥ ३५.९॥  
  
वेदचयवेदिजनवादविषयस्य  
प्रतियुतलोकततिशोकशमनस्य ।  
वेतनविवर्जितभटोऽयमहमङ्घ्रेः  
शीतकरपोतधरपुण्यवनिते ते ॥ ३५.१०॥  
  
कार्यमयि मे किमपि कार्यपटुबुद्धेः  
पादसरसीजयुगलीपरिजनस्य ।  
अम्ब वद जम्भरिपुगीतगुणजाले  
शुम्भकुलनाशकरि शम्भुकुलयोषे ॥ ३५.११॥  
  
त्वं यदि शिलावदयि नो वदसि कृत्यं  
नास्ति तव राज्यपटुबुद्धिरिति सत्यम् ।  
आदिश यथार्हकरणीयकृतिनित्यं  
राज्ञि भुवनस्य चरणाम्बुरुहभृत्यम् ॥ ३५.१२॥  
  
पञ्चसु विहाय मनसः कमपि सङ्गं  
पुत्रधनमित्रजनबान्धववधूषु ।  
एष भजते जननि पादजलजं ते  
पालय नु मुञ्च नु तवोपरि स भारः ॥ ३५.१३॥  
  
वज्रधरमुख्यसुरसञ्चयकिरीट-  
स्थापितमहार्घमणिरञ्जितनखाय ।  
जीवितमदायि जगदीश्वरि मदीयं  
पादजलजाय तव पालय नु मा वा ॥ ३५.१४॥  
  
देहि जगदीश्वरि न वा मदभिलाषं  
पाहि करुणावति न वा कुलमिदं नः ।  
शूलधरकामिनि सुरासुरनिषेव्यं  
पादकमलं तव परे न विजहामि ॥ ३५.१५॥  
  
पासि किल पादयुगकिङ्करसमूहं  
हंसि किल पापततिमापदि नुता त्वम् ।  
दन्तिवदनप्रसु वदन्ति मतिमन्तो  
नानृतमिदं भवतु नाकिजनवर्ण्ये ॥ ३५.१६॥  
  
शक्रमुखदेवततिवन्दितविसृष्टे  
वक्रघनकेशि चरणे तव लुठन्तम् ।  
आपदि निमग्नमिममाश्रितमनाथं  
नन्दिहयसुन्दरि न पालयसि केन ॥ ३५.१७॥  
  
घोषमयमम्ब विदधाति पदलग्नो  
नावसि पुराणि किमु नारि बधिराऽसि ।  
वन्दिसुरबृन्दनुतिभाषितहृतं वा  
कर्णयुगलं तव कपालिकुलयोषे ॥ ३५.१८॥  
  
अम्ब भव बिम्बफलकल्परदचेले  
शम्बरसपत्नबलकारिबहुलीले ।  
प्रागमृतभानुमुकुटस्य मदयित्री  
तं कुरु ततः परमुरीकृतमदर्थम् ॥ ३५.१९॥  
  
निर्मलसुधाकरकलाकलितमस्ते  
धर्मरतपालिनि दयावति नमस्ते ।  
एतमव देवि चरणाम्बुरुहबन्धुं  
शीतधरणीधरसुते गमय नान्धुम् ॥ ३५.२०॥  
  
अद्रिकुलपालककुलध्वजपताके  
भद्रगजगामिनि दरिद्रमयि मत्या ।  
क्षुद्रमिव शोच्यमिममङ्घ्रिजलजाप्तं  
रुद्रदयिते जननि पाहि न जहीहि ॥ ३५.२१॥  
  
अस्तु तव पादकमले स्थितिरजस्रं  
नास्ति परदुःखविवशे हृदि तु शान्तिः ।  
अस्तु करुणेऽयमस्तु मतिलोपः  
कष्टमिदमम्ब मम भूरि परिशिष्टम् ॥ ३५.२२॥  
  
दुःखसुखभेदरहिता न मतिरासीत्  
साधुखलभेदरहिता न मतिरासीत् ।  
भाग्यमितिमान्यमथवा मम तदेतन्-  
मातरिह सङ्घभजने यदवकाशः ॥ ३५.२३॥  
  
अस्तु मम भेदमतिरस्तु मम पक्षो  
यत्नपरताऽस्तु मम मास्तु च विमोक्षः ।  
मोक्षमयि वेद्मि कुलकष्टततिमोक्षं  
प्रेषय सकृत्तव महेश्वरि कटाक्षम् ॥ ३५.२४॥  
  
शाक्वरगणेन मुखरेऽत्र गणनाथे  
विष्णुयशसीशवधु जिष्णुमुखवन्द्ये ।  
अम्ब करुणां कुरु शिवङ्करि निरङ्क-  
स्वच्छकिरणार्भकविभूषितललाटे ॥ ३५.२५॥   875  
  
  
  
%c09-q4/Krishnashankavaram/devi\_itranstxt medskip  
  
षट्त्रिंशः स्तबकः  
प्रकीर्णकम् (तूणकवृत्तम्)  
  
उन्नतस्तनस्थलीविलोलहारमौक्तिक-  
व्रातदीधितिप्रतानबद्धसौहृदा सदा ।  
अन्धकारिकामिनीदरस्मितद्युतिर्धुनो-  
त्वन्धकारमन्तरङ्गवासिनं घनं मम ॥ ३६.१॥  
  
अम्बरस्थले पुरा पुरन्दरो ददर्श यां  
यां वदन्ति पर्वतप्रसूतिमैतिहासिकाः ।  
सा परा पुरामरेः पुरन्ध्रिकाऽखिलाम्बिका  
पुत्रकाय मज्जते ददातु दक्षिणं करम् ॥ ३६.२॥  
  
पादपङ्कजे धृता नरैरबाह्यभक्तिभिः  
पाणिपङ्कजे धृता नवेन्दुखण्डधारिणा ।  
चारुहेमहंसका मनोज्ञरत्नकङ्कणा  
लोकजालपालिनी पुनातु मां विलासिनी ॥ ३६.३॥  
  
उक्षराजवाहनस्य जीविताद् गरीयसी  
पक्षिराजवाहनादिवर्ण्यमानवैभवा ।  
केकिलोकचक्रवर्तिवाहनेन पुत्त्रिणी  
वारणारिसार्वभौमवाहना गतिर्मम ॥ ३६.४॥  
  
बालकुन्दकुट्मलालिकान्तदन्तपङ्क्तिका  
कुण्डलानुबिम्बशोभिशुद्धगण्डमण्डला ।  
बिभ्रती रतीशवेत्रविभ्रमं भ्रुवोर्युगं  
शुभ्रभानुशेखरस्य सुन्दरी प्रणम्यते ॥ ३६.५॥  
  
आजिदक्षवाहवैरियातुधानबाधितं  
या ररक्ष देवबृन्दमिन्दिरादिवन्दिता ।  
सा कटाक्षपातधूतभक्तलोकपातका  
पावकाक्षसुन्दरी परात्परा गतिर्मम ॥ ३६.६॥  
  
तारकाधिनाथचूडचित्तरङ्गनर्तकी  
मन्दहाससुन्दरास्यपङ्कजा नगात्मजा ।  
दीनपोषकृत्यनित्यबुद्धबुद्धिरव्यया  
गृह्यते गणाधिपेन सर्वतो नृणां पदे ॥ ३६.७॥  
  
अष्टमीशशाङ्कखण्डदर्पभञ्जनालिका  
विष्टपत्रयाधिनाथमानसस्य डोलिका ।  
पापपुञ्जनाशकारिपादकञ्जधूलिका  
श्रेयसे ममास्तु शैललोकपालबालिका ॥ ३६.८॥  
  
सानुमत्कुलाधिनाथबालिकालिकुन्तला  
जङ्गमेव काऽपि तप्तहेमसालभञ्जिका ।  
भक्तियुक्तलोकशोकवारणाय दीक्षिता  
शीतशीतवीक्षिता लघु स्यतादघं मम ॥ ३६.९॥  
  
पुण्यनामसंहतिः पुरारिचित्तमोहिनी  
पुष्पबाणचापचारुझिल्लिकाऽखिलाम्बिका ।  
पुण्यवैरिपुष्टदुष्टदैत्यवंशनाशिनी  
पुत्रकस्य रक्षणं पुरातनी करोतु मे ॥ ३६.१०॥  
  
क्षाममध्यमस्थली सुधाघटोपमस्तनी  
कृष्णसारलोचना कुमुद्वतीप्रियानना ।  
भ्रूविलासधूतधैर्यकाञ्चनाद्रिकार्मुका  
काचिदिक्षुकार्मुकस्य जीविका जयत्युमा ॥ ३६.११॥  
  
लोहिताचलेश्वरस्य लोचनत्रयीहिता  
लोहितप्रभानिमज्जदब्जजाण्डकन्दरा ।  
हासकान्तिवर्ध्यमानसारसारिमण्डला  
वासमत्र मे करोतु मानसे महेश्वरी ॥ ३६.१२॥  
  
दक्षिणेक्षणप्रभाविजृम्भिताम्बुसम्भवा  
काममित्रवामनेत्रधामतृप्तकैरवा ।  
एकतः परः पुमान्परा वराङ्गनाऽन्यतः  
शुभ्रकीर्तिरेकमूर्तिरादधातु नश्शिवम् ॥ ३६.१३॥  
  
शुम्भदैत्यमारिणी सुपर्वहर्षकारिणी  
शम्भुचित्तहारिणी मुनीन्द्रचित्तचारिणी ।  
कामितार्थदायिनी करिप्रकाण्डगामिनी  
वीतकल्कमादधातु विघ्नराजमम्बिका ॥ ३६.१४॥  
  
देवतासपत्नवंशकाननानलच्छटा  
वारणारिसार्वभौमवाहना घनालका ।  
नन्दिवाहनस्य काऽपि नेत्रनन्दिनी सुधा  
नेत्रलाञ्छितालिका सुतं पुनातु कालिका ॥ ३६.१५॥  
  
राजसुन्दरानना मरालराजगामिनी  
राजमौलिवल्लभा मृगाधिराजमध्यमा ।  
राजमानविग्रहा विराजमानसद्गुणा  
राजते महीधरे मदम्बिका विराजते ॥ ३६.१६॥  
  
पर्वचन्द्रमण्डलप्रभाविडम्बनानना  
पर्वताधिनाथवंशपावनी सनातनी ।  
गर्वगन्धनाशिनी विभावरीविचारिणां  
शर्वचित्तनायिका करोतु मङ्गलं मम ॥ ३६.१७॥  
  
ओजसश्च तेजसश्च जन्मभूमिरच्युता  
नीलकञ्जबन्धुबद्धमौलिरागमस्तुता ।  
वीतरागपाशजालनाशबद्धकङ्कणा  
विश्वपालिनी मया महेश्वरी विचिन्त्यते ॥ ३६.१८॥  
  
अण्डमण्डलं यया निरन्तरं च पच्यते  
संस्फुरत्यशेषभूतहार्दपीठिकासु या ।  
श्वासदृष्टिसंविदूष्मनादवारिवर्त्मभिर्-  
यामुपासते विदो नमामि तां परात्पराम् ॥ ३६.१९॥  
  
पञ्चयुग्मवेषभृत्परात्परा सुरार्चिता  
पञ्चवक्त्रवक्त्रपद्मचञ्चरीकलोकना ।  
वञ्चकान्तरङ्गशत्रुसञ्चयप्रणाशिनी  
प्रेतमञ्चशायिनी कुलं चिराय पातु मे ॥ ३६.२०॥  
  
कर्मणा यथाविधि द्विजातयो यजन्ति यां  
ब्रह्मणा यथाश्रुतं स्तुवन्ति यामधीतिनः ।  
चेतसा यथा गुरूक्ति चिन्तयन्ति यां विदः  
सा परा जगत्त्रयीजनन्यजा जयत्युमा ॥ ३६.२१॥  
  
वासुदेवजायया विनम्रया निषेविता  
वामदेवचाटुचित्रवाक्यबन्धलालिता ।  
वासवादिदेवताजयप्रणादहर्षिता  
वारयत्वघानि मे वसुन्धराभृतस्सुता ॥ ३६.२२॥  
  
पूर्णिमासुधामरीचिसुन्दरास्यमण्डला  
फुल्लपद्मपत्रदीर्घसम्प्रसन्नलोचना ।  
पुण्यभूनिषेवणाय पुत्रमेतमुद्यतं  
पूर्णकाममादधातु पादलग्नमम्बिका ॥ ३६.२३॥  
  
लालयन्ति बालकं वतंसशीतदीधितिं  
शीलयन्ति सूक्ष्मतां मनांसि योगिनामिव ।  
कालयन्तु पापिनां कुलानि संहतीस्सतां  
पालयन्तु च स्मितानि योषितः पुरद्विषः ॥ ३६.२४॥  
  
पादसेविनः कवेर्मनोहरातिशक्वरी-  
वर्ग एष नाट्यकारिनिर्जरीगणो यथा ।  
लोकजालचक्रवर्तिपुण्ययोषितो मन-  
स्सम्मदाय साधुकष्टवारणाय कल्पताम् ॥ ३६.२५॥   900  
  
॥ समाप्तं च नवमं शतकम् ॥  
  
  
  
%c10-q1/Jayanth.Ganapathiraju/c10-q1।txt medskip  
  
दशमं शतकम्  
सप्तत्रिंशः स्तबकः  
तत्त्वविचारः (अनुष्टुब्वृत्तम्)  
  
उद्दीपयतु नश्शक्तिमादिशक्तेर्दरस्मितम् ।  
तत्त्वं यस्य महस्सूक्ष्ममानन्दो वेति संशयः ॥ ३७.१॥  
  
पूर्णं प्रज्ञातृ सद्ब्रह्म तस्य ज्ञानं महेश्वरी ।  
महिमा तेज आहोस्विच्छक्तिर्वा प्राण एव वा ॥ ३७.२॥  
  
प्रचक्षते चिदात्मत्वं ज्ञातुर्ज्ञानस्य चोभयोः ।  
प्रदीपस्य प्रभायाश्च ज्योतिराकृतितां यथा ॥ ३७.३॥  
  
चित एकपदार्थत्वाच्चिच्चिता न विशिष्यते ।  
तस्माद् गुणत्वं ज्ञानस्य शङ्करेण निराकृतम् ॥ ३७.४॥  
  
ज्ञातुर्ज्ञानं स्वरूपं स्यान्न गुणो नापि च क्रिया ।  
यदि स्वस्य स्वरूपेण वैशिष्ट्यमनवस्थितिः ॥ ३७.५॥  
  
वाचैव शक्यते कर्तुं विभागस्स्वस्वरूपयोः ।  
नानुभूत्या ततो द्वैतं सच्छक्त्योर्व्यावहारिकम् ॥ ३७.६॥  
  
ब्रह्मज्ञानस्य पूर्णस्य विषयो द्यौरुदीर्यते ।  
सा ब्रह्मणो व्यापकत्वाद्वस्तुतो नातिरिच्यते ॥ ३७.७॥  
  
विकासादपि सङ्कोचात् सर्गप्रलययोर्द्वयोः ।  
प्रज्ञानस्य बुधैरुक्तौ जन्मनाशावुभौ दिवः ॥ ३७.८॥  
  
धर्मभूतं परस्येदं न कार्यं परमं नभः ।  
अखण्डत्वान्न विकृतिर्विश्वस्मिन्नप्रकृतित्वतः ॥ ३७.९॥  
  
आकाशे परमे दीप्यत् प्रज्ञानं परमात्मनः ।  
एकाग्रत्वात्प्रवृद्धोष्मगभीरमभवन्महः ॥ ३७.१०॥  
  
त्रिधैवं धर्मभूतस्य ज्ञानस्य विकृतिं विना ।  
शुद्धत्वविषयत्वाभ्यां महस्त्वाच्च दशात्रयम् ॥ ३७.११॥  
  
विज्ञाने भाति ये भान्ति भावा द्रव्यगुणादयः ।  
न किञ्चिदनुभूयन्ते विज्ञानोपरमे तु ते ॥ ३७.१२॥  
  
एवं स्वतः प्रकाशत्वं विषयाणां न दृश्यते ।  
सिद्धिश्च परतो न स्यात् सम्बन्धं कञ्चिदन्तरा ॥ ३७.१३॥  
  
दृश्यते विषयाकारा ग्रहणे स्मरणे च धीः ।  
प्रज्ञाविषयतादात्म्यमेवं साक्षात्प्रदृश्यते ॥ ३७.१४॥  
  
न चेत्समष्टिविज्ञानविभूतिरखिलं जगत् ।  
विषयव्यष्टिविज्ञानतादात्म्यं नोपपद्यते ॥ ३७.१५॥  
  
यथाऽस्मदादिविज्ञाने ध्येयं बुद्धिरिति द्वयम् ।  
पूर्णे समष्टिविज्ञाने विकृतिः प्रकृतिस्तथा ॥ ३७.१६॥  
  
परिणामो यथा स्वप्नः सूक्ष्मस्य स्थूलरूपतः ।  
जाग्रत्प्रपञ्च एष स्यात्तथेश्वरमहाचितः ॥ ३७.१७॥  
  
विकृतिस्सर्वभूतानि प्रकृतिः परदेवता ।  
सतः पादस्तयोराद्या त्रिपादी गीयते परा ॥ ३७.१८॥  
  
कबलीकृत्य सङ्कल्पानेकाऽपि स्याद्यथा मतिः ।  
भूतानि कबलीकृत्य देवताऽपि तथा परा ॥ ३७.१९॥  
  
भूतानामात्मानस्सर्गे संहृतौ च तथाऽऽत्मनि ।  
प्रभवेद्देवता श्रेष्ठा सङ्कल्पानां यथा मतिः ॥ ३७.२०॥  
  
अनुभूत्यात्मिका सेयमीशशक्तिः परात्परा ।  
आधारचक्रे पिण्डेषु विराजति विभिन्नवत् ॥ ३७.२१॥  
  
सूक्ष्मस्थूले ततः शाखे विद्युच्छक्तिसमीरवत् ।  
तत्राद्या ज्ञानशक्तिस्स्यात् क्रियाशक्तिरनन्तरा ॥ ३७.२२॥  
  
ज्ञानेन्द्रियाणि प्रथमा विभूतिर्मनसा सह ।  
कर्मेन्द्रियाणि त्वपरा विभूतिस्सहसा सह ॥ ३७.२३॥  
  
क्रियामूलमुत ज्ञानमूलं किमिति चिन्तयन् ।  
आत्मशक्तिमितो विद्वानमृतत्वाय कल्पते ॥ ३७.२४॥  
  
गभीरास्सुतरामेताः कालिकातत्त्वकारिकाः ।  
धियो भासो गणपतेर्भवन्तु विदुषां मुदे ॥ ३७.२५॥   925  
  
  
  
%c10-q2/Bhavani.Mallajosyula/uma\_c10\_q2\_1-25।txt medskip  
  
अष्टत्रिंशः स्तबकः  
दशमहाविद्याः (पादाकुलकवृत्तम्)  
  
दूरीकुरुताद् दुःखं निखिलं दुर्गायास्तद्दरहसितं नः ।  
रचितास्याम्भोमृद्भ्यां यदभुल्लेपनममलं ब्रह्माण्डस्य ॥ ३८.१॥  
  
जन्तौ जन्तौ भुवि खेलन्ति भूते भूते नभसि लसन्ती ।  
देवे देवे दिवि दीप्यन्ती पृथगिव पूर्णा संविज्जयति ॥ ३८.२॥  
  
दहरसरोजाद् द्विदलसरोजं द्विदलसरोजाद्दशशतपत्रम्  
दशशतपत्राद्देहं देहात् सकलं विषयं संविद् व्रजति ॥ ३८.३॥  
  
वह्निज्वाला समिधमिवैषा सकलं देहं संवित्प्राप्ता ।  
पृथगिव भूता व्यपगतवीर्या भवति सधूमा संसाराय ॥ ३८.४॥  
  
अत्रानुभवस्सुखदुःखानामत्राहङ्कृतिरनृता भवति ।  
अत्रैवेदं सकलं भिन्नं प्रतिभासेत प्रज्ञास्खलने ॥ ३८.५॥  
  
दशशतपत्राद् द्विदलसरोजं द्विदलसरोजाद्दहरसरोजम् ।  
अवतरतीशा येषामेषा तेषामन्तर्नित्या निष्ठा ॥ ३८.६॥  
  
अथवा देहादावृत्तस्सन्नन्यतमस्यामासु स्थल्याम् ।  
आधारस्थे कुलकुण्डे वा स्थितधीर्नित्यां निष्ठां लभते ॥ ३८.७॥  
  
दशशतपत्रे शक्तिर्ललिता वज्रवती सा द्विदलसरोजे ।  
दहाराम्बुरुहे भद्रा काली मूलाधारे भैरव्याख्या ॥ ३८.८॥  
  
खेलति ललिता द्रवति स्थाने छिन्नग्रन्थिनि राजत्यैन्द्री ।  
बद्धकवाटे भद्रा काली तपसा ज्वलिते भैरव्याख्या ॥ ३८.९॥  
  
यद्यपि कालीवज्रेश्वर्यौ स्यातां भिन्ने इव पिण्डेषु ।  
ओजस्तत्त्वस्यैक्यादण्डे न द्वौ शक्तेर्भेदौ भवतः ॥ ३८.१०॥  
  
एवमभेदो यद्यपि कर्मद्वैधात् द्वैधं तत्रापि स्यात् ।  
सैव पचन्ती भुवनं काली सैव दहन्ती शत्रूनैन्द्री ॥ ३८.११॥  
  
पिण्डे चाण्डे जङ्गमसारः शुद्धा प्रज्ञा सुन्दर्युक्ता ।  
विषयदशायां देशीभूता सेयं भुवनेश्वर्याख्याता ॥ ३८.१२॥  
  
शून्यप्रख्या या चिल्लीना प्रलये ब्रह्मणि जन्मिषु सुप्तौ  
कबलितसकलब्रह्माण्डां तां कवयः श्रेष्ठां ज्येष्ठामाहुः ॥ ३८.१३॥  
  
निद्राविस्मृतिमोहालस्यप्रविभेदैस्सा भवमग्नेषु ।  
एषैव स्याद्युञ्जानेषु ध्वस्तविकल्पः कोऽपि समाधिः ॥ ३८.१४॥  
  
ऐन्द्री शक्तिर्व्यक्तबला चेद् भिन्ने स्यातां शीर्षकपाले ।  
तस्मादेतां चतुरवचस्काः परिभाषन्ते छिन्नशिरस्काम् ॥ ३८.१५॥  
  
भवति परा वाग्भैरव्याख्या पश्यन्ती सा कथिता तारा ।  
रसनिधिमाप्ता जिह्वारङ्गं मातङ्गीति प्रथिता सेयम् ॥ ३८.१६॥  
  
पिण्डे चाण्डे स्तम्भनशक्तिर्बगला मात्रस्तव महिमैकः ।  
सर्वे व्यक्ताः किरणाः कमला बाह्यो महिमा भुवनाम्ब तव ॥ ३८.१७॥  
  
बोधे बोधे बोद्धुश्शक्तिं सङ्कल्पानां पश्चाद्भान्तीम् ।  
अविमुञ्चन्यो मनुते धीरो यत्किञ्चिद्वा ललिताऽवति तम् ॥ ३८.१८॥  
  
दृष्टौ दृष्टौ द्रष्टुश्शक्तिं लोचनमण्डलमध्ये भान्तीम् ।  
अविमुञ्चन्यः पश्यति धीरो यत्किञ्चिद्वा तमवत्यैन्द्री ॥ ३८.१९॥  
  
प्राणसमीरं विदधानमिमं नित्यां यात्रामत्र शरीरे ।  
चरणे चरणे परिशीलयति स्थिरदृष्टिर्यस्तमवति काली ॥ ३८.२०॥  
  
स्थूलविकारान् परिमुञ्चन्त्या निर्मलनभसि स्थितया दृष्ट्या ।  
मज्जन्त्या वा दहराकाशे लोकेश्वर्याः करुणां लभते ॥ ३८.२१॥  
  
सर्वविकल्पान् परिभूयान्तर्विमलं मौनं महदवलम्ब्य ।  
केवलमेकस्तिष्ठति योऽन्तस्तं सा ज्येष्ठा कुरुते मुक्तम् ॥ ३८.२२॥  
  
मूले स्थित्या भैरव्याख्यां तारां देवीमुद्गीथेन ।  
सेवेतार्यो विदितरहस्यो मातङ्गीं तां गुणगानेन ॥ ३८.२३॥  
  
आसनबन्धादचलो भूत्वा रुद्धप्राणो बगलां भजते ।  
अभितो व्याप्तं व्यक्तं तेजः कलयन् कमलाकरुणां लभते ॥ ३८.२४॥  
  
एकविधादौ बहुभेदाऽथो शक्तिरनन्ता परमेशस्य ।  
सभजनमार्गं गणपतिमुनिना पादाकुलकैरेवं विवृता ॥ ३८.२५॥   950  
  
  
  
%c10-q3/Sarada.Susarla/uma-c10-q3-itrans.txt medskip  
  
एकोनचत्वारिंशः स्तबकः  
प्रायो व्योमशरीरा (इन्द्रवज्रावृत्तम्)  
  
व्याप्येदमिन्दोर्भुवनं य येव  
प्रायेण तस्यामलचन्द्रिकाऽभूत् ।  
मन्दस्तवार्तिं स धुनोतु हासो  
निःशेषलोकेश्वरवल्लभायाः ॥ ३९.१॥  
  
पूर्णे वियत्येकतटिज्ज्वलन्ती  
लोकानशेषाननिशं पचन्ती ।  
मेघे कदाचिन्महसा स्फुरन्ती  
चण्डी प्रचण्डा हरतादघं नः ॥ ३९.२॥  
  
गोलानि कान्यप्यधुनोद्भवन्ति  
जीर्यन्ति कान्यप्यखिलेशकान्ते  
यान्त्यम्बिके कान्यपि वृद्धिमत्र  
पाके भवत्याः परितः प्रवृत्ते ॥ ३९.३॥  
  
भासां विनेत्रा महता ग्रहैश्च  
भूरिप्रमाणैर्युतमीशकान्ते ।  
एकैकमण्डं तव लोमवच्चेत्  
कस्ते महद्भाग्यमिह ब्रवीतु ॥ ३९.४॥  
  
नाथस्य ते रूपमणोरणीयो  
मातस्त्वदीयं महतो महीयः ।  
जनाति यो देवि रहस्यमेतद्  
व्याख्यातुमेष प्रभवत्यशेषम् ॥ ३९.५॥  
  
यद् गर्जितं वारिदघर्षणेषु  
शब्दस्तवायं सुगभीरघोषः ।  
यल्लोकराज्ञि स्फुरितं तदेत-  
दुज्जृम्भितं किञ्चन कान्तिवीचेः ॥ ३९.६॥  
  
इन्द्रस्य वज्रं ज्वलितं कृशानोर्-  
ज्योतिस्सहस्रच्छदबान्धवस्य ।  
पीयूषभानोर्हसितं विसारि  
जीवस्य चक्षुर्मम तात दैवम् ॥ ३९.७॥  
  
यस्यैव तेजः प्रविभक्तमर्क-  
विद्युच्छशाङ्कानललोचनेषु ।  
गूढं तदाकाशगृहे समन्ता-  
दन्तानभिज्ञं प्रणमामि दैवम् ॥ ३९.८॥  
  
जाग्रत्सु बुद्धिर्निमिषत्सु निद्रा  
शुष्केषु पक्तिस्तरुणेषु वृद्धिः ।  
धीरेषु निष्ठा चपलेषु चेष्टा  
देवी ममापत्तिमपाकरोतु ॥ ३९.९॥  
  
विद्यावतो वादविधानशक्तिर्-  
वीरस्य सङ्ग्रामविधानशक्तिः ।  
नारीमणेर्मोहविधानशक्तिर्-  
लेशत्रयं किञ्चिदापारशक्तेः ॥ ३९.१०॥  
  
उत्साहयन्ती तपतां मनांसि  
सञ्चोदयन्ती च महाक्रियासु ।  
सङ्क्षोभयन्ती हृदयं खलानां  
सम्मोहयन्ती च पराऽवतान्नः ॥ ३९.११॥  
  
सञ्चालयन्ती सकलस्य देहं  
व्यानस्य शक्त्या परितो लसन्त्या ।  
जेतुः प्रतापेऽस्ति पलायनेऽस्ति  
भीतस्य चेयं निखिलेशशक्तिः ॥ ३९.१२॥  
  
एकं स्वरूपं बहुचित्रयोगात्  
सन्दर्शयन्ती विविधं जनेभ्यः ।  
सम्यग्दृशे स्वं विभुमर्पयन्ती  
सर्वादिमायैव महेशजाया ॥ ३९.१३॥  
  
यस्संश्रयेताखिलसङ्गतिस्त्वां  
ध्यानेन मन्त्रेण गुणस्तवैर्वा ।  
त्रैलोक्यसाम्राज्यधुरन्धरस्य  
शुद्धान्तकान्ते स कृती मनुष्यः ॥ ३९.१४॥  
  
मूलाग्निमुद्दीप्य शिरश्शशाङ्कं  
सन्द्राव्य यस्तर्पयते कृती त्वाम् ।  
तस्मिन्नगाधीश्वरकन्यके त्वं  
प्रादुर्भवन्ती न किमादधासि ॥ ३९.१५॥  
  
यस्त्वां सहस्रारसरोजमध्ये  
सोमस्वरूपां भजतेऽम्ब योगी ।  
तस्यान्तरः शान्तिमुपैति तापो  
बाह्यस्य का नाम कथाऽल्पकस्य ॥ ३९.१६॥  
  
दण्डेन योऽन्तर्दहरेऽवतीर्णः  
प्राणेन वाचा महसा धिया वा ।  
प्राप्नोति सोऽयं पुरमद्वितीयं  
यत्र त्वमीशा सह चित्रलीला ॥ ३९.१७॥  
  
तन्त्रोदितं विश्वविनेत्रि मन्त्रं  
यस्ते नरः संयमवानुपास्ते ।  
रुद्राणि सान्द्राम्बुदकेशपाशे  
पाशैर्विमुक्तः स जयत्यशेषम् ॥ ३९.१८॥  
  
पद्मासनो द्वादशवर्णशान्ती  
दम्भोलिपाणिर्भुवनाधिनाथा ।  
गीर्वाणमार्गो भृगुरब्जयोनिर्-  
अन्ते तथाग्रे च हलां विराजी ॥ ३९.१९॥  
  
जम्भस्य हन्ताऽनलशान्तिचन्द्रैः  
संयुक्त ऊष्मा गलदेशजन्मा ।  
दन्तस्थलीसम्भव ऊष्मवर्णो  
वाणीपतिर्वज्रधरश्च लज्जा ॥ ३९.२०॥  
  
विद्या त्वियं पञ्चदशाक्षराढ्या  
साक्षान्महामौनगुरूपदिष्टा ।  
गोप्यासु गोप्या सुकृतैरवाप्या  
श्रेष्ठा विनुत्या परमेष्ठिनाऽपि ॥ ३९.२१॥  
  
देहेष्वियं कुण्डलिनी न्यगादि  
भूतेषु विद्युद् भुवनेषु चाभ्रम् ।  
देवाङ्गनामस्तकलालिताङ्घ्रिर्-  
देवी भवानी खलु देवतासु ॥ ३९.२२॥  
  
चक्षुर्विधायाचलमन्तरेण  
प्राणं प्रपश्यन् मनुवर्णरूपम् ।  
संसेवते चेत्सकलस्य धात्रीं  
सर्वेष्टलाभो विदुषः करस्थः ॥ ३९.२३॥  
  
एकाक्षरीः पञ्चदशाक्षरीं वा  
विद्याः प्रकृष्टाः सकलेशशक्तेः ।  
यो भक्तियुक्तः प्रजपेदमुष्य  
प्राणो वशे निस्तुलसिद्धियोनिः ॥ ३९.२४॥  
  
एताः कवीनां पदकिङ्करस्य  
पूताः प्रमोदं परमावहन्तु ।  
गीतास्सभक्तिद्रवमिन्द्रवज्राः  
श्वेताचलाधीश्वरवल्लभायाः ॥ ३९.२५॥   975  
  
  
  
%c10-q4/Sai.Susarla/c10-q4।txt medskip  
  
चत्वारिंशः स्तबकः  
दैवगीतम् (पादाकुलकवृत्तम्)  
  
शमयतु पापं दमयतु दुःखं हरतु विमोहं स्फुटयतु बोधम् ।  
प्रथयतु शक्तिं मन्दं हसितं मनसिजशासनकुलसुदृशो नः ॥ ४०.१॥  
  
आर्द्रा दयया पूर्णा शक्त्या दृष्टिवशंवदविष्टपराजा ।  
अखिलपुरन्ध्रीपूज्या नारी मम निश्शेषां विपदं हरतु ॥ ४०.२॥  
  
शुद्धब्रह्मणि मोदो दैवं तत्र सिसृक्षति कामो दैवम् ।  
सृजति पदार्थान् दृष्टिर्दैवं तान् बिभ्राणे महिमा दैवम् ॥ ४०.३॥  
  
विकृतौ विकृतौ प्रकृतिर्दैवं विषये विषये सत्ता दैवम् ।  
दृष्टौ दृष्टौ प्रमितिर्दैवं ध्याने ध्याने निष्ठा दैवम् ॥ ४०.४॥  
  
स्फूर्तौ स्फूर्तौ माया दैवं चलने चलने शक्तिर्दैवम् ।  
तेजसि तेजसि लक्ष्मीर्दैवं शब्दे शब्दे वाणी दैवम् ॥ ४०.५॥  
  
हृदये हृदये जीवद्दैवं शीर्षे शीर्षे ध्यायद्दैवम् ।  
चक्षुषि चक्षुषि राजद्दैवं मूले मूले प्रतपद्दैवम् ॥ ४०.६॥  
  
अभितो गगने प्रसरद्दैवं पृथिवीलोके रोहद्दैवम् ।  
दिनकरबिम्बे दीप्यद्दैवं सितकरबिम्बे सिञ्चद्दैवम् ॥ ४०.७॥  
  
श्रावं श्रावं वेद्यं दैवं नामं नामं राध्यं दैवम् ।  
स्मारं स्मारं धार्यं दैवं वारं वारं स्तुत्यं दैवम् ॥ ४०.८॥  
  
श्रुतिषु वटूनां ग्राह्यं दैवं गृहिणामग्नौ तर्प्यं दैवम् ।  
तपतां शीर्षे पुष्टं दैवं यतिनां हृदये शिष्टं दैवम् ॥ ४०.९॥  
  
नमता पुष्पैः पूज्यं दैवं कविना पद्याराध्यं दैवम् ।  
मुनिना मनसा ध्येयं दैवं यतिना स्वात्मनि शोध्यं दैवम् ॥ ४०.१०॥  
  
स्तुवतां वाचो विदधद्दैवं स्मरतां चेतः स्फुटयद्दैवम् ।  
जपतां शक्तिं प्रथयद्दैवं नमतां दुरितं दमयद्दैवम् ॥ ४०.११॥  
  
वाचो विनयद्वह्नौ दैवं प्राणान् विनयद्विद्युति दैवम् ।  
कामान् विनयच्चन्द्रे दैवं बुद्धीर्विनयत्सूर्ये दैवम् ॥ ४०.१२॥  
  
हृदये निवसद् गृह्णद्दैवं वस्तौ निवसद्विसृजद्दैवम् ।  
कण्ठे निवसत्प्रवदद्दैवं कुक्षौ निवसत्प्रपचद्दैवम् ॥ ४०.१३॥  
  
देहे निवसद्विलचद्दैवं पञ्चप्राणाकारं दैवम् ।  
भागि समस्तस्यान्ने दैवं स्वाहाकारे तृप्यद्दैवम् ॥ ४०.१४॥  
  
बिभ्रन्नारीवेषं दैवं शुभ्रदरस्मितविभ्राड् दैवम् ।  
अभ्रमदापहचिकुरं दैवं विभ्रमवासस्थानं दैवम् ॥ ४०.१५॥  
  
शीतज्योतिर्वदनं दैवं रुचिबिन्दूपमरदनं दैवम् ।  
लावण्यामृतसदनं दैवं स्मररिपुलोचनमदनं दैवम् ॥ ४०.१६॥  
  
लक्ष्मीवीचिमदलिकं दैवं प्रज्ञावीचिमदीक्षं दैवम् ।  
तेजोवीचिमदधरं दैवं सम्मदवीचिमदास्यं दैवम् ॥ ४०.१७॥  
  
करुणोल्लोलितनेत्रं दैवं श्रीकाराभश्रोत्रं दैवम् ।  
कुसुमसुकोमलगात्रं दैवं कविवाग्वैभवपात्रं दैवम् ॥ ४०.१८॥  
  
हिमवति शैले व्यक्तं दैवं सितगिरिशिखरे क्रीडद्दैवम् ।  
तुम्बुरुनारदगीतं दैवं सुरमुनिसिद्धध्यातं दैवम् ॥ ४०.१९॥  
  
क्वचिदपि रतिशतललितं दैवं क्वचिदपि सुतरां चण्डं दैवम् ।  
भक्तमनोनुगवेषं दैवं योगिमनोनुगविभवं दैवम् ॥ ४०.२०॥  
  
चरिते मधुरं स्तुवतां दैवं चरणे मधुरं नमतां दैवम् ।  
अधरे मधुरं शम्भोर्दैवं मम तु स्तन्ये मधुरं दैवम् ॥ ४०.२१॥  
  
भुजभृतविष्टपभारं दैवं पदधृतसम्पत्सारं दैवम् ।  
लालितनिर्जरवीरं दैवं रक्षितसात्त्विकधीरं दैवम् ॥ ४०.२२॥  
  
चिच्छक्त्यात्मकमधितनु दैवं तटिदाकृत्यधिभूतं दैवम् ।  
श्रुतिषु शिवेति प्रथितं दैवं जयति जगत्त्रयविनुतं दैवम् ॥ ४०.२३॥  
  
रमणमहर्षेरन्तेवासी मध्यमपुत्रो नरसिंहस्य ।  
वासिष्ठोऽयं मरुतां मातुर्गणपतिरङ्घ्रिं शरणमुपैति ॥ ४०.२४॥  
  
त्रिभुवनभर्तुः परमा शक्तिस्सकलसवित्री गौरी जयति ।  
तन्नुतिरेषा गणपतिरचिता पादाकुलकप्रान्ता जयति ॥ ४०.२५॥   1000  
  
॥ समाप्तं च दशमं शतकम् ॥  
  
॥ इति श्रीभगवन्महर्षिरमणान्तेवासिनो वासिष्ठस्य नरसिंहसूनोः ॥  
  
गणपतेः कृतिः उमासहस्रं समाप्तम् ॥  
  
  
  
