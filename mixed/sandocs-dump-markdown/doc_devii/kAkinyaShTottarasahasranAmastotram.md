+++
"Text title" = "kAkinI aShTottarasahasranAmastotra"
"File name" = "kAkinIshvarasahasra.itx"
itxtitle = "kAkinyaShTottarasahasranAmastotram"
engtitle = "kAkinI aShTottarasahasranAmastotra"
Category = "sahasranAma, devii, ShaTchakrashakti, stotra, devI"
Location = "doc_devii"
Sublocation = "devii"
SubDeity = "ShaTchakrashakti"
Texttype = "stotra"
Author = "Traditional"
Language = "Sanskrit"
Subject = "philosophy/hinduism/religion"
"Transliterated by" = "Mark S.G. Dyczkowski muktAbodha"
"Proofread by" = "Ravin Bhalekar ravibhalekar at hotmail.com"
Description-comments = "rudrayAmale uttaratantre bhairava bhairavI sa.nvAde"
"Latest update" = "May 25, 2009"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "काकिन्यष्टोत्तरसहस्रनामस्तोत्रम्"

+++
  
 काकिन्यष्टोत्तरसहस्रनामस्तोत्र   
  
श्रीगणेशाय नमः ।  
श्रीआनन्दभैरव उवाच ।  
वद कल्याणि कामेशि त्रैलोक्यपरिपूजिते ।  
ब्रह्माण्डानन्तनिलये कैलासशिखरोज्ज्वले ॥ १ ॥  
  
कालिके कालरात्रिस्थे महाकालनिषेविते ।  
शब्दब्रह्मस्वरूपे त्वं वक्तुमर्हसि सादरात् ॥ २ ॥  
  
सहस्रनामयोगाख्यम् अष्टोत्तरमनन्तरम् ।  
अनन्तकोटिब्रह्माण्डं सारं परममङ्गलम् ॥ ३ ॥  
  
ज्ञानसिद्धिकरं साक्षाद् अत्यन्तानन्दवर्धनम् ।  
सङ्केतशब्दमोक्षार्थं काकिनीश्वरसंयुतम् ॥ ४ ॥  
  
परानन्दकरं ब्रह्म निर्वाणपदलालितम् ।  
स्नेहादभिसुखानन्दादादौ ब्रह्म वरानने ॥ ५ ॥  
  
इच्छामि सर्वदा मातर्जगतां सुरसुन्दरि ।  
स्नेहानन्दरसोद्रेकसम्बन्धान् कथय द्रुतम् ॥ ६ ॥  
  
श्रीआनन्दभैरवी उवाच  
ईश्वर श्रीनीलकण्ठ नागमालाविभूषितः ।  
नागेन्द्रचित्रमालाढ्य नागाधिपरमेश्वरः ॥ ७ ॥  
  
काकिनीश्वरयोगाढ्यं सहस्रनाम मङ्गलम् ।  
अष्टोत्तरं वृताकारं कोटिसौदामिनीप्रभम् ॥ ८ ॥  
  
आयुरारोग्यजननं शृणुष्वावहितो मम ।  
अनन्तकोटिब्रह्माण्डसारं नित्यं परात्परम् ॥ ९ ॥  
  
साधनं ब्रह्मणो ज्ञानं योगानां योगसाधनम् ।  
सार्वज्ञगुह्यसंस्कारं संस्कारादिफलप्रदम् ॥ १० ॥  
  
वाञ्छासिद्धिकरं साक्षान्महापातकनाशनम् ।  
महादारिद्र्यशमनं महैश्वर्यप्रदायकम् ॥ ११ ॥  
  
जपेद्यः प्रातरि प्रीतो मध्याह्नेऽस्तमिते रवौ ।  
नमस्कृत्य जपेन्नाम ध्यानयोगपरायणः ॥ १२ ॥  
  
काकिनीश्वरसंयोगं ध्यानं ध्यानगुणोदयम् ।  
आदौ ध्यानं समाचर्य निर्मलोऽमलचेतसा ॥ १३ ॥  
  
ध्यायेद् देवीं महाकालीं काकिनीं कालरूपिणीम् ।  
परानन्दरसोन्मत्तां श्यामां कामदुघां पराम् ॥ १४ ॥  
  
चतुर्भुजां खड्गचर्मवरपद्मधरां हराम् ।  
शत्रुक्षयकरीं रत्नाऽलङ्कारकोटिमण्डिताम् ॥ १५ ॥  
  
तरुणानन्दरसिकां पीतवस्त्रां मनोरमाम् ।  
केयूरहारललितां ताटङ्कद्वयशोभिताम् ॥ १६ ॥  
  
ईश्वरीं कामरत्नाख्यां काकचञ्चुपुटाननाम् ।  
सुन्दरीं वनमालाढ्यां चारुसिंहासनस्थिताम् ॥ १७ ॥  
  
हृत्पद्मकर्णिकामध्याकाशसौदामिनीप्रभाम् ।  
एवं ध्यात्वा पठेन्नाममङ्गलानि पुनः पुनः ॥ १८ ॥  
  
ईश्वरं कोटिसूर्याभं ध्यायेद्धृदयमण्डले ।  
चतुर्भुजं वीररूपं लावण्यं भावसम्भवम् ॥ १९ ॥  
  
श्यामं हिरण्यभूषाङ्गं चन्द्रकोटिसुशीतलम् ।  
अभयं वरदं पद्मं महाखड्गधरं विभुम् ॥ २० ॥  
  
किरीटिनं महाकायं स्मितहास्यं प्रकाशकम् ।  
हृदयाम्बुजमध्यस्थं नूपुरैरुपशोभितम् ॥ २१ ॥  
  
कोटिकालानलं दीप्तं काकिनीदक्षिणस्थितम् ।  
एवं विचिन्त्य मनसा योगिनं परमेश्वरम् ॥ २२ ॥  
  
ततः पठेत् सहस्राख्यं वदामि शृणु तत्प्रभो ॥ २३ ॥  
  
अस्य श्रीकाकिनीश्वरसहस्रनामस्तोत्रस्य ब्रह्माऋषि ,  
गायत्रीच्छन्दः , जगदीश्वर काकिनी देवता ,  
 निर्वाणयोगार्थ सिद्धयर्थे जपे विनियोगः ।  
ॐ ईश्वरः काकिनीशान ईशान कमलेश्वरी ।  
ईशः काकेश्वरीशानी ईश्वरीशः कुलेश्वरी ॥ २४ ॥  
  
ईशमोक्षः कामधेनुः कपर्दीशः कपर्दिनी ।  
कौलः कुलीनान्तरगा कविः काव्यप्रकाशिनी ॥ २५ ॥  
  
कलादेशः सुकविता कारणः करुणामयी ।  
कञ्जपत्रेक्षणः काली कामः कोलावलीश्वरी ॥ २६ ॥  
  
किरातरूपी कैवल्या किरणः कामनाशना ।  
कार्णाटेशः सकर्णाटी कलिकः कालिकापुटा ॥ २७ ॥  
  
किशोरः कीशुनमिता केशवेशः कुलेश्वरी ।  
केशकिञ्जल्ककुटिलः कामराजकुतूहला ॥ २८ ॥  
  
करकोटिधरः कूटा क्रियाक्रूरः क्रियावती ।  
कुम्भहा कुम्भहन्त्री च कटकच्छकलावती ॥ २९ ॥  
  
कञ्जवक्त्रः कालमुखी कोटिसूर्यकरानना ।  
कम्रः कलपः समृद्धिस्था कुपोऽन्तस्थः कुलाचला ॥ ३० ॥  
  
कुणपः कौलपाकाशा स्वकान्तः कामवासिनी ।  
सुकृतिः शाङ्करी विद्या कलकः कलनाश्रया ॥ ३१ ॥  
  
कर्कन्धुस्थः कौलकन्या कुलीनः कन्यकाकुला ।  
कुमारः केशरी विद्या कामहा कुलपण्डिता ॥ ३२ ॥  
  
कल्कीशः कमनीयाङ्गी कुशलः कुशलावती ।  
केतकीपुष्पमालाढ्यः केतकीकुसुमान्विता ॥ ३३ ॥  
  
कुसुमानन्दमालाढ्यः कुसुमामलमालिका ।  
कवीन्द्रः काव्यसम्भूतः काममञ्जीररञ्जिनी ॥ ३४ ॥  
  
कुशासनस्थः कौशल्याकुलपः कल्पपादपा ।  
कल्पवृक्षः कल्पलता विकल्पः कल्पगामिनी ॥ ३५ ॥  
  
कठोरस्थः काचनिभा करालः कालवासिनी ।  
कालकूटाश्रयानन्दः कर्कशाकाशवाहिनी ॥ ३६ ॥  
  
कटधूमाकृतिच्छायो विकटासनसंस्थिता ।  
कायधारी कूपकरी करवीरागतः कृषी ॥ ३७ ॥  
  
कालगम्भीरनादान्ता विकलालापमानसा ।  
प्रकृतीशः सत्प्रकृतिः प्रकृष्टः कर्षिणीश्वरी ॥ ३८ ॥  
  
भगवान् वारुणीवर्णा विवर्णो वर्णरूपिणी ।  
सुवर्णवर्णो हेमाभो महान् महेन्द्रपूजिता ॥ ३९ ॥  
  
महात्मा महतीशानी महेशो मत्तगामिनी ।  
महावीरो महावेगा महालक्ष्मीश्वरो मतिः ॥ ४० ॥  
  
महादेवो महादेवी महानन्दो महाकला ।  
महाकालो महाकाली महाबलो महाबला ॥ ४१ ॥  
  
महामान्यो महामान्या महाधन्यो महाधनी ।  
महामालो महामाला महाकाशो महाकाशा ॥ ४२ ॥  
  
महायशो महायज्ञा महाराजो महारजा ।  
महाविद्यो महाविद्या महामुख्यो महामखी ॥ ४३ ॥  
  
महारात्रो महारात्रिर्महाधीरो महाशया ।  
महाक्षेत्रो महाक्षेत्रा कुरुक्षेत्रः कुरुप्रिया ॥ ४४ ॥  
  
महाचण्डो महोग्रा च महामत्तो महामतिः ।  
महावेदो महावेदा महोत्साहो महोत्सवा ॥ ४५ ॥  
  
महाकल्पो महाकल्पा महायोगो महागतिः ।  
महाभद्रो महाभद्रा महासूक्ष्मो महाचला ॥ ४६ ॥  
  
महावाक्यो महावाणी महायज्वा महाजवा ।  
महामूर्तीर्महाकान्ता महाधर्मो महाधना ॥ ४७ ॥  
  
महामहोग्रो महिषी महाभोग्यो महाप्रभा ।  
महाक्षेमो महामाया महामाया महारमा ॥ ४८ ॥  
  
महेन्द्रपूजिता माता विभालो मण्डलेश्वरी ।  
महाविकालो विकला प्रतलस्थललामगा ॥ ४९ ॥  
  
कैवल्यदाता कैवल्या कौतुकस्थो विकर्षिणी ।  
वालाप्रतिर्वालपत्नी बलरामो वलाङ्गजा ॥ ५० ॥  
  
अवलेशः कामवीरा प्राणेशः प्राणरक्षिणी ।  
पञ्चमाचारगः पञ्चापञ्चमः पञ्चमीश्वरी ॥ ५१ ॥  
  
प्रपञ्चः पञ्चरसगा निष्प्रपञ्चः कृपामयी ।  
कामरूपी कामरूपा कामक्रोधविवर्जिता ॥ ५२ ॥  
  
कामात्मा कामनिलया कामाख्या कामचञ्चला ।  
कामपुष्पधरः कामा कामेशः कामपुष्पिणी ॥ ५३ ॥  
  
महामुद्राधरो मुद्रा सन्मुद्रः काममुद्रिका ।  
चन्द्रार्धकृतभालाभो विधुकोटिमुखाम्बुजा ॥ ५४ ॥  
  
चन्द्रकोटिप्रभाधारी चन्द्रज्योतिःस्वरूपिणी ।  
सूर्याभो वीरकिरणा सूर्यकोटिविभाविता ॥ ५५ ॥  
  
मिहिरेशो मानवका अन्तर्ग्गामी निराश्रया ।  
प्रजापतीशः कल्याणी दक्षेशः कुलरोहिणी ॥ ५६ ॥  
  
अप्रचेताः प्रचेतस्था व्यासेशो व्यासपूजिता ।  
काश्यपेशः काश्यपेशी भृग्वीशो भार्गवेश्वरी ॥ ५७ ॥  
  
वशिष्ठः प्रियभावस्थो वशिष्ठबाधितापरा ।  
पुलस्त्यपूजितो देवः पुलस्त्यचित्तसंस्थिता ॥ ५८ ॥  
  
अगस्त्यार्च्योऽगस्त्यमाता प्रह्लादेशो वलीश्वरी ।  
कर्दमेशः कर्दमाद्या बालको बालपूजिता ॥ ५९ ॥  
  
मनस्थश्चान्तरिक्षस्था शब्दज्ञानी सरस्वती ।  
रूपातीता रूपशून्या विरूपो रूपमोहिनी ॥ ६० ॥  
  
विद्याधरेशो विद्येशी वृषस्थो वृषवाहिनी ।  
रसज्ञो रसिकानन्दा विरसो रसवर्जिता ॥ ६१ ॥  
  
सौनः सनत्कुमारेशी योगचर्येश्वरः प्रिया ।  
दुर्वाशाः प्राणनिलयः साङ्ख्ययोगसमुद्भवा ॥ ६२ ॥  
  
असङ्ख्येयो मांसभक्षा सुमांसाशी मनोरमा ।  
नरमांसविभोक्ता च नरमांसविनोदिनी ॥ ६३ ॥  
  
मीनवक्त्रप्रियो मीना मीनभुङ्मीनभक्षिणी ।  
रोहिताशी मत्स्यगन्धा मत्स्यनाथो रसापहा ॥ ६४ ॥  
  
पार्वतीप्रेमनिकरो विधिदेवाधिपूजिता ।  
विधातृवरदो वेद्या वेदो वेदकुमारिका ॥ ६५ ॥  
  
श्यामेशो सितवर्णा च चासितोऽसितरूपिणी ।  
महामत्ताऽऽसवाशी च महामत्ताऽऽसवप्रिया ॥ ६६ ॥  
  
आसवाढ्योऽमनादेवी निर्मलासवपामरा ।  
विसत्तो मदिरामत्ता मत्तकुञ्जरगामिनी ॥ ६७ ॥  
  
मणिमालाधरो मालामातृकेशः प्रसन्नधीः ।  
जरामृत्युहरो गौरी गायनस्थो जरामरा ॥ ६८ ॥  
  
सुचञ्चलोऽतिदुर्धर्षा कण्ठस्थो हृद्गता सती ।  
अशोकः शोकरहिता मन्दरस्थो हि मन्त्रिणी ॥ ६९ ॥  
  
मन्त्रमालाधरानन्दो मन्त्रयन्त्रप्रकाशिनी ।  
मन्त्रार्थचैतन्यकरो मन्त्रसिद्धिप्रकाशिनी ॥ ७० ॥  
  
मन्त्रज्ञो मन्त्रनिलया मन्त्रार्थामन्त्रमन्त्रिणी ।  
बीजध्यानसमन्तस्था मन्त्रमालेऽतिसिद्धिदा ॥ ७१ ॥  
  
मन्त्रवेत्ता मन्त्रसिद्धिर्मन्त्रस्थो मान्त्रिकान्तरा ।  
बीजस्वरूपो बीजेशी बीजमालेऽति बीजिका ॥ ७२ ॥  
  
बीजात्मा बीजनिलया बीजाढ्या बीजमालिनी ।  
बीजध्यानो बीजयज्ञा बीजाढ्या बीजमालिनी ॥ ७३ ॥  
  
महाबीजधरो बीजा बीजाढ्या बीजवल्लभा ।  
मेघमाला मेघमालो वनमाली हलायुधा ॥ ७४ ॥  
  
कृष्णाजिनधरो रौद्रा रौद्री रौद्रगणाश्रया ।  
रौद्रप्रियो रौद्रकर्त्री रौद्रलोकप्रदः प्रभा ॥ ७५ ॥  
  
विनाशी सर्वगानां च सर्वाणी सर्वसम्पदा ।  
नारदेशः प्रधानेशी वारणेशो वनेश्वरी ॥ ७६ ॥  
  
कृष्णेश्वरः केशवेशी कृष्णवर्णस्त्रिलोचना ।  
कामेश्वरो राघवेशी बालेशी वा बाणपूजितः ॥ ७७ ॥  
  
भवानीशो भवानी च भवेन्द्रो भववल्लभा ।  
भवानन्दोऽतिसूक्ष्माख्या भवमूतीर्भवेश्वरी ॥ ७८ ॥  
  
भवच्छायो भवानन्दो भवभीतिहरो वला ।  
भाषाज्ञानीभाषमाला महाजीवोऽतिवासना ॥ ७९ ॥  
  
लोभापदो लोभकर्त्री प्रलोभो लोभवर्धिनी ।  
मोहातीतो मोहमाता मोहजालो महावती ॥ ८० ॥  
  
मोहमुद्गरधारी च मोहमुद्गरधारिणी ।  
मोहान्वितो मोहमुग्धा कामेशः कामिनीश्वरी ॥ ८१ ॥  
  
कामलापकरोऽकामा सत्कामो कामनाशिनी ।  
बृहन्मुखो बृहन्नेत्रा पद्माभोऽम्बुजलोचना ॥ ८२ ॥  
  
पद्ममालः पद्ममाला श्रीदेवो देवरक्षिणी ।  
असितोऽप्यसिता चैव आह्लादो देवमातृका ॥ ८३ ॥  
  
नागेश्वरः शैलमाता नागेन्द्रो वै नगात्मजा ।  
नारायणेश्वरः कीर्तिः सत्कीर्तिः कीर्तिवर्धिनी ॥ ८४ ॥  
  
कार्तिकेशः कार्तिकी च विकर्ता गहनाश्रया ।  
विरक्तो गरुडारूढा गरुडस्थो हि गारुडी ॥ ८५ ॥  
  
गरुडेशो गुरुमयी गुरुदेवो गुरुप्रदा ।  
गौराङ्गेशो गौरकन्या गङ्गेशः प्राङ्गणेश्वरी ॥ ८६ ॥  
  
प्रतिकेशो विशाला च निरालोको निरीन्द्रिया ।  
प्रेतबीजस्वरूपश्च प्रेताऽलङ्कारभूषिता ॥ ८७ ॥  
  
प्रेमगेहः प्रेमहन्त्री हरीन्द्रो हरिणेक्षणा ।  
कालेशः कालिकेशानी कौलिकेशश्च काकिनी ॥ ८८ ॥  
  
कालमञ्जीरधारी च कालमञ्जीरमोहिनी ।  
करालवदनः काली कैवल्यदानदः कथा ॥ ८९ ॥  
  
कमलापालकः कुन्ती कैकेयीशः सुतः कला ।  
कालानलः कुलज्ञा च कुलगामी कुलाश्रया ॥ ९० ॥  
  
कुलधर्मस्थितः कौला कुलमार्गः कुलातुरा ।  
कुलजिह्वः कुलानन्दा कृष्णः कृष्णसमुद्भवा ॥ ९१ ॥  
  
कृष्णेशः कृष्णमहिषी काकस्थः काकचञ्चुका ।  
कालधर्मः कालरूपा कालः कालप्रकाशिनी ॥ ९२ ॥  
  
कालजः कालकन्या च कालेशः कालसुन्दरी ।  
खड्गहस्तः खर्पराढ्या खरगः खरखड्गनी ॥ ९३ ॥  
  
खलबुद्धिहरः खेला खञ्जनेशः सुखाञ्जनी ।  
गीतप्रियो गायनस्था गणपालो गृहाश्रया ॥ ९४ ॥  
  
गर्गप्रियो गयाप्राप्तिर्गर्गस्थो हि गभीरिणा ।  
गारुडीशो हि गान्धर्वी गतीशो गार्हवह्निजा ॥ ९५ ॥  
  
गणगन्धर्वगोपालो गणगन्धर्वगो गता ।  
गभीरमानी सम्भेदो गभीरकोटिसागरा ॥ ९६ ॥  
  
गतिस्थो गाणपत्यस्था गणनाद्यो गवा तनूः ।  
गन्धद्वारो गन्धमाला गन्धाढ्यो गन्धनिर्गमा ॥ ९७ ॥  
  
गन्धमोहितसर्वाङ्गो गन्धचञ्चलमोहिनी ।  
गन्धपुष्पधूपदीपनैवेद्यादिप्रपूजिता ॥ ९८ ॥  
  
गन्धागुरुसुकस्तूरी कुङ्कुमादिविमण्डिता ।  
गोकुला मधुरानन्दा पुष्पगन्धान्तरस्थिता ॥ ९९ ॥  
  
गन्धमादनसम्भूतपुष्पमाल्यविभूषितः ।  
रत्नाद्यशेषालङ्कारमालामण्डितविग्रहः ॥ १०० ॥  
  
स्वर्णाद्यशेषालङ्कारहारमालाविमण्डिता ।  
करवीरा युतप्रख्यरक्तलोचनपङ्कजः ॥ १०१ ॥  
  
जवाकोटिकोटिशत चारुलोचनपङ्कजा ।  
घनकोटिमहानास्य पङ्कजालोलविग्रहा ॥ १०२ ॥  
  
घर्घरध्वनिमानन्दकाव्याम्बुधिमुखाम्बुजा ।  
घोरचित्रसर्पराज मालाकोटिशताङ्कभृत् ॥ १०३ ॥  
  
घनघोरमहानाग चित्रमालाविभूषिता ।  
घण्टाकोटिमहानादमानन्दलोलविग्रहः ॥ १०४ ॥  
  
घण्टाडमरुमन्त्रादि ध्यानानन्दकराम्बुजा ।  
घटकोटिकोटिशतसहस्रमङ्गलासना ॥ १०५ ॥  
  
घण्टाशङ्खपद्मचक्रवराभयकराम्बुजा ।  
घातको रिपुकोटीनां शुम्भादीनां तथा सताम् ॥ १०६ ॥  
  
घातिनीदैत्यघोराश्च शङ्खानां सततं तथा ।  
चार्वाकमतसङ्घातचतुराननपङ्कजः ॥ १०७ ॥  
  
चञ्चलानन्दसर्वार्थसारवाग्वादिनीश्वरी ।  
चन्द्रकोटिसुनिर्माल मालालम्बितकण्ठभृत् ॥ १०८ ॥  
  
चन्द्रकोटिसमानस्य पङ्केरुहमनोहरा ।  
चन्द्रज्योत्स्नायुतप्रख्यहारभूषितमस्तकः ॥ १०९ ॥  
  
चन्द्रबिम्बसहस्राभायुतभूषितमस्तकः ।  
चारुचन्द्रकान्तमणिमणिहारायुताङ्गभृत् ॥ ११० ॥  
  
चन्दनागुरुकस्तूरी कुङ्कुमासक्तमालिनी ।  
चण्डमुण्डमहामुण्डायुतनिर्मलमाल्यभृत् ॥ १११ ॥  
  
चण्डमुण्डघोरमुण्डनिर्माणकुलमालिनी ।  
चण्डाट्टहासघोराढ्यवदनाम्भोजचञ्चलः ॥ ११२ ॥  
  
चलत्खञ्जननेत्राम्भोरुहमोहितशङ्करा ।  
चलदम्भोजनयनानन्दपुष्पकरमोहितः ॥ ११३ ॥  
  
चलदिन्दुभाषमाणावग्रहखेदचन्द्रिका ।  
चन्द्रार्धकोटिकिरणचूडामण्डलमण्डितः ॥ ११४ ॥  
  
चन्द्रचूडाम्भोजमाला उत्तमाङ्गविमण्डितः ।  
चलदर्कसहस्रान्त रत्नहारविभूषितः ॥ ११५ ॥  
  
चलदर्ककोटिशतमुखाम्भोजतपोज्ज्वला ।  
चारुरत्नासनाम्भोजचन्द्रिकामध्यसंस्थितः ॥ ११६ ॥  
  
चारुद्वादशपत्रादि कर्णिकासुप्रकाशिका ।  
चमत्कारगटङ्कारधुनर्बाणकराम्बुजः ॥ ११७ ॥  
  
चतुर्थवेदगाथादि स्तुतिकोटिसुसिद्धिदा ।  
चलदम्बुजनेत्रार्कवह्निचन्द्रत्रयान्वितः ॥ ११८ ॥  
  
चलत्सहस्रसङ्ख्यात पङ्कजादिप्रकाशिका ।  
चमत्काराट्टहासास्य स्मितपङ्कजराजयः ॥ ११९ ॥  
  
चमत्कारमहाघोरसाट्टाट्टहासशोभिता ।  
छायासहस्रसंसारशीतलानिलशीतलः ॥ १२० ॥  
  
छदपद्मप्रभामानसिंहासनसमास्थिता ।  
छलत्कोटिदैत्यराजमुण्डमालाविभूषितः ॥ १२१ ॥  
  
छिन्नादिकोटिमन्त्रार्थज्ञानचैतन्यकारिणी ।  
चित्रमार्गमहाध्वान्तग्रन्थिसम्भेदकारकः ॥ १२२ ॥  
  
अस्त्रकास्त्रादिब्रह्मास्त्रसहस्रकोटिधारिणी ।  
अजामांसादिसद्भक्षरसामोदप्रवाहगः ॥ १२३ ॥  
  
छेदनादिमहोग्रास्त्रे भुजवामप्रकाशिनी ।  
जयाख्यादिमहासाम ज्ञानार्थस्य प्रकाशकः ॥ १२४ ॥  
  
जायागणहृदम्भोज बुद्धिज्ञानप्रकाशिनी ।  
जनार्दनप्रेमभाव महाधनसुखप्रदः ॥ १२५ ॥  
  
जगदीशकुलानन्दसिन्धुपङ्कजवासिनी ।  
जीवनास्थादिजनकः परमानन्दयोगिनाम् ॥ १२६ ॥  
  
जननी योगशास्त्राणां भक्तानां पादपद्मयोः ।  
रुक्षपवननिर्वातमहोल्कापातकारुणः ॥ १२७ ॥  
  
झर्झरीमधुरी वीणा वेणुशङ्खप्रवादिनी ।  
झनत्कारौघसंहारकरदण्डविशानधृक् ॥ १२८ ॥  
  
झर्झरीनायिकार्य्यादिकराम्भोजनिषेविता ।  
टङ्कारभावसंहारमहाजागरवेशधृक् ॥ १२९ ॥  
  
टङ्कासिपाशुपातास्त्रचर्मकार्मुकधारिणी ।  
टलनानलसङ्घट्टपट्टाम्बरविभूषितः ॥ १३० ॥  
  
टुल्टुनी किङ्किणी कोटि विचित्रध्वनिगामिनी ।  
ठं ठं ठं मनुमूलान्तः स्वप्रकाशप्रबोधकः ॥ १३१ ॥  
  
ठं ठं ठं प्रखराह्लादनादसंवादवादिनी ।  
ठं ठं ठं कूर्मपृष्ठस्थः कामचाकारभासनः ॥ १३२ ॥  
  
ठं ठं ठं बीजवह्निस्थ हातुकभ्रूविभूषिता ।  
डामरप्रखराह्लादसिद्धिविद्याप्रकाशकः ॥ १३३ ॥  
  
डिण्डिमध्वानमधुरवाणीसम्मुखपङ्कजा ।  
डं डं डं खरकृत्यादि मारणान्तःप्रकाशिका ॥ १३४ ॥  
  
ढक्कारवाद्यभूपूरतारसप्तस्वराश्रयः ।  
ढौं ढौं ढौं ढौकढक्कलं वह्निजायामनुप्रियः ॥ १३५ ॥  
  
ढं ढं ढं ढौं ढ ढं ढ कृत्येत्थाहेति वासिनी ।  
तारकब्रह्ममन्त्रस्थः श्रीपादपद्मभावकः ॥ १३६ ॥  
  
तारिण्यादिमहामन्त्र सिद्धिसर्वार्थसिद्धिदा ।  
तन्त्रमन्त्रमहायन्त्र वेदयोगसुसारवित् ॥ १३७ ॥  
  
तालवेतालदैतालश्रीतालादिसुसिद्धदा ।  
तरुकल्पलतापुष्पकलबीजप्रकाशकः ॥ १३८ ॥  
  
डिन्तिडीतालहिन्तालतुलसीकुलवृक्षजा ।  
अकारकूटविन्द्विन्दुमालामण्डितविग्रहः ॥ १३९ ॥  
  
स्थातृप्रस्थप्रथागाथास्थूलस्थित्यन्तसंहरा ।  
दरीकुञ्जहेममालावनमालादिभूषितः ॥ १४० ॥  
  
दारिद्र्यदुःखदहनकालानलशतोपमः ।  
दशसाहस्रवक्त्राम्भोरुहशोभितविग्रहः ॥ १४१ ॥  
  
पाशाभयवराह्लादधनधर्मादिवर्धिनी ।  
धर्मकोटिशतोल्लाससिद्धिऋद्धिसमृद्धिदा ॥ १४२ ॥  
  
ध्यानयोगज्ञानयोगमन्त्रयोगफलप्रदा ।  
नामकोटिशतानन्तसुकीर्तिगुणमोहनः ॥ १४३ ॥  
  
निमित्तफलसद्भावभावाभावविवर्जिता ।  
परमानन्दपदवी दानलोलपदाम्बुजः ॥ १४४ ॥  
  
प्रतिष्ठासुनिवृत्तादि समाधिफलसाधिनी ।  
फेरवीगणसन्मानवसुसिद्धिप्रदायकः ॥ १४५ ॥  
  
फेत्कारीकुलतन्त्रादि फलसिद्धिस्वरूपिणी ।  
वराङ्गनाकोटिकोटिकराम्भोजनिसेविता ॥ १४६ ॥  
  
वरदानज्ञानदान मोक्षदातिचञ्चला ।  
भैरवानन्दनाथाख्य शतकोटिमुदान्वितः ॥ १४७ ॥  
  
भावसिद्धिक्रियासिद्धि साष्टाङ्गसिद्धिदायिनी ।  
मकारपञ्चकाह्लादमहामोदशरीरधृक् ॥ १४८ ॥  
  
मदिरादिपञ्चतत्त्वनिर्वाणज्ञानदायिनी ।  
यजमानक्रियायोगविभागफलदायकः ॥ १४९ ॥  
  
यशः सहस्रकोटिस्थ गुणगायनतत्परा ।  
रणमध्यस्थकालाग्नि क्रोधधारसुविग्रहः ॥ १५० ॥  
  
काकिनीशाकिनीशक्तियोगादि काकिनीकला ।  
लक्षणायुतकोटीन्दुललाटतिलकान्वितः ॥ १५१ ॥  
  
लाक्षाबन्धूकसिन्दूरवर्णलावण्यलालिता ।  
वातायुतसहस्राङ्गघूर्णायमानभूधरः ॥ १५२ ॥  
  
विवस्वत्प्रेमभक्तिस्थ चरणद्वन्द्वनिर्मला ।  
श्रीसीतापतिशुद्धाङ्ग व्याप्तेन्द्रनीलसन्निभः ॥ १५३ ॥  
  
शीतनीलाशतानन्दसागरप्रेमभक्तिदा ।  
षट्पङ्केरुहदेवादिस्वप्रकाशप्रबोधिनी ॥ १५४ ॥  
  
महोमीस्थषडाधारप्रसन्नहृदयाम्बुजा ।  
श्यामप्रेमकलाबन्धसर्वाङ्गकुलनायकः ॥ १५५ ॥  
  
संसारसारशास्त्रादि सम्बन्धसुन्दराश्रया ।  
ह्सौः प्रेतमहाबीजमालाचित्रितकण्ठधृक् ॥ १५६ ॥  
  
हकारवामकर्णाढ्य चन्द्रबिन्दुविभूषिता ।  
लयसृष्टिस्थितिक्षेत्रपानपालकनामधृक् ॥ १५७ ॥  
  
लक्ष्मीलक्षजपानन्दसिद्धिसिद्धान्तवर्णिनी ।  
क्षुन्निवृत्तिक्षपारक्षा क्षुधाक्षोभनिवारकः ॥ १५८ ॥  
  
क्षत्रियादिकुरुक्षेत्रारुणाक्षिप्तत्रिलोचना ।  
अनन्त इतिहासस्थ आज्ञागामी च ईश्वरी ॥ १५९ ॥  
  
उमेश उटकन्येशी ऋद्धिस्थहृस्थगोमुखी ।  
गकारेश्वरसंयुक्त त्रिकुण्डदेवतारिणी ॥ १६० ॥  
  
ऐणाचीशप्रियानन्द ऐरावतकुलेश्वरी ।  
ओढ्रपुष्पानन्तदीप्त ओढ्रपुष्पानखाग्रका ॥ १६१ ॥  
  
एहृत्यशतकोटिस्थ औ दीर्घप्रणवाश्रया ।  
अङ्गस्थाङ्गदेवस्था अर्यस्थश्चार्यमेश्वरी ॥ १६२ ॥  
  
मातृकावर्णनिलयः सर्वमातृकलान्विता ।  
मातृकामन्त्रजालस्थः प्रसन्नगुणदायिनी ॥ १६३ ॥  
  
अत्युत्कटपथिप्रज्ञा गुणमातृपदे स्थिता ।  
स्थावरानन्ददेवेशो विसर्गान्तरगामिनी ॥ १६४ ॥  
  
अकलङ्को निष्कलङ्को निराधारो निराश्रया ।  
निराश्रयो निराधारो निर्बीजो बीजयोगिनी ॥ १६५ ॥  
  
निःशङ्को निस्पृहानन्दो सिन्धूरत्नावलिप्रभा ।  
आकाशस्थः खेचरी च स्वर्गदाता शिवेश्वरी ॥ १६६ ॥  
  
सूक्ष्मातिसूक्ष्मात्वैर्ज्ञेया दारापदुःखहारिणी ।  
नानादेशसमुद्भूतो नानालङ्कारलङ्कृता ॥ १६७ ॥  
  
नवीनाख्यो नूतनस्थ नयनाब्जनिवासिनी ।  
विषयाख्यविषानन्दा विषयाशी विषापहा ॥ १६८ ॥  
  
विषयातीतभावस्थो विषयानन्दघातिनी ।  
विषयच्छेदनास्त्रस्थो विषयज्ञाननाशिनी ॥ १६९ ॥  
  
संसारछेदकच्छायो भवच्छायो भवान्तका ।  
संसारार्थप्रवर्तश्च संसारपरिवर्तिका ॥ १७० ॥  
  
संसारमोहहन्ता च संसारार्णवतारिणी ।  
संसारघटकश्रीदासंसारध्वान्तमोहिनी ॥ १७१ ॥  
  
पञ्चतत्त्वस्वरूपश्च पञ्चतत्त्वप्रबोधिनी ।  
पार्थिवः पृथिवीशानी पृथुपूज्यः पुरातनी ॥ १७२ ॥  
  
वरुणेशो वारुणा च वारिदेशो जलोद्यमा ।  
मरुस्थो जीवनस्था च जलभुग्जलवाहना ॥ १७३ ॥  
  
तेजः कान्तः प्रोज्ज्वलस्था तेजोराशेस्तु तेजसी ।  
तेजस्थस्तेजसो माला तेजः कीर्तिः स्वरश्मिगा ॥ १७४ ॥  
  
पवनेशश्चानिलस्था परमात्मा निनान्तरा ।  
वायुपूरककारी च वायुकुम्भकवर्धिनी ॥ १७५ ॥  
  
वायुच्छिद्रकरो वाता वायुनिर्गममुद्रिका ।  
कुम्भकस्थो रेचकस्था पूरकस्थातिपूरिणी ॥ १७६ ॥  
  
वाय्वाकाशाधाररूपी वायुसञ्चारकारिणी ।  
वायुसिद्धिकरो दात्री वायुयोगी च वायुगा ॥ १७७ ॥  
  
आकाशप्रकरो ब्राह्मी आकाशान्तर्गतद्रिगा ।  
आकाशकुम्भकानन्दो गगनाह्लादवर्धिनी ॥ १७८ ॥  
  
गगनाच्छन्नदेहस्थो गगनाभेदकारिणी ।  
गगनादिमहासिद्धो गगनग्रन्थिभेदिनी ॥ १७९ ॥  
  
कलकर्मा महाकाली कालयोगी च कालिका ।  
कालछत्रः कालहत्या कालदेवो हि कालिका ॥ १८० ॥  
  
कालब्रह्मस्वरूपश्च कालितत्त्वार्थरक्षिणी ।  
दिगम्बरो दिक्पतिस्था दिगात्मा दिगिभास्वरा ॥ १८१ ॥  
  
दिक्पालस्थो दिक्प्रसन्ना दिग्वलो दिक्कुलेश्वरी ।  
दिगघोरो दिग्वसना दिग्वीरा दिक्पतीश्वरी ॥ १८२ ॥  
  
आत्मार्थो व्यापितत्त्वज्ञ आत्मज्ञानी च सात्मिका ।  
आत्मीयश्चात्मबीजस्था चान्तरात्मात्ममोहिनी ॥ १८३ ॥  
  
आत्मसञ्ज्ञानकारी च आत्मानन्दस्वरूपिणी ।  
आत्मयज्ञो महात्मज्ञा महात्मात्मप्रकाशिनी ॥ १८४ ॥  
  
आत्मविकारहन्ता च विद्यात्मीयादिदेवता ।  
मनोयोगकरो दुर्गा मनः प्रत्यक्ष ईश्वरी ॥ १८५ ॥  
  
मनोभवनिहन्ता च मनोभवविवर्धिनी ।  
मनश्चान्तरीक्षयोगो निराकारगुणोदया ॥ १८६ ॥  
  
मनोनिराकारयोगी मनोयोगेन्द्रसाक्षिणी ।  
मनःप्रतिष्ठो मनसा मानशङ्का मनोगतिः ॥ १८७ ॥  
  
नवद्रव्यनिगूढार्थो नरेन्द्रविनिवारिणी ।  
नवीनगुणकर्मादिसाकारः खगगामिनी ॥ १८८ ॥  
  
अत्युन्मत्ता महावाणी वायवीशो महानिला ।  
सर्वपापापहन्ता च सर्वव्याधिनिवारिणी ॥ १८९ ॥  
  
द्वारदेवीश्वरी प्रीतिः प्रलयाग्निः करालिनी ।  
भूषण्डगणतातश्च भूःषण्डरुधिरप्रदा ॥ १९० ॥  
  
काकावलीशः सर्वेशी काकपुच्छधरो जया ।  
अजितेशो जितानन्दा वीरभद्रः प्रभावती ॥ १९१ ॥  
  
अन्तर्नाडीगतप्राणो वैशेषिकगुणोदया ।  
रत्ननिर्मितपीठस्थः सिंहस्था रथगामिनी ॥ १९२ ॥  
  
कुलकोटीश्वराचार्यो वासुदेवनिषेविता ।  
आधारविरहज्ञानी सर्वाधारस्वरूपिणी ॥ १९३ ॥  
  
सर्वज्ञः सर्वविज्ञाना मार्तण्डो यश इल्वला ।  
इन्द्रेशो विन्ध्यशैलेशी वारणेशः प्रकाशिनी ॥ १९४ ॥  
  
अनन्तभुजराजेन्द्रो अनन्ताक्षरनाशिनी ।  
आशीर्वादस्तु वरदोऽनुग्रहोऽनुग्रहक्रिया ॥ १९५ ॥  
  
प्रेतासनसमासीनो मेरुकुञ्जनिवासिनी ।  
मणिमन्दिरमध्यस्थो मणिपीठनिवासिनी ॥ १९६ ॥  
  
सर्वप्रहरणः प्रेतो विधिविद्याप्रकाशिनी ।  
प्रचण्डनयनानन्दो मञ्जीरकलरञ्जिनी ॥ १९७ ॥  
  
कलमञ्जीरपादाब्जो बलमृत्युपरायणा ।  
कुलमालाव्यापिताङ्गः कुलेन्द्रः कुलपण्डिता ॥ १९८ ॥  
  
बालिकेशो रुद्रचण्डा बालेन्द्राः प्राणबालिका ।  
कुमारीशः काममाता मन्दिरेशः स्वमन्दिरा ॥ १९९ ॥  
  
अकालजननीनाथो विदग्धात्मा प्रियङ्करी ।  
वेदाद्यो वेदजननी वैराग्यस्थो विरागदा ॥ २०० ॥  
  
स्मितहास्यास्यकमलः स्मितहास्यविमोहिनी ।  
दन्तुरेशो दन्तुरु च दन्तीशो दर्शनप्रभा ॥ २०१ ॥  
  
दिग्दन्तो हि दिग्दशना भ्रष्टभुक् चर्वणप्रिया ।  
मांसप्रधाना भोक्ता च प्रधानमांसभक्षिणी ॥ २०२ ॥  
  
मत्स्यमांसमहामुद्रा रजोरुधिरभुक्प्रिया ।  
सुरामांसमहामीनमुद्रामैथुनसुप्रिया ॥ २०३ ॥  
  
कुलद्रव्यप्रियानन्दो मद्यादिकुलसिद्धिदा ।  
हृत्कण्ठभ्रूसहस्रारभेदनोऽन्ते विभेदिनी ॥ २०४ ॥  
  
प्रसन्नहृदयाम्भोजः प्रसन्नहृदयाम्बुजा ।  
प्रसन्नवरदानाढ्यः प्रसन्नवरदायिनी ॥ २०५ ॥  
  
प्रेमभक्तिप्रकाशाढ्यः प्रेमानन्दप्रकाशिनी ॥ २०६ ॥  
  
प्रभाकरफलोदयः परमसूक्ष्मपुरप्रिया ।  
प्रभातरविरश्मिगः प्रथमभानुशोभान्विता ।  
प्रचण्डरिपुमन्मथः प्रचलितेन्दुदेहोद्गतः ।  
प्रभापटलपाटलप्रचयधर्मपुञ्जाचीता ॥ २०७ ॥  
  
सुरेन्द्रगणपूजितः सुरवरेशसम्पूजिता ।  
सुरेन्द्रकुल सेवितो नरपतीन्द्रसंसेविता ।  
गणेन्द्र गणनायको गणपतीन्द्र देवात्मजा ।  
भवार्णवर्गतारको जलधिकर्णधारप्रिया ॥ २०८ ॥  
  
सुरासुरकुलोद्भवः सुररिपुप्रसिद्धिस्थिता  
सुरारिगणघातकः सुरगणेन्द्रसंसिद्धिदा ।  
अभीप्सितफलप्रदः सुरवरादिसिद्धिप्रदा  
प्रियाङ्गज कुलार्थदः सुतधनापवर्गप्रदा ॥ २०९ ॥  
  
शिवस्वशिवकाकिनी हरहरा च भीमस्वना  
क्षितीश इषुरक्षका समनदर्पहन्तोदया ।  
गुणेश्वर उमापती हृदयपद्मभेदी गतिः  
क्षपाकरललाटधृक् स्वसुखमार्गसन्दायिनी ॥ २१० ॥  
  
श्मशानतटनिष्पट प्रचटहासकालङ्कृता  
हठत्शठमनस्तटे सुरकपाटसंछेदकः ।  
स्मराननविवर्धनः प्रियवसन्तसम्बायवी  
विराजितमुखाम्बुजः कमलमञ्जसिंहासना ॥ २११ ॥  
  
भवो भवपतिप्रभाभवः कविश्च भाव्यासुरैः  
क्रियेश्वर ईलावती तरुणगाहितारावती ।  
मुनीन्द्रमनुसिद्धिदः सुरमुनीन्द्रसिद्धायुषी  
मुरारिहरदेहगस्त्रिभुवना विनाशक्रिया ॥ २१२ ॥  
  
द्विकः कनककाकिनी कनकतुङ्गकीलालकः  
कमलाकुलः कुलकलार्कमालामला ।  
सुभक्त तमसाधकप्रकृतियोगयोग्यार्चितो  
विवेकगतमानसः प्रभुपरादिहस्ताचीता ॥ २१३ ॥  
  
त्वमेव कुलनायकः प्रलययोगविद्येश्वरी  
प्रचण्डगणगो नगाभुवनदर्पहारी हरा ।  
चराचरसहस्रगः सकलरूपमध्यस्थितः  
स्वनामगुणपूरकः स्वगुणनामसम्पूरणी ॥ २१४ ॥  
  
इति ते कथितं नाथ सहस्रनाम मङ्गलम् ।  
अत्यद्भुतं परानन्दरससिद्धान्तदायकम् ॥ २१५ ॥  
  
मातृकामन्त्रघटितं सर्वसिद्धान्तसागरम् ।  
सिद्धविद्यामहोल्लास मानन्दगुणसाधनम् ॥ २१६ ॥  
  
दुर्लभं सर्वलोकेषु यामले तत्प्रकाशितम् ।  
तव स्नेहरसामोदमोहितानन्दभैरव ॥ २१७ ॥  
  
कुत्रापि नापि कथितं स्वसिद्ध हानिशङ्कया ।  
सर्वादियोग सिद्धान्तसिद्धये भुक्तिमुक्तये ॥ २१८ ॥  
  
प्रेमाह्लादरसेनैव दुर्लभं तत्प्रकाशितम् ।  
येन विज्ञातमात्रेण भवेद्छ्रीभैरवेश्वरः ॥ २१९ ॥  
  
एतन्नाम शुभफलं वक्तुं न च समर्थकः ।  
कोटिवर्षशतैनापि यत्फलं लभते नरः ॥ २२० ॥  
  
तत्फलं योगिनामेक क्षणाल्लभ्यं भवार्णवे ।  
यः पठेत् प्रातरुत्थाय दुर्गग्रहनिवरणात् ॥ २२१ ॥  
  
दुष्टेन्द्रियभयेनापि महाभयनिवारणात् ।  
ध्यात्वा नाम जपेन्नित्यं मध्याह्ने च विशेषतः ॥ २२२ ॥  
  
सन्ध्यायां रात्रियोगे च साधयेन्नामसाधनम् ।  
योगाभ्यासे ग्रन्थिभेदे योगध्याननिरूपणे ॥ २२३ ॥  
  
पठनाद् योगसिद्धिः स्याद् ग्रन्थिभेदो दिने दिने ।  
योगज्ञानप्रसिद्धिः स्याद् योगः स्यादेकचित्ततः ॥ २२४ ॥  
  
देहस्थ देववश्याय महामोहप्रशान्तये ।  
स्तम्भनायारिसैन्यानां प्रत्यहं प्रपठेच्छुचिः ॥ २२५ ॥  
  
भक्तिभावेन पाठेन सर्वकर्मसु सुक्षमः ।  
स्तम्भयेत् परसैन्यानि वारैकपाठमात्रतः ॥ २२६ ॥  
  
वारत्रयप्रपठनाद् वशयेद् भुवनत्रयम् ।  
वारत्रयं तु प्रपठेद् यो मूर्खः पण्डितोऽपि वा ॥ २२७ ॥  
  
शान्तिमाप्नोति परमां विद्यां भुवनमोहिनीम् ।  
प्रतिष्ठाञ्च ततः प्राप्य मोक्षनिर्वाणमाप्नुयात् ॥ २२८ ॥  
  
विनाशयेदरीञ्छीघ्रं चतुर्वारप्रपाठने ।  
पञ्चावृत्तिप्रपाठेन शत्रुमुच्चाटयेत् क्षणात् ॥ २२९ ॥  
  
षडावृत्या साधकेन्द्रः शत्रूणां नाशको भवेत् ।  
आकर्षयेत् परद्रव्यं सप्तवारं पठेद् यदि ॥ २३० ॥  
  
एवं क्रमगतं ध्यात्वा यः पठेदतिभक्तितः ।  
स भवेद् योगिनीनाथो महाकल्पद्रुमोपमः ॥ २३१ ॥  
  
ग्रन्थिभेदसमर्थः स्यान्मासमात्रं पठेद् यदि ।  
दूरदर्शी महावीरो बलवान् पण्डितेश्वरः ॥ २३२ ॥  
  
महाज्ञानी लोकनाथो भवत्येव न संशयः ।  
मासैकेन समर्थः स्यान्निर्वाणमोक्षसिद्धिभाक् ॥ २३३ ॥  
  
प्रपठेद् योगसिद्ध्यर्थं भावकः परमप्रियः ।  
शून्यागारे भूमिगर्तमण्डपे शून्यदेशके ॥ २३४ ॥  
  
गङ्गागर्भे महारण्ये चैकान्ते निर्जनेऽपि वा ।  
दुर्भिक्षवर्जिते देशे सर्वोपद्रववर्जिते ॥ २३५ ॥  
  
श्मशाने प्रान्तरेऽश्वत्थमूले वटतरुस्थले ।  
इष्टकामयगेहे वा यत्र लोको न वर्तते ॥ २३६ ॥  
  
तत्र तत्रानन्दरूपी महापीठस्थलेऽपि च ।  
दृढासनस्थः प्रजपेन्नाममङ्गलमुत्तमम् ॥ २३७ ॥  
  
ध्यानधारणशुद्धाङ्गो न्यासपूजापरायणः ।  
ध्यात्वा स्तौति प्रभाते च मृत्युजेता भवेद् ध्रुवम् ॥ २३८ ॥  
  
अष्टाङ्गसिद्धिमाप्नोति चामरत्वमवाप्नुयात् ।  
गुरुदेवमहामन्त्रभक्तो भवति निश्चितम् ॥ २३९ ॥  
  
शरीरे तस्य दुःखानि न भवन्ति कुवृद्धयः ।  
दुष्टग्रहाः पलायन्ते तं दृष्ट्वा योगिनं परम् ॥ २४० ॥  
  
यः पठेत् सततं मन्त्री तस्य हस्तेऽष्टसिद्धयः ।  
तस्य हृत्पद्मलिङ्गस्था देवाः सिद्ध्यन्ति चापराः ॥ २४१ ॥  
  
युगकोटिसहस्राणि चिरायुर्योगिराड् भवेत् ।  
शुद्धशीलो निराकारो ब्रह्मा विष्णुः शिवः स च ।  
स नित्यः कार्यसिद्धश्च स जीवन्मुक्तिमाप्नुयात् ॥ २४२ ॥  
  
॥ इति श्रीरुद्रयामले उत्तरतन्त्रे महातन्त्रोद्दीपने  
ईश्वरशक्तिकाकिन्यष्टोत्तर सहस्रनामस्तोत्रं सम्पूर्णम्  ॥  
  
  
Proofread by Ravin Bhalekar ravibhalekar@hotmail.com  
  
