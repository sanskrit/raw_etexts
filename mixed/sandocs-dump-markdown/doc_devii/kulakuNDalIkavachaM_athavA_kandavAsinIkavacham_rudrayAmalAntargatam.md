---
Category: kavacha, devii, ShaTchakrashakti, devI
Description-comments: RudrayAmale utaratantre siddhividyAprakaraNe
File name: kulakuNDalIkavacham.itx
Language: Sanskrit
Latest update: July 5, 2016
Location: doc_devii
Proofread by: Gopal Upadhyay, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: ShaTchakrashakti
Subject: philosophy/hinduism/religion
Sublocation: devii
Text title: kulakuNDalIkavacham
Transliterated by: Gopal Upadhyay gopal.j.upadhyay at gmail.com
engtitle: kulakuNDalIkavacham from Rudrayamala
itxtitle: kulakuNDalIkavachaM athavA kandavAsinIkavacham (rudrayAmalAntargatam)
title: कुलकुण्डलीकवचं अथवा कन्दवासिनीकवचम् (रुद्रयामलान्तर्गतम्)

---
  
 श्रीकुलकुण्डलीकवचस्तोत्रम् अथवा कन्दवासिनीकवचम्   
॥ श्रीगणेशाय नमः ॥  
  
॥ श्रीउमामहेश्वराभ्यां नमः ॥  
  
॥ श्रीगुरवे नमः ॥  
  
आनन्दभैरवी उवाच ।  
अथ वक्ष्ये महादेव कुण्डलीकवचं शुभम् ।  
परमानन्ददं सिद्धं सिद्धवृन्दनिषेवितम् ॥ १॥  
  
यत्कृत्वा योगिनः सर्वे धर्माधर्मप्रदर्शकाः ।  
ज्ञानिनो मानिनो धर्मान् विचरन्ति यथामराः ॥ २॥  
  
सिद्धयोऽप्यणिमाद्याश्च करस्थाः सर्वदेवताः ।  
एतत्कवचपाठेन देवेन्द्रो योगिराड्भवेत् ॥ ३॥  
  
ऋषयो योगिनः सर्वे जटिलाः कुलभैरवाः ।  
प्रातःकाले त्रिवारं च मध्याह्ने वारयुग्मकम् ॥ ४॥  
  
सायाह्ने वारमेकन्तु पठेत्कवचमेव च ।  
पठेदेवं महायोगी कुण्डलीदर्शनं भवेत् ॥ ५॥  
  
ॐ अस्य श्रीकुलकुण्डलीकवचस्य ब्रह्मेन्द्र ऋषिः ।  
गायत्री छन्दः । कुलकुण्डली देवता । सर्वाभीष्टसिद्ध्यर्थे विनियोगः ।  
  
ॐ ईश्वरी जगतां धात्री ललिता सुन्दरी परा ।  
कुण्डली कुलरूपा च पातु मां कुलचण्डिका ॥ ६॥  
  
शिरो मे ललिता देवी पातूग्राख्या कपोलकम् ।  
ब्रह्ममन्त्रेण पुटिता भ्रूमध्यं पातु मे सदा ॥ ७॥  
  
नेत्रत्रयं महाकाली कालाग्निभक्षिका शिखाम् ।  
दन्तावलीं विशालाक्षी ओष्ठमिष्टानुवासिनी ॥ ८॥  
  
कामबीजात्मिका विद्या अधरं पातु मे सदा ।  
ऌयुगस्था गण्डयुग्मं माया विश्वा रसप्रिया ॥ ९॥  
  
भुवनेशी कर्णयुग्मं चिबुकं क्रोधकालिका ।  
कपिला मे गलं पातु सर्वबीजस्वरूपिणी ॥ १०॥  
  
मातृकावर्णपुटिता कुण्डली कण्ठमेव च ।  
हृदयं कालपृथ्वी च कङ्काली पातु मे मुखम् ॥ ११॥  
  
भुजयुग्मं चतुर्वर्गा चण्डदोर्द्दण्डखण्डिनी ।  
स्कन्धयुग्मं स्कन्दमाता हालाहलगता मम ॥ १२॥  
  
अङ्गुल्यग्रं कुलानन्दा श्रीविद्या नखमण्डलम् ।  
कालिका भुवनेशानी पृष्ठदेशं सदावतु ॥ १३॥  
  
पार्श्वयुग्मं महावीरा वीरासनधराभया ।  
पातु मां कुलदर्भस्था नाभिमुदरमम्बिका ॥ १४॥  
  
कटिदेशं पीठसंस्था महामहिषघातिनी ।  
लिङ्गस्थानं महामुद्रा भगं मालामनुप्रिया ॥ १५॥  
  
भगीरथप्रिया धूम्रा मूलाधारं गणेश्वरी ।  
चतुर्दलं कक्ष्यपूज्या दलाग्रं मे वसुन्धरा ॥ १६॥  
  
शीर्षं राधा रणाख्या च ब्रह्माणी पातु मे मुखम् ।  
मेदिनी पातु कमला वाग्देवी पूर्वगं दलम् ॥ १७॥  
  
छेदिनी दक्षिणे पातु पातु चण्डा महातपा ।  
चन्द्रघण्टा सदा पातु योगिनी वारुणं दलम् ॥ १८॥  
  
उत्तरस्थं दलं पातु पृथिवीमिन्द्रपालिता ।  
चतुष्कोणं कामविद्या ब्रह्मविद्याब्जकोणकम् ॥ १९॥  
  
अष्टशूलं सदा पातु सर्ववाहनवाहना ।  
चतुर्भुजा सदा पातु डाकिनी कुलचञ्चला ॥ २०॥  
  
मेढ्रस्था मदनाधारा पातु मे चारुपङ्कजम् ।  
स्वयम्भूलिङ्ग चार्वाका कोटराक्षी ममासनम् ॥ २१॥  
  
कदम्बवनमापातु कदम्बवनवासिनी ।  
वैष्णवी परमा माया पातु मे वैष्णवं पदम् ॥ २२॥  
  
षड्दलं राकिणी पातु राकिणी कामवासिनी ।  
कामेश्वरी कामरूपा श्रीकृष्णं पीतवाससम् ॥ २३॥  
  
वनमाला वनदुर्गा शङ्खं मे शङ्खिनी शिवा ।  
चक्रं चक्रेश्वरी पातु कमलाक्षी गदां मम ॥ २४॥  
  
पद्मं मे पद्मगन्धा च पद्ममाला मनोहरा ।  
रादिलान्ताक्षरं पातु लाकिनी लोकपालिनी ॥ २५॥   (कादिलान्ताक्षरं)  
षड्दले स्थितदेवांश्च पातु कैलासवासिनी । (षड्वर्गस्थितदेवीश्च)  
अग्निवर्णा सदा पातु गणं मे परमेश्वरी ॥ २६॥  
  
मणिपूरं सदा पातु मणिमालाविभूषणा ।  
दशापत्रं दशवर्णं डादिफान्तं त्रिविक्रमा ॥ २७॥  
  
पातु नीला महाकाली भद्रा भीमा सरस्वती ।  
अयोध्यावासिनी देवी महापीठनिवासिनी ॥ २८॥  
  
वाग्भवाद्या महाविद्या कुण्डली कालकुण्डली ।  
दशच्छदगतं पातु रुद्रं रुद्रात्मकं मम ॥ २९॥  
  
सूक्ष्मात्सूक्ष्मतरा पातु सूक्ष्मस्थाननिवासिनी ।  
राकिणी लोकजननी पातु कूटाक्षरस्थिता ॥ ३०॥  
  
तैजसं पातु नियतं रजकी राजपूजिता ।  
विजया कुलबीजस्था तवर्गं तिमिरापहा ॥ ३१॥  
  
मन्त्रात्मिका मणिग्रन्थिभेदिनी पातु सर्वदा ।  
गर्भदाता भृगुसुता पातु मां नाभिवासिनी ॥ ३२॥  
  
नन्दिनी पातु सकलं कुण्डली कालकम्पिता ।  
हृत्पद्मं पातु कालाख्या धूम्रवर्णा मनोहरा ॥ ३३॥  
  
दलद्वादशवर्णं च भास्करी भावसिद्धिदा ।  
पातु मे परमा विद्या कवर्गं कामचारिणी ॥ ३४॥  
  
चवर्गं चारुवसना व्याघ्रास्या टङ्कधारिणी ।  
चकारं पातु कृष्णाख्या काकिनीं पातु कालिका ॥ ३५॥  
  
टकुराङ्गी टकारं मे जीवभावा महोदया ।  
ईश्वरी पातु विमला मम हृत्पद्मवासिनी ॥ ३६॥  
  
कर्णिकां कालसन्दर्भा योगिनी योगमातरम् ।  
इन्द्राणी वारुणी पातु कुलमाला कुलान्तरम् ॥ ३७॥  
  
तारिणी शक्तिमाता च कण्ठवाक्यं सदावतु ।  
विप्रचित्ता महोग्रोग्रा प्रभा दीप्ता घनासना ॥ ३८॥  
  
वाक्स्तम्भिनी वज्रदेहा वैदेही वृषवाहिनी ।  
उन्मत्तानन्दचित्ता च क्षणोशीशा भगान्तरा ॥ ३९॥  
  
मम षोडशपत्राणि पातु मातृतनुस्थिता ।   (मातुलसंस्थिता)  
सुरान् रक्षतु वेदज्ञा सर्वभाषा च कर्णिकाम् ॥ ४०॥  
  
ईश्वरार्धासनगता प्रपायान्मे सदाशिवम् ।  
शाकम्भरी महामाया साकिनी पातु सर्वदा ॥ ४१॥  
  
भवानी भवमाता च पायाद्भ्रूमध्यपङ्कजम् ।  
द्विदलं व्रतकामाख्या अष्टाङ्गसिद्धिदायिनी ॥ ४२॥  
  
पातु नासामखिलानन्दा मनोरूपा जगत्प्रिया ।  
लकारं लक्षणाक्रान्ता सर्वलक्षणलक्षणा ॥ ४३॥  
  
कृष्णाजिनधरा देवी क्षकारं पातु सर्वदा ।  
द्विदलस्थं सर्वदेवं सदा पातु वरानना ॥ ४४॥  
  
बहुरूपा विश्वरूपा हाकिनी पातु संस्थिता ।  
हरापरशिवं पातु मानसं पातु पञ्चमी ॥ ४५॥  
  
षट्चक्रस्था सदा पातु षट्चक्रकुलवासिनी ।  
अकारादिक्षकारान्ता बिन्दुसर्गसमन्विता ॥ ४६॥  
  
मातृकाणां सदा पातु कुण्डली ज्ञानकुण्डली ।  
देवकाली गतिप्रेमा पूर्णा गिरितटं शिवा ॥ ४७॥  
  
उड्डीयानेश्वरी देवी सकलं पातु सर्वदा ।  
कैलासपर्वतं पातु कैलासगिरिवासिनी ॥ ४८॥  
  
पातु मे डाकिनीशक्तिर्लाकिनी राकिणी कला ।  
साकिनी हाकिनी देवी षट्चक्रादीन् प्रपातु मे ॥ ४९॥  
  
कैलासाख्यं सदा पातु पञ्चाननतनूद्भवा ।  
हिरण्यवर्णा रजनी चन्द्रसूर्याग्निभक्षिणी ॥ ५०॥  
  
सहस्रदलपद्मं मे सदा पातु कुलाकुला ।  
सहस्रदलपद्मस्था दैवतं पातु खेचरी ॥ ५१॥  
  
काली तारा षोडशाख्या मातङ्गी पद्मवासिनी ।  
शशिकोटिगलद्रूपा पातु मे सकलं तमः ॥ ५२॥  
  
वने घोरे जले देशे युद्धे वादे श्मशानके ।  
सर्वत्र गमने ज्ञाने सदा मां पातु शैलजा ॥ ५३॥  
  
पर्वते विविधायासे विनाशे पातु कुण्डली ।  
पादादिब्रह्मरन्ध्रान्तं सर्वाकाशं सुरेश्वरी ॥ ५४॥  
  
सदा पातु सर्वविद्या सर्वज्ञानं सदा मम ।  
नवलक्षमहाविद्या दशदिक्षु प्रपातु माम् ॥ ५५॥  
  
इत्येतत्कवचं देवि कुण्डलिन्याः प्रसिद्धिदम् ।  
ये पठन्ति ध्यानयोगे योगमार्गव्यवस्थिताः ॥ ५६॥  
  
ते यान्ति मुक्तिपदवीमैहिके नात्र संशयः ।  
मूलपद्मे मनोयोगं कृत्त्वा हृदासनस्थितः ॥ ५७॥  
  
मन्त्रं ध्यायेत्कुण्डलिनीं मूलपद्मप्रकाशिनीम् ।  
धर्योदयां दयारुढामाकाशस्थानवासिनीम् ॥ ५८॥  
  
अमृतानन्दरसिकां विकलां सुकलां शिताम् ।  
अजितां रक्तरहितां विशक्तां रक्तविग्रहाम् ॥ ५९॥  
  
रक्तनेत्रां कुलक्षिप्तां ज्ञानाञ्जनजयोज्ज्वलाम् ।  
विश्वाकारां मनोरूपां मूले ध्यात्त्वा प्रपूजयेत् ॥ ६०॥  
  
यो योगी कुरुते एवं स सिद्धो नात्र संशयः ।  
रोगी रोगात्प्रमुच्येत बद्धो मुच्येत बन्धनात् ॥ ६१॥  
  
राज्यं श्रियमवाप्नोति राज्यहीनः पठेद्यदि ।  
पुत्रहीनो लभेत्पुत्रं योगहीनो भवेद्वशी ॥ ६२॥  
  
कवचं धारयेद्यस्तु शिखायां दक्षिणे भुजे ।  
वामा वामकरे धृत्त्वा सर्वाभीष्टमवाप्नुयात् ॥ ६३॥  
  
स्वर्णे रौप्ये तथा ताम्रे स्थापयित्त्वा प्रपूजयेत् ।  
सर्वदेशे सर्वकाले पठित्वा सिद्धिमाप्नुयात् ॥ ६४॥  
  
स भूयात्कुण्डलीपुत्रो नात्र कार्या विचारणा ॥ ६५॥  
  
॥ इति श्रीरुद्रयामले उत्तरतन्त्रे महातन्त्रोद्दीपने सिद्धिविद्याप्रकरणे  
षट्चक्रप्रकाशे भैरवीभैरवसंवादे कन्दवासिनीकवचं  
अथवा कुलकुण्डलिनीकवचं सम्पूर्णम् ॥  
  
  
Encoded by Gopal Upadhyay gopal.j.upadhyay at gmail.com  
Proofread by Gopal Upadhyay, PSA Easwaran psaeaswaran at gmail.com  
  
