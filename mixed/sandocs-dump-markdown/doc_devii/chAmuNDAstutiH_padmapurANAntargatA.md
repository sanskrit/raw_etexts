+++
"Text title" = "chAmuNDAstutiH"
"File name" = "chAmuNDAstutiH.itx"
itxtitle = "chAmuNDAstutiH (padmapurANAntargatA))"
engtitle = "chAmuNDAstutiH"
Category = "devii, durgA, devI"
Location = "doc_devii"
Sublocation = "devii"
SubDeity = "durgA"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
"Description/comments" = "Padmapurana Srishtikhanda"
Acknowledge-Permission = "http://kshetrayaatra.blogspot.com"
"Latest update" = "July 27, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "चामुण्डास्तुतिः (पद्मपुराणान्तर्गता))"

+++
  
 श्रीचामुण्डा स्तुतिः   
जयस्व देवि चामुण्डे जय भूताऽपहारिणि ।  
जय सर्वगते देवि कालरात्रि नमोऽस्तु ते ॥ १॥  
  
विश्वमूर्तियुते शुद्धे विरूपाक्षी त्रिलोचने ।  
भीमरूपे शिवे विद्ये महामाये महोदरे ॥ २॥  
  
मनोजये मनोदुर्गे भीमाक्षि क्षुभितक्षये ।  
महामारि विचित्राङ्गि गीतनृत्यप्रिये शुभे ॥ ३॥  
  
विकरालि महाकालि कालिके पापहारिणि ।  
पाशहस्ते दण्डहस्ते भीमहस्ते भयानके ॥ ४॥  
  
चामुण्डे ज्वलमानास्ये तीक्ष्णदंष्ट्रे महाबले ।  
शिवयानप्रिये देवी प्रेतासनगते शिवे ॥ ५॥  
  
भीमाक्षि भीषणे देवि सर्वभूतभयङ्करि ।  
करालि विकरालि च महाकालि करालिनि ॥ ६॥  
  
कालि करालविक्रान्ते कालरात्रि नमोऽस्तु ते ।  
सर्वशस्त्रभृते देवि नमो देवनमस्कृते ॥ ७॥  
  
॥फलश्रुतिः ॥  
  
एवं स्तुता शिवदूती रुद्रेण परमेष्ठिना ।  
तुतोष परमा देवी वाक्यं चैवमुवाच ह ॥ ८॥  
  
वरं वृष्णीष्व देवेश यत्ते मनसि वर्तते ।  
श्रीरुद्र उवाच  
स्तोत्रेणाऽनेन ये देवि स्तोष्यन्ति त्वां वरानने ॥ ९॥  
  
तेषां त्वं वरदा देवि भव सर्वगता सती ।  
इमं पर्वतमारुह्य यः पूजयति भक्तितः ॥ १०॥  
  
स पुत्रपौत्रपशुमान् समृद्धिमुपगच्छतु ।  
यश्चैवं शृणुयाद्भक्त्या स्तवं देवि समुद्भवम् ॥ ११॥  
  
सर्वपापविनिर्मुक्तः परं निर्वाणमृच्छतु ।  
भ्रष्टराज्यो यदा राजा नवम्यां नियतः शुचिः ॥ १२॥  
  
अष्टम्यां च चतुर्दश्यां सोपवासो नरोत्तम ।  
संवत्सरेण लभतां राज्यं निष्कण्टकं पुनः ॥ १३॥  
  
एषा ज्ञानान्विता शाक्तिः शिवदूतीति चोच्यते ।  
य एवं शृणुयान्नित्यं भक्त्या परमया नृप ॥ १४॥  
  
सर्वपापविनिर्मुक्तः परं निर्वाणमाप्नुयात् ।  
यश्चैनं पठते भक्त्या स्नात्वा वै पुष्करे जले ॥ १५॥  
  
सर्वमेतत्फलं प्राप्य ब्रह्मलोके महीयते ।  
यत्रैतल्लिखितं गेहे सदा तिष्ठति पार्थिव ॥ १६॥  
  
न तत्राऽग्निभयं  घोरं सर्वचोरादि सम्भवम् ।  
यश्चेदं पूजयेद्भक्त्या पुस्तकेऽपि स्थितं बुधाः ॥ १७॥  
  
तेन चेष्टं भवेत्सर्वं त्रैलोक्यं सचराचरम् ।  
जायन्ते बहवः पुत्राः धनं धान्यं वरा स्त्रियः ॥ १८॥  
  
रत्नान्यश्वा गजा भृत्यास्तेषामाशु भवन्ति च ।  
यत्रेदं लिख्यते गेहे तत्राप्येवं ध्रुवं भवेत् ॥ १९॥  
  
॥ इति पाद्मे पुराणे सृष्टिखण्डे श्रीचामुण्डा स्तुतिः समाप्ता ॥  
  
  
  
There are similar shlokas in kAmAkhyAstotram.  
Proofread by PSA Easwaran psaeaswaran at gmail.com  
  
