+++
"Text title" = "AdyAkAlikAshatanAmastotram"
"File name" = "AdyAkAlikAshatanAmastotram.itx"
itxtitle = "kAlikAshatanAmastotram athavA AdyAkAlikAshatanAmastotram"
engtitle = "Shri AdyA kAlikA shatanAma stotram"
Category = "devii, stotra, dashamahAvidyA, devI"
Location = "doc_devii"
Sublocation = "devii"
SubDeity = "dashamahAvidyA"
Language = "Sanskrit"
Subject = "philosophy/hinduism/religion"
"Latest update" = "August 6, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "कालिकाशतनामस्तोत्रम् अथवा आद्याकालिकाशतनामस्तोत्रम्"

+++
  
 आद्या कालिकादेव्याः शतनामस्तोत्रम्   
कालिकाशतनामस्तोत्रम्  
॥ श्रीगणेशाय नमः ॥  
  
॥ श्रीउमामहेश्वराभ्यां नमः ॥  
  
श्रीसदाशिव उवाच ॥  
  
शृणु देवि जगद्वन्द्ये स्तोत्रमेतदनुत्तमम् ।  
पठनात् श्रवणाद्यस्य सर्वसिद्धीश्वरो भवेत् ॥ १॥  
  
असौभाग्यप्रशमनं सुखसम्पद्विवर्धनम् ।  
अकालमृत्युहरणं सर्वापद्विनिवारणम् ॥ २॥  
  
श्रीमदाद्याकालिकायाः सुखसान्निध्यकारणम् ।  
स्तवस्यास्य प्रसादेन त्रिपुरारिरहं शिवे ॥ ३॥  
  
स्तोत्रस्यास्य ऋषिर्देवि सदाशिव उदाहृतः ।  
छन्दोऽनुष्टुब्देवताऽऽद्या कालिका परिकीर्त्तिता ।  
धर्मकामार्थमोक्षेषु विनियोगः प्रकीर्त्तितः ॥ ४॥  
  
ॐ अस्य श्रीआद्याकालिकाशतनामस्तोत्रमन्त्रस्य श्रीसदाशिवऋषिः ।  
अनुष्टुप्छन्दः । श्री आद्याकालिका देवता ।  
धर्मकामार्थमोक्ष सिध्यर्थे जपे विनियोगः ॥  
  
ह्रीँ काली श्रीँ कराली च क्रीँ कल्याणी कलावती ।  
कमला कलिदर्पघ्नी कपर्दीशकृपान्विता ॥ ५॥  
  
कालिका कालमाता च कालानलसमद्युतिः ।  
कपर्दिनी करालास्या करुणामृतसागरा ॥ ६॥  
  
कृपामयी कृपाधारा कृपापारा कृपागमा ।  
कृशानुः कपिला कृष्णा कृष्णानन्दविवर्द्धिनी ॥ ७॥  
  
कालरात्रिः कामरूपा कामपाशविमोचनी ।  
कादम्बिनी कलाधारा कलिकल्मषनाशिनी ॥ ८॥  
  
कुमारीपूजनप्रीता कुमारीपूजकालया ।  
कुमारीभोजनानन्दा कुमारीरूपधारिणी ॥ ९॥  
  
कदम्बवनसञ्चारा कदम्बवनवासिनी ।  
कदम्बपुष्पसन्तोषा कदम्बपुष्पमालिनी ॥ १०॥  
  
किशोरी कलकण्ठा च कलनादनिनादिनी ।  
कादम्बरीपानरता तथा कादम्बरीप्रिया ॥ ११॥  
  
कपालपात्रनिरता कङ्कालमाल्यधारिणी ।  
कमलासनसन्तुष्टा कमलासनवासिनी ॥ १२॥  
  
कमलालयमध्यस्था कमलामोदमोदिनी ।  
कलहंसगतिः क्लैब्यनाशिनी कामरूपिणी ॥ १३॥  
  
कामरूपकृतावासा कामपीठविलासिनी ।  
कमनीया कल्पलता कमनीयविभूषणा ॥ १४॥  
  
कमनीयगुणाराध्या कोमलाङ्गी कृशोदरी ।  
कारणामृतसन्तोषा कारणानन्दसिद्धिदा ॥ १५॥  
  
कारणानन्दजापेष्टा कारणार्चनहर्षिता ।  
कारणार्णवसम्मग्ना कारणव्रतपालिनी ॥ १६॥  
  
कस्तूरीसौरभामोदा कस्तूरितिलकोज्ज्वला ।  
कस्तूरीपूजनरता कस्तूरीपूजकप्रिया ॥ १७॥  
  
कस्तूरीदाहजननी कस्तूरीमृगतोषिणी ।  
कस्तूरीभोजनप्रीता कर्पूरामोदमोदिता ॥ १८॥  
  
कर्पूरमालाभरणा कर्पूरचन्दनोक्षिता ।  
कर्पूरकारणाह्लादा कर्पूरामृतपायिनी ॥ १९॥  
  
कर्पूरसागरस्नाता कर्पूरसागरालया ।  
कूर्चबीजजपप्रीता कूर्चजापपरायणा ॥ २०॥  
  
कुलीना कौलिकाराध्या कौलिकप्रियकारिणी ।  
कुलाचारा कौतुकिनी कुलमार्गप्रदर्शिनी ॥ २१॥  
  
काशीश्वरी कष्टहर्त्री काशीशवरदायिनी ।  
काशीश्वरकृतामोदा काशीश्वरमनोरमा ॥ २२॥  
  
कलमञ्जीरचरणा क्वणत्काञ्चीविभूषणा ।  
काञ्चनाद्रिकृतागारा काञ्चनाचलकौमुदी ॥ २३॥  
  
कामबीजजपानन्दा कामबीजस्वरूपिणी ।  
कुमतिघ्नी कुलीनार्त्तिनाशिनी कुलकामिनी ॥ २४॥  
  
क्रीँ ह्रीँ श्रीँ मन्त्रवर्णेन कालकण्टकघातिनी ।  
इत्याद्याकालिकादेव्याः शतनाम प्रकीर्त्तितम् ॥ २५॥  
  
ककारकूटघटितं कालीरूपस्वरूपकम् ।  
पूजाकाले पठेद्यस्तु कालिकाकृतमानसः ॥ २६॥  
  
मन्त्रसिद्धिर्भवेदाशु तस्य काली प्रसीदति ।  
बुद्धिं विद्याञ्च लभते गुरोरादेशमात्रतः ॥ २७॥  
  
धनवान् कीर्त्तिमान् भूयाद्दानशीलो दयान्वितः ।  
पुत्रपौत्रसुखैश्वर्यैर्मोदते साधको भुवि ॥ २८॥  
  
भौमावास्यानिशाभागे मपञ्चकसमन्वितः ।  
पूजयित्वा महाकालीमाद्यां त्रिभुवनेश्वरीम् ॥ २९॥  
  
पठित्वा शतनामानि साक्षात् कालीमयो भवेत् ।  
नासाध्यं विद्यते तस्य त्रिषु लोकेषु किञ्चन ॥ ३०॥  
  
विद्यायां वाक्पतिः साक्षात् धने धनपतिर्भवेत् ।  
समुद्र इव गाम्भीर्ये बले च पवनोपमः ॥ ३१॥  
  
तिग्मांशुरिव दुष्प्रेक्ष्यः शशिवत् शुभदर्शनः ।  
रूपे मूर्त्तिधरः कामो योषितां हृदयङ्गमः ॥ ३२॥  
  
सर्वत्र जयमाप्नोति स्तवस्यास्य प्रसादतः ।  
यं यं कामं पुरस्कृत्य स्तोत्रमेतदुदीरयेत् ॥ ३३॥  
  
तं तं काममवाप्नोति श्रीमदाद्याप्रसादतः ।  
रणे राजकुले द्यूते विवादे प्राणसङ्कटे ॥ ३४॥  
  
दस्युग्रस्ते ग्रामदाहे सिंहव्याघ्रावृते तथा ।  
अरण्ये प्रान्तरे दुर्गे ग्रहराजभयेऽपि वा ॥ ३५॥  
  
ज्वरदाहे चिरव्याधौ महारोगादिसङ्कुले ।  
बालग्रहादिरोगे च तथा दुःस्वप्नदर्शने ॥ ३६॥  
  
दुस्तरे सलिले वापि पोते वातविपद्गते ।  
विचिन्त्य परमां मायामाद्यां कालीं परात्पराम् ॥ ३७॥  
  
यः पठेच्छतनामानि दृढभक्तिसमन्वितः ।  
सर्वापद्भ्यो विमुच्येत देवि सत्यं न संशयः ॥ ३८॥  
  
न पापेभ्यो भयं तस्य न रोगेभ्यो भयं क्वचित् ।  
सर्वत्र विजयस्तस्य न कुत्रापि पराभवः ॥ ३९॥  
  
तस्य दर्शनमात्रेण पलायन्ते विपद्गणाः ।  
स वक्ता सर्वशास्त्राणां स भोक्ता सर्वसम्पदाम् ॥ ४०॥  
  
स कर्त्ता जातिधर्माणां ज्ञातीनां प्रभुरेव सः ।  
वाणी तस्य वसेद्वक्त्रे कमला निश्चला गृहे ॥ ४१॥  
  
तन्नाम्ना मानवाः सर्वे प्रणमन्ति ससम्भ्रमाः ।  
दृष्ट्या तस्य तृणायन्ते ह्यणिमाद्यष्टसिद्धयः ॥ ४२॥  
  
आद्याकालीस्वरूपाख्यं शतनाम प्रकीर्तितम् ।  
अष्टोत्तरशतावृत्त्या पुरश्चर्याऽस्य गीयते ॥ ४३॥  
  
पुरस्क्रियान्वितं स्तोत्रं सर्वाभीष्टफलप्रदम् ।  
शतनामस्तुतिमिमामाद्याकालीस्वरूपिणीम् ॥ ४४॥  
  
पठेद्वा पाठयेद्वापि शृणुयाच्छ्रावयेदपि ।  
सर्वपापविनिर्मुक्तो ब्रह्मसायुज्यमाप्नुयात् ॥ ४५॥  
  
  
Encoded by Dutta Prasad duttaprasadsharma at gmail.com  
Proofread by Dutta Prasad, Gopal Upadhayay  
  
