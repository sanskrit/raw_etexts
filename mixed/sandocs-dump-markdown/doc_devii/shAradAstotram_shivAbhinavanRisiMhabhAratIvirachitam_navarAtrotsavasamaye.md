---
Author: Sachchidananda Shivabhinava Nrisimha Bharati Swamigal
Category: devii, sachchidAnanda-shivAbhinava-nRisiMhabhAratI, devI, sarasvatI
File name: shAradAstotram.itx
Indexextra: (Scans 1, 2)
Language: Sanskrit
Latest update: November 9, 2018
Location: doc_devii
Proofread by: PSA Easwaran psawaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: shAradAstotram
engtitle: shAradAstotram
itxtitle: shAradAstotram (shivAbhinavanRisiMhabhAratIvirachitam navarAtrotsavasamaye)
title: शारदास्तोत्रम् (शिवाभिनवनृइसिंहभारतीविरचितम् नवरात्रोत्सवसमये)

---
  
 श्रीशारदास्तोत्रम्   
(श्रीशृङ्गाद्रौ श्रीशारदानवरात्रोत्सवसमये)  
रत्नावलीनिर्मितशैलशृङ्गविभ्राजदापूर्णसुधाकराभम् ।  
आकण्ठरक्ताम्बरसंवृताङ्ग्या मुखाम्बुजं भाति जगज्जनन्याः ॥ १॥  
  
आकण्ठमानम्रजनानुरागो ममेति लोकस्य विबोधनाय ।  
आकण्ठरक्ताम्बरसंवृताङ्गी पद्मोत्थजाया प्रविभाति नूनम् ॥ २॥  
  
एवं सर्वजगन्त्यप्युत्सङ्गे सन्निधाय रक्षामि ।  
इति बोधनाय जगतामङ्के बालं दधासि मातस्त्वम् ॥ ३॥  
  
शिशुमिव पदनतलोकं परिरक्षामीति बोधनायैव ।  
अङ्के निधाय बालं भातीयं पङ्कजातभवदयिता ॥ ४॥  
  
स्थालीपुलाकाख्यनयेन मातर्जगन्ति सर्वाण्यपि पालयामि ।  
इत्येतदर्थस्य विबोधनाय बालं निजाङ्के विदधासि किं त्वम् ॥ ५॥  
  
एकमेवाम्बरं वाणि विरूपं च वदन्ति हि ।  
नवाम्बराणि धत्से त्वं सुरूपाणि कथं वद ॥ ६॥  
  
आकाशवत्सर्वगतश्च नित्य इत्यादि वेदेऽम्ब किलाम्बरस्य ।  
प्रत्नत्वमेकत्वमपि प्रसिद्धं कथं नवत्वं समभूदमुष्मिन् ॥ ७॥  
  
पुराणवस्त्राणि न धारयामि नवाम्बराण्येव तु धारयामि ।  
इति प्रबोधाय जनस्य नूनं नवाम्बराण्येव दधाति वाणी ॥ ८॥  
  
भवन्तु विजरामराः पदसरोजनम्रा इति  
     प्रकृष्टदयया विधेः सखि सरोजतुल्यानने ।  
करस्थकलशामृतं नतजनाय दातुं स्वयं  
     महार्हमणिनिर्मितं चषकमम्ब धत्से किमु ॥ ९॥  
  
त्यक्ष्यामि नैव रागं कालत्रितयेऽपि नम्रवर्गेषु ।  
इति बोधनाय वाणी रक्तसुमानां त्रयं धत्ते ॥ १०॥  
  
हंसैरेव परैः सेव्या नाहमन्यैर्जनैरिति ।  
प्रबोधनकृते मातर्हंसं वाहं करोषि किम् ॥ ११॥  
  
हंसे हि शब्दे किमु मुख्यवृत्त्या स्थिताहमेवेति विबोधनाय ।  
विभासि हंसे जगदम्बिके त्वमित्यस्मदीये हृदये विभाति ॥ १२॥  
  
हंसोऽप्यहंस इति बोधमवाप्य मुक्तिं  
     प्राप्तः परस्तव पदाम्बुजसंश्रयाद्यत् ।  
तस्मात्तवाम्ब पदयुग्ममयं मुमुक्षु-  
     र्हंसः समाश्रयति वाहनतामवाप्य ॥ १३॥  
  
विरिञ्चिहृदयाम्बुजप्रमददानसूर्यप्रभे  
     विचित्रगतिचातुरीप्रथितपादपङ्केरुहे ।  
करोति किमयं सदा गमनचातुरीप्राप्तये  
     मरालकुलनायकस्तव पदाब्जसेवां मुदा ॥ १४॥  
  
हंसो बाह्यान्धकारप्रदलनचतुरो ह्यह्नि मोदप्रदायी  
     पद्मानामेष मेऽन्तःस्थिततिमिरततेर्वारयित्र्याश्च रात्रौ ।  
अप्यामोदप्रदात्र्या नतहृदयसरोजातपङ्क्तेरधस्तात्  
     भूतो हीत्येव बोधं रचयितुमिव किं हंसमारोहसीशे ॥ १५॥  
  
कर्तुमात्मनि सार्था किं वृषेन्द्रः पुर एतु नः ।  
इत्यादिकां श्रुतिं वाणि पुरस्तात्कुरुषे वृषम् ॥ १६॥  
  
वृषभो वृषभो नो चेत्कथं तव पदाम्बुजम् ।  
वाणि सेवितुमर्हः स्यात्तस्माद्वृषभ एव हि ॥ १७॥  
  
वृषं पुरस्तात्कुरुषे किमद्य वृषप्रदानाय नमज्जनेभ्यः ।  
द्रुतं पयोजन्मभवप्रमोदपयोधिराकाशशिबिम्बपङ्के ॥ १८॥  
  
पशुपः शिवोऽयमिति तं विहाय किं वाक्ततिप्रदामाशु ।  
पशुतानिवृत्तयेऽयं वृषभस्त्वां सेवते मातः ॥ १९॥  
  
शार्दूलचर्म परिवीक्ष्य भवाङ्गसंस्थं  
     भीतः पलाय्य तव सन्निधिमागतः किम् ।  
उक्षाधिपः सरसिजासनधर्मपत्नि  
     ब्रूह्यद्य संशयनिमग्नमतेर्ममाशु ॥ २०॥  
  
पुनरुपनयनं पुंसो वृषाधिरोहे न कामिन्याः ।  
दर्शयति तत्स्त्रियोऽपि हि वृषभारूढा त्रिनेत्रेयम् ॥ २१॥  
  
नीलकण्ठस्य सार्वज्ञ्यमूलं त्वत्पादसेवनम् ।  
इति सम्बोधयन्नीलकण्ठस्त्वां सेवते किमु ॥ २२॥  
  
शिखी मुण्डी जटीत्याद्याः सर्वे त्वत्सेवका इति ।  
द्योतनाय शिखी किं वा मातस्त्वामेव सेवते ॥ २३॥  
  
निशम्य सम्प्रेषितवान्मयूरमुद्धर्ष इत्येव पितृष्वसुः किम् ।  
षडाननो ब्रूहि गिरां सवित्रि नम्रस्य सन्देहयुजो ममाशु ॥ २४॥  
  
किं वर्णयामि तव सुन्दरतां मनुष्यो  
     यत्सुन्दरत्वमभिवीक्ष्य मयूरपक्षी ।  
हित्वा विरूप इति षण्मुखमाशु मातः  
     वासं करोति तव पादसरोजमूले ॥ २५॥  
  
दृष्ट्वा त्वदीयकचसन्ततिनीलमेघं  
     सर्वर्तुषूदयनमेत्य मयूर एष ।  
नित्यप्रहर्षदतया विरहासहिष्णुः  
     नूनं त्वदङ्घ्रिनिकटे स्थितिमातनोति ॥ २६॥  
  
केका न पूजयेयुस्त्वां भुवनेऽस्मिन्महोत्सवे वाणि ।  
इति नाम्नैव हि वक्तुं भाति त्वत्सन्निधौ केकी ॥ २७॥  
  
शिखिसूर्यचन्द्रमुख्यानहमेवास्थाय पालयामीदम् ।  
जगदिति निबोधनार्थं वागीश्वरि भासि शिखिनमास्थाय ॥ २८॥  
  
शम्भौ सन्ति शशाङ्कसूर्यशिखिनो नेत्रापदेशात्सदा  
     सागर्भ्यं त इमे निरीक्ष्य गिरिजानाथस्य मातस्त्वयि ।  
वक्त्रारक्तपटीसुवाहमिषतः सेवां सदा कुर्वते  
     मोदादेव हि ते न चात्र विशयः कश्चिद्गिरां देवते ॥ २९॥  
  
केकातोऽपि मनोहरेण वचसा त्वन्निर्जितः केक्ययं  
     पादाम्भोजयुगं प्रपन्न इति मच्चित्ते विभात्यम्बिके ।  
जेतुः पादयुगप्रपत्तिरथवा देशान्तरावस्थितिः  
     युक्तं चान्यतरज्जितस्य विबुधाः प्राहुर्यतो भारति ॥ ३०॥  
  
शिखिवच्छुद्ध एवेति नाम्नैवाह यतः शिखी ।  
तस्मात्त्वद्वाहता चास्य युक्तैव विधिवल्लभे ॥ ३१॥  
  
मुक्ताहारमिमं जगज्जननि ते शुभ्राहिबुद्ध्या किमु  
     ग्रीवास्थं ह्ययमग्रहीद्भुजगभुग्भोक्तुं ततो लब्धधीः ।  
नायं सर्प इति स्वमोहमधुनापह्नोतुमेवात्यज-  
     न्नैवालङ्कृतिलक्ष्यतः परमहो धत्ते बुधः पूर्ववत् ॥ ३२॥  
  
आद्या मत्समयी तनुर्मधुरिपोः कौर्मं द्वितीयं वपु-  
     स्तद्युग्मं त्वमिहाम्ब नेत्रपदयोर्व्याजेन धत्से यतः ।  
तस्माच्चक्रयुगं तवोरसि कुचव्याजेन भात्यम्बिके  
     तस्मादेव खगेश्वरश्च सततं त्वां सेवते मोदतः ॥ ३३॥  
  
विष्णौ वीक्ष्य जडाधिवासमथ च स्वामित्रशायित्वम-  
     प्यण्डोद्भूतपतिर्विहाय तमिमं विज्ञानरूषामयम् ।  
त्वामेवाद्य निषेवते खलु मुदा वाग्देवि युक्तं च त-  
     त्को वा शत्रुसहासिकां हि सहते लोकेषु विद्वज्जनः ॥ ३४॥  
  
भूताकाशचरेट् त्वमेव भुवने सिद्धं हि का तेन मे  
     वृद्धिश्चाभवदित्यवेत्य खगराण्णूनं गिरां देवते ।  
हार्दाकाशचराधिपत्यमपि मे भूयादितीच्छाबशात्  
     तत्प्राप्त्यै तव पादपङ्कजयुगीसेवां करोत्यादरात् ॥ ३५॥  
  
विनतातनूद्भवत्वं प्रकटं प्रभवेद्विनत्यैव ।  
इति बुद्ध्या खगराट् किं विनतस्त्वत्पादपद्मयोर्वाणी ॥ ३६॥  
  
मानसविहरणशीलां देवीं त्यक्त्वान्यदेवतासेवा ।  
नैवोचितेति खगराड्वहति त्वां तादृशी नूनम् ॥ ३७॥  
  
सुवर्णनीकाश भवत्प्रतीककान्तेः परिष्वङ्गत एव सार्था ।  
मुपर्णतेत्यात्मन आकलय्य खगेट् करोत्यम्ब तवाङ्घ्रिसेवाम् ॥ ३८॥  
  
आगत्य कालाहिधिया हि वेणी  
     गिहीतुकामः खगराण्णिरीक्ष्य ।  
निह्नोतुमिच्छत्ययमम्ब नैजां  
     भ्रान्तिं त्वदङ्घ्रेः परिसेवनात्किम् ॥ ३९॥  
  
लोके ह्येकः पक्षः शुक्लश्चान्यश्च कृष्ण एवेह ।  
द्वावपि शुक्लौ पक्षौ धत्ते गरुडः किमम्ब तव वाहः ॥ ४०॥  
  
हस्तान्तरस्थपरशुं शम्भोर्भूषार्थमागतान्नागान् ।  
दृष्ट्वा भीतो हरिणश्चरणं शरणं जगाम तव वाणि ॥ ४१॥  
  
धत्ते कुरङ्गं विधुरेष पूर्णो मदास्यचन्द्रस्तमधः करोति ।  
इत्येतयोर्भेदविबोधनाय कुरङ्गमम्ब त्वमधः करोषि ॥ ४२॥  
  
समाश्रयेयं यदि पुष्करस्थ-  
     मब्जं तदा स्यात्पतनं हि दर्शे ।  
ममेति मत्वा मृगशाबकोऽयं  
     पदाब्जमेवाश्रयते तवाम्ब ॥ ४३॥  
  
शुक्लादौ शशिनं स्वकीयशरणं पूर्ण विचिन्वन्मृगो  
     वाण्यास्यं तव वीक्ष्य हृष्टहृदयः पूर्णो मया चन्द्रमाः ।  
प्राप्तश्चेति तवाङ्घ्रिसन्निधिमसावागत्य वेगात्ततो  
     नास्मिन्नास्ति ममावकाश इति किं तिष्ठत्ययं भारति ॥ ४४॥  
  
पुरा तव पदाम्बुजं हरिण एष सम्पूज्य यो  
     जगत्प्रभुशिरःस्थिते शशिनि संस्थितं प्राप्तवान् ।  
किमद्य हृदि संस्मरंस्तव पदाब्जसेवाफलं  
     महोत्सवदिदृक्षया चरणसन्निधिं प्राप्तवान् ॥ ४५॥  
  
पिबेयुरपि मां सुरा यदि वसामि चन्द्रे तदे-  
     त्यपायरहितं पदं जिगमिषुश्चिरं सञ्चरन् ।  
अपायवचनोज्झितं तव पदाब्जयोरन्तरं  
     विलोक्य मृगशाबको वसति तत्र वाग्देवि किम् ॥ ४६॥  
  
भक्ताज्ञानमहेभा मद्वाहनसन्निरीक्षणादेव ।  
निर्यान्त्विति सहसा किं सिंहं वाहं करोषि मातस्त्वम् ॥ ४७॥  
  
लालयति वाणि किं त्वां पञ्चास्यः स्कन्धमारोप्य ।  
युक्तमिदं भ्रातृणां सोदर्यालालनं लोके ॥ ४८॥  
  
विष्ण्वर्धत्वात्पालकत्वं ममास्ते  
     संहर्तृत्वं नैजमेवास्ति किं तु ।  
स्रष्टुर्भावो वाणि नास्तीति मत्वा  
     तत्प्राप्त्यै त्वां सेवते पञ्चवक्त्रः ॥ ४९॥  
  
तवाम्बराभावशशीयशृङ्ग-  
     नीकाशमध्यत्वमयं निशम्य ।  
वलग्नकार्श्याध्ययनाय किं वा  
     पदाब्जसेवां विदधाति सिंहः ॥ ५०॥  
  
नताय पादाम्बुजयोर्जनाय  
     राजाधिराजत्वविधित्सया किम् ।  
सिंहासनं त्वं वद दातुमम्ब  
     सिहं सदा सन्निधिगं करोषि ॥ ५१॥  
  
वने जातः सिंहः पुनरपि दरीवासनिरतः  
     स्वसाम्यं यत्र स्यात्सततवसतिं तत्परिसरे ।  
चिकीर्षन्भ्रान्त्या किं तव पदवनेजे नतमनो  
     गुहावासे दृष्ट्वा वसतिमकरोत्तत्परिसरे ॥ ५२॥  
  
नाथस्यापि ममानिवेद्य हरिणः सेवां कथं प्रातनो-  
     द्वाग्देव्याश्चरणाब्जयोरिति रुषा सारङ्गबालं भृशम् ।  
कृत्वा शीघ्रपलायनोत्सवपरं सेवां करोत्यादराद्-  
     दृश्येशः स्वयमित्यवैमि करुणावारान्निधे शारदे ॥ ५३॥  
  
कुरङ्गवेगस्तव दृष्टपूर्वस्तुरङ्गवेगं परिपश्य वाणि ।  
इतीव गर्वादधिगम्य मातस्तुरङ्गमस्त्वां परिसेवते किम् ॥ ५४॥  
  
तुरङ्गवच्चञ्चलमम्ब चित्तं बद्ध्वा दृढं भक्तिगुणेन शीघ्रम् ।  
स्थिरं करोमीति गुणैस्तुरगं नियम्य किं बोधयसे जनांस्त्वम् ॥ ५५॥  
  
त्वमश्वपूर्वां श्रियमानताय ददामि तूर्णं त्विति बोधनाय ।  
तुरङ्गमग्रे विदधासि मातरितीव मन्ये वद किं तथैव ॥ ५६॥  
  
उन्नम्य पादद्वितयं तुरङ्गो वदन्नितीवास्ति गिरां सवित्रि ।  
विलङ्घ्यतां किं सरिदीश्वरोऽयमुत्प्लुत्य गच्छेयमथाम्बरं वा ॥ ५७॥  
  
पदे पदे दानवश्यता मे भवेच्छचीनाथसमीपवासे ।  
उच्चैःश्रवा इत्यधिगम्य मातस्तवाङ्घ्रिसेवां प्रकरोति किं वा ॥ ५८॥  
  
अश्वो वाहनतां न याति दिविषद्वृन्दयस्य वेदा इति  
     प्राहुस्तं च निशम्य रोषसहितस्त्वत्सन्निधिं प्राप्य किम् ।  
मिथ्या कर्तुमहो तदीयवचनं देव्यास्तवाम्बानिशं  
     वाहत्वं कुतुकी जगाम तुरगाधीशो गिरां देवते ॥ ५९॥  
  
विहङ्गं कुरङ्गं तुरङ्गं च वाहं  
     विधायाशुगं भ्रान्तिमासाद्य कि त्वम् ।  
गजं मन्दगं वाहमद्यातनोषि  
     प्रणम्रस्य मे ब्रूहि वाचामधीशे ॥ ६०॥  
  
नतेष्टदानाय सदा जलार्द्रकराम्बुजा त्वं यत एव वाणि ।  
तस्मादिभोऽप्येष तवाङ्घ्रिसङ्गाद्दानाम्बुसंसिक्तकरो विभाति ॥ ६१॥  
  
केचित्प्राहुरनैपुणास्तु कुचयोः साम्यं हि कुम्भस्थले  
     शुण्डायामथवोरुतौल्यमिभराडिच्छस्तवागादिति ।  
नैतत्सम्भविता तनौ कठिनता यस्मात्ततः शारदे  
     मन्ये ह्युत्सवसेवनाय हरिणा सम्प्रेषितः स्यादिति ॥ ६२॥  
  
मम कौशिकवाहनता भवेद्धर्यश्वस्य सेवने किमिति ।  
शुक्लेभस्तव वाहः समभून्मातर्न सन्देहः ॥ ६३॥  
  
जम्भारौ कौशिकत्वं ह्यथ च तदनुजे वीक्ष्य सम्यग्घरित्वं  
     त्यक्त्वा ह्रीसाध्वसाभ्यामयमिभकुलराट्टौ शरच्चन्द्रशुभ्रः ।  
इन्द्रोपेन्द्रादिसेव्यामपि सकलसुराराध्यपादारविन्दां  
     त्वामेवातिप्रमोदात्कमलजदयिते सेवते नूनमेतत् ॥ ६४॥  
  
मत्पादाब्जप्रणम्रं नरमतितरसा सेवते चेभमुख्या  
     लक्ष्मीर्हस्ताग्रराजद्वरकनकमयस्रग्धरेत्येव बोधम् ।  
कर्तुं हस्ताग्रराजद्वरकनकसरं नागराजं प्रधत्से  
     वाणि प्रब्रूहि किं त्वं कमलजहृदयाम्भोजसूर्यप्रभे मे ॥ ६५॥  
  
एकः शुकः प्रसिद्धोऽस्ति पाराशर्यसुतः किल ।  
शुकोऽपरस्तु को ब्रूहि शारदे प्रणताय मे ॥ ६६॥  
  
एकं शरीरं परिगृह्य पूर्वभवे शुकोऽयं कृतवान्विचारम् ।  
मोक्षाय नालं स इतीह देहद्वयं गृहीत्वा किमु सेवते त्वाम् ॥ ६७॥  
  
दन्तेषु किं दाडिमबीजबुद्ध्या तवाधरे बिम्बधियाथवायम् ।  
शुकः कुतस्त्वन्निकटे चकास्ति सन्देहयुक्ताय वदाशु मातः ॥ ६८॥  
  
श्रुत्वा तवाम्ब निनदं किल कीरडिम्भः  
     कण्ठे तवास्ति शुक इत्ययमाकलय्य ।  
इच्छन्विनिर्गमनमस्य बहिस्तवाद्य  
     हस्ताम्बुजे स्थिरतया वसतीति मन्ये ॥ ६९॥  
  
क्षुधाऽऽतुरः कश्चन कीरडिम्भ-  
     स्तृषार्दितोऽन्यश्च तयोर्हि मातः ।  
एकस्तु कर्णोत्पलमत्तुमिच्छ-  
     त्यन्यः करस्थामृतपानकामः ॥ ७०॥  
  
पादनम्रपुरुषान्किं बोधयितुं लज्जया गिरां देवि ।  
अपिधाय नैजरूपं धत्से पुरुषाकृतिं ब्रूहि ॥ ७१॥  
  
प्रसवित्र्यां हि सुतानां नैव भवेत्साध्वसं कदाचिदपि ।  
मत्वेति बोधनकृते गुरुवररूपं दधासि किं मातः ॥ ७२॥  
  
सर्वात्मकत्वमथवा बोधयितुं स्वस्थ सर्वलोकानाम् ।  
स्वीकुरुषे किं पौरुषमम्बुजसञ्जातमानिनि ब्रूहि ॥ ७३॥  
  
झषौ स्वजातिदोषं किमबलस्वकुलाशनम् ।  
मातर्निवेदनायाक्षिव्याजात्कर्णसमीपगौ ॥ ७४॥  
  
अशक्नुवन्स्तोतुमहीश्वरस्त्वन्मुखस्य सौन्दर्यमयं जगाम ।  
रसातलं वक्त्रसहस्रतां च निनिन्द कञ्जातभवस्य जाये ॥ ७५॥  
  
अशक्नुवन्तस्तव सुन्दरत्वं स्तोतुं महेशाग्निभबाब्जजाताः ।  
निनिन्दुरास्येषु हि पञ्चकत्वं षट्ट्वं चतुष्ट्वं च गिरां सवित्रि ॥ ७६॥  
  
नीलोप्यलोत्थः खलु नीलमेघो  
     नम्रास्यमध्यात्कविताप्रवाहम् ।  
प्रवर्तयत्याशु वदन्ति चैनं  
     मातस्तवाक्षिप्रभवं कटाक्षम् ॥ ७७॥  
  
नीलोत्पले त्वन्नयने हि मात-  
     स्तदुत्थमेघः करुणाकटाक्षः ।  
स नम्रवक्त्रात्कविताप्रवाहं  
     प्रवर्तयत्याशु न संशयोऽत्र ॥ ७८॥  
  
माला विभात्यम्ब तवाद्य कण्ठे  
     क्वचिच्च रक्ता कचिदच्छवर्णा ।  
बिम्बाधरस्य प्रभया हि नासा-  
     मणेश्च कन्त्येति वितर्कयामि ॥ ७९॥  
  
अक्षीणो नतचित्तसंस्थिततमोनिर्वापणेऽपि क्षम-  
     श्चाङ्केनाप्ययुतस्तवास्यरजनीनाथो गिरां देवते ।  
क्षीणेनाङ्कयुजा बहिःस्थिततमोमात्रापनोदक्षमे-  
     णाब्जेनायमहो कथं स लभतां साम्यं जगन्मातृके ॥ ८०॥  
  
देबानामनिमेषताद्य सफला जाता तवाम्बानिशं  
     वक्त्राब्जस्य निरीक्षणात्सुरपतेस्तद्वत्सहस्राक्षता ।  
गौरीशस्य दशाक्षता कमलजस्याष्टाक्षता भारति  
     क्रौञ्चारेर्द्विषडक्षतापि फलयुग्जातेति जानीमहे ॥ ८१॥  
  
अस्याब्जस्य समाश्रये मं भवेन्मोदो रजन्यां परं  
     नैवाह्नीत्यत एव चम्पकसुमेनालोच्य नीलोत्पले ।  
सेवेते तव वक्त्रपद्ममनिशं नेत्रापदेशान्मुदा  
     रात्रौ वासरमध्यमेऽपि सुखदं वाग्देवि न द्वापरः ॥ ८२॥  
  
चन्द्रः सौहार्दमिच्छंस्तव मुखशशिना प्राप्य वृद्धिं वलक्षे  
     पक्षे प्राप्येषदम्ब प्रहृषितहृदयश्चाभवत्पूर्णिमायाम् ।  
दृष्ट्वाथ त्वन्मुखेन्दुं मृगशिशुरहितं स्वं च चिह्नेन युक्तं  
     लज्जायुक्तस्ततोऽयं प्रतिदिवसमहो क्षीणतां याति कृष्णे ॥ ८३॥  
  
दृष्टं वाग्देवताया वदनसरसिजं येन भूमौ कदाचि-  
     च्छृङ्गाद्रौ तस्य वक्त्रात्सरसपदयुता वाक्ततिर्निःसरेद्धि ।  
नीहाराद्रेर्गुहातः सुरवरतटिनी यद्वदाश्वप्रयत्ना-  
     न्निर्गच्छत्येव तद्वन्न हि खलु विशयोऽस्माकमत्रास्ति कश्चित् ॥ ८४॥  
  
एकापि नानाविधरूपधर्त्री-  
     त्येतादृशार्थस्य विबोधनाय ।  
वेण्यां भुजङ्गी नयने कुरङ्गी  
     मध्ये च सिंही प्रतिभासि किं त्वम् ॥ ८५॥  
  
कम्बौ पद्मं भाति बिम्बं हि तस्मिन्  
     मल्लीपङ्क्तिश्चापि नीलोत्पले द्वे ।  
सर्वं ह्येतद्भाति हैम्यां लतायां  
     शैले चास्मिन्पश्यतैतद्विचित्रम् ॥ ८६॥  
  
विराजते कश्चन वारिराशि-  
     र्मीनेन युक्तो न हि कम्बवोऽत्र ।  
कम्बूपरिस्थस्त्वयमेव मातः  
     सनेत्रमास्यं तव चैनमाहुः ॥ ८७॥  
  
अकलङ्कः किमु चन्द्रः किं वा सद्यः प्रफुल्लमम्बुभवम् ।  
सौन्दयर्युतवपुष्मद्वक्त्रं किं वा तवाम्ब न हि जाने ॥ ८८॥  
  
भुजगी वा तव वेणी किं वा करपद्मपुष्परसलोभात् ।  
आगतमधुलिट्पटली जानीमो नैव विधिकान्ते ॥ ८९॥  
  
नागेन्द्रकुम्भावुत हेमकुम्भौ  
     किमम्ब कोकौ तव किं कुचौ वा ।  
विवेक्तुमत्रास्ति न नोऽद्य शक्ति-  
     स्त्वमेव मातर्वद धातृजाये ॥ ९०॥  
  
पयोजौ कूर्मौ वा सुरवरशिरोभूषणमणी  
     तरू वा कल्पाद्यौ नतजनचयाभीष्टवरदौ ।  
पदे वा मातस्ते न तदिति विवेक्तुं हि विभवो  
     वयं तस्माच्छीघ्रं वद कमलजातप्रियतमे ॥ ९१॥  
  
निर्गत्य शैलमध्यात्कुहरं काचिद्गता भुजगी ।  
तां शंसन्ति हि सुधियो मातस्तव नाभिरोमालिम् ॥ ९२॥  
  
सरस्या जातेयं न हि खलु कलिन्दाख्यगिरितः  
     समुद्रं नो याता ह्यपि तु वरशैलद्वयगता ।  
विभातीत्थं काचित्त्वयि खलु गिरा देवि यमुना  
     वदन्त्येनां नाभिप्रसृततनुजालिं कविवराः ॥ ९३॥  
  
किं तत्पयोजयुग्मं रम्भास्तम्भौ ततो व्योम ।  
तत्र सरः समृणालं तदुपरि शैलौ ततः पयोजातम् ॥ ९४॥  
  
दृष्टं वाग्देवते ते सरसिजयुगलं पादयुग्मं हि रम्भा-  
     स्तम्भावूरुद्वयं तत्तदुपरि गगनं मध्यभागो हि नूनं  
मन्ये नाभिः सरः स्यात्तदुपरि कलये रोमपङ्क्तिं मृणालं  
     शैलद्वन्द्वं कुचौ स्यात्तदुपरि कमलं त्वास्यमेवेति मन्ये ॥ ९५॥  
  
मां द्रष्टुमाकाशगतं हि मर्त्या वक्त्रोन्नतेः क्लेशयुता भवेयुः ।  
इतीव मत्वा धरणीं गतोऽयमम्बास्यलक्ष्यात्तव पूर्णचन्द्रः ॥ ९६॥  
  
तवास्यलक्ष्याद्धरणीं गतस्य सुधांशुबिम्बस्य निषेवणाय ।  
मुक्तासराणां मिषतः समागात्ताराततिर्वाग्जननीति मन्ये ॥ ९७॥  
  
शारदे तव पदं प्रसमीक्ष्य प्राप्तुमस्य सदृशत्वमहो किम् ।  
कण्ठदघ्नसलिले प्रतिघस्रं पङ्कजान्युरुतपः प्रचरन्ति ॥ ९८॥  
  
शारदे तव पदाम्बुजयुग्मं ये स्मरन्ति मनुजा भुविलोके ।  
श्रीमतां च विदुषां धुरि गण्यास्ते भवन्ति न हि तत्र विचारः ॥ ९९॥  
  
वाताहताब्धिलहरीततितौल्यभाजो  
     वाचः प्रयत्नमनपेक्ष्य मुखारविन्दात् ।  
वादेषु यत्करुणया प्रगलन्ति पुंसां  
     वाग्देवता भवतु वाञ्छितसिद्धये सा ॥ १००॥  
  
यस्त्वामिन्दुनिबद्धदिव्यमकुटां शुक्लाम्बरालङ्कृतां  
     मुद्रापुस्तकमालिकामृतघटान्सम्बिभ्रतीं ध्यायति ।  
तस्यास्यात्सरसा सुवर्णघटिता सालङ्कृता वाक्तति-  
     स्तूर्णं निःसरति प्रयत्नरहिता निःसंशयं भारति ॥ १०१॥  
  
अनायासादास्यादमरतटिनीपूरसदृशी  
     ततिर्वाचामाशु प्रसरति शिशोरप्यनुदिनम् ।  
कृपालम्बापाङ्गे कृशतरवलग्नेऽकृशकुचे  
     न सन्देह्यत्राहं सरसिजभवप्राणदयिते ॥ १०२॥  
  
कदाचिदपि यो नरस्तव पदाम्बुजं भक्तितो  
     विभावयति शारदे हृदयपङ्कजे तस्य हि ।  
व्रजेयुरपि दासतां नृपवरास्तथा वाक्ततिः  
     सुधाशितटिनीसखी वदनपद्मतो निःसरेत् ॥ १०३॥  
  
जडोऽपि जगदम्बिके तव कृपायुतं वीक्षणं  
     प्रपद्य सुरनायकं जयति सत्वरं सम्पदा ।  
मुखाम्बुजनिरर्गलप्रविगलद्वचोवैखरी-  
     विनिर्जितसुरापगास्मयभरश्च सञ्जायते ॥ १०४॥  
  
शिवे त्वदङ्घ्रिपङ्कजप्रणम्रवाग्झरीजिता  
     तुषारशैलगह्वरं जगाम जह्नुकन्यका ।  
ततस्ततोऽपि तावकप्रणम्रकीर्तितर्जिता  
     शिवस्य शैलकन्यका जटाख्यदुर्गमाविशत् ॥ १०५॥  
  
के वा न कुर्युर्भुवि काव्यमम्ब शब्दार्थविज्ञानयुजश्चिराय ।  
चित्रं त्वदङ्घ्रिं परिसेवते यो जयेत्स वाचस्पतिमाशु वाग्भिः ॥ १०६॥  
  
पञ्चास्यषण्मुखचतुर्मुखनागराजाः  
     स्तोतुं न तेऽम्ब चरितं प्रभवन्ति किञ्चित् ।  
एकाननः कथमहं तव शक्नुयां तत्  
     स्तोतुं तथापि चपलं प्रसहस्व सूनोः ॥ १०७॥  
  
यावद्वाचां सवित्रि प्रणतजनवचोदानबद्धादरे ते  
     पादाम्भोजं प्रणन्तुं कलयति धिषणां जन्ममूकोऽपि लोकः ।  
तावद्देवेन्द्रदत्तप्रवरमणिगणाबद्धपीठस्य मध्या-  
     दुत्थायाशु प्रधावत्यमरगुरुरहो मामयं जेष्यतीति ॥ १०८॥  
  
मुक्ताहारमिषाज्जगज्जननि ते सेवां करोत्यादरात्  
     देवानां सरिदित्यहो मकरराडालोच्य सेवां स्वयम् ।  
कर्तुं हारमिषेण कम्बुसदृशे कण्ठे विभातीति म-  
     च्चिते भाति पुनर्वदन्तु चतुराः किं तं न जानाम्यहम् ॥ १०९॥  
  
पापीयानिति सञ्जहासि करुणावारान्निधे शारदे  
     सर्वाघौघपयोधिबाडवशिखे त्वं मामनाथं यदि ।  
तर्ह्येतादृशपापकोटिसहितं सर्वैश्च दूरीकृतं  
     को वा मां परिपालयेत्कमलजप्राणप्रिये ब्रूहि मे ॥ ११०॥  
  
भक्तिहीन इति मां जहासि किं मातरद्य जलजासनप्रिये ।  
सन्त्यजन्तु भुवि तर्हि मातरस्तद्वदेव निजकुक्षिजान्सुतान् ॥ १११॥  
  
विरिञ्चिहरिशङ्करप्रभृतिनिर्जराग्र्यार्चिते  
     प्रणम्रजडतातमस्ततिविभेदसूर्यप्रभे ।  
नमत्सुरसतीकचप्रविलसत्प्रसूनस्रव-  
     न्मरन्दतटिनीप्लवत्पदसरोरुहे पाहि माम् ॥ ११२॥  
  
ज्वरादिनिखिलामयान्करुणया गिरामम्बिके  
     निवारय विभावरीपतिसमानवक्त्राम्बुजे ।  
स्वरादिभुवनाधिपप्रणतपादपाथोरुहे  
     करादृतसुधेऽनिशं दिश सुखं जनानां मुदा ॥ ११३॥  
  
पद्मासनस्थे सरसीरुहोत्थजाये वस त्वं हृदये सदा मे ।  
तेनाहमाशाः सकला जयेयं न तत्र सन्देहलवोऽस्ति मेऽम्ब ॥ ११४॥  
  
यं देववर्याः समुपासते हि तं देहिनामिष्टदमाशु मातः  
मन्देतराप्यं सुजडः कथं वा विन्देयमङ्घ्रिं तव वाक्सवित्रि ॥ ११५॥  
  
समस्तवस्तून्यपि सन्ति मातस्त्वत्सनिधौ किं तु न मन्मनोऽस्ति ।  
तत्र प्रमाणं जनिरेव मेऽद्य तदप्यतस्त्वं कुरु सन्निधौ ते ॥ ११६॥  
  
लोकप्रसिद्धाब्धिततेस्तु मानमाहुर्द्विलक्षाधिकयोजनानि ।  
नाद्राक्ष्म नाश्रौष्म भवत्कृपाब्धेर्मानं पयोजातभवस्य जाये ॥ ११७॥  
  
न पूजिता त्वं कुसुमैर्मनोज्ञैर्न संस्तुता हृद्यपदैश्च पद्यैः ।  
न संस्मृता हृत्कमलेऽपि जातु तथापि मातर्दयसे जनेऽस्मिन् ॥ ११८॥  
  
नैवाहमानीय सुमानि दिव्यान्याराधनं तेऽकरवं कदापि ।  
तथापि मातः सहजानुकम्पायुतैः कटाक्षैः परिपासि मां त्वम् ॥ ११९॥ var  परिपाहि  
ये प्राणरोधप्रमुखान्प्रयत्नान्कुर्वन्ति लोकाः स्वसमीहिताय ।  
ते नैव जानन्ति परं प्रणामं तवाम्ब कल्पद्रुमबद्धसख्यम् ॥ १२०॥  
  
अव्याजकारुण्यमयि प्रसीद सुव्याहृतीनां ततिमाशु यच्छ ।  
नव्यानि काव्यानि करोमि मातः क्रव्यादवैरिप्रमुखामरेड्ये ॥ १२१॥  
  
तिष्ये युगे सङ्घगता हि शक्तिरितीव सम्यक्परिचिन्त्य देव्याः ।  
नासासदृक्षत्वमहोऽधिगन्तुं मालात्वमापुः खलु चम्पकानि ॥ १२२॥  
  
चम्पकसुमानि मातर्नूनं नासासदृक्षतां गन्तुम् ।  
सततं मालाव्याजात्सेवन्ते पङ्कजातभवजाये ॥ १२३॥  
  
अव जगदम्ब सदा मां सवमुख्यकर्मभिस्तुष्टे ।  
नवनवकवित्वदानप्रवणे कञ्जातजन्मसुकृतमयि ॥ १२४॥  
  
करुणापूरितनयने वरुणादिदिगीशसेव्यपदपद्मे ।  
अरुणाधरजितबिम्बे तरुणाब्जमुखि प्रदेहि मम सौख्यम् ॥ १२५॥  
  
स्फुर जगदम्ब सदा मे मानसपद्मे सरोजभवजाये ।  
वरदाननिरतपाणे वीणापाणेऽधरे शोणे ॥ १२६॥  
  
राकाचन्द्रसदृक्षं तव मुखपद्मं हृदम्बुजे स्मरताम् ।  
कविता चेटीभूयात्तत्राम्ब, न मेऽस्ति सदेहः ॥ १२७॥  
  
कन्यां कुलशैलपतेर्मान्यां मुरवैरिमुख्यदेवततेः ।  
नौकां भवाम्बुराशेर्नौम्यहमनिशं शशाङ्कशिशुशीर्षाम् ॥ १२८॥  
  
काञ्चन काञ्चनगर्वन्यक्कारधुरीणदेहकान्तिझरीम् ।  
कमनीयकवनदात्रीं कमलासनसुकृतसन्ततिं कलये ॥ १२९॥  
  
तनुजितगाङ्गेयरुचिः करधृतरुद्राक्षमालिकाकुम्भा ।  
तनुतात्तामरसासनजाया जाड्यौघवारणं शीघ्रम् ॥ १३०॥  
  
मन्मूर्तिनीकाशतनुं सृजाशु प्रविश्य तस्यां कुरु वासमत्र ।  
व्याख्यानपीठे जगतां सुखाय चिराय मातर्वचसां सवित्रि ॥ १३१॥  
  
ममास्यमध्यादपशब्दयुग्वाङ् न निःसरेद्वाणि कृपापयोधे । -  
स्वप्नेऽपि लीलार्थकृतेषु जल्पेष्वपि प्रपन्नावनबद्धदीक्षे ॥ १३२॥  
  
यां तुष्टुवुः श्रुतिशतैर्मुनिसार्वभौमाः  
     पाशापनोदचतुरां परमेष्टिपत्नीम् ।  
तां तुच्छसर्वविषयेषु विरक्तिदात्रीं  
     श्रीशारदां कलितचन्द्रकलां नमामि ॥ १३३॥  
  
ये त्वत्पदाम्बुजसमर्चनलब्धहर्षा  
     रोमाञ्चगद्गदगिरः स्रवदक्षिपद्माः ।  
ते पावयन्ति धरणीं स्वपदाञ्जसङ्गा-  
     न्नास्त्यत्र कोऽपि विशयो वचसां सवित्रि ॥ १३४॥  
  
चन्द्रश्चकोरालिमयं करैः स्वैः करोति तृप्तां सितपक्ष एव ।  
तवास्यचन्द्रस्तु नमच्चकोरान् करोति मातः सततं हि तृप्तान् ॥ १३६॥  
  
आगच्छत मत्पादौ प्रणमत भजतेष्टनिखिलसम्पत्तीः ।  
इति नम्रांस्त्वयसि किं प्रसारितेनाम्ब हस्तपद्मेन ॥ १३६॥  
  
वाणी वीणां हस्तपद्मे निधाय स्वीयं भावं दर्शयत्यम्बिकासौ ।  
स्थित्वा केक्यां भावमप्यन्यदीयं सर्वात्मत्वद्योतनायेति मन्ये ॥ १३७॥  
  
पीताम्बराद्याः सुरनायका मे पदाग्रनम्रा इति बोधनाय ।  
पादाग्रलम्बि प्रदधासि मातः पीताम्बरं किं वद धातृजाये ॥ १३८॥  
  
आदर्शमब्जावसतिः कदापि नास्तीति लोकप्रचुरः प्रवादः ।  
किमन्यथाकर्तुमिमं करोषि पादाब्जमादर्शकृतप्रचारम् ॥ १३९ ]] ।  
आदर्शवत्स्वच्छतरेषु चित्तेष्वेवाङ्घ्रिपद्मं मम भाति सम्यक् ।  
इत्यर्थमावेदयितुं नतानामादर्शवृत्तिं प्रकरोषि पादम् ॥ १४० ॥  
  
सकृत्प्रणन्तॄनपि भक्तलोकाननेकधा किं प्रणतान्विभाव्य ।  
तदानुगुण्येन फलानि दातुमादर्शमङ्घ्रेः सविधे दधासि ॥ १४१॥  
  
लब्धप्रतिष्ठः परिपूर्णचन्द्रे करोमि वासं कथमर्धचन्द्रे ।  
एवं कलङ्कः परिचिन्त्य नीलरत्नापदेशात्किमु भाति शीर्षे ॥ १४२॥  
  
कमलासनस्य पत्युर्ध्यानात्सततं पतिव्रते किमिदम् ।  
कमलासनत्वमागाः स्वयमपि वाचां सवित्रि मे ब्रूहि ॥ १४३॥  
  
सतां हृदब्जेषु वसाम्यजस्रमित्यर्थमावेदयितुं जनानाम् ।  
पद्मे निवासं प्रकरोषि मातः कि पद्मयोनेर्दयिते वदास्मै ॥ १४४॥  
  
हस्तेनादाय शीघ्रं नतहृदयसरोजातमीशे गिरां किं  
     चाञ्चल्यं तत्र दृष्ट्वा बहुलमथ निजं ह्यासनत्वं प्रकल्प्य ।  
अध्यास्ते स्थैर्यसिद्ध्यै परमिह भवती भर्तृयुक्ता ह्यजस्रं  
     मातुः पुत्रेषु पूर्णा प्रभवति करुणा हेतुशून्यैव वाणि ॥ १४५॥  
  
रथस्थितां मां मनुजा जगत्या पश्यन्ति ये भक्तियुतान्तरङ्गाः ।  
मनोरथावाप्तिरशेषतः स्यात्तेषामिति द्योतयितुं रथस्था ॥ १४६॥  
  
पद्मासनस्थितौ मम पदयोः स्फुटता भवेन्नैव ।  
नम्रजनानामिति किं तिष्ठसि पादौ विवृण्वाना ॥ १४७॥  
  
उपविष्टायास्तन्द्री कदाचिदपि मे नतावने प्रभवेत् ।  
इति तिष्ठसि किमु नम्रांस्तन्द्राहीनावितुं गिरां देवि ॥ १४८॥  
  
मत्पादाम्बुजसेवकानतिजवात्संसारवारान्निधे-  
     राकृष्योद्धरणं विधेयमधुनेत्युत्थाय पद्मासनात् ।  
यो वा कश्चिदिहेत्य जन्मजलधौ मग्नोऽहमस्मीत्यतो  
     मां रक्षेति समाह्वयेदिति मुदा तिष्ठस्यहो वाणि किम् ॥ १४९॥  
  
आकर्षति यथायांसि ह्ययस्कान्तमणिर्द्रुतम् ।  
तथैव त्वन्मुखाम्भोजं नतचित्तानि शारदे ॥ १५० ॥  
  
धातुः पुण्यततिः काचिद्वाचां धाटीं ददातु मे  
यां दृष्ट्वा लज्जितो भूयात्सुराचार्योऽपि तादृशीम् ॥ १५१॥  
  
कटाक्षजितनीलाब्जा करिकुम्भनिभस्तनी ।  
करोतु मम कल्याणं कमलासनकामिनी ॥ १५२॥  
  
कञ्जभवपुण्यराशे कम्रस्मितजितचकोरबन्धुचये ।  
कंसमदमर्दनचणे कञ्चन पुरुषार्थमर्थयन्नौमि ॥ १५३॥  
  
मतिजितसुरगुरुगर्वान् प्रकुर्वतीं शीघ्रमेव पदनम्रान् ।  
कलये हृदि जगदम्बां करपद्मलसत्सुधाकुम्भाम् ॥ १५४॥  
  
उन्नम्योन्नम्य सन्ध्यादिचन्द्रराजतपात्रकम् ।  
यामिनीकामिनी ताराकुसुमानि चिनोति किम् ॥ १५५॥  
  
तीरात्तीरं चरन्ती कमलजदयिता पोतवर्येण मोदा-  
     त्कारुण्याक्रान्तचेता नतनरनिकरं बोधयत्येनमर्थम् ।  
संसारापारसिन्धुं मम पदसरसीजातविन्यस्तबुद्धीन्  
     भक्त्याख्येनोडुपेन द्रुतमिह मनुजांस्तारयामीति नूनम् ॥ १५६॥  
  
वनजासनवरमानिनि सम्यक्कर्तुं किमासनं पत्युः ।  
वनजानि पत्रपुष्पाण्यानयसे कक्षपाणिपद्मैस्त्वम् ॥ १५७॥  
  
ग्रामीणपुष्पवृन्दं दृष्ट्वा दृष्ट्वानुघस्रमम्ब किमु ।  
वनजानि पुष्पवर्याण्यानयसे किंविधानीति ॥ १५८॥  
  
अवनरतायाः किमु मम पदे पदे नैव भवति वनगमनम् ।  
इत्येकदैव वनजान्यानयसे कक्षमध्येन ॥ १५९॥  
  
दण्डधृद्भयनिवारणेच्छुभिर्दम्भमोहमुखदोषवर्जितैः ।  
दण्डितेद्रियचयैर्निषेविते दन्तितुल्यगमनेऽव शारदे ॥ १६० ॥  
  
वाचामीशः प्रभवति यदालोकमात्राज्जडाग्र्यो  
     नाकाधीशः प्रभवति तथा रङ्कवर्योऽपि लोके ।  
तच्चन्द्राब्जप्रमुखनिबिडाहङ्कृतेर्भेददक्षं  
     नित्यं वक्त्रं हृदयकुहरे भावयामि त्वदीयम् ॥ १६१॥  
  
अतिचपलं मम हृदयं तव रूपं चातिसूक्ष्ममिति निगमाः ।  
कथमम्ब मामकीनं मन एतद्वेत्तु तावकं रूपम् ॥ १६२॥  
  
ऐङ्कारस्तव बीजं वदने मम वसतु सर्वदा वाणि ।  
तेनाहं सकलार्थान्क्षिप्रं संसाधयामि नो विशयः ॥ १६३॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीशारदास्तोत्रं सम्पूर्णम् ।  
  
Proofread by PSA Easwaran psaeaswaran at gmail.com  
  
