+++
"Text title" = "rAdhikAsahasranAmastotram"
"File name" = "rAdhikAsahasranAmastotra.itx"
itxtitle = "rAdhikAsahasranAmastotram (nAradapancharAtrAntargatam))"
engtitle = "rAdhikAsahasranAmastotram"
Category = "sahasranAma, devii, radha, devI"
Location = "doc_devii"
Sublocation = "devii"
SubDeity = "radha"
Language = "Sanskrit"
Subject = "philosophy/hinduism/religion"
"Proofread by" = "DPD"
Description-comments = "From Vishnustutimanjari, Mahaperiaval Publication"
Source = "nAradapancharAtre jnAnAmRitasArataH"
Indexextra = "(translation)"
"Latest update" = "October 18, 2014"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "राधिकासहस्रनामस्तोत्रम् (नारदपञ्चरात्रान्तर्गतम्))"

+++
  
 श्रीराधिकासहस्रनामस्तोत्रम्   
  
नारदपञ्चरात्रे ज्ञानामृतसारतः  
  
श्रीपार्वत्युवाच -  
देवदेव जगन्नाथ भक्तानुग्रहकारक ।  
यद्यस्ति मयि कारुण्यं मयि यद्यस्ति ते दया ॥ १॥  
  
यद्यत् त्वया निगदितं तत्सर्वं मे श्रुतं प्रभो ।  
गुह्याद् गुह्यतरं यत्तु यत्ते मनसि काशते ॥ २॥  
  
त्वया न गदितं यत्तु यस्मै कस्मै कदचन ।  
तस्मात् कथय देवेश सहस्रं नाम चोत्तमम् ॥ ३॥  
  
श्रीराधाया महदेव्या गोप्या भक्तिप्रसाधनम् ।  
ब्रह्माण्डकर्त्री हर्त्री सा कथं गोपीत्वमागता ॥ ४॥  
  
श्रीमहादेव उवाच -  
शृणु देवि विचित्रार्थां कथां पापहरां शुभाम् ।  
नास्ति जन्मानि कर्माणि तस्या नूनं महेश्वरि ॥ ५॥  
  
यदा हरिश्चरित्राणि कुरुते कार्यगोरवात् ।  
तदा विधते रूपाणि हरिसान्निध्यसाधिनी ॥ ६॥  
  
तस्या गोपीत्वभावस्यकारणं गदितं पुरा ।  
इदानीं शृणु देवेशि नाम्नां चैव सहस्रकम् ॥ ७॥  
  
यन्मया कथितं नैव तन्त्रेष्वपि कदाचन ।  
तव स्नेहात्प्रवक्ष्यामि भक्त्या धार्यं मुमुक्षुभिः ॥ ८॥  
  
मम प्राणसमा विद्या भव्यते मे त्वहर्निशम् ।  
शृणुष्व गिरिजे नित्यं पठस्व च यथामति ॥ ९॥  
  
यस्याः प्रसादात् कृष्णस्तु गोलोकेशः परः प्रभुः ।  
अस्या नामसहस्रस्य ऋषिर्नारद एव च ।  
देवी राधा परा प्रोक्ता चतुर्वर्गप्रसाधिनी ॥ १०॥  
  
॥अथ सहस्रनामस्तोत्रम् ॥  
  
श्रीराधा राधिका कृष्णवल्लभा कृष्णसम्युता ।  
वृन्दावनेश्वरी कृष्णप्रिया मदनमोहिनी ॥ ११॥  
  
श्रीमती कृष्णकान्ता च कृष्णानन्दप्रदायिनी ।  
यशस्विनी यशोगम्या यशोदानन्दवल्लभा ॥ १२॥  
  
दामोदरप्रिया गोपी गोपानन्दकरी तथा ।  
कृष्णाङ्गवासिनी हृद्या हरिकान्ता हरिप्रिया ॥ १३॥  
  
प्रधानगोपिका गोपकन्या त्रैलोक्यसुन्दरी ।  
वृन्दावनविहारिणी विकशितमुखाम्बुजा ॥ १४॥  
  
गोकुलानन्दकर्त्री च गोकुलानन्ददायिनी ।  
गतिप्रदा गीतगम्या गमनागमनप्रिया ॥ १५॥  
  
विष्णुप्रिया विष्णुकान्ता विष्णोरङ्गनिवासिनी ।  
यशोदानन्दपत्नी च यशोदानन्दगेहिनी ॥ १६॥  
  
कामारिकान्ता कामेशी कामलालसविग्रहा ।  
जयप्रदा जया जीवा जीवानन्दप्रदायिनी ॥ १७॥  
  
नन्दनन्दनपत्नी च वृषभानुसुता शिवा ।  
गणाध्यक्षा गवाध्यक्षा गवां गतिरनुत्तमा ॥ १८॥  
  
काञ्चनाभा हेमगात्रा काञ्चनाङ्गदधारिणी ।  
अशोका शोकरहिता विशोका शोकनाशिनी ॥ १९॥  
  
गायत्री वेदमाता च वेदातीत विदुत्तमा ।  
नीतिशास्त्रप्रिया नीतिगतिर्मतिरभीष्टदा ॥ २०॥  
  
वेदप्रिया वेदगर्भा वेदमार्गप्रवर्धिनी ।  
वेदगम्या वेदपरा विचित्रकनकोज्ज्वला ॥ २१॥  
  
तथोज्ज्वलप्रदा नित्या तथैवोज्ज्वलगात्रिका ।  
नन्दप्रिया नन्दसुतारध्याऽऽनन्दप्रदा शुभा ॥ २२॥  
  
शुभाङ्गी विमलाङ्गी च विलसिन्यपराजिता ।  
जननी जन्मशून्या च जन्ममृत्युजरापहा ॥ २३॥  
  
गतिर्गतिमतां धात्री धात्र्यानन्दप्रदायिनी ।  
जगन्नाथप्रिया शैलवासिनी हेमसुन्दरी ॥ २४॥  
  
किशोरी कमला पद्मा पद्महस्ता पयोददा ।  
पयस्विनी पयोदात्री पवित्री सर्वमङ्गला ॥ २५॥  
  
महाजीवप्रदा कृष्णकान्ता कमलसुन्दरी ।  
विचित्रवासिनी चित्रवासिनी चित्ररूपिणी ॥ २६॥  
  
निर्गुणा सुकुलीना च निष्कुलीना निराकुला ।  
गोकुलान्तरगेहा च योगानन्दकरी तथा ॥ २७॥  
  
वेणुवाद्या वेणुरतिः वेणुवाद्यपरायणा ।  
गोपालस्यप्रिया सौम्यरूपा सौम्यकुलोद्वहा ॥ २८॥  
  
मोहामोहा विमोहा च गतिनिष्ठा गतिप्रदा ।  
गीर्वाणवन्द्या गिर्वाणा गिर्वाणगणसेविता ॥ २९॥  
  
ललिता च विशोका च विशाखा चित्रमालिनी ।  
जितेन्द्रिया शुद्धसत्त्वा कुलीना कुलदीपिका ॥ ३०॥  
  
दीपप्रिया दीपदात्री विमला विमलोदका ।  
कान्तारवासिनी कृष्णा कृष्णचन्द्रप्रिया मतिः ॥ ३१॥  
  
अनुत्तरा दुःखहन्त्री दुःखकर्त्री कुलोद्वहा ।  
मतिर्लक्ष्मीर्धृतिर्लज्जा कान्तिः पुष्टिः स्मृतिः क्षमा ॥ ३२॥  
  
क्षीरोदशायिनी देवी देवारिकुलमर्दिनी ।  
वैष्णवी च महालक्ष्मीः कुलपूज्या कुलप्रिया ॥ ३३॥  
  
संहर्त्री सर्वदैत्यानां सावित्री वेदगामिनी ।  
वेदातीता निरालम्बा निरालम्बगणप्रिया ॥ ३४॥  
  
निरालम्बजनैः पूज्या निरालोका निराश्रया ।  
एकाङ्गी सर्वगा सेव्या ब्रह्मपत्नी सरस्वती ॥ ३५॥  
  
रासप्रिया रासगम्या रासाधिष्ठातृदेवता ।  
रसिका रसिकानन्दा स्वयम् रासेश्वरी परा ॥ ३६॥  
  
रासमण्डलमध्यस्था रासमण्डलशोभिता ।  
रासमण्डलसेव्या च रासक्रीडा मनोहरा ॥ ३७॥  
  
पुण्डरीकाक्षनिलया पुण्डरीकाक्षगेहिनी ।  
पुण्डरीकाक्षसेव्या च पुण्डरीकाक्षवल्लभा ॥ ३८॥  
  
सर्वजीवेश्वरी सर्वजीववन्द्या परात्परा ।  
प्रकृतिः शम्भुकान्ता च सदाशिवमनोहरा ॥ ३९॥  
  
क्षुत्पिपासा दया निद्रा भ्रान्तिः श्रान्तिः क्षमाकुला ।  
वधूरूपा गोपपत्नी भारती सिद्धयोगीनी ॥ ४०॥  
  
सत्यरूपा नित्यरूपा नित्याङ्गी नित्यगेहिनी ।  
स्थानदात्री तथा धात्री महालक्ष्मीः स्वयम्प्रभा ॥ ४१॥  
  
सिन्धुकन्याऽऽस्थानदात्री द्वारकावासिनी तथा ।  
बुद्धिः स्थितिः स्थानरूपा सर्वकारणकारणा ॥ ४२॥  
  
भक्तप्रिया भक्तगम्या भक्तानन्दप्रदायिनी ।  
भक्तकल्पद्रुमातीता तथातीतगुणा तथा ॥ ४३॥  
  
मनोऽधिष्ठातृदेवी च कृष्णप्रेमपरायणा ।  
निरामया सौम्यदात्री तथा मदनमोहिनी ॥ ४४॥  
  
एकानंशा शिवा क्षेमा दुर्गा दुर्गतिनाशिनी ।  
ईश्वरी सर्ववन्द्या च गोपनीया शुभङ्करी ॥ ४५॥  
  
पालिनीसर्वभूतानां तथा कामाङ्गहारिणी ।  
सद्योमुक्तिप्रदा देवी वेदसारा परात्परा ॥ ४६॥  
  
हिमालयसुता सर्वा पार्वती गिरिजा सती ।  
दक्षकन्या देवमाता मन्दलज्जा हरेस्तनुः ॥ ४७॥  
  
वृन्दारण्यप्रिया वृन्दा वृन्दावनविलासिनी ।  
विलासिनी वैष्णवी च ब्रह्मलोकप्रतिष्ठिता ॥ ४८॥  
  
रुक्मिणी रेवती सत्यभामा जाम्बवती तथा ।  
सुलक्ष्मणा मित्रविन्दा कालिन्दी जह्नुकन्यका ॥ ४९॥  
  
परिपूर्णा पूर्णतरा तथा हैमवती गतिः ।  
अपूर्वा ब्रह्मरूपा च ब्रह्माण्डपरिपालिनी ॥ ५०॥  
  
ब्रह्माण्डभाण्डमद्यस्था ब्रह्माण्डभाण्डरूपिणी ।  
अण्डरूपाण्डमध्यस्था तथाण्डपरिपालिनी ॥ ५१॥  
  
अण्डबाह्याण्डसंहर्त्री शिवब्रह्महरिप्रिया ।  
महाविष्णुप्रिया कल्पवृक्षरूपा निरन्तरा ॥ ५२॥  
  
सारभूता स्थिरा गौरी गौराङ्गी शशिशेखरा ।  
श्वेतचम्पकवर्णाभा शशिकोटिसमप्रभा ॥ ५३॥  
  
मालती माल्यभूषाढ्या मालतीमाल्यधारिणी ।  
कृष्णस्तुता कृष्णकान्ता वृन्दावनविलासिनी ॥ ५४॥  
  
तुलस्यधिष्ठातृदेवी संसारार्णवपारदा ।  
सारदाऽऽहारदाम्भोदा यशोदा गोपनन्दिनी ॥ ५५॥  
  
अतीतगमना गौरी परानुग्रहकारिणी ।  
करुणार्णवसम्पूर्णा करुणार्णवधारिणी ॥ ५६॥  
  
माधवी माधवमनोहारिणी श्यामवल्लभा ।  
अन्धकारभयध्वस्ता मङ्गल्या मङ्गलप्रदा ॥ ५७॥  
  
श्रीगर्भा श्रीप्रदा श्रीशा श्रीनिवासाच्युतप्रिया ।  
श्रीरूपा श्रीहरा श्रीदा श्रीकामा श्रीस्वरूपिणी ॥ ५८॥  
  
श्रीदामानन्ददात्री च श्रीदामेश्वरवल्लभा ।  
श्रीनितम्बा श्रीगणेशा श्रीस्वरूपाश्रिता श्रुतिः ॥ ५९॥  
  
श्रीक्रियारूपिणी श्रीला श्रीकृष्णभजनान्विता ।  
श्रीराधा श्रीमती श्रेष्ठा श्रेष्ठरूपा श्रुतिप्रिया ॥ ६०॥  
  
योगेशी योगमाता च योगातिता युगप्रिया ।  
योगप्रिया योगगम्या योगिनीगणवन्दिता ॥ ६१॥  
  
जवाकुसुमसङ्कासा दाडिमीकुसुमोपमा ।  
नीलाम्बरधरा धीरा धैर्यरूपधरा धृतिः ॥ ६२॥  
  
रत्नसिंहासनस्था च रत्नकुण्डलभूषिता ।  
रत्नालङ्कारसम्युक्ता रत्नमालाधरा परा ॥ ६३॥  
  
रत्नेन्द्रसारहाराढ्या रत्नमालाविभूषिता ।  
इन्द्रनीलमणिन्यस्तपादपद्मशुभा शुचिः ॥ ६४॥  
  
कार्त्तिकी पौर्णमासी च अमावस्या भयापहा ।  
गोविन्दराजगृहिनी गोविन्दगणपूजिता ॥ ६५॥  
  
वैकुण्ठनाथगृहिणी वैकुण्ठपरमालया ।  
वैकुण्ठदेवदेवाढ्या तथा वैकुण्ठसुन्दरी ॥ ६६॥  
  
महालसा वेदवती सीता साध्वी पतिव्रता ।  
अन्नपूर्णा सदानन्दरूपा कैवल्यसुन्दरी ॥ ६७॥  
  
कैवल्यदायिनी श्रेष्ठा गोपीनाथमनोहरा ।  
गोपीनाथेश्वरी चण्डी नायिकानयनान्विता ॥ ६८॥  
  
नायिका नायकप्रीता नायकानन्दरूपिणी ।  
शेषा शेषवती शेषरूपिणी जगदम्बिका ॥ ६९॥  
  
गोपालपालिका माया जायाऽऽनन्दप्रदा तथा ।  
कुमारी यौवनानन्दा युवती गोपसुन्दरी ॥ ७०॥  
  
गोपमाता जानकी च जनकानन्दकारिणी ।  
कैलासवासिनी रम्भा वैराग्याकुलदीपिका ॥ ७१॥  
  
कमलाकान्तगृहिनी कमला कमलालया ।  
त्रैलोक्यमाता जगतामधिष्ठात्री प्रियाम्बिका ॥ ७२॥  
  
हरकान्ता हररता हरानन्दप्रदायिनी ।  
हरपत्नी हरप्रीता हरतोषणतत्परा ॥ ७३॥  
  
हरेश्वरी रामरता रामा रामेश्वरी रमा ।  
श्यामला चित्रलेखा च तथा भुवनमोहिनी ॥ ७४॥  
  
सुगोपी गोपवनिता गोपराज्यप्रदा शुभा ।  
अङ्गावपूर्णा माहेयी मत्स्यराजसुता सती ॥ ७५॥  
  
कौमारी नारसिंही च वाराही नवदुर्गिका ।  
चञ्चला चञ्चलामोदा नारी भुवनसुन्दरी ॥ ७६॥  
  
दक्षयज्ञहरा दाक्षी दक्षकन्या सुलोचना ।  
रतिरूपा रतिप्रीता रतिश्रेष्ठा रतिप्रदा ॥ ७७॥  
  
रतिर्लक्ष्मणगेहस्था विरजा भुवनेश्वरी ।  
शङ्कास्पदा हरेर्जाया जामातृकुलवन्दिता ॥ ७८॥  
  
बकुला बकुलामोदधारिणी यमुना जया ।  
विजया जयपत्नी च यमलार्जुनभञ्जिनी ॥ ७९॥  
  
वक्रेश्वरी वक्ररूपा वक्रवीक्षणवीक्षिता ।  
अपराजिता जगन्नाथा जगन्नाथेश्वरी यतिः ॥ ८०॥  
  
खेचरी खेचरसुता खेचरत्वप्रदायिनी ।  
विष्णुवक्षःस्थलस्था च विष्णुभावनतत्परा ॥ ८१॥  
  
चन्द्रकोटिसुगात्री च चन्द्राननमनोहरी ।  
सेवासेव्या शिवा क्षेमा तथा क्षेमकारी वधूः ॥ ८२॥  
  
यादवेन्द्रवधूः सेव्या शिवभक्ता शिवान्विता ।  
केवला निष्फला सूक्ष्मा महाभीमाऽभयप्रदा ॥ ८३॥  
  
जीमूतरूपा जैमूती जितामित्रप्रमोदिनी ।  
गोपालवनिता नन्दा कुलजेन्द्रनिवासिनी ॥ ८४॥  
  
जयन्ती यमुनाङ्गी च यमुनातोषकारिणी ।  
कलिकल्मषभङ्गा च कलिकल्मषनाशिनी ॥ ८५॥  
  
कलिकल्मषरूपा च नित्यानन्दकरी कृपा ।  
कृपावती कुलवती कैलासाचलवासिनी ॥ ८६॥  
  
वामदेवी वामभागा गोविन्दप्रियकारिणी ।  
नरेन्द्रकन्या योगेशी योगिनी योगरूपिणी ॥ ८७॥  
  
योगसिद्धा सिद्धरूपा सिद्धक्षेत्रनिवासिनी ।  
क्षेत्राधिष्ठातृरूपा च क्षेत्रातीता कुलप्रदा ॥ ८८॥  
  
केशवानन्ददात्री च केशवानन्ददायिनी ।  
केशवा केशवप्रीता केशवी केशवप्रिया ॥ ८९॥  
  
रासक्रीडाकरी रासवासिनी राससुन्दरी ।  
गोकुलान्वितदेहा च गोकुलत्वप्रदायिनी ॥ ९०॥  
  
लवङ्गनाम्नी नारङ्गी नारङ्गकुलमण्डना ।  
एलालवङ्गकर्पूरमुखवासमुखान्विता ॥ ९१॥  
  
मुख्या मुख्यप्रदा मुख्यरूपा मुख्यनिवासिनी ।  
नारायणी कृपातीता करुणामयकारिणी ॥ ९२॥  
  
कारुण्या करुणा कर्णा गोकर्णा नागकर्णिका ।  
सर्पिणी कौलिनी क्षेत्रवासिनी जगदन्वया ॥ ९३॥  
  
जटिला कुटिला नीला नीलाम्बरधरा शुभा ।  
नीलाम्बरविधात्री च नीलकण्ठप्रिया तथा ॥ ९४॥  
  
भगिनी भागिनी भोग्या कृष्णभोग्या भगेश्वरी ।  
बलेश्वरी बलाराध्या कान्ता कान्तनितम्बिनी ॥ ९५॥  
  
नितम्बिनी रूपवती युवती कृष्णपीवरी ।  
विभावरी वेत्रवती सङ्कटा कुटिलालका ॥ ९६॥  
  
नारायणप्रिया शैला सृक्कणीपरिमोहिता ।  
दृक्पातमोहिता प्रातराशिनी नवनीतिका ॥ ९७॥  
  
नवीना नवनारी च नारङ्गफलशोभिता ।  
हैमी हेममुखी चन्द्रमुखी शशिसुशोभना ॥ ९८॥  
  
अर्धचन्द्रधरा चन्द्रवल्लभा रोहिणी तमिः ।  
तिमिङ्ग्लकुलामोदमत्स्यरूपाङ्गहारिणी ॥ ९९॥  
  
कारिणी सर्वभूतानां कार्यातीता किशोरिणी ।  
किशोरवल्लभा केशकारिका कामकारिका ॥ १००॥  
  
कामेश्वरी कामकला कालिन्दीकूलदीपिका ।  
कलिन्दतनयातीरवासिनी तीरगेहिनी ॥ १०१॥  
  
कादम्बरीपानपरा कुसुमामोदधारिणी ।  
कुमुदा कुमुदानन्दा कृष्णेशी कामवल्लभा ॥ १०२॥  
  
तर्काली वैजयन्ती च निम्बदाडिमरूपिणी ।  
बिल्ववृक्षप्रिया कृष्णाम्बरा बिल्वोपमस्तनी ॥ १०३॥  
  
बिल्वात्मिका बिल्ववपुर्बिल्ववृक्षनिवासिनी ।  
तुलसीतोषिका तैतिलानन्दपरितोषिका ॥ १०४॥  
  
गजमुक्ता महामुक्ता महामुक्तिफलप्रदा ।  
अनङ्गमोहिनी शक्तिरूपा शक्तिस्वरूपिणी ॥ १०५॥  
  
पञ्चशक्तिस्वरूपा च शैशवानन्दकारिणी ।  
गजेन्द्रगामिनी श्यामलताऽनङ्गलता तथा ॥ १०६॥  
  
योषिच्छ्क्तिस्वरूपा च योषिदानन्दकारिणी ।  
प्रेमप्रिया प्रेमरूपा प्रेमानन्दतरङ्गिणी ॥ १०७॥  
  
प्रेमहारा प्रेमदात्री प्रेमशक्तिमयी तथा ।  
कृष्णप्रेमवती धन्या कृष्णप्रेमतरङ्गिणी ॥ १०८॥  
  
प्रेमभक्तिप्रदा प्रेमा प्रेमानन्दतरङ्गिणी ।  
प्रेमक्रीडापरीताङ्गी प्रेमभक्तितरङ्गिणी ॥ १०९॥  
  
प्रेमार्थदायिनी सर्वश्वेता नित्यतरङ्गिणी ।  
हावभावान्विता रौद्रा रुद्रानन्दप्रकाशिनी ॥ ११०॥  
  
कपिला शृङ्खला केशपाशसम्बन्धिनी घटी ।  
कुटीरवासिनी धूम्रा धूम्रकेशा जलोदरी ॥ १११॥  
  
ब्रह्माण्डगोचरा ब्रह्मरूपिणी भवभाविनी ।  
संसारनाशिनी शैवा शैवलानन्ददायिनी ॥ ११२॥  
  
शिशिरा हेमरागाढ्या मेघरूपातिसुन्दरी ।  
मनोरमा वेगवती वेगाढ्या वेदवादिनी ॥ ११३॥  
  
दयान्विता दयाधारा दयारूपा सुसेविनी ।  
किशोरसङ्गसंसर्गा गौरचन्द्रानना कला ॥ ११४॥  
  
कलाधिनाथवदना कलानाथाधिरोहिणी ।  
विरागकुशला हेमपिङ्गला हेममण्डना ॥ ११५॥  
  
भाण्डीरतालवनगा कैवर्ती पीवरी शुकी ।  
शुकदेवगुणातीता शुकदेवप्रिया सखी ॥ ११६॥  
  
विकलोत्कर्षिणी कोषा कौषेयाम्बरधारिणी ।  
कोषावरी कोषरूपा जगदुत्पत्तिकारिका ॥ ११७॥  
  
सृष्टिस्थितिकरी संहारिणी संहारकारिणी ।  
केशशैवलधात्री च चन्द्रगात्री सुकोमला ॥ ११८॥  
  
पद्माङ्गरागसंरागा विन्ध्याद्रिपरिवासिणी ।  
विन्ध्यालया श्यामसखी सखी संसाररागिणी ॥ ११९॥  
  
भूता भविष्या भव्या च भव्यगात्रा भवातिगा ।  
भवनाशान्तकारिण्याकाशरूपा सुवेशिनी ॥ १२०॥  
  
रतिरङ्गपरित्यागा रतिवेगा रतिप्रदा ।  
तेजस्विनी तेजोरूप कैवल्यपथदा शुभा ॥ १२१॥  
  
भक्तिहेतुर्मुक्तिहेतुलङ्घिनी लङ्घनक्षमा ।  
विशालनेत्रा वैसाली विशालकुलसम्भवा ॥ १२२॥  
  
विशालगृहवासा च विशालबदरीरतिः ।  
भक्त्त्यतीता भक्तगतिर्भक्तिका शिवभक्तिदा ॥ १२३॥  
  
शिवशक्तिस्वरूपा च शिवार्धाङ्गविहारिणी ।  
शिरीषकुसुमामोदा शिरीषकुसुमोज्ज्वला ॥ १२४॥  
  
शिरीषमृद्धी शैरीषी शिरीषकुसुमाकृतिः ।  
वामाङ्गहारिणी विष्णोः शिवभक्तिसुखान्विता ॥ १२५॥  
  
विजिता विजितामोदा गणगा गणतोषिता ।  
हयास्या हेरम्बसुता गणमाता सुखेश्वरी ॥ १२६॥  
  
दुःखहन्त्री दुःखहरा सेवितेप्सितसर्वदा ।  
सर्वज्ञत्वविधात्री च कुलक्षेत्रनिवासिनी ॥ १२७॥  
  
लवङ्गा पाण्डवसखी सखीमध्यनिवासिनी ।  
ग्राम्यगीता गया गम्या गमनातीतनिर्भरा ॥ १२८॥  
  
सर्वाङ्गसुन्दरी गङ्गा गङ्गाजलमयी तथा ।  
गङ्गेरिता पूतगात्रा पवित्रकुलदीपिका ॥ १२९॥  
  
पवित्रगुणशीलाढ्या पवित्रानन्ददायिनी ।  
पवित्रगुणशीलाढ्या पवित्रकुलदीपिनी ॥ १३०॥  
  
कल्पमाना कंसहरा विन्ध्याचलनिवासिनी ।  
गोवर्धनेश्वरी गोवर्धनहास्या हयाकृतिः ॥ १३१॥  
  
मीनावतारा मिनेशी गगनेशी हया गजी ।  
हरिणी हरिणी हारधारिणी कनकाकृतिः ॥ १३२॥  
  
विद्युत्प्रभा विप्रमाता गोपमाता गयेश्वरी ।  
गवेश्वरी गवेशी च गवीशी गविवासिनी ॥ १३३॥  
  
गतिज्ञा गीतकुशला दनुजेन्द्रनिवारिणी ।  
निर्वाणदात्री नैर्वाणी हेतुयुक्ता गयोत्तरा ॥ १३४॥  
  
पर्वताधिनिवासा च निवासकुशला तथा ।  
संन्यासधर्मकुशला संन्यासेशी शरन्मुखी ॥ १३५॥  
  
शरच्चन्द्रमुखी श्यामहारा क्षेत्रनिवासिनी ।  
वसन्तरागसंरागा वसन्तवसनाकृतिः ॥ १३६॥  
  
चतुर्भुजा षड्भुजा द्विभुजा गौरविग्रहा ।  
सहस्रास्या विहास्या च मुद्रास्या मददायिनी ॥ १३७॥  
  
प्राणप्रिया प्राणरूपा प्राणरूपिण्यपावृता ।  
कृष्णप्रीता कृष्णरता कृष्णतोषणतत्परा ॥ १३८॥  
  
कृष्णप्रेमरता कृष्णभक्ता भक्तफलप्रदा ।  
कृष्णप्रेमा प्रेमभक्ता हरिभक्तिप्रदायिनी ॥ १३९॥  
  
चैतन्यरूपा चैतन्यप्रिया चैतन्यरूपिणी ।  
उग्ररूपा शिवक्रोडा कृष्णक्रोडा जलोदरी ॥ १४०॥  
  
महोदरी महादुर्गकान्तारसुस्थवासिनी ।  
चन्द्रावली चन्द्रकेशी चन्द्रप्रेमतरङ्गिणी ॥ १४१॥  
  
समुद्रमथनोद्भूता समुद्रजलवासिनी ।  
समुद्रामृतरुपा च समुद्रजलवासिका ॥ १४२॥  
  
केशपाशरता निद्रा क्षुधा प्रेमतरङ्गिका ।  
दूर्वादलश्यामतनुर्दूर्वादलतनुच्छविः ॥ १४३॥  
  
नागरा नागरिरागा नागरानन्दकारिणी ।  
नागरालिङ्गनपरा नागराङ्गनमङ्गला ॥ १४४॥  
  
उच्चनीचा हैमवती प्रिया कृष्णतरङ्गदा ।  
प्रेमालिङ्गनसिद्धाङ्गी सिद्धा साध्यविलासिका ॥ १४५॥  
  
मङ्गलामोदजननी मेखलामोदधारिणी ।  
रत्नमञ्जीरभूषाङ्गी रत्नभूषणभूषणा ॥ १४६॥  
  
जम्बालमालिका कृष्णप्राणा प्राणविमोचना ।  
सत्यप्रदा सत्यवती सेवकानन्ददायिका ॥ १४७॥  
  
जगद्योनिर्जगद्बीजा विचित्रमणिभूषणा ।  
राधारमणकान्ता च राध्या राधनरूपिणी ॥ १४८॥  
  
कैलासवासिनी कृष्णप्राणसर्वस्वदायिनी ।  
कृष्णावतारनिरता कृष्णभक्तफलार्थिनी ॥ १४९॥  
  
याचकायाचकानन्दकारिणी याचकोज्ज्वला ।  
हरिभूषणभुषाढ्याऽऽनन्दयुक्ताऽऽर्द्रपदगा ॥ १५०॥  
  
हैहैतालधरा थैथैशब्दशक्तिप्रकाशिनी ।  
हेहेशब्दस्वरुपा च हिहिवाक्यविशारदा ॥ १५१॥  
  
जगदानन्दकर्त्री च सान्द्रानन्दविशारदा ।  
पण्डिता पण्डितगुणा पण्डितानन्दकारिणी ॥ १५२॥  
  
परिपालनकर्त्री च तथा स्थितिविनोदिनी ।  
तथा सम्हारशब्दाढ्या विद्वज्जनमनोहरा ॥ १५३॥  
  
विदुषां प्रीतिजननी विद्वत्प्रेमविवर्धिनी ।  
नादेशी नादरूपा च नादबिन्दुविधारिणी ॥ १५४॥  
  
शून्यस्थानस्थिता शून्यरूपपादपवासिनी ।  
कार्त्तिकव्रतकर्त्री च वसनाहारिणी तथा ॥ १५५॥  
  
जलशाया जलतला शिलातलनिवासिनी ।  
क्षुद्रकीटाङ्गसंसर्गा सङ्गदोशविनाशिनी ॥ १५६॥  
  
कोटिकन्दर्पलावण्या कन्दर्पकोटिसुन्दरी ।  
कन्दर्पकोटिजननी कामबीजप्रदायिनी ॥ १५७॥  
  
कामशास्त्रविनोदा च कामशास्त्रप्रकाशिनी ।  
कामप्रकाशिका कामिन्यणिमाद्यष्टसिद्धिदा ॥ १५८॥  
  
यामिनी यामिनीनाथवदना यामिनीश्वरी ।  
यागयोगहरा भुक्तिमुक्तिदात्री हिरण्यदा ॥ १५९॥  
  
कपालमालिनी देवी धामरूपिण्यपूर्वदा ।  
कृपान्विता गुणा गौण्या गुणातीतफलप्रदा ॥ १६०॥  
  
कुष्माण्डभूतवेतालनाशिनी शरदान्विता ।  
शीतला शवला हेला लीला लावण्यमङ्गला ॥ १६१॥  
  
विद्यार्थिनी विद्यमाना विद्या विद्यास्वरूपिणी ।  
आन्वीक्षिकी शास्त्ररूपा शास्त्रसिद्धान्तकारिणी ॥ १६२॥  
  
नागेन्द्रा नागमाता च क्रीडाकौतुकरूपिणी ।  
हरिभावनशीला च हरितोषणतत्परा ॥ १६३॥  
  
हरिप्राणा हरप्राणा शिवप्राणा शिवान्विता ।  
नरकार्णवसंहन्त्री नरकार्णवनाशिनी ॥ १६४॥  
  
नरेश्वरी नरातीता नरसेव्या नराङ्गना ।  
यशोदानन्दनप्राणवल्लभा हरिवल्लभा ॥ १६५॥  
  
यशोदानन्दनारम्या यशोदानन्दनेश्वरी ।  
यशोदानन्दनाक्रिडा यशोदाक्रोडवासिनी ॥ १६६॥  
  
यशोदानन्दनप्राणा यशोदानन्दनार्थदा ।  
वत्सला कौशला काला करुणार्णवरूपिणी ॥ १६७॥  
  
स्वर्गलक्ष्मीर्भूमिलक्ष्मीर्द्रौपदी पाण्डवप्रिया ।  
तथार्जुनसखी भौमी भैमी भीमकुलोद्भवा ॥ १६८॥  
  
भुवना मोहना क्षीणा पानासक्ततरा तथा ।  
पानार्थिनी पानपात्रा पानपानन्ददायिनी ॥ १६९॥  
  
दुग्धमन्थनकर्माढ्या दुग्धमन्थनतत्परा ।  
दधिभाण्डार्थिनी कृष्णक्रोधिनी नन्दनाङ्गना ॥ १७०॥  
  
घृतलिप्ता तक्रयुक्ता यमुनापारकौतुका ।  
विचित्रकथका कृष्णहास्यभाषणतत्परा ॥ १७१॥  
  
गोपाङ्गनावेष्टिता च कृष्णसङ्गार्थिनी तथा ।  
रासासक्ता रासरतिरासवासक्तवासना ॥ १७२॥  
  
हरिद्रा हरिता हारिण्यानन्दार्पितचेतना ।  
निश्चैतन्या च निश्चेता तथा दारुहरिद्रिका ॥ १७३॥  
  
सुबलस्य स्वसा कृष्णभार्या भाषातिवेगिनी ।  
श्रीदामस्य शखी दामदामिनी दामधारिणी ॥ १७४॥  
  
कैलासिनी केशिनी च हरिदम्बरधारिणी ।  
हरिसान्निध्यदात्री च हरिकौतुकमङ्गला ॥ १७५॥  
  
हरिप्रदा हरिद्वारा यमुनाजलवासिनी ।  
जैत्रप्रदा जितार्थी च चतुरा चातुरी तमी ॥ १७६॥  
  
तमिस्राऽऽतापरूपा च रौद्ररूपा यशोऽर्थिनी ।  
कृष्णार्थिनी कृष्णकला कृष्णानन्दविधायिनी ॥ १७७॥  
  
कृष्णार्थवासना कृष्णरागिनी भवभाविनी ।  
कृष्णार्थरहिता भक्ता भक्तभक्तिशुभप्रदा ॥ १७८॥  
  
श्रीकृष्णरहिता दीना तथा विरहिणी हरेः ।  
मथुरा मथुराराजगेहभावनभावना ॥ १७९॥  
  
श्रीकृष्णभावनामोदा तथोऽन्मादविधायिनी ।  
कृष्णार्थव्याकुला कृष्णसारचर्मधरा शुभा ॥ १८०॥  
  
अलकेश्वरपूज्या च कुवेरेश्वरवल्लभा ।  
धनधान्यविधात्री च जाया काया हया हयी ॥ १८१॥  
  
प्रणवा प्रणवेशी च प्रणवार्थस्वरूपिणी ।  
ब्रह्मविष्णुशिवार्धाङ्गहारिणी शैवशिंशपा ॥ १८२॥  
  
राक्षसीनाशिनी भूतप्रेतप्राणविनाशिनी ।  
सकलेप्सितदात्री च शची साध्वी अरुन्धती ॥ १८३॥  
  
पतिव्रता पतिप्राणा पतिवाक्यविनोदिनी ।  
अशेषसाधनी कल्पवासिनी कल्परूपिणी ॥ १८४॥  
  
॥ फलश्रुती ॥  
  
श्रीमहादेव उवाच -  
इत्येतत् कथितं देवि राधानामसहस्रकम् ।  
यः पठेत् पाठयद्वापि तस्य तुष्यति माधवः ॥ १८५॥  
  
किं तस्य यमुनाभिर्वा नदीभिः सर्वतः प्रिये ।  
कुरुक्षेत्रादितीर्थैश्च यस्य तुष्टो जनार्दनः ॥ १८६॥  
  
स्तोत्रस्यास्य प्रसादेन किं न सिध्यति भूतले ।  
ब्राह्मणो ब्रह्मवर्चाः स्यात् क्षत्रियो जगतिपतिः ॥ १८७॥  
  
वैश्यो निधिपतिर्भूयात् शूद्रो मुच्येत जन्मतः ।  
ब्रह्महत्यासुरापानस्तेयादेरतिपातकात् ॥ १८८॥  
  
सद्यो मुच्येत देवेशि सत्यं सत्यं न संशयः ।  
राधानामसहस्रस्य समानं नास्ति भूतले ॥ १८९॥  
  
स्वर्गे वाप्यथ पाताले गिरौ व जलतोऽपि वा ।  
नातः परं शुभं स्तोत्रम् तीर्थं नातः परं परम् ॥ १९०॥  
  
एकादश्यां शुचिर्भूत्वा यः पठेत् सुसमाहितः ।  
तस्य सर्वार्थसिद्धिः स्याच्छृणुयाद् वा सुशोभने ॥ १९१॥  
  
द्वादश्यां पौर्णमास्यां वा तुलसीसन्निधौ शिवे ।  
यः पठेत् शृणुयाद्वापि तस्य तत्तत् फलं शृणु ॥ १९२॥  
  
अश्वमेधं राजसूयं बार्हस्पत्यं तथाऽऽत्रिकम् ।  
अतिरात्रं वाजपेयमग्निष्टोमं तथा शुभम् ॥ १९३॥  
  
कृत्वा यत् फलमाप्नोति श्रुत्वा तत् फलमाप्नुयात् ।  
कार्त्तिके चाष्टमीं प्राप्य पठेद्वा शृणुयादपि ॥ १९४॥  
  
सहस्रयुगकल्पान्तं वैकुण्ठवसतिं लभेत् ।  
ततश्च ब्रह्मभवने शिवस्य भवने पुनः ॥ १९५॥  
  
सुराधिनाथभवने पुनर्याति सलोकताम् ।  
गङ्गातीरं समासाद्य यः पठेत् शृणुयादपि ॥ १९६॥  
  
विष्णोः सारूप्यमायाति सत्यं सत्यं सुरेश्वरि ।  
मम वक्त्रगिरेर्जाता पार्वतीवदनाश्रिता ॥ १९७॥  
  
राधानाथसहस्राख्या नदी त्रैलोक्यपावनी ।  
पठ्यते हि मया नित्यं भक्त्या शक्त्या यथोचितम् ॥ १९८॥  
  
मम प्राणसमं ह्यन्यत्त् तव प्रीत्या प्रकाशितम् ।  
नाभक्ताय प्रदातव्यं पाखण्डाय कदाचन ॥ १९९॥  
  
नास्तिकायाविरागाय रागयुक्ताय सुन्दरि ।  
तथा देयं महास्तोत्रं हरिभक्ताय शङ्करि ॥ २००॥  
  
वैष्णवेषु यथाशक्ति दात्रे पुण्यार्थशालिने ।  
राधानामसुधावारि मम वक्त्रसुधाम्बुधेः ॥ २०१॥  
  
उद्धृतासौ त्वया यत्नात् यतस्त्वं वैष्णवाग्रणीः ॥ २०२॥  
  
विशुद्धसत्त्वाय यथार्थवादिने द्विजस्य सेवानिरताय मन्त्रिणे ।  
दात्रे यथाशक्ति सुभक्तिमानसे राधापदध्यानपराय शोभने ॥ २०३॥  
  
हरिपादाङ्कमधुपमनोभूताय मानसे ।  
राधापादसुधास्वादशालिने वैष्णवाय च ॥ २०४॥  
  
दद्यात् स्तोत्रं महापुण्यं हरिभक्तिप्रसाधनम् ।  
जन्मान्तरं न तस्यास्ति राधाकृष्णपदार्थिनः ॥ २०५॥  
  
मम प्राणा वैष्णवा हि तेषां रक्षार्थमेव हि ।  
शूलं मया धर्यते हि नान्यथा मेऽत्र कारणम् ॥ २०६॥  
  
हरिभक्तिद्विषामर्थे शूलं सन्धर्यते मया ।  
शृणु देवि यथार्थं मे गदितं त्वयि सुव्रते ॥ २०७॥  
  
भक्तासि मे प्रियासि त्वमतः स्नेहात् प्रकाशितम् ।  
कदापि नोच्यते देवि मया नामसहस्रकम् ॥ २०८॥  
  
इति नारदपञ्चरात्रे ज्ञानामृतसारतः  
श्रीराधिकासहस्रनामस्तोत्र सम्पूर्णम् ।  
  
  
Proofread by DPD From different sources including  
Vishnustutimanjari, Mahaperiaval Publication  
  
