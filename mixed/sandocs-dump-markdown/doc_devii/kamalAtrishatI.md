---
Author: gaNgAdharamakhivirachitA
Category: shatI, devii, lakShmI, devI, trishatI
File name: kamalA300.itx
Language: Sanskrit
Latest update: July 15, 2003
Location: doc_devii
Proofread by: Sridhar  Seshagiri sridhar.seshagiri at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: lakShmI
Subject: hinduism/religion
Sublocation: devii
Text title: kamalAtrishatI
Transliterated by: Sridhar  Seshagiri sridhar.seshagiri at gmail.com
engtitle: kamalAtrishatI
itxtitle: kamalAtrishatI
title: कमलात्रिशती

---
  
 कमलात्रिशती   
  
गङ्गाधरमखिविरचिता ।  
परमाभरणं विष्णोर्वक्षसि सा सागरेन्द्रवरपुत्री ।  
या मूर्तिर्मती काले क्षमा जनानां कृतापराधानाम् ॥ १ ॥  
  
सा नः श्रेयो दद्यात् कमला कमलासनादिजननीं याम् ।  
सम्प्राप्य सहचरीं हरिरवति जगन्त्यनाकुलं सततम् ॥ २ ॥  
  
नित्यश्रेयोदाने ख्याता या हरिगृहस्य सर्वस्वम् ।  
श्रुतिमौलिस्तुतविभवा सा भातु पुरः सदास्माकम् ॥ ३ ॥  
  
विष्णुक्रीडालोला विख्याता दीनरक्षणे लक्ष्मीः ।  
जननी नः स्फुरतु सदा तेन वयं किल कृतार्थाः स्मः ॥ ४ ॥  
  
निर्वाणाङ्कुरजननी काले सा सार्वभौमपददोग्ध्री ।  
निरसतिमोहसमूहा मम दैवतमादृतं गुरुभिः ॥ ५ ॥  
  
विष्णोर्वक्षसि लसिता शीतमयूखस्य सोदरी कमला ।  
कमलायतनयना नः पातु सदा पापराशिभ्यः ॥ ६ ॥  
  
कविपरिषदा च वेदैः नित्यं स्तुतनिजमहोदया कमला ।  
मनसि मम सन्निधत्तां त्वमितानन्दाय लोकनाथेन ॥ ७ ॥  
  
दुग्धोदधितनया सा दुरितनिहन्त्री कृतप्रणामानाम् ।  
आनन्दपदविधात्री पत्या साकं पदे पदे लोके ॥ ८ ॥  
  
मन्मथजननी सा मामवतु सरोजा(क्ष)गेहिनी कमला ।  
यामाराध्य बुधेन्द्रा विशन्ति परमं तु तत् पदं विष्णोः ॥ ९ ॥  
  
सत्सूक्तिकृतिविधात्री नमतामम्बा त्रिलोक्यास्तु ।  
नित्यप्रसादभूम्ना रक्षति मामादरात् कमला ॥ १० ॥  
  
मम सूक्तिरञ्जलिपुटः प्रणतिश्चानेकसङ्ख्याका ।  
कुतुकात् क्षीरोदसुताममितानन्दाय गाहते कमलाम् ॥ ११ ॥  
  
या पारमार्थ्यसरणिः सा कमला निश्चिता वेदैः ।  
सैषा हि जगन्माता संसृतितापापहन्त्री च ॥ १२ ॥  
  
मन्दस्मितमधुराननममन्दसन्तोषदायि भजतां तत् ।  
कमलारूपं तेजो विभातु नित्यं मदीयहृत्कमले ॥ १३ ॥  
  
काले क्षपयति कमला कटाक्षधाट्या  हि मामकं दुरितम् ।  
अत एवाश्रितरक्षणदीक्षेत्येवं जनो वदति ॥ १४ ॥  
  
नवनवहर्म्यविधात्री नाकिकिरीटार्चिता च सा देवी ।  
ज्योतिर्मण्डललसिता मुनिहृदयाब्जासना च सद्गतिदा ॥ १५ ॥  
  
संवीक्ष्य जलधितनयां भूयो भूयः प्रणम्य भक्तगणः ।  
निरसितदुरितौघः सन् स्तौति मुदा मोक्षसिद्धये कमलाम् ॥ १६ ॥  
  
राकानिशीव देव्यां दृष्टायां भक्तगणवाणी ।  
भजते जलनिधिशैलीं साङ्गोपाङ्गं कृतानन्दा ॥ १७ ॥  
  
दुर्गतिभीत्या खिन्नः सोऽहं शरणं भजामि तां कमलाम् ।  
शरणार्थिनां हि रक्षाकृदिति ख्याता हि या लोके ॥ १८ ॥  
  
न हि कलयते हृदन्ते मन्दारं कामधेनुं वा ।  
यः सेवते मुकुन्दप्रियां श्रियं नित्यभावेन ॥ १९ ॥  
  
कैटभमर्दनमहिषीं ममाञ्जलिर्गाहतां काले ।  
न हि नाथनीयमत्र क्षमातले सा प्रसन्नास्तु ॥ २० ॥  
  
सन्तापपीडितं मामवतु सदा श्रीर्हरिप्रिया माता ।  
रक्षितवायसमुख्या कृपानिधिः पुण्यकृद्दृश्या ॥ २१ ॥  
  
न हि केवलं प्रणामैः स्तुत्या भक्त्या समाराध्या ।  
सत्येन धर्मनिवहैर्भावेन च कमलगेहिनी कमला ॥ २२ ॥  
  
कदाचित्कविलोकेऽप्यक्षीणानन्ददायिनी कमला ।  
रक्षतु कटाक्षकलिकाङ्कूरैर्भक्तानिहादरतः ॥ २३ ॥  
  
कलिपापग्लपितानां मुरमर्दनदिव्यगेहिनी लक्ष्मीः ।  
राजति शरणं परमं वशीकृतेशा च विबुधगणसेव्या ॥ २४ ॥  
  
नित्योल्लसदुरुमाला वक्षसि कमला हरेर्भाति ।  
निजतनुभासा द्योतितकौस्तुभमणिरम्बुधेस्तनया ॥ २५ ॥  
  
मातर्मङ्गलदायिन्यमरेन्द्रवधूसमर्चिताङ्घ्रियुगे ।  
मां पाह्यपायनिवहात् सन्ततमकलक्षमामूर्ते ॥ २६ ॥  
  
यदि कलिता चोपेक्षा नश्येत् किल तावकी महती ।  
कीर्तिरतोऽम्ब कटाक्षैः परिषिञ्च मुदा मुहुः शीतैः ॥ २७ ॥  
  
धनधान्यसुतादिरुचिग्रस्तं मां पाहि कमले त्वम् ।  
तेनोर्जितकीर्तिः स्या मातस्त्वं सर्वरक्षिणी ख्याता ॥ २८ ॥  
  
तव पादाम्बुजयुगलध्यानं मातर्मदीयमघमाशु ।  
कबलीकरोति काले तेनाहं सिद्धसङ्कल्पः ॥ २९ ॥  
  
अञ्जलिकलिका हि कृता यदि तस्यै मुरनिहन्तृदयितायै ।  
रसनाग्रे खेलनभाक् तस्य तु पुंसो गिरां देवी ॥ ३० ॥  
  
मातस्तव मूर्तिरियं सुधामयी निश्चिता निपुणैः ।  
यत् तद्दर्शनभूम्ना निरस्ततापा बुधा भवन्त्यचिरात् ॥ ३१ ॥  
  
कलितजगत्त्रयरक्षाभराणि मयि देवि संविधेहि मुदा ।  
त्वद्वीक्षणानि कमले तेनाहं सिद्धसङ्कल्पः ॥ ३२ ॥  
  
वरदे मुरारिदयिते जयन्ति ते वीक्षणानि यानि दिवि ।  
सम्प्राप्य तानि मघवा विजितारिर्देवसङ्घवन्द्यश्च ॥ ३३ ॥  
  
मोहान्धकारभास्करमम्ब कटाक्षं विधेहि मयि कमले ।  
येनाप्तज्ञानकलाः स्तुवन्ति विबुधास्त्वदीयसदसि कलम् ॥ ३४ ॥  
  
कामक्रोधादिमहासत्त्वनिरासं कृपासारात् ।  
कुरु मातर्मम संसृतिभीतिं च निराकुरु त्वमेवारात् ॥ ३५ ॥  
  
मूढानामपि हृद्यां कवितां दातुं यदीयपरिचर्या ।  
प्रभवति काले सा हि श्रीरम्बा नः प्रसन्नास्तु ॥ ३६ ॥  
  
दिव्यक्षेत्रेषु बुधा दिनकरमध्ये च वेदमौलौ च ।  
यत्स्थानमिति वदन्ति श्रीरेषा भाति संश्रितहरिर्हि ॥ ३७ ॥  
  
निजलीलाक्रान्तहरी रक्षति कमला कटाक्षधाट्या नः ।  
शरणार्थिनश्च काले विहगोरगपशुमुखानुर्व्याम् ॥ ३८ ॥  
  
समराङ्गणेषु जयदा त्रिदशानां मौलिभिर्मान्या ।  
आपदि रक्षणदक्षा सा कमला नः प्रसन्नास्तु ॥ ३९ ॥  
  
नित्यानन्दासनभाड् नवनिधिवन्द्या च सागरेन्द्रसुता ।  
विलसति माधववक्षसि पालितलोकत्रया च जननी नः ॥ ४० ॥  
  
मुनिनुतनिजपरिपाटी वाग्धाटी दानलोलुपा भजताम् ।  
शिक्षितरिपुजनकोटी विलसति धृतशातकुम्भमयशाटी ॥ ४१ ॥  
  
निखिलागमवेद्यपदा नित्यं सद्भिः समाराध्या ।  
संसृतिपाशनिहन्त्री या तस्यै चाञ्जलिः क्रियते ॥ ४२ ॥  
  
भूयांसि नमांसि मया भक्तेन कृतानि कमलजाङ्घ्रियुगे ।  
नित्यं लगन्तु तेन हि सर्वा राजन्ति सम्पदो मान्याः ॥ ४३ ॥  
  
नित्यं निर्मलरूपे बरदे वाराशिकन्यके मातः ।  
सद्गणरक्षणदीक्षे पाहीति वदन्तमाशु मां पाहि ॥ ४४ ॥  
  
भुवनजननि त्वमारात् कृतरक्षणसन्ततिः क्षमामूर्ते ।  
प्रतिवस्तु रमे कलितस्वरूपशक्त्या हि राजसे जगति ॥ ४५ ॥  
  
जय जय कलशाब्धिसुते जय जय हरिवल्लभे रमे मातः ।  
प्रातरिति विबुधवर्याः पठन्ति नामानि ते हि मे गुरवः ॥ ४६ ॥  
  
नेत्ररुचिविजितशारदपद्मे पद्मे नमस्तुभ्यम् ।  
तेन वयं गतविपदः सा मुक्तिः करगता कलिता ॥ ४७ ॥  
  
सततं बद्धाञ्जलिपुटमुपास्महे तच्छुभप्रदं तेजः ।  
यत् कमलोदरनिलयं कमलाक्षप्रीतिवीचिकापूरम् ॥ ४८ ॥  
  
स्फुरतु मम वचसि कमले त्वदीयवैभवसुधाधारा ।  
नित्यं व्यक्तिं प्राप्ता धुतनुतजनखेदजालका महती ॥ ४९ ॥  
  
कमले तव नुतिविषये बुद्धिर्जाता हि मे सहसा ।  
तेन मम भागधेयं परिणतमित्येव नित्यसन्तुष्टः ॥ ५० ॥  
  
कवितारसपरिमलितं करोति वदनं नतानां या ।  
स्तोतुं तां मे ह्यारात् सा देवी सुप्रसन्नास्तु ॥ ५१ ॥  
  
हरिगृहिणि तावकं नुतरूपं ये भुवि निजे हृदम्भोजे ।  
ध्यायन्ति तेषु विबुधा अपि कल्पककुसुममर्पयन्ति मुदा ॥ ५२ ॥  
  
नानावरदानकलालोलुपहृदये हृदम्भुजस्थे माम् ।  
रक्षापायात् सहसा कुरु भक्तं दोषहीनं च ॥ ५३ ॥  
  
निजघनकेशरुचा जितनीलाम्बुधरे शशाङ्कसहजन्मन् ।  
पद्मे त्वदीयरूपं मनोहरं भातु मे हृदये ॥ ५४ ॥  
  
घनकुङ्कुमलसिताङ्गं मुक्ताहारादिभूषितं मधुरम् ।  
मन्दस्मितमधुरास्यं सूर्येन्दुविलोचनं च बुधमान्यम् ॥ ५५ ॥  
  
निबिडकुचकुम्भयुगलं निजदृग्जितहरिणशाबकाक्षियुगम् ।  
लीलागतिजितकलभं मधुवैरिमनोहरं च सुरमान्यम् ॥ ५६ ॥  
  
दिशि दिशि विस्तृतसम्पद्विलासमधुरं च कुन्ददन्तालि ।  
मदनजनकं च विष्णोः सर्वस्वं सर्वदानचणम् ॥ ५७ ॥  
  
कुलदैवतमस्माकं संविद्रूपं नतार्तिहररूपम् ।  
नानादुर्गतिहरणक्षमममरीसेवितं सकलम् ॥ ५८ ॥  
  
पञ्चदशवर्णमानं पयोजवक्त्रं पितामहसमर्च्यम् ।  
जगदवनजागरूकं हरिहरसम्मान्यवैभवं किमपि ॥ ५९ ॥  
  
करुणापूरितनयनं परमानन्दप्रदं च परिशुद्धम् ।  
आगमगणसंवेद्यं कोशगृहं सर्वसम्पदां नित्यम् ॥ ६० ॥  
  
मातस्तावकपादाम्बुजयुगलं सन्ततं स्फुरतु ।  
तेनाहं तव रूपं द्रक्ष्याम्यानन्दसिद्धये सकलम् ॥ ६१ ॥  
  
देव्या कटाक्षिताः किल पुरुषा वा योषितः पशवः ।  
मान्यन्ते सुरसंसदि कल्पककुसुमैः कृतार्हणाः काले ॥ ६२ ॥  
  
सुमनोवाञ्छादाने कृतावधानं धनं विष्णोः ।  
धिषणाजाड्यादिहरं यद्वीक्षणमामनन्ति जगति बुधाः ॥ ६३ ॥  
  
अन्तरपि बहिरुदारं तव रूपं मन्त्रदेवतोपास्यम् ।  
जननि स्फुरतु सदा नः सम्मान्यं श्रेयसे काले ॥ ६४ ॥  
  
मुररिपुपुण्यश्रेणीपरिपाकं तावकं रूपम् ।  
कमले जननि विशुद्धं दद्याच्छ्रेयो मुहुर्भजताम् ॥ ६५ ॥  
  
पुण्यश्रेणी कमला सा जननी भक्तमानसे स्थितिभाक् ।  
तेजस्ततिभिर्मोहितभुवना भुवनाधिनाथगृहिणीयम् ॥ ६६ ॥  
  
जलनिधिकन्यारूपं हरिमान्यं सर्वसम्पदां हेतुः ।  
चिरकृतसुकृतविशेषान्नयनयुगे भाति सर्वस्य ॥ ६७ ॥  
  
जलनिधितपःफलं यन्मुनिजनहृदयाब्जनित्यकृतनृत्तम् ।  
करुणालोलापाङ्गं तत् तेजो भातु निःसमं वदने ॥ ६८ ॥  
  
शमितनतदुरितसङ्घा हरये निजनेत्रकल्पितानङ्गा ।  
कृतसुरशात्रवभङ्गा सा देवी मङ्गलैस्तुङ्गा ॥ ६९ ॥  
  
निखिलागमसिद्धान्तं हरिशुद्धान्तं सदा नौमि ।  
तेनैव सर्वसिद्धिः शास्त्रेषु विनिश्चिता विबुधैः ॥ ७० ॥  
  
कृष्णकृतविविधलीलं तव रूपं मातरादरान्मान्यम् ।  
स्फुरतु विलोचनयुगले नित्यं सम्पत्समृद्ध्यै नः ॥ ७१ ॥  
  
करुणाकटाक्षलहरी कामायास्तु प्रकामकृतरक्षा ।  
लक्ष्म्या माधवमान्या सत्सुखदाने दिशि ख्याता ॥ ७२ ॥  
  
अपवर्गसिद्धये त्वामम्बामम्भोजलोचनां लक्ष्मीम् ।  
अवलम्बे हरिदयिते पद्मासनमुखसुरेन्द्रकृतपूजाम् ॥ ७३ ॥  
  
तावककटाक्षलहरीं निधेहि मयि देवि कमले त्वम् ।  
तेन मनोरथसिध्हिर्भुवि परमे धामनि प्रचुरा ॥ ७४ ॥  
  
त्वामादरेण सततं वीक्षेमहि मातरब्जकृतवासाम् ।  
विष्णोर्वक्षोनिलयामक्षयसुखसिद्धये लोके ॥ ७५ ॥  
  
सा नः सिध्यतु सिद्ध्यै देवानां वाङ्ममनोऽतीता ।  
हरिगृहिणी हरिणाक्षी पालितलोकत्रया च जननीयम् ॥ ७६ ॥  
  
सकलचराचरचिन्मयरूपं यस्या हि देवतोपास्यम् ।  
सा ददतु मङ्गलं मे नित्योज्ज्वलमादराज्जननी ॥ ७७ ॥  
  
शीतमयूखसहोदरि तां त्वामम्बां हि शीलये नित्यम् ।  
निरसितवैरिगणोऽहं हरिचरणन्यस्तरक्षश्च ॥ ७८ ॥  
  
दिक्षि विदिक्षु कृतश्रीः सा मे जननी नदीशतनयेयम् ।  
हरिणा साकं भजतु प्राकाश्यं हृदि सतां समृद्ध्यै नः ॥ ७९ ॥  
  
वारिनिधिवंशसम्पद् दिव्या काचिद्धरेर्मान्या ।  
अर्चन्ति यां तु मुनयो योगारम्भे तथान्ते च ॥ ८० ॥  
  
धृतसुममधुपक्रीडास्थानायितकेशभारायै ।  
नम उक्तिरस्तु मात्रे वाग्जितपीयूषधारायै ॥ ८१ ॥  
  
सन्देहे सिद्धान्ते वादे वा समरभूमिभागे वा ।  
या राजति बहुरूपा सा देवी विष्णुवल्लभा ख्याता ॥ ८२ ॥  
  
प्रतिफलतु मे सदा तन्मुनिमानसपेटिकारत्नम् ।  
विष्णोर्वक्षोभूषणमादृतनिर्गतिजनावनं तेजः ॥ ८३ ॥  
  
बालकुरङ्गविलोचनधाटीरक्षितसुरादि मनुजानाम् ।  
नयनयुगासेव्यं तद् भातीह धरातले तेजः ॥ ८४ ॥  
  
माधवदृक्साफल्यं भक्तावलिदृश्यकामधेनुकला ।  
लक्ष्मीरूपं तेजो विभातु मम मानसे वचसि ॥ ८५ ॥  
  
हरिसरसक्रीडार्थं या विधृतानेकरूपिका माता ।  
सा गेहभूषणं नः स्फुरतु सदा नित्यसम्पूज्या ॥ ८६ ॥  
  
द्वारवतीपुरभागे मैथिलनगरे च यत्कथासारः ।  
सा देवी जलधिसुता विहरणभाङ् मामके मनसि ॥ ८७ ॥  
  
जलनिधितपोमहिम्ने देव्यै परमात्मनः श्रियै सततम् ।  
भूयांसि नमांसि पुनः सर्वा नः सम्पदः सन्तु ॥ ८८ ॥  
  
परमौषधं हि संसृतिव्याधेर्यत् कीर्तितं निपुणैः ।  
तदहं भजामि सततं लक्ष्मीरूपं सदानन्दम् ॥ ८९ ॥  
  
दशरथसुतकोदण्डप्रभावसाक्षात्कृते कृतानन्दा ।  
सीतारूपा माते जज्ञे यज्ञक्षितौ हि सा सिद्ध्यै ॥ ९० ॥  
  
मुनिजनमानसनिलये कमले ते चरणपङ्कजं शिरसि ।  
अवतंसयन्नुदारं विशामि देवैः सुधर्मां वा ॥ ९१ ॥  
  
धनमदमेदुरसेवां त्यक्तवाहं ते पदाम्भोजम् ।  
शरणं यामि पुमर्थस्फूर्तिकलायै भृशं दीनः ॥ ९२ ॥  
  
न घटय कुत्सितसेवां दुष्टैर्वा सङ्गमं मातः ।  
कुरु मां दासं संसृतिपापं च हर शीघ्रम् ॥ ९३ ॥  
  
मयि नमति विष्णुकान्ते तवाग्रतस्तापभारार्ते ।  
मातः सहसा सुमुखी भव बाले दोषनिलये च ॥ ९४ ॥  
  
हन्त कदा वा मातस्तव लोचनसेचनं भवेन्मयि भोः ।  
ईत्थं प्रातः स्तुवतां त्वमेव रक्षाकरी नियतम् ॥ ९५ ॥  
  
संसाररोगशान्तिप्रदमेतल्लोचनं मातः ।  
तावत्कमहमुपासे दिव्यौषधमाशु सागरेन्द्रसुते ॥ ९६ ॥  
  
संसृतिरोगार्तानां तव नामस्मरणमत्र धरणितले ।  
पूजाप्रदक्षिणादिकमार्या मुख्यौषधं वदन्ति किल ॥ ९७ ॥  
  
मातर्विना धरण्यां सुकृतानां खण्डमिह जन्तुः ।  
ध्यानं वा न हि लभते प्रणतिं वा सम्पदां जननीम् ॥ ९८ ॥  
  
गुरुवरकटाक्षविभवाद् देवि त्वाङ्घ्रिप्रणामधुतपापः ।  
तव च हरेर्दासः सन् विशामि देवेश मानितां च सभाम् ॥ ९९ ॥  
  
मुरहरनेत्रमहोत्सवतारुण्यश्रीर्निरस्तनतशत्रुः ।  
ललितलिकुचाभकुचभरयुगला दृग्विजितहरिणसन्दोहा ॥ १०० ॥  
  
कारुण्यपूर्णनयना कलिकल्मषहारिणी च सा कमला ।  
मुखजितशारदकमला वक्त्राम्भोजे सदा स्फुरतु माता ॥ १०१ ॥  
  
तावककटाक्षसेचनविभवां निर्धूतदुरितसङ्घा हि ।  
परमं सुखं लभन्ते परे तु लोके च सूरिभिः सार्धम् ॥ १०२ ॥  
  
तव पादपद्मविसृमरकान्तिझरीं मनसि कलयंस्तु ।  
निरसितनरकादिभयो विराजते नाकिसदसि सुरवन्द्यः ॥ १०३ ॥  
  
हन्त सहस्रेष्वथ वा शतेषु सुकृती पुमान् मातः ।  
तावकपादपयोरुहवरिवस्यां कलयते सकलम् ॥ १०४ ॥  
  
जननि तरङ्गय नयने मयि दीने ते दयास्निग्धे ।  
तेन वयं तु कृतार्था नातः परमस्तिः नः प्रार्थ्यम् ॥ १०५ ॥  
  
तावककृपावशादिह नानायोगादिनाशितभया ये ।  
तेषां स्मरणमपि द्राक् श्रियावहं नित्यमाकलये ॥ १०६ ॥  
  
नैव प्रायश्चित्तं दुरितानां मामकानां हि ।  
त्वामेव यामि शरणं तस्माल्लक्ष्मि क्षमाधारे ॥ १०७ ॥  
  
मुरवैरिमान्यचरिते मातस्त्वामखिललोकसाम्राज्ये ।  
पश्यन्ति दिवि सुरेन्द्रा मुनयस्तत्त्वार्थिनश्च नित्यकलाम् ॥ १०८ ॥  
  
स्वीयपदप्राप्त्यै ननु विबुधेशा जलधिकन्यके मातः ।  
आराध्य दिव्यकुसुमैस्तव पादाब्जं परं तुष्टाः ॥ १०९ ॥  
  
सृष्टिस्थित्यादौ हरिरम्ब तवापाङ्गवीक्षणादरवान् ।  
जगदेतदवति काले त्वं च हरिर्नः क्रमात् पितरौ ॥ ११० ॥  
  
राज्यसुखलाभसम्पत्प्राप्त्यै क्षितिपाश्च ये च विप्राद्याः ।  
गाङ्गजलैरपि कुसुमैर्वरिवस्यां ते क्रमेण कलयन्ति ॥ १११ ॥  
  
सन्त्यक्तकामतदनुजडम्भासूयादयो नराः कमले ।  
आराध्य त्वां च हरिं काले चैकासनस्थितां धन्याः ॥ ११२ ॥  
  
जननी कदा पुनीते मम लोचनमार्गमादरादेषा ।  
ये किल वदन्ति धन्यास्तेषां दर्शनमहं कलये ॥ ११३ ॥  
  
करधृतलीलापद्मा पद्मा पद्माक्षगेहिनी नयने ।  
सिञ्चति सकलश्रेयःप्राप्त्यै निर्व्याजकारुण्या ॥ ११४ ॥  
  
नानाविधविद्यानां लीलासदनं सरोजनिलयेयम् ।  
कविकुलवचःपयोजद्युमणिरुचिर्भाति नः पुरत्ः ॥ ११५ ॥  
  
अतसीकुसुमद्युतिभाङ् नाकिगणैर्वन्द्यपादपद्मयुगा ।  
सरसिजनिलया सा मे प्रसीदतु क्षिप्रमादरात् सिद्ध्यै ॥ ११६ ॥  
  
जगदीशवल्लभे त्वयि विन्यस्तभरः पुमान् सहसा ।  
तीर्त्वा नाकिस्थानं विशति परं वैष्णवं सुरैर्मान्यम् ॥ ११७ ॥  
  
मातर्ज्ञानविकासं कारय करुणावलोकनैर्मधुरैः ।  
तेनाहं धन्यतमो भवेयमार्यावृते सदसि ॥ ११८ ॥  
  
हरिवक्षसि मणिदीपप्रकाशवत्यान्या मात्रा ।  
नित्यं वयमिह दासाः श्रिया सनाथा मुदा परं नौमः ॥ ११९ ॥  
  
विद्रावयतु सरोजासने त्वदीया कटाक्षधाटी नः ।  
अज्ञानाङ्कुरमुद्रां पुनरपि संसारभीतिदां सहसा ॥ १२० ॥  
  
तावककटाक्षसूर्योदये मदीयं हृदम्भोजम् ।  
भजते विकासमचिरात् तमोविनाशश्च निश्चितो विबुधैः ॥ १२१ ॥  
  
लक्ष्मीकटाक्षलहरी लक्ष्मीं पक्ष्मलयति क्रमान्नमताम् ।  
पादपयोरुहसेवा परं पदं चित्सुखोल्लासम् ॥ १२२ ॥  
  
चिद्रूपा परमा सा कमलेक्षणनायिका मुदे  भजताम् ।  
यत्प्रणयकोपकाले जगदीशः किङ्करो भवति ॥ १२३ ॥  
  
काचन देवी विहरतु मम चित्ते सन्ततं सिद्ध्यै ।  
यापत्यं कलशाब्धेरुरगेशयसत्कलत्रं च ॥ १२४ ॥  
  
अष्टसु महिषीष्वेका कमला मुख्या हि निर्दिष्टा ।  
अनयैव सर्वजगतामुदयादिस्तन्यते काले ॥ १२५ ॥  
  
कैवल्यानन्दकलाकन्दमहं सन्ततं वन्दे ।  
तत्तु मुकुन्दकलत्रं चिन्तितफलदानदीक्षितं किमपि ॥ १२६ ॥  
  
ईक्षे कमलामेनामम्बामम्भोजलोचनां सततम् ।  
मन्दस्मितमधुरास्यां नित्यं चाज्ञातकोपमुखदोषाम् ॥ १२७ ॥  
  
अङ्कितमाधववक्षःस्थला सरोजेक्षणा च हरिकान्ता ।  
कबलयति मानसं मे दयाप्रसारादिभिर्नित्यम् ॥ १२८ ॥  
  
भूत्यै मम भवतु द्रागज्ञानध्वंसिनी नमताम् ।  
नाथानुरूपरूपा श्रुत्यन्तेड्या दशावतारेषु ॥ १२९ ॥  
  
सकलजनरक्षणेशु प्रणिहितनयना त्रिलोकमाता नः ।  
पुष्णाति मङ्गलानां निकरं सेवाक्रमेण  incomplete  ॥ १३० ॥  
  
पद्मासनजननी मां पातु मुदा सुन्दरापाङ्गैः ।  
सर्वैश्वर्यनिदानं यामाहुर्वैदिका दीप्ताम् ॥ १३१ ॥  
  
नानालङ्कारवती मुनिमानसवासिनी हरेः पत्नी ।  
त्रैलोक्यविनुतविभवा मां पायादापदां निचयात् ॥ १३२ ॥  
  
विद्रावयतु भयं नः सा कमला विष्णुवल्लभा माता ।  
अब्धिः सङ्क्षुभितोऽभूत् यदर्थमार्येण रामेण ॥ १३३ ॥  
  
भूयो यदर्थमिन्द्रः सुरतरुकुसुमार्थिना च कृष्णेन ।  
हतगर्वोऽजनि युद्धे सा नित्यं श्रेयसे भूयात् ॥ १३४ ॥  
  
त्वामाराध्य जना अपि धनहीनाः सौधमध्यतलभाजः ।  
नानादेशवनीपकजनस्तुता भान्ति नित्यमेव रमे ॥ १३५ ॥  
  
संसृतितापो न भवति पुनरपि यत्पादपङ्कजं नमताम् ।  
सा मयि कलितदया स्यादम्बा विष्णोः कलत्रमनुरूपम् ॥ १३६ ॥  
  
जननीकटाक्षभाजामिह मर्त्यानां सुरास्तु किङ्करताम् ।  
रिपवो गिरितटवासं भजन्ति वेश्मानि सिद्धयः सर्वाः ॥ १३७ ॥  
  
स्मरणाद्वा भजनाद्वा यस्याः पादाम्बुजस्य भुवि धन्याः ।  
हन्त रमन्ते स्तम्बेरमनिवहावृतगृहाङ्गणे मनुजाः ॥ १३८ ॥  
  
चिरकृतसुकृतनिषेव्या सा देवी विष्णुवल्लभा ख्याता ।  
यस्याः प्रसादभूम्ना जाताः पश्वादयो वदान्या हि ॥ १३९ ॥  
  
अम्ब मधुरान् कटाक्षान् तापहरान् विकिर मयि कृपाजलधे ।  
ये विन्यस्ताः करिवरमारुतिमुखभक्तवर्येषु ॥ १४० ॥  
  
अमृतलहरीव मधुरा जलधररुचिरा नतार्तिहरशीला ।  
सर्वश्रेयोदात्री काचिद् देवी सदा विभातु हृदि ॥ १४१ ॥  
  
गीताचार्यपुरन्ध्री त्वदीयनामप्रभावकलनाद्यैः ।  
यमभयवार्ता दूरे हरिसान्निध्यं कुतो न स्यात् ॥ १४२ ॥  
  
जलनिधितनये कान्ते विष्णोरुष्णांशुचन्द्रनयने ते ।  
चतुराननादयस्तु ख्याता बालाः श्रुतौ चोक्ताः ॥ १४३ ॥  
  
मनसिजवैरं गात्रं वाणी सौधारसी च यद्भजताम् ।  
श्लाध्या सम्पत् सज्जनसमागमश्चाशु सिध्यन्ति ॥ १४४ ॥  
  
सफलयतु नेत्रयुगलं हतनतदुरिता च सा परा देवी ।  
जलनिधिकन्या मान्या पत्यवतारानुकूलनिजचरिता ॥ १४५ ॥  
  
नित्यं स्मरामि देवीं नमतां सर्वार्थदायिनीं कमलाम् ।  
यामाहुर्भवनिगलध्वंसनदीक्षां च  incomplete  ॥ १४६ ॥=२०  
सकलजगदघनिवारणसङ्कल्पां मधुजितो दयिताम् ।  
जीवातुमेव कलये मोक्षार्थिजनस्य भूमिसुताम् ॥ १४७ ॥  
  
मन्दानामपि दयया तमोनिरासं वितन्वन्ती ।  
सर्वत्र भाति कमला तनुरिव विष्णोर्निरस्ताघा ॥ १४८ ॥  
  
बालमरालीगत्यै सुरपुरकन्यादिमहितकलगीत्यै ।  
विरचितनानानीत्यै चेतो मे स्पृहयते बहुलकीर्त्यै ॥ १४९ ॥  
  
अभिलषितदानकुशला वाग्देवीवन्दिता च सा कमला ।  
नित्यं मानसपद्मे सञ्चारं कलयते मुहुः कुतुकात् ॥ १५० ॥  
  
मुरमथननयनपङ्कजविलासकलिका सुरेशमुखसेव्या ।  
भूतमयी सावित्री गयत्री सर्वदेवता जयति ॥ १५१ ॥  
  
सा हि परा विद्या मे लक्ष्मीरक्षोभणीयकीर्तिकला ।  
हृद्यां विद्यां दयादद्य श्रेयःपरम्परासिद्ध्यै ॥ १५२ ॥  
  
कामजननी हि लक्ष्मीः नानालीलादिभिर्निजं नाथम् ।  
मोहयति विष्णुमचिरात् प्रकृतीनां क्षेमसिद्ध्यर्थम् ॥ १५३ ॥  
  
मनसिजसाम्राज्यकलानिदानमार्याभिवन्दितं किमपि ।  
लक्ष्मीरूपं तेजो विलसति मम मनसि विष्णुसङ्क्रान्तम् ॥ १५४ ॥  
  
विष्णुमनोरथपात्रं सन्तप्तस्वर्णकाम्यनिजगात्रम् ।  
आश्रितजलनिधिगोत्रं  रक्षितनतबाहुजच्छात्रम् ॥ १५५ ॥  
  
कविकुलजिह्वालोलं मुरमर्दनकलितरम्यबहुलीलम् ।  
निरसितनतदुष्कालं वन्दे तेजः सदालिनुतशीलम् ॥ १५६ ॥  
  
आदिमपुरुषपुरन्ध्रीमम्बामम्भोजलोचनां वन्दे ।  
यां नत्वा गततापास्त्यक्त्वा देहं विशन्ति परमपदम् ॥ १५७ ॥  
  
लक्ष्म्या हरिरपि भाति प्रकृतिक्षेमाय दीक्षितायासौ ।  
मम लोचनयोः पुरतो लसतु गभीरं क्रियासिद्ध्यै ॥ १५८ ॥  
  
जननि कदा वा नेष्याम्यहमारादर्चितत्वदीयपदः ।  
निमिषमिव हन्त दिवसन् दृष्ट्वा त्वामादरेण कल्याणीम् ॥ १५९ ॥  
  
सम्पूर्णयौवनोज्ज्वलदेहां यां वीक्ष्य शौरिरपि ।  
कुसुमशरविद्धचेताः किङ्करभावं स्वयं प्राप्तः ॥ १६० ॥  
  
अनुनयशीलस्तदनु प्रणयक्रोधादिना भीतः ।  
आदिमपुरुषः सोऽयं सा लक्ष्मीर्न श्रियै भवतु ॥ १६१ ॥  
  
मणिकुण्डललसितास्यं कृपाकरं किमपि कुङ्कुमच्छायम् ।  
हरिणा कृतसञ्चारं तेजो मे भातु सर्वदा सिद्ध्यै ॥ १६२ ॥  
  
साम्राज्यमङ्गलश्रीः श्रीरेषा पुष्कराक्षस्य ।  
गन्धर्वकन्यकाद्यैर्गङ्गातीरेषु गीतकीर्तिर्हि ॥ १६३ ॥  
  
कविताभाग्यविधात्री परिमलसङ्क्रान्तमधुपगणकेशा ।  
मम नयनयोः कदा वा सा देवी कलितसन्निधानकला ॥ १६४ ॥  
  
कीर्तिः स्वयं वृणीते वाग्देवी चापि विजयलक्ष्मीश्च ।  
तं नरमचिराल्लोके यो लक्ष्मीपादभक्तस्तु ॥ १६५ ॥  
  
सन्मित्रं पाण्डित्यं सद्दाराः सत्सुताद्याश्च ।  
जायन्ते तस्य भुवि श्रीभक्तो यश्च निर्दिष्टः ॥ १६६ ॥  
  
परमाचार्यैर्विनुतां तामम्बामादरान्नौमि ।  
परमैश्वर्यं विष्णोरपि या वेदेषु निर्दिष्टा ॥ १६७ ॥  
  
कविकुलसूक्तिश्रेणीश्रवणानन्दोल्लसद्वतंससुमा ।  
सा देवी मम हृदये कृतसान्निध्या विराजते परमा ॥ १६८ ॥  
  
तापार्तास्तु तटाकं यथा भजन्ते रमां देवीम् ।  
संसृतितप्ताः सर्वे यान्ति हि शरणं शरण्यां ताम् ॥ १६९ ॥  
  
सर्वज्ञत्वं श्लाध्यं धराधिपत्यं रमे देवि ।  
यद्यत् प्रार्थ्यं दयया तद् दिश मोक्षं च मे जननि ॥ १७० ॥  
  
विद्युतमचञ्चलां त्वां कृष्णे मेघे पयोधिवरकन्ये ।  
नित्यमवैमि श्रेयःसिध्य मातः प्रसन्ने नः ॥ १७१ ॥  
  
त्वामम्ब सन्ततरुचिं कृष्णो मेघः समासाद्य ।  
सद्वर्त्मनि वर्षति किल काङ्क्षाधिकमादरेण वार्धिसुते ॥ १७२ ॥  
  
अम्ब त्वमेव काले मुकुन्दमपि दर्शयन्तीह ।  
श्रेयःसिद्ध्यै नमतां भासि हृदि श्रुतिशिरःसु सल्लोके ॥ १७३ ॥  
  
विनमदमरेशसुदतीकचसुममकरन्दधारया स्निग्धम् ।  
तव पादपद्ममेतत् कदा नु मम मूर्ध्नि भूषणं जननि ॥ १७४ ॥  
  
अपवर्गसौख्यदे ते दयाप्रसारः कथं वर्ण्यः ।  
यामवलम्ब्य हि यष्टिं न पतति संसारपङ्किले मार्गे ॥ १७५ ॥  
  
सूक्ष्मात् सूक्ष्मतरं ते रूपं पश्यन्ति योगिनो हृदये ।  
तां त्वामहं कदा वा द्रक्ष्येऽलङ्कारमण्डितां मातः ॥ १७६ ॥  
  
चिरतरतपसा क्लिष्टे योगिहृदि स्थानभाग् रमा देवी ।  
दर्शनमचिराद् दयया ददाति योगादिहीनानाम् ॥ १७७ ॥  
  
तीरं संसृतिजलधेः पूरं कमलाक्षलोचनप्रीतेः ।  
सारं निगमान्तानां दूरं दुर्जनततेर्हि तत्तेजः ॥ १७८ ॥  
  
लक्ष्मीरूपं तेजो ममाविरस्तु श्रियै नित्यम् ।  
यन्नित्यधर्मदारान् विष्णोरमितौजसः प्राहुः ॥ १७९ ॥  
  
जलधिसुते त्वं जननी स वासुदेवः पिता च नः कथितः ।  
शरणं युवां प्रपन्ना नातो दुर्गतिपरिस्फूर्तिः ॥ १८० ॥  
  
हरिनीलरत्नभासा प्रकशितात्मा समुद्रवरकन्या ।  
मङ्गलमातनुतेयं कटाक्षकलिकाप्रसारैस्तु ॥ १८१ ॥  
  
मच्चित्तमत्तवारणबन्धनमधुना त्वदीयपादयुगे ।  
कलयामि रमे मातर्मां रक्ष क्षिप्रमेव संसृतितः ॥ १८२ ॥  
  
मोचय संसृतिबन्धं कटाक्षकलिकाङ्कुरै रमे मातः ।  
नातः परमर्थ्यमिह क्षमातले त्वं दयामूर्तिः ॥ १८३ ॥  
  
मञ्जुलकवितासन्ततिबीजाङ्कुरदायिसारसालोका ।  
जननि तवापाङ्गश्रीः जयति जगत्त्राणकलितदीक्षेयम् ॥ १८४ ॥  
  
अम्ब तवापाङ्गश्रीरपाङ्गकेलीशतानि जनयन्ती ।  
मुरहन्तुर्हृदि जयति व्रीडामदमोहकामसारकरी ॥ १८५ ॥  
  
बद्धमपि चित्तमेतद् यमनियमाद्यैः परिष्कारैः ।  
धावति बलाद् रमे तव पादाब्जं यामि शरणमहम् ॥ १८६ ॥  
  
मत्तगजमान्यगमना मधुरालापा च मान्यचरिता सा ।  
मन्दस्मेरमुखाब्जा कमला मे हृदयसारसे लसतु ॥ १८७ ॥  
  
शास्त्रस्मरणविहीनं पापिनमेनं जनं रमा देवी ।  
दयया रक्षति काले तस्यास्तेन प्रथा महती ॥ १८८ ॥  
  
मुखविजितचन्द्रमण्डलमिदमम्भोरुहविलोचनं तेजः ।  
ध्याने जपे च सुदृशां चकास्ति हृदये कवीश्वऱाणां च ॥ १८९ ॥  
  
अम्ब विवेकविदूरं जनमेनं शिशिरलोचनप्रसरैः ।  
शिशिरय कृपया देवि त्वमेव माता हि लोकस्य ॥ १९० ॥  
  
कोपदुपेक्षसे यदि मातर्मे रक्षकः कः स्यात् ।  
मयि दीने को लाभस्तव तु दयायाः प्रसारिण्याः ॥ १९१ ॥  
  
भवचण्डकिरणतप्तः श्रान्तोऽहं ज्ञानवारिदूरस्थः ।  
शिशिरामङ्घ्रिच्छायां तव मातर्यामि शरणमारात्तु ॥ १९२ ॥  
  
मातरशोकोल्लासं प्रकटय तव कोमलकटाक्षैः ।  
यैर्दीना नरपतयः कलिता वारणशतावृते गेहे ॥ १९३ ॥  
  
जयति रमे तव महती कृपाझरी सर्वसम्मान्या ।  
क्षेमङ्करी यदेषा प्रतिकल्पं सर्वजगतां च ॥ १९४ ॥  
  
अज्ञानकूपकुहरे पतितं मां पाहि कमले त्वम् ।  
नगरे वा ग्रामे वा वनमध्ये दिक्षु रक्षिणी त्वमसि ॥ १९५ ॥  
  
तव चरणौ शरणमिति ब्रुवन्नहं मातरब्धितनये त्वम् ।  
हरिणा सहिता दयया प्राह्यविलम्बेन दीनं माम् ॥ १९६ ॥  
  
परिसरनतविबुधालीकिरीटमणिकान्तिवल्लरीविसरैः ।  
कृतनीराजनविधि ते मम तु शिरोभूषणं हि पदयुगलम् ॥ १९७ ॥  
  
मम हृदयपङ्कजवनीविकासहेतौ दिनाधिपायेताम् ।  
तव तु कटाक्षप्रसरः दीपायेतां तमोनिराकरणे ॥ १९८ ॥  
  
यावच्छरणं याति क्षितितनये त्वां हि जन्तुरिह मूढः ।  
तावत् तस्य तु रसनाङ्गणे तु वाणी समाकलितनृत्ता ॥ १९९ ॥  
  
पङ्कजनिलये तावकचरणं शरणं समाकलये ।  
तेन हि सर्वकृतानां भविष्यतां हानिरेव दुरितानाम् ॥ २०० ॥  
  
श्रुत्यन्तसेवितं ते चरणसरोजं प्रणम्य किल जन्तुः ।  
छत्रोल्लसितशिराः सन् वनीपकान् दानवारिणा सिञ्चन् ॥ २०१ ॥  
  
विष्वक्सेनमुखाद्यैः सेवितमम्ब त्वदीयपादयुगम् ।  
अवतंसयन्ति सन्तः कलितापप्रशमनायास्तु ॥ २०२ ॥  
  
दुग्धोदधितनये त्वां दिशागजेन्द्राः सुवर्णघटतोयैः ।  
मणिमण्टपमध्यतले समभ्यषिञ्चन् हरिप्रीत्यै ॥ २०३ ॥  
  
दिग्गजपुष्पकरकुम्भैरभिषिक्तां त्वां हरिः प्रीत्या ।  
उदवहदारान्मुनिगणमध्ये सर्वश्रियो मूलम् ॥ २०४ ॥  
  
जातपराक्रमकलिका दिशि दिशि किन्नरसुगीतनिजयशसः ।  
धन्या भान्ति हि मनुजाः यद्वीक्षालवविशेषतः काले ॥ २०५ ॥  
  
नमदमरीकचभरसुममरन्दधाराभिषिक्तं ते ।  
पदकमलयुगलमेतच्छ्रेयःस्फूर्त्यै सदा भवतु ॥ २०६ ॥  
  
रागद्वेषादिहतं मामव कमले हरेः कान्ते ।  
दर्शय दयया काले ह्यपवर्गस्थानमार्गं च ॥ २०७ ॥  
  
न हि जाने वर्णयितुं परमे स्थने त्वदीयविभवमहम् ।  
मुनयश्च सुरा वेदा यतो निवृत्ताः क्षमातनये ॥ २०८ ॥  
  
मनुजाः कटाक्षिताः किल तथाम्बया मेदिनीपुत्र्या ।  
सत्सुतकलत्रसहिताः सुरभिं कालेन निर्विशान्ति मुदा ॥ २०९ ॥  
  
जलधीशकन्यका सा लसतु पुरोऽस्माकमादरकृतश्रीः ।  
यत्प्रणमनाज्जनानां कवितोन्मेषः सदीडिते भाति ॥ २१० ॥  
  
दूरिकरोतु दुरितं त्वद्भक्तिर्मामकं कमले ।  
अहमपि सुरेशसेव्ये तव सदसि विशामि कीर्तिगानपरः ॥ २११ ॥  
  
परमज्ञानविधात्री तव पादपयोजभक्तिरस्माकम् ।  
किं वाशास्यमतोऽन्यत् समुद्रतनये हरेर्जाये ॥ २१२ ॥  
  
अम्ब कदा वा लप्स्ये मदीयपापापनोदाय ।  
तव पादकमलसेवामब्जभवाद्यैस्तु सम्प्रार्थ्याम् ॥ २१३ ॥  
  
मन्दानामपि मञ्जुलकवित्वरसदायिनी जननी ।  
कापि करुणामयी सा लसतु पुरस्तात् सदास्माकम् ॥ २१४ ॥  
  
सकलकविलोकविनुते कमले कमलाक्षि वल्लभे विष्णोः ।  
त्वन्नामानि हि कलये वने जले शत्रुपीडायाम् ॥ २१५ ॥  
  
दिवि वा भुवि दिक्षु जले वह्नौ वा सर्वतः कमले ।  
जन्तूनां किल रक्षा त्वदधीना कीर्त्यते विबुधैः ॥ २१६ ॥  
  
कुशलविधये तदस्तु त्रिविक्रमासेव्यरम्यनिजकेलि ।  
कबलितपदनतदैन्यं तरुणाम्बुजलोचनं तेजः ॥ २१७ ॥  
  
जननी सुवर्णवृष्टिप्रदायिनी भाति विष्णुवक्षःस्था ।  
कमला कलितक्षेमा प्रकृतीनां शीतलापाङ्गैः ॥ २१८ ॥  
  
जगतामादिमजननी लसति कवेरात्मजापुलिने ।  
क्षेत्रेषूत्तमजुष्टेष्वयोनिजा लोकरक्षायै ॥ २१९ ॥  
  
कुचशोभाजितविष्णुः कुङ्कुमपङ्काङ्किता कमला ।  
काञ्च्यां राजति काञ्चीमणिगणनीराजिताङ्घ्रियुगा ॥ २२० ॥  
  
मन्दारकुसुममदहरमन्दस्मितमधुरवदनपङ्करुहा ।  
हृद्यतमनित्ययौवनमण्डितगात्री विराजते कमला ॥ २२१ ॥  
  
कंसरिपुगेहिनी सा हंसगतिर्हंसमान्यनिजचरिता ।  
संसारतापहानिं कलयतु काले रमास्माकम् ॥ २२२ ॥  
  
मनसिजजननी जननी चास्माकमिहादरात् काले ।  
शीतललोलापाङ्गैस्तरङ्गयति श्रेयसां सरिणम् ॥ २२३ ॥  
  
तव मन्दहासकलिकां भजे भुजङ्गे शयानं तम् ।  
या कलयति गतकोपं बालानां नः कृतापराधानाम् ॥ २२४ ॥  
  
सा साधयेदभीष्टं कमला श्रीर्विष्णुवक्षःस्था ।  
यस्याः पदविन्यासः श्रुतिमौलिषु तन्यते महालक्ष्म्याः ॥ २२५ ॥  
  
शान्तिरसनित्यशेवधिमम्बां सेवे मनोरथावाप्त्यै ।  
यामाराध्य सुरेशाः स्वपदं प्रापुर्हि तादृक्षम् ॥ २२६ ॥  
  
धातुरपि वेदवचसां दूरे यत्स्थानमामनन्ति बुधाः ।  
सास्तु मुदे श्रीरेषा मुरमर्दनसत्कलत्रममितौजः ॥ २२७ ॥  
  
भवदुःखराशिजलधेर्हठात् तरित्रीं परं विद्मः ।  
तामम्बां कमलस्थां मुरारिवक्षोमणिप्रदीपां च ॥ २२८ ॥  
  
मुनिसार्वभौमवर्णितमहाचरित्रं हरेः कलत्रं तत् ।  
पथि मङ्गलाय भवतु प्रस्थानजुषां कृपाधारम् ॥ २२९ ॥  
  
खण्डितवैरिगणेयं मण्डितभक्ता सुताद्यैश्च ।  
भासुरकीर्तिर्जयति क्षोणीसुरवन्द्यचरणाब्जा ॥ २३० ॥  
  
नतपालिनि मां पाहि त्रिजगद्वन्द्ये निधेहि मयि दयया ।  
तावककटाक्षलहरीः शक्तिमये सकलसिद्धीनाम् ॥ २३१ ॥  
  
भवसागरं तितीर्षुस्तव चरणाब्जं महासेयुम् ।  
मातः कदा नु लप्स्ये घनतापोर्म्यादिपीडितो दीनः ॥ २३२ ॥  
  
कविवाग्वासन्तीनां वसन्तलक्ष्मीर्मुरारिदयिता नः ।  
परमां मुदं विधत्ते काले काले महाभूत्यै ॥ २३३ ॥  
  
सुरहरपरतन्त्रं तद्  गततन्द्रं वस्तु निस्तुलमुपासे ।  
तेनैवाहं धन्यो मद्वंश्या निरसितात्मतापभराः ॥ २३४ ॥  
  
तृष्णां शमयति देवी राघवदयिता नतालिसुरवल्ली ।  
इट्यार्यवचो धैर्यं जनयति काले धरापुत्रि ॥ २३५ ॥  
  
रघुपतिदयिते मातः काकासुररक्षणादिना लोके ।  
तावककरुणामहिमा प्रथितः किल भूतिदायी नः ॥ २३६ ॥  
  
प्रचुरतदुरितपालीसमावृतानां कलौ हि तप्तानाम् ।  
तावकदया हि मातः शरणं वरमिति सतां गणः स्तौति ॥ २३७ ॥  
  
अत्यन्तशीतलां तां कटाक्षधाटीमुपासेऽहम् ।  
तेन मम त्रिदशानां न कोऽपि भेदो धरातनये ॥ २३८ ॥  
  
यैः सेवा सङ्कलिता तव पादाब्जे धरातनये ।  
तेषामज्ञानझरी याति हि विलयं क्षणेनैव ॥ २३९ ॥  
  
ज्ञानारविन्दविलसनमचिरादस्य स्तुतौ हि कविवर्याः ।  
सम्पद् दिव्या च तथा विबुधावलिमाननीयात्र ॥ २४० ॥  
  
मातस्तव पादाब्जं यस्य ललाटे कृतोरुनिजकान्ति ।  
तत्पादपद्ममचिराद् विमानगा देवता वहति ॥ २४१ ॥  
  
आज्ञावशेन देव्या लसन्ति दिवि देवतामान्याः ।  
इन्द्राद्याः स च धाता दिक्पालाश्चापि गन्धर्वाः ॥ २४२ ॥  
  
कैवल्यानन्दकलादात्रीं कमलामहर्निशं नौमि ।  
तेनैव जन्म सफलं तीर्थादिनिषेवणाद्यच्च ॥ २४३ ॥  
  
यच्च हरिपादपङ्केरुहपरिचरणादिना लोके ।  
तत् सर्वमाशु घटयति सहसा मन्दस्य मे माता ॥ २४४ ॥  
  
नानाश्रुत्यन्तकलापरिमलपरिवाहवासितं मातः ।  
तव चरणकमलयुगलं ममावतंसः क्षणं भातु ॥ २४५ ॥  
  
नतदेवनगरनारीधम्मिल्ललसत्सुमालिकृतनादाः ।  
प्रातर्मुरजविलासं कलयन्ति भृशं तवाग्रतो भृङ्गाः ॥ २४६ ॥  
  
पापप्रशमनदीक्षाकलाधुरीणाः पयोजनिलये ते ।  
मां च पवित्रीकुर्युः पादपरागाः कृपावशतः ॥ २४७ ॥  
  
हन्त कदा वा लप्स्ये तवाङ्घ्रिशुश्रूषणासक्तिम् ।  
सहजानन्दं तेन हि पदं क्रमात्  प्राप्यमादिष्टम् ॥ २४८ ॥  
  
नलिनीविलासरुचिरां मयि देवि त्वत्कटाक्षलहरीं हि ।  
काले निधेहि दयया स्फीता ते कीर्तिरादृता सर्वैः ॥ २४९ ॥  
  
विनिहतदुरितस्तोमा कापि मदीये हृदम्भोजे ।  
लसतु परदेवताख्या माधवनेत्रप्रियङ्करी कलिका ॥ २५० ॥  
  
पञ्चायुधगुरुमन्त्रं कलनूपुरनिनदमादरात् कमले ।  
कलयति रमाधवगृहं यातुं काले त्वयि प्रवृत्तायाम् ॥ २५१ ॥  
  
नतनाकिलोकवनिताललाटसिन्दूरशोणकान्तिभृतोः ।  
कलये नमांसि कमले तव पादपयोजयोर्नित्यम् ॥ २५२ ॥  
  
कमलसुषुमानिवासस्थानकटाक्षं चिराय कृतरक्षम् ।  
रक्षोगणभीतिकरं तेजो भाति प्रकाममिह मनसि ॥ २५३ ॥  
  
ज्योत्स्नेव शिशिरपाता कटाक्षधाटी त्वदीया हि ।  
अम्ब मुकुन्द ( ... incomplete ... ) कुरुते ॥ २५४ ॥  
  
तापहररसविवर्षंअधृतकुतुका कापि नीलनलिनरुचिः ।  
कादम्बिनी पुरस्तदास्तां नः सन्ततं जननी ॥ २५५ ॥  
  
सफलयतु नेत्रयुगलं मामकमेतत् त्वदीयरूपमहो ।  
यत् कमलनेत्रसुचरितपचेलिमं वैदिकी श्रुतिर्ब्रूते ॥ २५६ ॥  
  
माधवनेत्रपयोजामृतलहरी भाति तावकं रूपम् ।  
अम्ब युवामाद्यौ नः पितरौ वने सुखावाप्त्यै ॥ २५७ ॥  
  
सरसकवितादिसम्पद्विलसनमारादुशान्ति कविवर्याः ।  
यत्प्रीणनेन सा मे भवतु विभूत्यै हि सा कमला ॥ २५८ ॥  
  
मनसिजजयादिकार्यं यदपाङ्गलवान्नृणां भवति ।  
तत्पदमानन्दकलं सेव्यं च भजे रमां जननीम् ॥ २५९ ॥  
  
शिथिलततमःसमूहा भक्तानां सा रमा देवी ।  
जनयति धैर्यं च हरेः काले या सर्वदा सेव्या ॥ २६० ॥  
  
यद्भ्रूविलासवशतः शक्तः सृष्ट्यादिकं कर्तुम् ।  
हरिरपि लोके ख्यातः सा नः शरणं जगन्माता ॥ २६१ ॥  
  
नयनयुगलीं कदा मे सिञ्चति एव्याः परं रूपम् ।  
यद्भजनान्न हि लोके दृष्टं श्लाध्यं परं वस्तु ॥ २६२ ॥  
  
सुचरितफलं त्वदीयं रूपं नः कलितभक्तीनाम् ।  
अत एव मामकानां पापानां विरतिरूर्जिता कमले ॥ २६३ ॥  
  
सुकृतिविभवादुपास्या कमला सा सर्वकल्याणा ।  
हरिवक्षसि कृतवासा रक्षति लोकानहोरात्रम् ॥ २६४ ॥  
  
संविद्रूपा हि हरेः कुटुम्बिनी भाति भक्तहृदयेषु ।  
सर्वश्रेयःप्राप्त्यै यां विदुरार्या रमां कमलाम् ॥ २६५ ॥  
  
विषयलहरीप्रशान्त्यै कमलापादाम्बुजं नौमि ।  
पूर्वं शुकादिसुधियो यद्ध्यानाद् गलितशत्रुभयाः ॥ २६६ ॥  
  
ललितगमनं त्वदीयं कलनूपुरनादपूरितं मातः ।  
नौमि पदाम्बुजयुगलं भवतापनिरासनायाद्य ॥ २६७ ॥  
  
विरलीकरोति तापं कमलाया मन्दहासझरी ।  
यत्सेवनेषु समुदितकौतुकरसनिर्भरो हरिर्जयति ॥ २६८ ॥  
  
प्रतिफलतु सन्ततं मे पुरतो मातस्त्वदीयरूपमिदम् ।  
यद्दर्शनरसभूम्ना हरिरपि नानास्वरूपभाक् काले ॥ २६९ ॥  
  
अम्ब तव चरणसेवां सन्ततमहमादरात् कलये ।  
तेन मम जन्म सफलं त्रिदशानामिव मुनीन्द्राणाम् ॥ २७० ॥  
  
दुर्वारगर्वदुर्मतिदुरर्थनिरसनकलानिपुणाः ।  
तव चरणसेवयैव हि कमले मातर्बुधा जगति ॥ २७१ ॥  
  
आनदमेति मातस्तव नामोच्चारणेन सिन्धुभवे ।  
सम्प्राप्तत्वद्रूपं मम मानसमात्तयोगकलम् ॥ २७२ ॥  
  
तव दृष्टिपातविभवात् सर्वे लोके विधूततापभराः ।  
यान्ति मुदा त्रिदशैः सह विभानमारुह्य मातरहो ॥ २७३ ॥  
  
को वा न श्रयति बुधः श्रेयोऽर्थी तामिमां कमलाम् ।  
यां पन्नगारिवाहनसद्गर्मिणीमर्चयन्ति सुरनाथाः ॥ २७४ ॥  
  
तामरविन्दनिवासामम्बां शरणार्थिनां कलितरक्षाम् ।  
बहुरूपेष्वघनिचयेष्वपि निश्चित्यात्मनो धैर्यम् ॥ २७५ ॥  
  
करुणाप्रवाहझर्या गतपङ्क भूतलं मातः ।  
सत्वाङ्कुरादिलसितं जयति पयोराशिककन्यके कमले ॥ २७६ ॥  
  
विधिशिववासवमुख्यैर्वन्द्यपदाब्जे नमस्तुभ्यम् ।  
मातर्विष्णोर्दयिते सर्वज्ञत्वं च मे कलय ॥ २७७ ॥  
  
परदेवते प्रसीद प्रसीद हरिवल्लभे मातः ।  
त्वामाहुः श्रुतयः किल कल्याणगुणाकरां नित्याम् ॥ २७८ ॥  
  
क्षन्तव्यमम्ब मामकमघराशिं क्षपय वीक्षणतः ।  
सत्वोन्मेषं देहि प्रिये हरेर्दासमपि कुरु माम् ॥ २७९ ॥  
  
वाञ्छितसिद्धिर्न स्याद् यदि पादाब्जे कृतप्रणामानाम् ।  
हानिस्त्वदीययशसामिति केचिद्धैर्यवन्तश्च ॥ २८० ॥  
  
सदसदनुग्रहदक्षां त्वां मातः सन्ततं नौमि ।  
ग्रहपीडा नैव भवेद्यमपीडा दूरतः काले ॥ २८१ ॥  
  
विद्याः कलाश्च काले कृपया कलय प्रसीदाशु ।  
मातस्त्वमेव जगतां सर्वेषां रक्षणं त्वया क्रियते ॥ २८२ ॥  
  
उछेष्वपि नीचेषु प्रकाशते तुल्यमेव तव रूपम् ।  
एतद् दृष्ट्वा धैर्यं घनागसोऽप्यम्ब जायते ननु मे ॥ २८३ ॥  
  
का शङ्का तव वैभवजालं वक्तुं दिगन्तरे मातः ।  
वरहारालङ्कारां सेवन्ते त्वां हरित्पतयः ॥ २८४ ॥  
  
कमलायाश्च हरेरपि सन्दृष्यं दिव्यदाम्पत्यम् ।  
तावेव नः पती किल जन्मान्तरपुण्यपरिपाकात् ॥ २८५ ॥  
  
सर्वासामुपनिषदां विद्यानां त्वम्परं स्थानम् ।  
अल्पधियो वयमेते त्वत्स्तोत्रे भोः कथं शक्ताः ॥ २८६ ॥  
  
साष्टाङ्गप्रणतिरियं प्रकल्पिता मातरद्य तव चरणे ।  
तेनाहं हि कृतार्थः किं प्रार्थ्यं वस्त्वतः कमले ॥ २८७ ॥  
  
स्तोत्रमिदंहि मया ते चरणाम्भोजे समर्पितं भक्त्या ।  
तव च गुरोरपि वीक्षा तत्र निदानं परं नान्यत् ॥ २८८ ॥  
  
देहान्ते ननु मातर्मोक्षं त्रिदशैः समं देहि ।  
अहमपि साम पठन् सन् त्वां च हरिं यामि शरणार्थी ॥ २८९ ॥  
  
शुकवाणीमिव मातर्निरर्थकां मद्वचोभङ्गीम् ।  
आराच्छृणोषि दयया तदेव चोत्तमपदव्यक्त्यै ॥ २९० ॥  
  
विद्यां कलां वरिष्ठां अम्ब त्वां सन्ततं वन्दे ।  
या व्याकरोषि काले विद्वद्भिर्वेदतत्त्वादि ॥ २९१ ॥  
  
वैदुष्यं वाण्याः सत्सम्पज्झर्यो यदीयवीक्षणतः ।  
सिध्यन्त्यपि देवानां सा नः शरणं रमा देवी ॥ २९२ ॥  
  
विपुलं श्रियो विलासं श्रद्धां भक्त्यादिकं देहि ।  
अम्ब प्रसीद काले तव पादाब्जैकसेविनामिह नः ॥ २९३ ॥  
  
केचित् प्राञ्चः कमलां प्राप्य हि शरणं विपत्काले ।  
झटिति विधूनिततापाः सा मे देवी प्रसन्नास्तु ॥ २९४ ॥  
  
मरकतकान्तिमनोहरमूर्तिः सैषा रमा देवी ।  
पाति सकलानि काले जगन्ति करुणावलोकाद्यैः ॥ २९५ ॥  
  
भागीरथीव वाणी तव नुतिरूपा विराजते परमा ।  
इह मातर्यद्भजनं सर्वेषां सर्वसम्पदां हेतुः ॥ २९६ ॥  
  
कलशपयोदधितनये हरिप्रिये लक्ष्मि मातरम्बेति ।  
तव नामानि जपन् सन् त्वद्दासोऽहं तु मुक्तये सिद्धः ॥ २९७ ॥  
  
निखिलचराचररक्षां वितन्वती विष्णुवल्लभा कमला ।  
मम कुलदैवतमेषा जयति सदाराध्यमान्यपादकमला ॥ २९८ ॥  
  
सर्वजन्नुतविभवे सन्ततमपि वाञ्छितप्रदे देवि ।  
अम्ब त्वमेव शरणं तेनाहं प्राप्तसर्वकार्यार्थः ॥ २९९ ॥  
  
कमले कथं नु वर्ण्यस्तव महिमा निगममौलिगणवेद्यः ।  
इति निश्चित्य पदाब्जं तव वन्दे मोक्षकामोऽहम् ॥ ३०० ॥  
  
त्वामम्ब बालिशोऽहं त्वचमत्कारैर्गिरां गुम्भैः ।  
अयथायथक्रमं हि स्तुवन्नपि प्राप्तजन्मसाफल्यः ॥ ३०१ ॥  
  
इति श्रीकमलात्रिशती समाप्ता  
  
  
  
Encoded and proofread by Sridhar Seshagiri seshagir at engineering.sdsu.edu  
  
