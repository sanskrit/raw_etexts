+++
"Text title" = "dhUmAvatIstotram"
"File name" = "dhUmAvatIstotram.itx"
itxtitle = "dhUmAvatIstotram"
engtitle = "dhUmAvatIstotram"
Category = "devii, dashamahAvidyA, devI"
Location = "doc_devii"
Sublocation = "devii"
SubDeity = "dashamahAvidyA"
Language = "Sanskrit"
Subject = "philosophy/hinduism/religion"
"Proofread by" = "Lalitha Parameswari parameswari.lalitha at gmail.com, NA"
Description-comments = "In shAktapramoda and mantramahArNava"
Indexextra = "(Mahavidya Chatushtayam)"
"Latest update" = "June 6, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "धूमावतीस्तोत्रम्"

+++
  
 श्रीधूमावतीस्तोत्रम्   
श्रीगणेशाय नमः ।  
धूमायाः स्तोत्रम् ।  
प्रातर्यास्यात् कुमारी कुसुमकलिकया जापमालां जपन्ती  
मध्याह्ने प्रौढरूपा विकसितवदना चारुनेत्रा निशायाम् ।  
सन्ध्यायां वृद्धरूपा गलितकुचयुगा मुण्डमालां वहन्ती  
सा देवी देवदेवी त्रिभुवनजननी कालिकापातु युष्मान् ॥ १॥  
  
बद्ध्वा खट्वाङ्गकोटौ कपिलवरजटा मण्डलम्पद्मयोनेः  
कृत्वादैत्योत्तमाङ्गैः स्रजमुरसिशिरश्शेखरं तार्क्ष्यपक्षैः ।  
पूर्णंरक्तैः सुराणां यममहिषमहाशृङ्गमादायपाणौ  
पायाद्वोवन्द्यमानः प्रलयमुदितया भैरवः कालरात्र्याम् ॥ २॥  
  
चर्वन्तीमस्थिखण्डं प्रकट कटकटा शब्दसङ्घातमुग्रं  
कुर्वाणि प्रेतमध्ये कहहकहकहा हास्यमुग्रं कृशांङ्गी ।  
नित्यं न्नित्यप्रसक्तां डमरुडिमडिमां स्फारयन्तीं मुखाब्जं  
पायान्नश्चण्डिकेयं झझमझमझमा जल्पमाना भ्रमन्ती ॥ ३॥  
  
टण्टण्टण्टण्टटण्टा ण्रकट टमटमा नाटघण्टां वहन्ती  
स्फें स्फें स्फें स्फारकारा टकटकितहसा नादसङ्घट्ट भीमा ।  
लोलम्मुण्डाग्रमाला ललहलहलहा लोललोलाग्रवाचं  
चर्वन्तीचण्डमुण्डं मटमटमटिते चर्यषन्ती पुनातु ॥ ४॥  
  
वामे कर्णे मृगाङ्कं पलयपरिगतं दक्षिणे सूर्यबिम्बं  
कण्ठे नक्षत्रहारं वरविकटजटाजूटके मुण्डमालाम् ।  
स्कन्धेकृत्वोरगेन्द्रध्वजनिकरयुतं ब्रह्मकङ्कालभारं  
संहारे धारयन्ती ममहरतुभयं भद्रदा भद्रकाली ॥ ५॥  
  
तैलाभ्यक्तैकवेणी त्रपुमयविलसत् कर्णिकाक्रान्तकर्णा  
लौहेनैकेन कृत्वाचरणनलिनकामात्मनः पादशोभाम् ।  
दिग्वासा रासभेन ग्रसतिजगदिदं मायया कर्णपूरा  
वर्षिण्यातिप्रबद्धा ध्वजविततभुजा सासिदेवित्वमेव ॥ ६॥  
  
सङ्ग्रामे हेतिकृत्वैस्सरुधिरदशनैर्यद्भटानां  
शिरोभिर्मालामाबद्ध्यमूर्ध्नि ध्वजविततभुजा त्वं श्मशाने प्रविष्टा ।  
दृष्टा भूतप्रभूतैः पृथुतरजघना बद्धनागेन्द्र काञ्ची  
शूलग्रव्यग्रहस्ता मधुरुधिरसदा ताम्रनेत्रा निशायाम् ॥ ७॥  
  
दंष्ट्रा रौद्रेमुखेऽस्मिंस्तवविशतिजगद्देवि सर्वं क्षणार्धात्  
संसारस्यान्तकाले नररुधिरवशासम्प्लवेभूमधूम्रे ।  
कालीकापालिकी सा शवशयनतरा योगिनी योगमुद्रा  
रक्तारुद्धिः सभास्था मरणभयहरा त्वं शिवा चण्डघण्टा ॥ ८॥  
  
धूमावत्यष्टकं पुण्यं सर्वापद्विनिवारकम् ।  
यः पठेत् साधको भक्त्या सिद्धिं विन्दति वाञ्छिताम् ॥ ९॥  
  
महापदि महाघोरे महारोगे महारणे ।  
शत्रूच्चाटे मारणादौ जन्तूनां मोहने तथा ॥ १०॥  
  
पठेत् स्तोत्रमिदं देवि सर्वत्र सिद्धिभाग्भवेत् ।  
देवदानवगन्धर्वा यक्षराक्षसपन्नगाः ॥ ११॥  
  
सिंह व्याघ्रादिकास्सर्वे स्तोत्र स्मरणमात्रतः ।  
दूराद्दूरतरं यान्ति किं पुनर्मानुषादयः ॥ १२॥  
  
स्तोत्रेणानेन देवेशि किं न सिद्ध्यति भूतले ।  
सर्वशान्तिर्भवेद्देविह्यन्ते निर्वाणतां व्रजेत् ॥ १३॥  
  
इत्यूर्ध्वाम्नाये धूमावती स्तोत्रं समाप्तम् ॥  
  
  
Proofread by Lalitha Parameswari parameswari.lalitha at gmail.com  
  
