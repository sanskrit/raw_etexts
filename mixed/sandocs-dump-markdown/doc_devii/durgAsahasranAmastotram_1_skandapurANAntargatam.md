---
Category: sahasranAma, devii, durgA, stotra, devI
Description-comments: skandapuraaNa
File name: durgaasahasra.itx
Language: Sanskrit
Latest update: August 13, 2002
Location: doc_devii
Proofread by: Kirk Wortman kirkwort at hotmail.com>
Send corrections to: Sanskrit@cheerful.com
Site access: https://sanskritdocuments.org
SubDeity: durgA
Subject: hinduism/religion
Sublocation: devii
Text title: durgaasahasranaama from skandapuraaNa
Texttype: stotra
Transliterated by: Kirk Wortman kirkwort at hotmail.com>
engtitle: durgAsahasranAmastotram 1
itxtitle: durgAsahasranAmastotram 1 (skandapurANAntargatam)
title: दुर्गासहस्रनामस्तोत्रम् १ (स्कन्दपुराणान्तर्गतम्)

---
  
 दुर्गासहस्रनामस्तोत्रम्   
  
                  ॥ श्रीः ॥  
  
           ॥ श्री दुर्गायै नमः ॥  
  
     ॥ अथ श्री दुर्गासहस्रनामस्तोत्रम् ॥  
  
     नारद उवाच -  
कुमार गुणगम्भीर देवसेनापते प्रभो ।  
सर्वाभीष्टप्रदं पुंसां सर्वपापप्रणाशनम् ॥ १॥  
  
गुह्याद्गुह्यतरं स्तोत्रं भक्तिवर्धकमञ्जसा ।  
मङ्गलं ग्रहपीडादिशान्तिदं वक्तुमर्हसि ॥ २॥  
  
     स्कन्द उवाच -  
शृणु नारद देवर्षे लोकानुग्रहकाम्यया ।  
यत्पृच्छसि परं पुण्यं तत्ते वक्ष्यामि कौतुकात् ॥ ३॥  
  
माता मे लोकजननी हिमवन्नगसत्तमात् ।  
मेनायां ब्रह्मवादिन्यां प्रादुर्भूता हरप्रिया ॥ ४॥  
  
महता तपसाऽऽराध्य शङ्करं लोकशङ्करम् ।  
स्वमेव वल्लभं भेजे कलेव हि कलानिधिम् ॥ ५॥  
  
नगानामधिराजस्तु हिमवान् विरहातुरः ।  
स्वसुतायाः परिक्षीणे वसिष्ठेन प्रबोधितः ॥ ६॥  
  
त्रिलोकजननी सेयं प्रसन्ना त्वयि पुण्यतः ।  
प्रादुर्भूता सुतात्वेन तद्वियोगं शुभं त्यज ॥ ७॥  
  
बहुरूपा च दुर्गेयं बहुनाम्नी सनातनी ।  
सनातनस्य जाया सा पुत्रीमोहं त्यजाधुना ॥ ८॥  
  
इति प्रबोधितः शैलः तां तुष्टाव परां शिवाम् ।  
तदा प्रसन्ना सा दुर्गा पितरं प्राह नन्दिनी ॥ ९॥  
  
मत्प्रसादात्परं स्तोत्रं हृदये प्रतिभासताम् ।  
तेन नाम्नां सहस्रेण पूजयन् काममाप्नुहि ॥ १०॥  
  
इत्युक्त्वान्तर्हितायां तु  हृदये स्फुरितं तदा ।  
नाम्नां सहस्रं दुर्गायाः पृच्छते मे यदुक्तवान् ॥ ११॥  
  
मङ्गलानां मङ्गलं तद् दुर्गानाम सहस्रकम् ।  
सर्वाभीष्टप्रदां पुंसां ब्रवीम्यखिलकामदम् ॥ १२॥  
  
दुर्गादेवी समाख्याता हिमवानृषिरुच्यते ।  
छन्दोनुष्टुप् जपो देव्याः प्रीतये क्रियते सदा ॥ १३॥  
  
ऋषिच्छन्दांसि -  
अस्य श्रीदुर्गास्तोत्रमहामन्त्रस्य । हिमवान् ऋषिः ।  
अनुष्टुप् छन्दः । दुर्गाभगवती देवता ।  
श्रीदुर्गाप्रसादसिद्ध्यर्थे जपे विनियोगः ।  
श्रीभगवत्यै दुर्गायै नमः ।  
देवीध्यानम्  
ॐ ह्रीं कालाभ्राभां कटाक्षैररिकुलभयदां मौलिबद्धेन्दुरेखां  
शङ्खं चक्रं कृपाणं त्रिशिखमपि करैरुद्वहन्तीं त्रिनेत्राम् ।  
सिंहस्कन्धाधिरूढां त्रिभुवनमखिलं तेजसा पूरयन्तीं  
ध्यायेद् दुर्गां जयाख्यां त्रिदशपरिवृतां सेवितां सिद्धिकामैः ॥  
  
श्री जयदुर्गायै नमः ।  
ॐ शिवाऽथोमा रमा शक्तिरनन्ता निष्कलाऽमला ।  
शान्ता माहेश्वरी नित्या शाश्वता परमा क्षमा ॥ १॥  
  
अचिन्त्या केवलानन्ता शिवात्मा परमात्मिका ।  
अनादिरव्यया शुद्धा सर्वज्ञा सर्वगाऽचला ॥ २॥  
  
एकानेकविभागस्था मायातीता सुनिर्मला ।  
महामाहेश्वरी सत्या महादेवी निरञ्जना ॥ ३॥  
  
काष्ठा सर्वान्तरस्थाऽपि चिच्छक्तिश्चात्रिलालिता ।  
सर्वा सर्वात्मिका विश्वा ज्योतीरूपाऽक्षराऽमृता ॥ ४॥  
  
शान्ता प्रतिष्ठा सर्वेशा निवृत्तिरमृतप्रदा ।  
व्योममूर्तिर्व्योमसंस्था व्योमधाराऽच्युताऽतुला ॥ ५॥  
  
अनादिनिधनाऽमोघा कारणात्मकलाकुला ।  
ऋतुप्रथमजाऽनाभिरमृतात्मसमाश्रया ॥ ६॥  
  
प्राणेश्वरप्रिया नम्या महामहिषघातिनी ।  
प्राणेश्वरी प्राणरूपा प्रधानपुरुषेश्वरी ॥ ७॥  
  
सर्वशक्तिकलाऽकामा महिषेष्टविनाशिनी ।  
सर्वकार्यनियन्त्री च सर्वभूतेश्वरेश्वरी ॥ ८॥  
  
अङ्गदादिधरा चैव तथा मुकुटधारिणी ।  
सनातनी महानन्दाऽऽकाशयोनिस्तथेच्यते ॥ ९॥  
  
चित्प्रकाशस्वरूपा च महायोगेश्वरेश्वरी ।  
महामाया सदुष्पारा मूलप्रकृतिरीशिका ॥ १०॥  
  
संसारयोनिः सकला सर्वशक्तिसमुद्भवा ।  
संसारपारा दुर्वारा दुर्निरीक्षा दुरासदा ॥ ११॥  
  
प्राणशक्तिश्च सेव्या च योगिनी परमाकला ।  
महाविभूतिर्दुर्दर्शा मूलप्रकृतिसम्भवा ॥ १२॥  
  
अनाद्यनन्तविभवा परार्था पुरुषारणिः ।  
सर्गस्थित्यन्तकृच्चैव सुदुर्वाच्या दुरत्यया ॥ १३॥  
  
शब्दगम्या शब्दमाया शब्दाख्यानन्दविग्रहा ।  
प्रधानपुरुषातीता प्रधानपुरुषात्मिका ॥ १४॥  
  
पुराणी चिन्मया पुंसामिष्टदा पुष्टिरूपिणी ।  
पूतान्तरस्था कूटस्था महापुरुषसञ्ज्ञिता ॥ १५॥  
  
जन्ममृत्युजरातीता सर्वशक्तिस्वरूपिणी ।  
वाञ्छाप्रदाऽनवच्छिन्नप्रधानानुप्रवेशिनी ॥ १६॥  
  
क्षेत्रज्ञाऽचिन्त्यशक्तिस्तु प्रोच्यतेऽव्यक्तलक्षणा ।  
मलापवर्जिताऽऽनादिमाया त्रितयतत्त्विका ॥ १७॥  
  
प्रीतिश्च प्रकृतिश्चैव गुहावासा तथोच्यते ।  
महामाया नगोत्पन्ना तामसी च ध्रुवा तथा ॥ १८॥  
  
व्यक्ताऽव्यक्तात्मिका कृष्णा रक्ता शुक्ला ह्यकारणा ।  
प्रोच्यते कार्यजननी नित्यप्रसवधर्मिणी ॥ १९॥  
  
सर्गप्रलयमुक्ता च सृष्टिस्थित्यन्तधर्मिणी ।  
ब्रह्मगर्भा चतुर्विंशस्वरूपा पद्मवासिनी ॥ २०॥  
  
अच्युताह्लादिका विद्युद्ब्रह्मयोनिर्महालया ।  
महालक्ष्मी समुद्भावभावितात्मामहेश्वरी ॥ २१॥  
  
महाविमानमध्यस्था महानिद्रा सकौतुका ।  
सर्वार्थधारिणी सूक्ष्मा ह्यविद्धा परमार्थदा ॥ २२॥  
  
अनन्तरूपाऽनन्तार्था तथा पुरुषमोहिनी ।  
अनेकानेकहस्ता च कालत्रयविवर्जिता ॥ २३॥  
  
ब्रह्मजन्मा हरप्रीता मतिर्ब्रह्मशिवात्मिका ।  
ब्रह्मेशविष्णुसम्पूज्या ब्रह्माख्या ब्रह्मसञ्ज्ञिता ॥ २४॥  
  
व्यक्ता प्रथमजा ब्राह्मी महारात्रीः प्रकीर्तिता ।  
ज्ञानस्वरूपा वैराग्यरूपा ह्यैश्वर्यरूपिणी ॥ २५॥  
  
धर्मात्मिका ब्रह्ममूर्तिः प्रतिश्रुतपुमर्थिका ।  
अपांयोनिः स्वयम्भूता मानसी तत्त्वसम्भवा ॥ २६॥  
  
ईश्वरस्य प्रिया प्रोक्ता शङ्करार्धशरीरिणी ।  
भवानी चैव रुद्राणी महालक्ष्मीस्तथाऽम्बिका ॥ २७॥  
  
महेश्वरसमुत्पन्ना भुक्तिमुक्ति प्रदायिनी ।  
सर्वेश्वरी सर्ववन्द्या नित्यमुक्ता सुमानसा ॥ २८॥  
  
महेन्द्रोपेन्द्रनमिता शाङ्करीशानुवर्तिनी ।  
ईश्वरार्धासनगता माहेश्वरपतिव्रता ॥ २९॥  
  
संसारशोषिणी चैव पार्वती हिमवत्सुता ।  
परमानन्ददात्री च गुणाग्र्या योगदा तथा ॥ ३०॥  
  
ज्ञानमूर्तिश्च सावित्री लक्ष्मीः श्रीः कमला तथा ।  
अनन्तगुणगम्भीरा ह्युरोनीलमणिप्रभा ॥ ३१॥  
  
सरोजनिलया गङ्गा योगिध्येयाऽसुरार्दिनी ।  
सरस्वती सर्वविद्या जगज्ज्येष्ठा सुमङ्गला ॥ ३२॥  
  
वाग्देवी वरदा वर्या कीर्तिः सर्वार्थसाधिका ।  
वागीश्वरी ब्रह्मविद्या महाविद्या सुशोभना ॥ ३३॥  
  
ग्राह्यविद्या वेदविद्या धर्मविद्याऽऽत्मभाविता ।  
स्वाहा विश्वम्भरा सिद्धिः साध्या मेधा धृतिः कृतिः ॥ ३४॥  
  
सुनीतिः सङ्कृतिश्चैव कीर्तिता नरवाहिनी ।  
पूजाविभाविनी सौम्या भोग्यभाग् भोगदायिनी ॥ ३५॥  
  
शोभावती शाङ्करी च लोला मालाविभूषिता ।  
परमेष्ठिप्रिया चैव त्रिलोकीसुन्दरी माता ॥ ३६॥  
  
नन्दा सन्ध्या कामधात्री महादेवी सुसात्त्विका ।  
महामहिषदर्पघ्नी पद्ममालाऽघहारिणी ॥ ३७॥  
  
विचित्रमुकुटा रामा कामदाता प्रकीर्तिता ।  
पिताम्बरधरा दिव्यविभूषण विभूषिता ॥ ३८॥  
  
दिव्याख्या सोमवदना जगत्संसृष्टिवर्जिता ।  
निर्यन्त्रा यन्त्रवाहस्था नन्दिनी रुद्रकालिका ॥ ३९॥  
  
आदित्यवर्णा कौमारी मयूरवरवाहिनी ।  
पद्मासनगता गौरी महाकाली सुरार्चिता ॥ ४०॥  
  
अदितिर्नियता रौद्री पद्मगर्भा विवाहना ।  
विरूपाक्षा केशिवाहा गुहापुरनिवासिनी ॥ ४१॥  
  
महाफलाऽनवद्याङ्गी कामरूपा सरिद्वरा ।  
भास्वद्रूपा मुक्तिदात्री प्रणतक्लेशभञ्जना ॥ ४२॥  
  
कौशिकी गोमिनी रात्रिस्त्रिदशारिविनाशिनी ।  
बहुरूपा सुरूपा च विरूपा रूपवर्जिता ॥ ४३॥  
  
भक्तार्तिशमना भव्या भवभावविनाशिनी ।  
सर्वज्ञानपरीताङ्गी सर्वासुरविमर्दिका ॥ ४४॥  
  
पिकस्वनी सामगीता भवाङ्कनिलया प्रिया ।  
दीक्षा विद्याधरी दीप्ता महेन्द्राहितपातिनी ॥ ४५॥  
  
सर्वदेवमया दक्षा समुद्रान्तरवासिनी ।  
अकलङ्का निराधारा नित्यसिद्धा निरामया ॥ ४६॥  
  
कामधेनुबृहद्गर्भा धीमती मौननाशिनी ।  
निःसङ्कल्पा निरातङ्का विनया विनयप्रदा ॥ ४७॥  
  
ज्वालामाला सहस्राढ्या देवदेवी मनोमया ।  
सुभगा सुविशुद्धा च वसुदेवसमुद्भवा ॥ ४८॥  
  
महेन्द्रोपेन्द्रभगिनी भक्तिगम्या परावरा ।  
ज्ञानज्ञेया परातीता वेदान्तविषया मतिः ॥ ४९॥  
  
दक्षिणा दाहिका दह्या सर्वभूतहृदिस्थिता ।  
योगमाया विभागज्ञा महामोहा गरीयसी ॥ ५०॥  
  
सन्ध्या सर्वसमुद्भूता ब्रह्मवृक्षाश्रियाऽदितिः ।  
बीजाङ्कुरसमुद्भूता महाशक्तिर्महामतिः ॥ ५१॥  
  
ख्यातिः प्रज्ञावती सञ्ज्ञा महाभोगीन्द्रशायिनी ।  
हीङ्कृतिः शङ्करी शान्तिर्गन्धर्वगणसेविता ॥ ५२॥  
  
वैश्वानरी महाशूला देवसेना भवप्रिया ।  
महारात्री परानन्दा शची दुःस्वप्ननाशिनी ॥ ५३॥  
  
ईड्या जया जगद्धात्री दुर्विज्ञेया सुरूपिणी ।  
गुहाम्बिका गणोत्पन्ना महापीठा मरुत्सुता ॥ ५४॥  
  
हव्यवाहा भवानन्दा जगद्योनिः प्रकीर्तिता ।  
जगन्माता जगन्मृत्युर्जरातीता च बुद्धिदा ॥ ५५॥  
  
सिद्धिदात्री रत्नगर्भा रत्नगर्भाश्रया परा ।  
दैत्यहन्त्री स्वेष्टदात्री मङ्गलैकसुविग्रहा ॥ ५६॥  
  
पुरुषान्तर्गता चैव समाधिस्था तपस्विनी ।  
दिविस्थिता त्रिणेत्रा च सर्वेन्द्रियमनाधृतिः ॥ ५७॥  
  
सर्वभूतहृदिस्था च तथा संसारतारिणी ।  
वेद्या ब्रह्मविवेद्या च महालीला प्रकीर्तिता ॥ ५८॥  
  
ब्राह्मणिबृहती ब्राह्मी ब्रह्मभूताऽघहारिणी ।  
हिरण्मयी महादात्री संसारपरिवर्तिका ॥ ५९॥  
  
सुमालिनी सुरूपा च भास्विनी धारिणी तथा ।  
उन्मूलिनी सर्वसभा सर्वप्रत्ययसाक्षिणी ॥ ६०॥  
  
सुसौम्या चन्द्रवदना ताण्डवासक्तमानसा ।  
सत्त्वशुद्धिकरी शुद्धा मलत्रयविनाशिनी ॥ ६१॥  
  
जगत्त्त्रयी जगन्मूर्तिस्त्रिमूर्तिरमृताश्रया ।  
विमानस्था विशोका च शोकनाशिन्यनाहता ॥ ६२॥  
  
हेमकुण्डलिनी काली पद्मवासा सनातनी ।  
सदाकीर्तिः सर्वभूतशया देवी सताम्प्रिया ॥ ६३॥  
  
ब्रह्ममूर्तिकला चैव कृत्तिका कञ्जमालिनी ।  
व्योमकेशा क्रियाशक्तिरिच्छाशक्तिः परागतिः ॥ ६४॥  
  
क्षोभिका खण्डिकाभेद्या भेदाभेदविवर्जिता ।  
अभिन्ना भिन्नसंस्थाना वशिनी वंशधारिणी ॥ ६५॥  
  
गुह्यशक्तिर्गुह्यतत्त्वा सर्वदा सर्वतोमुखी ।  
भगिनी च निराधारा निराहारा प्रकीर्तिता ॥ ६६॥  
  
निरङ्कुशपदोद्भूता चक्रहस्ता विशोधिका ।  
स्रग्विणी पद्मसम्भेदकारिणी परिकीर्तिता ॥ ६७॥  
  
परावरविधानज्ञा महापुरुषपूर्वजा ।  
परावरज्ञा विद्या च विद्युज्जिह्वा जिताश्रया ॥ ६८॥  
  
विद्यामयी सहस्राक्षी सहस्रवदनात्मजा ।  
सहस्ररश्मिःसत्वस्था महेश्वरपदाश्रया ॥ ६९॥  
  
ज्वालिनी सन्मया व्याप्ता चिन्मया पद्मभेदिका ।  
महाश्रया महामन्त्रा महादेवमनोरमा ॥ ७०॥  
  
व्योमलक्ष्मीः सिंहरथा चेकितानाऽमितप्रभा ।  
विश्वेश्वरी भगवती सकला कालहारिणी ॥ ७१॥  
  
सर्ववेद्या सर्वभद्रा गुह्या दूढा गुहारणी ।  
प्रलया योगधात्री च गङ्गा विश्वेश्वरी तथा ॥ ७२॥  
  
कामदा कनका कान्ता कञ्जगर्भप्रभा तथा ।  
पुण्यदा कालकेशा च भोक्त्त्री पुष्करिणी तथा ॥ ७३॥  
  
सुरेश्वरी भूतिदात्री भूतिभूषा प्रकीर्तिता ।  
पञ्चब्रह्मसमुत्पन्ना परमार्थाऽर्थविग्रहा ॥ ७४॥  
  
वर्णोदया भानुमूर्तिर्वाग्विज्ञेया मनोजवा ।  
मनोहरा महोरस्का तामसी वेदरूपिणी ॥ ७५॥  
  
वेदशक्तिर्वेदमाता वेदविद्याप्रकाशिनी ।  
योगेश्वरेश्वरी माया महाशक्तिर्महामयी ॥ ७६॥  
  
विश्वान्तःस्था वियन्मूर्तिर्भार्गवी सुरसुन्दरी ।  
सुरभिर्नन्दिनी विद्या नन्दगोपतनूद्भवा ॥ ७७॥  
  
भारती परमानन्दा परावरविभेदिका ।  
सर्वप्रहरणोपेता काम्या कामेश्वरेश्वरी ॥ ७८॥  
  
अनन्तानन्दविभवा हृल्लेखा कनकप्रभा ।  
कूष्माण्डा धनरत्नाढ्या सुगन्धा गन्धदायिनी ॥ ७९॥  
  
त्रिविक्रमपदोद्भूता चतुरास्या शिवोदया ।  
सुदुर्लभा धनाध्यक्षा धन्या पिङ्गललोचना ॥ ८०॥  
  
शान्ता प्रभास्वरूपा च पङ्कजायतलोचना ।  
इन्द्राक्षी हृदयान्तःस्था शिवा माता च सत्क्रिया ॥ ८१॥  
  
गिरिजा च सुगूढा च नित्यपुष्टा निरन्तरा ।  
दुर्गा कात्यायनी चण्डी चन्द्रिका कान्तविग्रहा ॥ ८२॥  
  
हिरण्यवर्णा जगती जगद्यन्त्रप्रवर्तिका ।  
मन्दराद्रिनिवासा च शारदा स्वर्णमालिनी ॥ ८३॥  
  
रत्नमाला रत्नगर्भा व्युष्टिर्विश्वप्रमाथिनी ।  
पद्मानन्दा पद्मनिभा नित्यपुष्टा कृतोद्भवा ॥ ८४॥  
  
नारायणी दुष्टशिक्षा सूर्यमाता वृषप्रिया ।  
महेन्द्रभगिनी सत्या सत्यभाषा सुकोमला ॥ ८५॥  
  
वामा च पञ्चतपसां वरदात्री प्रकीर्तिता ।  
वाच्यवर्णेश्वरी विद्या दुर्जया दुरतिक्रमा ॥ ८६॥  
  
कालरात्रिर्महावेगा वीरभद्रप्रिया हिता ।  
भद्रकाली जगन्माता भक्तानां भद्रदायिनी ॥ ८७॥  
  
कराला पिङ्गलाकारा कामभेत्त्री महामनाः ।  
यशस्विनी यशोदा च षडध्वपरिवर्तिका ॥ ८८॥  
  
शङ्खिनी पद्मिनी सङ्ख्या साङ्ख्ययोगप्रवर्तिका ।  
चैत्रादिर्वत्सरारूढा जगत्सम्पूरणीन्द्रजा ॥ ८९॥  
  
शुम्भघ्नी खेचराराध्या कम्बुग्रीवा बलीडिता ।  
खगारूढा महैश्वर्या सुपद्मनिलया तथा ॥ ९०॥  
  
विरक्ता गरुडस्था च जगतीहृद्गुहाश्रया ।  
शुम्भादिमथना भक्तहृद्गह्वरनिवासिनी ॥ ९१॥  
  
जगत्त्त्रयारणी सिद्धसङ्कल्पा कामदा तथा ।  
सर्वविज्ञानदात्री चानल्पकल्मषहारिणी ॥ ९२॥  
  
सकलोपनिषद्गम्या दुष्टदुष्प्रेक्ष्यसत्तमा ।  
सद्वृता लोकसंव्याप्ता तुष्टिः पुष्टिः क्रियावती ॥ ९३॥  
  
विश्वामरेश्वरी चैव भुक्तिमुक्तिप्रदायिनी ।  
शिवाधृता लोहिताक्षी सर्पमालाविभूषणा ॥ ९४॥  
  
निरानन्दा त्रिशूलासिधनुर्बाणादिधारिणी ।  
अशेषध्येयमूर्तिश्च देवतानां च देवता ॥ ९५॥  
  
वराम्बिका गिरेः पुत्री निशुम्भविनिपातिनी ।  
सुवर्णा स्वर्णलसिताऽनन्तवर्णा सदाधृता ॥ ९६॥  
  
शाङ्करी शान्तहृदया अहोरात्रविधायिका ।  
विश्वगोप्त्री गूढरूपा गुणपूर्णा च गार्ग्यजा ॥ ९७॥  
  
गौरी शाकम्भरी सत्यसन्धा सन्ध्यात्रयीधृता ।  
सर्वपापविनिर्मुक्ता सर्वबन्धविवर्जिता ॥ ९८॥  
  
साङ्ख्ययोगसमाख्याता अप्रमेया मुनीडिता ।  
विशुद्धसुकुलोद्भूता बिन्दुनादसमादृता ॥ ९९॥  
  
शम्भुवामाङ्कगा चैव शशितुल्यनिभानना ।  
वनमालाविराजन्ती अनन्तशयनादृता ॥ १००॥  
  
नरनारायणोद्भूता नारसिंही प्रकीर्तिता ।  
दैत्यप्रमाथिनी शङ्खचक्रपद्मगदाधरा ॥ १०१॥  
  
सङ्कर्षणसमुत्पन्ना अम्बिका सज्जनाश्रया ।  
सुवृता सुन्दरी चैव धर्मकामार्थदायिनी ॥ १०२॥  
  
मोक्षदा भक्तिनिलया पुराणपुरुषादृता ।  
महाविभूतिदाऽऽराध्या सरोजनिलयाऽसमा ॥ १०३॥  
  
अष्टादशभुजाऽनादिर्नीलोत्पलदलाक्षिणी ।  
सर्वशक्तिसमारूढा धर्माधर्मविवर्जिता ॥ १०४॥  
  
वैराग्यज्ञाननिरता निरालोका निरिन्द्रिया ।  
विचित्रगहनाधारा शाश्वतस्थानवासिनी ॥ १०५॥  
  
ज्ञानेश्वरी पीतचेला वेदवेदाङ्गपारगा ।  
मनस्विनी मन्युमाता महामन्युसमुद्भवा ॥ १०६॥  
  
अमन्युरमृतास्वादा पुरन्दरपरिष्टुता ।  
अशोच्या भिन्नविषया हिरण्यरजतप्रिया ॥ १०७॥  
  
हिरण्यजननी भीमा हेमाभरणभूषिता ।  
विभ्राजमाना दुर्ज्ञेया ज्योतिष्टोमफलप्रदा ॥ १०८॥  
  
महानिद्रासमुत्पत्तिरनिद्रा सत्यदेवता ।  
दीर्घा ककुद्मिनी पिङ्गजटाधारा मनोज्ञधीः ॥ १०९॥  
  
महाश्रया रमोत्पन्ना तमःपारे प्रतिष्ठिता ।  
त्रितत्त्वमाता त्रिविधा सुसूक्ष्मा पद्मसंश्रया ॥ ११०॥  
  
शान्त्यतीतकलाऽतीतविकारा श्वेतचेलिका ।  
चित्रमाया शिवज्ञानस्वरूपा दैत्यमाथिनी ॥ १११॥  
  
काश्यपी कालसर्पाभवेणिका शास्त्रयोनिका ।  
त्रयीमूर्तिः क्रियामूर्तिश्चतुर्वर्गा च दर्शिनी ॥ ११२॥  
  
नारायणी नरोत्पन्ना कौमुदी कान्तिधारिणी ।  
कौशिकी ललिता लीला परावरविभाविनी ॥ ११३॥  
  
वरेण्याऽद्भुतमहात्म्या वडवा वामलोचना ।  
सुभद्रा चेतनाराध्या शान्तिदा शान्तिवर्धिनी ॥ ११४॥  
  
जयादिशक्तिजननी शक्तिचक्रप्रवर्तिका ।  
त्रिशक्तिजननी जन्या षट्सूत्रपरिवर्णिता ॥ ११५॥  
  
सुधौतकर्मणाऽऽराध्या युगान्तदहनात्मिका ।  
सङ्कर्षिणी जगद्धात्री कामयोनिः किरीटिनी ॥ ११६॥  
  
ऐन्द्री त्रैलोक्यनमिता वैष्णवी परमेश्वरी ।  
प्रद्युम्नजननी बिम्बसमोष्ठी पद्मलोचना ॥ ११७॥  
  
मदोत्कटा हंसगतिः प्रचण्डा चण्डविक्रमा ।  
वृषाधीशा परात्मा च विन्ध्या पर्वतवासिनी ॥ ११८॥  
  
हिमवन्मेरुनिलया कैलासपुरवासिनी ।  
चाणूरहन्त्री नीतिज्ञा कामरूपा त्रयीतनुः ॥ ११९॥  
  
व्रतस्नाता धर्मशीला सिंहासननिवासिनी ।  
वीरभद्रादृता वीरा महाकालसमुद्भवा ॥ १२०॥  
  
विद्याधरार्चिता सिद्धसाध्याराधितपादुका ।  
श्रद्धात्मिका पावनी च मोहिनी अचलात्मिका ॥ १२१॥  
  
महाद्भुता वारिजाक्षी सिंहवाहनगामिनी ।  
मनीषिणी सुधावाणी वीणावादनतत्परा ॥ १२२॥  
  
श्वेतवाहनिषेव्या च लसन्मतिररुन्धती ।  
हिरण्याक्षी तथा चैव महानन्दप्रदायिनी ॥ १२३॥  
  
वसुप्रभा सुमाल्याप्तकन्धरा पङ्कजानना ।  
परावरा वरारोहा सहस्रनयनार्चिता ॥ १२४॥  
  
श्रीरूपा श्रीमती श्रेष्ठा शिवनाम्नी शिवप्रिया ।  
श्रीप्रदा श्रितकल्याणा श्रीधरार्धशरीरिणी ॥ १२५॥  
  
श्रीकलाऽनन्तदृष्टिश्च ह्यक्षुद्राऽऽरातिसूदनी ।  
रक्तबीजनिहन्त्री च दैत्यसङ्गविमर्दिनी ॥ १२६॥  
  
सिंहारूढा सिंहिकास्या दैत्यशोणितपायिनी ।  
सुकीर्तिसहिताच्छिन्नसंशया रसवेदिनी ॥ १२७॥  
  
गुणाभिरामा नागारिवाहना निर्जरार्चिता ।  
नित्योदिता स्वयञ्ज्योतिः स्वर्णकाया प्रकीर्तिता ॥ १२८॥  
  
वज्रदण्डाङ्किता चैव तथाऽमृतसञ्जीविनी ।  
वज्रच्छन्ना देवदेवी वरवज्रस्वविग्रहा ॥ १२९॥  
  
माङ्गल्या मङ्गलात्मा च मालिनी माल्यधारिणी ।  
गन्धर्वी तरुणी चान्द्री खड्गायुधधरा तथा ॥ १३०॥  
  
सौदामिनी प्रजानन्दा तथा प्रोक्ता भृगूद्भवा ।  
एकानङ्गा च शास्त्रार्थकुशला धर्मचारिणी ॥ १३१॥  
  
धर्मसर्वस्ववाहा च धर्माधर्मविनिश्चया ।  
धर्मशक्तिर्धर्ममया धार्मिकानां शिवप्रदा ॥ १३२॥  
  
विधर्मा विश्वधर्मज्ञा धर्मार्थान्तरविग्रहा ।  
धर्मवर्ष्मा धर्मपूर्वा धर्मपारङ्गतान्तरा ॥ १३३॥  
  
धर्मोपदेष्ट्री धर्मात्मा धर्मगम्या धराधरा ।  
कपालिनी शाकलिनी कलाकलितविग्रहा ॥ १३४॥  
  
सर्वशक्तिविमुक्ता च कर्णिकारधराऽक्षरा।  
कंसप्राणहरा चैव युगधर्मधरा तथा ॥ १३५॥  
  
युगप्रवर्तिका प्रोक्ता त्रिसन्ध्या ध्येयविग्रहा ।  
स्वर्गापवर्गदात्री च तथा प्रत्यक्षदेवता ॥ १३६॥  
  
आदित्या दिव्यगन्धा च दिवाकरनिभप्रभा ।  
पद्मासनगता प्रोक्ता खड्गबाणशरासना ॥ १३७॥  
  
शिष्टा विशिष्टा शिष्टेष्टा शिष्टश्रेष्ठप्रपूजिता ।  
शतरूपा शतावर्ता वितता रासमोदिनी ॥ १३८॥  
  
सूर्येन्दुनेत्रा प्रद्युम्नजननी सुष्ठुमायिनी ।  
सूर्यान्तरस्थिता चैव सत्प्रतिष्ठतविग्रहा ॥ १३९॥  
  
निवृत्ता प्रोच्यते ज्ञानपारगा पर्वतात्मजा ।  
कात्यायनी चण्डिका च चण्डी हैमवती तथा ॥ १४०॥  
  
दाक्षायणी सती चैव भवानी सर्वमङ्गला ।  
धूम्रलोचनहन्त्री च चण्डमुण्डविनाशिनी ॥ १४१॥  
  
योगनिद्रा योगभद्रा समुद्रतनया तथा ।  
देवप्रियङ्करी शुद्धा भक्तभक्तिप्रवर्धिनी ॥ १४२॥  
  
त्रिणेत्रा चन्द्रमुकुटा प्रमथार्चितपादुका ।  
अर्जुनाभीष्टदात्री च पाण्डवप्रियकारिणी ॥ १४३॥  
  
कुमारलालनासक्ता हरबाहूपधानिका ।  
विघ्नेशजननी भक्तविघ्नस्तोमप्रहारिणी ॥ १४४॥  
  
सुस्मितेन्दुमुखी नम्या जयाप्रियसखी तथा ।  
अनादिनिधना प्रेष्ठा चित्रमाल्यानुलेपना ॥ १४५॥  
  
कोटिचन्द्रप्रतीकाशा कूटजालप्रमाथिनी ।  
कृत्याप्रहारिणी चैव मारणोच्चाटनी तथा ॥ १४६॥  
  
सुरासुरप्रवन्द्याङ्घ्रिर्मोहघ्नी ज्ञानदायिनी ।  
षड्वैरिनिग्रहकरी वैरिविद्राविणी तथा ॥ १४७॥  
  
भूतसेव्या भूतदात्री भूतपीडाविमर्दिका ।  
नारदस्तुतचारित्रा वरदेशा वरप्रदा ॥ १४८॥  
  
वामदेवस्तुता चैव कामदा सोमशेखरा ।  
दिक्पालसेविता भव्या भामिनी भावदायिनी ॥ १४९॥  
  
स्त्रीसौभाग्यप्रदात्री च भोगदा रोगनाशिनी ।  
व्योमगा भूमिगा चैव मुनिपूज्यपदाम्बुजा ।  
वनदुर्गा च दुर्बोधा महादुर्गा प्रकीर्तिता ॥ १५०॥  
  
              फलश्रुतिः  
इतीदं कीर्तिदं भद्र दुर्गानामसहस्रकम् ।  
त्रिसन्ध्यं यः पठेन्नित्यं तस्य लक्ष्मीः स्थिरा भवेत् ॥ १॥  
  
ग्रहभूतपिशाचादिपीडा नश्यत्यसंशयम् ।  
बालग्रहादिपीडायाः शान्तिर्भवति कीर्तनात् ॥ २॥  
  
मारिकादिमहारोगे पठतां सौख्यदं नृणाम् ।  
व्यवहारे च जयदं शत्रुबाधानिवारकम् ॥ ३॥  
  
दम्पत्योः कलहे प्राप्ते मिथः प्रेमाभिवर्धकम् ।  
आयुरारोग्यदं पुंसां सर्वसम्पत्प्रदायकम् ॥ ४॥  
  
विद्याभिवर्धकं नित्यं पठतामर्थसाधकम् ।  
शुभदं शुभकार्येषु पठतां शृणुतामपि ॥ ५॥  
  
यः पूजयति दुर्गां तां दुर्गानामसहस्रकैः ।  
पुष्पैः कुङ्कुमसम्मिश्रैः स तु यत्काङ्क्षते हृदि ॥ ६॥  
  
तत्सर्वं समवाप्नोति नास्ति नास्त्यत्र संशयः ।  
यन्मुखे ध्रियते नित्यं दुर्गानामसहस्रकम् ॥ ७॥  
  
किं तस्येतरमन्त्रौघैः कार्यं धन्यतमस्य हि ।  
दुर्गानामसहस्रस्य पुस्तकं यद्गृहे भवेत् ॥ ८॥  
  
न तत्र ग्रहभूतादिबाधा स्यान्मङ्गलास्पदे ।  
तद्गृहं पुण्यदं क्षेत्रं देवीसान्निध्यकारकम् ॥ ९॥  
  
एतस्य स्तोत्रमुख्यस्य पाठकः श्रेष्ठमन्त्रवित् ।  
देवतायाः प्रसादेन सर्वपूज्यः सुखी भवेत् ॥ १०॥  
  
इत्येतन्नगराजेन कीर्तितं मुनिसत्तम ।  
गुह्याद्गुह्यतरं स्तोत्रं त्वयि स्नेहात् प्रकीर्तितम् ॥ ११॥  
  
भक्ताय श्रद्धधानाय केवलं कीर्त्यतामिदम् ।  
हृदि धारय नित्यं त्वं देव्यनुग्रहसाधकम् ॥ १२॥  
  
॥ इति श्रीस्कान्दपुराणे स्कन्दनारदसंवादे  
            दुर्गासहस्रनामस्तोत्रं सम्पूर्णम् ॥  
  
  
  
  
Encoded by Kirk Wortman kirkwort@hotmail.com  
  
