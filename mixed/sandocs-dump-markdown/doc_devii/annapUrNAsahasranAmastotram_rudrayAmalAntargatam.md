+++
"Text title" = "annapUrNAsahasranAmastotram"
"File name" = "annapUrNAsahasranAmastotra.itx"
itxtitle = "annapUrNAsahasranAmastotram (rudrayAmalAntargatam)"
engtitle = "Shri Annapurna Sahasranamastotram"
Category = "sahasranAma, devii, pArvatI, annapUrNa, stotra, devI"
Location = "doc_devii"
Sublocation = "devii"
SubDeity = "pArvatI"
Texttype = "stotra"
Author = "Traditional"
Language = "Sanskrit"
Subject = "philosophy/hinduism/religion"
"Transliterated by" = "DPD, Alex"
"Proofread by" = "DPD, NA"
Source = "Rudrayamalatantra, bhagavatistutimanjari"
"Latest update" = "February 14, 2015, March 31, 2016"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "अन्नपूर्णासहस्रनामस्तोत्रम् (रुद्रयामलान्तर्गतम्)"

+++
  
 श्रीअन्नपूर्णासहस्रनामस्तोत्रम्   
श्रीरुद्रयामले  
  
कैलासशिखरासीनं देवदेवं महेश्वरम् ।  
प्रणम्य दण्डवद्भूमौ पार्वती परिपृच्छति ॥ १॥  
  
श्रीपार्वत्युवाच ।  
अन्नपूर्णा महादेवी त्रैलोक्ये जीवधारिणी ।  
नाम्नां सहस्रं तस्यास्तु कथयस्व महाप्रभो ॥ २॥  
  
श्रीशिव उवाच ।  
शृणु देवि वरारोहे जगत्कारणि कौलिनि ।  
आराधनीया सर्वेषां सर्वेषां परिपृच्छसि ॥ ३॥  
  
सहस्रैर्नामभिर्दिव्यैस्त्रैलोक्यप्राणिपूजितैः ।  
अन्नदायास्स्तवं  दिव्यं यत्सुरैरपि वाञ्छितम् ॥ ४॥  
  
कथयामि तव स्नेहात्सावधानाऽवधारय ।  
गोपनीयं प्रयत्नेन स्तवराजमिदं शुभम् ॥ ५॥  
  
न प्रकाश्यं त्वया भद्रे दुर्जनेभ्यो निःशेषतः ।  
न देयं परशिष्येभ्यो भक्तिहीनाय पार्वति ॥ ६॥  
  
देयं शिष्याय शान्ताय गुरुदेवरताय च ।  
अन्नपूर्णास्तवं देयं कौलिकाय कुलेश्वरी ॥ ७॥  
  
ॐ अस्य श्रीमदन्नपूर्णासहस्रनामस्तोत्रमालामन्त्रस्य,  
श्रीभगवान् ऋषिः, अनुष्टुप्छन्दः,  
प्रकटगुप्तगुप्ततर सम्पदाय कुलोत्तीर्ण निगर्भरहस्याति  
रहस्यपरापरातिरहस्यातिपूर्वाचिन्त्यप्रभावा भगवती  
श्रीमदन्नपूर्णादेवता, हलो बीजं, स्वराश्शक्तिः, जीवो बीजं,  
बुद्धिश्शक्तिः, उदानो बीजं, सुषुम्ना नाडी, सरस्वती शक्तिः,  
धर्मार्थकाममोक्षार्थे पाठे विनियोगः ॥  
  
ध्यानम् ।  
अर्कोन्मुक्तशशाङ्ककोटिवदनामापीनतुङ्गस्तनीं  
चन्द्रार्धाङ्कितमस्तकां मधुमदामालोलनेत्रत्रयीम् ।  
बिभ्राणामनिशं वरं जपपटीं शूलं कपालं करैः  
आद्यां यौवनगर्वितां लिपितनुं वागीश्वरीमाश्रये ॥  
  
अथ अन्नपूर्णासहस्रनामस्तोत्रम् ।  
  
॥ ॐ अन्नपूर्णायै नमः ॥  
  
अन्नपूर्णा अन्नदात्री अन्नराशिकृतालया ।  
अन्नदा अन्नरूपा च अन्नदानरतोत्सवा ॥ १॥  
  
अनन्ता च अनन्ताक्षी अनन्तगुणशालिनी ।  
अच्युता अच्युतप्राणा अच्युतानन्दकारिणी ॥ २॥  
  
अव्यक्ताऽनन्तमहिमा अनन्तस्य कुलेश्वरी ।  
अब्धिस्था अब्धिशयना अब्धिजा अब्धिनन्दिनी ॥ ३॥  
  
अब्जस्था अब्जनिलया अब्जजा अब्जभूषणा ।  
अब्जाभा अब्जहस्ता च अब्जपत्रशुभेक्षणा ॥ ४॥  
  
अब्जानना अनन्तात्मा अग्रिस्था अग्निरूपिणी ।  
अग्निजाया अग्निमुखी अग्निकुण्डकृतालया ॥ ५॥  
  
अकारा अग्निमाता च अजयाऽदितिनन्दिनी ।  
आद्या आदित्यसङ्काशा आत्मज्ञा आत्मगोचरा ॥ ६॥  
  
आत्मसूरात्मदयिता आधारा आत्मरूपिणी ।  
आशा आकाशपद्मस्था अवकाशस्वरूपिणी ॥ ७॥  
  
आशापूरी अगाधा च अणिमादिसुसेविता ।  
अम्बिका अबला अम्बा अनाद्या च अयोनिजा ॥ ८॥  
  
अनीशा ईशिका ईशा ईशानी ईश्वरप्रीया ।  
ईश्वरी ईश्वरप्राणा ईश्वरानन्ददायिनी ॥ ९॥  
  
इन्द्राणी इन्द्रदयिता इन्द्रसूरिन्द्रपालिनी ।  
इन्दिरा इन्द्रभगिनी इन्द्रिया इन्दुभूषणा ॥ १०॥  
  
इन्दुमाता इन्दुमुखी इन्द्रियाणां वशङ्करी ।  
उमा उमापतेः प्राणा ओड्याणपीठवासिनी ॥ ११॥  
  
उत्तरज्ञा उत्तराख्या उकारा उत्तरात्मिका ।  
ऋमाता ऋभवा ऋस्था ॠलॄकारस्वरूपिणी ॥ १२॥  
  
ऋकारा च लृकारा च लॄतकप्रीतिदायिनी ।  
एका च एकवीरा च एकारैकाररूपिणी ॥ १३॥  
  
ओकारी ओघरूपा च ओघत्रयसुपूजिता ।  
ओघस्था ओघसम्भूता ओघधात्री च ओघसूः ॥ १४॥  
  
षोडशस्वरसम्भूता षोडशस्वररूपिणी ।  
वर्णात्मा वर्णनिलया शूलिनी वर्णमालिनी ॥ १५॥  
  
कालरात्रिर्महारात्रिर्मोहरात्रिः सुलोचना ।  
काली कपालिनी कृत्या कालिका सिंहगामिनी ॥ १६॥  
  
कात्यायनी कलाधारा कालदैत्यनिकृन्तनी ।  
कामिनी कामवन्द्या च कमनीया विनोदिनी ॥ १७॥  
  
कामसूः कामवनिता कामधुक् कमलावती ।  
कामदात्री कराली च कामकेलिविनोदिनी ॥ १८॥  
  
कामना कामदा काम्या कमला कमलार्चिता ।  
काश्मीरलिप्तवक्षोजा काश्मीरद्रवचर्चिता ॥ १९॥  
  
कनका कनकप्राणा कनकाचलवासिनी ।  
कनकाभा काननस्था कामाख्या कनकप्रदा ॥ २०॥  
  
कामपीठस्थिता नित्या कामधामनिवासिनी ।  
कम्बुकण्ठी करालाक्षी किशोरी च कलापिनी ॥ २१॥  
  
कला काष्ठा निमेषा च कालस्था कालरूपिणी ।  
कालज्ञा कालमाता च कालधात्री कलावती ॥ २२॥  
  
कालदा कालहा कुल्या कुरुकुल्ला कुलाङ्गना ।  
कीर्तिदा कीर्तिहा कीर्तिः कीर्तिस्था कीर्तिवर्धनी ॥ २३॥  
  
कीर्तिज्ञा कीर्तितपदा कृत्तिका केशवप्रिया ।  
केशिहा केलीकारी च केशवानन्दकारिणी ॥ २४॥  
  
कुमुदाभा कुमारी च कर्मदा कमलेक्षणा ।  
कौमुदी कुमुदानन्दा कौलिनी च कुमुद्वती ॥ २५॥  
  
कोदण्डधारिणी क्रोधा कूटस्था कोटराश्रया ।  
कालकण्ठी करालाङ्गी कालाङ्गी कालभूषणा ॥ २६॥  
  
कङ्काली कामदामा च कङ्कालकृतभूषणा ।  
कपालकर्त्रिककरा करवीरस्वरूपिणी ॥ २७॥  
  
कपर्दिनी कोमलाङ्गी कृपासिन्धुः कृपामयी ।  
कुशावती कुण्डसंस्था कौबेरी कौशिकी तथा ॥ २८॥  
  
काश्यपी कद्रुतनया कलिकल्मषनाशिनी ।  
कञ्जस्था कञ्जवदना कञ्जकिञ्जल्कचर्चिता ॥ २९॥  
  
कञ्जाभा कञ्जमध्यस्था कञ्जनेत्रा कचोद्भवा ।  
कामरूपा च ह्रींकारी कश्यपान्वयवर्धिनी ॥ ३०॥  
  
खर्वा च खञ्जनद्वन्द्वलोचना खर्ववाहिनी ।  
खड्गिनी खड्गहस्ता च खेचरी खड्गरूपिणी ॥ ३१॥  
  
खगस्था खगरूपा च खगगा खगसम्भवा ।  
खगधात्री खगानन्दा खगयोनिस्वरूपिणी ॥ ३२॥  
  
खगेशी खेटककरा खगानन्दविवर्धिनी ।  
खगमान्या खगाधारा खगगर्वविमोचिनी ॥ ३३॥  
  
गङ्गा गोदावरी गीतिर्गायत्री गगनालया ।  
गीर्वाणसुन्दरी गौश्च गाधा गीर्वाणपूजिता ॥ ३४॥  
  
गीर्वाणचर्चितपदा गान्धारी गोमती तथा ।  
गर्विणी गर्वहन्त्री च गर्भस्था गर्भधारिणी ॥ ३५॥  
  
गर्भदा गर्भहन्त्री च गन्धर्वकुलपूजिता ।  
गया गौरी च गिरिजा गिरिस्था गिरिसम्भवा ॥ ३६॥  
  
गिरिगह्वरमध्यस्था कुञ्जरेश्वरगामिनी ।  
किरीटिनी च गदिनी गुञ्जाहारविभूषणा ॥ ३७॥  
  
गणपा गणका गण्या गणकानन्दकारिणी ।  
गणपूज्या च गीर्वाणी गणपाननन्दकारिणी ॥ ३८॥  
  
गुरुमाता गुरुरता गुरुभक्तिपरायणा ।  
गोत्रा गौः कृष्णभगिनी कृष्णसूः कृष्णनन्दिनी ॥ ३९॥  
  
गोवर्धनी गोत्रधरा गोवर्धनकृतालया ।  
गोवर्धनधरा गोदा गौराङ्गी गौतमात्मजा ॥ ४०॥  
  
घर्घरा घोररूपा च घोरा घर्घरनादिनी ।  
श्यामा घनरवाऽघोरा घना घोरार्तिनाशिनी ॥ ४१॥  
  
घनस्था च घनानन्दा दारिद्र्यघननाशिनी ।  
चित्तज्ञा चिन्तितपदा चित्तस्था चित्तरूपिणी ॥ ४२॥  
  
चक्रिणी चारुचम्पाभा चारुचम्पकमालिनी ।  
चन्द्रिका चन्द्रकान्तिश्च चापिनी चन्द्रशेखरा ॥ ४३॥  
  
चण्डिका चण्डदैत्यघ्नी चन्द्रशेखरवल्लभा ।  
चाण्डालिनी च चामुण्डा चण्डमुण्डवधोद्यता ॥ ४४॥  
  
चैतन्यभैरवी चण्डा चैतन्यघनगेहिनी ।  
चित्स्वरूपा चिदाधारा चण्डवेगा चिदालया ॥ ४५॥  
  
चन्द्रमण्डलमध्यस्था चन्द्रकोटिसुशीतला ।  
चपला चन्द्रभगिनी चन्द्रकोटिनिभानना ॥ ४६॥  
  
चिन्तामणिगुणाधारा चिन्तामणिविभूषणा ।  
भक्तचिन्तामणिलता चिन्तामणिकृतालया ॥ ४७॥  
  
चारुचन्दनलिप्ताङ्गी चतुरा च चतुर्मुखी ।  
चैतन्यदा चिदानन्दा चारुचामरवीजिता ॥ ४८॥  
  
छत्रदा छत्रधारी च छलच्छद्मविनाशिनी ।  
छत्रहा छत्ररूपा च छत्रच्छायाकृतालया ॥ ४९॥  
  
जगज्जीवा जगद्धात्री जगदानन्दकारिणी ।  
यज्ञप्रिया यज्ञरता जपयज्ञपरायणा ॥ ५०॥  
  
जननी जानकी यज्वा यज्ञहा यज्ञनन्दिनी ।  
यज्ञदा यज्ञफलदा यज्ञस्थानकृतालया ॥ ५१॥  
  
यज्ञभोक्त्री यज्ञरूपा यज्ञविघ्नविनाशिनी ।  
जपाकुसुमसङ्काशा जपाकुसुमशोभिता ॥ ५२॥  
  
जालन्धरी जया जैत्री जीमूतचयभाषिणी ।  
जयदा जयरूपा च जयस्था जयकारिणी ॥ ५३॥  
  
जगदीशप्रिया जीवा जलस्था जलजेक्षणा ।  
जलरूपा जह्नुकन्या यमुना जलजोदरी ॥ ५४॥  
  
जलजास्या जाह्नवी च जलजाभा जलोदरी ।  
यदुवंशोद्भवा जीवा यादवानन्दकारिणी ॥ ५५॥  
  
यशोदा यशसां राशिर्यशोदानन्दकारिणी ।  
ज्वलिनी ज्वालिनी ज्वाला ज्वलत्पावकसन्निभा ॥ ५६॥  
  
ज्वालामुखी जगन्माता यमलार्जुनभञ्जनी ।  
जन्मदा जन्महा जन्या जन्मभूर्जनकात्मजा ॥ ५७॥  
  
जनानन्दा जाम्बवती जम्बूद्वीपकृतालया ।  
जाम्बूनदसमानाभा जाम्बूनदविभूषणा ॥ ५८॥  
  
जम्भहा जातिदा जातिर्ज्ञानदा ज्ञानगोचरा ।  
ज्ञानरूपाऽज्ञानहा च ज्ञानविज्ञानशालिनी ॥ ५९॥  
  
जिनजैत्री जिनाधारा जिनमाता जिनेश्वरी ।  
जितेन्द्रिया जनाधारा अजिनाम्बरधारिणी ॥ ६०॥  
  
शम्भुकोटिदुराधर्षा विष्णुकोटिविमर्दिनी ।  
समुद्रकोटिगम्भीरा वायुकोटिमहाबला ॥ ६१॥  
  
सूर्यकोटिप्रतीकाशा यमकोटिदुरापहा ।  
कामधुक्कोटिफलदा शक्रकोटिसुराज्यदा ॥ ६२॥  
  
कन्दर्पकोटिलावण्या पद्मकोटिनिभानना ।  
पृथ्वीकोटिजनाधारा अग्निकोटिभयङ्करी ॥ ६३॥  
  
अणिमा महिमा प्राप्तिर्गरिमा लघिमा तथा ।  
प्राकाम्यदा वशकरी ईशिका सिद्धिदा तथा ॥ ६४॥  
  
महिमादिगुणोपेता अणिमाद्यष्टसिद्धिदा ।  
जवनध्नी जनाधीना जामिनी च जरापहा ॥ ६५॥  
  
तारिणी तारिका तारा तोतला तुलसीप्रिया ।  
तन्त्रिणी तन्त्ररूपा च तन्त्रज्ञा तन्त्रधारिणी ॥ ६६॥  
  
तारहारा च तुलजा डाकिनीतन्त्रगोचरा ।  
त्रिपुरा त्रिदशा त्रिस्था त्रिपुरासुरघातिनी ॥ ६७॥  
  
त्रिगुणा च त्रिकोणस्था त्रिमात्रा त्रितनुस्थिता ।  
त्रैविद्या च त्रयी त्रिघ्नी तुरीया त्रिपुरेश्वरी ॥ ६८॥  
  
त्रिकोदरस्था त्रिविधा त्रैलोक्या त्रिपुरात्मिका ।  
त्रिधाम्नी त्रिदशाराध्या त्र्यक्षा त्रिपुरवासिनी ॥ ६९॥  
  
त्रिवर्णी त्रिपदी तारा त्रिमूर्तिजननी त्वरा ।  
त्रिदिवा त्रिदिवेशाऽऽदिर्देवी त्रैलोक्यधारिणी ॥ ७०॥  
  
त्रिमूर्तिश्च त्रिजननी त्रीभूस्त्रीपुरसुन्दरी ।  
तपस्विनी तपोनिष्ठा तरुणी ताररूपिणी ॥ ७१॥  
  
तामसी तापसी चैव तापघ्नी च तमोपहा ।  
तरुणार्कप्रतीकाशा तप्तकाञ्चनसन्निभा ॥ ७२॥  
  
उन्मादिनी तन्तुरूपा त्रैलोक्यव्यापिनीश्वरी ।  
तार्किकी तर्किकी विद्या तापत्रयविनाशिनी ॥ ७३॥  
  
त्रिपुष्करा त्रिकालज्ञा त्रिसन्ध्या च त्रिलोचना ।  
त्रिवर्गा च त्रिवर्गस्था तपसस्सिद्धिदायिनी ॥ ७४॥  
  
अधोक्षजा अयोध्या च अपर्णा च अवन्तिका ।  
कारिका तीर्थरूपा च तीरा तीर्थकरी तथा ॥ ७५॥  
  
दारिद्र्यदुःखदलिनी अदीना दीनवत्सला ।  
दीनानाथप्रिया दीर्घा दयापूर्णा दयात्मिका ॥ ७६॥  
  
देवदानवसम्पूज्या देवानां प्रियकारिणी ।  
दक्षपुत्री दक्षमाता दक्षयज्ञविनाशिनी ॥ ७७॥  
  
देवसूर्दक्षीणा दक्षा दुर्गा दुर्गतिनाशिनी ।  
देवकीगर्भसम्भूता दुर्गदैत्यविनाशिनी ॥ ७८॥  
  
अट्टाऽट्टहासिनी दोला दोलाकर्माभिनन्दिनी ।  
देवकी देविका देवी दुरितघ्नी तटित्तथा ॥ ७९॥  
  
गण्डकी गल्लकी क्षिप्रा द्वारा द्वारवती तथा ।  
आनन्दोदधिमध्यस्था कटिसूत्रैरलङ्कृता ॥ ८०॥  
  
घोराग्निदाहदमनी दुःखदुस्स्वप्ननाशिनी ।  
श्रीमयी श्रीमती श्रेष्ठा श्रीकरी श्रीविभाविनी ॥ ८१॥  
  
श्रीदा श्रीशा श्रीनिवासा श्रीमती श्रीर्मतिर्गतिः ।  
धनदा दामिनी दान्ता धमदो धनशालिनी ॥ ८२॥  
  
दाडिमीपुष्पसङ्काशा धनागारा धनञ्जया ।  
धूम्राभा धूम्रदैत्त्रघ्नी धवला धवलप्रिया ॥ ८३॥  
  
धूम्रवक्त्रा धूम्रनेत्रा धूम्रकेशी च धूसरा ।  
धरणी धरिणी धैर्या धरा धात्री च धैर्यदा ॥ ८४॥  
  
दमिनी धर्मिणी धूश्च दया दोग्ध्री दुरासदा ।  
नारायणी नारसिंही नृसिंहहृदयालया ॥ ८५॥  
  
नागिनी नागकन्या च नागसूर्नागनायिका ।  
नानारत्नविचित्राङ्गी नानाभरणमण्डिता ॥ ८६॥  
  
दुर्गस्था दुर्गरूपा च दुःखदुष्कृतनाशिनी ।  
हीङ्कारी चैव श्रीङ्कारी हुङ्कारी क्लेशनाशिनी ॥ ८७॥  
  
नगात्मजा नागरी च नवीना नूतनप्रिया ।  
नीरजास्या नीरदाभा नवलावण्यसुन्दरी ॥ ८८॥  
  
नीतिज्ञा नीतिदा नीतिर्निमनाभिर्नगेश्वरी ।  
निष्ठा नित्या निरातङ्का नागयज्ञोपवीतिनी ॥ ८९॥  
  
निधिदा निधिरूपाच निर्गुणा नरवाहिनी ।  
नरमांसरता नारी नरमुण्डविभूषणा ॥ ९०॥  
  
निराधारा निर्विकारा नुतिर्निर्वाणसुन्दरी ।  
नरासृक्पानमत्ता च निर्वैरा नागगामिनी ॥ ९१॥  
  
परमा प्रमिता प्राज्ञा पार्वती पर्वतात्मजा ।  
पर्वप्रिया पर्वरता पर्वपावनपावनी ॥ ९२॥  
  
परात्परतरा पूर्वा पश्चिमा पापनाशिनी ।  
पशूनां पतिपत्नी च पतिभक्तिपरायणा ॥ ९३॥  
  
परेशी पारगा पारा परञ्ज्योतिस्वरूपिणी ।  
निष्ठुरा क्रूरहृदया परासिद्धिः परागतिः ॥ ९४॥  
  
पशुघ्नी पशुरूपा च पशुहा पशुवाहिनी ।  
पिता माता च यन्त्री च पशुपाशविनाशिनी ॥ ९५॥  
  
पद्मिनी पद्महस्ता च पद्मकिञ्जल्कवासिनी ।  
पद्मवक्त्रा च पद्माक्षी पद्मस्था पद्मसम्भवा ॥ ९६॥  
  
पद्मास्या पञ्चमी पूर्णा  पूर्णपीठनिवासिनी ।  
पद्मरागप्रतीकाशा पाञ्चाली पञ्चमप्रिया ॥ ९७॥  
  
परब्रह्मस्वरूपा च परब्रह्मनिवासिनी ।  
परमानन्दमुदिता परचक्रनिवासिनी ॥ ९८॥  
  
परेशी परमा पृथ्वी पीनतुङ्गपयोधरा ।  
परापरा पराविद्या परमानन्ददायिनी ॥ ९९॥  
  
पूज्या प्रज्ञावती पुष्टिः पिनाकिपरिकीर्तिता ।  
प्राणघ्नी प्राणरूपा च प्राणदा च प्रियंवदा ॥ १००॥  
  
फणिभूषा फणावेशी फकारकण्ठमालिनी ।  
फणिराड्वृतसर्वाङ्गी फलभागनिवासिनी ॥ १०१॥  
  
बलभद्रस्य भगिनी बाला बालप्रदायिनी ।  
फल्गुरुपा प्रलम्बध्नी फल्गूत्सव विनोदिनी ॥ १०२॥  
  
भवानी भवपत्नी च भवभीतिहरा भवा ।  
भवेश्वरी भवाराध्या भवेशी भवनायिका ॥ १०३॥  
  
भवमाता भवागम्या भवकण्टकनाशिनी ।  
भवप्रिया भवानन्दा भव्या च भवमोचनी ॥ १०४॥  
  
भावनीया भगवती भवभारविनाशिनी ।  
भूतधात्री च भूतेशी भूतस्था भूतरूपिणी ॥ १०५॥  
  
भूतमाता च भूतघ्नी भूतपञ्चकवासिनी ।  
भोगोपचारकुशला भिस्साधात्री च भूचरी ॥ १०६॥  
  
भीतिघ्नी भक्तिगम्या च भक्तानामार्तिनाशिनी ।  
भक्तानुकम्पिनी भीमा भगिनी भगनायिका ॥ १०७॥  
  
भगविद्या भगक्लिन्ना भगयोनिर्भगप्रदा ।  
भगेशी भगरूपा च भगगुह्या भगापहा ॥ १०८॥  
  
भगोदरी भगानन्दा भगाद्या भगमालिनी ।  
भोगप्रदा भोगवासा भोगमूला च भोगिनी ॥ १०९॥  
  
भेरुण्डा भेदिनी भीमा भद्रकाली भिदोज्झिता ।  
भैरवी भुवनेशानी भुवना भुवनेश्वरी ॥ ११०॥  
  
भीमाक्षी भारती चैव भैरवाष्टकसेविता ।  
भास्वरा भास्वती भीतिर्भास्वदुत्तानशायिनी ॥ १११॥  
  
भागीरथी भोगवती भवघ्नी भुवनात्मिका ।  
भूतिदा भूतिरूपा च भूतस्था भूतवर्धिनी ॥ ११२॥  
  
माहेश्वरी महामाया महातेजा महासुरी ।  
महाजिह्वा महालोला महादंष्ट्रा महाभुजा ॥ ११३॥  
  
महामोहान्धकारघ्नी महामोक्षप्रदायिनी ।  
महादारिद्र्यशमनी महाशत्रुविमर्दिनी ॥ ११४॥  
  
महाशक्तिर्महाज्योतिर्महासुरविमर्दिनी ।  
महाकाया महावीर्या महापातकनाशिनी ॥ ११५॥  
  
महारवा मन्त्रमयी मणिपूरनिवासिनी ।  
मानसी मानदा मान्या मनश्चक्षुरगोचरा ॥ ११६॥  
  
माहेन्द्री मधुरा माया महिषासुरमर्दिनी ।  
महाकुण्डलिनी शक्तिर्महाविभववर्धिनी ॥ ११७॥  
  
मानसी माधवी मेधा मतिदा मतिधारिणी ।  
मेनकागर्भसम्भूता मेनकाभगिनी मतिः ॥ ११८॥  
  
महोदरी मुक्तकेशी मुक्तिकाम्यार्थसिद्धिदा ।  
माहेशी महिषारूढा मधुदैत्यविमर्दिनी ॥ ११९॥  
  
महाव्रता महामूर्धा महाभयविनाशिनी ।  
मातङ्गी मत्तमातङ्गी मातङ्गकुलमण्डिता ॥ १२०॥  
  
महाघोरा माननीया मत्तमातङ्गगामिनी ।  
मुक्ताहारलतोपेता मदधूर्णितलोचना ॥ १२१॥  
  
महापराधराशिघ्री महाचोरभयापहा ।  
महाचिन्त्यस्वरूपा च मणीमन्त्रमहौषधी ॥ १२२॥  
  
मणिमण्डपमध्यस्था मणिमालाविराजिता ।  
मन्त्रात्मिका मन्त्रगम्या मन्त्रमाता सुमन्त्रिणी ॥ १२३॥  
  
मेरुमन्दिरमध्यस्था मकराकृतिकुण्डला ।  
मन्थरा च महासूक्ष्मा महादूती महेश्वरी ॥ १२४॥  
  
मालिनी मानवी माध्वी मदरूपा मदोत्कटा ।  
मदिरा मधुरा चैव मोदिनी च महोद्धता ॥ १२५॥  
  
मङ्गलाङ्गी मधुमयी मधुपानपरायणा ।  
मनोरमा रमामाता राजराजेश्वरी रमा ॥ १२६॥  
  
राजमान्या राजपूज्या रक्तोत्पलविभूषणा ।  
राजीवलोचना रामा राधिका रामवल्लभा ॥ १२७॥  
  
शाकिनी डाकिनी चैव लावण्याम्बुधिवीचिका ।  
रुद्राणी रुद्ररूपा च रौद्रा रुद्रार्तिनाशिनी ॥ १२८॥  
  
रक्तप्रिया रक्तवस्त्रा रक्ताक्षी रक्तलोचना ।  
रक्तकेशी रक्तदंष्ट्रा रक्तचन्दनचर्चिता ॥ १२९॥  
  
रक्ताङ्गी रक्तभूषा च रक्तबीजनिपातिनी ।  
रागादिदोषरहिता रतिजा रतिदायिनी ॥ १३०॥  
  
विश्वेश्वरी विशालाक्षी विन्ध्यपीठनिवासिनी ।  
विश्वभूर्वीरविद्या च वीरसूर्वीरनन्दिनी ॥ १३१॥  
  
वीरेश्वरी विशालाक्षी विष्णुमाया विमोहिनी ।  
विद्यावती विष्णुरूपा विशालनयनोज्ज्वला ॥ १३२॥  
  
विष्णुमाता च विश्वात्मा विष्णुजायास्वरूपिणी ।  
वाराही वरदा वन्द्या विख्याता विलसल्कचा ॥ १३३॥  
  
ब्रह्मेशी ब्रह्मदा ब्राह्मी ब्रह्माणी ब्रह्मरूपिणी ।  
द्वारका विश्ववन्द्या च विश्वपाशविमोचनी ।  
विश्वासकारिणी विश्वा विश्वशक्तिर्विचक्षणा ॥ १३४॥  
  
बाणचापधरा वीरा बिन्दुस्था बिन्दुमालिनी ।  
षट्चक्रभेदिनी षोढा षोडशारनिवासिनी ॥ १३५॥  
  
शितिकण्ठप्रिया शान्ता शाकिनी वातरूपिणी ।  
शाश्वती शम्भुवनिता शाम्भवी शिवरूपिणी ॥ १३६॥  
  
शिवमाता च शिवदा शिवा शिवहृदासना ।  
शुक्लाम्बरा शीतला च शीला शीलप्रदायिनी ॥ १३७॥  
  
शिशुप्रिया वैद्यविद्या सालग्रामशिला शुचिः ।  
हरिप्रिया हरमूर्तिर्हरिनेत्रकृतालया ॥ १३८॥  
  
हरिवक्त्रोद्भवा हाला हरिवक्षःस्थलस्थिता ।  
क्षेमङ्करी क्षितिः क्षेत्रा क्षुधितस्य प्रपूरणी ॥ १३९॥  
  
वैश्या च क्षत्रिया शूद्री क्षत्रियाणां कुलेश्वरी ।  
हरपत्नी हराराध्या हरसूर्हररूपिणी ॥ १४०॥  
  
सर्वानन्दमयी सिद्धिस्सर्वरक्षास्वरूपिणी ।  
सर्वदुष्टप्रशमनी सर्वेप्सितफलप्रदा ॥ १४१॥  
  
सर्वसिद्धेश्वराराध्या सर्वमङ्गलमङ्गला ।  
  
फलश्रुतिः ।  
पुण्यं सहस्रनामेदं तव प्रीत्या प्रकाशितम् ॥ १४२॥  
  
गोपनीयं प्रयत्नेन पठनीयं प्रयत्नतः ।  
नातः परतरं पुण्यं नातः परतरं तपः ॥ १४३॥  
  
नातः परतरं स्तोत्रं नातः परतरा गतिः ।  
स्तोत्रं नामसहस्राख्यं मम वक्त्राद्विनिर्गतम् ॥ १४४॥  
  
यः पठेत्परया भक्त्या शृणुयाद्वा समाहितः ।  
मोक्षार्थी लभते मोक्षं स्वर्गार्थी स्वर्गमाप्नुयात् ॥ १४५॥  
  
कामार्थी लभते कामं धनार्थी लभते धनम् ।  
विद्यार्थी लभते विद्यां यशोऽर्थी लभते यशः ॥ १४६॥  
  
कन्यार्थी लभते कन्यां सुतार्थी लभते सुतान् ।  
मूर्खोऽपि लभते शास्त्रं चोरोऽपि लभते गतिम् ॥ १४७॥  
  
गुर्विणी जनयेत्पुत्रं कन्यां विन्दति सत्पतिम् ।  
संक्रान्त्यां च चतुर्दश्यामष्टम्यां च विशेषतः ॥ १४८॥  
  
पौर्णमास्याममावास्यां नवम्यां भौमवासरे ।  
पठेद्वा पाठयेद्वापि पूजयेद्वापि पुस्तकम् ॥ १४९॥  
  
स मुक्तस्सर्वपापेभ्यः कामेश्वरसमो भवेत् ।  
लक्ष्मीवान् सुतवांश्चैव वल्लभस्सर्वयोषिताम् ॥ १५०॥  
  
तस्य वश्यं भवेदाशु त्रैलोक्यं सचराचरम् ।  
विद्यानां पारगो विप्रः क्षत्रियो विजयी रणे ॥ १५१॥  
  
वैश्यो धनसमृद्धस्स्याच्छूद्रस्सुखमवाप्नुयात् ।  
क्षेत्रे च बहुसस्यं स्याद्गावश्च बहुदुग्धदाः ॥ १५२॥  
  
नाशुभं नापदस्तस्य न भयं नृपशत्रुतः ।  
जायते नाशुभा बुद्धिर्लभते कुलपूज्यताम् ॥ १५३॥  
  
न बाधन्ते ग्रहास्तस्य न रक्षांसि न पन्नगाः ।  
न पिशाचा न डाकिन्यो भूतभेतालडम्भकाः ॥ १५४॥  
  
बालग्रहाभिभूतानां बालानां शान्तिकारकम् ।  
द्वन्द्वानां प्रतिभेदे च मैत्रीकरणमुत्तमम् ॥ १५५॥  
  
लोहपाशैदृढैर्बद्धो बन्दी वेश्मनि दुर्गमे ।  
तिष्ठञ्छृण्वन्पतन्मर्त्यो मुच्यते नात्र संशयः ॥ १५६॥  
  
पश्यन्ति नहि ते शोकं वियोगं चिरजीविनः ।  
शृण्वती बद्धगर्भा च सुखं चैव प्रसूयते ॥ १५७॥  
  
एकदा पठनादेव सर्वपापक्षयो भवेत् ।  
नश्यन्ति च महारोगा दशधावर्तनेन च ॥ १५८॥  
  
शतधावर्तने चैव वाचां सिद्धिः प्रजायते ।  
नवरात्रे जिताहारो दृढबुद्धिर्जितेन्द्रियः ॥ १५९॥  
  
अम्बिकायतने विद्वान् शुचिष्मान् मूर्तिसन्निधौ  ।  
एकाकी च दशावर्तं पठन्धीरश्च निर्भयः ॥ १६०॥  
  
साक्षात्त्वगवती तस्मै प्रयच्छेदीप्सितं फलम् ।  
सिद्धपीठे गिरौ रम्ये सिद्धक्षेत्रे सुरालये ॥ १६१॥  
  
पठनात्साधकस्याशु सिद्धिर्भवति वाञ्छिता ।  
दशावर्तं पठेन्नित्यं भूमीशायी नरश्शुचिः ॥ १६२॥  
  
स्वप्ने मूर्तिमयां देवीं वरदां सोऽपि पश्यति ।  
आवर्तनसहस्रैर्ये जपन्ति पुरुषोत्तमाः ॥ १६३॥  
  
ते सिद्धा सिद्धिदा लोके शापानुग्रहणक्षमाः ।  
प्रयच्छन्तश्च सर्वस्वं सेवन्ते तान्महीश्वराः ॥ १६४॥  
  
भूर्जपत्रेऽष्टगन्धेन लिखित्वा तु शुभे दिने ।  
धारयेद्यन्त्रितं शीर्षे पूजयित्वा कुमारिकाम् ॥ १६५॥  
  
ब्राह्मणान् वरनारीश्च धूपैः कुसुमचन्दनैः ।  
क्षीरखण्डादिभोज्यांश्च भोजयित्वा सुभक्तितः ॥ १६६॥  
  
बध्नन्ति ये महारक्षां बालानां च विशेषतः ।  
रुद्रं दृष्ट्वा यथा देवं विष्णुं दृष्ट्वा च दानवाः ॥ १६७॥  
  
पन्नगा गरुडं दृष्ट्वा सिंहं दृष्ट्वा यथा गजाः ।  
मण्डूका भोगिनं दृष्ट्वा मार्जारं मूषिकास्तथा ॥ १६८॥  
  
विघ्नभूताः पलायन्ते तस्य वक्त्रविलोकनात् ।  
अग्निचोरभयं तस्य कदाचिन्नैव सम्भवेत् ॥ १६९॥  
  
पातकान्विविधान्सोऽपि मेरुमन्दरसन्निभान् ।  
भस्मितान्कुरुते क्षिप्रं तृणं वह्निहुतं यथा ॥ १७०॥  
  
नृपाश्च वश्यतां यान्ति नृपपूज्याश्च ते नराः ।  
महार्णवे महानद्यां पोतस्थे च न भीः कचित् ॥ १७१॥  
  
रणे द्यूते विवादे च विजयं प्राप्नुवन्ति ते ।  
सर्वत्र पूजितो लोकैर्बहुमानपुरस्सरैः ॥ १७२॥  
  
रतिरागविवृद्धाश्च विह्वलाः कामपीडिताः ।  
यौवनाक्रान्तदेहास्तान् श्रयन्ते वामलोचनाः ॥ १७३॥  
  
सहस्रं जपते यस्तु खेचरी जायते नरः ।  
सहस्रदशकं देवि यः पठेद्भक्तिमान्नरः ॥ १७४॥  
  
सा तस्य जगतां धात्री प्रत्यक्षा भवति ध्रुवम् ।  
लक्षं पूर्णं यदा देवि स्तोत्रराजं जपेत्सुधीः ॥ १७५॥  
  
भवपाशविनिर्मुक्तो मम तुल्यो न संशयः ।  
सर्वतीर्थेषु यत्पुण्यं सर्वतीर्थेषु यत्फलम् ॥ १७६॥  
  
सर्वधर्मेषु यज्ञेषु सर्वदानेषु यत्फलम् ।  
सर्ववेदेषु प्रोक्तेषु यत्फलं परिकीर्तितम् ॥ १७७॥  
  
तत्पुण्यं कोटिगुणितं सकृज्जप्त्वा लभेन्नरः ।  
देहान्ते परमं स्थानं यत्सुरैरपि दुर्लभम् ।  
स यास्यति न सन्देहस्स्तवराजस्य कीर्तनात् ॥ १७८॥  
  
॥ इति रुद्रयामले श्रीअन्नपूर्णासहस्रनामस्तोत्रं सम्पूर्णम् ॥  
  
  
Proofread by DPD  
  
