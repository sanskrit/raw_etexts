+++
"Text title" = "tripurasundarImAnasapUjanastotram"
"File name" = "tripurasundarImAnasapUjanastotram.itx"
itxtitle = "tripurasundarImAnasapUjanastotram (sAmarAjadIkShitavirachitam)"
engtitle = "tripurasundarImAnasapUjanastotram"
Category = "devii, devI"
Location = "doc_devii"
Sublocation = "devii"
Author = "sAmarAjadIkShita"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
Description-comments = "Brihatstotraratnakara 2, Narayana Ram Acharya, Nirnayasagar, stotrasankhyA 225-425"
"Latest update" = "March 23, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "त्रिपुरसुन्दरीमानसपूजनस्तोत्रम् (सामराजदीक्षितविरचितम्)"

+++
  
 त्रिपुरसुन्दरीमानसपूजनस्तोत्रम्   
  
श्रीगणेशाय नमः ॥  
  
अमृतजलधिमध्योल्लासिरत्नान्तरीप-  
प्रसृमरकिरणालीकल्पितोद्यानशोभे ।  
सुरतरुनिकुरम्बस्पृष्टवातायनान्त-  
श्चलदलिपटलीभिः कॢप्तधूपादिकृत्ये ॥ १॥  
  
मणिमयभवनेऽन्तःप्रौढमाणिक्यशाला-  
मधिवसति विशाला कापि ते रत्नवेदी ।  
तदुपरिकृतवासं दत्तबालार्कहासं  
दिशतु शुभमनन्ते देवि सिंहासनं ते ॥ २॥  
  
तदुपरि धृतनानाहेतिभूषाश्मरश्मि-  
व्यतिकरपुनरुक्तीभूतरम्योत्तरीयाम् ।  
गलदमलदयाम्भःसिक्तभक्तप्ररोहां  
प्रणवनलिनभृङ्गीं भावये ज्ञानभङ्गीम् ॥ ३॥  
  
द्रुहिणहरिहराणां मौलिसञ्चारशीलं  
मणिघटितविभूषारश्मिनिर्णेजितं च ।  
निजमतिदृषदाहं भक्तिगङ्गापयोभिः  
पदयुगममलं ते देवि निर्णेजयामि ॥ ४॥  
  
गरुडमणिमयूखस्पर्धिदूर्वासनाथैः  
कुशशिशुपरिजुष्टैः स्फीतसिद्धार्थसार्थैः ।  
उपहितसितगन्धैः साक्षतैर्वारिभिस्ते  
जननि चरणपद्मे पाद्यमाद्यं ददामि ॥ ५॥  
  
फलकुसुमसनाथं नूत्नरत्नप्ररोहं  
मलयजरसदिग्धं स्निग्धमुग्धाक्षतं च ।  
दरनियमितभक्तानीकवाञ्छाप्रदाने  
करसरसिरुहेऽस्मिन्नर्ध्यमर्घ्ये ददामि ॥ ६॥  
  
शिशिरकिरणजातीपत्रदेवप्रसून-  
स्फुटितदलनवैलाक्रान्तकक्कोलगन्धम् ।  
शिशिरममलमेतद्बद्धपीयूवसख्यं  
सलिलमखिलमातस्त्वं प्रसन्नाऽऽचमेथाः ॥ ७॥  
  
नवमणिहयपीठे प्रेतपद्मस्थितापि  
प्रपदतरलशोभास्पृष्टसद्विष्टरश्रि ।  
दधिमधुघृतमिश्रं त्रिर्विराजोपनीतं  
शशिमुखि मधुपर्कं त्वं मुखान्तर्नयेथाः ॥ ८॥  
  
पुनराचमनं कार्यं जगज्जननि सुव्रते ।  
त्वच्छिक्षितेन मार्गेण यतो लोकः प्रवर्तते ॥ ९॥  
  
त्वरितसहचरीभिर्दत्तहस्तावलम्बं  
चरणनलिनमेतत्पादुकास्थं विधाय ।  
प्रविश विविधशालं स्नानगेहान्तरालं  
पशुपतिसहितैवाभ्यङ्गमङ्गीकुरुष्व ॥ १०॥  
  
अपि रसिकविगीतं भक्तचित्तानुमत्यै  
सदयहृदयभावे स्नाहि पञ्चामृतेन ।  
शशिमृगमदमुस्तागारसिद्धार्थचूर्णैः  
कुसुमजलविमिश्चैः स्वैरमुद्वर्तयाङ्गम् ॥ ११॥  
  
परिजनपरिमृष्टे त्वच्छरीरे न याव-  
च्छिशिरसलिलधारां कापि चिक्षप तावत् ।  
उदयिनि जनमातः सीत्कृते बद्धभावै-  
स्त्रिपुरमथनहासैर्व्रीडितं क्रीडितं ते ॥ १२॥  
  
अथ विमलितरत्नस्वर्णदुर्वर्णकुम्भै-  
स्त्रिभुवनगततीर्थानीतपानीयपूर्णैः ।  
स्नपयति सुरनारीवृन्दमेतत्तथापि  
प्रणयजलमिदं नः स्नानकृत्यं करोतु ॥ १३॥  
  
विमलधवलचीनप्रच्छदप्रावृताङ्ग्या-  
स्तव शिरसिरुहेभ्यो निर्हरेऽम्बाम्बुबिन्दुन् ।  
अगरुशकलधूपैर्धूप्यतां चाङ्गमङ्गं  
सह पशुपतिना त्वं याहि वासोगृहान्तः ॥ १४॥  
  
नवविमलविचित्रे वाससी नूत्नरत्न-  
द्युतिकृतपुनरुक्तायामसंशोभिनी ते ।  
अथ कुचपरिणाहाच्छादिनीं शुम्भनेत्र-  
त्रितयभवदसूयां कञ्चुकीमर्पयामि ॥ १५॥  
  
नहनमपि कचनां कङ्कतीभिर्विधाय  
ग्रथितमणिविभूषां देवि वेणीं करोमि ।  
निहितनवकिरीटालम्बिमुत्तबालताभि-  
स्ततबहलमयूखां चन्द्रलेखा विदध्याम् ॥ १६॥  
  
अलिकतलविलम्बिस्फीतसीमन्तमुक्ता-  
सरणिधटितहीरास्पष्टचन्द्रात्ततन्द्रे ।  
विविधमणिगणाङ्कोत्तंससंश्लिष्यदश्मा  
श्रवणयुगविभूषा देवि तोषाय भूयात् ॥ १७॥  
  
विविधविरचनाभिर्भिन्नभिन्ना विभूषा  
जनयतु तव कण्ठे देवि कामप्यभिख्याम् ।  
गुणिनमपि गिरीशश्लेपदत्तान्तरायं  
कठिनकुचयुगाग्रे हारमारोपयामि ॥ १८॥  
  
दरतरलविलम्बिस्वर्णसूत्रान्तगुच्छे  
जननि तव दिशेतामङ्गदे शर्मकर्म ।  
अथ वलयमणीनां रश्मिसम्भिन्नमुद्रां  
जनयतु पुनरुक्तां शृङ्खलामन्तरीणाम् ॥ १९॥  
  
मणिमयरशनाधःक्षुद्रघण्टानिनादा  
मणितगुणनिकानां स्मारकाः स्युः शिवस्य ।  
मरकतमणिजातं मञ्जुमञ्जीरयुग्मं  
रचयतु शशिमौले रञ्जनं सिञ्जितेन ॥ २०॥  
  
अरुणमणिकृतानामङ्गुलीभूषणानां  
प्रभवतु पदमुस्रैर्लाक्षया रञ्जितं ते ।  
मृगमदरचितायां पत्रभङ्गीलताया-  
मनुभवतु दृगन्तो बन्धनं भूतभर्तुः ॥ २१॥  
  
भज जननि हरिद्रां दत्तहारिद्रमुद्रां  
कुसुमसलिलतैलाक्रान्तकाश्मीरकोशाम् ।  
अथ नसि कुरु मुक्तां दन्तवासोऽनुषक्तां  
स्मितरुचिपुनरुक्तां नन्दितानेकभक्ताम् ॥ २२॥  
  
सहजनलिननीले खञ्जने खञ्जनानां  
भवनिगडगतानां मोचने लोचने ते ।  
जननि गिरिशचेतोरञ्जने मन्दमन्दं  
मसृणिमसृणितैस्तैरञ्जनैरञ्जनेयम् ॥ २३॥  
  
प्रणतिभिरुपनीतं दीप्तलालाटनेत्र-  
प्रतिभटमिव शम्भोर्मृत्युबाधाविरोधि ।  
शशिन इव मुखेन्दोर्भेदकः कोऽपि धर्मो  
जनयतु मुदमुच्चैः कुङ्कुमं रङ्कुनेत्रे ॥ २४॥  
  
युगपदुपगतेन्द्रोपेन्द्ररुद्रादिमौलि-  
स्थलमुकुटविघट्टच्चण्डदण्डाभिघातैः ।  
कृतसरणिरजस्रक्रुद्धदौवारिकैस्ते  
जननि भव विभूषा प्रेतपद्मासनस्य ॥ २५॥  
  
अहमहमिकयाधः पातुकानां सुराणां  
प्रपदमपि शरीरे देवि संयोज्य शीघ्रम् ।  
करुणरसमयीनां लोचनान्तश्छटानां  
कतिपयवलनाभिर्देहि पूजावकाशम् ॥ २६॥  
  
अगरुघुसृणचोरीशीरगोरोचनाभिः  
मलयजमृगनाभिस्फीतकर्पूरपूरैः ।  
कुसुमसलिलघृष्टैः कल्पयित्वाङ्गरागं  
पटुतरपटवासैर्वासये तेऽङ्गकानि ॥ २७॥  
  
कमलकुमुदमल्लीमालतीकुन्दजाती-  
बकुलकनकनीपाशोकचाम्पेयकाद्यैः ।  
मरुबकतुलसीभिः केतकीबिल्वपत्रैः  
दमनकशतपत्रैरर्चये त्वत्पदाब्जम् ॥ २८॥  
  
हारशेखरवतंसशाटिकाप्रच्छकातुलितकञ्चुकीमुखैः ।  
मण्डपैर्जवनिकाभिरुच्चकैः कौसुमैस्तव मुदं कदम्बये ॥ २९॥  
  
कनकमयहसन्तीकोटिमध्यस्थितानां  
मृदुपवनधुतानां दीप्तवैश्वानराणाम् ।  
अगरुमुपरि हुत्वा गुग्गुलुं सर्जखण्डान्  
घृतजतुपरिमिश्रं त्वां शिवे धूपयामि ॥ ३०॥  
  
धूपवर्तितरमन्तरान्तरा गन्धतैलपरिपूर्णदीपिकाः ।  
आवहन्तु तव पार्श्वयोस्तरामम्बिके जवनिकापटश्रियम् ॥ ३१॥  
  
सुरसुरभिजसर्पिःपूरिते रत्नपात्रे  
हिमकिरणरजोभिर्लोडितां तूलवर्तीम् ।  
तरुणदहनयुक्तामम्ब कृत्वा ददेयं  
निरयनिरसनाय प्रस्फुरन्तं प्रदीपम् ॥ ३२॥  
  
रजतकनकहीराद्यश्मपात्रेषु मातः  
विविधरससनाथैश्चोष्यलेह्यप्रपेयैः ।  
उपाहितबहुभक्ष्यैर्व्यञ्जनैश्चारुखाद्यैः  
जठरदहनतृप्तिं नित्यतृप्ते चरेथाः ॥ ३३॥  
  
परस्परकुतूहलैः कवलदानरूपैः शिवे  
पुराणतरुणौ युवां चरतमत्र लीलाशितम् ।  
सुगन्धि सलिलं तथा पिबतमेणनाभीरसैः  
सकेसरनिशाकरै रचयतं करोद्वर्तनम् ॥ ३४॥  
  
पनसकदलजम्बूकर्कटीहारहूरामलक-  
बदरनिम्बूदुम्बरैर्बीजपूरैः ।  
अमृतलकुचबिल्वैर्दाडिमीनालिकेरै  
रुचिरुचितफलैस्ते वर्धतां बद्धरागा ॥ ३५॥  
  
शशिकरधवलानां नागवल्लीदलानां  
क्रमुककदरजातीचन्द्रसंयोगभाजाम् ।  
मृगमदसुरसूनुस्फीतचूर्णावृतानां  
भजतु जननि रागं त्वन्मुखाम्भोजमेतत् ॥ ३६॥  
  
कनकभरितपृथ्वीं मानुषानन्दमाहु-  
स्तदुपरि शतकोटिक्रामुकानन्दमाहुः ।  
जननि तव ददेयं दक्षिणां कां तथापि  
प्रथय मयि दृगन्तं दक्षिणावीक्षणेन ॥ ३७॥  
  
त्रिभुवनकुहरेऽस्मिन्पूरिते वेणुवीणा-  
पटुपटहकझिल्लीतालघण्टानिनादैः ।  
उरगसुरवधूभिर्गीयमानं समन्तात्  
जनयतु पदमुच्चैर्देवि नीराजनं ते ॥ ३८॥  
  
प्राणेषु पञ्चसु निधाय षडात्मवृत्ति-  
वर्तीश्चिदग्निपरिचुम्बितजातशोभाः ।  
नीराजयामि भवतीं भवतीव्रताप-  
निर्वापहेतुमधुना मधुनाऽलसाक्षि ॥ ३९॥  
  
उरगतुरगहंसकेकिशालूरभृङ्गी-  
मदकलकलविङ्कीश्येनपारावतानाम् ।  
गतिभिरुपचितोऽयं मौलितः पादमूलं  
हरतु दुरितजातं देवि कर्पूरदीपः ॥ ४०॥  
  
जय देवि जय देवि जय विश्वाधारे  
दीनानाथोद्धरणप्रवणे जनसारे ।  
त्वत्पदपद्मे पद्मे विधृतव्यापारे  
मयि दीने कुरु करुणां करुणामृतपारे ॥ ४१॥  
  
अमृतोदधिमध्यस्थितनवरत्नद्वीपे  
विष्वग्विकसितसुरतरुनवचम्पकनीपे ।  
नानाकुसुमामोदिनि विधुतागरुधूपे  
चिन्तामणिभवनेऽङ्गनतिष्ठत्सुरभूपे ॥ ४२॥  
  
माणिक्योज्ज्वलचत्वरसिंहासनशोभे  
शवपञ्चकमञ्चेऽञ्चितजनलोचनलोभे ।  
सुश्वेतातपवारणचलचामरदम्भे  
ध्याये भवतीमनिशं कृतजगदारम्भे ॥ ४३॥  
  
दलितजपाकुसुमोपमवसनच्छन्नाङ्गीं  
तरुणारुणकरुणप्रदकिरणावलिभङ्गीम् ।  
दधतीं रचनां नयने यमुनातारङ्गीं  
कलयन्तीं कुचकोशे सुषमां नारङ्गीम् ॥ ४४॥  
  
शरपञ्चकबाणासनसृणिपाशोल्लसितां  
मलयानिलपरिवाददमुखपद्मश्वसिताम् ।  
बालामृतकरमण्डितचूडातटमीहतां  
ज्योतिस्त्रितयालङ्कृतनयनत्रयसहिताम् ॥ ४५॥  
  
पशुपतियन्त्रणपटुतररोमावलियूपां  
मन्मथतस्करगुप्तिक्षमनाभीकूपाम् ।  
प्रपदालम्बिशिखामणिवृन्दारकभूपां  
कमलासनहरिहरमुखचिन्त्यामितरूपाम् ॥ ४६॥  
  
काली बगला बाला तारा भुवनेशी  
वाराही मातङ्गी कमला वचनेशी ।  
छिन्ना दुर्गा गङ्गा काशी कामेशी  
त्वत्तो नान्यत्किञ्चित्त्वं चिद्रसपेशी ॥ ४७॥  
  
त्वं भूमिस्त्वं सलिलं त्वं तेजः प्रबलं  
त्वं वायुस्त्वं व्योम त्वं चित्तं विमलम् ।  
त्वं जीवस्त्वं चेशस्त्वं ब्रह्मास्यमलं  
सत्यानृतयोरन्यत्त्वत्तः किं सकलम् ॥ ४८॥  
  
कुलकुण्डे त्वं कुरुषे शयने प्रस्वापं  
स्वाधिष्ठाने मिहिरायुतदीधितितापम् ।  
नीला नाभौ कण्ठे शशिभा हृतपापं  
वर्षस्यमृतं बिन्दावानन्दावापम् ॥ ४९॥  
  
त्वत्पदपद्मे चित्तं त्रिपुरे मे रमतां  
तत्रैव प्रतिवेलं मौलिर्मे नमताम् ।  
यातायातक्लेशः सद्यः संशमतां  
याचे भूयो भूयो भवता मे भवताम् ॥ ५०॥  
  
नृत्यति गायति सुरसं सुरनारीवृन्दे  
करतालीदानोत्सुकसुरविततानन्दे ।  
नीराजनकाले तव मुनिजननुतवेदे  
चरणानतसम्राजः परिहृतभवखेदे ॥ ५१॥  
  
मिलदलिपटलीभिः केवलं घ्रातपूर्वः  
स्फुटितकुसुमगर्भः स्वैरसञ्चारिणीभिः ।  
उपहितपटवासः पुष्पधूलीकदम्बैः  
प्रभवतु पदपाती देवि पुष्पाञ्जलिस्ते ॥ ५२॥  
  
सकृदपि विनताङ्घ्रिस्त्वां परिक्रम्य मातः  
भवति मखफलेषु क्षीणलोभं मनो नः ।  
सरसिजमकरन्दास्वादतृप्तो मिलिन्दः  
क्वचिदपि पिचुमन्दे चित्तवृत्तिं तनोति ॥ ५३॥  
  
जननि खलकपोतन्यायतः पातुकाना-  
     मधिपदकमलं ते मन्दवृन्दारकाणाम् ।  
भवतु नयनयोस्ते गोचरः क्वानतिर्मे  
     न लसति पुनरुच्चेः स्वैरमुद्ग्रीविका चेत् ॥ ५४॥  
  
विमलमुकुरबिम्बं पुण्डरीकातपत्रं  
     शिशिरकरसमाने चामरे चामरेशि ।  
करितुरगकदम्बं शक्तिभिर्दिश्यमानं  
     जनय सफलमञ्चल्लोचनालोचनाभिः ॥ ५५॥  
  
अथ कृतपरिवाराभ्यर्चनं ते समर्प्य  
     स्तुतिभिरनुपमाभिः पावये स्वां रसज्ञाम् ।  
यदपि न रविरश्मिः स्वोपकारं विधत्ते  
     तदपि कमलमालाम्लानहानिं तनोति ॥ ५६॥  
  
श्रवसि विशति यस्य त्वन्मनोरेकवर्णः  
     सकृदपि विधियोगादम्बिके मानवस्य ।  
लघुतरफलमेतद्यत्त्रिवर्गाश्रयत्वं  
     परिचरति पुरस्तात्पूरुषार्थश्चतुर्थः ॥ ५७॥  
  
हृदयकमलमध्ये त्वां समानीय मातः  
     पवनभरितनाडीरन्ध्रमुद्राविधिज्ञाः ।  
दधति परमधन्याः कुण्डलीस्पर्शहृष्य-  
     च्छशिगलदमृतौघप्लावजन्यप्रमोदम् ॥ ५८॥  
  
वदति विधिकलत्रं त्वां शिवे कोऽपि कश्चित्  
त्रिपुरमथनपुण्यं श्रीपतेः कोऽपि भाग्यम् ।  
प्रकृतिमिति परेऽपि प्रौढविज्ञानमेके  
निखिलनिगममूलं मन्महे बोधमेव ॥ ५९॥  
  
कदा तव पदाम्बुजस्मरणजातरोमोद्गमः  
सदाशिवमदालसे जननि मातरित्युद्गिरन् ।  
निलीनकरणक्रियस्त्रिदशगर्वसर्वङ्कषा-  
मखर्वपदवीं भजे हरिहरादिभिर्भाविताम् ॥ ६०॥  
  
त्वदीयमुखचन्दिरे चलितलोचनेन्दिन्दिरे  
प्रसादकुलमन्दिरे स्थगितपद्मचन्देन्दिरे ।  
प्रभापटलतन्तुरे ललितहावकेलीपुरे  
हृतस्मरहरान्तरे धृतमतिर्भवं सन्तरे ॥ ६१॥  
  
त्वदीयं यद्रूपं जनजननि बिन्दुत्रययुतं  
स्मरन्नन्तर्योगात्त्रिदिवपतितामाप सुरपः ।  
इदं को जानीते क्षणमपि हरार्धं प्रजपतां  
हसार्धं व्यालम्ब्य प्रतिफलति हंसः परिणतिः ॥ ६२॥  
  
जननि निभृतं यत्ते रूपं वदत्यतिशाश्वतं  
लसतु हृदि नो दीपप्रायः स कोऽपि हसात्मकः ।  
स्मरणविषये येन स्वैरं स्वरेण विजृम्भता  
त्रिपुरमथनः प्रापेशत्वं तदात्मकतां गतः ॥ ६३॥  
  
ऋचामाचार्यासि स्तुतिशतजुषां चापि यजुषां  
महाधाम्नां साम्नां प्रथितयशसोऽथर्वशिरसः ।  
हरिब्रह्मेशाद्याः प्रपदकिरणोत्तंसमुकुटा-  
स्तवातस्त्वां स्तोतुं जनजननि को वा प्रभवतु ॥ ६४॥  
  
त्रस्यत्खञ्जनगञ्जनव्यसनिनीमुन्माथिनीं माद्यतो  
जीवञ्जीवकुलस्य भृङ्गपटलीन्यक्कारबद्धव्रताम् ।  
रङ्कूच्छङ्कुविधायिनीं च नलिनश्रीगर्वसर्वङ्कषां  
कारुण्यामृतवर्षिणीं मयि शिवे दृष्टिं मनाङ्मोटय ॥ ६५॥  
  
रिङ्गद्भृङ्गकदम्बडम्बरपरिष्वङ्गप्रसङ्गाकुल-  
प्रत्यूषस्फुरमाणपङ्कजवनीसौभाग्यसर्वङ्कषः ।  
दृक्कोणः करुणाङ्कुराङ्क्षिततनुः कोऽप्यद्रिजे मद्वपुः-  
पान्थत्वे तरसा भवेत्परिकरी धन्यस्तदा स्यां न किम् ॥ ६६॥  
  
समुद्यन्मार्तण्डप्रसृमरकरालीमसृणया  
पदद्वन्द्वानन्दप्रणयिजनरिङ्गत्करुणया ।  
ललल्लीलाभाजा परशिवपरिष्वङ्गपरया  
धिया चेतः कालं नय गतनय त्वं क्षणमपि ॥ ६७॥  
  
वेदैरङ्घ्रिभिरुज्ज्वलोपनिषदां वृन्दैरधःकल्पितैः  
शास्त्राद्यैरपि तिर्यगूर्ध्वकलितैरोङ्कारमार्गेण च ।  
विष्वङ्मात्रनिबन्धनैः परिचितेऽस्मिन्वाङ्मये पञ्जरे  
कीरी काचन चेतनैकविभवा चित्ते चकास्ताच्चिरम् ॥ ६८॥  
  
तरुणारुणप्रतिमरम्यरुचिं कुसुमेषुचापसृणिपाशकराम् ।  
त्रिगुणात्परां त्रिगुणरूपमयीं भवतीमहर्निशमहं कलये ॥ ६९॥  
  
इति निजमतिवैभवानुरूपामकृत कविर्भुवि सामराजनामा ।  
समयिजनमुदेऽम्बिकासपर्याममृतसुखात्मकताविकासपर्याम् ॥ ७०॥  
  
इति श्रीसत्यानन्दनाथापरनामधेयसामराजदीक्षितविरचिते  
पूजारत्नवर्ति त्रिपुरसुन्दरीमानसपूजनस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
