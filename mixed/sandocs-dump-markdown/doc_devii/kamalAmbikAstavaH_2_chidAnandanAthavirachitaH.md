---
Author: Swami Chidanandanatha
Category: devii, dashamahAvidyA, lalita, devI
Description/comments: Kamalaambika is no different from Kamakala, Bhuvaneswari, Chandika
  or Lalita tripurasundari
File name: kamalAmbikAstava2.itx
Language: Sanskrit
Latest update: July 11, 2017
Location: doc_devii
Proofread by: Chandra V Ramani, PSA Easwaran
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subcategory: lalita
Subject: philosophy/hinduism/religion
Sublocation: devii
Text title: kamalAmbikAstava 2
Transliterated by: Chandra V Ramani chandravr at gmail.com
engtitle: kamalAmbikAstavaH 2
itxtitle: kamalAmbikAstavaH 2 (chidAnandanAthavirachitaH)
title: कमलाम्बिकास्तवः २ (चिदानन्दनाथविरचितः)

---
  
 कमलाम्बिकास्तवः २   
  
कमलालयतीरस्या चिद्घना कमलाम्बिका ।  
कमलासनसम्पूज्या भाति कामकलात्मिका ॥  
  
अन्वैच्छस्तपसा श्रमणऋषयो मन्त्रार्थसंवेदिनः  
वाग्देवीं वरदे मनीषिण उमे देवाश्च यां त्वां शिवे ।  
सा त्वं श्रीकमलालये परशिवाभिन्नात्मिके चिद्घने  
किं प्राप्तुं कमलाम्बिके वरतपोवेषा विभास्यम्बिके ॥ १॥  
  
मातः किं मधुकैटभासुहरणात्कासारदैत्यार्दनात्  
किं धूम्राम्बकचण्डमुण्डहननात् किं रक्तबीजाशनात् ।  
किं वा शुम्भनिशुम्भदैत्यहननात् पापं किमासादितं  
कूले श्रीकमलालयस्य कुरुषे दुर्गे किमर्थं तपः ॥ २॥  
  
अव्यक्तं परमेश्वराकृतिरहो व्यक्तं त्वदाकारकं  
दृश्यं यद्धि चराचरात्मकमिदं विश्वं विभात्यम्बिके ।  
तद्बोधस्य विधायिनी परशिवाभिन्ने त्वमेव स्वयं  
श्रीमातः कमलाम्बिके श्रुतिशिरस्त्वेवं ब्रवीतीश्वरि ॥ ३॥  
  
करब्रह्माकृतिमन्त्रिणीपरिनमद्यल्लाङ्गलिन्याश्रितं  
बिन्द्वन्ते स्थितिकारणात्मकमिति स्वैकानुभूत्या बुधाः ।  
मातः श्रीकमलाम्बिकेति विलसन्नामाक्षरार्थं तव  
प्राहुस्त्वेवमगात्मजे परचिदानन्दस्वरूपे शिवे ॥ ४॥  
  
मूलाधारतले परमिति शिवे नादात्मिकां त्वां बुधाः  
पश्यन्तीमिति नाभिपद्मविवरे त्वां वै महान्तो विदुः ।  
हृत्पद्मे कमलाम्बिके परशिवे त्वां मध्यमां ज्ञानिनः  
कण्ठे व्यक्तरवां वराक्षरतनो त्वां वैखरीं सञ्जगुः ॥ ५॥  
  
ये त्वामक्षरपीठगां हृदयगाम्भोजस्थितां सर्वदा  
ध्यायन्त्यक्षररूपिणीं भवमहापाशाद्विमुच्य स्वयम् ।  
चिन्मुद्राङ्कितसद्गुरोः करुणया बोधं समासाद्य ते  
सानन्दं विहरन्ति सत्सुखमहाम्भोधौ निमग्नाशयाः ॥ ६॥  
  
मूलाधारगताम्बुजाद्विधिबिलस्थाम्भोजपर्यन्तगां  
तन्वीं त्वां बिसतन्तुवद्रविशतानेकद्युतिं भास्वराम् ।  
ये त्वां श्रीकमलाम्बिके हृदि सदा शीताम्शुवच्छीतलां  
तेजोदण्डसमाकृतिं परशिवे ध्यायन्ति धन्या हि ते । ७॥  
  
चिच्चन्द्रबिम्बोत्थसुधास्वरूपपञ्चोपचारैः परमर्चयन्ति ।  
त्वां पञ्चभूतानि हि मूर्तिमन्ति मातः शिवे श्रीकमलालयस्थे ॥ ८॥  
  
भूतानि जातानि परेशि तत्तन्मात्रासमं त्वत्कमलालयस्थे ।  
भूम्यन्तरिक्षानिलवह्निकानि त्वय्येव लीनानि भवन्ति मातः ॥ ९॥  
  
ज्योतिर्मयाया हृदयत्रिकोणमध्यस्थितायास्तव पादपद्मे ।  
लीनं विचिन्त्य स्वमहो महान्तः नयन्ति कालं कमलालयस्थे ॥ १०॥  
  
श्रीकादिविद्ये कमलालयस्थे त्वन्मूलविद्याजपतो महान्तः ।  
ज्योतिर्मयं ते परचित्स्वरूपं भजन्ति विश्वोत्थविकारहीनम् ॥ ११॥  
  
तेजोरूपविराजिते परशिवाभिन्नप्रकाशात्मिके  
त्वं मातर्वियदादिविश्वजननी सर्वावभासिन्युमे ।  
स्वाभेदप्रविराजमानपरचिन्मात्रा त्वया प्रेरिताः  
मान्याः श्रीकमलाम्बिके बुधवराः कर्माचरन्त्यम्बिके ॥ १२॥  
  
विश्वाकृती राजसि जाग्रति त्वं स्वप्ने शिवे तैजसरूपधर्व्री ।  
प्राज्ञस्वरुपासि सुषुप्तिकाले तुरीयरूपा कमलालयस्थे ॥ १३॥  
  
इदन्तया श्रीजगदीश्वरि त्वं सामान्यतः श्रीपरचित्स्वरुपे ।  
अहन्तया श्रीकमलालयस्थे विशेषतो भासि सदाशिवे त्वम् ॥ १४॥  
  
शक्त्याकृतिः श्रीकमलालयस्थे जगत्सिसृक्षासमये शिवस्य ।  
तत्पूर्वकाले निजरूपतस्त्वं विराजसे विश्वतनो परेशि ॥ १५॥  
  
त्वत्पादपद्मं वरदे प्रणन्तुं स्तोतुं महेश्यर्चयितुं ह्यशक्तः ।  
कथं भविष्यामि शिवे भवाब्धेः शक्तः परं पारमुमे सुतर्तुम् ॥ १६॥  
  
अज्ञानदुष्टग्रहपीडितानां नृणामपाङ्गेक्षणसद्विभूतिः ।  
महौषधिर्मन्त्रविदस्तवेति प्राहुर्महान्तो गुरुरूपधर्त्रि ॥ १७॥  
  
कमलालयतटशोभितविमलालयविलसत्  
कमलापतिकमलासनकमलार्चितविभवम् ।  
कमलाङ्घ्रिककमलाननकमलाम्बकविलसत्  
कमलाभिधमह आन्तरकमले मम कलये ॥ १८॥  
  
मातः परेशि कमलालयहंसिरूपे  
नातः परं गदितुमस्ति हि किञ्चिदम्ब ।  
मच्चित्तपङ्कजतले कमलाम्बिके त्वं  
सच्चित्तनो विहर हंसिवदम्बुजे त्वम् ॥ १९॥  
  
कटकमासगतार्यमोडुनि कनकरत्नभूषिता  
कटितटोल्लसदिन्दुकुन्दसुकान्तिभृद्धवलाम्बरा ।  
कुटिलकुन्तलकोमला ग्रथितप्रलम्बकचाग्रका  
कुटजकुन्दसुमाल्यका कमलाम्बिका प्रविराजते ॥ २०॥  
  
कमलतटनिवासां कामितार्थप्रदात्रीं  
समलमतिसुदूरां सामगानप्रियां ताम् ।  
शमलगिरिसुवज्रां श्यामलादिप्रपूज्यां  
विमलहृदयवासां व्योमरूपां भजेऽहम् ॥ २१॥  
  
यजनपरमनुजवरशिववदनजार्चितां  
भजनपरसनकमुखमुनिहृदयसंस्थिताम् ।  
अजजनकहयवदनहरिहयसुपूजितां  
भज हृदय रविजलजगुरुवरदशङ्करीम् ॥ २२॥  
  
करे विराजत्कमनीयपङ्कजां नरेन्द्रयोगीन्द्रनमत्पदाम्बुजाम् ।  
धराधरेन्द्रस्य तपःप्रभावजां वरेण्यरुपां कलये शिवामजाम् ॥ २३॥  
  
स्वाभेदतः श्रीकमलाम्बिके त्वां स्वान्तस्थहृत्पद्मतले महान्तः ।  
ध्यायन्ति ये ते परचित्स्वरूपे स्वानन्दवाराम्निधिं सन्निमग्नाः ॥ २४॥  
  
मुद्राक्षमालाम्बुजपाशहस्तां स्ववामजानूर्ध्वगतान्यजानुम् ।  
योगासनस्थां कमलालयस्थां भजे सदा श्रीकमलाम्बिके त्वाम् ॥ २५॥  
  
वीणावादनतत्परां विधिनुतामेणाङ्कतुल्याननां  
वाणीनिर्जितकीरकोकिलखगश्रेणिं सुगानप्रियाम् ।  
वेणीबन्धलसत्सुमां वरमहामाणिक्यभूषान्वितां  
वाणीस्थां कमलाम्बिकां मम शिवप्राणात्मिकां संश्रये ॥ २६॥  
  
ईशानकोणे कमलालयस्य श्रीत्यागराजस्य तु वायुकोणे ।  
ईशानदृष्टिः कमलाम्बिकाख्या या भाति सा श्रीरमृता सतां हि ॥ २७॥  
  
अबलालयवद्विराजित श्रीकमलालयसंस्थितां कुमारीम् ।  
सफले लयहीनमूर्तिमम्बां जनिरप्यवलोकयतां नृणां दृक् ॥ २८॥  
  
तवैव भासा कमलालयस्थे सम्प्राप्तवान्भास्करतां दिनेशः ।  
त्वत्पादपद्मोत्थसुधाब्धिमग्नः सुधांशुतां प्राप निशापतिर्हि ॥ २९॥  
  
श्रीकामराजाख्यसुमन्त्रलक्ष्ये नाकाधिराजस्तुतपादपद्मे ।  
एकापि भक्तावलिरक्षणार्थं नैकासि मातः कमलालयस्थे ॥ ३०॥  
  
वर्णादिरूपे शिवशक्त्यभेदमूर्ते चिदानन्दरसप्रदात्रि ।  
मातः शिवे त्वं शिवशक्तिभेदवर्णस्वरूपेण विराजितासि ॥ ३१॥  
  
त्वत्पादपद्मोथसुधासुपानात् सदा निजानन्दरसैकनिष्ठाः  
मदादिहीनाः कमलालयस्थे माद्यन्ति मर्त्यास्तव भक्तवर्याः ॥ ३२॥  
  
अनुग्रहस्ते यदि सत्यमम्ब न मे भयं श्रीकमलालयस्थे ।  
अनुग्रहो नो यदि सत्यमम्ब न मेऽभयं कामकलास्वरूपे ॥ ३३॥  
  
मदम्बिका हृत्कमलान्तरस्था चिदम्बिका श्रीकमलालयस्था ।  
अनन्तसौख्यं कमलासनस्था तनोतु देवी कमलाम्बिका मे ॥ ३४॥  
  
यत्सङ्कल्पविकल्पबीजजनितं त्वन्तर्महीसम्भवं  
कृत्याकृत्यजलप्रवर्धितमुमे जन्मादिहेतुं परम् ।  
धर्माधर्मफलप्रदं तव वरज्ञानासिना ये नराः  
पुण्यापुण्यमहाद्रुमं नगसुते छिन्दन्ति धीरा हि ते ॥ ३५॥  
  
अनिन्धनं समेधिते निरन्तरं हृदन्तरे  
चिदाशुशुक्षणौ महाविमोहरात्रिनाशके ।  
अवाच्यवैभवे परे विचित्रभाविकासिते  
जुहोम्यहं धरादिमं शिवान्ततत्त्वमम्बिके ॥ ३६॥  
  
लाक्षारसारक्तपदाम्बुजाढ्या द्राक्षासुमाधुर्यवचोविधात्री ।  
आक्षारूपा कमलालयेऽम्ब साक्षाद्विभाति स्वकभक्तपक्षा ॥ ३७॥  
  
अक्षरत्रयरूपिणीमखिलाक्षवृत्तिविनाशिनीं  
ऋक्षराजसुभाविताममृताक्षराङ्घ्रियुगां भजे ।  
अक्षरासनसंस्थितामजशिक्षकेभमुखप्रियां  
चिक्षुरादिविनाशिनीं वरलक्षणां कमलाम्बिकाम् ॥ ३८॥  
  
अदीक्षितानां हि मनोऽक्ष्यलक्ष्या सुदीक्षितानां तु मनोऽक्षिलक्ष्या  
सदीक्षिता श्रीकमलालयस्था मदीक्षणस्यास्तु हृदोऽपि लक्ष्या ॥ ३९॥  
  
कमलेति तवाक्षरत्रयाणि कमनीयतमानि शुभप्रदानि ।  
कमलालयगे मलत्रयाणि कमलादिनुते हरन्ति मातः ॥ ४०॥  
  
मातर्देवि त्वत्पराभक्तिमार्गं हित्वा मोक्षस्यैकहेतुं मृडानि ।  
अन्यः पन्था विद्यते नायनायेत्येवं वेदो व्यक्तमेव ब्रवीति ॥ ४१॥  
  
स्वाराज्यमाप्नोति स एव नूनम् स्वाभेदतः श्रीकमलालयस्थाम् ।  
स्वान्ताम्बुजे यो विमले ह्युपास्ते स्वाचार्यसन्दर्शितमार्गनिष्ठः ॥ ४२॥  
  
विद्याप्रपञ्चे विहरन्ति सन्तोऽविद्याप्रपञ्चे विहरन्ति मूढाः ।  
विद्याकृते श्रीकमलालयस्थेऽविद्याकृते त्वत्कृपयैव नूनम् ॥ ४३॥  
  
मकारवर्जं तव वामनेत्रबिन्द्वाढ्यमाद्ये कमलेति नाम ।  
श्रीकामराजाख्यवरार्णरूपं भजन्ति मान्याः स्वकबोधसिध्यै ॥ ४४॥  
  
उमेति वर्णद्वयमादिशक्ते नवाकृते तेऽक्षरतां हि मातः ।  
प्रदर्शयत्येव परास्वरूपे गुरुस्वरूपे कमलालयस्थे ॥ ४५॥  
  
चतुर्भिराद्यैः समुपास्यमानां चतुर्विधैक्यानुभवैकवेद्याम् ।  
चतुःश्रुतीनामपि सारभूतां चतुर्मुखेड्यां कमलां भजेऽहम् ॥ ४६॥  
  
श्रीनाथनामक्रिययैव नामविकारहीनं हि तव स्वरूपम् ।  
आनन्दभैरव्यगभाग्यभूते स्वानन्दमाप्नोति नरो विपाप्मा ॥ ४७॥  
  
भीरुं रक्षतु भैरवी भयहरा घोराद्भवाम्भोनिधेः  
कल्याणी कमलाम्बिका विहरतु स्वान्तस्थपद्मे सदा ।  
कां भो जात भजस्व कादिमनुराड्रूपां कुलाम्भोजगां  
अम्बां विश्वविमोहिनीं विधिनुतां पश्यान्तरे रागिणीम् ॥ ४८॥  
  
मम चेतः कमलं मलत्रयाढ्यं विमलाङ्घ्रिद्वयसन्निवेशनात्ते ।  
अमलं कमलाम्ब कुरुष्व तस्मान्मम लाभः परमो न तेऽम्ब हानिः ॥ ४९॥  
  
स्वरेशचन्द्रद्वयशक्तिबीजत्रयाढ्यमाद्ये कमलेति नाम ।  
मकारवर्जं तव मूलविद्यां विद्योतयत्येव गुरुस्वरूपे ॥ ५०॥  
  
शान्तस्वरूपा विमलप्रकाशा त्वमात्मरूपा च गुहान्तरस्था ।  
मातश्चिदानन्दतनुर्विभासि त्वमम्बिकेऽनन्तसुखप्रदात्रि ॥ ५१॥  
  
अनन्तसूत्रग्रथिता सुवर्णमालाऽतिमाधुर्यवचस्सुमाढ्या ।  
गुरुस्वरूपा कमलाम्बिका या तदङ्घ्रिपद्मं समलङ्करोतु ॥ ५२॥  
  
इति श्रीगुहानन्दमण्डलीसंस्थापकतदध्यक्ष  
श्रीमच्चिदानन्दनाथाख्यसद्गुरुपादाब्जामृतपायिना  
अनन्तानन्दनाथेन रचितः श्रीकमलाम्बिकास्तवः सम्पूर्णः ॥  
  
  
Encoded by Chandra V Ramani chandravr at gmail.com  
Proofread by Chandra V Ramani, PSA Easwaran  
  
