---
Category: sahasranAma, devii, radha, stotra, devI
Description-comments: Naradapurana pUrvArdhe adhyAya 82, Vishnu Stuti Manjari Volume
  1 p. 558
File name: rAdhAkRishNasahasra.itx
Indexextra: (Scan VSM 1)
Language: Sanskrit
Latest update: December 6, 2002, July 9, 2017
Location: doc_devii
Proofread by: Kirk Wortman kirkwort at hotmail.com, Singanallur Ganesan
Send corrections to: Sanskrit@cheerful.com
Site access: https://sanskritdocuments.org
SubDeity: radha
Subject: hinduism/religion
Sublocation: devii
Text title: Radhakrishnasahasranamastotra from nAradapurANa
Texttype: stotra
Transliterated by: Kirk Wortman kirkwort at hotmail.com
engtitle: rAdhAkRiShNa or rAdhAkRiShNayugalasahasranAma stotram
itxtitle: rAdhAkRiShNasahasranAmastotram rAdhAkRiShNayugalasahasranAmastotram (nAradapurANAntargatam
  devakInandanaH shauriH)
title: राधाकृइष्णसहस्रनामस्तोत्रम् राधाकृइष्णयुगलसहस्रनामस्तोत्रम् (नारदपुराणान्तर्गतम्
  देवकीनन्दनः शौरिः)

---
  
 श्रीराधाकृष्णयुगलसहस्रनामस्तोत्रम्   
सनत्कुमार उवाच -  
किं त्वं नारद जानासि पूर्वजन्मनि यत्त्वया ।  
प्राप्तं भगवतः साक्षाच्छूलिनो युगलात्मकम् ॥ १॥  
  
कृष्णमन्त्ररहस्यं च स्मर विस्मृतिमागतम् ।  
सूत उवाच -  
इत्युक्तो नारदो विप्राः कुमारेण तु धीमता ॥ २॥  
  
ध्याने विवेदाशु चिरं चरितं पूर्वजन्मनः ।  
ततश्चिरं ध्यानपरो नारदो भगवत्प्रियः ॥ ३॥  
  
ज्ञात्वा सर्वं सुवृत्तान्तं सुप्रसन्नाननोऽब्रवीत् ।  
भगवन्सर्ववृत्तान्तः पूर्वकल्पसमुद्भवः ॥ ४॥  
  
मम स्मृतिमनुप्राप्तो विना युगललम्भनम् ॥  
  
तच्छ्रुत्वा वचनं तस्य नारदस्य महात्मनः ॥ ५॥  
  
सनत्कुमारो भगवान् व्याजहार यथातथम् ।  
सनत्कुमार उवाच -  
शृणु विप्र प्रवक्ष्यामि यस्मिञ्जन्मनि शूलिनः ॥ ६॥  
  
प्राप्तं कृष्णरहस्यं वै सावधानो भवाधुना ।  
अस्मात्सारस्वतात्कल्पात्पूर्वस्मिन्पञ्चविंशके ॥ ७॥  
  
कल्पे त्वं काश्यपो जातो नारदो नाम नामतः ।  
तत्रैकदा त्वं कैलासं प्राप्तः कृष्णस्य योगिनः ॥ ८॥  
  
सम्प्रष्टुं परमं तत्त्वं शिवं कैलासवासिनम् ।  
त्वया पृष्टो महादेवो रहस्यं स्वप्रकाशितम् ॥ ९॥  
  
कथया मास तत्त्वेन नित्यलीलानुगं हरेः ।  
ततस्तदन्ते तु पुनस्त्वया विज्ञापितो हरः ॥ १०॥  
  
नित्यां लीलां हरेर्द्रष्टुं ततः प्राह सदाशिवः ।  
गोपीजनपदस्यान्ते वल्लभेति पदं ततः ॥ ११॥  
  
चरणाच्छरणं पश्चात्प्रपद्ये इति वै मनुः ।  
मन्त्रस्यास्य ऋषिः प्रोक्तो सुरभिश्छन्द एव च ॥ १२॥  
  
गायत्री देवता चास्य बल्लवीवल्लभो विभुः ।  
प्रपन्नोऽस्मीति तद्भक्तौ विनियोग उदाहृतः ॥ १३॥  
  
नास्य सिद्धादिकं विप्र शोधनं न्यासकल्पनम् ।  
केवलं चिन्तनं सद्यो नित्यलीलाप्रकाशकम् ॥ १४॥  
  
आभ्यन्तरस्य धर्मस्य साधनं वच्मि साम्प्रतम् ॥ १५॥  
  
सङ्गृह्य मन्त्रं गुरुभक्तियुक्तो  
विचिन्त्य सर्वं मनसा तदीहितम् ।  
कृपां तदीयां निजधर्मसंस्थो  
विभावयन्नात्मनि तोषयेद्गुरुम् ॥ १६॥  
  
सतां शिक्षेत वै धर्मान्प्रपन्नानां भयापहान् ।  
ऐहिकामुष्मिकीचिन्ताविधुरान् सिद्धिदायकान् ॥ १७॥  
  
स्वेष्टदेवधिया नित्यं तोषयेद्वैष्णवांस्तथा ।  
भर्त्सनादिकमेतेषां न कदाचिद्विचिन्तयेत् ॥ १८॥  
  
पूर्वकर्मवशाद्भव्यमैहिकं भोग्यमेव च ।  
आयुष्यकं तथा कृष्णः स्वयमेव करिष्यति ॥ १९॥  
  
श्रीकृष्णं नित्यलीलास्थं चिन्तयेत्स्वधियानिशम् ।  
श्रीमदर्चावतारेण कृष्णं परिचरेत्सदा ॥ २०॥  
  
अनन्यचिन्तनीयोऽसौ प्रपन्नैः शरणार्थिभिः ।  
स्थेयं च देहगेहादावुदासीनतया बुधैः ॥ २१॥  
  
गुरोरवज्ञां साधूनां निन्दां भेदं हरे हरौ ।  
वेदनिन्दां हरेर्नामबलात्पापसमीहनम् ॥ २२॥  
  
अर्थवादं हरेर्नाम्नि पाषण्डं नामसङ्ग्रहे ।  
अलसे नास्तिके चैव हरिनामोपदेशनम् ॥ २३॥  
  
नामविस्मरणं चापि नाम्न्यनादरमेव च ।  
सन्त्यजेद् दूरतो वत्स दोषानेतान्सुदारुणान् ॥ २४॥  
  
प्रपन्नोऽस्मीति सततं चिन्तयेद्धृद्गतं हरिम् ।  
स एव पालनं नित्यं करिष्यति ममेति च ॥ २५॥  
  
तवास्मि राधिकानाथ कर्मणा मनसा गिरा ।  
कृष्णकान्तेति चैवास्मि युवामेव गतिर्मम ॥ २६॥  
  
दासाः सखायः पितरः प्रेयस्यश्च हरेरिह ।  
सर्वे नित्या मुनिश्रेष्ठ चिन्तनीया महात्मभिः ॥ २७॥  
  
गमनागमने नित्यं करोति वनगोष्ठयोः ।  
गोचारणं वयस्यैश्च विनासुरविघातनम् ॥ २८॥  
  
सखायो द्वादशाख्याता हरेः श्रीदामपूर्वकाः ।  
राधिकायाः सुशीलाद्याः सख्यो द्वात्रिंशदीरिताः ॥ २९॥  
  
आत्मानं चिन्तयेद्वत्स तासां मध्ये मनोरमाम् ।  
रूपयौवनसम्पन्नां किशोरीं च स्वलङ्कृताम् ॥ ३०॥  
  
नानाशिल्पकलाभिज्ञां कृष्णभोगानुरूपिणीम् ।  
तत्सेवनसुखाह्लादभावेनातिसुनिर्वृताम् ॥ ३१॥  
  
ब्राह्मं मुहूर्तमारभ्य यावदर्धनिशा भवेत् ।  
तावत्परिचरेत्तौ तु यथाकालानुसेवया ॥ ३२॥  
  
सहस्रं च तयोर्नाम्नां पठेन्नित्यं समाहितः ।  
एतत्साधनमुद्दिष्टं प्रपन्नानां मुनीश्वर ॥ ३३॥  
  
नाख्येयं कस्यचित्तुभ्यं मया तत्त्वं प्रकाशितम् ।  
सनत्कुमार उवाच -  
ततस्त्वं नारद पुनः पृष्टवान्वै सदाशिवम् ॥ ३४॥  
  
नाम्नां सहस्रं तच्चापि प्रोक्तवांस्तच्छृणुष्व मे ।  
ध्यात्वा वृन्दावने रम्ये यमुनातीरसङ्गतम् ॥ ३५॥  
  
कल्पवृक्षं समाश्रित्य तिष्ठन्तं राधिकायुतम् ।  
पठेन्नामसहस्रं तु युगलाख्यं महामुने ॥ ३६॥  
  
ॐ देवकीनन्दनः शौरिर्वासुदेवो बलानुजः ।  
गदाग्रजः कंसमोहः कंससेवकमोहनः ॥ ३७॥  
  
भिन्नार्गलो भिन्नलोहः पितृबाह्याः पितृस्तुतः ।  
मातृस्तुतः शिवध्येयो यमुनाजलभेदनः ॥ ३८॥  
  
व्रजवासी व्रजानन्दी नन्दबालो दयानिधिः ।  
लीलाबालः पद्मनेत्रो गोकुलोत्सव ईश्वरः ॥ ३९॥  
  
गोपिकानन्दनः कृष्णो गोपानन्दः सतां गतिः ।  
बकप्राणहरो विष्णुर्बकमुक्तिप्रदो हरिः ॥ ४०॥  
  
बलदोलाशयशयः श्यामलः सर्वसुन्दरः ।  
पद्मनाभो हृषीकेशः क्रीडामनुजबालकः ॥ ४१॥  
  
लीलाविध्वस्तशकटो वेदमन्त्राभिषेचितः ।  
यशोदानन्दनः कान्तो मुनिकोटिनिषेवितः ॥ ४२॥  
  
नित्यं मधुवनावासी वैकुण्ठः सम्भवः क्रतुः ।  
रमापतिर्यदुपतिर्मुरारिर्मधुसूदनः ॥ ४३॥  
  
माधवो मानहारी च श्रीपतिर्भूधरः प्रभुः ।  
बृहद्वनमहालीलो नन्दसूनुर्महासनः ॥ ४४॥  
  
तृणावर्तप्राणहारी यशोदाविस्मयप्रदः ।  
त्रैलोक्यवक्त्रः पद्माक्षः पद्महस्तः प्रियङ्करः ॥ ४५॥  
  
ब्रह्मण्यो धर्मगोप्ता च भूपतिः श्रीधरः स्वराट् ।  
अजाध्यक्षः शिवाध्यक्षो धर्माध्यक्षो महेश्वरः ॥ ४६॥  
  
वेदान्तवेद्यो ब्रह्मस्थः प्रजापतिरमोघदृक् ।  
गोपीकरावलम्बी च गोपबालकसुप्रियः ॥ ४७॥  
  
बालानुयायी बलवान् श्रीदामप्रिय आत्मवान् ।  
गोपीगृहाङ्गणरतिर्भद्रः सुश्लोकमङ्गलः ॥ ४८॥  
  
नवनीतहरो बालो नवनीतप्रियाशनः ।  
बालवृन्दी मर्कवृन्दी चकिताक्षः पलायितः ॥ ४९॥  
  
यशोदातर्जितः कम्पी मायारुदितशोभनः ।  
दामोदरोऽप्रमेयात्मा दयालुर्भक्तवत्सलः ॥ ५०॥  
  
सुबद्धोलूखले नम्रशिरा गोपीकदर्थितः ।  
वृक्षभङ्गी शोकभङ्गी धनदात्मजमोक्षणः ॥ ५१॥  
  
देवर्षिवचनश्लाघी भक्तवात्सल्यसागरः ।  
व्रजकोलाहलकरो व्रजानदविवर्द्धनः ॥ ५२॥  
  
गोपात्मा प्रेरकः साक्षी वृन्दावननिवासकृत् ।  
वत्सपालो वत्सपतिर्गोपदारकमण्डनः ॥ ५३॥  
  
बालक्रीडो बालरतिर्बालकः कनकाङ्गदी ।  
पीताम्बरो हेममाली मणिमुक्ताविभूषणः ॥ ५४॥  
  
किङ्किणीकटकी सूत्री नूपुरी मुद्रिकान्वितः ।  
वत्सासुरपतिध्वंसी बकासुरविनाशनः ॥ ५५॥  
  
अघासुरविनाशी च विनिद्रीकृतबालकः ।  
आद्य आत्मप्रदः सङ्गी यमुनातीरभोजनः ॥ ५६॥  
  
गोपालमण्डलीमध्यः सर्वगोपालभूषणः ।  
कृतहस्ततलग्रासो व्यञ्जनाश्रितशाखिकः ॥ ५७॥  
  
कृतबाहुशृङ्गयष्टिर्गुञ्जालङ्कृतकण्ठकः ।  
मयूरपिच्छमुकुटो वनमालाविभूषितः ॥ ५८॥  
  
गैरिकाचित्रितवपुर्नवमेघवपुः स्मरः ।  
कोटिकन्दर्पलावण्यो लसन्मकरकुण्डलः ॥ ५९॥  
  
आजानुबाहुर्भगवान्निद्रारहितलोचनः ।  
कोटिसागरगाम्भीर्यः कालकालः सदाशिवः ॥ ६०॥  
  
विरञ्चिमोहनवपुर्गोपवत्सवपुर्द्धरः ।  
ब्रह्माण्डकोटिजनको ब्रह्ममोहविनाशकः ॥ ६१॥  
  
ब्रह्मा ब्रह्मेडितः स्वामी शक्रदर्पादिनाशनः ।  
गिरिपूजोपदेष्टा च धृतगोवर्द्धनाचलः ॥ ६२॥  
  
पुरन्दरेडितः पूज्यः कामधेनुप्रपूजितः ।  
सर्वतीर्थाभिषिक्तश्च गोविन्दो गोपरक्षकः ॥ ६३॥  
  
कालियार्तिकरः क्रूरो नागपत्नीडितो विराट् ।  
धेनुकारिः प्रलम्बारिर्वृषासुरविमर्दनः ॥ ६४॥  
  
मायासुरात्मजध्वंसी केशिकण्ठविदारकः ।  
गोपगोप्ता धेनुगोप्ता दावाग्निपरिशोषकः ॥ ६५॥  
  
गोपकन्यावस्त्रहारी गोपकन्यावरप्रदः ।  
यज्ञपत्न्यन्नभोजी च मुनिमानापहारकः ॥ ६६॥  
  
जलेशमानमथनो नन्दगोपालजीवनः ।  
गन्धर्वशापमोक्ता च शङ्खचूडशिरो हरः ॥ ६७॥  
  
वंशी वटी वेणुवादी गोपीचिन्तापहारकः ।  
सर्वगोप्ता समाह्वानः सर्वगोपीमनोरथः ॥ ६८॥  
  
व्यङ्गधर्मप्रवक्ता च गोपीमण्डलमोहनः ।  
रासक्रीडारसास्वादी रसिको राधिकाधवः ॥ ६९॥  
  
किशोरीप्राणनाथश्च वृषभानसुताप्रियः ।  
सर्वगोपीजनानन्दी गोपीजनविमोहनः ॥ ७०॥  
  
गोपिकागीतचरितो गोपीनर्तनलालसः ।  
गोपीस्कन्धाश्रितकरो गोपिकाचुम्बनप्रियः ॥ ७१॥  
  
गोपिकामार्जितमुखो गोपीव्यजनवीजितः ।  
गोपिकाकेशसंस्कारी गोपिकापुष्पसंस्तरः ॥ ७२॥  
  
गोपिकाहृदयालम्बी गोपीवहनतत्परः ।  
गोपिकामदहारी च गोपिकापरमार्जितः ॥ ७३॥  
  
गोपिकाकृतसन्नीलो गोपिकासंस्मृतप्रियः ।  
गोपिकावन्दितपदो गोपिकावशवर्तनः ॥ ७४॥  
  
राधापराजितः श्रीमान्निकुञ्जेसुविहारवान् ।  
कुञ्जप्रियः कुञ्जवासी वृन्दावनविकासनः ॥ ७५॥  
  
यमुनाजलसिक्ताङ्गो यमुनासौख्यदायकः ।  
शशिसंस्तम्भनः शूरः कामी कामविजोहनः ॥ ७६॥  
  
कामाद्याः कामनाथश्च काममानसभेदनः ।  
कामदः कामरूपश्च कामिनी कामसञ्चयः ॥ ७७॥  
  
नित्यक्रीडो महालीलः सर्वः सर्वगतस्तथा ।  
परमात्मा पराधीशः सर्वकारणकारणः (orम्)॥ ७८॥  
  
गृहीतनारदवचा ह्यक्रूरपरिचिन्तितः ।  
अक्रूरवन्दितपदो गोपिकातोषकारकः ॥ ७९॥  
  
अक्रूरवाक्यसङ्ग्राही मथुरावासकारणः (orम्)।  
अक्रूरतापशमनो रजकायुःप्रणाशनः ॥ ८०॥  
  
मथुरानन्ददायी च कंसवस्त्रविलुण्ठनः ।  
कंसवस्त्रपरीधानो गोपवस्त्रप्रदायकः ॥ ८१॥  
  
सुदामगृहगामी च सुदामपरिपूजितः ।  
तन्तुवायकसम्प्रीतः कुब्जाचन्दनलेपनः ॥ ८२॥  
  
कुब्जारूपप्रदो विज्ञो मुकुन्दो विष्टरश्रवाः ।  
सर्वज्ञो मथुरालोकी सर्वलोकाभिनन्दनः ॥ ८३॥  
  
कृपाकटाक्षदर्शी च दैत्यारिर्देवपालकः ।  
सर्वदुःखप्रशमनो धनुर्भङ्गी महोत्सवः ॥ ८४॥  
  
कुवलयापीडहन्ता दन्तस्कन्धबलाग्रणीः ।  
कल्परूपधरो धीरो दिव्यवस्त्रानुलेपनः ॥ ८५॥  
  
मल्लरूपो महाकालः कामरूपी बलान्वितः ।  
कंसत्रासकरो भीमो मुष्टिकान्तश्च कंसहा ॥ ८६॥  
  
चाणूरघ्नो भयहरः शलारिस्तोशलान्तकः ।  
वैकुण्ठवासी कंसारिः सर्वदुष्टनिषूदनः ॥ ८७॥  
  
देवदुन्दुभिनिर्घोषी पितृशोकनिवारणः ।  
यादवेन्द्रः सतान्नाथो यादवारिप्रमर्द्दनः ॥ ८८॥  
  
शौरिशोकविनाशी च देवकीतापनाशनः ।  
उग्रसेनपरित्राता उग्रसेनाभिपूजितः ॥ ८९॥  
  
उग्रसेनाभिषेकी च उग्रसेनदयापरः ।  
सर्वसात्वतसाक्षी च यदूनामभिनन्दनः ॥ ९०॥  
  
सर्वमाथुरसंसेव्यः करुणो भक्तबान्धवः ।  
सर्वगोपालधनदो गोपीगोपाललालसः ॥ ९१॥  
  
शौरिदत्तोपवीती च उग्रसेनदयाकरः ।  
गुरुभक्तो ब्रह्मचारी निगमाध्ययने रतः ॥ ९२॥  
  
सङ्कर्षणसहाध्यायी सुदामसुहृदेव च ।  
विद्यानिधिः कलाकोशो मृतपुत्रप्रदस्तथा ॥ ९३॥  
  
चक्री पाञ्चजनी चैव सर्वनारकिमोचनः ।  
यमार्चितः परो देवो नामोच्चारवशोऽच्युतः ॥ ९४॥  
  
कुब्जाविलासी सुभगो दीनबन्धुरनूपमः ।  
अक्रूरगृहगोप्ता च प्रतिज्ञापालकः शुभः ॥ ९५॥  
  
जरासन्धजयी विद्वान् यवनान्तो द्विजाश्रयः ।  
मुचुकुन्दप्रियकरो जरासन्धपलायितः ॥ ९६॥  
  
द्वारकाजनको गूढो ब्रह्मण्यः सत्यसङ्गरः ।  
लीलाधरः प्रियकरो विश्वकर्मा यशःप्रदः ॥ ९७॥  
  
रुक्मिणीप्रियसन्देशो रुक्मशोकविवर्द्धनः ।  
चैद्यशोकालयः श्रेष्ठो दुष्टराजन्यनाशनः ॥ ९८॥  
  
रुक्मिवैरूप्यकरणो रुक्मिणीवचने रतः ।  
बलभद्रवचोग्राही मुक्तरुक्मी जनार्दनः ॥ ९९॥  
  
रुक्मिणीप्राणनाथश्च सत्यभामापतिः स्वयम् ।  
भक्तपक्षी भक्तिवश्यो ह्यक्रूरमणिदायकः ॥ १००॥  
  
शतधन्वाप्राणहारी ऋक्षराजसुताप्रियः ।  
सत्राजित्तनयाकान्तो मित्रविन्दापहारकः ॥ १०१।  
सत्यापतिर्लक्ष्मणाजित्पूज्यो भद्राप्रियङ्करः ।  
नरकासुरघाती च लीलाकन्याहरो जयी ॥ १०२॥  
  
मुरारिर्मदनेशोऽपि धरित्रीदुःखनाशनः ।  
वैनतेयी स्वर्गगामी अदित्य कुण्डलप्रदः ॥ १०३॥  
  
इन्द्रार्चितो रमाकान्तो वज्रिभार्याप्रपूजितः ।  
पारिजातापहारी च शक्रमानापहारकः ॥ १०४॥  
  
प्रद्युम्नजनकः साम्बतातो बहुसुतो विधुः ।  
गर्गाचार्यः सत्यगतिर्धर्माधारो धराधरः ॥ १०५॥  
  
द्वारकामण्डनः श्लोक्यः सुश्लोको निगमालयः ।  
पौण्ड्रकप्राणहारी च काशीराजशिरोहरः ॥ १०६॥  
  
अवैष्णवविप्रदाही सुदक्षिणभयावहः ।  
जरासन्धविदारी च धर्मनन्दनयज्ञकृत् ॥ १०७॥  
  
शिशुपालशिरश्छेदी दन्तवक्त्रविनाशनः ।  
विदूरथान्तकः श्रीशः श्रीदो द्विविदनाशनः ॥ १०८॥  
  
रुक्मिणीमानहारी च रुक्मिणीमानवर्द्धनः ।  
देवर्षिशापहर्ता च द्रौपदीवाक्यपालकः ॥ १०९॥  
  
दुर्वासोभयहारी च पाञ्चालीस्मरणागतः ।  
पार्थदूतः पार्थमन्त्री पार्थदुःखौघनाशनः ॥ ११०॥  
  
पार्थमानापहारी च पार्थजीवनदायकः ।  
पाञ्चालीवस्त्रदाता च विश्वपालकपालकः ॥ १११॥  
  
श्वेताश्वसारथिः सत्यः सत्यसाध्यो भयापहः ।  
सत्यसन्धः सत्यरतिः सत्यप्रिय उदारधीः ॥ ११२॥  
  
महासेनजयी चैव शिवसैन्यविनाशनः ।  
बाणासुरभुजच्छेत्ता बाणबाहुवरप्रदः ॥ ११३॥  
  
तार्क्ष्यमानापहारी च तार्क्ष्यतेजोविवर्द्धनः ।  
रामस्वरूपधारी च सत्यभामामुदावहः ॥ ११४॥  
  
रत्नाकरजलक्रीडो व्रजलीलाप्रदर्शकः ।  
स्वप्रतिज्ञापरिध्वंसी भीष्माज्ञापरिपालकः ॥ ११५॥  
  
वीरायुधहरः कालः कालिकेशो महाबलः ।  
वर्वरीषशिरोहारी वर्वरीषशिरःप्रदः ॥ ११६॥  
  
धर्मपुत्रजयी शूरदुर्योधनमदान्तकः ।  
गोपिकाप्रीतिनिर्बन्धनित्यक्रीडो व्रजेश्वरः ॥ ११७॥  
  
राधाकुण्डरतिर्धन्यः सदान्दोलसमाश्रितः ।  
सदामधुवनानन्दी सदावृन्दावनप्रियः ॥ ११८॥  
  
अशोकवनसन्नद्धः सदातिलकसङ्गतः ।  
सदागोवर्द्धनरतिः सदा गोकुलवल्लभः ॥ ११९॥  
  
भाण्डीरवटसंवासी नित्यं वंशीवटस्थितः ।  
नन्दग्रामकृतावासो वृषभानुग्रहप्रियः ॥ १२०॥  
  
गृहीतकामिनीरूपो नित्यं रासविलासकृत् ।  
वल्लवीजनसङ्गोप्ता वल्लवीजनवल्लभः ॥ १२१॥  
  
देवशर्मकृपाकर्ता कल्पपादपसंस्थितः ।  
शिलानुगन्धनिलयः पादचारी घनच्छविः ॥ १२२॥  
  
अतसीकुसुमप्रख्यः सदा लक्ष्मीकृपाकरः ।  
त्रिपुरारिप्रियकरो ह्युग्रधन्वापराजितः ॥ १२३॥  
  
षड्धुरध्वंसकर्ता च निकुम्भप्राणहारकः ।  
वज्रनाभपुरध्वंसी पौण्ड्रकप्राणहारकः ॥ १२४॥  
  
बहुलाश्वप्रीतिकर्ता द्विजवर्यप्रियङ्करः ।  
शिवसङ्कटहारी च वृकासुरविनाशनः ॥ १२५॥  
  
भृगुसत्कारकारी च शिवसात्त्विकताप्रदः ।  
गोकर्णपूजकः साम्बकुष्ठविध्वंसकारणः ॥ १२६॥  
  
वेदस्तुतो वेदवेत्ता यदुवंशविवर्द्धनः ।  
यदुवंशविनाशी च उद्धवोद्धारकारकः ॥ १२७॥  
  
(इति कृष्णनामावलिः-५०० अथ राधानामावलिः-५००)  
  
राधा च राधिका चैव आनन्दा वृषभानुजा ।  
वृन्दावनेश्वरी पुण्या कृष्णमानसहारिणी ॥ १२८॥  
  
प्रगल्भा चतुरा कामा कामिनी हरिमोहिनी ।  
ललिता मधुरा माध्वी किशोरी कनकप्रभा ॥ १२९॥  
  
जितचन्द्रा जितमृगा जितसिंहा जितद्विपा ।  
जितरम्भा जितपिका गोविन्दहृदयोद्भवा ॥ १३०॥  
  
जितबिम्बा जितशुका जितपद्मा कुमारिका ।  
श्रीकृष्णाकर्षणा देवी नित्यं युग्मस्वरूपिणी ॥ १३१॥  
  
नित्यं विहारिणी कान्ता रसिका कृष्णवल्लभा ।  
आमोदिनी मोदवती नन्दनन्दनभूषिता ॥ १३२॥  
  
दिव्याम्बरा दिव्यहारा मुक्तामणिविभूषिता ।  
कुञ्जप्रिया कुञ्जवासा कुञ्जनायकनायिका ॥ १३३॥  
  
चारुरूपा चारुवक्त्रा चारुहेमाङ्गदा शुभा ।  
श्रीकृष्णवेणुसङ्गीता मुरलीहारिणी शिवा ॥ १३४॥  
  
भद्रा भगवती शान्ता कुमुदा सुन्दरी प्रिया ।  
कृष्णक्रीडा कृष्णरतिः श्रीकृष्णसहचारिणी ॥ १३५॥  
  
वंशीवटप्रियस्थाना युग्मायुग्मस्वरूपिणी ।  
भाण्डीरवासिनी शुभ्रा गोपीनाथप्रिया सखी ॥ १३६॥  
  
श्रुतिनिःश्वसिता दिव्या गोविन्दरसदायिनी ।  
श्रीकृष्णप्रार्थनीशाना महानन्दप्रदायिनी ॥ १३७॥  
  
वैकुण्ठजनसंसेव्या कोटिलक्ष्मीसुखावहा ।  
कोटिकन्दर्पलावण्या रतिकोटिरतिप्रदा ॥ १३८॥  
  
भक्तिग्राह्या भक्तिरूपा लावण्यसरसी उमा ।  
ब्रह्मरुद्रादिसंराध्या नित्यं कौतूहलान्विता ॥ १३९॥  
  
नित्यलीला नित्यकामा नित्यशृङ्गारभूषिता ।  
नित्यवृन्दावनरसा नन्दनन्दनसंयुता ॥ १४०॥  
  
गोपिकामण्डलीयुक्ता नित्यं गोपालसङ्गता ।  
गोरसक्षेपणी शूरा सानन्दानन्ददायिनी ॥ १४१॥  
  
महालीला प्रकृष्टा च नागरी नगचारिणी ।  
नित्यमाघूर्णिता पूर्णा कस्तूरीतिलकान्विता ॥ १४२॥  
  
पद्मा श्यामा मृगाक्षी च सिद्धिरूपा रसावहा ।  
कोटिचन्द्रानना गौरी कोटिकोकिलसुस्वरा ॥ १४३॥  
  
शीलसौन्दर्यनिलया नन्दनन्दनलालिता ।  
अशोकवनसंवासा भाण्डीरवनसङ्गता ॥ १४४॥  
  
कल्पद्रुमतलाविष्टा कृष्णा विश्वा हरिप्रिया ।  
अजागम्या भवागम्या गोवर्द्धनकृतालया ॥ १४५॥  
  
यमुनातीरनिलया शश्वद्गोविन्दजल्पिनी ।  
शश्वन्मानवती स्निग्धा श्रीकृष्णपरिवन्दिता ॥ १४६॥  
  
कृष्णस्तुता कृष्णवृता श्रीकृष्णहृदयालया ।  
देवद्रुमफला सेव्या वृन्दावनरसालया ॥ १४७॥  
  
कोटितीर्थमयी सत्या कोटितीर्थफलप्रदा ।  
कोटियोगसुदुष्प्राप्या कोटियज्ञदुराश्रया ॥ १४८॥  
  
मनसा शशिलेखा च श्रीकोटिसुभगाऽनघा ।  
कोटिमुक्तसुखा सौम्या लक्ष्मीकोटिविलासिनी ॥ १४९॥  
  
तिलोत्तमा त्रिकालस्था त्रिकालज्ञाप्यधीश्वरी ।  
त्रिवेदज्ञा त्रिलोकज्ञा तुरीयान्तनिवासिनी ॥ १५०॥  
  
दुर्गाराध्या रमाराध्या विश्वाराध्या चिदात्मिका ।  
देवाराध्या पराराध्या ब्रह्माराध्या परात्मिका ॥ १५१॥  
  
शिवाराध्या प्रेमसाध्या भक्ताराध्या रसात्मिका ।  
कृष्णप्राणार्पिणी भामा शुद्धप्रेमविलासिनी ॥ १५२॥  
  
कृष्णाराध्या भक्तिसाध्या भक्तवृन्दनिषेविता ।  
विश्वाधारा कृपाधारा जीवधारातिनायिका ॥ १५३॥  
  
शुद्धप्रेममयी लज्जा नित्यसिद्धा शिरोमणिः ।  
दिव्यरूपा दिव्यभोगा दिव्यवेषा मुदान्विता ॥ १५४॥  
  
दिव्याङ्गनावृन्दसारा नित्यनूतनयौवना ।  
परब्रह्मावृता ध्येया महारूपा महोज्ज्वला ॥ १५५॥  
  
कोटिसूर्यप्रभा कोटिचन्द्रबिम्बाधिकच्छविः ।  
कोमलामृतवागाद्या वेदाद्या वेददुर्लभा ॥ १५६॥  
  
कृष्णासक्ता कृष्णभक्ता चन्द्रावलिनिषेविता ।  
कलाषोडशसम्पूर्णा कृष्णदेहार्द्धधारिणी ॥ १५७॥  
  
कृष्णबुद्धिः कृष्णसारा कृष्णरूपविहारिणी ।  
कृष्णकान्ता कृष्णधना कृष्णमोहनकारिणी ॥ १५८॥  
  
कृष्णदृष्टिः कृष्णगोत्री कृष्णदेवी कुलोद्वहा ।  
सर्वभूतस्थितावात्मा सर्वलोकनमस्कृता ॥ १५९॥  
  
कृष्णदात्री प्रेमधात्री स्वर्णगात्री मनोरमा ।  
नगधात्री यशोदात्री महादेवी शुभङ्करी ॥ १६०॥  
  
श्रीशेषदेवजननी अवतारगणप्रसूः ।  
उत्पलाङ्कारविन्दाङ्का प्रसादाङ्का द्वितीयका ॥ १६१॥  
  
रथाङ्का कुञ्जराङ्का च कुण्डलाङ्कपदस्थिता ।  
छत्राङ्का विद्युदङ्का च पुष्पमालाङ्कितापि च ॥ १६२॥  
  
दण्डाङ्का मुकुटाङ्का च पूर्णचन्द्रा शुकाङ्किता ।  
कृष्णान्नाहारपाका च वृन्दाकुञ्जविहारिणी ॥ १६३॥  
  
कृष्णप्रबोधनकरी कृष्णशेषान्नभोजिनी ।  
पद्मकेसरमध्यस्था सङ्गीतागमवेदिनी ॥ १६४॥  
  
कोटिकल्पान्तभ्रूभङ्गा अप्राप्तप्रलयाच्युता ।  
सर्वसत्त्वनिधिः पद्मशङ्खादिनिधिसेविता ॥ १६५॥  
  
अणिमादिगुणैश्वर्या देववृन्दविमोहिनी ।  
सर्वानन्दप्रदा सर्वा सुवर्णलतिकाकृतिः ॥ १६६॥  
  
कृष्णाभिसारसङ्केता मालिनी नृत्यपण्डिता ।  
गोपीसिन्धुसकाशाह्वा गोपमण्डपशोभिनी ॥ १६७॥  
  
श्रीकृष्णप्रीतिदा भीता प्रत्यङ्गपुलकाञ्चिता ।  
श्रीकृष्णालिङ्गनरता गोविन्दविरहाक्षमा ॥ १६८॥  
  
अनन्तगुणसम्पन्ना कृष्णकीर्तनलालसा ।  
बीजत्रयमयी मूर्तिः कृष्णानुग्रहवाञ्छिता ॥ १६९॥  
  
विमलादिनिषेव्या च ललिताद्यर्चिता सती ।  
पद्मवृन्दस्थिता हृष्टा त्रिपुरापरिसेविता ॥ १७०॥  
  
वृन्तावत्यर्चिता श्रद्धा दुर्ज्ञेया भक्तवल्लभा ।  
दुर्लभा सान्द्रसौख्यात्मा श्रेयोहेतुः सुभोगदा ॥ १७१॥  
  
सारङ्गा शारदा बोधा सद्वृन्दावनचारिणी ।  
ब्रह्मानन्दा चिदानन्दा ध्यानानन्दार्द्धमात्रिका ॥ १७२॥  
  
गन्धर्वा सुरतज्ञा च गोविन्दप्राणसङ्गमा ।  
कृष्णाङ्गभूषणा रत्नभूषणा स्वर्णभूषिता ॥ १७३॥  
  
श्रीकृष्णहृदयावासमुक्ताकनकनालि(orसि)का ।  
सद्रत्नकङ्कणयुता श्रीमन्नीलगिरिस्थिता ॥ १७४॥  
  
स्वर्णनूपुरसम्पन्ना स्वर्णकिङ्किणिमण्डिता ।  
अशोषरासकुतुका रम्भोरूस्तनुमध्यमा ॥ १७५॥  
  
पराकृतिः परानन्दा परस्वर्गविहारिणी ।  
प्रसूनकबरी चित्रा महासिन्दूरसुन्दरी ॥ १७६॥  
  
कैशोरवयसा बाला प्रमदाकुलशेखरा ।  
कृष्णाधरसुधास्वादा श्यामप्रेमविनोदिनी ॥ १७७॥  
  
शिखिपिच्छलसच्चूडा स्वर्णचम्पकभूषिता ।  
कुङ्कुमालक्तकस्तूरीमण्डिता चापराजिता ॥ १७८॥  
  
हेमहारान्विता पुष्पाहाराढ्या रसवत्यपि ।  
माधुर्य्यमधुरा पद्मा पद्महस्ता सुविश्रुता ॥ १७९॥  
  
भ्रूभङ्गाभङ्गकोदण्डकटाक्षशरसन्धिनी ।  
शेषदेवा शिरस्था च नित्यस्थलविहारिणी ॥ १८०॥  
  
कारुण्यजलमध्यस्था नित्यमत्ताधिरोहिणी ।  
अष्टभाषवती चाष्टनायिका लक्षणान्विता ॥ १८१॥  
  
सुनीतिज्ञा श्रुतिज्ञा च सर्वज्ञा दुःखहारिणी ।  
रजोगुणेश्वरी चैव शरच्चन्द्रनिभानना ॥ १८२॥  
  
केतकीकुसुमाभासा सदा सिन्धुवनस्थिता ।  
हेमपुष्पाधिककरा पञ्चशक्तिमयी हिता ॥ १८३॥  
  
स्तनकुम्भी नराढ्या च क्षीणापुण्या यशस्विनी ।  
वैराजसूयजननी श्रीशा भुवनमोहिनी ॥ १८४॥  
  
महाशोभा महामाया महाकान्तिर्महास्मृतिः ।  
महामोहा महाविद्या महाकीर्तिर्महारतिः ॥ १८५॥  
  
महाधैर्या महावीर्या महाशक्तिर्महाद्युतिः ।  
महागौरी महासम्पन्महाभोगविलासिनी ॥ १८६॥  
  
समया भक्तिदाशोका वात्सल्यरसदायिनी ।  
सुहृद्भक्तिप्रदा स्वच्छा माधुर्यरसवर्षिणी ॥ १८७॥  
  
भावभक्तिप्रदा शुद्धप्रेमभक्तिविधायिनी ।  
गोपरामाभिरामा च क्रीडारामा परेश्वरी ॥ १८८॥  
  
नित्यरामा चात्मरामा कृष्णरामा रमेश्वरी ।  
एकानेकजगद्व्याप्ता विश्वलीलाप्रकाशिनी ॥ १८९॥  
  
सरस्वतीशा दुर्गेशा जगदीशा जगद्विधिः ।  
विष्णुवंशनिवासा च विष्णुवंशसमुद्भवा ॥ १९०॥  
  
विष्णुवंशस्तुता कर्त्री विष्णुवंशावनी सदा ।  
आरामस्था वनस्था च सूर्य्यपुत्र्यवगाहिनी ॥ १९१॥  
  
प्रीतिस्था नित्ययन्त्रस्था गोलोकस्था विभूतिदा ।  
स्वानुभूतिस्थिता व्यक्ता सर्वलोकनिवासिनी ॥ १९२॥  
  
अमृता ह्यद्भुता श्रीमन्नारायणसमीडिता ।  
अक्षरापि च कूटस्था महापुरुषसम्भवा ॥ १९३॥  
  
औदार्यभावसाध्या च स्थूलसूक्ष्मातिरूपिणी ।  
शिरीषपुष्पमृदुला गाङ्गेयमुकुरप्रभा ॥ १९४॥  
  
नीलोत्पलजिताक्षी च सद्रत्नकवरान्विता ।  
प्रेमपर्यङ्कनिलया तेजोमण्डलमध्यगा ॥ १९५॥  
  
कृष्णाङ्गगोपनाऽभेदा लीलावरणनायिका ।  
सुधासिन्धुसमुल्लासामृतास्यन्दविधायिनी ॥ १९६॥  
  
कृष्णचित्ता रासचित्ता प्रेमचित्ता हरिप्रिया ।  
अचिन्तनगुणग्रामा कृष्णलीला मलापहा ॥ १९७॥  
  
राससिन्धुशशाङ्का च रासमण्डलमण्डिनी ।  
नतव्रता सिंहरीच्छा सुमूर्तिः सुरवन्दिता ॥ १९८॥  
  
गोपीचूडामणिर्गोपी गणेड्या विरजाधिका ।  
गोपप्रेष्ठा गोपकन्या गोपनारी सुगोपिका ॥ १९९॥  
  
गोपधामा सुदामाम्बा गोपाली गोपमोहिनी ।  
गोपभूषा कृष्णभूषा श्रीवृन्दावनचन्द्रिका ॥ २००॥  
  
वीणादिघोषनिरता रासोत्सवविकासिनी ।  
कृष्णचेष्टा परिज्ञाता कोटिकन्दर्पमोहिनी ॥ २०१॥  
  
श्रीकृष्णगुणनागाढ्या देवसुन्दरिमोहिनी ।  
कृष्णचन्द्रमनोज्ञा च कृष्णदेवसहोदरी ॥ २०२॥  
  
कृष्णाभिलाषिणी कृष्णप्रेमानुग्रहवाञ्छिता ।  
क्षेमा च मधुरालापा भ्रुवोमाया सुभद्रिका ॥ २०३॥  
  
प्रकृतिः परमानन्दा नीपद्रुमतलस्थिता ।  
कृपाकटाक्षा बिम्बोष्ठी रम्भा चारुनितम्बिनी ॥ २०४॥  
  
स्मरकेलिनिधाना च गण्डताटङ्कमण्डिता ।  
हेमाद्रिकान्तिरुचिरा प्रेमाद्या मदमन्थरा ॥ २०५॥  
  
कृष्णचिन्ता प्रेमचिन्ता रतिचिन्ता च कृष्णदा ।  
रासचिन्ता भावचिन्ता शुद्धचिन्ता महारसा ॥ २०६॥  
  
कृष्णादृष्टित्रुटियुगा दृष्टिपक्ष्मिविनिन्दिनी ।  
कन्दर्पजननी मुख्या वैकुण्ठगतिदायिनी ॥ २०७॥  
  
रासभावा प्रियाश्लिष्टा प्रेष्ठा प्रथमनायिका ।  
शुद्धा सुधादेहिनी च श्रीरामा रसमञ्जरी ॥ २०८॥  
  
सुप्रभावा शुभाचारा स्वर्णदी नर्मदाम्बिका ।  
गोमती चन्द्रभागेड्या सरयूस्ताम्रपर्णिसूः ॥ २०९॥  
  
निष्कलङ्कचरित्रा च निर्गुणा च निरञ्जना ।  
एतन्नामसहस्रं तु युग्मरूपस्य नारद ॥ २१०॥  
  
पठनीयं प्रयत्नेन वृन्दावनरसावहे ।  
महापापप्रशमनं वन्ध्यात्वविनिवर्तकम् ॥ २११॥  
  
दारिद्र्यशमनं रोगनाशनं कामदं महत् ।  
पापापहं वैरिहरं राधामाधवभक्तिदम् ॥ २१२॥  
  
नमस्तस्मै भगवते कृष्णायाकुण्ठमेधसे ।  
राधासङ्गसुधासिन्धौ नमो नित्यविहारिणे ॥ २१३॥  
  
राधादेवी जगत्कर्त्री जगत्पालनतत्परा ।  
जगल्लयविधात्री च सर्वेशी सर्वसूतिका ॥ २१४॥  
  
तस्या नामसहस्रं वै मया प्रोक्तं मुनीश्वर ।  
भुक्तिमुक्तिप्रदं दिव्यं किं भूयः श्रोतुमिच्छसि ॥ २१५॥  
  
॥ इति श्रीबृहन्नारदीयपुराणे पूर्वभागे बृहदुपाख्याने  
तृतीयपादे राधाकृष्णसहस्रनामकथनं नाम  
द्व्यशीतितमोऽध्यायः ॥  
  
  
Encoded by Kirk Wortman kirkwort@hotmail.com  
  
Naradapurana Purvardha adhyAya 82  
There are 500 nAmas for Krishna and 500 for Radha separated at verse 127  
  
