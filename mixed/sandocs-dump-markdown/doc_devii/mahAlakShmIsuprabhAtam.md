---
Category: suprabhAta, devii, lakShmI, devI
File name: mahAlakShmIsuprabhAtam.itx
Indexextra: (Video1, 2, 3)
Language: Sanskrit
Latest update: April 6, 2016
Location: doc_devii
Proofread by: NA, PSA Easwaran
Send corrections to: Sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: mahAlakShmIsuprabhAtam
Transliterated by: NA
engtitle: Shri Mahalaxmi SuprabhAtam
itxtitle: mahAlakShmIsuprabhAtam
title: महालक्ष्मीसुप्रभातम्

---
  
 श्रीमहालक्ष्मीसुप्रभातम्   
  
श्रीमहालक्ष्मीसुप्रभातम् ॥  
  
श्रीलक्ष्मि श्रीमहालक्ष्मि क्षीरसागरकन्यके  
उत्तिष्ठ हरिसम्प्रीते भक्तानां भाग्यदायिनि ।  
उत्तिष्ठोत्तिष्ठ श्रीलक्ष्मि विष्णुवक्षस्थलालये  
उत्तिष्ठ करुणापूर्णे लोकानां शुभदायिनि ॥ १॥  
  
श्रीपद्ममध्यवसिते वरपद्मनेत्रे  
श्रीपद्महस्तचिरपूजितपद्मपादे ।  
श्रीपद्मजातजननि शुभपद्मवक्त्रे  
श्रीलक्ष्मि भक्तवरदे तव सुप्रभातम् ॥ २॥  
  
जाम्बूनदाभसमकान्तिविराजमाने  
तेजोस्वरूपिणि सुवर्णविभूषिताङ्गि ।  
सौवर्णवस्त्रपरिवेष्टितदिव्यदेहे  
श्रीलक्ष्मि भक्तवरदे तव सुप्रभातम् ॥ ३॥  
  
सर्वार्थसिद्धिदे विष्णुमनोऽनुकूले  
सम्प्रार्थिताखिलजनावनदिव्यशीले ।  
दारिद्र्यदुःखभयनाशिनि भक्तपाले  
श्रीलक्ष्मि भक्तवरदे तव सुप्रभातम् ॥ ४॥  
  
चन्द्रानुजे कमलकोमलगर्भजाते  
चन्द्रार्कवह्निनयने शुभचन्द्रवक्त्रे ।  
हे चन्द्रिकासमसुशीतलमन्दहासे  
श्रीलक्ष्मि भक्तवरदे तव सुप्रभातम् ॥ ५॥  
  
श्रीआदिलक्ष्मि सकलेप्सितदानदक्षे  
श्रीभाग्यलक्ष्मि शरणागत दीनपक्षे ।  
ऐश्वर्यलक्ष्मि चरणार्चितभक्तरक्षिन्  
श्रीलक्ष्मि भक्तवरदे तव सुप्रभातम् ॥ ६॥  
  
श्रीधैर्यलक्ष्मि निजभक्तहृदन्तरस्थे  
सन्तानलक्ष्मि निजभक्तकुलप्रवृद्धे ।  
श्रीज्ञानलक्ष्मि सकलागमज्ञानदात्रि  
श्रीलक्ष्मि भक्तवरदे तव सुप्रभातम् ॥ ७॥  
  
सौभाग्यदात्रि शरणं गजलक्ष्मि पाहि  
दारिद्र्यध्वंसिनि नमो वरलक्ष्मि पाहि ।  
सत्सौख्यदायिनि नमो धनलक्ष्मि पाहि  
श्रीलक्ष्मि भक्तवरदे तव सुप्रभातम् ॥ ८॥  
  
श्रीराज्यलक्ष्मि नृपवेश्मगते सुहासिन्  
श्रीयोगलक्ष्मि मुनिमानसपद्मवासिन् ।  
श्रीधान्यलक्ष्मि सकलावनिक्षेमदात्रि  
श्रीलक्ष्मि भक्तवरदे तव सुप्रभातम् ॥ ९॥  
  
श्रीपार्वती त्वमसि श्रीकरि शैवशैले  
क्षीरोदधेस्त्वमसि पावनि सिन्धुकन्या ।  
स्वर्गस्थले त्वमसि कोमले स्वर्गलक्ष्मी  
श्रीलक्ष्मि भक्तवरदे तव सुप्रभातम् ॥ १०॥  
  
गङ्गा त्वमेव जननी तुलसी त्वमेव  
कृष्णप्रिया त्वमसि भाण्डिरदिव्यक्षेत्रे ।  
राजगृहे त्वमसि सुन्दरि राज्यलक्ष्मी  
श्रीलक्ष्मि भक्तवरदे तव सुप्रभातम् ॥ ११॥  
  
पद्मावती त्वमसि पद्मवने वरेण्ये  
श्रीसुन्दरी त्वमसि श्रीशतशृङ्गक्षेत्रे ।  
त्वं भूतलेऽसि शुभदायिनि मर्त्यलक्ष्मी  
श्रीलक्ष्मि भक्तवरदे तव सुप्रभातम् ॥ १२॥  
  
चन्द्रा त्वमेव वरचन्दनकाननेषु  
देवि कदम्बविपिनेऽसि कदम्बमाला ।  
त्वं देवि कुन्दवनवासिनि कुन्ददन्ती  
श्रीलक्ष्मि भक्तवरदे तव सुप्रभातम् ॥ १३॥  
  
श्रीविष्णुपत्नि वरदायिनि सिद्धलक्ष्मि  
सन्मार्गदर्शिनि शुभङ्करि मोक्षलक्ष्मि ।  
श्रीदेवदेवि करुणागुणसारमूर्ते  
श्रीलक्ष्मि भक्तवरदे तव सुप्रभातम् ॥ १४॥  
  
अष्टोत्तरार्चनप्रिये सकलेष्टदात्रि  
हे विश्वधात्रि सुरसेवितपादपद्मे ।  
सङ्कष्टनाशिनि सुखङ्करि सुप्रसन्ने  
श्रीलक्ष्मि भक्तवरदे तव सुप्रभातम् ॥ १५॥  
  
आद्यन्तरहिते वरवर्णिनि सर्वसेव्ये  
सूक्ष्मातिसूक्ष्मतररूपिणि स्थूलरूपे ।  
सौन्दर्यलक्ष्मि मधुसूदनमोहनाङ्गि  
श्रीलक्ष्मि भक्तवरदे तव सुप्रभातम् ॥ १६॥  
  
सौख्यप्रदे प्रणतमानसशोकहन्त्रि  
अम्बे प्रसीद करुणासुधयाऽऽर्द्रदृष्ट्या ।  
सौवर्णहारमणिनूपुरशोभिताङ्गि  
श्रीलक्ष्मि भक्तवरदे तव सुप्रभातम् ॥ १७॥  
  
नित्यं पठामि जननि तव नाम स्तोत्रं  
नित्यं करोमि तव नामजपं विशुद्धे ।  
नित्यं शृणोमि भजनं तव लोकमातः  
श्रीलक्ष्मि भक्तवरदे तव सुप्रभातम् ॥ १८॥  
  
माता त्वमेव जननी जनकस्त्वमेव  
देवि त्वमेव मम भाग्यनिधिस्त्वमेव ।  
सद्भाग्यदायिनि त्वमेव शुभप्रदात्री  
श्रीलक्ष्मि भक्तवरदे तव सुप्रभातम् ॥ १९॥  
  
वैकुण्ठधामनिलये कलिकल्मषघ्ने  
नाकाधिनाथविनुते अभयप्रदात्रि ।  
सद्भक्तरक्षणपरे हरिचित्तवासिन्  
श्रीलक्ष्मि भक्तवरदे तव सुप्रभातम् ॥ २०॥  
  
निर्व्याजपूर्णकरुणारससुप्रवाहे  
राकेन्दुबिम्बवदने त्रिदशाभिवन्द्ये ।  
आब्रह्मकीटपरिपोषिणि दानहस्ते  
श्रीलक्ष्मि भक्तवरदे तव सुप्रभातम् ॥ २१॥  
  
लक्ष्मीति पद्मनिलयेति दयापरेति  
भाग्यप्रदेति शरणागतवत्सलेति ।  
ध्यायामि देवि परिपालय मां प्रसन्ने  
श्रीलक्ष्मि भक्तवरदे तव सुप्रभातम् ॥ २२॥  
  
श्रीपद्मनेत्ररमणीवरे नीरजाक्षि  
श्रीपद्मनाभदयिते सुरसेव्यमाने ।  
श्रीपद्मयुग्मधृतनीरजहस्तयुग्मे  
श्रीलक्ष्मि भक्तवरदे तव सुप्रभातम् ॥ २३॥  
  
इत्थं त्वदीयकरुणात्कृतसुप्रभातं  
ये मानवाः प्रतिदिनं प्रपठन्ति भक्त्या ।  
तेषां प्रसन्नहृदये कुरु मङ्गलानि  
श्रीलक्ष्मि भक्तवरदे तव सुप्रभातम् ॥ २४॥  
  
जलधीशसुते जलजाक्षवृते जलजोद्भवसन्नुते दिव्यमते ।  
जलजान्तरनित्यनिवासरते शरणं शरणं वरलक्ष्मि नमः ॥ २५॥  
  
प्रणताखिलदेवपदाब्जयुगे भुवनाखिलपोषण श्रीविभवे ।  
नवपङ्कजहारविराजगले शरणं शरणं गजलक्ष्मि नमः ॥ २६॥  
  
घनभीकरकष्टविनाशकरि निजभक्तदरिद्रप्रणाशकरि ।  
ऋणमोचनि पावनि सौख्यकरि शरणं शरणं धनलक्ष्मि नमः ॥ २७॥  
  
अतिभीकरक्षामविनाशकरि जगदेकशुभङ्करि धान्यप्रदे ।  
सुखदायिनि श्रीफलदानकरि शरणं शरणं शुभलक्ष्मि नमः ॥ २८॥  
  
सुरसङ्घशुभङ्करि ज्ञानप्रदे मुनिसङ्घप्रियङ्करि मोक्षप्रदे ।  
नरसङ्घजयङ्करि भाग्यप्रदे शरणं शरणं जयलक्ष्मि नमः ॥ २९॥  
  
परिसेवितभक्तकुलोद्धरिणि परिभावितदासजनोद्धरिणि ।  
मधुसूदनमोहिनि श्रीरमणि शरणं शरणं तव लक्ष्मि नमः ॥ २८॥  
  
शुभदायिनि वैभवलक्ष्मि नमो वरदायिनि श्रीहरिलक्ष्मि नमः ।  
सुखदायिनि मङ्गललक्ष्मि नमो शरणं शरणं सततं शरणं ॥ २९॥  
  
वरलक्ष्मि नमो धनलक्ष्मि नमो जयलक्ष्मि नमो गजलक्ष्मि नमः ।  
जय षोडशलक्ष्मि नमोऽस्तु नमो शरणं शरणं सततं शरणं ॥ ३०॥  
  
नमो आदिलक्ष्मि नमो ज्ञानलक्ष्मि नमो धान्यलक्ष्मि नमो भाग्यलक्ष्मि ।  
महालक्ष्मि सन्तानलक्ष्मि प्रसीद नमस्ते नमस्ते नमो शान्तलक्ष्मि ॥ ३०॥  
  
नमो सिद्धिलक्ष्मि नमो मोक्षलक्ष्मि नमो योगलक्ष्मि नमो भोगलक्ष्मि ।  
नमो धैर्यलक्ष्मि नमो वीरलक्ष्मि नमस्ते नमस्ते नमो शान्तलक्ष्मि ॥ ३१॥  
  
अज्ञानिना मया दोषानशेषान्विहितान् रमे ।  
क्षमस्व त्वं क्षमस्व त्वं अष्टलक्ष्मि नमोऽस्तुते ॥ ३२॥  
  
देवि विष्णुविलासिनि शुभकरि दीनार्तिविच्छेदिनि  
सर्वैश्वर्यप्रदायिनि सुखकरि दारिद्र्यविध्वंसिनि ।  
नानाभूषितभूषणाङ्गि जननि क्षीराब्धिकन्यामणि  
देवि भक्तसुपोषिणि वरप्रदे लक्ष्मि सदा पाहि नः ॥ ३३॥ माम्  
सद्यःप्रफुल्लसरसीरुहपत्रनेत्रे  
हारिद्रलेपितसुकोमलश्रीकपोले ।  
पूर्णेन्दुबिम्बवदने कमलान्तरस्थे  
लक्ष्मि त्वदीयचरणौ शरणं प्रपद्ये ॥ ३४॥  
  
भक्तान्तरङ्गगतभावविधे नमस्ते  
रक्ताम्बुजातनिलये स्वजनानुरक्ते ।  
मुक्तावलीसहितभूषणभूषिताङ्गि  
लक्ष्मि त्वदीयचरणौ शरणं प्रपद्ये ॥ ३५॥  
  
क्षामादितापहारिणि नवधान्यरूपे  
अज्ञानघोरतिमिरापहज्ञानरूपे ।  
दारिद्र्यदुःखपरिमर्दितभाग्यरूपे  
लक्ष्मि त्वदीयचरणौ शरणं प्रपद्ये ॥ ३६॥  
  
चम्पालताभदरहासविराजवक्त्रे  
बिम्बाधरेषु कपिकाञ्चितमञ्जुवाणि ।  
श्रीस्वर्णकुम्भपरिशोभितदिव्यहस्ते  
लक्ष्मि त्वत्वदीयचरणौ शरणं प्रपद्ये ॥ ३७॥  
  
स्वर्गापवर्गपदविप्रदे सौम्यभावे  
सर्वागमादिविनुते शुभलक्षणाङ्गि ।  
नित्यार्चिताङ्घ्रियुगले महिमाचरित्रे  
लक्ष्मि त्वत्वदीयचरणौ शरणं प्रपद्ये ॥ ३८॥  
  
जाज्ज्वल्यकुण्डलविराजितकर्णयुग्मे  
सौवर्णकङ्कणसुशोभितहस्तपद्मे ।  
मञ्जीरशिञ्जितसुकोमलपावनाङ्घ्रे  
लक्ष्मि त्वत्वदीयचरणौ शरणं प्रपद्ये ॥ ३९॥  
  
सर्वापराधशमनि सकलार्थदात्रि  
पर्वेन्दुसोदरि सुपर्वगणाभिरक्षिन् ।  
दुर्वारशोकमयभक्तगणावनेष्टे  
लक्ष्मि त्वदीयचरणौ शरणं प्रपद्ये ॥ ४०॥  
  
बीजाक्षरत्रयविराजितमन्त्रयुक्ते  
आद्यन्तवर्णमयशोभितशब्दरूपे ।  
ब्रह्माण्डभाण्डजननि कमलायताक्षि  
लक्ष्मि त्वदीयचरणौ शरणं प्रपद्ये ॥ ४१॥  
  
श्रीदेवि बिल्वनिलये जय विश्वमातः var  वसुदायिनि  
आह्लाददात्रि धनधान्यसुखप्रदात्रि ।  
श्रीवैष्णवि द्रविणरूपिणि दीर्घवेणि  
लक्ष्मि त्वदीयचरणौ शरणं प्रपद्ये ॥ ४२॥  
  
आगच्छ तिष्ठ तव भक्तगणस्य गेहे  
सन्तुष्टपूर्णहृदयेन सुखानि देहि ।  
आरोग्यभाग्यमकलङ्कयशांसि देहि  
लक्ष्मि त्वदीयचरणौ शरणं प्रपद्ये ॥ ४३॥  
  
श्रीआदिलक्ष्मि शरणं शरणं प्रपद्ये  
श्रीअष्टलक्ष्मि शरणं शरणं प्रपद्ये ।  
श्रीविष्णुपत्नि शरणं शरणं प्रपद्ये  
लक्ष्मि त्वदीयचरणौ शरणं प्रपद्ये ॥ ४४॥  
  
मङ्गलं करुणापूर्णे मङ्गलं भाग्यदायिनि ।  
मङ्गलं श्रीमहालक्ष्मि मङ्गलं शुभमङ्गलम् ॥ ४५॥  
  
अष्टकष्टहरे देवि अष्टभाग्यविवर्धिनि ।  
मङ्गलं श्रीमहालक्ष्मि मङ्गलं शुभमङ्गलम् ॥ ४६॥  
  
क्षीरोदधिसमुद्भूते विष्णुवक्षस्थलालये ।  
मङ्गलं श्रीमहालक्ष्मि मङ्गलं शुभमङ्गलम् ॥ ४७॥  
  
धनलक्ष्मि धान्यलक्ष्मि विद्यालक्ष्मि यशस्करि ।  
मङ्गलं श्रीमहालक्ष्मि मङ्गलं शुभमङ्गलम् ॥ ४८॥  
  
सिद्धलक्ष्मि मोक्षलक्ष्मि जयलक्ष्मि शुभङ्करि ।  
मङ्गलं श्रीमहालक्ष्मि मङ्गलं शुभमङ्गलम् ॥ ४९॥  
  
सन्तानलक्ष्मि श्रीलक्ष्मि गजलक्ष्मि हरिप्रिये ।  
मङ्गलं श्रीमहालक्ष्मि मङ्गलं शुभमङ्गलम् ॥ ५०॥  
  
दारिद्र्यनाशिनि देवि कोल्हापुरनिवासिनि ।  
मङ्गलं श्रीमहालक्ष्मि मङ्गलं शुभमङ्गलम् ॥ ५१॥  
  
वरलक्ष्मि धैर्यलक्ष्मि श्रीषोडशभाग्यङ्करि ।  
मङ्गलं श्रीमहालक्ष्मि मङ्गलं शुभमङ्गलम् ॥ ५२॥  
  
मङ्गलं मङ्गलं नित्यं मङ्गलं जयमङ्गलं ।  
मङ्गलं श्रीमहालक्ष्मि मङ्गलं शुभमङ्गलम् ॥ ५३॥  
  
इति श्रीमहालक्ष्मीसुप्रभातं सम्पूर्णम् ।  
  
  
NA, PSA Easwaran  
  
Language and composition style of this stotra, although mimicks that  
of famous Venkatesha suprabhAtam, is awkward at some places.   
Some changes have been made at a few places from grammatical point of view.  
For example, nIreja is an incorrect and unfound use of the word nIraja,  
the sentence ending namo is changed to namaH.  
  
