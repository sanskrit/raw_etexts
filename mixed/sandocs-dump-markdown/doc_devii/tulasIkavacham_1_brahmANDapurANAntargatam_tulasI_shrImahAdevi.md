+++
"Text title" = "tulasIkavacham 1"
"File name" = "tulasIkavacham.itx"
itxtitle = "tulasIkavacham 1 (brahmANDapurANAntargatam tulasI shrImahAdevi)"
engtitle = "tulasIkavacham 1"
Category = "kavacha, devii, tulasI, devI"
Location = "doc_devii"
Sublocation = "devii"
SubDeity = "tulasI"
Author = "Traditional"
Language = "Sanskrit"
Subject = "philosophy/hinduism/religion"
"Transliterated by" = "Sunder Hattangadi, Nat Natarajan"
"Proofread by" = "Nat Natarajan nat.natarajan at gmail.com, NA"
"Latest update" = "Dec. 3, 2009, March 20, 2016"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "तुलसीकवचम् १ (ब्रह्माण्डपुराणान्तर्गतम् तुलसी श्रीमहादेवि)"

+++
  
 तुलसीकवचम् १   
  
श्रीगणेशाय नमः ।  
अस्य श्रीतुलसीकवचस्तोत्रमन्त्रस्य श्रीमहादेव ऋषिः ।  
अनुष्टुप्छन्दः । श्रीतुलसी देवता ।  
मम ईप्सितकामनासिद्ध्यर्थं जपे विनियोगः ।  
तुलसी श्रीमहादेवि नमः पङ्कजधारिणि ।  
शिरो मे तुलसी पातु भालं पातु यशस्विनी ॥ १॥  
  
दृशौ मे पद्मनयना श्रीसखी श्रवणे मम ।  
घ्राणं पातु सुगन्धा मे मुखं च सुमुखी मम ॥ २॥  
  
जिह्वां मे पातु शुभदा कण्ठं विद्यामयी मम ।  
स्कन्धौ कह्लारिणी पातु हृदयं विष्णुवल्लभा ॥ ३॥  
  
पुण्यदा मे पातु मध्यं नाभिं सौभाग्यदायिनी ।  
कटिं कुण्डलिनिं पातु ऊरू नारदवन्दिता ॥ ४॥  
  
जननी जानुनी पातु जङ्घे सकलवन्दिता ।  
नारायणप्रिया पादौ सर्वाङ्गं सर्वरक्षिणी ॥ ५॥  
  
सङ्कटे विषमे दुर्गे भये वादे महाहवे ।  
नित्यं हि सन्ध्ययोः पातु तुलसी सर्वतः सदा ॥ ६॥  
  
इतीदं परमं गुह्यं तुलस्याः कवचामृतम् ।  
मर्त्यानाममृतार्थाय भीतानामभयाय च ॥ ७॥  
  
मोक्षाय च मुमुक्षूणां ध्यायिनां ध्यानयोगकृत् ।  
वशाय वश्यकामानां विद्यायै वेदवादिनाम् ॥ ८॥  
  
द्रविणाय दरिद्राणां पापिनां पापशान्तये ॥ ९॥  
  
अन्नाय क्षुधितानां च स्वर्गाय स्वर्गमिच्छिताम् ।  
पशव्यं पशुकामानां पुत्रदं पुत्रकाङ्क्षिणाम् ॥ १०॥  
  
राज्याय भ्रष्टराज्यानामशान्तानां च शान्तये ।  
भक्त्यर्थं विष्णुभक्तानां विष्णौ सर्वान्तरात्मनि ॥ ११॥  
  
जाप्यं त्रिवर्गसिद्ध्यर्थं गृहस्थेन विशेषतः ।  
उद्यन्तं चण्डकिरणमुपस्थाय कृताञ्जलिः ॥ १२॥  
  
तुलसीकानने तिष्ठन्नासीनो वा जपेदिदम् ।  
सर्वान्कामानवाप्नोति तथैव मम सन्निधिम् ॥ १३॥  
  
मम प्रियकरं नित्यं हरिभक्तिविवर्धनम् ।  
या स्यान्मृतप्रजा नारी तस्या अङ्गं प्रमार्जयेत् ॥ १४॥  
  
सा पुत्रं लभते दीर्घजीविनं चाप्यरोगिणम् ।  
वन्ध्याया मार्जयेदङ्गं कुशैर्मन्त्रेण साधकः ॥ १५॥  
  
साऽपि संवत्सरादेव गर्भं धत्ते मनोहरम् ।  
अश्वत्थे राजवश्यार्थी जपेदग्नेः सुरूपभाक् ॥ १६॥  
  
पलाशमूले विद्यार्थी तेजोऽर्थ्यभिमुखो रवेः ।  
कन्यार्थी चण्डिकागेहे शत्रुहत्यै गृहे मम ॥ १७॥  
  
श्रीकामो विष्णुगेहे च उद्याने स्त्रीवशा भवेत् ।  
किमत्र बहुनोक्तेन शृणु सैन्येश तत्त्वतः ॥ १८॥  
  
यं यं काममभिध्यायेत्तं तं प्राप्नोत्यसंशयम् ।  
मम गेहगतस्त्वं तु तारकस्य वधेच्छया ॥ १९॥  
  
जपन् स्तोत्रं च कवचं तुलसीगतमानसः ।  
मण्डलात्तारकं हन्ता भविष्यसि न संशयः ॥ २०॥  
  
इति श्रीब्रह्माण्डपुराणे तुलसीमाहात्म्ये तुलसीकवचं सम्पूर्णम् ॥  
  
  
Encoded by Sunder Hattangadi sunedrh at hotmail.com  
Proofread by Sunder Hattangadi, Nat Natarajan, NA  
  
  
