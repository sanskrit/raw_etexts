---
Category: sahasranAma, devii, dashamahAvidyA, lalitA, stotra, devI
File name: lalitAsahasranAmastotrashiva.itx
Indexextra: (mahAbhAgavata)
Language: Sanskrit
Latest update: June 13, 2020
Location: doc_devii
Proofread by: DPD, Narayanaswami Pallasena
Send corrections to: sanskrit@cheerful.com
Site access: https://sanskritdocuments.org
Source: mahAbhAgavata upapurANa Adhyaya 23
SubDeity: dashamahAvidyA
Subcategory: lalitA
Subject: philosophy/hinduism/religion
Sublocation: devii
Text title: lalitAsahasranAmastotrashiva
Texttype: stotra
Transliterated by: DPD, help from Alex
engtitle: lalitAsahasranAmastotrashiva
itxtitle: lalitAsahasranAmastotrashiva (shivakRitam mahAbhAgavataupapurANAntargatam)
title: ललितासहस्रनामस्तोत्रशिव (शिवकृइतम् महाभागवतौपपुराणान्तर्गतम्)

---
  
 श्रीललितासहस्रनामस्तोत्रम् शिवकृतम्   
  
श्रीमहादेव उवाच -  
हरनेत्रसमुद्भूतः स वह्निर्न महेश्वरम् ।  
पुनर्गन्तुं शशाकाथ कदाचिदपि नारद ॥ १॥  
  
बभूव वडवारूपस्तापयामास मेदिनीम् ।  
ततो ब्रह्मा समागत्य वडवारूपिणं च तम् ॥ २॥  
  
नीत्वा समुद्रं सम्प्रार्थ्यं तत्तोयेऽस्थापयन्मुने ।  
ययुर्देवा निजं स्थानं कामशोकेन मोहिताः ॥ ३॥  
  
समाश्वस्य रतिं स्वामी पुनस्ते जीवितो भवेत् ॥ ४॥  
  
श्रथ प्राह महादेवं पार्वती रुचिरानना ।  
त्रिजगज्जननी स्मित्वा निर्जने तत्र कानने ॥ ५॥  
  
श्रीदेव्युवाच -  
मामाद्यां प्रकृतिं देव लब्धुं पत्नीं महत्त्तपः ।  
चिरं करोषि तत्कस्मात्कामोऽयं नाशितस्त्वया ॥ ६॥  
  
कामे विनष्टे पत्न्याः किं विद्यते ते प्रयोजनम् ।  
योगिनामेष धर्मो वै यत्कामस्य विनाशनम् ॥ ७॥  
  
इति श्रुत्वा वचस्तस्याः शङ्करश्चकितस्तदा ।  
सन्ध्यायन् ज्ञातवानाद्यां प्रकृतिं पर्वतात्मजाम् ॥ ८॥  
  
ततो निमील्य नेत्राणि प्रहर्षपुलकान्वितः ।  
निरीक्ष्य पार्वतीं प्राह सर्वलोकैकसुन्दरीम् ॥ ९॥  
  
जाने त्वां प्रकृतिं पूर्णामाविर्भूतां स्वलीलया ।  
त्वामेव लब्धुं ध्यानस्थश्चिरं तिष्ठामि कानने ॥ १०॥  
  
अद्याहं कृतकृत्योऽस्मि यत्त्वां साक्षात्परात्पराम् ।  
पुरः पश्यामि चार्वङ्गीं सतीमिव मम प्रियाम् ॥ ११॥  
  
श्रीदेव्युवाच -  
तव भावेन तुष्टाऽहं सम्भूय हिमवद्वृहे ।  
त्वामेव च पतिं लब्धुं समायाता तवान्तिकम् ॥ १२॥  
  
यो मां यादृशभावेन सम्प्रार्थयति भक्तितः ।  
तस्य तेनैव भावेन पूरयामि मनोरथान् ॥ १३॥  
  
अहं सैव सती शम्भो दक्षस्य च महाध्वरे ।  
विहाय त्वां गता काली भीमा त्रिलोक्यमोहिनी ॥ १४॥  
  
शिव उवाच -  
यदि मे प्राणतुल्यासि सती त्वं चारुलोचना ।  
तदा यथा महामेघप्रभा सा भीमरूपिणी ॥ १५॥  
  
बभूव दक्षयज्ञस्य विनाशाय दिगम्बरी ।  
काली तथा स्वरूपेण चात्मानं दर्शयस्व माम् ॥ १६॥  
  
इत्युक्ता सा हिमसुता शम्भुना मुनिसत्तमम् ।  
बभूव पूर्ववत्काली स्निग्धाञ्जनचयप्रभा ॥ १७॥  
  
दिगम्बरी क्षरद्रक्ता भीमायतविलोचना ।  
पीनोन्नतकुचद्वन्द्वचारुशोभितवक्षसा ॥ १८॥  
  
गलदापादसंलम्बिकेशपुञ्जभयानका ।  
ललज्जिह्वा ज्वलद्दन्तनखरैरुपशोभिता ॥ १९॥  
  
उद्यत्च्छशाङ्कनिचयैर्मेघपङ्क्तिरिवाम्बरे ।  
आजानुलम्बिमुण्डालिमालयाऽतिविशालया ॥ २०॥  
  
राजमाना महामेघपङक्तिश्चञ्चलया यथा ।  
भुजैश्चतुर्भिर्भूयोच्चैः शोभमाना महाप्रभा ॥ २१॥  
  
विचित्ररत्नविभ्राजन्मुकुटोज्वलमस्तका ।  
तां विलोक्य महादेवः प्राह गद्गदया गिरा ॥ २२॥  
  
रोमाञ्चिततनुर्भक्त्या प्रहृष्टात्मा महामुने ।  
चिरं त्वद्विरहेनेदं निर्दग्धं हृदयं मम ॥ २३॥  
  
त्वमन्तर्यामिनी शक्तिर्हृदयस्था महेश्वरी ।  
आराध्य त्वत्पदाम्भोजं धृत्वा हृदयपङ्कजे ॥ २४॥  
  
त्वद्विच्छेदसमुत्तप्तं हृत्करोमि सुशीतलम् ॥ २५॥  
  
इत्युक्त्वा स महादेवो योगं परममास्थितः ।  
शयितस्तत्पदाम्भोजं दधार हृदये तदा ॥ २६॥  
  
ध्यानानन्देन निष्पन्दशवरूपधरः स्थितः ।  
व्याधूर्णमाननेत्रस्तां ददर्श परमादरः ॥ २७॥  
  
अंशतः गुरतः स्थित्वा पञ्चवक्त्रः कृताञ्जलिः ।  
सहस्रनामभिः कालीं तुष्टाव परमेश्वरीम् ॥ २८॥  
  
शिव उवाच -  
अनाद्या परमा विद्या प्रधाना प्रकृतिः परा ।  
प्रधानपुरुषाराध्या प्रधानपुरुषेश्वरी ॥ २९॥  
  
प्राणात्मिका प्राणशक्तिः सर्वप्राणहितैषिणी ।  
उमा चोत्तमकेशिन्युत्तमा चोन्मत्तभैरवी ॥ ३०॥  
  
उर्वशी चोन्नता चोग्रा महोग्रा चोन्नतस्तनी ।  
उग्रचण्डोग्रनयना महोग्रा दैत्यनाशिनी ॥ ३१॥  
  
उग्रप्रभावती चोग्रवेगाऽनुग्राऽप्रमर्दिनी ।  
उग्रतारोग्रनयना चोर्ध्वस्थाननिवासिनी ॥ ३२॥  
  
उन्मत्तनयनाऽत्युग्रदन्तोत्तुङ्गस्थलालया ।  
उल्लासिन्युल्लासचित्ता चोत्फल्लनयनोज्जला ॥ ३३॥  
  
उत्फुल्लकमलारूढा कमला कामिनी कला ।  
काली करालवदना कामिनी मुखकामिनी ॥ ३४॥  
  
कोमलाङ्गी कृशाङ्गी च कैटभासुरमर्दिनी ।  
कालिन्दी कमलस्था च कान्ता काननवासिनी ॥ ३५॥  
  
कुलीना निष्कला कृष्णा कालरात्रिस्वरूपिणी ।  
कुमारी कामरूपा च कामिनी कृष्णपिङ्गला ॥ ३६॥  
  
कपिला शान्तिदा शुद्धा शङ्करार्धशरीरिणी ।  
कौमारी कार्त्तिकी दुर्गा कौशिकी कुण्डलोज्जवला ॥ ३७॥  
  
कुलेश्वरी कुलश्रेष्ठा कुण्डलोज्ज्वलमस्तका ।  
भवानी भाविनी वाणी शिवा च शिवमोहिनी ॥ ३८॥  
  
शिवप्रिया शिवाराध्या शिवप्राणैकवल्लभा ।  
शिवपत्नी शिवस्तुत्या शिवानन्दप्रदायिनी ॥ ३९॥  
  
नित्यानन्दमयी नित्या सच्चिदानन्दविग्रहा ।  
त्रैलोक्यजननी शम्भुहृदयस्था सनातनी ॥ ४०॥  
  
सदया निर्दया माया शिवा त्रैलोक्यमोहिनी ।  
ब्रह्मादित्रिदशाराध्या सर्वाभीष्टप्रदायिनी ॥ ४१॥  
  
ब्रह्माणी ब्रह्म गायत्री सावित्री ब्रह्मसंस्तुता ।  
ब्रह्मोपास्या ब्रह्मशक्तिर्ब्रह्मसृष्टिविधायिनी ॥ ४२॥  
  
कमण्डलुकरा सष्टिकर्त्री ब्रह्मस्वरूपिणी ।  
चतुर्भुजात्मिका यज्ञसूत्ररूपा दृढव्रता ॥ ४३॥  
  
हंसारूढा चतुर्वक्त्रा चतुर्वेदाभिसंस्थुता ।  
वैष्णवी पालनकारी महालक्ष्मीर्हरिप्रिया ॥ ४४॥  
  
शङ्खचक्रधरा विष्णुशक्तिर्विष्णुस्वरूपिणी  ।  
विष्णुप्रिया विष्णुमाया विष्णुप्राणैकवल्लभा ॥ ४५॥  
  
योगनिद्राऽक्षरा विष्णुमोहिनी विष्णुसंस्तुता ।  
विष्णुसम्मोहनकरी त्रैलोक्यपरिपालिनी ॥ ४६॥  
  
शङ्खिनी चक्रिणी पद्मा पद्मिनी मुसलायुधा ।  
पद्मालया पद्महस्ता पद्ममालादिभूषिता ॥ ४७॥  
  
गरुडस्था चारुरूपा सम्पद्रूपा सरस्वती ।  
विष्णुपार्श्वस्थिता विष्णुपरमाऽऽह्लाददायिनी ॥ ४८॥  
  
सम्पत्तिः सम्पदाधारा सर्वसम्पत्प्रदायिनी ।  
श्रीर्विद्या सुखदा सौख्यदायिनी दुःखनाशिनी ॥ ४९॥  
  
दुःखहन्त्री सुखकरी सुखासीना सुखप्रदा ।  
सुखप्रसन्नवदना नारायणमनोरमा ॥ ५०।  
नारायणी जगद्धात्री नारायणविमोहिनी ।  
नारायणशरीरस्था वनमालाविभूषिता ॥ ५१॥  
  
दैत्यघ्नी पीतवसना सर्वदैत्यप्रमर्दिनी ।  
वाराही नारसिंही च रामचन्द्रस्वरूपिणी ॥ ५२॥  
  
रक्षोघ्नी काननावासा चाहल्याशापमोचिनी ।  
सेतुबन्धकरी सर्वरक्षःकुलविनाशिनी ॥ ५३॥  
  
सीता पतिव्रता साध्वी रामप्राणैकवल्लभा ।  
अशोककाननावासा लङ्केश्वरविनाशिनी ॥ ५४॥  
  
नीतिः सुनीतिः सुकृति कीर्तिर्मेधा वसुन्धरा ।  
दिव्यमाल्यधरा दिव्या दिव्यगन्धानुलेपना ॥ ५५॥  
  
दिव्यवस्त्रपरीधाना दिव्यस्थाननिवासिनी ।  
माहेश्वरी प्रेतसंस्था प्रेतभूमिनिवासिनी ॥ ५६॥  
  
निर्जनस्था श्मशानस्था भैरवी भीमलोचना ।  
सुघोरनयना घोरा घोररूपा घनप्रभा ॥ ५७॥  
  
घनस्तनी वरा श्यामा प्रेतभूमिकृतालया ।  
खट्वाङ्गधारिणी द्वीपिचर्माम्बरसुशोभना ॥ ५८॥  
  
महाकाली चण्डवक्त्रा चण्डमुण्डविनाशिनी ।  
उद्यानकाननावासा पुष्पोद्यानवनप्रिया ॥ ५९॥  
  
बलिप्रिया मांसभक्ष्या रुधिरासवभक्षिणी ।  
भीमरावा साट्टहासा रणनृत्यपरायणा ॥ ६०॥  
  
असुरा सृक्प्रिया तुष्टा दैत्यदानवमर्दिनी ।  
दैत्यविद्राविणी दैत्यमथनी दैत्यसूदनी ॥ ६१॥  
  
देत्यघ्नी दैत्यहन्त्री च महिषासुरमर्दिनी ।  
रक्तबीजनिहन्त्री च शुम्भासुरविनाशिनी ॥ ६२॥  
  
निशुम्भहन्त्री धूम्राक्षमर्दिनी दुर्गहारिणी ।  
दुर्गासुरनिहन्त्री च शिवदूती महाबला ॥ ६३॥  
  
महाबलवती चित्रवस्त्रा रक्ताम्बराऽमला ।  
विभला ललिता चारुहासा चारुस्त्रिलोचना ॥ ६४॥  
  
अजेया जयदा ज्येष्ठा जयशीलाऽपराजिता ।  
विजया जाह्नवी दुष्टजृम्भिणी जयदायिनी ॥ ६५॥  
  
जगद्रक्षाकरी सर्वजगच्चैतन्यकारिणी ।  
जया जयन्ती जननी जनभक्षणतत्परा ॥ ६६॥  
  
जलरूपा जलस्था च जप्या जापकवत्सला ।  
जाज्वल्यमाना यज्ञाशा जन्मनाशविर्वजिता ॥ ६७॥  
  
जरातीता जगन्माता जगद्रूपा जगन्मयी ।  
जङ्गमा ज्वालिनी जृम्भा स्तम्भिनी दुष्टतापिनी ॥ ६८॥  
  
त्रिपुरघ्नी त्रिनयना महात्रिपुरतापिनी ।  
तृष्णा जातिः पिपासा च बुभुक्षा त्रिपुरा प्रभा ॥ ६९॥  
  
त्वरिता त्रिपुटा त्र्यक्षा तन्वी तापविवीर्जेता ।  
त्रिलोकेशी तीव्रवेगा तीव्रा तिव्रबलाऽलया ॥ ७०॥  
  
निःशङ्का निर्मलाभा च निरातङ्काऽमलप्रभा ।  
विनीता विनयाभिज्ञा विशेषज्ञा विलक्षणा ॥ ७१॥  
  
वरदा वल्लभा विद्युत्प्रभा विनयशालिनी ।  
बिम्बोष्ठी विधुवक्त्रा च विवस्त्रा विनयप्रभा ॥ ७२॥  
  
विश्वेशपत्नी विश्वात्मा विश्वरूपा बलोत्कटा ।  
विश्वेशी विश्ववनिता विश्वमाता विचक्षणा ॥ ७३॥  
  
विदुषी विश्वविदिता विश्वमोहनकारिणी ।  
विश्वमूर्तिर्विश्वधरा विश्वेशपरिपालिनी ॥ ७४॥  
  
विश्वकर्त्री विश्वहर्त्री विश्वपालनतत्परा ।  
विश्वेशहृदयावासा विश्वेश्वरमनोरमा ॥ ७५॥  
  
विश्वहा विश्वनिलया विश्वमाया विभूतिदा ।  
विश्वा विश्वोपकारा च विश्वप्राणात्मिकापि च ॥ ७६॥  
  
विश्वप्रिया विश्वमयी विश्वदुष्टविनाशिनी ।  
दाक्षायणी दक्षकन्या दक्षयज्ञविनाशिनी ॥ ७७॥  
  
विश्वम्भरी वसुमती वसुधा विश्वपावनी ।  
सर्वातिशायिनी सर्वदुःखदारिद्र्यहारिणी ॥ ७८॥  
  
महाविभूतिरव्यक्ता शाश्वती सर्वसिद्धिदा ।  
अचिन्त्याऽचिन्त्यरूपा च केवला परमात्मिका ॥ ७९॥  
  
सर्वज्ञा सर्वविषया सर्वोपरिपरायणा ।  
सर्वस्यार्तिहरा सर्वमङ्गला मङ्गलप्रदा ॥ ८०॥  
  
मङ्गलार्हा महादेवी सर्वमङ्गलदायिका ।  
सर्वान्तरस्था सर्वार्थरूपिणी च निरञ्जना ॥ ८१॥  
  
चिच्छक्तिश्चिन्मयी सर्वविद्या सर्वविधायिनी ।  
शान्तिः शान्तिकरी सौम्या सर्वा सर्वप्रदायिनी ॥ ८२॥  
  
शान्तिः क्षमा क्षेमकरी क्षेत्रज्ञा क्षेत्रवासिनी ।  
क्षणात्मिका क्षीणतनुः क्षीणाङ्गी क्षीणमध्यमा ॥ ८३॥  
  
क्षिप्रगा क्षेमदा क्षिप्ता क्षणदा क्षणवासिनी ।  
वृत्तिर्निवृत्तिर्भूतानां  प्रवृत्तिर्वृत्तलोचना ॥ ८४॥  
  
व्योममूर्तिर्व्योमसंस्था व्योमालयकृताश्रया ।  
चन्द्रानना चन्द्रकान्तिश्चन्द्रार्धाङ्कितमस्तका । ८५॥  
  
चन्द्रप्रभा चन्द्रकला शरच्चन्द्रनिभानना ।  
चन्द्रात्मिका चन्द्रमुखी चन्द्रशेखरवल्लभा ॥ ८६॥  
  
चन्द्रशेखरवक्षःस्था चन्द्रलोकीनेवासिनी ।  
चन्द्रशेखरशैलस्था चञ्चला चञ्चलेक्षणा ॥ ८७॥  
  
छिन्नमस्ता छागमांसप्रिया छागबलिप्रिया ।  
ज्योत्स्ना ज्योतिर्मयी सर्वज्यायसी जीवनात्मिका ॥ ८८॥  
  
सर्वकार्यनियन्त्री च सर्वभूतहितैषिणी ।  
गुणातीता गुणमयी त्रिगुणा गुणशालिनी ॥ ८९॥  
  
गुणैकनिलया गौरी गुह्या गोपकुलोद्भवा ।  
गरीयसी गुरुरता गुह्यस्थाननिवासिनी ॥ ९०॥  
  
गुणज्ञा निर्गुणा सर्वगुणार्हा गुहयकाऽम्बिका ।  
गलज्जटा गलत्केशा गलद्रुधिरचर्चिता ॥ ९१॥  
  
गजेन्द्रगमना गन्त्री गीतनृत्यपरायणा ।  
गमनस्था गयाध्यक्षा गणेशजननी तथा ॥ ९२॥  
  
गानप्रिया गानरता गृहस्था गृहिणी परा ।  
गजसंस्था गजारूढा ग्रसन्ती गरुडासना ॥ ९३॥  
  
योगस्था योगिनीगम्या योगचिन्तापरायणा ।  
योगिध्येया योगिवन्द्या योगलभ्या युगात्मिका ॥ ९४॥  
  
योगिज्ञेया योगयुक्ता महायोगेश्वरेश्वरी ।  
योगानुरक्ता युगदा युगान्तजलदप्रभा ॥ ९५॥  
  
युगानुकारिणी यज्ञरूपा सूर्यसमप्रभा ।  
युगान्तानिलवेगा च सर्वयज्ञफलप्रदा ॥ ९६॥  
  
संसारयोनिः संसारव्यापिनी सफलास्पदा ।  
संसारतरुनिःसेव्या संसारार्णवतारिणी ॥ ९७॥  
  
सर्वार्थसाधिका सर्वा संसारव्यापिनी तथा ।  
संसारबन्धकर्त्री च संसारपरिवर्जिता ॥ ९८॥  
  
दुर्निरीक्ष्या सुदुष्प्राप्या भूतिर्भूतिमतीत्यपि ।  
अत्यन्तविभवाऽरूपा महाविभवरूपिणी ॥ ९९॥  
  
शब्दब्रह्मस्वरूपा च शब्दयोनिः परात्परा ।  
भूतिदा भूतिमाता च भूतिस्तन्द्री विभूतिदा ॥ १००॥  
  
भूतान्तरस्था कूटस्था भूतनाथप्रियाङ्गना ।  
भूतमाता भूतनाथा भूतालयनिवासिनी ॥ १०१॥  
  
भूतनृत्यप्रिया भूतसङ्गिनी भूतलाश्रया ।  
जन्ममृत्युजरातीता महापुरुषसङ्गता ॥ १०२॥  
  
भुजगा तामसी व्यक्ता तमोगुणवती तथा ।  
त्रितत्त्वा तत्त्वरूपा च तत्त्वज्ञा तत्त्वकप्रिया ॥ १०३॥  
  
त्र्यम्बका त्र्यम्बकरता शुक्ला त्र्यम्बकरूपिणी ।  
त्रिकालज्ञा जन्महीना रक्ताङ्गी ज्ञानरूपिणी ॥ १०४॥  
  
अकार्या कार्यजननी ब्रह्माख्या ब्रह्मसंस्थिता ।  
वैराग्ययुक्ता विज्ञानगम्या धर्मस्वरूपिणी ॥ १०५॥  
  
सर्वधर्मविधानज्ञा धर्मिष्ठा धर्मतत्परा ।  
धर्मिष्ठपालनकरी धर्मशास्त्रपरायणा ॥ १०६॥  
  
धर्माधर्मविहीना च धर्मजन्यफलप्रदा ।  
धर्मिणी धर्मनिरता धर्मिणामिष्टदायिनी ॥ १०७॥  
  
धन्या धीर्धारणा धीरा धन्वनी धनदायिनी ।  
धनुष्मती धरासंस्था धरणी स्थितिकारिणी ॥ १०८॥  
  
सर्वयोनिर्विश्वयोनिरपांयोनिरयोनिजा ।  
रुद्राणी रुद्रवनिता रुद्रैकादशरूपिणी ॥ १०९॥  
  
रुद्राक्षमालिनी रौद्री भुक्तिमुक्तिफलप्रदा ।  
ब्रह्मोपेन्द्रप्रवन्द्या च नित्यं मुदितमानसा ॥ ११०॥  
  
इन्द्राणी वासवी चैन्द्री विचित्रैरावतस्थिता ।  
सहस्रनेत्रा दिव्याङ्गी दिव्यकेशविलासिनी ॥ १११॥  
  
दिव्याङ्गना दिव्यनेत्रा दिव्यचन्दनचर्चिता ।  
दिव्यालङ्करणा दिव्यश्वेतचामरवीजिता ॥ ११२॥  
  
दिव्यहारा दिव्यपदा दिव्यनूपुरशोभिता ।  
केयूरशोभिता हृष्टा हृष्टचित्तप्रहर्षिणी ॥ ११३॥  
  
सम्प्रहृष्टमना हर्षप्रसन्नवदना तथा ।  
देवेन्द्रवन्द्यपादाब्जा देवेन्द्रपरिपूजिता ॥ ११४॥  
  
रजसा रक्तनयना रक्तपुष्पप्रिया सदा ।  
रक्ताङ्गी रक्तनेत्रा च रक्तोत्पलविलोचना ॥ ११५॥  
  
रक्ताभा रक्तवस्त्रा च रक्तचन्दनचर्चिता ।  
रक्तेक्षणा रक्तभक्ष्या रक्तमत्तोरगाश्रया ॥ ११६॥  
  
रक्तदन्ता रक्तजिह्वा रक्तभक्षणतत्परा ।  
रक्तप्रिया रक्ततृष्टा रक्तपानसुतत्परा ॥ ११७॥  
  
बन्धूकुसुमाभा च रक्तमाल्यानुलेपना ।  
स्फुरद्रक्ताञ्चिततनुः स्फुरत्सूर्यशतप्रभा ॥ ११८॥  
  
स्फुरन्नेत्रा पिङ्गजटा पिङ्गला पिङ्गलेक्षणा ।  
बगला पीतवस्त्रा च पीतपुष्पप्रिया सदा ॥ ११९॥  
  
पीताम्बरा पिबद्रक्ता पीतपुष्पोपशोभिता ।  
शत्रुघ्नी शत्रुसम्मोहजननी शत्रुतापिनी ॥ १२०॥  
  
शत्रुप्रमर्दिनी शत्रुवाक्यस्तम्भनकारिणी ।  
उच्चाटनकरी सर्वदुष्टोत्सारणकारिणी ॥ १२१॥  
  
शत्रुविद्राविणी शत्रुसम्मोहनकरी तथा ।  
विपक्षमर्दनकरी शत्रुपक्षक्षयङ्करी ॥ १२२॥  
  
सर्वदुष्टघातिनी च सर्वदुष्टविनाशिनी ।  
द्विभुजा शूलहस्ता च त्रिशूलवरधारिणी ॥ १२३॥  
  
दुष्टसन्तापजननी दुष्टक्षोभप्रवर्धिनी ।  
दुष्टानां क्षोभसम्बद्धा भक्तक्षोभनिवारिणी ॥ १२४॥  
  
दुष्टसन्तापिनी दुष्टसन्तापपरिमर्दिनी ।  
सन्तापरहिता भक्तसन्तापपरिनाशिनी ॥ १२५॥  
  
अद्वैता द्वैतरहिता निष्कला ब्रह्मरूपिणी ।  
त्रिदशेशी त्रिलोकेशी सर्वेशी जगदीश्वरी ॥ १२६॥  
  
ब्रह्मेशसेवितपदा सर्ववन्द्यपदाम्बुजा ।  
अचिन्त्यरूपचरिता चाचिन्त्यबलविक्रमा ॥ १२७॥  
  
सर्वाचिन्त्यप्रभावा च स्वप्रभावप्रदर्शिनी ।  
अचिन्त्यमहिमाऽचिन्त्यरूपा सौन्दर्यशालिनी ॥ १२८॥  
  
अचिन्त्यवेशशोभा च लोकाचिन्त्यगुणान्विता ।  
अचिन्त्यशक्तिर्दुश्चिन्त्यप्रभावा चिन्त्यरूपिणी ॥ १२९॥  
  
योगीचिन्त्या महाचिन्तानाशिनी चेतनात्मिका ।  
गिरिजा दक्षजा विश्वजनयित्री जगत्प्रसूः ॥ १३०॥  
  
सन्नम्याऽप्रणता सर्वप्रणतार्तिहरी तथा ।  
प्रणतैश्वर्यदा सर्वप्रणताशुभनाशिनी ॥ १३१॥  
  
प्रणतापन्नाशकरी प्रणताशुभमोचनी ।  
सिद्धेश्वरी सिद्धसेव्या सिद्धचारणसेविता ॥ १३२॥  
  
सिद्धिप्रदा सिद्धिकरी सर्वसिद्धगणेश्वरी ।  
अष्टसिद्धिप्रदा सिद्धगणसेव्यपदाम्बुजा ॥ १३३॥  
  
कात्यायनी स्वधा स्वाहा वषड् वौषट्स्वरूपिणी ।  
पितृणां तृप्तिजननी कव्यरुपा सुरेश्वरी ॥ १३४॥  
  
हव्यभोक्त्री हव्यतुष्टा पितृरूपाऽसितप्रिया ।  
कृष्पपक्षप्रपूज्या च प्रेतपक्षसमर्चिता ॥ १३५॥  
  
अष्टहस्ता दशभुजा चाष्टादशभुजान्विता ।  
चतुर्दशभुजाऽसङ्ख्यभुजवल्लीविराजिता ॥ १३६॥  
  
सिंहपृष्ठसमारूढा सहस्रभूजराजिता ।  
भुवनेशी चान्नपूर्णा महात्रिपुरसुन्दरी ॥ १३७॥  
  
त्रिपुरा सुन्दरी सौम्यमुखी सुन्दरलोचना ।  
सुन्दरास्या शुभ्रदंष्ट्रा सुभ्रूः पर्वतनन्दिनी ॥ १३८॥  
  
नीलोत्पलदलश्यामा स्मेरोत्फुल्लमुखाम्बुजा ।  
सत्यसन्धा पद्मवक्त्रा भ्रूकुटीकुटिलानना ॥ १३९॥  
  
विद्याधरी वरारोहा महासन्ध्यास्वरुपिणी ।  
अरुन्धती हिरण्याक्षी सुधूम्राक्षी शुभेक्षणा ॥ १४०॥  
  
श्रुतिः स्मृतिः कृतिर्योगमाया पुण्या पुरातनी ।  
वाग्देवता वेदविद्या ब्रह्मविद्यास्वरूपिणी ॥ १४१॥  
  
वेदशक्तिर्वेदमाता वेदाद्या परमा गतिः ।  
आन्वीक्षिकी तर्कविद्या योगशास्त्रप्रकाशिनी ॥ १४२॥  
  
धूमावती वियन्मूर्तिर्विद्युन्माला विलासिनी ।  
महाव्रता सदानन्दनन्दिनी नगनन्दिनी ॥ १४३॥  
  
सुनन्दा यमुना चण्डी रुद्रचण्डी प्रभावती ।  
पारिजातवनावासा पारिजातवनप्रिया ॥ १४४॥  
  
सुपुष्पगन्धसन्तुष्टा दिव्यपुष्पोपशोभिता ।  
पुष्पकाननसद्वासा पुष्पमालाविलासिनी ॥ १४५॥  
  
पुष्पमाल्यधरा पुष्पगुच्छालङ्कृतदेहिका ।  
प्रतप्तकाञ्चनाभासा शुद्धकाञ्चनमण्डिता ॥ १४६॥  
  
सुवर्णकुण्डलवती स्वर्णपुष्पप्रिया सदा ।  
नर्मदा सिन्धुनिलया समुद्रतनया तथा ॥ १४७॥  
  
षोडशी षोडशभुजा महाभुजङ्गमण्डिता ।  
पातालवासिनी नागी नागेन्द्रकृतभूषणा ॥ १४८॥  
  
नागिनी नागकन्या च नागमाता नगालया ।  
दुर्गाऽऽपत्तारिणी दुर्गदुष्टग्रहनिवारिणी ॥ १४९॥  
  
अभयाऽऽपन्निहन्त्री च सर्वापत्परिनाशिनी ।  
ब्रह्मण्या श्रुतिशास्त्रज्ञा जगतां कारणात्मिका ॥ १५०॥  
  
निष्कारणा जन्महीना मृत्युञ्जयमनोरमा ।  
मृत्युञ्जयहृदावासा मूलाधारनिवासिनी । १५१॥  
  
षट्चक्रसंस्था महती महोत्सवविलासिनी ।  
रोहिणी सुन्दरमुखी सर्वविद्याविशारदा ॥ १५२॥  
  
सदसद्वस्तुरूपा च निष्कामा कामपीडिता ।  
कामातुरा काममत्ता काममानससत्तनुः ॥ १५३॥  
  
कामरूपा च कालिन्दी कचालम्बितविग्रहा ।  
अतसीकुसुमाभासा सिंहपृष्ठनिषेदुषी ॥ १५४॥  
  
युवती यौवनोद्रिक्ता यौवनोद्रिक्तमानसा ।  
अदितिर्देवजननी त्रिदशार्तिविनाशिनी ॥ १५५॥  
  
दक्षिणाऽपूर्ववसना पूर्वकालविवर्जिता ।  
अशोका शोकरहिता सर्वशोकनिवारिणी ॥ १५६॥  
  
अशोककुसुमाभासा शोकदुःखक्षयङ्करी ।  
सर्वयोषित्स्वरूपा च सर्वप्राणिमनोरमा ॥ १५७॥  
  
महाश्चर्या मदाश्चर्या महामोहस्वरूपिणी ।  
महामोक्षकरी मोहकारिणी मोहदायिनी ॥ १५८॥  
  
अशोच्या पूर्णकामा च पूर्णा पूर्णमनोरथा ।  
पूर्णाभिलषिता पूर्णनिशानाथसमानना ॥ १५९॥  
  
द्वादशार्कस्वरूपा च सहस्रार्कसमप्रभा ।  
तेजस्विनी सिद्धमाता चन्द्रा नयनरक्षणा ॥ १६०॥  
  
अपराऽपारमाहात्म्या नित्यविज्ञानशालिनी ।  
विवस्वती हव्यवाहा जातवेदःस्वरूपिणी ॥ १६१॥  
  
स्वैरिणी स्वेच्छविहरा निर्बीजा बीजरूपिणी ।  
अनन्तवर्णाऽनन्ताख्याऽनन्तसंस्था महोदरी ॥ १६२॥  
  
दुष्टभूतापहन्त्री च सद्धृत्तपरिपालिका ।  
कपालिनी पानमत्ता मत्तवारणगामिनी ॥ १६३॥  
  
विन्ध्यस्था विन्ध्यनिलया विन्ध्यपर्वतवासिनी ।  
बन्धुप्रिया जगद्वन्धुः पवित्रा सपवित्रिणी ॥ १६४॥  
  
परामृताऽमृतकला चापमृत्युविनाशिनी ।  
महारजतसङ्काशा रजताद्रिनिवासिनी ॥ १६५॥  
  
काशीविलासिनी काशीक्षेत्ररक्षणतत्परा ।  
योनिरूपा योनिपीठस्थिता योनिस्वरूपिणी ॥ १६६॥  
  
कामोल्लसितचार्वङ्गी कटाक्षक्षेपमोहिनी ।  
कटाक्षक्षेपनिरता कल्पवृक्षस्वरूपिणी ॥ १६७॥  
  
पाशाङ्कुशधरा शक्तिर्धारिणी खेटकायुधा ।  
बाणायुधाऽमोघशस्त्रा दिव्यशस्त्राऽस्रवर्षिणी ॥ १६८॥  
  
महास्त्रजालविक्षेपविपक्षक्षयकारिणी ।  
घण्टिनी पाशिनी पाशहस्ता पाशाङ्कुशायुधा ॥ १६९॥  
  
चित्रसिंहासनगता महासिंहासनस्थिता ।  
मन्त्रात्मिका मन्त्रबीजा मन्त्राधिष्ठातृदेवता ॥ १७०॥  
  
सुरूपाऽनेकरूपा च विरूपा बहुरूपिणी ।  
विरूपाक्षप्रियतमा विरूपाक्षमनोरमा ॥ १७१॥  
  
विरूपाक्षा कोटराक्षी कूटस्था कूटरूपिणी ।  
करालास्या विशालास्या धर्मशास्रार्थपारागा ॥ १७२॥  
  
मूलक्रिया मूलरूपा मूलप्रकृतिरूपिणी ।  
कामाक्षी कमनीया च कामेशी भगमङ्गला ॥ १७३॥  
  
सूभगा भोगिनी भोग्या भाग्यदा सुभगा भगा ।  
श्वेताऽरुणा बिन्दुरूपा वेदयोनिर्ध्वनिक्षणा ॥ १७४॥  
  
अध्यात्मविद्या शास्त्रार्थकुशला शैलनन्दिनी ।  
नगाधिराजपुत्री च नगपुत्री नगोद्भवा ॥ १७५॥  
  
गिरीन्द्रबाला गिरिशप्राणतुल्या मनोरमा ।  
प्रसन्ना चारुवदना प्रसन्नास्या प्रसन्नदा ॥ १७६॥  
  
शिवप्राणा पतिप्राणा पतिसम्मोहकारिणी ।  
मृगाक्षी चञ्चलापाङ्गी सुदृष्टिर्हंसगामिनी ॥ १७७॥  
  
नित्यं कुतूहलपरा नित्यानन्दाऽभिनन्दिता ।  
सत्यविज्ञानरूपा च तत्त्वज्ञानैककारिणी ॥ १७८॥  
  
त्रैलोक्यसाक्षिणी लोकधर्माधर्मप्रदर्शिनी ।  
धर्माऽधर्मविधात्री च शम्भुप्राणात्मिका परा ॥ १७९॥  
  
मेनकागर्भसम्भूता मैनाकभगिनी तथा ।  
श्रीकण्ठा कण्ठहारा च श्रीकण्ठहृदयस्थिता ॥ १८०॥  
  
श्रीकण्ठकण्ठजप्या च नीलकण्ठमनोरमा ।  
कालकूटात्मिका कालकूटभक्षणकारिणी ॥ १८१॥  
  
वर्णमाला सिद्धिकला षट्चक्रक्रमवासिनी ।  
मूलकेलीरता स्वाधिष्ठाना तुर्यनिवासिनी ॥ १८२॥  
  
मणिपूरस्थितिः स्निग्धा कुर्मचक्रपरायणा ।  
अनाहतगतिर्दीपशिखा मणिमयाकृतिः ॥ १८३॥  
  
विशुद्धिचक्रसंस्थाना चाज्ञाचक्राब्जमध्यगा ।  
महाकालप्रिया कालकलनैकविधायिनी ।  
अक्षोभ्यपत्नी सङ्क्षोभनाशिनी ते नमो नमः ॥ १८४॥  
  
श्रीमहादेव उवाच -  
एवं नामसहस्रेण संस्तुता पर्वतात्मजा ।  
वाक्यमेतन्महेशानमुवाच मुनिसत्तम् ॥ १८५॥  
  
श्रीदेव्युवाच -  
अहं त्वदर्थे शैलेन्द्रतनयात्वमुपागता ।  
त्वं मे प्राणसमो भर्ता त्वदनन्याऽहमङ्गना ॥ १८६॥  
  
त्वं मदर्थे तपस्तीव्रं सुचिरं कृतवानसि ।  
अहं च तपसाराध्या त्वां लप्स्यामि पुनः पतिम् ॥ १८७॥  
  
श्रीमहादेव उवाच -  
त्वमाराध्यतमा सर्वजननी प्रकृतिः परा ।  
तवाराध्यो जगत्यत्र विद्यते नैव कोऽपि हि ॥ १८८॥  
  
अहं त्वया निजगुणैरनुग्राह्यो महेश्वरि ।  
प्रार्थनीयस्त्वयि शिवे एष एव वरो मम ॥ १८९॥  
  
यत्र यत्र तवेदं हि कालीरूपं मनोहरम् ।  
आविर्भवति तत्रैव शिवरूपस्य मे हृदि ॥ १९०॥  
  
संस्थातव्यं त्वया लोके ख्याता च शववाहना ।  
भविष्यसि महाकाली प्रसीद जगदम्बिके ॥ १९१॥  
  
श्रीमहादेव उवाच -  
इत्युक्त्त्वा शम्भुना काली कालमेधसमप्रभा ।  
तथेत्युक्त्त्वा समभवत्पुनर्गौरी यथा पुरा ॥ १९२॥  
  
य इदं पठते देव्या नाम्नां भक्त्या सहस्रकम् ।  
स्तोत्रं श्रीशम्भुना प्रोक्तं स देव्याः समतामियात् ॥ १९३॥  
  
अभ्यर्च्य गन्धपुष्पैश्च धूपदीपैर्मेहश्वरीम् ।  
यः पठेत्स्तोत्रामेतच्च स लभेत्परमं पदम् ॥ १९४॥  
  
अनन्यमनसा देवीं स्तोत्रेणानेन यो नरः ।  
संस्तौति प्रत्यहं तस्य सर्वसिद्धिः प्रजायते ॥ १९५॥  
  
राजानो वशगास्तस्य नश्यन्ति रिपवस्तथा ।  
सिंहव्याघ्रमुखाः सर्वे हिंसका दस्यवस्तथा ॥ १९६॥  
  
दूरादेव पलायन्ते तस्य दर्शनमात्रतः ।  
अव्याहताज्ञः सर्वत्र लभते मङ्गलं महत् ।  
अन्ते दुर्गास्मृतिं लब्ध्वा स्वयं देवीकलामियात् ॥ १९७॥  
  
॥ इति श्रीमहाभागवते उपपुराणे श्रीशिवकृतं  
श्रीललितासहस्रनामस्तोत्रं नाम त्रयोविंशतितमोऽध्यायः सम्पूर्णः ॥  
  
  
Proofread by DPD, Pallasena Narayanaswami ppnswami at gmail.com  
  
