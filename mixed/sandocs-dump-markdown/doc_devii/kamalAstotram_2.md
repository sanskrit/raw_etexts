---
Category: devii, dashamahAvidyA, devI
File name: kamalAstotra2.itx
Indexextra: (Hindi)
Language: Sanskrit
Latest update: October 21, 2014
Location: doc_devii
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: kamalAstotram 2
Transliterated by: Sunder Hattangadi sunderh at hotmail.com
engtitle: kamalAstotram 2
itxtitle: kamalAstotram 2
title: कमलास्तोत्रम् २

---
  
 श्रीकमलास्तोत्रम् २   
श्री लक्ष्म्यै नमः ।  
श्री शङ्कर उवाच ।  
अथातः सम्प्रवक्ष्यामि लक्ष्मीस्तोत्रमनुत्तमम् ।  
पठनात् श्रवणाद्यस्य नरो मोक्षमावाप्नुयात् ॥ १॥  
  
गुह्याद्गुह्यतरं पुण्यं सर्वदेवनमस्कृतम् ।  
सर्वमन्त्रमयं साक्षाच्छृणु पर्वतनन्दिनि ॥ २ ॥   
अनन्तरूपिणी लक्ष्मीरपारगुणसागरी ।  
अणिमादिसिद्धिदात्री शिरसा प्रणमाम्यहम् ॥ ३॥  
  
आपदुद्धारिणी त्वं हि आद्या शक्तिः शुभा परा ।  
आद्या आनन्ददात्री च शिरसा प्रणमाम्यहम् ॥ ४॥  
  
इन्दुमुखी इष्टदात्री इष्टमन्त्रस्वरूपिणी ।  
इच्छामयी जगन्मातः शिरसा प्रणमाम्यहम् ॥ ५॥  
  
उमा उमापतेस्त्वन्तु ह्युत्कण्ठाकुलनाशिनी ।  
उर्वीश्वरी जगन्मातर्लक्ष्मि देवि नमोऽस्तु ते ॥ ६॥  
  
ऐरावतपतिपूज्या ऐश्वर्याणां प्रदायिनी ।  
औदार्यगुणसम्पन्ना लक्ष्मि देवि नमोऽस्तु ते ॥ ७॥  
  
कृष्णवक्षःस्थिता देवि कलिकल्मषनाशिनी ।  
कृष्णचित्तहरा कर्त्री शिरसा प्रणमाम्यहम् ॥ ८॥  
  
कन्दर्पदमना देवि कल्याणी कमलानना ।  
करुणार्णवसम्पूर्णा शिरसा प्रणमाम्यहम् ॥ ९॥  
  
खञ्जनाक्षी खञ्जनासा देवि खेदविनाशिनी ।  
खञ्जरीटगतिश्चैव शिरसा प्रणमाम्यहम् ॥ १०॥  
  
गोविन्दवल्लभा देवी गन्धर्वकुलपावनी ।  
गोलोकवासिनी मातः शिरसा प्रणमाम्यहम् ॥ ११॥  
  
ज्ञानदा गुणदा देवि गुणाध्यक्षा गुणाकरी ।  
गन्धपुष्पधरा मातः शिरसा प्रणमाम्यहम् ॥ १२॥  
  
घनश्यामप्रिया देवि घोरसंसारतारिणी ।  
घोरपापहरा चैव शिरसा प्रणमाम्यहम् ॥ १३॥  
  
चतुर्वेदमयी चिन्त्या चित्ताचैतन्यदायिनी ।  
चतुराननपूज्या च शिरसा प्रणमाम्यहम् ॥ १४॥  
  
चैतन्यरूपिणी देवि चन्द्रकोटिसमप्रभा ।  
चन्द्रार्कनखरज्योतिर्लक्ष्मि देवि नमाम्यहम् ॥ १५॥  
  
चपला चतुराध्यक्षी चरमे गतिदायिनी ।  
चराचरेश्वरी लक्ष्मि शिरसा प्रणमाम्यहम् ॥ १६॥  
  
छत्रचामरयुक्ता च छलचातुर्यनाशिनी ।  
छिद्रौघहारिणी मातः शिरसा प्रणमाम्यहम् ॥ १७॥  
  
जगन्माता जगत्कर्त्री जगदाधाररूपिणी ।  
जयप्रदा जानकी च शिरसा प्रणमाम्यहम् ॥ १८॥  
  
जानकीशप्रिया त्वं हि जनकोत्सवदायिनी ।  
जीवात्मनां च त्वं मातः शिरसा प्रणमाम्यहम् ॥ १९॥  
  
झिञ्जीरवस्वना देवि झञ्झावातनिवारिणी ।  
झर्झरप्रियवाद्या च शिरसा प्रणमाम्यहम् ॥ २०॥  
  
अर्थप्रदायिनीं त्वं हि त्वञ्च ठकाररूपिणी ।  
ढक्कादिवाद्यप्रणया डम्फवाद्यविनोदिनी॥  
  
डमरूप्रणया मातः शिरसा प्रणमाम्यहम् ॥ २१॥  
  
तप्तकाञ्चनवर्णाभा त्रैलोक्यलोकतारिणी ।  
त्रिलोकजननी लक्ष्मि शिरसा प्रणमाम्यहम् ॥ २२॥  
  
त्रिलोक्यसुन्दरी त्वं हि तापत्रयनिवारिणी ।  
त्रिगुणधारिणी मातः शिरसा प्रणमाम्यहम् ॥ २३॥  
  
त्रैलोक्यमङ्गला त्वं हि तीर्थमूलपदद्वया ।  
त्रिकालज्ञा त्राणकर्त्री शिरसा प्रणमाम्यहम् ॥ २४॥  
  
दुर्गतिनाशिनी त्वं हि दारिद्र्यापद्विनाशिनी ।  
द्वारकावासिनी मातः शिरसा प्रणमाम्यहम् ॥ २५॥  
  
देवतानां दुराराध्या दुःखशोकविनाशिनी ।  
दिव्याभरणभूषाङ्गी शिरसा प्रणमाम्यहम् ॥ २६॥  
  
दामोदरप्रिया त्वं हि दिव्ययोगप्रदर्शिनी ।  
दयामयी दयाध्यक्षी शिरसा प्रणमाम्यहम् ॥ २७॥  
  
ध्यानातीता धराध्यक्षा धनधान्यप्रदायिनी ।  
धर्मदा धैर्यदा मातः शिरसा प्रणमाम्यहम् ॥ २८॥  
  
नवगोरोचना गौरी नन्दनन्दनगेहिनी ।  
नवयौवनचार्वङ्गी शिरसा प्रणमाम्यहम् ॥ २९॥  
  
नानारत्नादिभूषाढ्या नानारत्नप्रदायिनी ।  
निताम्बिनी नलिनाक्षी लक्ष्मि देवि नमोऽस्तु ते ॥ ३०॥  
  
निधुवनप्रेमानन्दा निराश्रयगतिप्रदा ।  
निर्विकारा नित्यरूपा लक्ष्मि देवि नमोऽस्तु ते ॥ ३१॥  
  
पूर्णानन्दमयी त्वं हि पूर्णब्रह्मसनातनी ।  
परा शक्तिः परा भक्तिर्लक्ष्मि देवि नमोऽस्तु ते ॥ ३२॥  
  
पूर्णचन्द्रमुखी त्वं हि परानन्दप्रदायिनी ।  
परमार्थप्रदा लक्ष्मि शिरसा प्रणमाम्यहम् ॥ ३३॥  
  
पुण्डरीकाक्षिणी त्वं हि पुण्डरीकाक्षगेहिनी ।  
पद्मरागधरा त्वं हि शिरसा प्रणमाम्यहम् ॥ ३४॥  
  
पद्मा पद्मासना त्वं हि पद्ममालाविधारिणी ।  
प्रणवरूपिणी मातः शिरसा प्रणमाम्यहम् ॥ ३५॥  
  
फुल्लेन्दुवदना त्वं हि फणिवेणिविमोहिनी ।  
फणिशायिप्रिया मातः शिरसा प्रणमाम्यहम् ॥ ३६॥  
  
विश्वकर्त्री विश्वभर्त्री विश्वत्रात्री विश्वेश्वरी ।  
विश्वाराध्या विश्वबाह्या लक्ष्मि देवि नमोऽस्तु ते ॥ ३७॥  
  
विष्णुप्रिया विष्णुशक्तिर्बीजमन्त्रस्वरूपिणी ।  
वरदा वाक्यसिद्धा च शिरसा प्रणमाम्यहम् ॥ ३८॥  
  
वेणुवाद्यप्रिया त्वं हि वंशीवाद्यविनोदिनी ।  
विद्युद्गौरी महादेवि लक्ष्मी देवि नमोऽस्तु ते ॥ ३९॥  
  
भुक्तिमुक्तिप्रदा त्वं हि भक्तानुग्रहकारिणी ।  
भवार्णवत्राणकर्त्री लक्ष्मि देवि नमोऽस्तु ते ॥ ४०॥  
  
भक्तप्रिया भागीरथी भक्तमङ्गलदायिनी ।  
भयादा भयदात्री च लक्ष्मि देवि नमोऽस्तु ते ॥ ४१॥  
  
मनोऽभीष्टप्रदा त्वं हि महामोहविनाशिनी ।  
मोक्षदा मानदात्री च लक्ष्मि देवि नमोऽस्तु ते ॥ ४२॥  
  
महाधन्या महामान्या माधवस्यात्ममोहिनी ।  
मुखराप्राणहन्त्री च लक्ष्मि देवि नमोऽतु ते ॥ ४३॥  
  
यौवनपूर्णसौन्दर्या योगमाया तथेश्वरी ।  
युग्मश्रीफलवृक्षा च लक्ष्मि देवि नमोऽस्तु ते ॥ ४४॥  
  
युग्माङ्गदविभूषाढ्या युवतीनां शिरोमणिः ।  
यशोदासुतपत्नी च लक्ष्मि देवि नमोऽस्तु ते ॥ ४५ ॥   
रूपयौवनसम्पन्ना रत्नालङ्कारधारिणी ।  
राकेन्दुकोटिसौन्दर्या लक्ष्मि देवि नमोऽस्तु ते ॥ ४६॥  
  
रमा रामा रामपत्नी राजराजेश्वरी तथा ।  
राज्यदा राज्यहन्त्री च लक्ष्मि देवि नमोऽस्तु ते ॥ ४७॥  
  
लीलालावण्यसम्पन्ना लोकानुग्रहकारिणी ।  
ललना प्रीतिदात्री च लक्ष्मि देवि नमोऽस्तु ते ॥ ४८॥  
  
विद्याधरी तथा विद्या वसुदा त्वन्तु वन्दिता ।  
विन्ध्याचलवासिनी च लक्ष्मि देवि नमोऽस्तु ते ॥ ४९॥  
  
शुभकाञ्चनगौराङ्गी शङ्खकङ्कणधारिणी ।  
शुभदा शीलसम्पन्ना लक्ष्मि देवि नमोऽस्तु ते ॥ ५०॥  
  
षट्चक्रभेदिनी त्वं हि षडैश्वर्यप्रदायिनी ।  
षोडशी वयसा त्वन्तु लक्ष्मि देवि नमोऽस्तु ते ॥ ५१॥  
  
सदानन्दमयी त्वं हि सर्वसम्पत्तिदायिनी ।  
संसारतारिणी देवि शिरसा प्रणमाम्यहम् ॥ ५२॥  
  
सुकेशी सुखदा देवि सुन्दरी सुमनोरमा ।  
सुरेश्वरी सिद्धिदात्री शिरसा प्रणमाम्यहम् ॥ ५३॥  
  
सर्वसङ्कटहन्त्री त्वं सत्यसत्त्वगुणान्विता ।  
सीतापतिप्रिया देवि शिरसा प्रणमाम्यहम् ॥ ५४॥  
  
हेमाङ्गिनी हास्यमुखी हरिचित्तविमोहिनी ।  
हरिपादप्रिया देवि शिरसा प्रणमाम्यहम् ॥ ५५॥  
  
क्षेमङ्करी क्षमादात्री क्षौमवासोविधारिणी ।  
क्षीणमध्या च क्षेत्राङ्गी लक्ष्मि देवि नमोऽस्तु ते ॥ ५६॥  
  
॥ फलश्रुति ॥  
  
श्री शङ्कर उवाच ।  
अकारादि क्षकारान्तं लक्ष्मीदेव्याः स्तवं शुभम् ।  
पठितव्यं प्रयत्नेन त्रिसन्ध्यञ्च दिने दिने ॥  ५७॥  
  
पूजनीया प्रयत्नेन कमला करुणामयी ।  
वाञ्छाकल्पलता साक्षाद्भुक्तिमुक्ति प्रदायिनी ॥ ५८॥  
  
इदं स्तोत्रं पठेद्यस्तु शृणुयात् श्रावयेदपि ।  
इष्टसिद्धिर्भवेत्तस्य सत्यं सत्यं हि पार्वति ॥ ५९॥  
  
इदं स्तोत्रं महापुण्यं यः पठेद्भक्तिसंयुतः ।  
तञ्च दृष्ट्वा भवेन्मूको वादी सत्यं न संशयः ॥ ६०॥  
  
शृणुयाछ्रावयेद्यस्तु पठेद्वा पाठयेदपि ।  
राजानो वशमायान्ति तं दृष्ट्वा गिरिनन्दिनि ॥ ६१॥  
  
तं दृष्ट्वा दुष्टसङ्घाश्च पलायन्ते दिशो दश ।  
भूतप्रेतग्रहा यक्षा राक्षसाः पन्नगादयः॥  
  
विद्रवन्ति भयार्ता वै स्तोत्रस्यापि च कीर्तनात् ॥ ६२॥  
  
सुराश्च ह्यसुराश्चैव गन्धर्वकिन्नरादयः ।  
प्रणमन्ति सदा भक्त्या तं दृष्ट्वा पाठकं मुदा ॥ ६३॥  
  
धनार्थी लभते चार्थ पुत्रार्थी च सुतं लभेत् ।  
राज्यार्थी लभते राज्यं स्तवराजस्य कीर्तनात् ॥ ६४॥  
  
ब्रह्महत्या सुरापानं स्तेयं गुर्वङ्गनागमः ।  
महापापोपपापञ्च तरन्ति स्तवकीर्तनात् ॥ ६५॥  
  
गद्यपद्यमयी वाणी मुखात्तस्य प्रजायते ।  
अष्टसिद्धिमवाप्नोति लक्ष्मीस्तोत्रस्य कीर्तनात् ॥ ६६॥  
  
वन्ध्या चापि लभेत् पुत्रं गर्भिणी प्रसवेत्सुतम् ।  
पठनात्स्मरणात् सत्यं वच्मि ते गिरिनन्दिनि ॥ ६७॥  
  
भूर्जपत्रे समालिख्य रोचनाकुङ्कुमेन तु ।  
भक्त्या सम्पूजयेद्यस्तु गन्धपुष्पाक्षतैस्तथा ॥ ६८॥  
  
धारयेद्दक्षिणे बाहौ पुरुषः सिद्धिकाङ्क्षया ।  
योषिद्वामभुजे धृत्वा सर्वसौख्यमयी भवेत् ॥ ६९॥  
  
विषं निर्विषतां याति अग्निर्याति च शीतताम् ।  
शत्रवो मित्रतां यान्ति स्तवस्यास्य प्रसादतः ॥ ७०॥  
  
बहुना किमिहोक्तेन स्तवस्यास्य प्रसादतः ।  
वैकुण्ठे च वसेन्नित्यं सत्यं वच्मि सुरेश्वरि ॥ ७१॥  
  
 ॥ अथ लक्ष्मीकवच॥  
  
लक्ष्मीर्मे चाग्रतः पातु कमला पातु पृष्ठतः ।  
नारायणी शीर्षदेशे सर्वाङ्गे श्रीस्वरूपिणी ॥ ७२॥  
  
रामपत्नी प्रत्यङ्गे तु सदावतु रमेश्वरी ।  
विशालाक्षी योगमाया कौमारी चकिणी तथा ॥ ७३॥  
  
जयदात्री धनदात्री पाशाक्षमालिनी शुभा ।  
हरिप्रिया हरिरामा जयङ्करी महोदरी ॥ ७४॥  
  
कृष्णपरायणा देवी श्रीकृष्णमनोमोहिनी॥  
  
जयङ्करी महारौद्री सिद्धिदात्री शुभङ्करी ॥ ७५॥  
  
सुखदा मोक्षदा देवी चित्रकूटवासिनी ।  
भयं हरेत्सदा पायाद् भवबन्धाद्विमोचयेत् ॥ ७६॥  
  
कवचन्तु महापुण्यं यः पठेत् भक्तिसंयुतः ।  
त्रिसन्ध्यमेकसन्ध्यं वा मुच्यते सर्वसङ्कटात् ॥ ७७॥  
  
पठनं कवचस्यास्य पुत्रधनविवर्धनम् ।  
भीतिविनाशनञ्चैव त्रिषु लोकेषु कीर्तितम् ॥ ७८॥  
  
भूर्जपत्रे समालिख्य रोचनाकुङ्कुमेन तु ।  
धारणाद्गलदेशे च सर्वसिद्धिर्भविष्यति ॥ ७९॥  
  
अपुत्रो लभते पुत्रं धनार्थी लभते धनम् ।  
मोक्षार्थी मोक्षमाप्नोति कवचस्य प्रसादतः ॥ ८०॥  
  
गर्भिणीं लभते पुत्रं वन्ध्या च गर्भिणी भवेत् ।  
धारयेद्यदि कण्ठे च अथवा वामबाहुके ॥ ८१॥  
  
यः पठेन्नियतो भक्त्या स एव विष्णुवद्भवेत् ।  
मृत्युव्याधिभयं तस्य नास्ति किञ्चिन्महीतले ॥ ८२॥  
  
पठेद्वा पाठयेद्वापि शृणुयाछ्रावयेदपि ।  
सर्वपापविमुक्तस्तु लभते परमां गतिम् ॥ ८३॥  
  
विपदि सङ्कटे घोरे तथा च गहने वने ।  
राजद्वारे च नौकायां तथा च रणमध्यतः ।  
पठनाद्धारणाद्यस्य जयमाप्नोति निश्चितम् ॥ ८४॥  
  
अपुत्रा च तथा वन्ध्या त्रिपक्षं शृणुयादपि ।  
सुपुत्रं लभते सा तु दीर्घायुष्यं यशस्विनम् ॥ ८५॥  
  
शृणुयाद्यः शुद्धबुद्ध्या द्वौ मासौ विप्रवक्रतः ।  
सर्वान्कामानवाप्नोति सर्वबन्धाद्विमुच्यते ॥ ८६॥  
  
मृतवत्सा जीववत्सा त्रिमासं शृणुयाद्यदि ।  
रोगी रोगाद्विमुच्येत पठनान्मासमध्यतः ॥ ८७॥  
  
लिखित्वा भूर्जपत्रे च ह्यथवा ताडपत्रके ।  
स्थापयेन्नियतं गेहे नाग्निचौरभयं क्वचित् ॥ ८८॥  
  
शृणुयाद्धारयेद्वापि पठेद्वा पाठयेदपि ।  
यः पुमान्सततं तस्मिन्प्रसन्ना सर्व देवताः ॥ ८९॥  
  
बहुना किमिहोक्तेन सर्वजीवेश्वरेश्वरी ।  
आद्या शक्तिः सदा लक्ष्मीर्भक्तानुग्रहकारिणी ।  
धारके पाठके चैव निश्चला निवसेद् ध्रुवम् ॥ ९०॥  
  
     इति श्रीकमला स्तोत्रम् सम्पूर्णम् ।  
  
   
Encoded and proofread by Sunder Hattangadi sunderh at hotmail.com  
  
