+++
"Text title" = "bagalAmukhIkavacham"
"File name" = "bagalAmukhIkavacham.itx"
itxtitle = "bagalAmukhIkavacham (rudrayAmalatantrAntaragatam)"
engtitle = "bagalAmukhIkavacham"
Category = "kavacha, devii, dashamahAvidyA, devI"
Location = "doc_devii"
Sublocation = "devii"
SubDeity = "dashamahAvidyA"
Author = "Traditional"
Language = "Sanskrit"
Subject = "philosophy/hinduism/religion"
"Transliterated by" = "Nat Natarajan nat.natarajan at gmail.com"
"Proofread by" = "Nat Natarajan nat.natarajan at gmail.com, NA"
"Latest update" = "March 20, 2016"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "बगलामुखीकवचम् (रुद्रयामलतन्त्रान्तरगतम्)"

+++
  
 बगलामुखीकवचम्   
  
॥ अथ बगलामुखीकवचम् ॥  
  
श्रुत्वा च बगलापूजां स्तोत्रं चापि महेश्वर ।  
इदानीं श्रोतुमिच्छामि कवचं वद मे प्रभो ॥  
  
वैरिनाशकरं दिव्यं सर्वाशुभविनाशनम् ।  
शुभदं स्मरणात्पुण्यं त्राहि मां दुःखनाशनम् ॥  
  
श्रीभैरव उवाच ॥  
  
कवचं शृणु वक्ष्यामि भैरवी प्राणवल्लभे ॥  
  
पठित्वा धारयित्वा तु त्रैलौक्ये विजयी भवेत् ॥  
  
ॐ अस्य श्रीबगलामुखीकवचस्य नारदऋषिरनुष्टुप्छन्दः  
श्रीबगलामुखी देवता लं बीजं ऐं कीलकं  
पुरुषार्थचतुष्टये जपे विनियोगः ॥  
  
शिरो मे बगला पातु हृदयैकाक्षरी परा ।  
ॐ ह्रीं ॐ मे ललाटे च बगला वैरिनाशिनी ॥  
  
गदाहस्ता सदा पातु मुखं मे मोक्षदायिनी ।  
वैरिजिह्वान्धरा पातु कण्ठं मे बगलामुखी ॥  
  
उदरं नाभिदेशं च पातु नित्यं परात्परा ।  
परात्परपरा पातु मम गुह्यं सुरेश्वरी ॥  
  
हस्तौ चैव तथा पातु पार्वतीपरिपातु मे ।  
विवादे विषमे घोरे सङ्ग्रामे रिपुसङ्कटे ॥  
  
पीताम्बरधरा पातु सर्वाङ्गं शिवनर्तकी ।  
श्रीविद्यासमयो पातु मातङ्गीदुरिताशिवा ॥  
  
पातुपुत्रं सुतां चैव कलत्रं कालिका मम ।  
पातु नित्यं भ्रातरं मे पितरं शूलिनी सदा ॥  
  
सन्देहि बगलादेव्याः कवचं मन्मुखोदितम् ।  
नैव देयममुख्याय सर्वसिद्धिप्रदायकम् ॥  
  
पठनाद्धारणादस्य पूजनाद्वाञ्छितं लभेत् ।  
इदं कवचमज्ञात्वा यो जपेद् बगलामुखीम् ॥  
  
पिबन्ति शोणितं तस्य योगिन्यः प्राप्यसादराः ।  
वश्ये चाकर्षणे चैव मारणे मोहने तथा ॥  
  
महाभये विपत्तौ च पठेद्वापाठयेत्तु यः ।  
तस्य सर्वार्थसिद्धिः स्याद्भक्तियुक्तस्य पार्वती ॥  
  
इति श्रीरुद्रयामले बगलामुखीकवचं सम्पूर्णम् ॥  
  
  
Proofread by Nat Natarajan, NA  
  
  
