+++
"Text title" = "devInavaratnamAlikAstotram"
"File name" = "devInavaratnamAlikAstotram.itx"
itxtitle = "devInavaratnamAlikAstotram (shivAbhinavanRisiMhabhAratIvirachitam)"
engtitle = "devInavaratnamAlikAstotram"
Category = "devii, sachchidAnanda-shivAbhinava-nRisiMhabhAratI, devI, nava"
Location = "doc_devii"
Sublocation = "devii"
Author = "Sachchidananda Shivabhinava Nrisimha Bharati Swamigal"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
Indexextra = "(Scans 1, 2)"
"Latest update" = "November 9, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "देवीनवरत्नमालिकास्तोत्रम् (शिवाभिनवनृइसिंहभारतीविरचितम्)"

+++
  
 श्रीदेवीनवरत्नमालिकास्तोत्रम्   
बालायाश्चरणद्वन्द्वमाश्रयेऽभीष्टसिद्धये ।  
लोलायाः कुमुदानन्दबालचुम्बितमस्तके ॥ १॥  
  
बालाम्बिकां नौमि पिनाकपाणेर्वामार्थरूपां परमार्थदात्रीम् ।  
संसारपाथोनिधिपारमाशु नतान्नयन्तीं नवभानुरूपाम् ॥ २॥  
  
मूकोऽपि काव्यं प्रकरोति यस्याः कारुण्यतश्चित्रपदार्थरम्यम् ।  
सा मे प्रसीदत्वगराजकन्या मान्या सुराणां कवितावदान्या ॥ ३॥  
  
कम्बुकण्ठि करुणामृतराशे शङ्खधृङ्मुखसुराग्र्यनिषेव्ये ।  
अम्बुजप्रतिमकेशसमूहे शम्बरार्यहितकामिनि पाहि ॥ ४॥  
  
यशःपूगदात्रीं तमःपारदात्रीं रहःपूजनेष्टां तपःपूर्णचित्ताम् ।  
गिरीन्द्रस्य पुत्रीं जवात्कालहन्त्रीं नमस्यामि कारुण्यपूर्णेक्षणां त्वाम् ॥ ५॥  
  
विध्यण्डमण्डलविनिर्मितिदक्षलीलां  
विध्वर्भकप्रविलसन्मकुटैकलोलाम् ।  
शुभ्राभ्रदुग्धपरिहाससमर्थचेलां  
शुद्धान्तरङ्गविदितां प्रणतोऽस्मि बालाम् ॥ ६॥  
  
मातर्बाधिर्यमूकीभवनमुखमहारोगसम्पीडिताङ्गा  
भूताविष्टाश्च तत्तत्प्रशमनमचिरात्काङ्क्षमाणाः सुदूरात् ।  
आगत्याश्वेव तत्तत्प्रशमनपटुतां मन्यमाना जनेऽस्मि-  
न्याचन्ते किं प्रकुर्यां वद तुहिनगिरीशानपुत्रीन्दुमौले ॥ ७॥  
  
भक्तानामतिशीघ्रमिष्टफलदां सक्तां गिरीशे मुदा  
मुक्ताहारविभूषितस्तनयुगां त्यक्ताभिलाषैर्नुताम् ।  
शक्तां कौतुकतः प्रपञ्चजनने रक्ताम्बरां भावये  
सिक्तां कुम्भिकराग्रकुम्भसलिलैर्युक्तां गजास्यादिभिः ॥ ८॥  
  
कल्याणानि करोतु कापि तरुणी कामारिसम्मोहिनी  
कल्याणाचलमध्यशृङ्गवसतिः कल्या प्रणम्रावने ।  
प्रालेयाचलवर्यमात्मजननस्याधारमातन्वतीं  
नैजान्तःकरणार्द्रतां प्रणमतां प्रख्यापयत्याशु या ॥ ९॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीदेवीनवरत्नमालिकास्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
