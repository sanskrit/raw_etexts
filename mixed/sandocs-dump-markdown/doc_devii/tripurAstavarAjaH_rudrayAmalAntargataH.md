---
Acknowledge-Permission: Mahaperiaval Trust
Category: stavarAja, devii, devI
Description/comments: Rudrayamala
File name: tripurAstavarAjaH.itx
Indexextra: (stotramanjari 1)
Language: Sanskrit
Latest update: July 2, 2017
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: tripurAstavarAjaH
Transliterated by: Shree Devi Kumar
engtitle: tripurAstavarAjaH
itxtitle: tripurAstavarAjaH (rudrayAmalAntargataH)
title: त्रिपुरास्तवराजः (रुद्रयामलान्तर्गतः)

---
  
 श्रीत्रिपुरास्तवराजः   
  
श्रीनाथादि गुरुत्रयं गणपतिं पीठत्रयं भैरवं  
सिद्धौघं वटुकत्रयं पदयुगं दूतीक्रमं मण्डलम् ।  
वीरान्द्व्यष्टचतुष्कषष्टिनवकं वीरावलीपञ्चकम् ।  
श्रीमन्मालिनिमन्त्रराजसहितं वन्दे गुरोर्मण्डलम् ॥ १॥  
  
सेवे सिन्दूरसन्दोहसुन्दरस्वाङ्गभासुराम् ।  
करुणापूरपीयूषकटाक्षां कुलनायिकाम् ॥ २॥  
  
द्विनेत्रं द्विभुजं शान्तं गुरुं पद्मासनस्थितम् ।  
योगपीठे समासीनं नमामि शिरसिस्थितम् ॥ ३॥  
  
नमामि सद्गुरुं शान्तं प्रत्यक्षशिवरूपिणम् ।  
शिरसा योगपीठस्थं मुक्तिकामार्थसिद्धये ॥ ४॥  
  
या नित्या परमा शक्तिर्जगच्चैतन्यरूपिणी ।  
तां नमामि महादेवीं पञ्चमीं मातृरूपिणीम् ॥ ५॥  
  
यस्याः सर्वं समुत्पन्नं यस्यामद्यापि तिष्ठति ।  
लयमेष्यति यस्यां तां पञ्चमीं प्रणमाम्यहम् ॥ ६॥  
  
श्रीमत्कल्पतरोर्मूले भवान्या रत्नमन्दिरे ।  
रत्नसिंहासने देव्याः श्रीचक्रं प्रणमाम्यहम् ॥ ७॥  
  
भूगृहं गुणरेखाढ्यं वेदद्वारोपशोभितम् ।  
त्रिवृत्तं षोडशदलं तथाष्टदलकर्णिकम् ॥ ८॥  
  
मनुकोणं द्विदिक्कोणं वसुकोणं त्रिकोणकम् ।  
मध्ये बिन्दुमहाचक्रं नित्यं श्रीत्रिपुरामयम् ॥ ९॥  
  
ब्रह्माण्डाधारशक्तिश्च कलास्मरपुरन्दराः ।  
एताः संयोज्य पुरत ईश्वरीं योजयेच्छिवे ॥ १०॥  
  
चन्द्रबीजं बिन्दुसंस्थं शिवबीजं नियोजयेत् ।  
मादनं शक्रबीजस्थं योजयेद्भुवनेश्वरीम् ॥ ११॥  
  
शिवबीजं मादनस्थं शक्रषष्टिसमन्वितम् ।  
सप्तमं तच्च शक्रस्थं मायाबीजं समुद्धरेत् ॥ १२॥  
  
तुङ्गाक्षरं शिवादिस्थं मरुदिन्द्रसमन्वितम् ।  
धरन्धरसुताबीजमेकत्रापि नियोजयेत् ॥ १३॥  
  
बगलातुरीयबीजाधः षोडशं च नियोजयेत् ।  
वाक्स्थं तुरीयकं बीजं शाक्रबीजं नियोजयेत् ॥ १४॥  
  
पिनाकेशं चन्द्रसंस्थमाकाशं रससंस्थितम् ।  
चतुर्थस्वरसंयुक्तं नादबिन्दुसमन्वितम् ॥ १५॥  
  
सर्वमेकत्र संयोज्य पञ्चपञ्चाक्षरी भवेत् ।  
पञ्चकूटात्मिका विद्या सर्वतन्त्रेषु गोपिता ॥ १६॥  
  
कलह्रीं हसकलह्रीं हकहलह्रीं हकलह्रीं हकलसह्रीं  
विद्याचूडामणिर्देवी प्रोक्ता सर्वोत्तमोत्तमा ।  
तव स्नेहान्मयाख्याता नाख्येया यस्य कस्यचित् ॥ १७॥  
  
इन्द्रो मां रक्षयेत्प्राच्यामाग्नेय्यामग्निदेवता ।  
याम्ये यमः सदा पातु नैरृते निरृतिश्च माम् ॥ १८॥  
  
पश्चिमे वरुणः पातु वायव्ये वायुदेवता ।  
धनदश्चेत्तरे पातु ऐशान्यामीश्वरोऽवतु ॥ १९॥  
  
ऊर्ध्वं प्रजापतिः पायादधश्चानन्तदेवता ।  
एवं दश दिशो रक्षां कुर्वन्त्वाशाधिदेवताः ॥ २०॥  
  
गणेशः सर्वदा पातु क्षेत्रेशो रक्षयेत्सदा ।  
द्वारश्रीः सर्वदा पातु देहली पातु सर्वदा ॥ २१॥  
  
गणनाथः सदा पातु दुर्गा मां परिरक्षतु ।  
वटुको भैरवश्चान्ते क्षेत्रपालोऽभिरक्षतु ॥ २२॥  
  
सह रत्या स्वपत्न्या च कामदेवश्च सर्वदा ।  
प्रीत्या सह वसन्तोऽपि पातु मां नन्दने वने ॥ २३॥  
  
चक्रस्य पश्चिमे द्वारे भवान्या रत्नमन्दिरे ।  
शङ्खपद्म निधी रक्षां कुरुतां कामसिद्धये ॥ २४॥  
  
पातु मां रत्नसोपानं परमैश्वर्यशोभितम् ।  
रक्षयेत्पश्चिमद्वारे भवान्या रत्नमन्दिरे ॥ २५॥  
  
सरस्वती महालक्ष्मीर्माया दुर्गा विभूतये ।  
भद्रकाली तथा स्वस्ती स्वाहा चैव शुभङ्करी ॥ २६॥  
  
गौरी च लोकधात्री च वागीश्वर्यादयो मम ।  
एताश्चात्र स्थिताः सर्वा रक्षां कुर्वन्तु सर्वदा ॥ २७॥  
  
पाषण्डाचारिणो भूता भूमौ ये चान्तरिक्षगाः ।  
दिवि लोके स्थिता ये च ते गच्छन्तु शिवाज्ञया ॥ २८॥  
  
वास्तूनामधिपो ब्रह्मा स्रष्टा रक्षतु सर्वदा ।  
कुलनाथः सदा पातु द्वीपनाथोऽपि सर्वदा ॥  
  
शिवं कुर्वन्तु ताः सर्वा आसने पञ्च देवताः ॥ २९॥  
  
पृथ्वि त्वया धृता लोका देवि त्वं विष्णुना धृता ।  
त्वं च धारय मां देवि पवित्रं कुरु चासनम् ॥ ३०॥  
  
चक्रस्य दक्षिणे भागे श्रीमत्पात्रस्य मण्डले ।  
पञ्चरत्नानि मे पान्तु पूजकानां च सिद्धये ॥ ३१॥  
  
तत्र पात्रासने पुण्ये सर्वदा वह्निमण्डले ।  
वह्नेश्च मण्डलं पातु कुलदेव्याश्च पूजने ॥ ३२॥  
  
धूम्रार्चिरूष्मा ज्वलिनी ज्वालिनी विस्फुलिङ्गिनी ।  
सुश्रीः सुरूपा कपिला हव्यकव्यवहे दश ॥ ३३॥  
  
वह्नेर्दशकला ज्ञेयाः सर्वधर्मफलप्रदाः ।  
एताभिः सहितो रक्षां कुर्याद्वैश्वानरो मम ॥ ३४॥  
  
तत्र पात्रवरे दिव्ये श्रीमदादित्यमण्डले ।  
सूर्यस्य मण्डलं पातु मम सर्वार्थसिद्धये ॥ ३५॥  
  
तपिनी तापिनी धूम्रा मरीचिर्ज्वालिनी रुचिः ।  
सुषुम्ना भोगदा विश्वा बोधिनी धारिणी क्षमा ॥ ३६॥  
  
कभाद्यर्णयुता भानोष्ठडान्ता द्वादशेरिताः ।  
एताः कलास्तु सूर्यस्य सूर्यमण्डलसंस्थिताः ॥  
  
एताभिः सहितो रक्षामादित्यः प्रकरोतु मे ॥ ३७॥  
  
तत्र पात्रामृते दिव्ये सोमस्यामृतमण्डले ।  
अमृतं सर्वदा पातु भैरवानन्दहेतुकम् ॥ ३८॥  
  
अमृता मानदा पूषा तुष्टिः पुष्टी रतिर्धृतिः ।  
शशिनी चन्द्रिका कान्तिर्ज्योत्स्ना श्रीः प्रीतिरङ्गदा ॥ ३९॥  
  
पूर्णा पूर्णामृता कामदायिन्यः स्वरजाः कलाः ।  
सोममण्डलमध्यस्था रक्षां कुर्वन्तु सर्वदा ॥ ४०॥  
  
रविवेदकलापूर्णे सुधासम्पूर्णमण्डले ।  
नक्षत्राधिपती रक्षां करोतु मम भूतये ॥ ४१॥  
  
सूर्याग्निमण्डले दिव्ये सम्पूर्णे शशिमण्डले ।  
पातु मां खेचरीबीजं दोषैकादशनाशकृत् ॥ ४२॥  
  
शक्तियुक्ते सुरानन्दे भैरवाद्यैः सशक्तिभिः ।  
आनन्दभैरवो रक्षां करोतु मम सर्वदा ॥ ४३॥  
  
तत्र पूर्णामृते पुण्ये शक्तिर्या वारणी कला ।  
आनन्दरूपिणी रक्षां करोतु मम सर्वदा ॥ ४४॥  
  
सृष्टिर्बुद्धिः स्मृतिर्मेधा कान्तिर्लक्ष्मीर्द्युतिः स्थिरा ।  
स्थितिः सिद्धिरिति ख्याताः कचवर्गकला दश ॥ ४५॥  
  
अकाराद्ब्रह्मणोत्पन्नाः सृष्टिकर्मणि तत्पराः ।  
एताभिः सहितः पायाद्ब्रह्मा मां वाक्प्रदः सदा ॥ ४६॥  
  
जरा च पालिनी शान्तिरीश्वरी रतिकामिके ।  
वरदा ह्लादीनी प्रीतिर्दीर्घा च टतवर्गगाः ॥ ४७॥  
  
उकाराद्विष्णुसम्भूताः स्थितिकर्मणि तत्पराः ।  
एताभिः सहितः पायान्मां विष्णुः पुष्टिदायकः ॥ ४८॥  
  
तीक्ष्णा रौद्री भया निद्रा तन्द्री क्षुत् क्रोधिनी क्रिया ।  
उद्गारा मृत्युरूपा च पयवर्गकला दश ॥ ४९॥  
  
मकाराद्रुद्रसम्भूताः संहारनिरताः सदा ।  
एताभिः सहितो रुद्रो मां पायान्मृत्युनाशकः ॥ ५०॥  
  
तिरस्करिण्यः पशुहृत्पञ्चेन्द्रियविमोहनाः ।  
अनन्तान्तास्तु ताः पञ्च पीता श्वेतारुणासिता ॥ ५१॥  
  
बिन्दोरीश्वरसम्भूताः षलवर्गकलास्तथा ।  
तिरोधानपराभिर्मां पायादेताभिरीश्वरः ॥ ५२॥  
  
निवृत्तिश्च प्रतिष्ठा च विद्या शान्तिस्तथैव च ।  
इन्धिका दीपिका चेति रेचिका मोचिका परा ॥ ५३॥  
  
सूक्ष्मा सूक्ष्मामृता ज्ञानामृता आप्यायिनी तथा ।  
व्यापिनी व्योमरूपा च अनन्ता चेति षोडश ॥ ५४॥  
  
एताः स्वरकला नादात्सदाशिवसमुद्भवाः ॥ ५५॥  
  
अनुग्रहप्रदा नित्यं सर्वसिद्धिप्रदायिकाः ।  
एताभिः सहितः पायात्सदापूर्वः शिवस्तु माम् ॥ ५६॥  
  
मातृका पातु मां नित्यं सर्वमन्त्रस्वरूपिणी ।  
अखण्डैकरसानन्दकरी मां पातु सर्वदा ॥ ५७॥  
  
अमृतेशी सदा पातु दीपिनी पातु सर्वदा ।  
मूलविद्या च मां पातु श्रीमत्त्रिपुरसुन्दरी ॥  
  
कामेश्वर्यादिभिर्युक्ता नित्याभिः पातु मां सदा ॥ ५८॥  
  
सर्वाधो मण्डुकाकारे रुद्रः कालानलो विभुः ॥ ५९॥  
  
रक्षां करोतु मे नित्यं या मूलप्रकृतिः सदा ।  
ततश्चाधारशक्तिर्या मम रक्षां करोतु सा ॥ ६०॥  
  
कूर्मस्तु सततं पायादनन्तो रक्षयेत्सदा ।  
तस्य मूर्ध्नि स्थितः श्वेतवराहः परिरक्षतु ॥ ६१॥  
  
दन्ते तस्य स्थिता पृथ्वी पातु नित्यं वसुन्धरा ।  
समुद्रः सर्वदा पातु सुरत्नैरमृतैर्जलैः ॥ ६२॥  
  
रत्नदीपं च मे रक्षां करोतु स्वर्णपर्वतः ।  
पातु मां नन्दनोद्यानं पान्तु मां कल्पभूरुहः ॥ ६३॥  
  
अधस्तेषां सदा पातु विचित्रा रत्नभूमिका ।  
वालुकाः पञ्च मां पान्तु पान्तु देवमहीरुहः ॥ ६४॥  
  
नवरत्नमयास्तत्र प्राकाराः पान्तु मां नव ।  
श्रीरत्नमन्दिरं दिव्यचिन्तामणिविभूषितम् ॥ ६५॥  
  
तत्र पद्मे महादिव्ये प्रभामण्डलवेदिका ।  
श्वेतच्छत्रं सदा पातु रत्नमुक्तामणिप्रभम् ॥ ६६॥  
  
प्रभामध्यस्थितं पातु रत्नसिंहासनं च माम् ।  
सिंहासनस्य पार्श्वस्थं धर्मो ज्ञानं च रक्षतु ॥ ६७॥  
  
वैराग्यं रक्षयेन्नित्यमैश्वर्यं रक्षयेत्सदा ।  
अधर्मो रक्षयेन्नित्यमज्ञानं परिरक्षतु ॥ ६८॥  
  
अवैराग्यं तु मां पायादनैश्वर्यं तु सर्वदा ।  
सिंहासनस्य मध्यस्था दुर्गा मां परिरक्षतु ॥ ६९॥  
  
माया मां पातु तत्रैव विद्या मां परिरक्षतु ।  
श्रीविद्या शुद्धविद्या च मातङ्गी भुवनेश्वरी ॥ ७०॥  
  
वाराही च समाख्याताः पञ्चविद्याश्च पान्तु माम् ।  
अनन्तो रक्षयेन्नित्यं फणपञ्चदशान्वितः ॥ ७१॥  
  
तन्मध्यफणमध्यस्थं महापद्मं च रक्षतु ।  
पातु चानन्दकन्दं मां ज्ञाननालं च सर्वदा ॥ ७२॥  
  
दला प्रकृतिरूपा मां प्रकृत्याकारकेसरैः ।  
पातु मां पातु नित्यं सा तत्त्वरूपा च कर्णिका ॥ ७३॥  
  
सूर्यस्य मण्डलं पातु पातु मां सोममण्डलम् ।  
वह्नेश्च मण्डलं पातु सत्त्वं रक्षतु सर्वदा ॥  
  
रजश्च पातु मां नित्यं पातु नित्यं तमोगुणः ॥ ७४॥  
  
आत्मा चैवान्तरात्मा च परमात्मा च रक्षतु ।  
ज्ञानात्मा च तथा रक्षां करोतु मम सर्वदा ॥ ७५॥  
  
आत्मतत्त्वं शक्तितत्त्वं विद्यातत्त्वं तथैव च ।  
सदाशिवस्य यत्तत्त्वं तत्सर्वं पातु मां सदा ॥ ७६॥  
  
ज्ञानं मायाकलाविद्यातत्त्वात्मानो विभूतयः ।  
रत्नसिंहासने देव्या रक्षां कुर्वन्तु सर्वदा ॥ ७७॥  
  
ब्रह्मा विष्णुश्च रुद्रश्च ईश्वरश्च सदाशिवः ।  
एते पञ्च महाप्रेता रक्षां कुर्वन्तु सर्वदा ॥ ७८॥  
  
सुधार्णवासनं पातु पातु पोताम्बुजासनम् ।  
देव्यासनं सदा पातु पातु चक्रासनं च माम् ॥ ७९॥  
  
सर्वमन्त्रासनं पातु साध्यसिद्धासनं तथा ।  
नवयोन्यासनं पातु सर्वदा मम रक्षणम् ॥ ८०॥  
  
करोतु कुलसुन्दर्यः कामरूपं शिवासनम् ।  
तत्रैव संस्थिता देव्यो रक्षां कुर्वन्तु सर्वदा ॥ ८१॥  
  
त्रिपुरा त्रिपुरेशी च त्रिपुराद्या च सुन्दरी ।  
त्रिपुरावासिनी पश्चात् त्रिपुराश्रीश्च मालिनी ॥ ८२॥  
  
सिद्धाम्बा भैरवीत्येतास्त्रिपुराद्याश्च पान्तु माम् ।  
गुरवो दिव्यसिद्धौघमानवौघास्त्रिधा स्थिताः ॥ ८३॥  
  
मुनिवेदनागसङ्ख्या रक्षां कुर्वन्तु सर्वदा ।  
समस्तप्रकटा गुप्तास्तथा गुप्ततराश्च याः ॥ ८४॥  
  
सम्प्रदायाः कुलोत्तीर्णा निगर्भाश्च रहस्यकाः ।  
तथैवातिरहस्याश्च परापररहस्यकाः ॥ ८५॥  
  
नवधा पूजनं तत्र योगिनीनां विधीयते ।  
एतास्तु सततं रक्षां कुर्वतां योगिनीगणाः ॥ ८६॥  
  
त्रैलोक्यमोहनं चक्रं प्रथमं परिरक्षतु ।  
अणिमा पश्चिमे पातु लघिमा चोत्तरे तथा ॥ ८७॥  
  
पूर्वद्वारे च महिमा ईशिता पातु दक्षिणे ।  
वशिता मारुते पातु प्राकाम्या त्वीशके तथा ॥ ८८॥  
  
भुक्तिसिद्धिस्तथाग्नेय्यामिच्छा रक्षतु नैरृते ।  
अधः पातु सदा प्राप्तिः सर्वकामप्रदायिनी ॥ ८९॥  
  
सर्वकामा सदा पातु ऊर्ध्वे चोर्ध्वनिवासिनी ।  
एताः प्रथमरेखायां सर्वाः प्रकटपूरिताः ॥ ९०॥  
  
भैरवश्चासिताङ्गो यः कामरूपस्य पीठके ।  
ब्रह्माणीसहितः पूर्वे द्वारे मां परिरक्षतु ॥ ९१॥  
  
मलये चाग्निदिग्भागे संस्थितो रुरुभैरवः ।  
माहेशीसहितः पातु कुलाचारस्य सिद्धये ॥ ९२॥  
  
चण्डः कोलगिरौ रक्षां कौमारीसहितो यमे ।  
करोतु भैरवो नित्यं पूजकानां च सिद्धये ॥ ९३॥  
  
वैष्णवीसहितः क्रोधः कुलान्ते पीठराजके ।  
नैरृते सर्वदा पातु भोगमोक्षार्थसिद्धये ॥ ९४॥  
  
चौहार्ये पश्चिमे पीठे वाराहीसहितः सदा ।  
उन्मत्तभैरवो रक्षां करोतु मम सिद्धये ॥ ९५॥  
  
जालन्धरे महापीठे कपाली भैरवः सदा ।  
इन्द्राणीसहितो रक्षां वायव्ये प्रकरोतु मे ॥ ९६॥  
  
ओड्याणे चोत्तरे पीठे चामुण्डासहितः सदा ।  
भीषणो भैरवः पातु साधकानां च सिद्धये ॥ ९७॥  
  
संहारश्चण्डिकायुक्तो देवीकोष्ठे च पीठके ।  
ऐशान्यां रक्षयेन्नित्यं कुलाचारस्य सिद्धये ॥ ९८॥  
  
एते द्वितीयरेखायां संस्थिताश्चतुरश्रगाः ।  
सर्वसङ्क्षेभिणी मुद्रा पश्चिमे पातु सर्वदा ॥ ९९॥  
  
द्राविणी चोत्तरे पातु पूर्वे चाकर्षणी सदा ।  
याम्ये वश्या सदा पातु उन्मादा मारुते सदा ॥ १००॥  
  
ईशे महाङ्कुशा पातु त्रिखण्डा पातु चानले ।  
नैरृते बीजमुद्रा च ऊर्ध्वे रक्षतु खेचरी ॥ १०१॥  
  
महामुद्रा त्वधः पातु योगिनी योनिरूपिणी ।  
सुसिद्धयो मुद्रिकाश्च भैरवाः सह मातृभिः ॥ १०२॥  
  
एताश्चक्रस्थिता नित्यं सर्वकामफलप्रदाः ।  
चतुरश्रे त्रिरेखासु रक्षां कुर्वन्तु सर्वदा ॥ १०३॥  
  
सर्वाशापूरकं चक्रं द्वितीयं परिरक्षतु ।  
कामाकर्षणरूपा च बुद्ध्याकर्षणरूपिणी ॥ १०४॥  
  
अहङ्काराकर्षणी च शब्दाकर्षणरूपिणी ।  
स्पर्शाकर्षणरूपा च रूपाकर्षणरूपिणी ॥ १०५॥  
  
रसाकर्षणरूपा च गन्धाकर्षणरूपिणी ।  
चित्ताकर्षणरूपा च धैर्याकर्षणरूपिणी ॥ १०६॥  
  
स्मृत्याकर्षणरूपा च नामाकर्षणरूपिणी ।  
बीजाकर्षणरूपा च आत्माकर्षणरूपिणी ॥ १०७॥  
  
अमृताकर्षणी देवी शरीराकर्षणी तथा ।  
एताश्चक्रस्थिता नित्यं स्वरार्णा षोडशे दले ॥ १०८॥  
  
सर्वाभीष्टप्रदा देव्यो रक्षां कुर्वन्तु सर्वदा ।  
सर्वसङ्क्षोभणं चक्रं तृतीयं परिरक्षतु ॥ १०९॥  
  
अनङ्गकुसुमा पूर्वे दक्षिणेऽनङ्गमेखला ।  
पश्चिमेऽनङ्गमदना उत्तरे मदनातुरा ॥ ११०॥  
  
अनङ्गरेखा चाग्नेय्यां नैरृतेऽनङ्गवेगिनी ।  
वातेऽनङ्गाङ्कुशा चैव ईशे चानङ्गमालिनी ॥ १११॥  
  
कवर्गाद्यष्टवर्गस्था अष्टौ चानङ्गशक्तयः ।  
रक्षां कुर्वन्तु ताः सर्वा देव्याश्चाष्टदले स्थिताः ॥ ११२॥  
  
सर्वसौभाग्यदं चक्रं चतुर्थं परिरक्षतु ।  
सर्वसङ्क्षोभिणी शक्तिः सर्वविद्राविणी तथा ॥ ११३॥  
  
सर्वाकर्षणशक्तिश्च सर्वाह्लादस्वरूपिणी ।  
सर्वसम्मोहिनी शक्तिः सर्वस्तम्भनरूपिणी ॥ ११४॥  
  
सर्वजृम्भणशक्तिश्च सर्वतोवश्यरूपिणी ।  
सर्वरञ्जनशक्तिश्च सर्वोन्मादस्वरूपिणी ॥ ११५॥  
  
सर्वार्थसाधिनी शक्तिः सर्वसम्पत्तिपूरणी ।  
सर्वमन्त्रमयी शक्तिः सर्वद्वन्द्वक्षयङ्करी ॥ ११६॥  
  
चतुर्दशारचक्रस्था रक्षां कुर्वन्तु सर्वदा ।  
सर्वार्थसाधकं चक्रं पञ्चमं परिरक्षतु ॥ ११७॥  
  
सर्वसिद्धिप्रदा देवी सर्वसम्पत्प्रदायिनी ।  
सर्वप्रियङ्करी शक्तिः सर्वमङ्गलकारिणी ॥ ११८॥  
  
सर्वकामप्रदा देवी सर्वदुःखविमोचिनी ।  
सर्वमृत्युप्रशमनी सर्वविघ्ननिवारिणी ॥ ११९॥  
  
सर्वाङ्गसुन्दरी देवी सर्वसौभाग्यदायिनी ।  
बहिर्दशारचक्रस्था रक्षां कुर्वन्तु सर्वदा ॥ १२०॥  
  
सर्वरक्षाकरं चक्रं षष्ठं रक्षतु सर्वदा ।  
सर्वज्ञा सर्वशक्तिश्च सर्वैश्वर्यफलप्रदा ॥ १२१॥  
  
सर्वज्ञानमयी देवी सर्वव्याधिविनाशिनी ।  
सर्वाधारस्वरूपा च सर्वपापहरा तथा ॥ १२२॥  
  
सर्वानन्दमयी देवी सर्वरक्षास्वरूपिणी ।  
तथैव हि महादेवी सर्वेप्सितफलप्रदा ॥ १२३॥  
  
अन्तर्दशारचक्रस्था रक्षां कुर्वन्तु सर्वदा ।  
सर्वरोगहरं चक्रं सप्तमं परिरक्षतु ॥ १२४॥  
  
वाग्देवी वशिनी पातु पातु कामेश्वरी च माम् ।  
मोदिनी विमला पातु अरुणा जयिनी च माम् ॥ १२५॥  
  
सर्वेश्वरी च मे रक्षां कुरुतां कौलिनी तथा ।  
वाग्देव्यो वरदाः सन्तु सर्वास्तुष्यन्तु पूजिताः ॥ १२६॥  
  
अष्टकोणान्तरे वाण्यो रक्षां कुर्वन्तु सर्वदा ।  
सर्वसिद्धिप्रदं चक्रमष्टमं परिरक्षतु ॥ १२७॥  
  
अष्टकोणान्तरस्थाने त्रिकोणे बहिरायुधाः ।  
श्रीमत्पाशाङ्कुशधनुर्बाणाश्चायुधदेवताः ॥ १२८॥  
  
षडङ्गदेवताः पान्तु अङ्गस्थाश्चाङ्गदेवताः ।  
महादेव्यश्चक्रसंस्था रक्षां कुर्वन्तु सर्वदा ॥ १२९॥  
  
श्रीमत्त्रिकोणमध्ये तु तत्र कोणत्रयेषु च ।  
मध्ये च सर्वदा पान्तु चतस्रः पीठदेवताः ॥ १३०॥  
  
कामे कामेश्वरी पातु पूर्णे वज्रेश्वरी तथा ।  
जालन्धरे महापीठे पातु मां भगमालिनी ॥ १३१॥  
  
ओड्याणके महापीठे महात्रिपुरसुन्दरी ।  
सर्वानन्दमयं चक्रं नवमं परिरक्षतु ॥ १३२॥  
  
सूर्येन्दुवह्निपीठे तु बिन्दुचक्रनिवासिनी ।  
ब्रह्मस्वरूपिणी पातु श्रीमत्त्रिपुरसुन्दरी ॥ १३३॥  
  
योनिमध्ये तु परितो नित्या षोडशशक्तयः ।  
देव्याः श्रीचक्रमध्यस्था रक्षां कुर्वन्तु सर्वदा ॥ १३४॥  
  
त्रैलोक्यमोहने चक्रे चतुरश्रे सुशोभने ।  
पातु मामनिशं देवी त्रिपुरा परमेश्वरी ॥ १३५॥  
  
सर्वाशापूरके चक्रे षोडशारे मनोहरे ।  
तत्र चक्रेश्वरी नित्यं पातु मां त्रिपुरेश्वरी ॥ १३६॥  
  
तथाष्टदलचक्रे तु सर्वसङ्क्षोभकारके ।  
तत्र चक्रेश्वरी नित्यं पायात्त्रिपुरसुन्दरी ॥ १३७॥  
  
चतुर्दशारचक्रे तु शुभे सौभाग्यदायके ।  
तत्र चक्रेश्वरी नित्यं पायात्त्रिपुरवासिनी ॥ १३८॥  
  
सर्वार्थसाधके बाह्ये दशारे चक्रराजके ।  
त्रिपुराश्रीः सदा पातु मम कल्याणहेतवे ॥ १३९॥  
  
अन्तर्दशारचक्रे तु सर्वरक्षाकरे परे ।  
नित्यं चक्रेश्वरी देवी पायात्त्रिपुरमालिनी ॥ १४०॥  
  
अथाष्टकोणचक्रे तु सर्वरोगहरे परे ।  
पातु मां त्रिपुरा सिद्धा देवी चक्रेश्वरी सदा ॥ १४१॥  
  
सर्वसिद्धि प्रदे चक्रे गुणकोणे मनोहरे ।  
चक्रेश्वरी च मे रक्षां करोतु त्रिपुराम्बिका ॥ १४२॥  
  
सर्वानन्दमये चक्रे मध्ये बिन्दौ सुशोभने ।  
महाचक्रेश्वरी पातु श्रीमत्त्रिपुरभैरवी ॥ १४३॥  
  
नित्या कामेश्वरी पातु पातु मां भगमालिनी ।  
नित्यक्लिन्ना च मां पातु भेरुण्डा पातु सर्वदा ॥ १४४॥  
  
मां वह्निवासिनी पातु महावज्रेश्वरी तथा ।  
पातु मां शिवदूती च त्वरिता रक्षयेत्सदा ॥ १४५॥  
  
कुलसुन्दरी मां पातु नित्यानित्या च पातु माम् ।  
नित्या नीलपताका च विजया पातु सर्वदा ॥ १४६॥  
  
श्रीसर्वमङ्गला पातु नित्या ज्वालांशुमालिनी ।  
विचित्रा सर्वदा पातु षोडशी पातु सुन्दरी ॥ १४७॥  
  
षोडशी प्रथमा नित्या त्रिपञ्चतिथिगामिनी ।  
अनुलोमविलोमेन श्रीमत्त्रिपुरसुन्दरी ॥ १४८॥  
  
महाविद्या तुरीया तु पातु मां बहुरूपिणी ।  
महासप्तदशी नित्या नित्यमानन्दरूपिणी ॥ १४९॥  
  
पूर्वं दक्षिणपश्चाच्च उत्तरोर्ध्वमनुत्तमम् ।  
बौद्धवैदिकशैवाश्च सौरवैष्णवशाक्तकाः ॥ १५०॥  
  
सृष्टिस्थितिलयाख्यानां वासो रक्षतु सर्वदा ।  
चतस्रः समयादेव्यो योगिन्यः पान्तु सर्वदा ॥ १५१॥  
  
चतुरस्रे महाचक्रे तारा मां परिरक्षतु ।  
डाकिनी राकिणी पातु लाकिनी काकिनी तथा ॥  
  
साकिनी हाकिनी पातु याकिनी सर्वरूपिणी ॥ १५२॥  
  
वर्णस्था मातृकाः सर्वा देहस्था मातृकाश्च याः ।  
रक्षां कुर्वन्तु ताः सर्वाश्चक्रराजे तु पूजिताः ॥ १५३॥  
  
श्रीचक्रे पूजिता या याः पूजिता या न पूजिताः ।  
सर्वास्ताः पूजिताः सन्तु श्रीमत्त्रिपुरसुन्दरी ॥ १५४॥  
  
चतुरश्रे महाचक्रे बुद्धो मां परिरक्षतु ।  
पातु मामनिशं देवः षोडशारे प्रजापतिः ॥ १५५॥  
  
तथाष्टदलचक्रे तु शिवो मां परिरक्षतु ।  
चतुर्दशारचक्रे तु भास्करो रक्षयेत्सदा ॥ १५६॥  
  
द्विदशारे तथा पातु प्रभुर्नारायणो हरिः ।  
अष्टारे मध्यचक्रे तु पातु मां भुवनेश्वरी ॥ १५७॥  
  
अष्टारान्तस्त्रिकोणे तु कालिका पातु सर्वदा ।  
त्रिकोणान्तरचक्रे तु पातु कात्यायनी च माम् ॥ १५८॥  
  
नवचक्रेश्वरी नित्या या नित्या परमा कला ।  
पातु मामनिशं देवी श्रीमत्त्रिपुरसुन्दरी ॥ १५९॥  
  
महात्रिपुरसुन्दर्याश्चिन्तनीया च या परा ।  
ब्रह्मस्वरूपिणी पातु पञ्चमी परदेवता ॥ १६०॥  
  
पञ्चमी पातु सततं नित्यं रक्षतु पञ्चमी ।  
शान्तिं करोतु सा नित्या पञ्चमी परदेवता ॥ १६१॥  
  
सा पुनः पञ्चमी शक्तिर्नित्यचैतन्यरूपिणी ।  
कारणानन्दमध्यस्था पातु मां पञ्चमी सदा ॥ १६२॥  
  
पञ्चतत्त्वं तथा पञ्च यत्किञ्चित् पञ्चमं स्मृतम् ।  
नित्यं पञ्चगुणैः पातु पञ्चमी परदेवता ॥ १६३॥  
  
पञ्चपञ्चाक्षरैर्मन्त्रैः पञ्चकूटैश्च पञ्चभिः ।  
पञ्चमी पातु सततं नित्यं रक्षतु पञ्चमी ॥ १६४॥  
  
श्रीविद्या च तथा लक्ष्मीर्महालक्ष्मीस्तथैव च ।  
त्रिशक्तिः सर्वसाम्राज्यलक्ष्मीः पञ्च प्रकीर्तिताः ॥ १६५॥  
  
श्रीविद्या च परञ्ज्योतिः परा निष्कलशाम्भवी ।  
अजपा मातृका चेति पञ्च कोशाः प्रकीर्तिताः ॥ १६६॥  
  
श्रीविद्या त्वरिता चैव पारिजातेश्वरी तथा ।  
त्रिपुटा पञ्चबाणेशी पञ्चकल्पलताः स्मृताः ॥ १६७॥  
  
श्रीविद्याऽमृतपीठेशी सुधासूरमृतेश्वरी ।  
अन्नपूर्णेति विख्याता पञ्च कामदुघाः स्मृताः ॥ १६८॥  
  
श्रीविद्या सिद्धलक्ष्मीश्च मातङ्गी भुवनेश्वरी ।  
वाराही पञ्चरत्नानामीश्वर्यश्च प्रकीर्तिताः ॥ १६९॥  
  
गणेशो वटुकश्चैव क्षेत्रेशो योगिनीगणाः ।  
तर्पिता बलिपात्राणि सर्वे रक्षन्तु पूजिताः ॥ १७०॥  
  
ऐशान्यां सर्वदा पातु नित्यं निर्माल्यवासिनी ।  
शेषिका सुन्दरी पातु बिन्दुचक्रनिवासिनी ॥ १७१॥  
  
नित्यं कामकला पातु मुद्रा मां पातु खेचरी ।  
शक्तिर्मां सर्वदा पातु या मूलाधारवासिनी ॥ १७२॥  
  
मुद्रामन्त्रोपचारैस्तु समस्ता देवताश्च याः ।  
ताः श्रीश्च पूजिता चास्तु श्रीमत्त्रिपुरसुन्दरी ॥ १७३॥  
  
श्रीमत्त्रिपुरसुन्दर्याः स्तवराजं मनोहरम् ।  
पूजाक्रमेण कथितं साधकानां सुखावहम् ॥ १७४॥  
  
क्रमेणानेन विधिना श्रीमत्त्रिपुरसुन्दरीम् ।  
सम्पूज्य साधकश्रेष्ठो रक्षामन्त्रं सदा पठेत् ॥ १७५॥  
  
प्रातः काले शुचिर्भूत्वा निशायामर्धरात्रके ।  
अथवा सङ्कटे प्राप्ते राजस्थाने सुदुर्गमे ॥ १७६॥  
  
जले वाथ स्थले वापि श्मशाने दुर्गमे गिरौ ।  
यत्र यत्र भये प्राप्ते स तत्रैव पठेन्नरः ॥ १७७॥  
  
सर्वावयवभावेन देवीं सञ्चिन्त्य साधकः ।  
रक्षां कुर्वीत यत्नेन सर्वाशुभविनाशिनीम् ॥ १७८॥  
  
स्तोत्रं चाद्भुतमेवेदं त्रैलोक्ये चापि दुर्लभम् ।  
गोपनीयं प्रयत्नेन यदीच्छेदात्मनो हितम् ॥ १७९॥  
  
यस्मै कस्मै न दातव्यं न वक्तव्यं कदाचन ।  
शिष्याय भक्तियुक्ताय साधकाय प्रकाशयेत् ॥ १८०॥  
  
भ्रष्टेभ्यः साधकेभ्योऽपि बान्धवेभ्यो न दर्शयेत् ।  
दत्ते चसिद्धिहानिः स्यादित्याज्ञा शाङ्करी कृता ॥ १८१॥  
  
मन्त्राः पराङ्मुखा यान्ति क्रुद्धा भवति सुन्दरी ।  
अशुभं च भवेत्तस्य तस्माद्यत्नेन गोपयेत् ॥ १८२॥  
  
यद्गृहे विद्यते स्तोत्रं ग्रन्थे लिखितमुत्तमम् ।  
चञ्चलापि स्थिरा भूत्वा कमला तत्र तिष्टति ॥ १८३॥  
  
तस्माद्यत्नादि मं ग्रन्थं पूजयेद्गन्धपुष्पकैः ।  
पूजाफलं लभेन्नित्यं सुन्दरीसन्निधिर्भवेत् ॥ १८४॥  
  
स्तवराजमिमं पुण्यं यः पठेत्सुसमाहितः ।  
यत्फलं लभते तस्माच्छृणुध्वं साधकोत्तमाः ॥ १८५॥  
  
वारमेकं तु योऽधीयात् स पूजाफलमश्नुते ।  
वेदिता मातृचक्रस्य साधको भुवि जायते ॥ १८६॥  
  
मासमेतत्क्रमेणैव पठेद्भक्तिपरायणः ।  
स्वर्गेऽपि विदितो भूत्वा देवीभक्तस्तु भूतले ॥ १८७॥  
  
भक्त्या च धारयेद्यस्तु लिखित्वा स्तोत्रमुत्तमम् ।  
शिखायामथवा कण्ठे बाहौ वा भक्तिसंयुतः ॥ १८८॥  
  
स भवेत्साधकश्रेष्ठो मातॄणां च सदा प्रियः ।  
लभते सर्वकामान्वै परं स्वस्त्ययनं भवेत् ॥ १८९॥  
  
तस्मादिदं प्रयत्नेन धारयेद्विधिना तथा ।  
पठित्वा पूजयित्वा च त्रैलोक्यं वशमानयेत् ॥ १९०॥  
  
भक्ताय ददते तस्मै मन्त्रं रक्षाकरं परम् ।  
धृत्वा सौवर्णमध्यस्थां सर्वकामान्नरो लभेत् ॥ १९१॥  
  
यानि वाञ्छति कामानि भुक्तिमुक्तिकराणि च ।  
लभते नात्र सन्देहो भुवि स्वर्गे रसातले ॥ १९२॥  
  
दृष्ट्वा च साधकश्रेष्ठं ग्रहराक्षसहिंसकाः ।  
दूरादेव पलायन्ते न समर्थाश्च हिंसितुम् ॥ १९३॥  
  
विषं निर्विषतां याति पापं निर्याति सङ्क्षयम् ।  
देववन्मानवो भूत्वा भुनक्ति बहुलं सुखम् ॥ १९४॥  
  
तस्मान्नित्यं पठेद्धीमान्मुक्तिकामार्थसिद्धये ।  
भक्त्या च धारयेद्देवीं स्वरक्षां सर्वदाऽऽचरेत् ॥ १९५॥  
  
पूर्वजातिपरिज्ञानवेद्यं जन्मसहस्रकम् ।  
न पुनर्जायते योनौ मरणं नास्ति चापरम् ॥ १९६॥  
  
गन्धर्वरूपवान् भूत्वा सम्पूज्य परमेश्वरीम् ।  
रक्षामन्त्रं पठित्वा च देवत्वं लभते ध्रुवम् ॥ १९७॥  
  
अपुत्रे लभते पुत्रं दरिद्रो लभते धनम् ।  
यं यं वापि स्मरेन्नित्यं तं तमाप्नोति निश्चितम् ॥ १९८॥  
  
अतिदुःखालये कष्टे भीमे निगडबन्धने ।  
सकृत्पाठे कृते नित्यं निगडान्मुच्यते ध्रुवम् ॥ १९९॥  
  
दुष्कृतैरभिचारैश्च रोगैर्यक्ष्मादिभिश्च यः ।  
परप्रयुक्तैर्ग्रस्तोऽपि पठनान्मुच्यते नरः ॥ २००॥  
  
इमं त्रिपुरसुन्दर्याः स्तवराजं मनोहरम् ।  
रक्षामन्त्रं च शुभदं शिवेन परिकीर्तितम् ॥  
  
यः पठेत्प्रयतो भक्त्या सद्यो रोगात्स मुच्यते ॥ २०१॥  
  
आयुरारोग्यमैश्वर्यं भुक्तिं मुक्तिं च विन्दति ।  
सर्वान्कामानवाप्नोति देवेन्द्रस्यापि दुर्लभान् ॥ २०२॥  
  
इति श्रीरुद्रयामले श्रीत्रिपुरास्तवराजः समाप्तः ॥  
  
  
Proofread by PSA Easwaran psaeaswaran at gmail.com  
  
