---
Category: devii, otherforms, stotra, devI
File name: shaktitripurAmahimnastotra.itx
Indexextra: (Commentary)
Language: Sanskrit
Latest update: April 5, 2013, June 13, 2017
Location: doc_devii
Proofread by: DPD
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: philosophy/hinduism/religion
Sublocation: devii
Text title: shaktimahimnastotra evam tripurAmahimnastotra
Texttype: stotra
Transliterated by: DPD
engtitle: Shri Shaktimahimna or Shri Tripuramahimna stotram
itxtitle: shaktimahimna vA tripurAmahimnastotram
title: शक्तिमहिम्न वा त्रिपुरामहिम्नस्तोत्रम्

---
  
 श्रीशक्तिमहिम्न अथवा त्रिपुरामहिम्नस्तोत्रम्   
  
मातस्ते महिमा वक्तुं शिवेनापि न शक्यते ।   
भक्त्याहं स्तोतुमिच्छामि प्रसीद मम सर्वदा ॥ १॥  
  
श्रीमातस्त्रिपुरे परात्परतरे देवि त्रिलोकीमहा-  
सौन्दर्यार्णव-मन्थनोद्भवसुधा-प्राचुर्य-वर्णोज्ज्वलम् ।  
उद्यद्भानुसहस्रनूतनजपापुष्पप्रभं ते वपुः  
स्वान्ते मे स्फुरतु त्रिकोणनिलयं ज्योतिर्मयं वाङ्मयम् ॥ २॥  
  
आदिक्षान्त समस्त-वर्ण-सुमणि-प्रोते वितानप्रभे  
ब्रह्मादि-प्रतिमाभिकीलित-षडाधाराब्ज-कक्षोन्नते ।  
ब्रह्माण्डाब्ज महासने जननि ते मूर्तिं भजे चिन्मयीं  
सौषुम्नायत-पीतपङ्कज-महामध्य-त्रिकोणस्थिताम् ॥ ३॥  
  
या बालेन्दु दिवाकराक्षिमधुरा या रक्तपद्मासना  
रत्नाकल्प-विराजिताङ्ग-लतिका पूर्णेन्दुवक्त्रोज्ज्वला ।  
आक्षस्त्रक्सृणि-पाश-पुस्तक-करा या बालभानुप्रभा  
तां देवीं त्रिपुरां शिवं हृदि भजेऽभीष्टार्थ सिद्धयै सदा ॥ ४॥  
  
वन्दे वाग्भवमैन्दवात्म-सदृशं वेदादि-विद्या-गिरो  
भाशा देशसमुद्भवाः पशुगताश्छन्दांसि सप्तस्वरान् ।  
तालान् पञ्चमहाध्वनीन् प्रकटयत्यात्मप्रकाशेन यत्  
तद्बीजं पदवाक्य-मान-जनकं श्रीमातृके ते परम् ॥ ५॥  
  
त्रैलोक्यस्फुट-मन्त्र-तन्त्र-महिमा स्वात्मोक्ति-रूपं विना  
यद्बीजं व्यवहारजालमखिलं नास्त्येव मातस्तव ।  
तज्जाप्य-स्मरण-प्रसक्त-सुमतिः सर्वज्ञतां प्राप्य कः  
शब्दब्रह्मनिवासभूतवदनो नेन्द्रादिभिः स्पर्धते ॥ ६॥  
  
मात्रा याऽत्र विराजतेऽतिविशदा तामष्टधा मातृकां  
शक्तिं कुण्डलिनीं चतुर्विधतनुं यस्तत्त्वविन्मन्यते ।  
सोऽविद्याखिलजन्म-कर्म-दुरितारण्यं प्रबोधाग्निना  
भस्मीकृत्य विकल्पजाल-रहितो मातः पदं तीद्व्रजेत् ॥ ७॥  
  
तत्ते मध्यम-बीजमम्ब कलयाम्यदित्यवर्णं क्रिया-  
ज्ञानेच्छादिमनन्तशक्ति-विभव-व्यक्तिं व्यनक्ति स्फुटम् ।  
उत्पति-स्थिति-कल्प-कल्पित-तनु स्वात्मप्रभावेन यत्   
काम्यं ब्रह्महरीश्वरादि-विबुधैः कामं क्रियायोजितैः ॥ ८॥  
  
कामान् कारणतां गतान् अगणितान् कार्यै-रनन्तै-र्मही-  
मुख्यैः सर्वमनोगतै-रधिगतान् मानैरनेकैः स्फुट्म् ।  
कामक्रोध-सलोभमोह-मदमातसर्यारि-षट्कं च यत्  
बीजं भ्राजयति प्रणौमि तदहं ते साधु कामेश्वरि ॥ ९॥  
  
   
यद्भक्ताखिल-काम-पूरणचण-स्वात्मप्रभावं महा-  
जाड्यध्वान्त-विदारणैक-तरणिज्योतिः प्रबोधप्रदम् ।  
यद्वेदेषु च गीयते श्रुतिमुखं मात्रात्रयेणोमिति  
श्रीविद्ये तव सर्वराज-वशकृत् तत्कामराजं भजे ॥ १०॥  
  
यत्ते देवि तृतीयबीज-मनलज्वालावली-सन्निभं  
सर्वाधार-तुरीयबीज-मपरब्रह्माभिधा-शब्दितम् ।  
मूर्धन्यान्त-विसर्ग-भूषितमहौकारात्मकं तत्परं  
सर्विद्रूपमनन्य-तुल्य महिम स्वान्ते मम द्योतताम् ॥ ११॥  
  
   
सर्व सर्वत एव सर्गसमये कार्येन्द्रियाण्यन्तरा  
तत्तद्दिव्य-हृषीक-कर्मभिरियं संव्यश्रुवाना परा ।  
वागर्थ-व्यवहार-कारणतनुः शक्ति-र्जगद्रूपिणी  
यद्बीजात्मकतां गता तव शिवे तन्नौमि बीजं परम् ॥ १२॥   
   
अग्नीन्दु-द्युमणि-प्रभञ्जन-धरा-नीरान्तर-स्थायिनी  
शक्तिर्ब्रह्महरीश-वासव-मुखामर्त्यासुरात्म-स्थिता ।  
सृष्टस्थावरजङ्गम-स्थित-महा-चैतन्यरूपा च या  
यद्बीजस्मरणेन सैव भवती प्रादुर्भवत्यम्बिके ॥ १३॥  
  
   
स्वात्म श्रीविजिताजविष्णु मघव श्रीपूरणैकव्रतं  
सद्विद्या-कविता-विलासलहरी-कल्लोलिनी-दीपकम् ।  
बीजं यत् त्रिगुणप्रवृति-जनकं ब्रह्मेति यद्योगिनः  
शान्ताः सत्यमुपासते तदिह ते चित्ते दधे श्रीपरे ॥ १४॥  
  
   
एकैकं तव मातृके परतरं संयोगि वाऽयोगि वा  
विद्यादिप्रकट-प्रभव-जनकं जाड्यान्ध्कारापहाम् ।  
यन्निष्ठाश्च महोत्पलासन-महाविष्णु-प्रहन्नार्दयो   
देवाः स्वेषु विधिष्वनन्त-महिम-स्फूर्तिं दधत्येव तत् ॥ १५॥  
  
इत्थं त्रीण्यपि मूल-वाग्भव-महा-श्रीकामराज स्फुर-  
च्छक्त्त्याख्यानि चतुः- श्रुतिप्रकटितान्युत्कृष्ट-कूटानि ते ।  
भूतर्तु श्रुति सङ्ख्य-वर्ण-विदितान्यारक्तकान्ते शिवे  
यो जानाति स एव सर्वजगतां-स्थिति-ध्वंसकृत् ॥ १६॥  
  
   
ब्रह्मा योनि-रमा-सुरेश्वर-सुहृल्ल्रेखभिरुक्त्तैस्तथा  
मार्ताण्डेन्दु-मनोज-हंस-वसुधा-मायाभिरुत्तसितैः ।  
सोमाम्भु-क्षिति-शक्तिभिः प्रकटितै-र्बाणाङ्गवेदैः क्रमाद्  
वर्णैः श्रीशिवदेशिकेन विदितां विद्यां तवाम्बाश्रये ॥ १७॥  
  
   
नित्यं यस्तव मातृकाक्षर सखीं सौभाग्यविद्यां जपेत्  
सम्पूज्याखिल चक्रराजनिलयां सायन्तनाग्नि प्रभाम् ।  
कामाख्यं शिवनामतत्त्वमुभयं व्याप्यात्म्ना सर्वतो  
दीव्यान्ती-मिह तस्य सिद्धि-रचिरात् स्यात् त्वत्स्वरूपैकता ॥ १८॥  
  
काव्यैर्वा पठितैः किमल्पविदुषां जोघुष्यमाणैः पुनः  
किं तै-र्व्याकरणैर्विवोबुधिषया किं वाभिधानश्रिया ।  
एतैरम्ब न बोभवीति सुकवि-स्तावत्तव श्रीमतोः  
यावन्नानुसरीसरीति सरणिं पादाब्जयोः पावनीम् ॥ १९॥  
  
गेहं नाकति गर्वितः प्रवणति स्त्रीसङ्गमो मोक्षति  
द्वेषी मित्रति पातकं सुकृतति क्ष्मावल्लभो दासति ।  
मृत्युर्वैद्यति दूषणं सुगुणति त्वत्पाद-संसेवनात्  
त्वां वन्दे भवभीति-भञ्जनकरीं गौरीं गिरीशप्रियाम् ॥ २०॥  
  
   
आद्यैरग्नि रवीन्दु बिम्ब निलये रम्ब त्रिलिङ्गात्मभिः-  
मिश्रा रक्त सित प्रभैरनुपमैर्युष्मत्पदै स्तै स्त्रिभिः ।  
स्वात्मोत्पादित काल लोक निगमावस्थामरादि त्रयैः  
उद्भूतं त्रिपुरेति नाम कलयेद्यस्ते स धन्यो बुधः ॥ २१॥  
  
   
आद्यो जाप्यतमर्थ वाचकतया रूढः स्वरः पञ्चमः  
सर्वोत्कृष्टतमार्थ वाचकतया वर्णः पवर्गान्तकः ।  
वक्तृत्वेन महाविभूतिसरणिस्त्वाधारगो हृद्गतो  
भ्रूमध्ये स्थित इत्यतः प्रणवता ते गीयतेऽम्बागमैः ॥ २२॥  
  
   
गायत्री सशिरास्तुरीय सहिता सन्ध्यामयीत्यागमैः  
आख्याता त्रिपुरे त्वमेव महतां शर्मप्रदा कर्मणाम् ।  
तत्तद्दर्शन मुख्यशक्तिरपि च त्वं ब्रह्मकर्मेश्वरी  
कर्ताऽर्हन् पुरुषो हरिश्च सविता बुद्धः शिवस्त्वं गुरु ॥ २३॥  
  
   
अन्न-प्राण-मन-प्रबोध-परमानन्दैः शिरः-पक्षयुक्  
पुच्छात्म-प्रकटै-र्महोपनिषदां वाग्मिः प्रसिद्धिकृतै ।  
कोशैः पञ्चभिरेभि-रम्ब भवतीमेतत् प्रलीनामिति  
 ज्योतिः प्रज्वल-दुज्ज्वलात्मचपलां यो वेद स ब्रह्मवित् ॥ २४॥  
  
   
सच्चित्तत्वमसीति वाक्यविदितै-रध्यात्मविद्या-शिव-  
ब्रह्माख्यै-रतुल-प्रभाव-महितै-स्तत्त्वैस्त्रिभिः सद्गुरोः ।  
त्वद्रूपस्य मुखारविन्द-विवरात् सम्प्राप्य दिक्षा-मतो  
यस्त्वां विन्दति तत्त्वत-स्तदह-मित्यार्ये स मुक्तो भवेत् ॥ २५॥  
  
   
सिद्धान्तैर्बहुभि प्रमाण-गदितैरन्यैरविद्यातमो  
नक्षत्रैरिव सर्वमन्धतमसं तावन्न निर्भिद्यते ।  
यावत्ते सवितेव सम्मतमिदं नोदेति विश्वान्तरे   
जन्तो-र्जन्म-विमोचनैकभिदुरं श्रीशाम्भवं श्रीशिवे ॥ २६॥  
  
   
आत्माऽसौ सकलेन्द्रियास्रय-मनो बुधयादिभिः शोचितः  
कर्माबधतनुर् जनिं च मरणं प्रैतीति यत्कारणम् ।  
तते देवि महाविलस लहरि दिव्ययुधानां जयः  
तस्मात् सद्गुरुमप्युपेत्य कलयेत्वामेव चेन्मुच्यते ॥ २७॥  
  
   
नाना-योनि-सहस्र-सम्भव-वशाज्जाता जनन्यः कति  
प्रख्याता जनकाः कियन्त इति मे सेत्स्यन्ति चाग्रे कति ।  
एतेषां गणनैव नास्ति महतः संसारसिन्धो-र्विधेः  
भीतं मां नितरा-मनन्यशरणं रक्षानुकम्पानिधे ॥ २८॥  
  
   
देहक्षोभ-करै-र्वृतै-र्बहुविधै-दानैस्च-होमै-र्जपैः  
सन्तानै-र्हयमेध-मुख्य-सुमखै-र्नानाविधैः कर्मभिः ।  
यत्सङ्कल्पविकल्पजाल-मलिनं प्राप्यं पदं तस्यते  
दूरादेव निवर्तते परतरं मातः पदं निर्मलम् ॥ २९॥  
  
   
पञ्चाशन्निजदेहजाक्षरमयैर्नानाविधैर्धातुभिः  
बह्वर्थैः पदवाक्य-मान-जनकै-रर्थाविनाभावितैः ।  
साभिप्रायवदर्थ-कर्म-फलदैः ख्यातेरनन्तैरिदं  
विश्वं व्याप्य चिदात्मनाऽहमहमित्युज्जृम्भसे मातृके ॥ ३०॥  
  
   
श्रीचक्रं श्रुतिमूलकोश इति ते संसारचक्रात्मकं  
विख्यातं तदधिष्ठिताक्षर-शिवज्योतिर्मयं सर्वतः ।  
एतन्मन्त्रमयात्मिकभिररुणं श्रीसुन्दरीभिर्वृतं  
मध्ये बैन्दवसिंहपीठललिते त्वं ब्रह्मविद्या शिवे ॥ ३१॥  
  
   
बिन्दु-प्राण-विसर्ग-जीवसहितं बिन्दु-त्रिबिजात्मकं  
षट्कूटानि विपर्ययेण निगदेत् तारत्रिबालाक्षरैः ।  
एभिः सम्पुटितं प्रजप्य विहरेत्प्रासाद-मन्त्रं परं   
गुह्यद्गुह्यतमं सयोगजनितं सद्भोगमोक्षप्रदम् ॥ ३२॥  
  
   
आताम्रार्क सहस्रदीप्ति परमा सौन्दर्यसारै-रलं  
लोकातीत महोदयै रुपयुता सर्वोपमाऽगोचरैः ।  
नानानर्घ्य-विभूषणैरगणितै-र्जाज्वल्यमानाऽभितः  
त्वं मातास्त्रिपुरारिसुन्दरि कुरु स्वान्ते निवासं मम ॥ ३३॥  
  
   
शिञ्जन्नूपुर-पादकण्कण-महामुद्रासुलाक्षारसा-  
लङ्कारन्कित-पादपङ्कज-युगं श्रीपादुकालङ्कृतम् ।  
उद्भास्वन्नखचन्द्रखण्डरुचिरं राजज्जपासन्निभं  
ब्रह्मादि त्रिदशासुरार्चितमहं मूर्ध्नि स्मराम्यम्बिके ॥ ३४॥  
  
   
आरक्तच्छविनाऽतिमार्दवयुजा निश्वासहार्येण यत्  
कौशेयेन विचित्ररत्नधतितैर्मुक्ताफलैरुज्ज्वलैः ।  
कूजत्काञ्चन-किङ्किणीभिरभित सन्नद्धकाञ्चीगुणैः   
आदीप्तं सुनितम्बबिम्बमरुणं ते पूजयाम्यम्बिके ॥ ३५॥  
  
   
कस्तूरी-घनसार-कुङ्कुमरजो-गन्धोत्कटै-श्चन्दनैः  
आलिप्तं मणिमालयाऽतिरुचिरं ग्रैवेय-हारादिभिः ।  
दीप्तं दिव्य-विभूषणै-र्जननि ते ज्योति-र्विभास्वत्कुच  
व्याज-स्वर्णधटद्वयं हरिहर-ब्रह्मादि-पीतं भजे ॥ ३६॥  
  
   
मुक्तारत्नसुवर्णकान्तिकलितैस्ते बाहुवल्लीरहं  
केयूरोत्तम बाहुदण्डवलयैर्हस्ताङ्गुलीभूषणैः ।  
सम्पृक्त्ताः कलयामि हीरमणिमन्मुक्ताफलाकीलित-  
ग्रीवापट्टविभूषणेन सुभगे कण्ठं च कम्बुश्रियम् ॥ ३७॥  
  
तप्तस्वर्ण-कृतोरुकुण्डलयुगं माणिक्य-मुक्तोल्लस-  
द्धिराबद्ध-मनन्य-तुल्य-मपरं हैमं च चक्रद्वयम् ।  
शुक्राकार-निकार-दक्ष-मपरं मुक्ताफलं सुन्दरं  
बिभ्रत्कणयुगं नमामि ललितं नासाग्रभागं शिवे ॥ ३८॥  
  
   
उद्युत्पूर्ण कलानिधिश्रि वदनं भक्तप्रसन्नं सदा  
सम्फुल्लाम्बुज-पत्र-चित्र-सुषमा-धिक्कार दक्षेक्षणम् ।  
सानन्दं कृतमन्दहासमसकृत् प्रादुर्भवत्कौतुकं  
कुन्दाकार सुदन्तपङ्क्ति शशिभा पूर्णं स्मराम्यम्बिके ॥ ३९॥  
  
   
शृङ्गारादि-रसालयं त्रिभुवनि-माल्यै-रतुल्यै-र्युतं  
सर्वाङ्गीण सदङ्गराग-सुरभि-श्रीमद्वपु-र्दीपितम् ।  
ताम्बूलालरुण पल्लवाधर-युतं रम्यं त्रिपुण्ड्रं दध-  
द्भालं नन्दनचन्दनेन जननि ध्यायामि ते मङ्गलम् ॥ ४०॥  
  
   
जाति-चम्पक-कुन्दकेसर-महागन्धोद्निरत् केतकी  
नीपशोक-शिरीष-मुख्य-कुसुमैः प्रोत्तंसित धूपिता ।  
आनिलाञ्जन-तुल्य-मत्त-मधुप-श्रेणीव वेणी तव  
श्रीमातः श्रयतां मदिय हृदयाम्भोजां सरोजलये ॥ ४१॥  
  
   
लेखालभ्य-विचित्र-रत्न-घटितं हैमं किरीटोत्तमं  
मुक्ता-काञ्चन-किङ्किणी-गण-महा-हीर-प्रबद्धोज्ज्वलम् ।  
चञ्चश्चन्द्रकला-कलाप-महितं-देवद्रुपुष्पाचितैः  
माल्यै-रम्ब विलम्बितं सशिखरं बिभ्रच्छिरस्ते भजे ॥ ४२॥  
  
उत्क्षिप्तोच्चसुवर्ण-दण्ड-कलितं-पूर्णेन्दु-बिम्बाकृति  
च्छत्रं मौक्तिक-चित्ररत्नखचितं क्षौमांशुकोत्तंसितम् ।  
मुक्तजाल-विलम्बितं-सकलशं नानाप्रसूनार्चितं  
चन्द्रोङ्डामर-चामराणि दधते श्रीदेवि ते स्वः स्त्रियः ॥ ४३॥  
  
   
विद्या-मन्त्र-रहस्यविन्मुनिगणैः क्लृप्तोपचारार्चनां  
वेदादि-स्तुति-गीयमान-चरितां वेदान्त-तत्त्वात्मिकाम् ।  
सर्वास्ताः खलु तुर्यता-मुपगता-स्त्वद्रश्मिदेव्यः पराः  
त्वां नित्यं समुपासते स्वविभवैः श्रीचक्रनाथे शिवे ॥ ४४॥  
  
   
एवं य स्मरति प्रबुद्धसुमतिः श्रीमत्स्वरूपं परं  
वृद्धोऽप्याशु युवा भवत्यनुपमः स्त्रीणामनङ्गायते ।  
सोऽष्टैश्वर्य-तिरस्कृतखिला-सुरश्री-जृम्भणैकालयः  
पृथ्वीपालकिरीट-कोटिवलभि-पुष्पार्चिताङ्घ्रि-र्भवेत्त् ॥ ४५॥  
  
अथ तव धनुः पुण्ड्रेक्षुत्वात् प्रसिदध्मतिद्युति   
त्रिभुवनवधू मुद्यज्ज्योत्स्नाकलानिधि-मण्डलम् ।  
सकल जननि स्मारं स्मारं गतः स्मरतां नरः  
त्रिभुवनवधू-मोहाम्बोधेः प्रपूर्णविधु-र्भवेत् ॥ ४६॥  
  
   
   
प्रसून शर पञ्चक प्रकट जृम्भणागुम्भितं   
त्रिलोकमवलोकय त्यमलचेतसाऽचञ्चलम् ।  
अशेष तरुणीजन स्मरविजृम्भणे यः सदा  
पटुर्भवति ते शिवे त्रिजगदङ्गनाक्षोभणे ॥ ४७॥  
  
   
पाशं प्रपूरित-महा-सुमति-प्रकाशो  
यो वा तव त्रिपुरसुन्दरि सुन्दरीणाम् ।  
आकर्षणेऽखिलवशीकरणे प्रवीणं  
चित्ते दधाति स जगत्त्रय-वश्यकृत् स्यात् ॥ ४८॥  
  
   
यः स्वान्ते कलयति कोविद-स्त्रिलोकी-  
स्तम्भारम्भणचण-मत्युदारवीर्यम् ।  
मातस्ते विजय-निजाङ्कुशं स योषाः   
देवान्स्तम्भयति च भूभुजोऽन्यसैन्यम् ॥ ४९॥  
  
   
चाप ध्यान वशाद्भवोद्भव महामोहं महाजृम्भणं  
प्रख्यातं प्रसवेषुचिन्तन-वशात् तत्तच्छरव्यं सुधीः ।  
पाशध्यानवसात् समस्तजगतां मृत्योर्वशत्वं महा-  
दुर्गस्तम्भ-महाङ्कुशस्य मननान्माया-ममेयां तरेत् ॥ ५०॥  
  
   
न्यासं कृत्वा गणेश-ग्रह-भगण-महायोगिनी-राशि-पीठैः  
षड्भिः श्रीमातृकार्णैः सहित-बहुकलै-रष्टवाग्देवताभिः ।   
सश्रीकण्ठादियुग्मै-र्विमलनिजतनौ केशवाद्यैश्च तत्त्वैः  
षट्त्रिंशद्भिश्च तत्त्वैर्भगवति भवतीं य स्मरेत् स त्वमेव ॥ ५१॥  
  
   
सुरपतिपुर-लक्ष्मी-जृम्भणातीतलक्ष्मीः   
प्रभवति निजगेहे यस्य दैवं त्वमार्ये ।  
तव विविधकलानां पात्रभूतस्य तस्य  
त्रिभुवनविदिता सा जृम्भते कीर्तिर्रेच्छा ॥ ५२॥  
  
   
मातस्त्वं भूर्भुवःस्व-र्महरसि नृतपः-सत्यलोकैश्च सूर्ये-  
न्द्वारज्ञाचार्य-शुक्रार्किभिरपि-निगमब्रह्मभिः प्रोतशक्तिः ।  
प्राणायामादियत्नैः कलयसि सकलं मानसं ध्यानयोगं  
येषां तेषां सपर्या भवति सुरकृता ब्रह्म ते जानते च ॥ ५३॥  
  
   
क्व मे बुधिर्वाचा परमविदुषो मन्दसरणिः  
क्व ते मात-ब्रह्मप्रमुख-विदुषा-माप्तवचसाम् ।  
आभून्मे विस्फूर्तिः परतर महिम्नस्तव नुतिः  
प्रसिद्धं क्षन्तव्यं बहुलतर-चापल्यमिह मे ॥ ५४॥  
  
प्रसीद परदेवते मम हृदि प्रभूतं भयं  
विधारय दरिद्रतां दलय देहि सर्वज्ञताम् ।  
निधेहि करुणानिधे चरणपद्मयुग्मं स्वकं  
निवारय जरामृति त्रिपुरसुन्दरि श्रीशिवे ॥ ५५॥  
  
   
इति त्रिपुरसुन्दरी-स्तुतिमिमां पठेद्यः सुधीः  
स सर्वदुरिताटवि-पटल-चण्ड-दावानलः ।  
भवेन्मनसि वाञ्छित-प्रथित-सिद्धि-वृद्धिर्भवेत्  
अनेक-विध-सम्पदां पद-मनन्तुल्यो भवेत् ॥ ५६॥  
  
पृथ्वीपाल प्रकटमुकुट स्रग्रजो राजिताङ्घ्रिः   
विद्युत्पुञ्जानतिनुतिसमाराधितो बाधितारिः ।  
विद्याः सर्वाः कलयति हृद व्याकरोति प्रवाचा  
लोकाश्चार्यैर्नवनवपदैरिन्दु बिम्ब प्रकाशैः ॥ ५७॥  
  
   
सङ्गीतं गिरिजे कवित्वसरणिं-चाम्नाय-वाक्य-स्मृतेः  
व्याख्यानं हृदि तावकीन-चरणद्वन्दं च सर्वज्ञताम् ।  
श्रद्धां कर्मणि कालिकेऽतिविपुल-श्रीजृम्भणं मन्दिरे  
सौन्दर्यं वपुषि प्रकाशमतुलं प्राप्नोति विद्वान् कवि ॥ ५८॥  
  
   
भूष्यं वैदुष्यमुद्यद्दिनकर किरणाकरमाकारतेजः  
सुव्यक्तं भक्तिमार्गं निगमनिगदितं दुर्गमं योगमार्गम् ।  
आयुष्यं ब्रह्मपोष्यं हरगिरिविशदां कीर्तिमभ्येत्य भूमौ  
देहान्ते ब्रह्मपारं परशिवचरणाकरमभ्येति विद्वान् ॥ ५९॥  
  
दुर्वाससा महित दिव्य मुनीश्वरेण  
विद्याकला युवति मन्मथ-मूर्तिनैतत् ।  
स्तोत्रं व्यधायि रुचिरं त्रिपुराम्बिकायाः  
वेदागमैक पटली विदितैकमूर्तेः ॥ ६०॥  
  
सदसदनुग्रह-निग्रह-गृहित-मुनिविग्रहो भगवान् ।  
सर्वासामुपनिषदां दुर्वासा जयति देशिकः प्रथमः ॥ ६१॥  
  
॥ इति श्रीदुर्वाससा मुनीन्द्रेण विरचितं श्रीशक्तिमहिम्न स्तोत्रं सम्पूर्णम् ॥  
  
  
Proofread by DPD  
  
