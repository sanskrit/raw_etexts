+++
"Text title" = "durgAShTottarashatanAmastotraM (vishvasAratantra)"
"File name" = "durga108.itx"
itxtitle = "durgAShTottarashatanAmastotram (vishvasAratantrArgatam)"
engtitle = "durgAShTottarashatanAmastotraM (vishvasAratantra)"
Category = "aShTottarashatanAma, devii, durgA, stotra, devI"
Location = "doc_devii"
Sublocation = "devii"
SubDeity = "durgA"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "Girish Beeharry"
"Proofread by" = "Girish Beeharry"
Indexextra = "(vishvasAratantra)"
"Latest update" = "November 1, 2010"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "दुर्गाष्टोत्तरशतनामस्तोत्रम् (विश्वसारतन्त्रार्गतम्)"

+++
  
 दुर्गाष्टोत्तरशतनामस्तोत्रम् ( विश्वसारतन्त्र )   
  
                   ॥ ॐ ॥  
  
            ॥ श्री दुर्गायै नमः ॥  
  
      ॥ श्री दुर्गाष्टोत्तरशतनामस्तोत्रम् ॥  
  
               ईश्वर उवाच ।  
शतनाम प्रवक्ष्यामि शृणुष्व कमलानने ।  
यस्य प्रसादमात्रेण दुर्गा प्रीता भवेत् सती ॥ १॥  
  
ॐ सती साध्वी भवप्रीता भवानी भवमोचनी ।  
आर्या दुर्गा जया चाद्या त्रिनेत्रा शूलधारिणी ॥ २॥  
  
पिनाकधारिणी चित्रा चण्डघण्टा महातपाः ।  
मनो बुद्धिरहंकारा चित्तरूपा चिता चितिः ॥ ३॥  
  
सर्वमन्त्रमयी सत्ता सत्यानन्दस्वरूपिणी ।  
अनन्ता भाविनी भाव्या भव्याभव्या सदागतिः ॥ ४॥  
  
शाम्भवी देवमाता च चिन्ता रत्नप्रिया सदा ।  
सर्वविद्या दक्षकन्या दक्षयज्ञविनाशिनी ॥ ५॥  
  
अपर्णानेकवर्णा च पाटला पाटलावती ।  
पट्टाम्बर परीधाना कलमञ्जीररञ्जिनी ॥ ६॥  
  
अमेयविक्रमा क्रुरा सुन्दरी सुरसुन्दरी ।  
वनदुर्गा च मातङ्गी मतङ्गमुनिपूजिता ॥ ७॥  
  
ब्राह्मी माहेश्वरी चैन्द्री कौमारी वैष्णवी तथा ।  
चामुण्डा चैव वाराही लक्ष्मीश्च पुरुषाकृतिः ॥ ८॥  
  
विमलोत्कर्षिणी ज्ञाना क्रिया नित्या च बुद्धिदा ।  
बहुला बहुलप्रेमा सर्ववाहन वाहना ॥ ९॥  
  
निशुम्भशुम्भहननी महिषासुरमर्दिनी ।  
मधुकैटभहन्त्री च चण्डमुण्डविनाशिनी ॥ १०॥  
  
सर्वासुरविनाशा च सर्वदानवघातिनी ।  
सर्वशास्त्रमयी सत्या सर्वास्त्रधारिणी तथा ॥ ११॥  
  
अनेकशस्त्रहस्ता च अनेकास्त्रस्य धारिणी ।  
कुमारी चैककन्या च कैशोरी युवती यतिः ॥ १२॥  
  
अप्रौढा चैव प्रौढा च वृद्धमाता बलप्रदा ।  
महोदरी मुक्तकेशी घोररूपा महाबला ॥ १३॥  
  
अग्निज्वाला रौद्रमुखी कालरात्रिस्तपस्विनी ।  
नारायणी भद्रकाली विष्णुमाया जलोदरी ॥ १४॥  
  
शिवदूती कराली च अनन्ता परमेश्वरी ।  
कात्यायनी च सावित्री प्रत्यक्षा ब्रह्मवादिनी ॥ १५॥  
  
य इदं प्रपठेन्नित्यं दुर्गानामशताष्टकम् ।  
नासाध्यं विद्यते देवि त्रिषु लोकेषु पार्वति ॥ १६॥  
  
धनं धान्यं सुतं जायां हयं हस्तिनमेव च ।  
चतुर्वर्गं तथा चान्ते लभेन्मुक्तिं च शाश्वतीम् ॥ १७॥  
  
कुमारीं पूजयित्वा तु ध्यात्वा देवीं सुरेश्वरीम् ।  
पूजयेत् परया भक्त्या पठेन्नामशताष्टकम् ॥ १८॥  
  
तस्य सिद्धिर्भवेद् देवि सर्वैः सुरवरैरपि ।  
राजानो दासतां यान्ति राज्यश्रियमवाप्नुयात् ॥ १९॥  
  
गोरोचनालक्तककुङ्कुमेव सिन्धूरकर्पूरमधुत्रयेण ।  
विलिख्य यन्त्रं विधिना विधिज्ञो भवेत् सदा धारयते पुरारिः ॥ २०॥  
  
भौमावास्यानिशामग्रे चन्द्रे शतभिषां गते ।  
विलिख्य प्रपठेत् स्तोत्रं स भवेत् सम्पदां पदम् ॥ २१॥  
  
॥ इति श्री विश्वसारतन्त्रे दुर्गाष्टोत्तरशतनामस्तोत्रं समाप्तम् ॥  
  
  
  
