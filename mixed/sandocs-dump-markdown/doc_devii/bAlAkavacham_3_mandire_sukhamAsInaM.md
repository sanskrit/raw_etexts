+++
"Text title" = "Shri Bala Kavacham  3"
"File name" = "bAlAkavacham3.itx"
itxtitle = "bAlAkavacham 3 (mandire sukhamAsInaM)"
engtitle = "bAlAkavacham 3"
Category = "devii, dashamahAvidyA, devI, kavacha"
Location = "doc_devii"
Sublocation = "devii"
SubDeity = "dashamahAvidyA"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
"Description/comments" = "bAlAsaparyA saparyAkrama-nAmAvalI-stotrAdisaNgrahaH"
Indexextra = "(Scan)"
"Latest update" = "March 21, 2020"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "बालाकवचम् ३ (मन्दिरे सुखमासीनं)"

+++
  
 श्रीबालाकवचम् ३   
अस्य श्रीबालात्रिपुरसुन्दरीकवचस्तोत्रमहामन्त्रस्य दक्षिणामूर्तिः  
ऋषिः । पङ्क्तिश्छन्दः । बालात्रिपुरसुन्दरी देवता । ऐं बीजं ।  
क्लीं शक्तिः सौः कीलकम् । जपे विनियोगः । मूलेन कराङ्ग न्यासौ ।  
दिग्बन्धः ध्यानं - ऐङ्कारासन इत्यादि सञ्चारिणीम् ॥ लमित्यादि ।  
  
मन्दिरे सुखमासीनं भैरवं चन्द्रशेखरम् ।  
बद्धाञ्जलिर्नमस्कृत्य परिपप्रच्छ पार्वती ॥ १॥  
  
यदि प्रसन्नो देवेश यदिवाऽनुग्रहो मयि ।  
बालायाः कवचं ब्रूहि सदा कल्याणसौख्यदम् ॥ २॥  
  
शिव उवाच -  
साधु साधु महेशानि सम्यक्सम्यक्च पृच्छसि ।  
यत्प्रसादान्महेशानि लसत्त्रैलोक्यमुत्तमम् ॥ ३॥  
  
ततश्चराचरं विश्वं यतो ब्रह्मादयोऽमराः ।  
यद्भ्रूविलासवत्प्रीत्या सिद्धयस्त्वणिमादयः ॥ ४॥  
  
तद्बालापरमेश्वर्याः कवचं सर्वसिद्धिदम् ॥  
  
कथयिष्ये शृणुष्व त्वं सर्वसौभाग्यकारकम् ॥ ५॥  
  
शिरो रक्षतु मे बाला ललाटे पातु सुन्दरी ।  
कर्णौ श्रीः सर्वदा पातु नेत्रे कमलवासिनी ॥ ६॥  
  
ओष्ठमध्ये विशालाक्षी जिह्वां पातु सरस्वती ।  
मुखं मनोरमा पातु चिबुकं मे त्वचञ्चला ॥ ७॥  
  
कण्ठं श्रीकालिका पातु बाहू रक्षतु चण्डिका ।  
करौ षडक्षरी पातु हृदयं हरिवल्लभा ॥ ८॥  
  
मातङ्गी पातु मे मध्यं भवानी जठरं मम ।  
नाभिं श्रीभैरवी पातु गुह्यं कामेश्वरी तथा ॥ ९॥  
  
कटिं पायात्कामधात्री जानुनी जगदीश्वरी ।  
जङ्घे मे त्वरिता पातु जङ्घपाश्वेऽश्ववाहिनी ॥ १०॥  
  
पर्वतस्था पातु पादौ अङ्गुली भूमिवासिनी ।  
अग्रतस्त्रिपुरा पातु पृष्ठतो मम भैरवी ॥ ११॥  
  
दक्षिणे सुन्दरी पातु वामे मङ्गलदायिनी ।  
ऊर्ध्वं ज्योतिष्मती शक्तिः अधोऽनन्तस्वरूपिणी ॥ १२॥  
  
सर्वशत्रुहरा दुर्गा पातु मे विजया रणे ।  
गृहं रक्षेद्भद्रकाली वाचं वाग्वादिनी मम ॥ १३॥  
  
ओष्ठौ मे मातृकाः सर्वाः सर्वकार्येषु सर्वदा ।  
इत्येतत्कवचं प्रोक्तं यः पठेत्सुसमाहितः ॥ १४॥  
  
दिवा वा यदि वा रात्रौ त्रिसन्ध्यं भक्तिमान्नरः ।  
ज्ञात्वैतत्कवचं पुण्यं सर्वान्कामानवाप्नुयात् ॥ १५॥  
  
इति श्रीबालाकवचं (३) सम्पूर्णम् ।  
  
  
Proofread by PSA Easwaran   
  
