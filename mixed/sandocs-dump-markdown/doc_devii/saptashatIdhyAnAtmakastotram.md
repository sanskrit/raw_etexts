+++
"Text title" = "saptashatIdhyAnAtmakastotram"
"File name" = "saptashatIdhyAnAtmakastotram.itx"
itxtitle = "saptashatIdhyAnAtmakastotram"
engtitle = "saptashatIdhyAnAtmakastotram"
Category = "devii, durgA, shatI, devI, saptashatI, dhyAnam"
Location = "doc_devii"
Sublocation = "devii"
SubDeity = "durgA"
Author = "rAmakRiShNabhaTTa kAshIkara sampAdita"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
Description-comments = "Brihatstotraratnakara 2, Narayana Ram Acharya, Nirnayasagar, stotrasankhyA 225-425"
"Latest update" = "February 10, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "सप्तशतीध्यानात्मकस्तोत्रम्"

+++
  
 सप्तशतीध्यानात्मकं स्तोत्रम्   
  
श्रीगणेशाय नमः ॥  
  
विद्युद्दामसमप्रभां मृगपतिस्कन्धस्थितां भीषणां  
     कन्याभिः करवालखेटविलसद्धस्ताभिरासेविताम् ।  
हस्तैश्चक्रदरालिखेटविशिखाँश्चापं गुणं तर्जनीं  
     बिभ्राणामनलात्मिकां शशिधरां दुर्गां त्रिनेत्रां भजे ॥ १॥  
  
मातर्मे मधुकैटभघ्नि महिषप्राणापहारोद्यमे  
     हेलानिर्मितधूम्रलोचनवधे हे चण्डमुण्डार्दिनि ।  
निःशेषीकृतरक्तबीजदनुजे नित्ये निशुम्भापहे  
     शुम्भध्वंसिनि सहराशु दुरितं दुर्गे नमस्तेऽम्बिके ॥ २॥  
  
या देवी मधुकैटभप्रमथिनी या माहिषोन्मूलिनी  
     या धूम्रेक्षणचण्डमुण्डशमनी या रक्तबीजाशिनी ।  
या शुम्भादिनिशुम्भदैत्यदमनी या सिद्धलक्ष्मी परा  
     सा चण्डी नवकोटिशक्तिसहिता मां पातु विश्वेश्वरी ॥ ३॥  
  
दुर्गां ध्यायतु दुर्गतिप्रशमनीं दूर्वादलश्यामलां  
     चन्द्रार्धोज्ज्वलशेखरां त्रिनयनामापीतवासोवसम् ।  
चक्रं शङ्खमिषुं धनुश्च दधतीं कोदण्डबाणाशयो-  
     र्मुद्रेवाभयकामदे सकटिबन्धाभीष्टदां वानयोः ॥ ४॥  
  
भावोद्भेदवृता सहाभयवरा विस्रस्तनीलालका  
     बिम्बोष्ठी तरुणाऽरुणाब्जचरणा रक्तान्तनेत्रत्रया ।  
पीनोरुस्तनभारभङ्गुरतनुः श्यामा प्रसन्नानना  
     देवी वस्त्वरिता तनोतु विभवानानन्दयन्ती मनः ॥ ५॥  
  
मुक्ताविद्युत्पयोदस्फटिकनवजपाभास्वरैः पञ्चवक्त्रैः  
     शीतांशूल्लासिचूडैस्त्रिनयनलसितैर्भासुरामच्छवर्णाम् ।  
चक्रं शङ्खं कपालं गुणपरशुसुधाकुम्भवेदाक्षमाला  
     विद्यापद्मान्वहन्तीं नमत मुनिनतां भारतीं पद्मसंस्थाम् ॥ ६॥  
  
हंसारूढा हरहसितहारेन्दुकुन्दावदाता  
     वाणी मन्दस्मिततरमुखी मौलिबद्धेन्दुलेखा ।  
विद्यावीणाऽमृतमयघटाक्षस्रजादीप्तहस्ता  
     श्वेताब्जस्था भवदभिमतप्राप्तये भारती स्यात् ॥ ७॥  
  
सौवर्णाम्बुजमध्यगां त्रिनयनां सौदामिनीसन्निभां  
     शङ्खं चक्रवराभयं च दधतीमिन्दोः कलां बिभ्रतीम् ।  
ग्रैवेयाङ्गदहारकुण्डलधरामाखण्डलाद्यैः स्तुतां  
     ध्यायेद्विन्ध्यनिवासिनीं शशिमुखीं पार्श्वस्थपञ्चाननाम् ॥ ८॥  
  
शङ्खं चक्रमथो धनुश्च दधतीं बिभ्रामितां तर्जनीं  
     वामे शक्तिमसिं शरान्कलयतीं तिर्यक् त्रिशूलं भुजैः ।  
सन्नद्धां विविधायुधैः परिवृतां मन्त्री कुमारीजनै-  
     र्ध्यायेदिष्टवरप्रदां त्रिनयनां सिंहाधिरूढां शिवाम् ॥ ९॥  
  
शङ्खासिचापशरभिन्नकरां त्रिनेत्रां  
     तिग्मेतरांशुकलया विलसत्किरीटाम् ।  
सिंहस्थितां ससुरसिद्धनुतां च दुर्गां  
     दूर्वानिभां दुरितवर्गहरां नमामि ॥ १०॥  
  
प्रकाशमध्यस्थितचित्स्वरूपां वराभये सन्दधतीं त्रिनेत्राम् ।  
सिन्दूरवर्णामतिकोमलाङ्गीं मायामयीं तत्त्वमयीं नमामि ॥ ११॥  
  
शोणप्रभां सोमकलावतंसां पाणिस्फुरत्पञ्चशरेषुचापाम् ।  
प्राणप्रियां नौमि पिनाकपाणेः कोणत्रयस्थां कुलदेवतां मे ॥ १२॥  
  
खङ्गोद्भिन्नेन्दुबिम्बस्रवदमृतरसाप्लाविताङ्गी त्रिनेत्रा  
     सव्ये पाणौ कपालाद्गलदमृतमथो मुक्तकेशी पिबन्ती ।  
दिग्वस्त्राबद्धकाञ्चीमणिमयमुकुटाद्यैर्युता दीप्तजिह्वा  
     पायान्नीलोत्पलाभा रविशशिविलसत्कुण्डलालीढपादा ॥ १३॥  
  
सद्यश्छिन्नशिरःकृपाणमभयं हस्तैर्वरैर्बिभ्रतीं  
     घोरास्यां शिरसाऽस्रजासुरुचिरामुन्मुक्तकेशावलिम् ।  
सृक्कासृक्प्रवहां श्मशाननिलयां श्रुत्योः शवालङ्कृतिं  
     श्यामाङ्गीं कृतमेखलाशवकरां देवीं भजे कालिकाम् ॥ १४॥  
  
सर्वाद्यामगुणामलक्ष्यवपुषं व्याप्याखिलं संस्तुतां  
     लक्ष्यां च त्रिगुणात्मिकां कनकभां सौवर्णभूषान्विताम् ।  
बीजापूरगदे च खेटकसुधापात्रे करैर्बिभ्रतीं  
     योनिं लिङ्गमहिं च मूर्ध्नि दधतीं चण्डीं भजे चिन्मयीम् ॥ १५॥  
  
धृत्वा श्रीर्मातुलिङ्गं तदुपरि च गदां खेटकं पानपात्रं  
     नागं लिङ्गं च योनिं शिरसि धृतवती राजते हेमवर्णा ।  
आद्या शक्तिस्त्रिरूपा त्रिगुणपरिवृता ब्रह्मणो हेतुभूता  
     विश्वाद्या सृष्टिकर्त्री वसतु मम गृहे सर्वदा सुप्रसन्ना ॥ १६॥  
  
या सा पद्मासनस्था विपुलकटितटीपद्मपत्रायताक्षी  
     गम्भीरावर्तनाभिस्तनभरनमिता शुभ्रवस्त्रोत्तरीया ।  
लक्ष्मीर्दिव्यैर्गजेन्द्रैर्मणिगणखचितैः स्नापिता हेमकुभै-  
     र्नित्यं सा पद्महस्ता मम वसतु गृहे सर्वमाङ्गल्ययुक्ता ॥ १७॥  
  
लक्ष्मीं कोल्हापुरस्थां भुवि गणपतिनाऽग्रे च पार्श्वद्वये तां  
     काल्या वाण्याऽऽसमन्तात्परिजननिकरैः सेवितां देवताभिः ।  
नागं लिङ्गं च योनिं स्वशिरसि दधतीं मातुलिङ्गं गदां तत्  
     खेटं श्रीपानपात्रं त्रिभुवनजननीं नौमि दोर्भिश्चतुर्भिः ॥ १८॥  
  
हस्तैः पद्मं रथाङ्ग गुणमथ हरिणं पुस्तकं वर्णमालां  
     टङ्कं शूलं कपालं दरममृतलसद्धेमकुम्भं वहन्तीम् ।  
मुक्ताविद्युत्पयोधेः स्फटिकनवजपाबन्धुरैः पञ्चवक्त्रै-  
     स्त्र्यक्षैर्वक्षोजनम्रां सकलशशिनिभां मातृकां तां नमामि ॥ १९॥  
  
ब्रह्माणी कमलेन्दुसौम्यवदना माहेश्वरी लीलया  
     कौमारी रिपुदर्पनाशनकरी चक्रायुधा वैष्णवी ।  
वाराही घनघोरघर्घरमुखी चैन्द्री च वज्रायुधा  
     चामुण्डा गणनाथरुद्रसहिता रक्षन्तु मां मातरः ॥ २०॥  
  
अरुणकमलसंस्था तद्रजःपुञ्जवर्णा  
     करकमलधृतेष्टाभीतियुग्माम्बुजा च ।  
मणिमुकुटविचित्राऽलङ्कृता कल्पजालै-  
     र्भवतु भुवनमाता सन्ततं श्रीः श्रिये नः ॥ २१॥  
  
हेमप्रख्यामिन्दुखण्डात्तमौलिं शङ्खारिष्टाभीतिहस्तां त्रिनेत्राम् ।  
हेमाब्जस्थां पीतवर्णां प्रसन्नां देवीं दुर्गां दिव्यरूपां नमामि ॥ २२॥  
  
सिन्दूरारुणविग्रहां त्रिनयनां माणिक्यमौलिस्फुरत्-  
     तारानायकशेखरां स्मितमुखीमापीनवक्षोरुहाम् ।  
पाणिभ्यामतिपूर्णरत्नचषकं रक्तोत्पलं बिभ्रतीं  
     सौम्यां रत्नघटस्थरक्तचरणां ध्यायेत्परामम्बिकाम् ॥ २३॥  
  
बिभ्राणा शूलबाणास्यरिसदरगदाचापपाशान् कराब्जै-  
     र्मेघश्यामा किरीटोल्लसितशशिकला भीषणा भूषणाढ्या ।  
सिंहस्कन्धाधिरूढा चतसृभिरसिखेटान्विताभिः परीता  
     कन्याभिर्भिन्नदैत्या भवतु भवभयध्वंसिनी शूलिनी वः ॥ २४॥  
  
अष्टौभुजाङ्गीन् महिषस्य मर्दिनीं सशङ्खचक्रां शरशूलधारिणीम् ।  
तां दिव्यरूपां सह जातवेदसीं दुर्गां सदा शरणमहं प्रपद्ये ॥ २५॥  
  
महिषमस्तकनृत्तविनोदनस्फुटरणन्मणिनूपुरमेखला ।  
जननरक्षणमोक्षविधायिनी जयतु शुम्भनिशुम्भनिषूदनी ॥ २६॥  
  
उद्धतौ मधुकैटभौ महिषासुरं च निहत्य तं  
     धूम्रलोचन चण्ड मुण्ड रक्तबीजमुखांश्च तान् ।  
दुष्टशुम्भनिशुम्भमर्दिनि नन्दिताऽमरवन्दिते  
     विष्टपत्रयतुष्टिकारिणि भद्रकालि नमोऽस्तु ते ॥ २७॥  
  
लक्ष्मीप्रदानसमये नवविद्रुमाभां  
     विद्याप्रदानसमये शरदिन्दुशुभ्राम् ।  
विद्वेषिवर्गविजयेऽपि तमालनीलां  
     देवीं त्रिलोकजननीं शरणं प्रपद्ये ॥ २८॥  
  
चन्द्रहासं त्रिशूलं च शङ्खचक्रगदास्तथा ।  
धनुर्बाणं च मुसलं पिङ्गलं मुष्टिमेव च ॥ २९॥  
  
पाशाङ्कुशभुसुण्ठीश्च मुद्गरं परशुं तथा ।  
वज्रायुधं च कुन्तं च खट्वाङ्गं च हलायुधम् ॥ ३०॥  
  
तूणीरं क्षुरिकां मुद्रां तोमरं पानपात्रकम् ।  
पट्टसन्दण्डनागं च कुन्तदन्तौ तथैव च ॥ ३१॥  
  
दर्पणं रुद्रवीणां च बिभ्रद्वात्रिंशदोस्तलाम् ।  
पद्मरागप्रभां देवीं बालार्ककिरणारुणाम् ॥ ३२॥  
  
रक्तवस्त्रपरीधानां रक्तमाल्यानुलेपनाम् ।  
दशपादाम्बुजां देवीं दशमण्डलपूरिताम् ॥ ३३॥  
  
दशाननां त्रिनेत्रां च समुन्नतपयोधराम् ।  
एवं ध्यायेन्महाज्वालां महिषासुरमर्दिनीम् ॥ ३४॥  
  
सर्वदारिद्र्यशमनीं सर्वदुःखनिवारिणीम् ।  
ब्रह्माण्डमध्यजिह्वां तां महावक्त्रकरालिनीम् ॥ ३५॥  
  
दशसाहस्रदोर्दण्डां नानाशस्त्रास्त्रधारिणीम् ।  
विचित्रायुधसन्नद्धां विश्वरूपां शिवात्मिकाम् ॥ ३६॥  
  
दानवान्तकरीं देवीं रक्तबीजवधोद्यताम् ।  
रक्तवस्त्रधरां चण्डीं भीषणामतिभैरवाम् ॥ ३७॥  
  
सम्पूर्णयौवनां लक्ष्मीं कालिकां कमलाननाम् ।  
मधुकैटभसहर्त्रीं महिषासुरमर्दिनीम् ॥ ३८॥  
  
चण्डमुण्डशिरश्छेत्त्रीं सर्वदैत्यनिषूदिनीम् ।  
रक्तबीजस्य सहर्त्रीमशेषासुरभक्षिणीम् ॥ ३९॥  
  
निशुम्भशुम्भमथिनीमशेषायुधभीषणाम् ।  
महाब्रह्माण्डमालाङ्गीं सर्वाभरणभूषिताम् ॥ ४०॥  
  
वेतालवाहनारूढां सिंहव्याघ्रादिवाहनाम् ।  
नररक्तप्रियां मायां मधुमांसोपहारिणीम् ॥ ४१॥  
  
य इदं शृणुयान्नित्यं त्रिसन्ध्यं यः पठेन्नरः ।  
ऋणकोट्यपहरणं रोगदारिद्र्यनाशनम् ॥ ४२॥  
  
सर्वसिद्धिकरं पुण्यं सर्वकामफलप्रदम् ।  
भक्तानन्दकरीं देवीं परब्रह्मस्वरूपिणीम् ॥ ४३॥  
  
तामष्टादशपीठस्थां त्रिपुरामधिदेवताम् ।  
वन्दे विश्वेश्वरीं देवीं भुक्तिमुक्तिफलप्रदाम् ॥ ४४॥  
  
हदं सप्तशतीध्यानं सर्वरक्षाकरं नृणाम् ।  
रसं रसायनं सिद्ध्येद्गुलिकाञ्जनसिद्धिदम् ॥ ४५॥  
  
पादुकायुगुलं सिद्ध्येन्मन्त्रसिद्धिकरं नृणाम् ।  
सौन्दर्यराजसम्मानपुत्रपौत्राभिवर्धनम् ॥ ४६॥  
  
ऐश्वर्यलाभविजयभुक्तिमुक्तिफलप्रदम् ।  
सदासन्निहितां लक्ष्मीं चण्डिकां मम देवताम् ॥ ४७॥  
  
स्मरेन्नित्यं प्रयत्नेन षण्मासात्प्राप्यते फलम् ।  
महाभयापहरणं शत्रुक्षयकरं तथा ॥ ४८॥  
  
अचलां श्रियमाप्नोति सर्वव्याधिविनाशनम् ।  
अन्ते स्वर्गं च मोक्षं च सत्यमेव न संशयः ।  
  
इति श्रीकाशीकर अनन्तभट्टसुतरामकृष्णभट्टसम्पादित-  
सप्तशतीध्यानात्मकस्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
