---
Author: Jagannathapandita
Category: laharI, devii, lakShmI, jagannAthapaNDita, devI
File name: laxmiilaharii.itx
Language: Sanskrit
Latest update: July 20, 2004, June 17, 2012
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: lakShmI laharI
engtitle: lakShmIlaharI
itxtitle: lakShmIlaharI (paNDitarAjashrIjagannAthavirachitA)
title: लक्ष्मीलहरी (पण्डितराजश्रीजगन्नाथविरचिता)

---
  
 श्रीलक्ष्मीलहरी   
  
श्रीगणेशाय नमः ।  
समुन्मीलन्नीलाम्बुजनिकरनीराजितरुचाम्-  
अपाङ्गानां भङ्गैरमृतलहरीश्रेणिमसृणैः ।  
ह्रिया हीनं दीनं भृशमुदरलीनं करुणया   
हरिश्यामा सा मामवतु जडसामाजिकमपि ॥ १॥  
  
समुन्मीलत्वन्तःकरणकरुणोद्गारचतुरः   
करिप्राणत्राणप्रणयिनि दृगन्तस्तव मयि ।  
यमासाद्योन्माद्यद्द्विपनियुतगण्डस्थलगलन्-  
मदक्लिन्नद्वारो भवति सुखसारो नरपतिः ॥ २॥  
  
उरस्यस्य भ्रश्यत्कबरभरनिर्यत्सुमनसः  
पतन्ति स्वर्बालाः स्मरशरपराधीनमनसः ।  
सुरास्तं गायन्ति स्फुरिततनुगङ्गाधरमुखास्-  
तवायं दृक्पातो यदुपरि कृपातो विलसति ॥ ३॥  
  
समीपे सङ्गीतस्वरमधुरभङ्गी मृगदृशां   
विदूरे दानान्धद्विरदकलभोद्दामनिनदः ।  
बहिर्द्वारे तेषां भवति हयहेषाकलकलो   
दृगेषा ते येषामुपरि कमले देवि सदया ॥ ४॥  
  
अगण्यैरिन्द्राद्यैरपि परमपुण्यैः परिचितो   
जगज्जन्मस्थानप्रलयरचनाशिल्पनिपुणः ।  
उदञ्चत्पीयूषाम्बुधिलहरिलीलामनुहरन्-  
नपाङ्गस्तेऽमन्दं मम कलुषवृन्दं दलयतु ॥ ५॥  
  
नमन्मौलिश्रेणित्रिपुरपरिपन्थिप्रतिलसत्-  
कपर्दव्यावृत्तिस्फुरितफणिफूत्कारचकितः ।  
लसत्फुल्लाम्भोजम्रदिमहरणः कोऽपि चरणश्-  
चिरं चेतश्चारी मम भवतु वारीशदुहितुः ॥ ६॥  
  
प्रवालानां दीक्षागुरुरपि च लाक्षारुणरुचां   
नियन्त्री बन्धूकद्युतिनिकरबन्धूकृतिपटुः ।  
नृणामन्तर्ध्वान्तं निबिडमपहर्तुं तव किल   
प्रभातश्रीरेषा चरणरुचिवेषा विजयते ॥ ७॥  
  
प्रभातप्रोन्मीलत्कमलवनसञ्चारसमये   
शिखाः किञ्जल्कानां विदधति रुजं यत्र मृदुलाः ।  
तदेतन्मातस्ते चरणमरुणश्लाघ्यकरुणं   
कठोरा मद्वाणी कथमियमिदानीं प्रविशतु ॥ ८॥  
  
स्मितज्योत्स्नामज्जद्द्विजमणिमयूखामृतझरैर्-  
निषिञ्चन्तीं विश्वं तव विमलमूर्तिं स्मरति यः ।  
अमन्दं स्यन्दन्ते वदनकमलादत्य कृतिनो   
विविक्तौ वै कल्पाः सततमविकल्पा नवगिरः ॥ ९॥  
  
शरौ मायाबीजौ हिमकरकलाक्रान्तशिरसौ   
विधायोर्ध्वं बिन्दुं स्फुरितमिति बीजं जलधिजे ।  
जपेद्यः स्वच्छन्दं स हि पुनरमन्दं गजघटाम्-  
अदभ्राम्यद्भृङ्गैर्मुखरयति वेश्मानि विदुषाम् ॥ १०॥  
  
स्मरो नामं नामं त्रिजगदभिरामं तव पदं   
प्रपेदे सिद्धिं यां कथमिव नरस्तां कथयतु ।  
यया पातं पातं पदकमलयोः पर्वतचरो   
हरो हा रोषार्द्रामनुनयति शैलेन्द्रतनयाम् ॥ ११॥  
  
हरन्तो निःशङ्कं हिमकरकलानां रुचिरतां   
किरन्तः स्वच्छन्दं किरणमयपीयूषनिकरम् ।  
विलुम्पन्तु प्रौढा हरिहृदयहाराः प्रियतमा   
ममान्तःसन्तापं तव चरणशोणाम्बुजनखाः ॥ १२॥  
  
मिषान्माणिक्यानां विगलितनिमेषं निमिषताम्-  
अमन्दं सौन्दर्य तव चरणयोरम्बुधिसुते ।  
पदालङ्काराणां जयति कलनिक्वाणनपटुर्-  
उदञ्चन्नुद्दामः स्तुतिवचनलीलाकलकलः ॥ १३॥  
  
मणिज्योत्स्नाजालैर्निजतनुरुचां मांसलतया   
जटालं ते जङ्घायुगलमघभङ्गाय भवतु ।  
भ्रमन्ती यन्मध्ये दरदलितशोणाम्बुजरुचां   
दृशां माला नीराजनमिव विधत्ते मुररिपोः ॥ १४॥  
  
हरद्गर्वं सर्वं करिपतिकराणां मृदुतया   
भृशं भाभिर्दम्भं कनकमयरम्भावनिरुहाम् ।  
लसज्जानुज्योत्स्ना तरणिपरिणद्धं जलधिजे   
तवोरुद्वन्द्वं नः श्लथयतु भवोरुज्वरभयम् ॥ १५॥  
  
कलक्वाणां काञ्चीं मणिगणजटालामधिवहन्-  
वसानः कौसुम्भं वसनमसनं कौस्तुभरुचाम् ।  
मुनिव्रातैः प्रातः शुचिवचनजातैरतिनुतं   
नितम्बस्ते बिम्बं हसति नवमम्बाम्बरमणेः ॥ १६॥  
  
जगन्मिथ्याभूतं मम निगदतां वेदवचसाम्-  
अभिप्रायो नाद्यावधि हृदयमध्याविशदयम् ।  
इदानीं विश्वेषां जनकमुदरं ते विमृशतो  
विसन्देहं चेतोऽजनि गरुडकेतोः प्रियतमे ॥ १७॥  
  
अनल्पैर्वादीन्द्रैरगणितमहायुक्तिनिवहैर्-  
निरस्ता विस्तारं क्वचिदकलयन्ती तनुमपि ।  
असत्ख्यातिव्याख्याधिकचतुरिमाख्यातमहिमा   
वलग्ने लग्नेयं सुगतमतसिद्धान्तसरणिः ॥ १८॥  
  
निदानं शृङ्गांरप्रकरमकरन्दस्य कमले   
महानेवालम्बो हरिनयनरोलम्बवरयोः ।  
निधानं शोभानां निधनमनुतापस्य जगतो   
जवेनाभीतिं मे दिशतु तव नाभीसरसिजम् ॥ १९॥  
  
गभीरामुद्वेलां प्रथमरसकल्लोलमिलितां   
विगाढुं ते नाभीविमलसरसीं गौर्मम मनाक् ।  
पदं यावन्नयस्यत्यहह विनिमग्नैव सहसा   
नहि क्षेमं सूते गुरुमहिमभूतेष्वविनयः ॥ २०॥  
  
कुचौ ते दुग्धाम्भोनिधिकुलशिखामण्डनमणे   
हरेते सौभाग्यं यदि सुरगिरेश्चित्रमिह किम् ।  
त्रिलोकीलावण्याहरणनवलीलानिपुणयोर्-  
ययोर्दत्ते भूयः करमखिलनाथो मधुरिपुः ॥ २१॥  
  
हरक्रोधत्रस्यन्मदननवदुर्गद्वयतुलां   
दधत्कोकद्वन्द्वद्युतिदमनदीक्षाधिगुरुताम् ।  
तवैतद्वक्षोजद्वितयमरविन्दाक्षमहिले   
मम स्वान्तध्वान्तं किमपि च नितान्तं गमयतु ॥ २२॥  
  
अनेकब्रह्माण्डस्थितिनियमलीलाविलसिते   
दयापीयूषाम्भोनिधिसहजसंवासभवने ।  
विधोश्चित्तायामे हृदयकमले ते तु कमले   
मनाङ्ग मन्निस्तारस्मृतिरपि च कोणे निवसतु ॥ २३॥  
  
मृणालीनां लीलाः सहजलवणिम्ना लघयतां   
चतुर्णां सौभाग्यं तव जननि दोष्णां वदतु कः ।  
लुठन्ति स्वच्छन्दं मरकतशिलामांसलरुचः   
श्रुतीनां स्पर्धां ये दधत इव कण्ठे मधुरिपोः ॥ २४॥  
  
अलभ्यं सौरभ्यं कविकुलनमस्या रुचिरता   
तथापि त्वद्धस्ते निवसदरविन्दं विकसितम् ।  
कलापे काव्यानां प्रकृतिकमनीयस्तुतिविधौ   
गुणोत्कर्षाधानं प्रथितमुपमानं समजनि ॥ २५॥  
  
अनल्पं जल्पन्तु प्रतिहतधियः पल्लवतुलां   
रसज्ञामज्ञानां क इव कमले मन्थरयतु ।  
त्रपन्तु श्रीभिक्षावितरणवशीभूतजगतां   
कराणां सौभाग्यं तव तुलयितुं तुङ्गरसनाः ॥ २६॥  
  
समाहारः श्रीणां विरचितविहारो हरिदृशां   
परीहारो भक्तप्रभवभवसन्तापसरणेः ।  
प्रहारः सर्वासामपि च विपदां विष्णुदयिते   
ममोद्धारोपायं तव सपदि हारो विमृशतु ॥ २७॥  
  
अलङ्कुर्वाणानां मणिगणघृणीनां लवणिमा   
यदीयाभिर्भाभिर्भजति महिमानं लघुरपि ।  
सुपर्वश्रेणीनां जनितपरसौभाग्यविभवास्-  
तवाङ्गुल्यस्ता मे ददतु हरिवामेऽभिलषितम् ॥ २८॥  
  
तपस्तेपे तीव्रं किमपि परितप्य प्रतिदिनं   
तव ग्रीवालक्ष्मीलवपरिचयादाप्तविभवम् ।  
हरिः कम्बुं चुम्बत्यथ वहति पाणौ किमधिकं  
वदामस्तत्रायं प्रणयवशतोऽस्यै स्पृहयति ॥ २९॥  
  
अभूदप्रत्यूहः सकलहरिदुल्लासनविधिर्-  
विलीनो लोकानां स हि नयनतापोऽपि कमले ।  
तवास्मिन्पीयूषं किरति वदने रम्यवदने   
कुतो हेतोश्चेतोविधुरयमुदेति स्म जलधेः ॥ ३०॥  
  
मुखाम्भोजे मन्दस्मितमधुरकान्त्या विकसतां   
द्विजानां ते हीरावलिविहितनीराजनरुचाम् ।  
इयं ज्योत्स्ना कापि स्रवदमृतसन्दोहसरसा  
ममोद्यद्दारिद्र्यज्वरतरुणतापं तिरयतु ॥ ३१॥  
  
कुलैः कस्तूरीणां भृशमनिशमाशास्यमपि   
च प्रभातप्रोन्मीलन्नलिननिवहैरश्रुतचरम् ।  
वहन्तः सौरभ्यं मृदुगतिविलासा मम शिवं   
तव श्वासा नासापुटविहितवासा विदधताम् ॥ ३२॥  
  
कपोले ते दोलायितललितलोलालकवृते   
विमुक्ता धम्मिल्लादभिलसति मुक्तावलिरियम् ।  
स्वकीयानां बन्दीकृतमसहमानैरिव बलान्-  
निबध्योर्ध्वं कृष्टा तिमिरनिकुरम्बैर्विधुकला ॥ ३३॥  
  
प्रसादो यस्यायं नमदमितगीर्वाणमुकुट-  
प्रसर्पज्जोत्स्नाभिश्चरणतलपीठार्चितविधिः ।  
दृगम्भोजं तत्ते गतिहसितमत्तेभगमने  
वने लीनैर्दीनैः कथय कथमीयादिह तुलाम् ॥ ३४॥  
  
दुरापा दुर्वृत्तैर्दुरितदमने दारणभरा   
दयार्द्रा दीनानामुपरि दलदिन्दीवरनिभा ।  
दहन्ती दारिद्र्यद्रुमकुलमुदारद्रविणदा   
त्वदीया दृष्टिर्मे जननि दुरदृष्टं दलयतु ॥ ३५॥  
  
तव श्रोत्रे फुल्लोत्पलसकलसौभाग्यजयिनी   
सदैव श्रीनारायणगुणगणौघप्रणयिनी ।  
रवैर्दीनां लीनामनिशमवधानातिशयिनी   
ममाप्येतां वाचं जलधितनये गोचरयताम् ॥ ३६॥  
  
प्रभाजालैः प्राभातिकदिनकराभापनयनं   
तवेदं खेदं मे विघटयतु ताटङ्कयुगलम् ।  
महिम्ना यस्यायं प्रलयसमयेऽपि क्रतुभुजां   
जगत्पायं पायं स्वपिति निरपायं तव पतिः ॥ ३७॥  
  
निवासो मुक्तानां निबिडतरनीलाम्बुदनिभस्-  
तवायं धम्मिल्लो विमलयतु मल्लोचनयुगम् ।  
भृशं यस्मिन्कालागरुबहुलसौरभ्यनिवहैः   
पतन्ति श्रीभिक्षार्थिन इव मदान्धा मधुलिहः ॥ ३८॥  
  
विलग्नौ ते पार्श्वद्वयपरिसरे मत्तकरिणौ   
करोन्नीतैरञ्चन्मणिकलशमुग्धास्यगलितैः ।  
निषिञ्चन्तौ मुक्तामणिगणजयैस्त्वां जलकणैर्-  
नमस्यामो दामोदरगृहिणी दारिद्र्यदलिताः ॥ ३९॥  
  
अये मातर्लक्ष्मि त्वदरुणपदाम्भोजनिकटे  
लुठन्तं बालं मामविरलगलद्बाष्पजटिलम् ।  
सुधासेकस्निग्धैरतिमसृणमुग्धैः करतलैः  
स्पृशन्ती मा रोदीरिति वद समाश्वास्यसि कदा ॥ ४०॥  
  
रमे पद्मे लक्ष्मि प्रणतजनकल्पद्रुमलते   
सुधाम्भोधेः पुत्रि त्रिदशनिकरोपास्तचरणे ।  
परे नित्यं मातर्गुणमयि परब्रह्ममहिले  
जगन्नाथस्याकर्णय मृदुलवर्णावलिमिमाम् ॥ ४१॥  
  
॥ इति पण्डितराजश्रीजगन्नाथविरचिता लक्ष्मीलहरी समाप्ता ॥  
  
  
Proofread by Ravin Bhalekar ravibhalekar@hotmail.com  
  
