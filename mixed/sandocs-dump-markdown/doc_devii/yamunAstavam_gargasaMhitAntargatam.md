+++
"Text title" = "yamunAstavam from Gargasamhita"
"File name" = "yamunAstavamgargasamhitA.itx"
itxtitle = "yamunAstavam (gargasaMhitAntargatam)"
engtitle = "yamunAstavam from Gargasamhita"
Category = "devii, nadI, stotra, devI"
Location = "doc_devii"
Sublocation = "devii"
SubDeity = "nadI"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "Vishwas Bhide vrbhide at rediffmail.com"
"Proofread by" = "Vishwas Bhide, PSA Easwaran psaeaswaran at gmail.com"
Description-comments = "gargasamhitA"
Indexextra = "(satsangdhArA)"
Acknowledge-Permission = "Vishwas Bhide http://satsangdhara.net/"
"Latest update" = "February 3, 2016"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "यमुनास्तवम् (गर्गसंहितान्तर्गतम्)"

+++
  
 यमुनास्तवम्   
गर्गसंहितान्तर्गतम्  
  
मान्धातोवाच -  
यमुनायाः स्तवं दिव्यं सर्वसिद्धिकरं परम् ।  
सौभरे मुनिशार्दूल वद मां कृपया त्वरम् ॥ १॥  
  
श्रीसौभरिरुवाच -  
मार्तण्डकन्यकायास्तु स्तवं शृणु महामते ।  
सर्वसिद्धिकरं भूमौ चातुर्वर्ग्यफलप्रदम् ॥ २॥  
  
कृष्णवामांसभूतायै कृष्णायै सततं नमः ।  
नमः श्रीकृष्णरूपिण्यै कृष्णे तुभ्यं नमो नमः ॥ ३॥  
  
यः पापपङ्काम्बुकलङ्ककुत्सितः कामी कुधीः सत्सु कलिं करोति हि ।  
वृन्दावनं धाम ददाति तस्मै नदन्मिलिन्दादि कलिन्दनन्दिनी ॥ ४॥  
  
कृष्णे साक्षात्कृष्णरूपा त्वमेव वेगावर्ते वर्तसे मत्स्यरूपी ।  
ऊर्मावूर्मौ कूर्मरूपी सदा ते बिन्दौ बिन्दौ भाति गोविन्ददेवः ॥ ५॥  
  
वन्दे लीलावतीं त्वां सघनघननिभां कृष्णवामांसभूतां  
वेगं वै वैरजाख्यं सकलजलचयं खण्डयन्तीं बलात्स्वात् ।  
छित्वा ब्रह्माण्डमारात्सुरनगरनगान् गण्डशैलादिदुर्गान्  
भित्वा भूखण्डमध्ये तटनिधृतवतीमूर्मिमालां प्रयान्तीम् ॥ ६॥  
  
दिव्यं कौ नामधेयं श्रुतमथ यमुने दण्डयत्यद्रितुल्यं  
पापव्यूहं त्वखण्डं वसतु मम गिरां मण्डले तु क्षणं तत् ।  
दण्ड्यांश्चाकार्यदण्ड्या सकृदपि वचसा खण्डितं यद्गृहीतं  
भ्रातुर्मार्तण्डसूनोरटति पुरि दृढस्ते प्रचण्डोऽतिदण्डः ॥ ७॥  
  
रज्जुर्वा विषयान्धकूपतरणे पापाखुदर्वीकरी ।  
वेण्युष्णिक् च विराजमूर्तिशिरसो मालास्ति वा सुन्दरी ।  
धन्यं भाग्यमतः परं भुवि नृणां यत्रादिकृद्वल्लभा ।  
गोलोकेऽप्यतिदुर्लभातिशुभगा भात्यद्वितीया नदी ॥ ८॥  
  
गोपीगोकुलगोपकेलिकलिते कालिन्दि कृष्णप्रभे  
त्वत्कूले जललोलगोलविचलत्कल्लोलकोलाहलः ।  
त्वत्कान्तारकुतूहलालिकुलकृज्झङ्कारकेकाकुलः  
कूजत्कोकिलसङ्कुलो व्रजलतालङ्कारभृत्पातु माम् ॥ ९॥  
  
भवन्ति जिह्वास्तनुरोमतुल्या गिरो यदा भूसिकता इवाशु ।  
तदप्यलं यान्ति न ते गुणान्तं सन्तो महान्तः किल शेषतुल्याः ॥ १०॥  
  
कलिन्दगिरिनन्दिनीस्तव उषस्ययं वापरः  
श्रुतश्च यदि पाठितो भुवि तनोति सन्मङ्गलम् ।  
जनोऽपि यदि धारयेत्किल पठेच्च यो नित्यशः  
स याति परमं पदं निजनिकुञ्जलीलावृतम् ॥ ११॥  
  
इति श्रीगर्गसंहितायां माधुर्यखण्डे श्रीनारदबहुलाश्वसंवादे  
श्रीसौभरिमान्धातृसंवादे श्रीयमुनास्तवो नाम सप्तदशोऽध्यायः ॥ १७॥  
  
  
Garga Samhita, Madhuryakhanda, Adhaya 17  
Encoded by Vishwas Bhide vrbhide at rediffmail.com http://satsangdhara.net/  
Proofread by PSA Easwaran psaeaswaran at gmail.com  
  
  
