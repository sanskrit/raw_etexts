+++
"Text title" = "vANIpANyavalambastutiH"
"File name" = "vANIpANyavalambastutiH.itx"
itxtitle = "vANIpANyavalambastutiH (shivAbhinavanRisiMhabhAratIvirachitA)"
engtitle = "vANIpANyavalambastutiH"
Category = "devii, sachchidAnanda-shivAbhinava-nRisiMhabhAratI, devI, sarasvatI"
Location = "doc_devii"
Sublocation = "devii"
SubDeity = "sarasvatI"
Author = "Sachchidananda Shivabhinava Nrisimha Bharati Swamigal"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
Indexextra = "(Scans 1, 2)"
"Latest update" = "November 9, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "वाणीपाण्यवलम्बस्तुतिः (शिवाभिनवनृइसिंहभारतीविरचिता)"

+++
  
 श्रीवाणीपाण्यवलम्बस्तुतिः   
जाड्यवारिधिनिमग्नसुबुद्धेर्जातरूपसदृशच्छविकाये ।  
वासवादिदिविषत्प्रवरेड्ये वाणि देहि मम पाण्यवलम्बम् ॥ १॥  
  
पाणिनिर्जितसरोरुहगर्वे पारदे विविधदुःखपयोधेः ।  
वासनाविरहितैर्लघुलभ्ये वाणि देहि मम पाण्यवलम्बम् ॥ २॥  
  
शृङ्गशैलशिखरादृतवासेऽनङ्गगर्वहरशम्भुसगर्भ्ये ।  
तुङ्गमङ्गलनिदानकटाक्षे वाणि देहि मम पाण्यवलम्बम् ॥ ३॥  
  
शारदाभ्रसदृशाम्बरवीते नारदादिमुनिचिन्तितपादे ।  
नीलनीरदसदृक्कचभारे वाणि देहि मम पाण्यवलम्बम् ॥ ४॥  
  
यत्पदाम्बुरुहपूजकवक्त्रादाशु निःसरति वागनवद्या ।  
स्वर्धुनी हिमगिरेरिव सा त्वं वाणि देहि मम पाण्यवलम्बम् ॥ ५॥  
  
जातुचित्प्रणमतोऽपि पदाब्जे देवराजसदृशान्प्रकरोषि ।  
यत्तदम्ब चरणौ तव वन्दे वाणि देहि मम पाण्यवलम्बम् ॥ ६॥  
  
शान्तिदान्तिमुखसाधनयुक्तैर्वेदशीर्षपरिशीलनसक्तैः ।  
आदरादहरहःपरिसेव्ये वाणि देहि मम पाण्यवलम्बम् ॥ ७॥  
  
कोशपञ्चकनिषेधनपूर्वं क्लेशपञ्चकमपि प्रविहाय ।  
यां प्रपश्यति यतिर्हृदि सा त्वं वाणि देहि मम पाण्यवलम्बम् ॥ ८॥  
  
वन्द्यमानचरणे सुरवृन्दैर्गीयमानचरिते तुरगास्यैः ।  
जप्यमाननिजनाम्नि मुनीन्द्रैर्वाणि देहि मम पाण्यवलम्बम् ॥ ९॥  
  
सन्निरीक्ष्य कमलानि यदङ्घ्रीसाम्यमाप्तुमनयोस्तपसाम्भः ।  
कण्ठदघ्नमधिजग्मुरसौ सा वाणि देहि मम पाण्यवलम्बम् ॥ १०॥  
  
पुण्यमम्ब न कृतं मतिपूर्वं पापमेव रचितं त्वतियत्नात् ।  
तेन तप्तमनिशं हृदयाब्जं वाणि देहि मम पाण्यवलम्बम् ॥ ११॥  
  
नाहमम्ब सरसां च सुवर्णामातनोमि कवितां विविधार्थाम् ।  
केन पूजयति मां भुवि लोको वाणि देहि मम पाण्यवलम्बम् ॥ १२॥  
  
अक्षपादकणभुक्फणिनाथैर्देवहूतिसुतजैमिनिमुख्यैः ।  
प्रोक्तशास्त्रनिचये न हि बुद्धिर्वाणि देहि मम पाण्यवलम्बम् ॥ १३॥  
  
नैव पादसरसीरुहयोस्ते पूजनं प्रतिदिनं प्रकरोमि ।  
हेतुशून्यकरुणाजनिभूमे वाणि देहि मम पाण्यवलम्बम् ॥ १४॥  
  
सन्निरुध्य हृदयाम्बुजमध्ये स्वान्तमम्ब तव सुन्दरमूर्तेः ।  
ध्यानमप्यनुदिनं न हि कुर्वे वाणि देहि मम पाण्यवलम्बम् ॥ १५॥  
  
दुःखजन्मवसुधा विषया इत्यादरेण श्रुतिभिः श्रुतिशीर्षैः ।  
बोधितोऽपि न हि यामि विरक्तिं वाणि देहि मम पाण्यवलम्बम् ॥ १६॥  
  
पुत्रमित्रगृहदारजनन्यो भ्रातृबन्धुधनभृत्यमुखा वा ।  
नैव कालवशगस्य सहाया वाणि देहि मम पाण्यवलम्बम् ॥ १७॥  
  
एकमेव सदबाधितमन्यत्तुच्छमित्यसकृदागमशीर्षम् ।  
वक्त्यथापि न निवृत्तिरनित्याद्वाणि देहि मम पाण्यवलम्बम् ॥ १८॥  
  
जन्ममृत्युभयनीरधिमध्ये मज्जतो विविधरुङ्मकराढ्ये ।  
पश्यतोऽपि न हि भीतिरनेकान्वाणि देहि मम पाण्यवलम्बम् ॥ १९॥  
  
त्वत्पदाम्बुरुहयुग्ममपास्य प्राक्तनाघपरिमार्जनदक्षम् ।  
नास्ति तारणविधानसमर्थं वाणि देहि मम पाण्यवलम्बम् ॥ २०॥  
  
बालचन्द्रपरिचुम्बितशीर्षे बाहुसक्तकनकाङ्गदरम्ये ।  
कण्ठलोलवरमौक्तिकहारे वाणि देहि मम पाण्यवलम्बम् ॥ २१॥  
  
आननेन चरणेन कटाक्षैर्नीरजासनमनोहरकान्ते ।  
चन्द्रमम्बुजमलिं च हसन्ती वाणि देहि मम पाण्यवलम्बम् ॥ २२॥  
  
मध्यनिर्जितमृगाधिपगर्वे मत्तवारणसदृग्गतिशीले ।  
मञ्जुशिञ्जितमहाभरणाढ्ये वाणि देहि मम पाण्यवलम्बम् ॥ २३॥  
  
तापमम्ब विनिवार्य समस्तं पापमप्यहरहःकृतमाशु ।  
चित्तशुद्धिमचिरात्कुरु मातर्वाणि देहि मम पाण्यवलम्बम् ॥ २४॥  
  
पादपद्मयुगमर्दनरूपा पात्रवस्त्रपरिशुद्धिमुखा वा ।  
श्रीगुरोर्न हि कृता बत सेवा वाणि देहि मम पाण्यवलम्बम् ॥ २५॥  
  
मन्त्रराजलयपूर्वकयोगान्योगिनीहृदयमुख्यसुतन्त्रान् ।  
नैव वेद्मि करुणामृतराशे वाणि देहि मम पाण्यवलम्बम् ॥ २६॥  
  
कामलोभमदपूरितचेतःप्राणिदूरनिजपादपयोजे ।  
कामनिर्मथनदक्षसगर्भ्ये वाणि देहि मम पाण्यवलम्बम् ॥ २७॥  
  
अङ्गयष्टिरुचिनिर्जितभर्मे कुम्भिकुम्भपरिपन्थिकुचाढ्ये ।  
भृङ्गनीलचिकुरे तनुमध्ये वाणि देहि मम पाण्यवलम्बम् ॥ २८॥  
  
स्वाङ्घ्रिसेवनसमागतकाष्ठाकान्तदारकरमर्दितपादे ।  
स्वामिनि त्रिजगतां धृतवीणे वाणि देहि मम पाण्यवलम्बम् ॥ २९॥  
  
नीलनागनिवहा विविशुर्यद्वेणिकां मुहुरवेक्ष्य बिलानि ।  
लज्जयाऽऽशु विधिभामिनि सा त्वं वाणि देहि मम पाण्यवलम्बम् ॥ ३०॥  
  
शान्तिदान्तिविरतिप्रमुखा मां मोहकोपमुखरोगविशीर्णम् ।  
वीक्ष्य यान्ति तरसा बहुदूरं वाणि देहि मम पाण्यवलम्बम् ॥ ३१॥  
  
काकलोकसदृशः पिकलोकः केकिजालमपि शोकिनितान्तम् ।  
यद्वचः श्रवणतः खलु सा त्वं वाणि देहि मम पाण्यवलम्बम् ॥ ३२॥  
  
राजराजपदवीं क्षणमात्राद्याति यत्पदसरोरुहनत्या ।  
दीनराडपि जनो भुवि सा त्वं वाणि देहि मम पाण्यवलम्बम् ॥ ३३॥  
  
श्रीघ्रकाव्यकरणेऽम्ब पटुत्वं यान्ति मूकबधिरादिममर्त्याः ।  
यत्पदप्रणतितो भुवि सा त्वं वाणि देहि मम पाण्यवलम्बम् ॥ ३४॥  
  
ब्राह्मि भारति सरस्वति भाषे वाक्सवित्रि कमलोद्भवजाये ।  
पाणिपङ्कजलसद्वरवीणे वाणि देहि मम पाण्यवलम्बम् ॥ ३५॥  
  
चामरप्रविलसत्करगौरीविष्णुदारपरिसेवितपार्श्वे ।  
चामराजसुतपालनसक्ते वाणि देहि मम पाण्यवलम्बम् ॥ ३६॥  
  
शेषशैलपतिनामकमन्त्रिश्रेष्ठपालनपरायणचित्ते ।  
शेवधेऽब्जभवपूर्ववृषाणां वाणि देहि मम पाण्यवलम्बम् ॥ ३७॥  
  
श्रीनृसिंहशिशुरामयुतश्रीकण्ठपालननिषक्तमनस्के ।  
श्रीशशङ्करमुखामरपूज्ये वाणि देहि मम पाण्यवलम्बम् ॥ ३८॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचिता श्रीवाणीपाण्यवलम्बस्तुतिः सम्पूर्णा ।  
  
  
Proofread by PSA Easwaran psaeaswaran at gmail.com  
  
