---
Acknowledge-Permission: Koride Vishwanatha Sharma
Author: koriDe vishvanAthasharmA, dharmapurI
Category: devii, koriDevishvanAthasharmA, suprabhAta, devI
File name: domakoNDAchAmuNDEshvarIsuprabhAtam.itx
Indexextra: (blog)
Language: Sanskrit
Latest update: February 24, 2018
Location: doc_devii
Proofread by: koriDe vishvanAthasharmA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: domakoNDAchAmuNDEshvarIsuprabhAtam
Transliterated by: koriDe vishvanAthasharmA
engtitle: domakoNDAchAmuNDEshvarIsuprabhAtam
itxtitle: domakoNDAchAmuNDeshvarIsuprabhAtam (koriDe vishvanAthasharmaNAvirachitam)
title: दोमकोण्डाचामुण्डेश्वरीसुप्रभातम् (कोरिडे विश्वनाथशर्मणाविरचितम्)

---
  
 श्री दोमकोण्ड चामुण्डेश्वरी सुप्रभातम्   
  
ॐ गँ गणपतये नमः ।  
ॐ श्री वागीश्वर्यै नमः ॥  
  
सुप्रभातं -  
जागृहि त्वं महादेवि !  
जागृहि देवि ! चण्डिके ! ।  
जागृहि दोमकोण्डेशि !  
लोकरक्षणहेतवे ॥ १॥  
जागृहि चण्डमुण्डादि  
दुष्टराक्षसघातिनि ।  
भक्तानामिष्टदात्री त्वं  
जागृहि महिषमर्दिनी ॥ २॥  
  
जागृहि विघ्नराजेश !  
जागृहि गणनायक ! ।  
लोककण्टकनाशाय  
जागृहि चण्डिकासुत ॥ ३॥  
  
श्री दुर्गे ! मधुकैटभप्रमथिनी त्वं चण्डमुण्डार्दिनि  
मातर्जागृहि लोकरक्षणकृते निद्रां विमुञ्चेश्वरि ! ।  
प्राचीपर्वतमस्तके शिशुरवेरुद्यत्करा भान्ति हि  
चामुण्डेश्वरि ! दोमकोण्डनिलये ! ते सुप्रभातं शिवे ! ॥ ४॥  
  
रात्रावाप्ततमःसुदीर्घपटलैः ह्यन्धीकृतं वारिजं  
प्रातर्भास्कर रश्मिभिः स्वनयनावुन्मील्य तत्पङ्कजम् ।  
सामीप्यं तव पादयोश्च गमितुं भक्ताग्रहस्ते स्थितम्  
चामुण्डेश्वरि ! दोमकोण्डनिलये ! ते सुप्रभातं शिवे ! ॥ ५॥  
  
प्रातर्भास्कररश्मिभिर्दृष्ट्वा त्वदीयं मुखं  
अम्लानैर्मुखनेत्रहस्तचरणैस्तुल्यं त्ववाप्तुं मुदा ।  
पद्मं मन्दिरसन्निधौ  सरसि ते ध्याने विलीनं गतं  
चामुण्डेश्वरि ! दोमकोण्डनिलये ! ते सुप्रभातं शिवे ! ॥ ६॥  
  
भास्वद्भानुरहो ! स्वकीयकिरणैर्लब्धं स्वगर्वं तु यत्  
जाज्वल्यं रविकोटितुल्यकिरणं ज्ञात्वा त्वदीयाननम् ।  
त्यक्त्वाऽसौ तव दर्शनाय पुरतः प्राच्यां मुदा वीक्षते  
चामुण्डेश्वरि ! दोमकोण्डनिलये ! ते सुप्रभातं शिवे ! ॥ ७॥  
  
त्वत्कर्णोत्सवकल्पनाय पुरतो वृक्षेषु ते प्राङ्गणे  
पक्षीन्द्रादिमुखैः स्वकूजितपदैस्ते सुप्रभातं मुदा ।  
गायन्त्यत्र हि नारदादि ऋषयस्त्वन्मन्दिरं त्वागताः  
चामुण्डेश्वरि ! दोमकोण्डनिलये ! ते सुप्रभातं शिवे ! ॥ ८॥  
  
त्वन्नेत्रोत्सवकल्पनाय गिरिजे ! त्वन्मन्दिरं त्वागताः  
नृत्यं ताण्डवलास्यबद्धरचितं पश्यज्जनाह्लादकम् ।  
नृत्यन्त्यत्र मयूररूपदिविजाः कन्याः प्रसादेच्छुकाः  
चामुण्डेश्वरि ! दोमकोण्डनिलये ! ते सुप्रभातं शिवे ! ॥ ९॥  
  
त्वन्नेत्रीकृतसूर्यचन्द्रदहनाः त्वत्सेवनायाश्रिताः  
त्वत्प्रासादगतान्धकारदितिजं भानुः करैर्ध्वंसति ।  
आह्लदं ननु कल्प्यते स्वकिरणैर्ध्वस्तं क्लमं चेन्दुना  
अन्तर्मन्दिरदीप्तरश्मिलसितो हुतभुक् ध्यानङ्गतो निश्चलः  
चामुण्डेश्वरि ! दोमकोण्डनिलये ! ते सुप्रभातं शिवे ! ॥१०॥  
  
सृष्टो वीरसुतः स्वरक्षणकृते देवि ! त्वया यो ह्यसौ  
यः पित्रा ननु छिन्नमस्तकशिशुः हस्त्याननः कारितः ।  
सोयं विघ्नपतिर्निरीक्षति मुदा द्रष्टुं त्वदीयाननं  
चामुण्डेश्वरि ! दोमकोण्डनिलये ! ते सुप्रभातं शिवे ! ॥११॥  
  
स्तोत्रम् -  
वाणि ! लक्ष्मि ! पार्वति ! त्रिमूर्तिमातृरूपिणि !  
ब्रह्मविष्णुशङ्करैर्निरन्तरं सुसेव्यते ! ।  
दुष्टदानवान्तकी ! सुशिष्ट भक्त रक्षिके !  
दोमकोण्डचण्डिके ! जयोऽस्तु ते निरन्तरम् ॥ १॥  
  
लोककण्टकासुरान् त्वदीयकोपपात्रकान्  
भस्मसात्चिकीर्षया भवल्ललाटपट्टके ।  
प्रज्ज्वलद्धनञ्जयो निरीक्षते त्वदानतिं  
दोमकोण्डचण्डिके ! जयोऽस्तु ते निरन्तरम् ॥ २॥  
  
भक्तकल्पवल्लिके ! सुभक्तकोटिपालके !  
भक्तवैरिभञ्जनि ! त्वमार्तिबाधवारिणी ।  
शिष्टकर्ममोदिनी विरक्तमोक्षदायिनी  
दोमकोण्डचण्डिके ! जयोऽस्तु ते निरन्तरम् ॥ ३॥  
  
चण्डिके ! त्वमीप्सितप्रदायिनी वरप्रदे !  
सूर्यकोटिभासुरे ! सुधाकरप्रभानने ! ।  
शूरदैत्यभञ्जने ! सुरेन्द्रपीठरक्षके !  
दोमकोण्डचण्डिके ! जयोऽस्तु ते निरन्तरम् ॥ ४॥  
  
पार्वतीतनूद्भवे ! निशुम्भशुम्भमर्दिनि !  
दुष्टचित्तमाहिषं यमालयातिथिङ्करि ! ।  
रक्तबीज नाशिके ! हृतासुचण्डमुण्डिके !  
दोमकोण्डचण्डिके ! जयोऽस्तु ते निरन्तरम् ॥ ५॥  
  
विश्वनाथशर्मणा प्रवाचितं स्तवं शुभं  
पाठकाय पुण्यदं सदा ह्यघौघनाशकम् ॥  
  
सर्वविघ्नभञ्जकं सुखप्रदं शुभङ्करं  
दोमकोण्डचण्डिका ! करोत्विमं सुहर्षिणी ॥ ६॥       
  
प्रपत्तिः -  
आद्या त्वं जगतां त्वमेव जननी माया परादेवता  
त्वं शक्तित्रयरूपिणी त्वमनघा विद्या ह्यविद्या परा ।  
क्षेत्रज्ञा ह्यपरा त्वमेव भवति !  ज्ञेया परब्रह्मणी  
चामुण्डेश्वरि ! दोमकोण्डनिलये ! पादौ प्रपद्ये तव ॥ १॥  
  
त्वं सीता तनुमेत्य रावणकुलं मृत्योः परं प्रापयः  
त्वं द्रौपद्यसि दुष्टकौरवकुलप्रध्वंसकी भारते ।  
नित्यं पातुमहो ! शिवे ! त्रिजगतो बद्धा कटी च त्वया  
चामुण्डेश्वरि ! दोमकोण्डनिलये ! पादौ प्रपद्ये तव ॥ २॥  
  
त्वत्पादस्मरणेन पूतहृदयाः सिद्धिङ्गता साधवः  
त्वन्नामश्रवणेन धूतविषयाः मुक्तिं गता योगिनः ।  
त्वत्पूजाचरणेन भक्तजनता ध्वस्तीकृताघौघिका  
चामुण्डेश्वरि ! दोमकोण्डनिलये ! पादौ प्रपद्ये तव ॥ ३॥  
  
मूकः प्रेरणया शिवे ! तव भवेत् वाचालकानां वरः  
पङ्गुः पर्वतमस्तकं प्रभवति ह्यारोहशक्तस्त्वया ।  
मूढो ज्ञानविदांवरो भवति ! ते वाग्देवते ! ह्याज्ञया  
चामुण्डेश्वरि ! दोमकोण्डनिलये ! पादौ प्रपद्ये तव ॥ ४॥  
  
लोकेऽस्मिन् बहवो हि कण्टकजनाः सज्जन्मनां बाधकाः  
दैत्येन्द्रादिसमाः सदा जगदिदं मुञ्चन्ति दुःखाब्निधौ ।  
अम्ब ! त्वां शरणङ्गतस्त्वहमसौ याचामि ते रक्षणं  
तेभ्यो मामव दोमकोण्डनिलये ! पादौ प्रपद्ये तव ॥ ५॥  
  
श्रीशद्विट् परदारकामुकवरश् चात्मीयहिंसाकरः  
दैत्येते हरिणाऽवतारबहुभिस्त्यक्तासवो नैकधा ।  
तृप्तिं नैवगता श्च ते दितिसुता देहे ममैवाश्रिताः  
तेभ्यो मामव दोमकोण्डनिलये ! पादौ प्रपद्ये तव ॥ ६॥  
  
क्वाहं देवि ! सुदूर देशवसितस्त्वत्सेवनायाहुतः  
नाहं वाग्विभवो यतो न पदवित् शक्तो न वाक्सेवने ।  
मूढास्ते सुकटाक्षदृष्टिविभवैर्मातः ! कृताः पण्डिताः  
दुर्गे ! मामव दोमकोण्डनिलये ! पादौ प्रपद्ये तव ॥ ७॥  
  
वक्तारं वरकोरिडेकुलभवं यं विश्वनाथाभिदं  
शर्माख्योत्तरविप्रमेतमनिशं त्वत्पादसम्माश्रितम् ।  
श्रोतॄन् भ्राजितदोमकोण्डपुरजान् त्वं रक्ष लोकेश्वरि !  
चामुण्डेश्वरि ! दोमकोण्डनिलये ! पादौ प्रपद्ये तव ॥ ८॥  
  
मङ्गलाशासनम् -  
वेदवेदान्तवेद्यै ते वैदिकाचारसंस्तुते ।  
दोमकोण्डाधिवासिन्यै चामुण्डेश्वरि ! मङ्गलम् ॥ १॥  
  
ब्रह्मजिह्वाग्रनर्तिन्यै वागधिष्ठानदेवते ! ।  
दोमकोण्डाधिवासिन्यै चामुण्डेश्वरि ! मङ्गलम् ॥ २॥  
  
विष्णुवक्षस्स्थिते ! लक्ष्मि ! विश्वलोकैकवन्दिते ! ।  
दोमकोण्डाधिवासिन्यै चामुण्डेश्वरि ! मङ्गलम् ॥ ३॥  
  
महाकालार्धकायायै महाकालि ! महामये ! ।  
दोमकोण्डाधिवासिन्यै चामुण्डेश्वरि ! मङ्गलम् ॥ ४॥  
  
महिषासुरमर्दिन्यै मदगर्वजनार्दिनि ! ।  
दोमकोण्डाधिवासिन्यै चामुण्डेश्वरि ! मङ्गलम् ॥ ५॥  
  
ज्ञानबुद्धिप्रदे ! देवि ! धनधान्यविवर्धिनि ! ।  
दोमकोण्डाधिवासिन्यै चामुण्डेश्वरि ! मङ्गलम् ॥ ६॥  
  
ब्रह्मादिभिर्वन्द्यायै ब्रह्मवादिप्रिये ! च ते ।  
दोमकोण्डाधिवासिन्यै चामुण्डेश्वरि ! मङ्गलम् ॥ ७॥  
  
हरिहृदयहारिण्यै हरार्धकायहारिणी ।  
दोमकोण्डाधिवासिन्यै चामुण्डेश्वरि ! मङ्गलम् ॥ ८॥  
  
क्षमापराधस्तोत्रम् -  
अहं दुष्टचित्तः सदा दुष्टकर्मा  
अहं भक्तिहीनः परित्यक्तपूजः ।  
क्षमस्वाम्ब ! मे मां त्विमं ज्ञानशून्यं  
नमश्चण्डिके ! ते स्थिते दोमकोण्डे ॥ १॥  
  
न पित्रोर्हि सेवा न वा देवपूजा  
न ते मन्दिरं हि प्रविष्टः कदाऽपि ।  
क्षमापराधं पदं ते गतं मां  
नमश्चण्डिके ! ते स्थिते दोमकोण्डे ॥ २॥  
  
न वा तीर्थयात्रा कृता क्षेत्रा यात्रा  
न सन्ध्यार्चनं च प्रभाते सनिद्रः ।  
दयां देवि ! कृत्वा विनीतं विधेहि  
नमश्चण्डिके ! ते स्थिते दोमकोण्डे ॥ ३॥  
  
मदान्धेन भूयः कृता साधुनिन्दा  
गुरून्नैव वन्दे न चापि प्रवृद्धान् ।  
क्षमस्वार्थिनं मामिमं दोषभाजं  
नमश्चण्डिके ! ते स्थिते दोमकोण्डे ॥ ४॥  
  
परस्त्रीषु कामः परद्रव्यलोभः  
न चाहं व्यमोचं सदा कामलोभौ ।  
अहं त्वां गतोऽम्ब ! क्षमस्वापराधम्  
नमश्चण्डिके ! ते स्थिते दोमकोण्डे ॥ ५॥  
  
न मे चात्मबन्धुर्न मे स्नेहशीलः  
न मे चोपदेष्टा न  सन्मार्गदर्शी ।  
इमं दुष्टचित्तं विनीतं विधेहि  
नमश्चण्डिके ! ते स्थिते दोमकोण्डे ॥ ६॥  
  
अहं पण्डितः काव्यकर्ता न चैव  
सदा पण्डितम्मन्यमानोऽह्यविद्वान् ।  
इमं गर्विणं बुद्धिमन्तं विधेहि  
नमश्चण्डिके ! ते स्थिते दोमकोण्डे ॥ ७॥  
  
न चास्तिक्यबुद्धिं न विध्युक्तकारं  
परं वञ्चकं वेषभूषानुलिप्तैः ।  
इमं त्वाश्रितं मां पुनीतं विधेहि  
नमश्चण्डिके ! ते स्थिते दोमकोण्डे ॥ ८॥  
  
मङ्गल हारति -  
जय दुर्गे ! जय दुर्गे ! जय दुर्गे ! देवि !  
दोमकोण्डचण्डिके ! दुष्टदानवान्तकि ! ॥ जय दुर्गे॥  
  
करुणावारिधिदेवि ! चरणाश्रितपोषकी  
कमनीयचरिते ! वरकल्पलतिके ! ॥ जय दुर्गे॥  
  
सुरवरगणनमिते ! सुन्दरतनुलतिके !  
पुरहरतनुवसिते ! मुरहरहृदिलसिते ! ॥ जय दुर्गे॥  
  
महिषादिमदखण्डे ! मददैत्यतनुभञ्जे  
वरवीणामृदुपाणि ! परहन्तृशूलपाणि ! ॥ जय दुर्गे॥  
  
इति श्री दोमकोण्ड चामुण्डेश्वरी सुप्रभातं सम्पूर्णम् ।  
  
Composed by Koride Vishwanatha Sharma, Dharmapuri, Telangana  
Proofread by Koride Vishwanatha Sharma.  
  
  
