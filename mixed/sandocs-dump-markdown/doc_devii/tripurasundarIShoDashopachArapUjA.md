+++
"Text title" = "tripurasundarIShoDashopachArapUjA"
"File name" = "tripurasundarIShoDashopachArapUjA.itx"
itxtitle = "tripurasundarIShoDashopachArapUjA"
engtitle = "tripurasundarIShoDashopachArapUjA"
Category = "pUjA, devii, dashamahAvidyA, devI, ShoDasha"
Location = "doc_devii"
Sublocation = "devii"
SubDeity = "dashamahAvidyA"
Language = "Sanskrit"
Subject = "philosophy/hinduism/religion"
"Proofread by" = "Pallasena Narayanaswami ppnswami at gmail.com"
"Latest update" = "December 27, 2016"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "त्रिपुरसुन्दरीषोडशोपचारपूजा"

+++
  
 त्रिपुरसुन्दरीषोडशोपचारपूजा   
  
श्रीगणेशाय नमः ।  
कल्पलतादिसुरद्रुमवाटीकल्पितरत्नगृहाधिनिवासाम् ।  
कल्पशतार्जितपुण्यविशेषाच्चेतसि भावनयाहमुपासे ॥ १॥  
  
एणधराश्मकृतोन्नतधिष्ण्यं हेमविनिर्मितपादमनोज्ञम् ।  
शोणशिलाफलकं च विशालं देवि सुखासनमद्य ददामि ॥ २॥  
  
ईशमनोहररूपविलासे शीतलचन्दनकुङ्कुममिश्रम् ।  
हृद्यसुवर्णघटे परिपूर्णं पाद्यमिदं त्रिपुरेशि गृहाण ॥ ३॥  
  
लब्धभवत्करुणोऽहमिदानीं रत्नसुमाक्षतयुक्तमनर्धम् ।  
रुक्मविनिर्मितपात्रविशेषेष्वर्घ्यमिदं त्रिपुरेशि ददामि ॥ ४॥  
  
ह्रीमिति मन्त्रजपेन सुगम्ये हेमलतोज्ज्वलदिव्यशरीरे ।  
योगिमनःसमशीतजलेन ह्याचमनं त्रिपुरेऽद्य विधेहि ॥ ५॥  
  
हस्तलसत्कटकादिसुभूषा आदरतोऽम्ब वरोप्य निधाय ।  
चन्दनवासितमन्त्रिततोयैः स्नानमयि त्रिपुरेशि विधेहि ॥ ६॥  
  
सञ्चितमम्ब मया ह्यतिमूल्यं कुङ्कुमशोणमतीव मृदुत्वम् ।  
शङ्करतुङ्गतराङ्कनिवासे वस्त्रयुगं त्रिपुरे परिधेहि ॥ ७॥  
  
कन्दलदंशुकिरीटमनर्घं कङ्कणकुण्डलनूपुरहारम् ।  
अङ्गदमङ्गुलिभूषणमम्ब स्वीकुरु देवि पुराधिनिवासे ॥ ८॥  
  
हस्तलसच्चतुरायुधजाले शस्ततरं मृगनाभिसमेतम् ।  
सद्धनसारसुकुङ्कुममिश्रं चन्दनपङ्कमिदं च गृहाण ॥ ९॥  
  
लब्धविकासकदम्वकजातीचम्पकपङ्कजकेतकयुक्तैः ।  
पुष्पचयैर्मनसावचितैस्त्वामम्ब पुरेशि भवानि भजामि ॥ १०॥  
  
ह्रीम्पदशोभिमहामनुरूपे धूरसिमन्त्रवरेण मनोज्ञम् ।  
अष्टसुगन्धरजःकृतमाद्ये धूपमिमं त्रिपुरेशि ददामि ॥ ११॥  
  
सन्तमसापहमुज्ज्व्लपात्रे गव्यघृतैः परिवर्धितदेहम् ।  
चम्पककुड्मलवृन्दसमानं दीपगणं त्रिपुरेऽद्य गृहाण ॥ १२॥  
  
कल्पितमद्य धियाऽमृतकल्पं दुग्धसितायुतमन्नविशेषम् ।  
माषविनिर्मिलपूपसहस्रं स्वीकुरु देवि निवेदनमाद्ये ॥ १३॥  
  
लङ्घितकेतकवर्णविशेषैः शोधितकोमलनागदलैश्च ।  
मौक्तिकचूर्णयुतैः क्रमुकाद्यैः पूर्णतराम्ब पुरस्तव पात्री ॥ १४॥  
  
ह्रींत्रयपूरितमन्त्रविशेषं पञ्चदशीमपि षोडशरूपम् ।  
सञ्चितपापहरं च जपित्वा मन्त्रसुमाञ्जलिमम्ब ददामि ॥ १५॥  
  
श्रीपदपूर्णमहामनुरूपे श्रीशिवकाममहेश्वरजाये ।  
श्रीगुहवन्दितपादपयोजे श्रीललितापरमेशि नमस्ते ॥ १६॥  
  
इति श्रीत्रिपुरसुन्दरीषोडशोपचारपूजा सम्पूर्णा ॥  
  
  
Proofread by Pallasena Narayanaswami ppnswami at gmail.com  
  
  
