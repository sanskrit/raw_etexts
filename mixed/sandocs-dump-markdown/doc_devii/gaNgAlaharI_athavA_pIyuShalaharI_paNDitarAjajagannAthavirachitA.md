---
Author: Jagannathapandita
Category: laharI, devii, nadI, jagannAthapaNDita, devI
File name: gangAlaharI.itx
Language: Sanskrit
Latest update: January 12, 2005, June 21, 2011
Location: doc_devii
Proofread by: Arvind Kolhatkar akolhatkar at rogers.com, Sunder Hattangadi
Send corrections to: Sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: gangAlaharI
Transliterated by: Arvind Kolhatkar akolhatkar at rogers.com
engtitle: Gangalahari by Jagannatha Pandit
itxtitle: gaNgAlaharI athavA pIyuShalaharI (paNDitarAjajagannAthavirachitA)
title: गण्गालहरी अथवा पीयुषलहरी (पण्डितराजजगन्नाथविरचिता)

---
  
 गङ्गालहरी   
  
समृद्धं सौभाग्यं सकलवसुधायाः किमपि तन्  
महैश्वर्यं लीलाजनितजगतः खण्डपरशोः ।  
श्रुतीनां सर्वस्वं सुकृतमथ मूर्तं सुमनसां  
सुधासोदर्यं ते सलिलमशिवं नः शमयतु ॥ १॥  
  
दरिद्राणां दैन्यं दुरितमथ दुर्वासनहृदां  
द्रुतं दूरीकुर्वन् सकृदपि गतो दृष्टिसरणिम् ।  
अपि द्रागाविद्याद्रुमदलनदीक्षागुरुरिह  
प्रवाहस्ते वारां श्रियमयमपारां दिशतु नः ॥ २॥  
  
उदञ्चन्मार्तण्डस्फुटकपटहेरम्बजननी-  
कटाक्षव्याक्षेपक्षणजनितसङ्क्षोभनिवहाः ।  
भवन्तु त्वङ्गन्तो हरशिरसि गङ्गातनुभुव-  
स्तरङ्गाः प्रोत्तुङ्गा दुरितभयभङ्गाय भवताम् ॥ ३॥  
  
तवालम्बादम्ब स्फुरदलघुगर्वेण सहसा  
मया सर्वेऽवज्ञासरणिमथ नीताः सुरगणाः ।  
इदानीमौदास्यं भजसि यदि भागीरथि तदा  
निराधारो हा रोदिमि कथय केषामिह पुरः ॥ ४॥  
  
स्मृतिं याता पुंसामकृतसुकृतानामपि च या  
हरत्यन्तस्तन्द्रां तिमिरमिव चन्द्रांशुसरणिः ।  
इयं सा ते मूर्तिः सकलसुरसंसेव्यसलिला  
ममान्तःसन्तापं त्रिविधमपि पापं च हरताम् ॥ ५॥  
  
अपि प्राज्यं राज्यं तृणमिव परित्यज्य सहसा  
विलोलद्वानीरं तव जननि तीरं श्रितवताम् ।  
सुधातः स्वादीयस्सलिलभरमातृप्ति पिबतां  
जनानामानन्दः परिहसति निर्वाणपदवीम् ॥ ६॥  
  
प्रभाते स्नातीनां नृपतिरमणीनां कुचतटी-  
गतो यावन्मातर्मिलति तव तोयैर्मृगमदः ।  
मृगास्तावद्वैमानिकशतसहस्रैः परिवृता  
विशन्ति स्वच्छन्दं विमलवपुषो नन्दनवनम् ॥ ७॥  
  
स्मृतं सद्यः स्वान्तं विरचयति शान्तं सकृदपि  
प्रगीतं यत्पापं झटिति भवतापं च हरति ।  
इदं तद्गङ्गेति श्रवणरमणीयं खलु पदं  
मम प्राणप्रान्ते वदनकमलान्तर्विलसतु ॥ ८॥  
  
यदन्तः खेलन्तो बहुलतरसन्तोषभरिता  
न काका नाकाधीश्वरनगरसाकाङ्क्षमनसः ।  
निवासाल्लोकानां जनिमरणशोकापहरणं  
तदेतत्ते तीरं श्रमशमनधीरं भवतु नः ॥ ९॥  
  
न यत्साक्षाद्वेदैरपि गलितभेदैरवसितं  
न यस्मिन् जीवानां प्रसरति मनोवागवसरः ।  
निराकारं नित्यं निजमहिमनिर्वासिततमो  
विशुद्धं यत्तत्त्वं सुरतटिनि तत्त्वं न विषयः ॥ १०॥  
  
महादानैर्ध्यानैर्बहुविधवितानैरपि च यन्  
न लभ्यं घोराभिः सुविमलतपोराशिभिरपि ।  
अचिन्त्यं तद्विष्णोः पदमखिलसाधारणतया  
ददाना केनासि त्वमिह तुलनीया कथय नः ॥ ११॥  
  
नृणामीक्षामात्रादपि परिहरन्त्या भवभयं  
शिवायास्ते मूर्तेः क इह महिमानं निगदतु ।  
अमर्षम्लानायाः परममनुरोधं गिरिभुवो  
विहाय श्रीकण्ठः शिरसि नियतं धारयति याम् ॥ १२॥  
  
विनिन्द्यान्युन्मत्तैरपि च परिहार्याणि पतितै-  
रवाच्यानि व्रात्यैः सपुलकमपास्यानि पिशुनैः ।  
हरन्ती लोकानामनवरतमेनांसि कियतां  
कदाप्यश्रान्ता त्वं जगति पुनरेका विजयसे ॥ १३॥  
  
स्खलन्ती स्वर्लोकादवनितलशोकापहृतये  
जटाजूटग्रन्थौ यदसि विनिबद्धा पुरभिदा ।  
अये निर्लोभानामपि मनसि लोभं जनयतां  
गुणानामेवायं तव जननि दोषः परिणतः ॥ १४॥  
  
जडानन्धान् पङ्गून् प्रकृतिबधिरानुक्तिविकलान्  
ग्रहग्रस्तानस्ताखिलदुरितनिस्तारसरणीन् ।  
निलिम्पैर्निर्मुक्तानपि च निरयान्तर्निपततो  
नरानम्ब त्रातुं त्वमिह परमं भेषजमसि ॥ १५॥  
  
स्वभावस्वच्छानां सहजशिशिराणामयमपा-  
मपारस्ते मातर्जयति महिमा कोऽपि जगति ।  
मुदायं गायन्ति द्युतलमनवद्यद्युतिभृतः  
समासाद्याद्यापि स्फुटपुलकसान्द्राः सगरजाः ॥ १६॥  
  
कृतक्षुद्रैनस्कानथ झटिति सन्तप्तमनसः  
समुद्धर्तुं सन्ति त्रिभुवनतले तीर्थनिवहाः ।  
अपि प्रायश्चित्तप्रसरणपथातीतचरिता-  
न्नरानूरीकर्तुं त्वमिव जननि त्वं विजयसे ॥ १७॥  
  
निधानं धर्माणां किमपि च विधानं नवमुदां  
प्रधानं तीर्थानाममलपरिधानं त्रिजगतः ।  
समाधानं बुद्धेरथ खलु तिरोधानमधियां  
श्रियामाधानं नः परिहरतु तापं तव वपुः ॥ १८॥  
  
पुरो धावं धावं द्रविणमदिराघूर्णितदृशां  
महीपानां नानातरुणतरखेदस्य नियतम् ।  
ममैवायं मन्तुः स्वहितशतहन्तुर्जडधियो  
वियोगस्ते मातर्यदिह करुणातः क्षणमपि ॥ १९॥  
  
मरुल्लीलालोलल्लहरिलुलिताम्भोजपटली-  
स्खलत्पांसुव्रातच्छुरणविसरत्कौङ्कुमरुचि ।  
सुरस्त्रीवक्षोजक्षरदगरुजम्बालजटिलं  
जलं ते जम्बालं मम जननजालं जरयतु ॥ २०॥  
  
समुत्पत्तिः पद्मारमणपदपद्मामलनखा-  
न्निवासः कन्दर्पप्रतिभटजटाजूटभवने ।  
अथाऽयं व्यासङ्गो हतपतितनिस्तारणविधौ  
न कस्मादुत्कर्षस्तव जननि जागर्तु जगति ॥ २१॥  
  
नगेभ्यो यान्तीनां कथय तटिनीनां कतमया  
पुराणां संहर्तुः सुरधुनि कपर्दोऽधिरुरुहे ।  
कया वा श्रीभर्तुः पदकमलमक्षालि सलिलै-  
स्तुलालेशो यस्यां तव जननि दीयेत कविभिः ॥ २२॥  
  
विधत्तां निःशङ्कं निरवधि समाधिं विधिरहो  
सुखं शेषे शेतां हरिरविरतं नृत्यतु हरः ।  
कृतं प्रायश्चित्तैरलमथ तपोदानयजनैः  
सवित्री कामानां यदि जगति जागर्ति जननी ॥ २३॥  
  
अनाथः स्नेहार्द्रां विगलितगतिः पुण्यगतिदां  
पतन् विश्वोद्धर्त्रीं गदविगलितः सिद्धभिषजम् ।  
सुधासिन्धुं तृष्णाकुलितहृदयो मातरमयं  
शिशुः सम्प्राप्तस्त्वामहमिह विदध्याः समुचितम् ॥ २४॥  
  
विलीनो वै वैवस्वतनगरकोलाहलभरो  
गता दूता दूरं क्वचिदपि परेतान् मृगयितुम् ।  
विमानानां व्रातो विदलयति वीथिर्दिविषदां  
कथा ते कल्याणी यदवधि महीमण्डलमगात् ॥ २५॥  
  
स्फुरत्कामक्रोधप्रबलतरसञ्जातजटिल-  
ज्वरज्वालाजालज्वलितवपुषां नः प्रतिदिनम् ।  
हरन्तां सन्तापं कमपि मरुदुल्लासलहरि-  
च्छटाचञ्चत्पाथःकणसरणयो दिव्यसरितः ॥ २६॥  
  
इदं हि ब्रह्माण्डं सकलभुवनाभोगभवनं  
तरङ्गैर्यस्यान्तर्लुठति परितस्तिन्दुकमिव ।  
स एष श्रीकण्ठप्रविततजटाजूटजटिलो  
जलानां सङ्घातस्तव जननि तापं हरतु नः ॥ २७॥  
  
त्रपन्ते तीर्थानि त्वरितमिह यस्योद्धृतिविधौ  
करं कर्णे कुर्वन्त्यपि किल कपालिप्रभृतयः ।  
इमं त्वं मामम्ब त्वमियमनुकम्पार्द्रहृदये  
पुनाना सर्वेषामघमथनदर्पं दलयसि ॥ २८॥  
  
श्वपाकानां व्रातैरमितविचिकित्साविचलितै-  
र्विमुक्तानामेकं किल सदनमेनःपरिषदाम् ।  
अहो मामुद्धर्तुं जननि घटयन्त्याः परिकरं  
तव श्लाघां कर्तुं कथमिव समर्थो नरपशुः ॥ २९॥  
  
न कोऽप्येतावन्तं खलु समयमारभ्य मिलितो  
यदुद्धारादाराद्भवति जगतो विस्मयभरः ।  
इतीमामीहां ते मनसि चिरकालं स्थितवती-  
मयं सम्प्राप्तोऽहं सफलयितुमम्ब प्रणय नः ॥ ३०॥  
  
श्ववृत्तिव्यासङ्गो नियतमथ मिथ्याप्रलपनं  
कुतर्केश्वभ्यासः सततपरपैशुन्यमननम् ।  
अपि श्रावं श्रावं मम तु पुनरेवं गुणगणा-  
नृते त्वत्को नाम क्षणमपि निरीक्षेत वदनम् ॥ ३१॥  
  
विशालाभ्यामाभ्यां किमिह नयनाभ्यां खलु फलं  
न याभ्यामालीढा परमरमणीया तव तनुः ।  
अयं हि न्यक्कारो जननि मनुजस्य श्रवणयो-  
र्ययोर्नान्तर्यातस्तव लहरिलीलाकलकलः ॥ ३२॥  
  
विमानैः स्वच्छन्दं सुरपुरमयन्ते सुकृतिनः  
पतन्ति द्राक् पापा जननि नरकान्तः परवशाः ।  
विभागोऽयं तस्मिन्नशुभमयमूर्तौ जनपदे  
न यत्र त्वं लीलादलितमनुजाशेषकलुषा ॥ ३३॥  
  
अपि घ्नन्तो विप्रानविरतमुशन्तो गुरुसतीः  
पिबन्तो मैरेयं पुनरपि हरन्तश्च कनकम् ।  
विहाय त्वय्यन्ते तनुमतनुदानाध्वरजुषा-  
मुपर्यम्ब क्रीडन्त्यखिलसुरसम्भावितपदाः ॥ ३४॥  
  
अलभ्यं सौरभ्यं हरति सततं यः सुमनसां  
क्षणादेव प्राणानपि विरहशस्त्रक्षतहृदाम् ।  
त्वदीयानां लीलाचलितलहरीणां व्यतिकरात्  
पुनीते सोऽपि द्रागहह पवमानस्त्रिभुवनम् ॥ ३५॥  
  
कियन्तः सन्त्येके नियतमिहलोकार्थघटकाः  
परे पूतात्मानः कति च परलोकप्रणयिनः ।  
सुखं शेते मातस्तव खलु कृपातः पुनरयं  
जगन्नाथः शश्वत्त्वयि निहितलोकद्वयभरः ॥ ३६॥  
  
भवत्या हि व्रात्याधमपतितपाखण्डपरिषत्  
परित्राणस्नेहः श्लथयितुमशक्यः खलु यथा ।  
ममाप्येवं प्रेमा दुरितनिवहेष्वम्ब जगति  
स्वभावोऽयं सर्वैरपि खलु यतो दुष्परिहरः ॥ ३७॥  
  
प्रदोषान्तर्नृत्यत्पुरमथनलीलोद्धृतजटा-  
तटाभोगप्रेङ्खल्लहरिभुजसन्तानविधुतिः ।  
बिलक्रोडक्रीडज्जलडमरुटङ्कारसुभग-  
स्तिरोधत्तां तापं त्रिदशतटिनीताण्डवविधिः ॥ ३८॥  
  
सदैव त्वय्येवार्पितकुशलचिन्ताभरमिमं  
यदि त्वं मामम्ब त्यजसि समयेऽस्मिन्सुविषमे ।  
तदा विश्वासोऽयं त्रिभुवनतलादस्तमयते  
निराधारा चेयं भवति खलु निर्व्याजकरुणा ॥ ३९॥  
  
कपर्दादुल्लस्य प्रणयमिलदर्धाङ्गयुवतेः  
पुरारेः प्रेङ्खन्त्यो मृदुलतरसीमन्तसरणौ ।  
भवान्या सापत्न्यस्फुरितनयनं कोमलरुचा  
करेणाक्षिप्तास्ते जननि विजयन्तां लहरयः ॥ ४०॥  
  
प्रपद्यन्ते लोकाः कति न भवतीमत्रभवती-  
मुपाधिस्तत्रायं स्फुरति यदभीष्टं वितरसि ।  
शपे तुभ्यं मातर्मम तु पुनरात्मा सुरधुनि  
स्वभावादेव त्वय्यमितमनुरागं विधृतवान् ॥ ४१॥  
  
ललाटे या लोकैरिह खलु सलीलं तिलकिता  
तमो हन्तुं धत्ते तरुणतरमार्तण्डतुलनाम् ।  
विलुम्पन्ती सद्यो विधिलिखितदुर्वर्णसरणिं  
त्वदीया सा मृत्स्ना मम हरतु कृत्स्नामपि शुचम् ॥ ४२॥  
  
नरान् मूढांस्तत्तज्जनपदसमासक्तमनसो  
हसन्तः सोल्लासं विकचकुसुमव्रातमिषतः ।  
पुनानाः सौरभ्यैः सततमलिनो नित्यमलिनान्  
सखायो नः सन्तु त्रिदशतटिनीतीरतरवः ॥ ४३॥  
  
यजन्त्येके देवान् कठिनतरसेवांस्तदपरे  
वितानव्यासक्ता यमनियमरक्ताः कतिपये ।  
अहं तु त्वन्नामस्मरणकृतकामस्त्रिपथगे  
जगज्जालं जाने जननि तृणजालेन सदृशम् ॥ ४४॥  
  
अविश्रान्तं जन्मावधि सुकृतजन्मार्जनकृतां  
सतां श्रेयः कर्तुं कति न कृतिनः सन्ति विबुधाः ।  
निरस्तालम्बानामकृतसुकृतानां तु भवतीं  
विनाऽमुष्मिंल्लोके न परमवलोके हितकरम् ॥ ४५॥  
  
पयः पीत्वा मातस्तव सपदि यातः सहचरै-  
र्विमूढैः संरन्तुं क्वचिदपि न विश्रान्तिमगमम् ।  
इदानीमुत्सङ्गे मृदुपवनसञ्चारशिशिरे  
चिरादुन्निद्रं मां सदयहृदये शायय चिरम् ॥ ४६॥  
  
बधान द्रागेव द्रढिमरमणीयं परिकरं  
किरीटे बालेन्दुं नियमय पुनः पन्नगगणैः ।  
न कुर्यास्त्वं हेलामितरजनसाधारणतया  
जगन्नाथस्यायं सुरधुनि समुद्धारसमयः ॥ ४७॥  
  
शरच्चन्द्रश्वेतां शशिशकलश्वेतालमुकुटां  
करैः कुम्भाम्भोजे वरभयनिरासौ च दधतीम् ।  
सुधाधाराकाराभरणवसनां शुभ्रमकर-  
स्थितां त्वां ये ध्यायन्त्युदयति न तेषां परिभवः ॥ ४८॥  
  
दरस्मितसमुल्लसद्वदनकान्तिपूरामृतै-  
र्भवज्वलनभर्जिताननिशमूर्जयन्ती नरान् ।  
चिदेकमयचन्द्रिकाचयचमत्कृतिं तन्वती  
तनोतु मम शन्तनोः सपदि शन्तनोरङ्गना ॥ ४९॥  
  
मन्त्रैर्मीलितमौषधैर्मुकुलितं त्रस्तं सुराणां गणैः  
स्रस्तं सान्द्रसुधारसैर्विदलितं गारुत्मतैर्ग्रावभिः ।  
वीचिक्षालितकालियाहितपदे स्वर्लोककल्लोलिनि  
त्वं तापं तिरयाधुना मम भवज्वालावलीढात्मनः ॥ ५०॥  
  
द्यूते नागेन्द्रकृत्तिप्रमथगणमणिश्रेणिनन्दीन्दुमुख्यं  
सर्वस्वं हारयित्वा स्वमथ पुरभिदि द्राक् पणीकर्तुकामे ।  
साकूतं हैमवत्या मृदुलहसितया वीक्षितायास्तवाम्ब  
व्यालोलोल्लासिवल्गल्लहरिनटघटीताण्डवं नः पुनातु ॥ ५१॥  
  
विभूषितानङ्गरिपूत्तमाङ्गा सद्यःकृतानेकजनार्तिभङ्गा ।  
मनोहरोत्तुङ्गचलत्तरङ्गा गङ्गा ममाङ्गान्यमलीकरोतु ॥ ५२॥  
  
इमां पीयूषलहरीं जगन्नाथेन निर्मिताम् ।  
यः पठेत्तस्य सर्वत्र जायन्ते सुखसम्पदः ॥ ५३॥  
  
  
  
Encoded and proofread by Arvind Kolhatkar akolhatkar at rogers.com  
Proofread by Sunder Hattangadi sunderh at hotmail.com  
  
