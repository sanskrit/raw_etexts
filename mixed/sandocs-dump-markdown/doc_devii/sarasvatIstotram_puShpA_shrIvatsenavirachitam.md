+++
"Text title" = "sarasvatIstotram"
"File name" = "sarasvatIstotramPS.itx"
itxtitle = "sarasvatIstotram (puShpA shrIvatsenavirachitam)"
engtitle = "sarasvatIstotram"
Category = "devii, puShpAshrIvatsan, sarasvatI, devI"
Location = "doc_devii"
Sublocation = "devii"
SubDeity = "sarasvatI"
Texttype = "svara"
Author = "Pushpa Srivatsan"
Language = "Sanskrit"
Subject = "philosophy/hinduism/religion"
"Transliterated by" = "N V Vathsan nvvathsan at gmail.com"
"Proofread by" = "N V Vathsan nvvathsan at gmail.com"
Source = "Stotra Pushapavali"
Indexextra = "(Stotra Pushapavali)"
"Latest update" = "December 28, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "सरस्वतीस्तोत्रम् (पुष्पा श्रीवत्सेनविरचितम्)"

+++
  
 श्रीसरस्वतीस्तोत्रम्   
                 ॐ  
           श्रीरामजयम् ।  
ॐ सद्गुरुश्रीत्यागराजस्वामिने नमो नमः ।  
  
ॐ सरस्वत्यै च विद्महे । वागर्थायै च धीमहि ।  
तन्नो वाणी प्रचोदयात् ॥  
  
ध्यानम्  
नमस्तुभ्यं वरे देवि वीणापुस्तकधारिणि ।  
विद्यासम्पत्तिदे वाणि सरस्वति नमोस्तु ते ॥ १॥  
  
ऐंबीजपूजिते देवि वीणासङ्गीतमोदिते ।  
ज्ञानमोक्षकविस्फूर्ते सरस्वति नमोस्तु ते ॥ २॥  
  
वाग्देवीं स्वरमाधुर्यां सङ्गीतकवितावराम् ।  
वीणापुस्तकसंवासां वाणीं वन्दे सरस्वतीम् ॥ ३॥  
  
वीणागानप्रवीणां च विद्याकूटविलासिनीम् ।  
गानमाधुर्यवाचं च वाणीं वन्दे सरस्वतीम् ॥ ४॥  
  
वीणासयुक्तकण्ठां च वीणाऽभेदमृदुस्वराम् ।  
वीणासुस्वरसानन्दां वाणीं वन्दे सरस्वतीम् ॥ ५॥  
  
ज्ञानमोक्षप्रदात्रीं च ज्ञानिसज्जनवल्लभाम् ।  
ज्ञानसद्गुरुरूपां च वाणीं वन्दे सरस्वतीम् ॥ ६॥  
  
वागर्थपुष्टिसंयुक्तां वाग्वर्णवर्णमालिकाम् ।  
वाक्सम्पत्सम्प्रदात्रीं च वाणीं वन्दे सरस्वतीम् ॥ ७॥  
  
गङ्गाप्रवाहवाग्वर्षां  वाक्शब्दलयवासिनीम् ।  
श्लोकशैलीसुनृत्यां च  वाणीं वन्दे सरस्वतीम् ॥ ८॥  
  
रागतालगतिस्थाम्बां लयलास्यसुवाचिकाम् ।  
कवितोल्लोललोलां च वाणीं वन्दे सरस्वतीम् ॥ ९॥  
  
शारदां स्वरसामोदां रागदां वरदां वराम् ।  
वरसुस्वरविद्यां च वाणीं वन्दे सरस्वतीम् ॥ १०॥  
  
श्वेतपुष्पासनासन्नां श्वेतमुत्यस्मिताननाम् ।  
श्वेतवस्त्रसुभूषां च वाणीं वन्दे सरस्वतीम् ॥ ११॥  
  
हिमश्वेतालयां श्वेतां हिमशृङ्गविकासिनीम् ।  
हिमश्वेतासरां गङ्गां वाणीं वन्दे सरस्वतीम् ॥ १२॥  
  
संसारतापशाम्यां च संसारदुःखमोचनीम् ।  
सङ्गीतसत्सुखावाहां स्तुत्यां वन्दे सरस्वतीम् ॥ १३॥  
  
त्यागराजसुवाक्संस्थां शिष्यापुष्पानुतिस्थिराम् ।  
सङ्गीतसुस्वरां वाणीं  ब्राह्मीं  वन्दे सरस्वतीम् ॥ १४॥  
  
सरस्वत्यर्पणं स्तोत्रं सरस्वत्याः कृपोद्भवम् ।  
सरस्वत्यर्चनं श्रेष्ठं सरस्वत्याः कृपावहम् ॥ १५॥  
  
मङ्गलं मातृकायै च सरस्वत्यै सुमङ्गलम् ।  
वाण्यै सङ्गीतवाण्यै च गीर्वाण्यै शुभमङ्गलम् ॥ १६॥  
  
इति सद्गुरुश्रीत्यागराजस्वामिनः शिष्यया भक्तया पुष्पया कृतं  
श्रीसरस्वतीस्तोत्रं गुरौ समर्पितम् ।  
ॐ शुभमस्तु ।  
  
Encoded and proofread by N V Vathsan nvvathsan at gmail.com  
Copyright Pushpa Srivatsan  
  
