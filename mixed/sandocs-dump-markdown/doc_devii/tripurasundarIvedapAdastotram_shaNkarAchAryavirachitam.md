---
Acknowledge-Permission: lalitaalaalitah http://stotram.lalitaalaalitah.com
Author: Adi Shankaracharya
Category: devii, dashamahAvidyA, stotra, shankarAchArya, devI
File name: tripurasundarIvedapAdastotram.itx
Language: Sanskrit
Latest update: July 8, 2017
Location: doc_devii
Proofread by: P R Ramamurthy
Send corrections to: Sanskrit@cheerful.com
Site access: https://sanskritdocuments.org
Source: (Gleanings, CompleteWorks)
SubDeity: dashamahAvidyA
Subject: philosophy/hinduism/religion
Sublocation: devii
Text title: Tripurasundari VedapAdastotram
Texttype: stotra
Transliterated by: P R Ramamurthy
engtitle: Tripurasundari VedapAdastotram
itxtitle: tripurasundarIvedapAdastotram (shaNkarAchAryavirachitam)
title: त्रिपुरसुन्दरीवेदपादस्तोत्रम् (शण्कराचार्यविरचितम्)

---
  
 त्रिपुरसुन्दरीवेदपादस्तोत्रम्   
  
वेदपादस्तवं वक्ष्ये देव्याः प्रियचिकीर्षया ।  
यथामति मतिं देवस्तन्नो दन्तिः प्रचोदयात् ॥ १॥  
  
अकिञ्चित्करकर्मभ्यः प्रत्याहृत्य कृपावशात् ।  
सुब्रह्मण्यः स्तुतावस्यां तन्नः षण्मुखः प्रचोदयात् ॥ २॥  
  
अकारादिक्षकारान्तवर्णावयवशालिनी ।  
वीणापुस्तकहस्ताऽव्यात् प्रणो देवी सरस्वती ॥ ३॥  
  
या वर्णपदवाक्यार्थगद्यपद्यस्वरूपिणी ।  
वाचि नर्तयतु क्षिप्रं मेधां देवी सरस्वती ॥ ४॥  
  
उपास्यमाना विप्रेन्द्रैः सन्ध्यासु च तिसृष्वपि ।  
सद्यः प्रसीद मे मातः सन्ध्याविद्ये सरस्वती ॥ ५॥  
  
मन्दा निन्दालोलुपाऽहं स्वभावात्  
एतत्स्तोत्रं पूर्यते किं मयेति ।  
मा ते भीतिर्हे मते त्वादृशानाम्  
एषा नेत्री राधसा सूनृतानाम् ॥ ६॥  
  
तरङ्गभृकुटीकोटिभङ्ग्या तर्जयते जराम् ।  
सुधामयाय शुभ्राय सिन्धूनां पतये नमः ॥ ७॥  
  
तस्य मध्ये मणिद्वीपः कल्पकारामभूषितः ।  
अस्तु मे ललितावासः स्वस्तिदा अभयङ्करः ॥ ८॥  
  
कदम्बमञ्जरीनिर्यद्वारुणीपारणोन्मदैः ।  
द्विरेफैर्वर्णनीयाय वनानां पतये नमः ॥ ९॥  
  
तत्र वप्रावलीलीलागगनोल्लङ्घिगोपुरम् ।  
मातः कौतूहलं दद्यात्सुहार्यं नगरं तव ॥ १०॥  
  
मकरन्दझरीमज्जन्मिलिन्दकुलसङ्कुलाम् ।  
महापद्माटवीं वन्दे यशसा सम्परीवृताम् ॥ ११॥  
  
तत्रैव चिन्तामणिधोरणोऽर्चिभिर्-  
विनिर्मितं रोपितरत्नशृङ्गम् ।  
भजे भवानी भवनावतंसम्  
आदित्यवर्णं तमसः परस्तात् ॥ १२॥  
  
मुनिभिः स्वात्मलाभाय यच्चक्रं हृदि सेव्यते ।  
तत्र पश्यामि बुध्या तदक्षरे परमे व्योमन् ॥ १३॥  
  
पञ्चब्रह्ममयो मञ्चस्तत्र यो बिन्दुमध्यगः ।  
तव कामेशि वासोऽयमायुष्मन्तं करोतु माम् ॥ १४॥  
  
नानारत्नगुलुच्छालीकान्तिकिम्मीलितोदरम् ।  
विमृशामि वितानं तेऽतिश्लक्ष्णमतिलोमशम् ॥ १५॥  
  
पर्यङ्कतल्पोपरि दर्शनीयं  
सबाणचापाङ्कुशपाशपाणिम् ।  
अशेषभूषारमणीयमीडे  
त्रिलोचनं नीलकण्ठं प्रशान्तम् ॥ १६॥  
  
जटारुणं चन्द्रकलाललामम्  
उद्वेललावण्यकलाभिरामम् ।  
कामेश्वरं कामशरासनाङ्कं  
समस्तसाक्षिं तमसः परस्तात् ॥ १७॥  
  
तत्र कामेशवामाङ्के खेलन्तीमलिकुन्तलाम् ।  
सच्चिदानन्दलहरीं महालक्ष्मीमुपास्महे ॥ १८॥  
  
चारुगोरोचनापङ्कजम्बालितघनस्तनीम् ।  
नमामि त्वामहं लोकमातरं पद्ममालिनीम् ॥ १९॥  
  
शिवे नमन्निर्जरकुञ्जरासुर-  
प्रतोलिकामौलिमरीचिवीचिभिः ।  
इदं तव क्षालनजातसौभगं  
चरणं नो लोके सुधितां दधातु ॥ २०॥  
  
कल्पस्यादौ कारणेशानपि त्रीन्  
स्रष्टुं देवि त्रीन्गुणानादधानाम् ।  
सेवे नित्यं श्रेयसे भूयसे त्वा-  
मजामेकां लोहितशुक्लकृष्णाम् ॥ २१॥  
  
केशोद्भूतैरद्भुतामोदपूरै-  
राशाबृन्दं सान्द्रमापूरयन्तीम् ।  
त्वामानम्य त्वत्प्रसादात्स्वयम्भू-  
रस्मान्मायी सृजते विश्वमेतत् ॥ २२॥  
  
अर्धोन्मीलद्यौवनोद्दामदर्पां  
दिव्याकल्पैरर्पयन्तीं मयूखान् ।  
देवि ध्यात्वा त्वां पुरा कैटभारि-  
र्विश्वं बिभर्ति भुवनस्य नाभिः ॥ २३॥  
  
कह्लारश्रीमञ्जरीपुञ्जरीतिं  
धिक्कुर्वन्तीमम्ब ते पाटलिम्ना ।  
मूर्तिं ध्यात्वा शाश्वतीं भूतिमाय-  
न्निन्द्रो राजा जगतो य ईशे ॥ २४॥  
  
देवतान्तरमन्त्रौघजपश्रीफलभूतया ।  
जापकस्तव देव्यन्ते विद्यया विन्दतेऽमृतम् ॥ २५।  
  
पुंस्कोकिलकलक्वाणकोमलालापशालिनि ।  
भद्राणि कुरु मे मातर्दुरितानि परासुव ॥ २६॥  
  
अन्तेवासिन्नस्ति चेत्ते मुमुक्षा  
वक्ष्ये युक्तिं मुक्तसर्वैषणस्सन् ।  
सद्भ्यः साक्षात् सुन्दरीं ज्ञप्तिरूपां  
श्रद्धाभक्तिज्ञानयोगादवेहि ॥ २७॥  
  
षोढान्यासादिदेवैश्च सेविता चक्रमध्यगा ।  
कामेशमहिषी भूयः षोडशी शर्म यच्छतु ॥ २८॥  
  
शान्तो दान्तो देशिकेन्द्रं प्रणम्य  
तस्यादेशात्तारकं मन्त्रतत्त्वम् ।  
जानीते चेदम्ब धन्यः समानं  
नातः परं वेदितव्यं हि किञ्चित् ॥ २९॥  
  
त्वमेव कारणं कार्यं क्रिया ज्ञानं त्वमेव च ।  
त्वामम्ब न विना किञ्चित् त्वयि सर्वं प्रतिष्ठितम् ॥ ३०॥  
  
परागमद्रीन्द्रसुते तवाङ्घ्रि-  
सरोजयोरम्ब दधामि मूर्ध्ना ।  
अलङ्कृतं वेद(/देव)वधूशिरोभि-  
र्यतो जातो भुवनानि विश्वा ॥ ३१॥  
  
दुष्टान् दैत्यान् हन्तुकामां महर्षीन्  
शिष्टानन्यान् पातुकामां कराब्जैः ।  
अष्टाभिस्त्वां सायुधैर्भासमानां  
दुर्गां देवीं शरणमहं प्रपद्ये ॥ ३२॥  
  
देवि सर्वानवद्याङ्गीं त्वामनादृत्य ये क्रियाः ।  
कुर्वन्ति निष्फलास्तेषामदुग्धा इव धेनवः ॥ ३३॥  
  
नाहं मन्ये दैवतं मान्यमन्य-  
त्त्वत्पादाब्जादम्बिके कुम्भजाद्याः ।  
ये ध्यातारो भक्तिसंशुद्धचित्ताः  
परामृतात् परिमुच्यन्ति सर्वे ॥ ३४॥  
  
कुर्वाणोऽपि दुरारम्भां स्तव नामानि शाम्भवि ।  
प्रजपन्नेति मायान्तमतिमृत्युं तराम्यहम् ॥ ३५॥  
  
कल्याणि त्वं कुन्दहासप्रकाशै-  
रन्तर्ध्वान्तं नाशयन्ती क्षणेन ।  
हन्तास्माकं ध्यायतां त्वत्पदाब्ज-  
मुच्चतिष्ठ महते सौभगाय ॥ ३६॥  
  
तितीर्षया भवाम्भोधेर्हयग्रीवादयः पुरा ।  
अप्रमत्ता भवत्पूजां सुविद्वांसो वितेनिरे ॥ ३७॥  
  
मद्वंश्या ये दुराचारा ये च सन्मार्गगामिनः ।  
भवत्याः कृपया सर्वे सुवर्यन्तु यजमानाः ॥ ३८॥  
  
श्रीचक्रस्थां शाश्वतैश्वर्यदात्रीं  
पौण्ड्रं चापं पुष्पबाणान्दधानाम् ।  
बन्धूकाभां भावयामि त्रिनेत्रां  
तामग्निवर्णां तपसा ज्वलन्तीम् ॥ ३९॥  
  
भवानि तव पादाब्जनिर्णेजनपवित्रिताः  
भवामयप्रशान्त्यै त्वामपो याचामि भेषजम् ॥ ४०॥  
  
चिदानन्दसुधाम्भोधेस्तवानन्दलवोऽस्ति यः  
कारणेशैस्त्रिभिस्साकं तद्विश्वमुपजीवति ॥ ४१॥  
  
नो वा यागैर्नैव पूर्तादिकृत्यै-  
र्नो वा जप्यैर्नो महद्भिस्तपोभिः ।  
नो वा योगैः क्लेशकृद्भिः सुमेधा  
निचाय्येमां शान्तिमत्यन्तमेति ॥ ४२॥  
  
प्रातः पाहि महाविद्ये मध्याह्ने तु मृडप्रिये ।  
सायं पाहि जगद्वन्द्ये पुनर्नः पाहि विश्वतः ॥ ४३॥  
  
बन्धूकाभैर्भानुभिर्भासयन्ती  
विश्वं शश्वत्तुङ्गपीनस्तनार्धा ।  
लावण्याब्धेः सुन्दरि त्वं प्रसादा-  
दायुः प्रजां रयिमस्मासु धेहि ॥ ४४॥  
  
कर्णाकर्णय मे तत्त्वं या चिच्छक्तिरितीर्यते ।  
त्रिर्वदामि मुमुक्षूणां सा काष्ठा सा परगतिः ॥ ४५॥  
  
वाग्देवीति त्वां वदन्त्यम्ब केचि-  
ल्लक्ष्मीर्गौरीत्येवमन्ये वदन्ति ।  
शश्वन्मातः प्रत्यगद्वैतरूपां  
शंसन्ति केचिन्निविदो जनाः ॥ ४६॥  
  
ललितेति सुधापूरमाधुरीचोरमम्बिके ।  
तव नामास्ति यत्तेन जिह्वा मे मधुमत्तमा ॥ ४७॥  
  
ये सम्पन्नाः साधनैस्तैश्चत्तुर्भिः  
शुश्रूषाभिर्देशिकं प्रीणयन्ति ।  
सम्यग्विद्वाञ्शुद्धसत्त्वान्तराणां  
तेषामेवैतां ब्रह्मविद्यां वदेत ॥ ४८॥  
  
अभिचारादिभिः कृत्यां यः प्रेरयति मय्युमे ।  
तव हुङ्कारसन्त्रस्ता प्रत्यक्कर्तारमृच्छतु ॥ ४९॥  
  
जगत्पवित्रि मामिकामपहराशु दुर्जराम् ।  
प्रसीद मे दया धुने प्रशस्तिमम्ब नस्कृधि ॥ ५०॥  
  
कदम्बारुणमम्बाया रूपं चिन्तय चित्त मे ।  
मुञ्च पापीयसीं निष्ठां मा गृधः कस्य स्विद्धनम् ॥ ५१॥  
  
भण्डभण्डनलीलायां रक्तचन्दनपङ्किलः ।  
अङ्कुशस्तव तं हन्याद्यश्च नो द्विषते जनः ॥ ५२॥  
  
रे रे चित्त त्वं वृथा शोकसिन्धौ  
मज्जस्यन्तर्वच्म्युपायं विमुक्त्यै ।  
देव्याः पादौ पूजयैकाक्षरेण  
तत्ते पदं सङ्ग्रहेण ब्रवीम्योम् ॥ ५३॥  
  
चञ्चद्बालातपज्योत्स्नाकलामण्डलशालिने ।  
ऐक्षवाय नमो मातर्बाहुभ्यां तव धन्वने ॥ ५४॥  
  
तामेवाद्यां ब्रह्मविद्यामुपासे  
मूर्तैर्वेदैः स्तूयमानां भवानीम् ।  
हन्त स्वात्मत्त्वेन यां मुक्तिकामो  
मत्वा धीरो हर्षशोकौ जहाति ॥ ५५॥  
  
शरणं करवाण्यम्ब चरणं तव सुन्दरि ।  
शेपे त्वत्पादुकाभ्यां मे नान्यः पन्था अयनाय ॥ ५६॥  
  
रत्नच्छत्रैश्चामरैर्दर्पणाद्यै-  
श्चक्रेशानीं सर्वदोपचारयन्त्यः ।  
योगिन्योऽन्याः शक्तयश्चाणिमाद्या  
यूयं पात स्वस्तिभिः सदा नः ॥ ५७॥  
  
दरिद्रं मां विजानीहि सर्वज्ञासि यतः शिवे ।  
दूरीकृत्याशु दुरितमथ नो वर्धयारयिम् ॥ ५८॥  
  
महेश्वरि महामन्त्रकूटत्रयकलेबरे ।  
कादिविद्याक्षरश्रेणीमुशन्तस्त्वा हवामहे ॥ ५९॥  
  
मूलाधारादूर्ध्वमन्तश्चरन्तीं  
भित्त्वा ग्रन्थीन्मूर्ध्नि निर्यत्सुधार्द्राम् ।  
पश्यन्तस्त्वां ये च तृप्तिं लभन्ते  
तेषां शान्तिः शाश्वती नेतरेषाम् ॥ ६०॥  
  
मह्यं द्रुह्यन्ति ये मातः त्वद्ध्यानासक्तचेतसे ।  
तानम्ब सायकैरेभिरव ब्रह्मद्विषो जहि ॥ ६१॥  
  
त्वद्भक्तानामम्ब शान्तैषणानां  
ब्रह्मिष्ठानां दृष्टिपातेन पूतः ।  
पापीयानप्यावृतः स्वर्वधूभिः  
शोकातिगो मोदते स्वर्गलोके ॥ ६२॥  
  
सन्तु विद्या जगत्यस्मिन् संसारभ्रमहेतवः ।  
भजेऽहं त्वां यया विद्वान् विद्ययाऽमृतमश्नुते ॥ ६३॥  
  
विद्वन्मुख्यैर्विद्रुमाभं विशाल-  
श्रोणीशिञ्जन्मेखलाकिङ्किणीकम् ।  
चन्द्रोत्तंसं चिन्मयं वस्तु किञ्चि-  
द्विद्धि त्वमेतन्निहितं गुहायाम् ॥ ६४॥  
  
न विस्मरामि चिन्मूर्तिमिक्षुकोदण्डशालिनीम् ।  
मुनयः सनकप्रेष्ठास्तामाहुः परमां गतिम् ॥ ६५॥  
  
चक्षुःप्रेङ्खत्प्रेमकारुण्यधारां  
हंसज्योत्स्नापूरहृष्यच्चकोराम् ।  
यामाश्लिष्यन्मोदते देवदेवः  
सा नो देवी सुहवा शर्म यच्छतु ॥ ६६॥  
  
मुञ्च वञ्चकतां चित्त पामरं चापि दैवतम् ।  
गृहाण पदमम्बाया एतदालम्बनं परम् ॥ ६७॥  
  
का मे भीतिः का क्षतिः किं दुरापं  
कामेशाङ्कोत्तुङ्गपर्यङ्कसंस्थाम् ।  
तत्त्वातीतामच्युतानन्ददात्रीं  
देवीमहं निरृतिं वन्दमानः ॥ ६८॥  
  
चिन्तामणिमयोत्तंसकान्तिकञ्चुकितानने ।  
ललिते त्वां सकृन्नत्वा न बिभेति कुतश्चन ॥ ६९॥  
  
तारुण्योत्तुङ्गितकुचे लावण्योल्लासितेक्षणे ।  
तवाज्ञयैव कामाद्या मास्मान्प्रापन्नरातयः ॥ ७०॥  
  
आकर्णाकृष्टकामासस्त्रसञ्जातं तापमम्ब मे ।  
आचामतु कटाक्षस्ते पर्जन्यो वृष्टिमानिव ॥ ७१॥  
  
कुर्वे गर्वेणापचारानपारा-  
नद्यप्यम्ब त्वत्पदाब्जं तथापि ।  
मन्ये धन्ये देवि विद्यावलम्बं  
मातेव पुत्रं बिभृतास्वेनम् ॥ ७२॥  
  
यथोपास्तिक्षतिर्नस्यात्तव चक्रस्य सुन्दरि ।  
कृपया कुरु कल्याणि तथा मे स्वस्तिरायुषि ॥ ७३॥  
  
चक्रं सेवे तावकं सर्वसिद्ध्यै  
श्रीमन्मातः सिद्धयश्चाणिमाद्याः ।  
नित्या मुद्रा शक्तयश्चाङ्गदेव्यो  
यस्मिन्देवा अधि विश्वे निषेदुः ॥ ७४॥  
  
सुकुमारे सुखाकारे सुनेत्रे सूक्ष्ममध्यमे ।  
सुप्रसन्ना भव शिवे सुमृडीका सरस्वती ॥ ७५॥  
  
विद्युद्वल्लीकन्दलीं कल्पयन्तीं  
मूर्तिं स्फूर्त्या पङ्कजं धारयन्तीम् ।  
ध्यायन् हि त्वां जायते सार्वभौमो  
विश्वा आशाः पृतनाः सञ्जयन्जयन् ॥ ७६॥  
  
अविज्ञाय परां शक्तिमात्मभूतां महेश्वरीम् ।  
अहो पतन्ति निरयेषु ये के चात्महनो जनाः ॥ ७७॥  
  
सिन्दूराभैस्सुन्दरैरंशुबृन्दैः  
लाक्षालक्ष्म्यां मज्जयन्तीं जगन्ति ।  
हेरम्बाम्ब त्वां हृदा लम्बते य-  
स्तस्मै विशः स्वयमेवानमन्ते ॥ ७८॥  
  
तव तत्त्वं विमृशतां प्रत्यगद्वैतलक्षणम् ।  
चिदानन्दघनादन्यन्नेह नानास्ति किञ्चन ॥ ७९॥  
  
कण्ठात्कुण्डलिनीं नीत्वा सहस्रारं शिवे तव ।  
न पुनर्जायते गर्भे सुमेधा अमृतोक्षितः ॥ ८०॥  
  
त्वत्पादुकानुसन्धानप्राप्तसर्वात्मतादृशि ।  
पूर्णाहङ्कृतिमत्यस्मिन्न कर्म लिप्यते नरे ॥ ८१॥  
  
तवानुग्रहनिर्भिन्नहृदयग्रन्थिरद्रिजे ।  
स्वात्मत्वेन जगन्मत्वा ततो न विजुगुप्सते ॥ ८२॥  
  
कदा वसुदलोपेते त्रिकोणनवकान्विते ।  
आवाहयामि चक्रे त्वां सूर्याभां श्रियमैश्वरीम् ॥ ८३॥  
  
ह्रीमित्येकं तावकं वाचकार्णं  
यज्जिह्वाग्रे देवि जागर्ति किञ्चित् ।  
को वायं स्यात्कामकामस्त्रिलोक्यां  
सर्वेऽस्मै देवाः बलिमावहन्ति ॥ ८४॥  
  
नाकस्त्रीणां किन्नरीणां नृपाणा-  
प्याकर्षि चेतसा चिन्तनीयम् ।  
त्वत्पाणिस्थं कुङ्कुमाभं शिवे यं  
द्विष्मस्तस्मिन्प्रति मुञ्चामि पाशम् ॥ ८५॥  
  
नूनं सिंहासनेश्वर्यास्तवाज्ञां शिरसा वहन् ।  
भयेन पवमानोऽयं सर्वा दिशोऽनुविधावति ॥ ८६॥  
  
त्रिकालाढ्यां त्रिहृल्लेखां द्विहंसस्वरभूषिताम् ।  
यो जपत्यम्ब ते विद्यां सोऽक्षरः परमः स्वराट् ॥ ८७॥  
  
दारिद्र्याब्धौ देवि मग्नोऽपि शश्व-  
द्वाचा याचे नाहमम्ब त्वदन्यम् ।  
तस्मादस्मद्वाञ्छितं पूरयैत-  
दुषा सा नक्ता सुदुघेव धेनुः ॥ ८८॥  
  
यो वा यद्यत्कामनाकृष्टचित्तः  
स्तुत्वोपास्ते देवि ते चक्रविद्याम् ।  
कल्याणानामालयः कालयोगात्  
तं तं लोकं जयते तांश्च कामान् ॥ ८९॥  
  
साधकस्सततं कुर्यादैक्यं श्रीचक्रदेहयोः ।  
तथा देव्यात्मनोरैक्यमेतावदनुशासनम् ॥ ९०॥  
  
हस्ताम्भोजप्रोल्लसच्चामराभ्यां  
श्रीवाणीभ्यां पार्श्वयोर्वीज्यमानाम् ।  
श्रीसाम्राज्ञि त्वां सदा लोकयेयं  
सदा सद्भिः सेव्यमानां निगूढाम् ॥ ९१॥  
  
इष्टानिष्टप्राप्तिविच्छित्तिहेतुः  
स्तोतुं वाचां कॢप्तिरित्येव मन्ये ।  
त्वद्रूपं हि स्वानुभूत्यैकवेद्यं  
न चक्षुषा गृह्यते नापि वाचा ॥ ९२॥  
  
हरस्वरैश्चतुर्वर्गप्रदं मन्त्रं सबिन्दुकम् ।  
देव्या जपत विप्रेन्द्रा अन्या वाचो विमुञ्चथ ॥ ९३॥  
  
यस्ते राकाचन्द्रबिम्बासनस्थां  
पीयूषाब्धिं कल्पयन्तीं मयूखैः ।  
मूर्तिं भक्त्या ध्यायते हृत्सरोजे  
न तस्य रोगो न जरा न मृत्युः ॥ ९४॥  
  
तुभ्यं मातर्योऽञ्जलिं मूर्ध्नि धत्ते  
मौलिश्रेण्या भूभुजस्तं नमन्ति ।  
यः स्तौति त्वामम्ब चिद्वल्लिवाचा  
तं धीरासः कवय उन्नयन्ति ॥ ९५॥  
  
वैरिञ्चोघैर्विष्णुरुद्रेन्द्रबृन्दैः  
दुर्गाकालीभैरवीशक्तिसङ्ङ्घैः ।  
यत्रे(न्त्रे)शि त्वं वर्तते(से) स्तूयमाना  
न तत्र सूर्यो भाति न चन्द्रतारकम् ॥ ९६॥  
  
भूत्यै भवानि त्वां वन्दे सुराः शतमखादयः ।  
त्वामानम्य समृद्धाः स्युरायो धामानि दिव्यानि ॥ ९७॥  
  
पुष्पवत्फुल्लताटङ्कां प्रातरादित्यपाटलाम् ।  
यस्त्वामन्तः स्मरत्यम्ब तस्य देवा असन्वशे ॥ ९८॥  
  
वश्ये विद्रुमसङ्काशां विद्यायां विशदप्रभाम् ।  
त्वामम्ब भावयेद्भूत्यै सुवर्णां हेममालिनीम् ॥ ९९॥  
  
वामाङ्गस्थामीशितुर्दीप्यमानां  
भूषाबृन्दैरिन्दुरेखावतंसाम् ।  
यस्त्वां पश्यन् सततं नैव तृप्तः  
तस्मै च देवि वषडस्तु तुभ्यम् ॥ १००॥  
  
नवनीपवनीवासलालसोत्तममानसे ।  
शृङ्गारदेवते मातः श्रियं वासय मे कुले ॥ १०१॥  
  
भक्त्याभक्त्या वापि पद्यावसान-  
श्रुत्या स्तुत्या चैतया स्तौति यस्त्वाम् ।  
तस्य क्षिप्रं त्वत्प्रसादेन मातः  
सत्याः सन्तु यजमानस्य कामाः ॥ १०२॥  
  
बालिशेन मया प्रोक्तमपि वात्सल्यशालिनोः ।  
आनन्दमादिदम्पत्योरिमा वर्धन्तु वाङ्गिरः ॥ १०३॥  
  
माधुरीसौरभावासचापसायकधारिणीम् ।  
देवीं ध्यायन् पठेदेतत्सर्वकामार्थसिद्धये ॥ १०४॥  
  
स्तोत्रमेतत्प्रजपतस्तव त्रिपुरसुन्दरि ।  
अनुद्वीक्ष्य भयाद्दूरं मृत्युर्धावति पञ्चमः ॥ १०५॥  
  
यः पठति स्तुतिमेतां विद्यावन्तं तमम्ब धनवन्तम् ।  
कुरु देवि यशस्वन्तं वर्चस्वन्तं मनुष्येषु ॥ १०६॥  
  
ये शृण्वन्ति स्तुतिमिमां तव देव्यनसूयकाः ।  
तेभ्यो देहि श्रियं विद्यामुद्वर्च उत्तनूबलम् ॥ १०७॥  
  
त्वामेवाहं स्तौमि नित्यं प्रणौमि  
श्रीविद्येशां वच्मि सञ्चिन्तयामि ।  
अध्यास्ते या विश्वमाता विराजो  
हृत्पुण्डरीकं विरजं विशुद्धम् ॥ १०८॥  
  
शङ्करेण रचितं स्तवोत्तमं  
यः पठेज्जगति भक्तिमान्नरः ।  
तस्य सिद्धिरतुला भवेद्ध्रुवा  
सुन्दरी च सततं प्रसीदति ॥ १०९॥  
  
यत्रैव यत्रैव मनो मदीयं  
तत्रैव तत्रैव तव स्वरूपम् ।  
यत्रैव यत्रैव शिरो मदीयं  
तत्रैव तत्रैव पदद्वयं ते ॥ ११०॥  
  
॥ इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्षङ्करभगवतः कृतौ त्रिपुरसुन्दरीवेदपादस्तोत्रं सम्पूर्णम् ॥  
  
  
Encoded and proofread by P. R. Ramamurthy  
  
  
