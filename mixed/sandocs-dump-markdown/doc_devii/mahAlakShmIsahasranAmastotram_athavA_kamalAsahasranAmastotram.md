+++
"Text title" = "mahaalaxmii sahasranaama stotra from brahmapuraaNa"
"File name" = "mahaalaxmisahasra.itx"
itxtitle = "mahAlakShmIsahasranAmastotram athavA kamalAsahasranAmastotram"
engtitle = "mahAlaxmI sahasranAma stotram"
Category = "sahasranAma, devii, lakShmI, stotra, devI"
Location = "doc_devii"
Sublocation = "devii"
SubDeity = "lakShmI"
Texttype = "stotra"
Language = "Sanskrit"
Subject = "hinduism/religion"
"Proofread by" = "Kirk Wortman"
Description-comments = "from Devistutimanjari edited by Radhakrishnasastri"
Acknowledge-Permission = "Mahaperiaval trust"
"Latest update" = "August 13, 2002, May 8, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "महालक्ष्मीसहस्रनामस्तोत्रम् अथवा कमलासहस्रनामस्तोत्रम्"

+++
  
 श्रीमहालक्ष्मीसहस्रनामस्तोत्रम् अथवा कमलासहस्रनामस्तोत्रम्   
  
ॐ तामाह्वयामि सुभगां लक्ष्मीं त्रैलोक्यपूजिताम् ।  
एह्येहि देवि पद्माक्षि पद्माकरकृतालये ॥ १॥  
  
आगच्छागच्छ वरदे पश्य मां स्वेन चक्षुषा ।  
आयाह्यायाहि धर्मार्थकाममोक्षमये शुभे ॥ २॥  
  
एवंविधैः स्तुतिपदैः सत्यैः सत्यार्थसंस्तुता ।  
कनीयसी महाभागा चन्द्रेण परमात्मना ॥ ३॥  
  
निशाकरश्च सा देवी भ्रातरौ द्वौ पयोनिधेः ।  
उत्पन्नमात्रौ तावास्तां शिवकेशवसंश्रितौ ॥ ४॥  
  
सनत्कुमारस्तमृषिं समाभाष्य पुरातनम् ।  
प्रोक्तवानितिहासं तु लक्ष्म्याः स्तोत्रमनुत्तमम् ॥ ५॥  
  
अथेदृशान्महाघोराद् दारिद्र्यान्नरकात्कथम् ।  
मुक्तिर्भवति लोकेऽस्मिन् दारिद्र्यं याति भस्मताम् ॥ ६॥  
  
सनत्कुमार उवाच -  
पूर्वं कृतयुगे ब्रह्मा भगवान् सर्वलोककृत् ।  
सृष्टिं नानाविधां कृत्वा पश्चाच्चि न्तामुपेयिवान् ॥ ७॥  
  
किमाहाराः प्रजास्त्वेताः सम्भविष्यन्ति भूतले ।  
तथैव चासां दारिद्र्यात्कथमुत्तरणं भवेत् ॥ ८॥  
  
दारिद्र्यान्मरणं श्रेयस्ति्वति सञ्चिन्त्य चेतसि ।  
क्षीरोदस्योत्तरे कूले जगाम कमलोद्भवः ॥ ९॥  
  
तत्र तीव्रं तपस्तप्त्वा कदाचित्परमेश्वरम् ।  
ददर्श पुण्डरीकाक्षं वासुदेवं जगद्गुरुम् ॥ १०॥  
  
सर्वज्ञं सर्वशक्तीनां सर्वावासं सनातनम् ।  
सर्वेश्वरं वासुदेवं विष्णुं लक्ष्मीपतिं प्रभुम् ॥ ११॥  
  
सोमकोटिप्रतीकाशं क्षीरोद विमले जले ।  
अनन्तभोगशयनं विश्रान्तं श्रीनिकेतनम् ॥ १२॥  
  
कोटिसूर्यप्रतीकाशं महायोगेश्वरेश्वरम् ।  
योगनिद्रारतं श्रीशं सर्वावासं सुरेश्वरम् ॥ १३॥  
  
जगदुत्पत्तिसंहारस्थितिकारणकारणम् ।  
लक्ष्म्यादि शक्तिकरणजातमण्डलमण्डितम् ॥ १४॥  
  
आयुधैर्देहवद्भिश्च चक्राद्यैः परिवारितम् ।  
दुर्निरीक्ष्यं सुरैः सिद्धः महायोनिशतैरपि ॥ १५॥  
  
आधारं सर्वशक्तीनां परं तेजः सुदुस्सहम् ।  
प्रबुद्ध ं देवमीशानं दृष्ट्वा कमलसम्भवः ॥ १६॥  
  
शिरस्यञ्जलिमाधाय स्तोत्रं पूर्वमुवाच ह ।  
मनोवाञ्छितसिद्धि ं त्वं पूरयस्व महेश्वर ॥ १७॥  
  
जितं ते पुण्डरीक्ष नमस्ते विश्वभावन ।  
नमस्तेऽस्तु हृषीकेश महापुरुषपूर्वज ॥ १८॥  
  
सर्वेश्वर जयानन्द सर्वावास परात्पर ।  
प्रसीद मम भक्तस्य छिन्धि सन्देहजं तमः ॥ १९॥  
  
एवं स्तुतः स भगवान् ब्रह्म णाऽव्यक्तजन्मना ।  
प्रसादाभिमुखः प्राह हरिर्विश्रान्तलोचनः ॥ २०॥  
  
श्रीभगवानुवाच -  
हिरण्यगर्भ तुष्टोऽस्मि ब्रूहि यत्तेऽभिवाञ्छितम् ।  
तद्वक्ष्यामि न सन्देहो भक्तोऽसि मम सुव्रत ॥ २१॥  
  
केशवाद्वचनं श्रुत्वा करुणाविष्टचेतनः ।  
प्रत्युवाच महाबुद्धिर्भगवन्तं जनार्दनम् ॥ २२॥  
  
चतुर्विधं भवस्यास्य भूतसर्गस्य केशव ।  
परित्राणाय मे ब्रूहि रहस्यं परमाद्भुतम् ॥ २३॥  
  
दारिद्र्यशमनं धन्यं मनोज्ञं पावनं परम् ।  
सर्वेश्वर महाबुद्ध स्वरूपं भैरवं महत् ॥ २४॥  
  
श्रियः सर्वातिशायिन्यास्तथा ज्ञानं च शाश्वतम् ।  
नामानि चैव मुख्यानि यानि गौणानि चाच्युत ॥ २५॥  
  
त्वद्वक्त्रकमलोत्थानि श्रेतुमिच्छामि तत्त्वतः ।  
इति तस्य वचः श्रुत्वा प्रतिवाक्यमुवाच सः ॥ २६॥  
  
श्रीभगवानुवाच -  
महाविभूतिसंयुक्ता षाड्गुण्यवपुषः प्रभो ।  
भगवद्वासुदेवस्य नित्यं चैषाऽनपायिनी ॥ २७॥  
  
एकैव वर्ततेऽभिन्ना ज्योत्स्नेव हिमदीधितेः ।  
सर्वशक्त्यात्मिका चैव विश्वं व्याप्य व्यवस्थिता ॥ २८॥  
  
सर्वैश्वर्यगुणोपेता नित्यशुद्धस्वरूपिणी ।  
प्राणशक्तिः परा ह्येषा सर्वेषां प्राणिनां भुवि ॥ २९॥  
  
शक्तीनां चैव सर्वासां योनिभूता परा कला ।  
अहं तस्याः परं नाम्नां सहस्रमिदमुत्तमम् ॥ ३०॥  
  
शृणुष्वावहितो भूत्वा परमैश्वर्यभूतिदम् ।  
देव्याख्यास्मृतिमात्रेण दारिद्र्यं याति भस्मताम् ॥ ३१॥  
  
अथ महालक्ष्मीसहस्रनामस्तोत्रम् अथवा कमलासहस्रनामस्तोत्रम् ।  
  
श्रीः पद्मा प्रकृतिः सत्त्वा शान्ता चिच्छक्तिरव्यया ।  
केवला निष्कला शुद्धा व्यापिनी व्योमविग्रहा ॥ १॥  
  
व्योमपद्मकृताधारा परा व्योमामृतोद्भवा ।  
निर्व्योमा व्योममध्यस्था पञ्चव्योमपदाश्रिता ॥ २॥  
  
अच्युता व्योमनिलया परमानन्दरूपिणी ।  
नित्यशुद्धा नित्यतृप्ता निर्विकारा निरीक्षणा ॥ ३॥  
  
ज्ञानशक्तिः कर्तृशक्तिर्भोक्तृशक्तिः शिखावहा ।  
स्नेहाभासा निरानन्दा विभूतिर्विमलाचला ॥ ४॥  
  
अनन्ता वैष्णवी व्यक्ता विश्वानन्दा विकासिनी ।  
शक्तिर्विभिन्नसर्वार्तिः समुद्रपरितोषिणी ॥ ५॥  
  
मूर्तिः सनातनी हार्दी निस्तरङ्गा निरामया ।  
ज्ञानज्ञेया ज्ञानगम्या ज्ञानज्ञेयविकासिनी ॥ ६॥  
  
स्वच्छन्दशक्तिर्गहना निष्कम्पार्चिः सुनिर्मला ।  
स्वरूपा सर्वगा पारा बृंहिणी सुगुणोर्जिता ॥ ७॥  
  
अकलङ्का निराधारा निःसंकल्पा निराश्रया ।  
असंकीर्णा सुशान्ता च शाश्वती भासुरी स्थिरा ॥ ८॥  
  
अनौपम्या निर्विकल्पा नियन्त्री यन्त्रवाहिनी ।  
अभेद्या भेदिनी भिन्ना भारती वैखरी खगा ॥ ९॥  
  
अग्राह्या ग्राहिका गूढा गम्भीरा विश्वगोपिनी ।  
अनिर्देश्या प्रतिहता निर्बीजा पावनी परा ॥ १०॥  
  
अप्रतर्क्या परिमिता भवभ्रान्तिविनाशिनी ।  
एका द्विरूपा त्रिविधा असंख्याता सुरेश्वरी ॥ ११॥  
  
सुप्रतिष्ठा महाधात्री स्थितिर्वृद्धिर्ध्रुवा गतिः ।  
ईश्वरी महिमा ऋद्धिः प्रमोदा उज्ज्वलोद्यमा ॥ १२॥  
  
अक्षया वर्द्धमाना च सुप्रकाशा विहङ्गमा ।  
नीरजा जननी नित्या जया रोचिष्मती शुभा ॥ १३॥  
  
तपोनुदा च ज्वाला च सुदीप्तिश्चांशुमालिनी ।  
अप्रमेया त्रिधा सूक्ष्मा परा निर्वाणदायिनी ॥ १४॥  
  
अवदाता सुशुद्धा च अमोघाख्या परम्परा ।  
संधानकी शुद्धविद्या सर्वभूतमहेश्वरी ॥ १५॥  
  
लक्ष्मीस्तुष्टिर्महाधीरा शान्तिरापूरणानवा ।  
अनुग्रहा शक्तिराद्या जगज्ज्येष्ठा जगद्विधिः ॥ १६॥  
  
सत्या प्रह्वा क्रिया योग्या अपर्णा ह्लादिनी शिवा ।  
सम्पूर्णाह्लादिनी शुद्धा ज्योतिष्मत्यमृतावहा ॥ १७॥  
  
रजोवत्यर्कप्रतिभाऽऽकर्षिणी कर्षिणी रसा ।  
परा वसुमती देवी कान्तिः शान्तिर्मतिः कला ॥ १८॥  
  
कला कलङ्करहिता विशालोद्दीपनी रतिः ।  
सम्बोधिनी हारिणी च प्रभावा भवभूतिदा ॥ १९॥  
  
अमृतस्यन्दिनी जीवा जननी खण्डिका स्थिरा ।  
धूमा कलावती पूर्णा भासुरा सुमतीरसा ॥ २०॥  
  
शुद्धा ध्वनिः सृतिः सृष्टिर्विकृतिः कृष्टिरेव च ।  
प्रापणी प्राणदा प्रह्वा विश्वा पाण्डुरवासिनी ॥ २१॥  
  
अवनिर्वज्रनलिका चित्रा ब्रह्माण्डवासिनी ।  
अनन्तरूपानन्तात्मानन्तस्थानन्तसम्भवा ॥ २२॥  
  
महाशक्तिः प्राणशक्तिः प्राणदात्री ऋतम्भरा ।  
महासमूहा निखिला इच्छाधारा सुखावहा ॥ २३॥  
  
प्रत्यक्षलक्ष्मीर्निष्कम्पा प्ररोहाबुद्धिगोचरा ।  
नानादेहा महावर्ता बहुदेहविकासिनी ॥ २४॥  
  
सहस्राणी प्रधाना च न्यायवस्तुप्रकाशिका ।  
सर्वाभिलाषपूर्णेच्छा सर्वा सर्वार्थभाषिणी ॥ २५॥  
  
नानास्वरूपचिद्धात्री शब्दपूर्वा पुरातनी ।  
व्यक्ताव्यक्ता जीवकेशा सर्वेच्छापरिपूरिता ॥ २६॥  
  
संकल्पसिद्धा सांख्येया तत्त्वगर्भा धरावहा ।  
भूतरूपा चित्स्वरूपा त्रिगुणा गुणगर्विता ॥ २७॥  
  
प्रजापतीश्वरी रौद्री सर्वाधारा सुखावहा ।  
कल्याणवाहिका कल्या कलिकल्मषनाशिनी ॥ २८॥  
  
नीरूपोद्भिन्नसंताना सुयन्त्रा त्रिगुणालया ।  
महामाया योगमाया महायोगेश्वरी प्रिया ॥ २९॥  
  
महास्त्री विमला कीर्तिर्जया लक्ष्मीर्निरञ्जना ।  
प्रकृतिर्भगवन्माया शक्तिर्निद्रा यशस्करी ॥ ३०॥  
  
चिन्ता बुद्धिर्यशः प्रज्ञा शान्तिः सुप्रीतिवर्द्धिनी ।  
प्रद्युम्नमाता साध्वी च सुखसौभाग्यसिद्धिदा ॥ ३१॥  
  
काष्ठा निष्ठा प्रतिष्ठा च ज्येष्ठा श्रेष्ठा जयावहा ।  
सर्वातिशायिनी प्रीतिर्विश्वशक्तिर्महाबला ॥ ३२॥  
  
वरिष्ठा विजया वीरा जयन्ती विजयप्रदा ।  
हृद्गृहा गोपिनी गुह्या गणगन्धर्वसेविता ॥ ३३॥  
  
योगीश्वरी योगमाया योगिनी योगसिद्धिदा ।  
महायोगेश्वरवृता योगा योगेश्वरप्रिया ॥ ३४॥  
  
ब्रह्मेन्द्ररुद्रनमिता सुरासुरवरप्रदा ।  
त्रिवर्त्मगा त्रिलोकस्था त्रिविक्रमपदोद्भवा ॥ ३५॥  
  
सुतारा तारिणी तारा दुर्गा संतारिणी परा ।  
सुतारिणी तारयन्ती भूरितारेश्वरप्रभा ॥ ३६॥  
  
गुह्यविद्या यज्ञविद्या महाविद्या सुशोभिता ।  
अध्यात्मविद्या विघ्नेशी पद्मस्था परमेष्ठिनी ॥ ३७॥  
  
आन्वीक्षिकी त्रयी वार्ता दण्डनीतिर्नयात्मिका ।  
गौरी वागीश्वरी गोप्त्री गायत्री कमलोद्भवा ॥ ३८॥  
  
विश्वम्भरा विश्वरूपा विश्वमाता वसुप्रदा ।  
सिद्धिः स्वाहा स्वधा स्वस्तिः सुधा सर्वार्थसाधिनी ॥ ३९॥  
  
इच्छा सृष्टिर्द्युतिर्भूतिः कीर्तिः श्रद्धा दयामतिः ।  
श्रुतिर्मेधा धृतिर्ह्रीः श्रीर्विद्या विबुधवन्दिता ॥ ४०॥  
  
अनसूया घृणा नीतिर्निर्वृतिः कामधुक्करा ।  
प्रतिज्ञा संततिर्भूतिर्द्यौः प्रज्ञा विश्वमानिनी ॥ ४१॥  
  
स्मृतिर्वाग्विश्वजननी पश्यन्ती मध्यमा समा ।  
संध्या मेधा प्रभा भीमा सर्वाकारा सरस्वती ॥ ४२॥  
  
काङ्क्षा माया महामाया मोहिनी माधवप्रिया ।  
सौम्याभोगा महाभोगा भोगिनी भोगदायिनी ॥ ४३॥  
  
सुधौतकनकप्रख्या सुवर्णकमलासना ।  
हिरण्यगर्भा सुश्रोणी हारिणी रमणी रमा ॥ ४४॥  
  
चन्द्रा हिरण्मयी ज्योत्स्ना रम्या शोभा शुभावहा ।  
त्रैलोक्यमण्डना नारी नरेश्वरवरार्चिता ॥ ४५॥  
  
त्रैलोक्यसुन्दरी रामा महाविभववाहिनी ।  
पद्मस्था पद्मनिलया पद्ममालाविभूषिता ॥ ४६॥  
  
पद्मयुग्मधरा कान्ता दिव्याभरणभूषिता ।  
विचित्ररत्नमुकुटा विचित्राम्बरभूषणा ॥ ४७॥  
  
विचित्रमाल्यगन्धाढ्या विचित्रायुधवाहना ।  
महानारायणी देवी वैष्णवी वीरवन्दिता ॥ ४८॥  
  
कालसंकर्षिणी घोरा तत्त्वसंकर्षिणीकला ।  
जगत्सम्पूरणी विश्वा महाविभवभूषणा ॥ ४९॥  
  
वारुणी वरदा व्याख्या घण्टाकर्णविराजिता ।  
नृसिंही भैरवी ब्राह्मी भास्करी व्योमचारिणी ॥ ५०॥  
  
ऐन्द्री कामधेनुः सृष्टिः कामयोनिर्महाप्रभा ।  
दृष्टा काम्या विश्वशक्तिर्बीजगत्यात्मदर्शना ॥ ५१॥  
  
गरुडारूढहृदया चान्द्री श्रीर्मधुरानना ।  
महोग्ररूपा वाराही नारसिंही हतासुरा ॥ ५२॥  
  
युगान्तहुतभुग्ज्वाला कराला पिङ्गलाकला ।  
त्रैलोक्यभूषणा भीमा श्यामा त्रैलोक्यमोहिनी ॥ ५३॥  
  
महोत्कटा महारक्ता महाचण्डा महासना ।  
शङ्खिनी लेखिनी स्वस्था लिखिता खेचरेश्वरी ॥ ५४॥  
  
भद्रकाली चैकवीरा कौमारी भवमालिनी ।  
कल्याणी कामधुग्ज्वालामुखी चोत्पलमालिका ॥ ५५॥  
  
बालिका धनदा सूर्या हृदयोत्पलमालिका ।  
अजिता वर्षिणी रीतिर्भरुण्डा गरुडासना ॥ ५६॥  
  
वैश्वानरी महामाया महाकाली विभीषणा ।  
महामन्दारविभवा शिवानन्दा रतिप्रिया ॥ ५७॥  
  
उद्रीतिः पद्ममाला च धर्मवेगा विभावनी ।  
सत्क्रिया देवसेना च हिरण्यरजताश्रया ॥ ५८॥  
  
सहसावर्तमाना च हस्तिनादप्रबोधिनी ।  
हिरण्यपद्मवर्णा च हरिभद्रा सुदुर्द्धरा ॥ ५९॥  
  
सूर्या हिरण्यप्रकटसदृशी हेममालिनी ।  
पद्मानना नित्यपुष्टा देवमाता मृतोद्भवा ॥ ६०॥  
  
महाधना च या शृङ्गी कर्द्दमी कम्बुकन्धरा ।  
आदित्यवर्णा चन्द्राभा गन्धद्वारा दुरासदा ॥ ६१॥  
  
वराचिता वरारोहा वरेण्या विष्णुवल्लभा ।  
कल्याणी वरदा वामा वामेशी विन्ध्यवासिनी ॥ ६२॥  
  
योगनिद्रा योगरता देवकी कामरूपिणी ।  
कंसविद्राविणी दुर्गा कौमारी कौशिकी क्षमा ॥ ६३॥  
  
कात्यायनी कालरात्रिर्निशितृप्ता सुदुर्जया ।  
विरूपाक्षी विशालाक्षी भक्तानांपरिरक्षिणी ॥ ६४॥  
  
बहुरूपा स्वरूपा च विरूपा रूपवर्जिता ।  
घण्टानिनादबहुला जीमूतध्वनिनिःस्वना ॥ ६५॥  
  
महादेवेन्द्रमथिनी भ्रुकुटीकुटिलानना ।  
सत्योपयाचिता चैका कौबेरी ब्रह्मचारिणी ॥ ६६॥  
  
आर्या यशोदा सुतदा धर्मकामार्थमोक्षदा ।  
दारिद्र्यदुःखशमनी घोरदुर्गार्तिनाशिनी ॥ ६७॥  
  
भक्तार्तिशमनी भव्या भवभर्गापहारिणी ।  
क्षीराब्धितनया पद्मा कमला धरणीधरा ॥ ६८॥  
  
रुक्मिणी रोहिणी सीता सत्यभामा यशस्विनी ।  
प्रज्ञाधारामितप्रज्ञा वेदमाता यशोवती ॥ ६९॥  
  
समाधिर्भावना मैत्री करुणा भक्तवत्सला ।  
अन्तर्वेदी दक्षिणा च ब्रह्मचर्यपरागतिः ॥ ७०॥  
  
दीक्षा वीक्षा परीक्षा च समीक्षा वीरवत्सला ।  
अम्बिका सुरभिः सिद्धा सिद्धविद्याधरार्चिता ॥ ७१॥  
  
सुदीक्षा लेलिहाना च कराला विश्वपूरका ।  
विश्वसंधारिणी दीप्तिस्तापनी ताण्डवप्रिया ॥ ७२॥  
  
उद्भवा विरजा राज्ञी तापनी बिन्दुमालिनी ।  
क्षीरधारासुप्रभावा लोकमाता सुवर्चसा ॥ ७३॥  
  
हव्यगर्भा चाज्यगर्भा जुह्वतोयज्ञसम्भवा ।  
आप्यायनी पावनी च दहनी दहनाश्रया ॥ ७४॥  
  
मातृका माधवी मुख्या मोक्षलक्ष्मीर्महर्द्धिदा ।  
सर्वकामप्रदा भद्रा सुभद्रा सर्वमङ्गला ॥ ७५॥  
  
श्वेता सुशुक्लवसना शुक्लमाल्यानुलेपना ।  
हंसा हीनकरी हंसी हृद्या हृत्कमलालया ॥ ७६॥  
  
सितातपत्रा सुश्रोणी पद्मपत्रायतेक्षणा ।  
सावित्री सत्यसंकल्पा कामदा कामकामिनी ॥ ७७॥  
  
दर्शनीया दृशा दृश्या स्पृश्या सेव्या वराङ्गना ।  
भोगप्रिया भोगवती भोगीन्द्रशयनासना ॥ ७८॥  
  
आर्द्रा पुष्करिणी पुण्या पावनी पापसूदनी ।  
श्रीमती च शुभाकारा परमैश्वर्यभूतिदा ॥ ७९॥  
  
अचिन्त्यानन्तविभवा भवभावविभावनी ।  
निश्रेणिः सर्वदेहस्था सर्वभूतनमस्कृता ॥ ८०॥  
  
बला बलाधिका देवी गौतमी गोकुलालया ।  
तोषिणी पूर्णचन्द्राभा एकानन्दा शतानना ॥ ८१॥  
  
उद्याननगरद्वारहर्म्योपवनवासिनी ।  
कूष्माण्डा दारुणा चण्डा किराती नन्दनालया ॥ ८२॥  
  
कालायना कालगम्या भयदा भयनाशिनी ।  
सौदामनी मेघरवा दैत्यदानवमर्दिनी ॥ ८३॥  
  
जगन्माता भयकरी भूतधात्री सुदुर्लभा ।  
काश्यपी शुभदाता च वनमाला शुभावरा ॥ ८४॥  
  
धन्या धन्येश्वरी धन्या रत्नदा वसुवर्द्धिनी ।  
गान्धर्वी रेवती गङ्गा शकुनी विमलानना ॥ ८५॥  
  
इडा शान्तिकरी चैव तामसी कमलालया ।  
आज्यपा वज्रकौमारी सोमपा कुसुमाश्रया ॥ ८६॥  
  
जगत्प्रिया च सरथा दुर्जया खगवाहना ।  
मनोभवा कामचारा सिद्धचारणसेविता ॥ ८७॥  
  
व्योमलक्ष्मीर्महालक्ष्मीस्तेजोलक्ष्मीः सुजाज्वला ।  
रसलक्ष्मीर्जगद्योनिर्गन्धलक्ष्मीर्वनाश्रया ॥ ८८॥  
  
श्रवणा श्रावणी नेत्री रसनाप्राणचारिणी ।  
विरिञ्चिमाता विभवा वरवारिजवाहना ॥ ८९॥  
  
वीर्या वीरेश्वरी वन्द्या विशोका वसुवर्द्धिनी ।  
अनाहता कुण्डलिनी नलिनी वनवासिनी ॥ ९०॥  
  
गान्धारिणीन्द्रनमिता सुरेन्द्रनमिता सती ।  
सर्वमङ्गल्यमाङ्गल्या सर्वकामसमृद्धिदा ॥ ९१॥  
  
सर्वानन्दा महानन्दा सत्कीर्तिः सिद्धसेविता ।  
सिनीवाली कुहू राका अमा चानुमतिर्द्युतिः ॥ ९२॥  
  
अरुन्धती वसुमती भार्गवी वास्तुदेवता ।  
मायूरी वज्रवेताली वज्रहस्ता वरानना ॥ ९३॥  
  
अनघा धरणिर्धीरा धमनी मणिभूषणा ।  
राजश्री रूपसहिता ब्रह्मश्रीर्ब्रह्मवन्दिता ॥ ९४॥  
  
जयश्रीर्जयदा ज्ञेया सर्गश्रीः स्वर्गतिः सताम् ।  
सुपुष्पा पुष्पनिलया फलश्रीर्निष्कलप्रिया ॥ ९५॥  
  
धनुर्लक्ष्मीस्त्वमिलिता परक्रोधनिवारिणी ।  
कद्रूर्द्धनायुः कपिला सुरसा सुरमोहिनी ॥ ९६॥  
  
महाश्वेता महानीला महामूर्तिर्विषापहा ।  
सुप्रभा ज्वालिनी दीप्तिस्तृप्तिर्व्याप्तिः प्रभाकरी ॥ ९७॥  
  
तेजोवती पद्मबोधा मदलेखारुणावती ।  
रत्ना रत्नावली भूता शतधामा शतापहा ॥ ९८॥  
  
त्रिगुणा घोषिणी रक्ष्या नर्द्दिनी घोषवर्जिता ।  
साध्या दितिर्दितिदेवी मृगवाहा मृगाङ्कगा ॥ ९९॥  
  
चित्रनीलोत्पलगता वृषरत्नकराश्रया ।  
हिरण्यरजतद्वन्द्वा शङ्खभद्रासनास्थिता ॥ १००॥  
  
गोमूत्रगोमयक्षीरदधिसर्पिर्जलाश्रया ।  
मरीचिश्चीरवसना पूर्णा चन्द्रार्कविष्टरा ॥ १०१॥  
  
सुसूक्ष्मा निर्वृतिः स्थूला निवृत्तारातिरेव च ।  
मरीचिज्वालिनी धूम्रा हव्यवाहा हिरण्यदा ॥ १०२॥  
  
दायिनी कालिनी सिद्धिः शोषिणी सम्प्रबोधिनी ।  
भास्वरा संहतिस्तीक्ष्णा प्रचण्डज्वलनोज्ज्वला ॥ १०३॥  
  
साङ्गा प्रचण्डा दीप्ता च वैद्युतिः सुमहाद्युतिः ।  
कपिला नीलरक्ता च सुषुम्णा विस्फुलिङ्गिनी ॥ १०४॥  
  
अर्चिष्मती रिपुहरा दीर्घा धूमावली जरा ।  
सम्पूर्णमण्डला पूषा स्रंसिनी सुमनोहरा ॥ १०५॥  
  
जया पुष्टिकरीच्छाया मानसा हृदयोज्ज्वला ।  
सुवर्णकरणी श्रेष्ठा मृतसंजीविनीरणे ॥ १०६॥  
  
विशल्यकरणी शुभ्रा संधिनी परमौषधिः ।  
ब्रह्मिष्ठा ब्रह्मसहिता ऐन्दवी रत्नसम्भवा ॥ १०७॥  
  
विद्युत्प्रभा बिन्दुमती त्रिस्वभावगुणाम्बिका ।  
नित्योदिता नित्यहृष्टा नित्यकामकरीषिणी ॥ १०८॥  
  
पद्माङ्का वज्रचिह्ना च वक्रदण्डविभासिनी ।  
विदेहपूजिता कन्या माया विजयवाहिनी ॥ १०९॥  
  
मानिनी मङ्गला मान्या मालिनी मानदायिनी ।  
विश्वेश्वरी गणवती मण्डला मण्डलेश्वरी ॥ ११०॥  
  
हरिप्रिया भौमसुता मनोज्ञा मतिदायिनी ।  
प्रत्यङ्गिरा सोमगुप्ता मनोऽभिज्ञा वदन्मतिः ॥ १११॥  
  
यशोधरा रत्नमाला कृष्णा त्रैलोक्यबन्धनी ।  
अमृता धारिणी हर्षा विनता वल्लकी शची ॥ ११२॥  
  
संकल्पा भामिनी मिश्रा कादम्बर्यमृतप्रभा ।  
अगता निर्गता वज्रा सुहिता संहिताक्षता ॥ ११३॥  
  
सर्वार्थसाधनकरी धातुर्धारणिकामला ।  
करुणाधारसम्भूता कमलाक्षी शशिप्रिया ॥ ११४॥  
  
सौम्यरूपा महादीप्ता महाज्वाला विकाशिनी ।  
माला काञ्चनमाला च सद्वज्रा कनकप्रभा ॥ ११५॥  
  
प्रक्रिया परमा योक्त्री क्षोभिका च सुखोदया ।  
विजृम्भणा च वज्राख्या शृङ्खला कमलेक्षणा ॥ ११६॥  
  
जयंकरी मधुमती हरिता शशिनी शिवा ।  
मूलप्रकृतिरीशानी योगमाता मनोजवा ॥ ११७॥  
  
धर्मोदया भानुमती सर्वाभासा सुखावहा ।  
धुरन्धरा च बाला च धर्मसेव्या तथागता ॥ ११८॥  
  
सुकुमारा सौम्यमुखी सौम्यसम्बोधनोत्तमा ।  
सुमुखी सर्वतोभद्रा गुह्यशक्तिर्गुहालया ॥ ११९॥  
  
हलायुधा चैकवीरा सर्वशस्त्रसुधारिणी ।  
व्योमशक्तिर्महादेहा व्योमगा मधुमन्मयी ॥ १२०॥  
  
गङ्गा वितस्ता यमुना चन्द्रभागा सरस्वती ।  
तिलोत्तमोर्वशी रम्भा स्वामिनी सुरसुन्दरी ॥ १२१॥  
  
बाणप्रहरणावाला बिम्बोष्ठी चारुहासिनी ।  
ककुद्मिनी चारुपृष्ठा दृष्टादृष्टफलप्रदा ॥ १२२॥  
  
काम्याचरी च काम्या च कामाचारविहारिणी ।  
हिमशैलेन्द्रसंकाशा गजेन्द्रवरवाहना ॥ १२३॥  
  
अशेषसुखसौभाग्यसम्पदा योनिरुत्तमा ।  
सर्वोत्कृष्टा सर्वमयी सर्वा सर्वेश्वरप्रिया ॥ १२४॥  
  
सर्वाङ्गयोनिः साव्यक्ता सम्प्रधानेश्वरेश्वरी ।  
विष्णुवक्षःस्थलगता किमतः परमुच्यते ॥ १२५॥  
  
परा निर्महिमा देवी हरिवक्षःस्थलाश्रया ।  
सा देवी पापहन्त्री च सान्निध्यं कुरुतान्मम ॥ १२६॥  
  
इति नाम्नां सहस्रं तु लक्ष्म्याः प्रोक्तं शुभावहम् ।  
परावरेण भेदेन मुख्यगौणेन भागतः ॥ १२७॥  
  
यश्चैतत् कीर्तयेन्नित्यं शृणुयाद् वापि पद्मज ।  
शुचिः समाहितो भूत्वा भक्तिश्रद्धासमन्वितः ॥ १२८॥  
  
श्रीनिवासं समभ्यर्च्य पुष्पधूपानुलेपनैः ।  
भोगैश्च मधुपर्काद्यैर्यथाशक्ति जगद्गुरुम् ॥ १२९॥  
  
तत्पार्श्वस्थां श्रियं देवीं सम्पूज्य श्रीधरप्रियाम् ।  
ततो नामसहस्रोण तोषयेत् परमेश्वरीम् ॥ १३०॥  
  
नामरत्नावलीस्तोत्रमिदं यः सततं पठेत् ।  
प्रसादाभिमुखीलक्ष्मीः सर्वं तस्मै प्रयच्छति ॥ १३१॥  
  
यस्या लक्ष्म्याश्च सम्भूताः शक्तयो विश्वगाः सदा ।  
कारणत्वे न तिष्ठन्ति जगत्यस्मिंश्चराचरे ॥ १३२॥  
  
तस्मात् प्रीता जगन्माता श्रीर्यस्याच्युतवल्लभा ।  
सुप्रीताः शक्तयस्तस्य सिद्धिमिष्टां दिशन्ति हि ॥ १३३॥  
  
एक एव जगत्स्वामी शक्तिमानच्युतः प्रभुः ।  
तदंशशक्तिमन्तोऽन्ये ब्रह्मेशानादयो यथा ॥ १३४॥  
  
तथैवैका परा शक्तिः श्रीस्तस्य करुणाश्रया ।  
ज्ञानादिषाङ्गुण्यमयी या प्रोक्ता प्रकृतिः परा ॥ १३५॥  
  
एकैव शक्तिः श्रीस्तस्या द्वितीयात्मनि वर्तते ।  
परा परेशी सर्वेशी सर्वाकारा सनातनी ॥ १३६॥  
  
अनन्तनामधेया च शक्तिचक्रस्य नायिका ।  
जगच्चराचरमिदं सर्वं व्याप्य व्यवस्थिता ॥ १३७॥  
  
तस्मादेकैव परमा श्रीर्ज्ञेया विश्वरूपिणी ।  
सौम्या सौम्येन रूपेण संस्थिता नटजीववत् ॥ १३८॥  
  
यो यो जगति पुम्भावः स विष्णुरिति निश्चयः ।  
या या तु नारीभावस्था तत्र लक्ष्मीर्व्यवस्थिता ॥ १३९॥  
  
प्रकृतेः पुरुषाच्चान्यस्तृतीयो नैव विद्यते ।  
अथ किं बहुनोक्तेन नरनारीमयो हरिः ॥ १४०॥  
  
अनेकभेदभिन्नस्तु क्रियते परमेश्वरः ।  
महाविभूतिं दयितां ये स्तुवन्त्यच्युतप्रियाम् ॥ १४१॥  
  
ते प्राप्नुवन्ति परमां लक्ष्मीं संशुद्धचेतसः ।  
पद्मयोनिरिदं प्राप्य पठन् स्तोत्रमिदं क्रमात् ॥ १४२॥  
  
दिव्यमष्टगुणैश्वर्यं तत्प्रसादाच्च लब्धवान् ।  
सकामानां च फलदामकामानां च मोक्षदाम् ॥ १४३॥  
  
पुस्तकाख्यां भयत्रात्रीं सितवस्त्रां त्रिलोचनाम् ।  
महापद्मनिषण्णां तां लक्ष्मीमजरतां नमः ॥ १४४॥  
  
करयुगलगृहीतं पूर्णकुम्भं दधाना  
क्वचिदमलगतस्था शङ्खपद्माक्षपाणिः ।  
क्वचिदपि दयिताङ्गे चामरव्यग्रहस्ता  
क्वचिदपि सृणिपाशं बिभ्रती हेमकान्तिः ॥ १४५॥  
  
॥  इत्यादिपद्मपुराणे काश्मीरवर्णने हिरण्यगर्भहृदये  
सर्वकामप्रदायकं पुरुषोत्तमप्रोक्तं  
श्रीलक्ष्मीसहस्रनामस्तोत्रं समाप्तम् ॥  
  
  
Corrected by Kirk Wortman kirkwort@hotmail.com  
  
pUrvapIThikA is included from text entitled  
kamalAsahasranAmastotra devIstutimanjarI edited by  
Radhakrishnasastri from Mahaperiaval trust  
  
