---
Category: sahasranAma, devii, lakShmI, devI
Description/comments: Stotraratnakara II, 1929 Madras, Vishnustutimanjari 1
File name: lakShmIsahasranAmastotraskanda.itx
Indexextra: (nAmAvaliH)
Language: Sanskrit
Latest update: February 27, 2015, October 29, 2016
Location: doc_devii
Proofread by: DPD
Send corrections to: Sanskrit@cheerful.com
Site access: https://sanskritdocuments.org
Source: shrIskandapurANe sanatkumArasaMhitAyAM
SubDeity: lakShmI
Subject: philosophy/hinduism/religion
Sublocation: devii
Text title: Lakshmisahasranamastotram from Skandapurana
Transliterated by: DPD
engtitle: Lakshmisahasranamastotram from Skandapurana
itxtitle: lakShmIsahasranAmastotram (skandapurANAntargatam)
title: लक्ष्मीसहस्रनामस्तोत्रम् (स्कन्दपुराणान्तर्गतम्)

---
  
 श्रीलक्ष्मीसहस्रनामस्तोत्रम्   
  
श्रीस्कन्दपुराणे सनत्कुमारसंहितायाम् ।  
  
श्रीगणेशाय नमः ।  
  
हरिः ॐ ।  
नाम्नां साष्टसहस्रञ्च ब्रूहि गार्ग्य महामते ।  
महालक्ष्म्या महादेव्या भुक्तिमुक्त्यर्थसिद्धये ॥ १॥  
  
गार्ग्य उवाच-  
सनत्कुमारमासीनं द्वादशादित्यसन्निभम् ।  
अपृच्छन्योगिनो भक्त्या योगिनामर्थसिद्धये ॥ २॥  
  
सर्वलौकिककर्मभ्यो विमुक्तानां हिताय वै ।  
भुक्तिमुक्तिप्रदं जप्यमनुब्रूही दयानिधे ॥ ३॥  
  
सनत्कुमार भगवन्सर्वज्ञोऽसि विशेषतः ।  
आस्तिक्यसिद्धये नॄणां क्षिप्रधर्मार्थसाधनम् ॥ ४॥  
  
खिद्यन्ति मानवास्सर्वे धनाभावेन केवलम् ।  
सिद्ध्यन्ति धनिनोऽन्यस्य नैव धर्मार्थकामनाः ॥ ५॥  
  
दारिद्र्यध्वंसिनी नाम केन विद्या प्रकीर्तिता ।  
केन वा ब्रह्मविद्याऽपि केन मृत्युविनाशिनी ॥ ६॥  
  
सर्वासां सारभूतैका विद्यानां केन कीर्तिता ।  
प्रत्यक्षसिद्धिदा ब्रह्मन् तामाचक्ष्व दयानिधे ॥ ७॥  
  
सनत्कुमार उवाच-  
साधु पृष्टं महाभागास्सर्वलोकहितैषिणः ।  
महतामेष धर्मश्च नान्येषामिति मे मतिः ॥ ८॥  
  
ब्रह्मविष्णुमहादेवमहेन्द्रादिमहात्मभिः ।  
सम्प्रोक्तं कथयाम्यद्य लक्ष्मीनामसहस्रकम् ॥ ९॥  
  
यस्योच्चारणमात्रेण दारिद्र्यान्मुच्यते नरः ।  
किं पुनस्तज्जपाज्जापी सर्वेष्टार्थानवाप्नुयात् ॥ १०॥  
  
अस्य श्रीलक्ष्मीदिव्यसहस्रनामस्तोत्रमहामन्त्रस्य  
आनन्दकर्दमचिक्लीतेन्दिरासुतादयो महात्मानो महर्षयः अनुष्टुप्छन्दः ।  
विष्णुमाया शक्तिः महालक्ष्मीः परादेवता ।  
श्रीमहालक्ष्मीप्रसादद्वारा सर्वेष्टार्थसिद्ध्यर्थे जपे विनियोगः ।  
  
श्रीमित्यादि षडङ्गन्यासः ।  
  
ध्यानम्-  
पद्मनाभप्रियां देवीं पद्माक्षीं पद्मवासिनीम् ।  
पद्मवक्त्रां पद्महस्तां वन्दे पद्मामहर्निशम् ॥ १॥  
  
पूर्णेन्दुवदनां दिव्यरत्नाभरणभूषिताम् ।  
वरदाभयहस्ताढ्यां ध्यायेच्चन्द्रसहोदरीम् ॥ २॥  
  
इच्छारूपां भगवतस्सच्चिदानन्दरूपिणीम् ।  
सर्वज्ञां सर्वजननीं विष्णुवक्षस्स्थलालयाम् ॥ ३॥  
  
दयालुमनिशं ध्यायेत्सुखसिद्धिस्वरूपिणीम् ।  
  
यथोपदेशं जपित्वा, यथाक्रमं देव्यै समर्प्य,  
ततश्शाम्भवीमुद्रया लक्ष्मीमनुसन्धाय, नामसहस्रं जपेत् ।  
हरिः ॐ ॥  
  
नित्यागतानन्तनित्या नन्दिनी जनरञ्जनी ।  
नित्यप्रकाशिनी चैव स्वप्रकाशस्वरूपिणी ॥ १॥  
  
महालक्ष्मीर्महाकाली महाकन्या सरस्वती ।  
भोगवैभवसन्धात्री भक्तानुग्रहकारिणी ॥ २॥  
  
ईशावास्या महामाया महादेवी महेश्वरी ।  
हृल्लेखा परमा शक्तिर्मातृकाबीजरूपिणी ॥ ३॥  
  
नित्यानन्दा नित्यबोधा नादिनी जनमोदिनी ।  
सत्यप्रत्ययनी चैव स्वप्रकाशात्मरूपिणी ॥ ४॥  
  
त्रिपुरा भैरवी विद्या हंसा वागीश्वरी शिवा ।  
वाग्देवी च महारात्रिः कालरात्रिस्त्रिलोचना ॥ ५॥  
  
भद्रकाली कराली च महाकाली तिलोत्तमा ।  
काली करालवक्त्रान्ता कामाक्षी कामदा शुभा ॥ ६॥  
  
चण्डिका चण्डरूपेशा चामुण्डा चक्रधारिणी ।  
त्रैलोक्यजयिनी देवी त्रैलोक्यविजयोत्तमा ॥ ७॥  
  
सिद्धलक्ष्मीः क्रियालक्ष्मीर्मोक्षलक्ष्मीः प्रसादिनी ।  
उमा भगवती दुर्गा चान्द्री दाक्षायणी शिवा ॥ ८॥  
  
प्रत्यङ्गिरा धरावेला लोकमाता हरिप्रिया ।  
पार्वती परमा देवी ब्रह्मविद्याप्रदायिनी ॥ ९॥  
  
अरूपा बहुरूपा च विरूपा विश्वरूपिणी ।  
पञ्चभूतात्मिका वाणी पञ्चभूतात्मिका परा ॥ १०॥  
  
काली मा पञ्चिका वाग्मी हविःप्रत्यधिदेवता ।  
देवमाता सुरेशाना देवगर्भाऽम्बिका धृतिः ॥ ११॥  
  
सङ्ख्या जातिः क्रियाशक्तिः प्रकृतिर्मोहिनी मही ।  
यज्ञविद्या महाविद्या गुह्यविद्या विभावरी ॥ १२॥ var  विभावती  
ज्योतिष्मती महामाता सर्वमन्त्रफलप्रदा ।  
दारिद्र्यध्वंसिनी देवी हृदयग्रन्थिभेदिनी ॥ १३॥  
  
सहस्रादित्यसङ्काशा चन्द्रिका चन्द्ररूपिणी ।  
गायत्री सोमसम्भूतिस्सावित्री प्रणवात्मिका ॥ १४॥  
  
शाङ्करी वैष्णवी ब्राह्मी सर्वदेवनमस्कृता ।  
सेव्यदुर्गा कुबेराक्षी करवीरनिवासिनी ॥ १५॥  
  
जया च विजया चैव जयन्ती चाऽपराजिता ।  
कुब्जिका कालिका शास्त्री वीणापुस्तकधारिणी ॥ १६॥  
  
सर्वज्ञशक्तिश्श्रीशक्तिर्ब्रह्मविष्णुशिवात्मिका ।  
इडापिङ्गलिकामध्यमृणालीतन्तुरूपिणी ॥ १७॥  
  
यज्ञेशानी प्रथा दीक्षा दक्षिणा सर्वमोहिनी ।  
अष्टाङ्गयोगिनी देवी निर्बीजध्यानगोचरा ॥ १८॥  
  
सर्वतीर्थस्थिता शुद्धा सर्वपर्वतवासिनी ।  
वेदशास्त्रप्रमा देवी षडङ्गादिपदक्रमा ॥ १९॥  
  
शिवा धात्री शुभानन्दा यज्ञकर्मस्वरूपिणी ।  
व्रतिनी मेनका देवी ब्रह्माणी ब्रह्मचारिणी ॥ २०॥  
  
एकाक्षरपरा तारा भवबन्धविनाशिनी ।  
विश्वम्भरा धराधारा निराधाराऽधिकस्वरा ॥ २१॥  
  
राका कुहूरमावास्या पूर्णिमाऽनुमतिर्द्युतिः ।  
सिनीवाली शिवाऽवश्या वैश्वदेवी पिशङ्गिला ॥ २२॥  
  
पिप्पला च विशालाक्षी रक्षोघ्नी वृष्टिकारिणी ।  
दुष्टविद्राविणी देवी सर्वोपद्रवनाशिनी ॥ २३॥  
  
शारदा शरसन्धाना सर्वशस्त्रस्वरूपिणी ।  
युद्धमध्यस्थिता देवी सर्वभूतप्रभञ्जनी ॥ २४॥  
  
अयुद्धा युद्धरूपा च शान्ता शान्तिस्वरूपिणी ।  
गङ्गा सरस्वतीवेणीयमुनानर्मदापगा ॥ २५॥  
  
समुद्रवसनावासा ब्रह्माण्डश्रोणिमेखला ।  
पञ्चवक्त्रा दशभुजा शुद्धस्फटिकसन्निभा ॥ २६॥  
  
रक्ता कृष्णा सिता पीता सर्ववर्णा निरीश्वरी ।  
कालिका चक्रिका देवी सत्या तु वटुकास्थिता ॥ २७॥  
  
तरुणी वारुणी नारी ज्येष्ठादेवी सुरेश्वरी ।  
विश्वम्भराधरा कर्त्री गलार्गलविभञ्जनी ॥ २८॥  
  
सन्ध्यारात्रिर्दिवाज्योत्स्त्ना कलाकाष्ठा निमेषिका ।  
उर्वी कात्यायनी शुभ्रा संसारार्णवतारिणी ॥ २९॥  
  
कपिला कीलिकाऽशोका मल्लिकानवमल्लिका । var  कौलिका  
देविका नन्दिका शान्ता भञ्जिका भयभञ्जिका ॥ ३०॥  
  
कौशिकी वैदिकी देवी सौरी रूपाधिकाऽतिभा ।  
दिग्वस्त्रा नववस्त्रा च कन्यका कमलोद्भवा ॥ ३१॥  
  
श्रीस्सौम्यलक्षणाऽतीतदुर्गा सूत्रप्रबोधिका ।  
श्रद्धा मेधा कृतिः प्रज्ञा धारणा कान्तिरेव च ॥ ३२॥  
  
श्रुतिः स्मृतिर्धृतिर्धन्या भूतिरिष्टिर्मनीषिणी ।  
विरक्तिर्व्यापिनी माया सर्वमायाप्रभञ्जनी ॥ ३३॥  
  
माहेन्द्री मन्त्रिणी सिंही चेन्द्रजालस्वरूपिणी ।  
अवस्थात्रयनिर्मुक्ता गुणत्रयविवर्जिता ॥ ३४॥  
  
ईषणात्रयनिर्मुक्ता सर्वरोगविवर्जिता ।  
योगिध्यानान्तगम्या च योगध्यानपरायणा ॥ ३५॥  
  
त्रयीशिखा विशेषज्ञा वेदान्तज्ञानरूपिणी ।  
भारती कमला भाषा पद्मा पद्मवती कृतिः ॥ ३६॥  
  
गौतमी गोमती गौरी ईशाना हंसवाहनी ।  
नारायणी प्रभाधारा जाह्नवी शङ्करात्मजा ॥ ३७॥  
  
चित्रघण्टा सुनन्दा श्रीर्मानवी मनुसम्भवा ।  
स्तम्भिनी क्षोभिणी मारी भ्रामिणी शत्रुमारिणी ॥ ३८॥  
  
मोहिनी द्वेषिणी वीरा अघोरा रुद्ररूपिणी ।  
रुद्रैकादशिनी पुण्या कल्याणी लाभकारिणी ॥ ३९॥  
  
देवदुर्गा महादुर्गा स्वप्नदुर्गाऽष्टभैरवी ।  
सूर्यचन्द्राग्निरूपा च ग्रहनक्षत्ररूपिणी ॥ ४०॥  
  
बिन्दुनादकलातीता बिन्दुनादकलात्मिका ।  
दशवायुजयाकारा कलाषोडशसंयुता ॥ ४१॥  
  
काश्यपी कमलादेवी नादचक्रनिवासिनी ।  
मृडाधारा स्थिरा गुह्या देविका चक्ररूपिणी ॥ ४२॥  
  
अविद्या शार्वरी भुञ्जा जम्भासुरनिबर्हिणी ।  
श्रीकाया श्रीकला शुभ्रा कर्मनिर्मूलकारिणी ॥ ४३॥  
  
आदिलक्ष्मीर्गुणाधारा पञ्चब्रह्मात्मिका परा ।  
श्रुतिर्ब्रह्ममुखावासा सर्वसम्पत्तिरूपिणी ॥ ४४॥  
  
मृतसञ्जीविनी मैत्री कामिनी कामवर्जिता ।  
निर्वाणमार्गदा देवी हंसिनी काशिका क्षमा ॥ ४५॥  
  
सपर्या गुणिनी भिन्ना निर्गुणा खण्डिताशुभा ।  
स्वामिनी वेदिनी शक्या शाम्बरी चक्रधारिणी ॥ ४६॥  
  
दण्डिनी मुण्डिनी व्याघ्री शिखिनी सोमसंहतिः ।  
चिन्तामणिश्चिदानन्दा पञ्चबाणाग्रबोधिनी ॥ ४७॥ var  पञ्चबाणप्रबोधिनी  
बाणश्रेणिस्सहस्राक्षी सहस्रभुजपादुका ।  
सन्ध्यावलिस्त्रिसन्ध्याख्या ब्रह्माण्डमणिभूषणा ॥ ४८॥  
  
वासवी वारुणीसेना कुलिका मन्त्ररञ्जनी ।  
जितप्राणस्वरूपा च कान्ता काम्यवरप्रदा ॥ ४९॥  
  
मन्त्रब्राह्मणविद्यार्था नादरूपा हविष्मती ।  
आथर्वणी श्रुतिशून्या कल्पनावर्जिता सती ॥ ५०॥  
  
सत्ताजातिः प्रमाऽमेयाऽप्रमितिः प्राणदा गतिः ।  
अवर्णा पञ्चवर्णा च सर्वदा भुवनेश्वरी ॥ ५१॥  
  
त्रैलोक्यमोहिनी विद्या सर्वभर्त्री क्षराऽक्षरा ।  
हिरण्यवर्णा हरिणी सर्वोपद्रवनाशिनी ॥ ५२॥  
  
कैवल्यपदवीरेखा सूर्यमण्डलसंस्थिता ।  
सोममण्डलमध्यस्था वह्निमण्डलसंस्थिता ॥ ५३॥  
  
वायुमण्डलमध्यस्था व्योममण्डलसंस्थिता ।  
चक्रिका चक्रमध्यस्था चक्रमार्गप्रवर्तिनी ॥ ५४॥  
  
कोकिलाकुलचक्रेशा पक्षतिः पङ्क्तिपावनी ।  
सर्वसिद्धान्तमार्गस्था षड्वर्णावरवर्जिता ॥ ५५॥  
  
शररुद्रहरा हन्त्री सर्वसंहारकारिणी ।  
पुरुषा पौरुषी तुष्टिस्सर्वतन्त्रप्रसूतिका ॥ ५६॥  
  
अर्धनारीश्वरी देवी सर्वविद्याप्रदायिनी ।  
भार्गवी याजुषीविद्या सर्वोपनिषदास्थिता ॥ ५७॥  
  
व्योमकेशाखिलप्राणा पञ्चकोशविलक्षणा ।  
पञ्चकोशात्मिका प्रत्यक्पञ्चब्रह्मात्मिका शिवा ॥ ५८॥  
  
जगज्जराजनित्री च पञ्चकर्मप्रसूतिका ।  
वाग्देव्याभरणाकारा सर्वकाम्यस्थितस्थितिः ॥ ५९॥  
  
अष्टादशचतुष्षष्ठिपीठिका विद्यया युता ।  
कालिकाकर्षणश्यामा यक्षिणी किन्नरेश्वरी ॥ ६०॥  
  
केतकी मल्लिकाशोका वाराही धरणी ध्रुवा ।  
नारसिंही महोग्रास्या भक्तानामार्तिनाशिनी ॥ ६१॥  
  
अन्तर्बला स्थिरा लक्ष्मीर्जरामरणनाशिनी ।  
श्रीरञ्जिता महाकाया सोमसूर्याग्निलोचना ॥ ६२॥  
  
अदितिर्देवमाता च अष्टपुत्राऽष्टयोगिनी ।  
अष्टप्रकृतिरष्टाष्टविभ्राजद्विकृताकृतिः ॥ ६३॥  
  
दुर्भिक्षध्वंसिनी देवी सीता सत्या च रुक्मिणी ।  
ख्यातिजा भार्गवी देवी देवयोनिस्तपस्विनी ॥ ६४॥  
  
शाकम्भरी महाशोणा गरुडोपरिसंस्थिता ।  
सिंहगा व्याघ्रगा देवी वायुगा च महाद्रिगा ॥ ६५॥  
  
अकारादिक्षकारान्ता सर्वविद्याधिदेवता ।  
मन्त्रव्याख्याननिपुणा ज्योतिश्शास्त्रैकलोचना ॥ ६६॥  
  
इडापिङ्गलिकामध्यासुषुम्ना ग्रन्थिभेदिनी ।  
कालचक्राश्रयोपेता कालचक्रस्वरूपिणी ॥ ६७॥  
  
वैशारदी मतिश्श्रेष्ठा वरिष्ठा सर्वदीपिका ।  
वैनायकी वरारोहा श्रोणिवेला बहिर्वलिः ॥ ६८॥  
  
जम्भिनी जृम्भिणी जृम्भकारिणी गणकारिका ।  
शरणी चक्रिकाऽनन्ता सर्वव्याधिचिकित्सकी ॥ ६९॥  
  
देवकी देवसङ्काशा वारिधिः करुणाकरा ।  
शर्वरी सर्वसम्पन्ना सर्वपापप्रभञ्जिनी ॥ ७०॥  
  
एकमात्रा द्विमात्रा च त्रिमात्रा च तथापरा ।  
अर्धमात्रा परा सूक्ष्मा सूक्ष्मार्थाऽर्थपराऽपरा ॥ ७१॥  
  
एकवीरा विशेषाख्या षष्ठीदेवी मनस्विनी ।  
नैष्कर्म्या निष्कलालोका ज्ञानकर्माधिका गुणा ॥ ७२॥  
  
सबन्ध्वानन्दसन्दोहा व्योमाकाराऽनिरूपिता ।  
गद्यपद्यात्मिका वाणी सर्वालङ्कारसंयुता ॥ ७३॥  
  
साधुबन्धपदन्यासा सर्वौको घटिकावलिः ।  
षट्कर्मा कर्कशाकारा सर्वकर्मविवर्जिता ॥ ७४॥  
  
आदित्यवर्णा चापर्णा कामिनी वररूपिणी ।  
ब्रह्माणी ब्रह्मसन्ताना वेदवागीश्वरी शिवा ॥ ७५॥  
  
पुराणन्यायमीमांसाधर्मशास्त्रागमश्रुता ।  
सद्योवेदवती सर्वा हंसी विद्याधिदेवता ॥ ७६॥  
  
विश्वेश्वरी जगद्धात्री विश्वनिर्माणकारिणी ।  
वैदिकी वेदरूपा च कालिका कालरूपिणी ॥ ७७॥  
  
नारायणी महादेवी सर्वतत्त्वप्रवर्तिनी ।  
हिरण्यवर्णरूपा च हिरण्यपदसम्भवा ॥ ७८॥  
  
कैवल्यपदवी पुण्या कैवल्यज्ञानलक्षिता ।  
ब्रह्मसम्पत्तिरूपा च ब्रह्मसम्पत्तिकारिणी ॥ ७९॥  
  
वारुणी वारुणाराध्या सर्वकर्मप्रवर्तिनी ।  
एकाक्षरपराऽऽयुक्ता सर्वदारिद्र्यभञ्जिनी ॥ ८०॥  
  
पाशाङ्कुशान्विता दिव्या वीणाव्याख्याक्षसूत्रभृत् ।  
एकमूर्तिस्त्रयीमूर्तिर्मधुकैटभभञ्जिनी ॥ ८१॥  
  
साङ्ख्या साङ्ख्यवती ज्वाला ज्वलन्ती कामरूपिणी ।  
जाग्रन्ती सर्वसम्पत्तिस्सुषुप्तान्वेष्टदायिनी ॥ ८२॥ var  स्वेष्टदायिनी  
कपालिनी महादंष्ट्रा भ्रुकुटी कुटिलानना ।  
सर्वावासा सुवासा च बृहत्यष्टिश्च शक्वरी ॥ ८३॥  
  
छन्दोगणप्रतिष्ठा च कल्माषी करुणात्मिका ।  
चक्षुष्मती महाघोषा खड्गचर्मधराऽशनिः ॥ ८४॥  
  
शिल्पवैचित्र्यविद्योता सर्वतोभद्रवासिनी ।  
अचिन्त्यलक्षणाकारा सूत्रभाष्यनिबन्धना ॥ ८५॥  
  
सर्ववेदार्थसम्पत्तिस्सर्वशास्त्रार्थमातृका ।  
अकारादिक्षकारान्तसर्ववर्णकृतस्थला ॥ ८६॥  
  
सर्वलक्ष्मीस्सदानन्दा सारविद्या सदाशिवा ।  
सर्वज्ञा सर्वशक्तिश्च खेचरीरूपगोच्छ्रिता ॥ ८७॥  
  
अणिमादिगुणोपेता परा काष्ठा परा गतिः ।  
हंसयुक्तविमानस्था हंसारूढा शशिप्रभा ॥ ८८॥  
  
भवानी वासनाशक्तिराकृतिस्थाखिलाऽखिला ।  
तन्त्रहेतुर्विचित्राङ्गी व्योमगङ्गाविनोदिनी ॥ ८९॥  
  
वर्षा च वार्षिका चैव ऋग्यजुस्सामरूपिणी ।  
महानदीनदीपुण्याऽगण्यपुण्यगुणक्रिया ॥ ९०॥  
  
समाधिगतलभ्यार्था श्रोतव्या स्वप्रिया घृणा ।  
नामाक्षरपरा देवी उपसर्गनखाञ्चिता ॥ ९१॥  
  
निपातोरुद्वयीजङ्घा मातृका मन्त्ररूपिणी ।  
आसीना च शयाना च तिष्ठन्ती धावनाधिका ॥ ९२॥  
  
लक्ष्यलक्षणयोगाढ्या ताद्रूप्यगणनाकृतिः ।  
सैकरूपा नैकरूपा सेन्दुरूपा तदाकृतिः ॥ ९३॥  
  
समासतद्धिताकारा विभक्तिवचनात्मिका ।  
स्वाहाकारा स्वधाकारा श्रीपत्यर्धाङ्गनन्दिनी ॥ ९४॥  
  
गम्भीरा गहना गुह्या योनिलिङ्गार्धधारिणी ।  
शेषवासुकिसंसेव्या चषाला वरवर्णिनी ॥ ९५॥  
  
कारुण्याकारसम्पत्तिः कीलकृन्मन्त्रकीलिका ।  
शक्तिबीजात्मिका सर्वमन्त्रेष्टाक्षयकामना ॥ ९६॥  
  
आग्नेयी पार्थिवा आप्या वायव्या व्योमकेतना ।  
सत्यज्ञानात्मिकाऽऽनन्दा ब्राह्मी ब्रह्म सनातनी ॥ ९७॥  var नन्दा  
अविद्यावासना मायाप्रकृतिस्सर्वमोहिनी ।  
शक्तिर्धारणशक्तिश्च चिदचिच्छक्तियोगिनी ॥ ९८॥  
  
वक्त्रारुणा महामाया मरीचिर्मदमर्दिनी ।  
विराड् स्वाहा स्वधा शुद्धा नीरूपास्तिस्सुभक्तिगा ॥ ९९॥  via  विराट्  
निरूपिताद्वयीविद्या नित्यानित्यस्वरूपिणी ।  
वैराजमार्गसञ्चारा सर्वसत्पथदर्शिनी ॥ १००॥  
  
जालन्धरी मृडानी च भवानी भवभञ्जनी ।  
त्रैकालिकज्ञानतन्तुस्त्रिकालज्ञानदायिनी ॥ १०१॥  
  
नादातीता स्मृतिः प्रज्ञा धात्रीरूपा त्रिपुष्करा ।  
पराजिताविधानज्ञा विशेषितगुणात्मिका ॥ १०२॥  
  
हिरण्यकेशिनी हेमब्रह्मसूत्रविचक्षणा ।  
असङ्ख्येयपरार्धान्तस्वरव्यञ्जनवैखरी ॥ १०३॥  
  
मधुजिह्वा मधुमती मधुमासोदया मधुः ।  
माधवी च महाभागा मेघगम्भीरनिस्वना ॥ १०४॥  
  
ब्रह्मविष्णुमहेशादिज्ञातव्यार्थविशेषगा ।  
नाभौ वह्निशिखाकारा ललाटे चन्द्रसन्निभा ॥ १०५॥  
  
भ्रूमध्ये भास्कराकारा सर्वताराकृतिर्हृदि ।  
कृत्तिकादिभरण्यन्तनक्षत्रेष्ट्यार्चितोदया ॥ १०६॥  
  
ग्रहविद्यात्मिका ज्योतिर्ज्योतिर्विन्मतिजीविका ।  
ब्रह्माण्डगर्भिणी बाला सप्तावरणदेवता ॥ १०७॥  
  
वैराजोत्तमसाम्राज्या कुमारकुशलोदया ।  
बगला भ्रमराम्बा च शिवदूती शिवात्मिका ॥ १०८॥  
  
मेरुविन्ध्यादिसंस्थाना काश्मीरपुरवासिनी ।  
योगनिद्रा महानिद्रा विनिद्रा राक्षसाश्रिता ॥ १०९॥  
  
सुवर्णदा महागङ्गा पञ्चाख्या पञ्चसंहतिः ।  
सुप्रजाता सुवीरा च सुपोषा सुपतिश्शिवा ॥ ११०॥  
  
सुगृहा रक्तबीजान्ता हतकन्दर्पजीविका ।  
समुद्रव्योममध्यस्था समबिन्दुसमाश्रया ॥ १११॥  
  
सौभाग्यरसजीवातुस्सारासारविवेकदृक् ।  
त्रिवल्यादिसुपुष्टाङ्गा भारती भरताश्रिता ॥ ११२॥  
  
नादब्रह्ममयीविद्या ज्ञानब्रह्ममयीपरा ।  
ब्रह्मनाडी निरुक्तिश्च ब्रह्मकैवल्यसाधनम् ॥ ११३॥  
  
कालिकेयमहोदारवीर्यविक्रमरूपिणी ।  
वडबाग्निशिखावक्त्रा महाकबलतर्पणा ॥ ११४॥  
  
महाभूता महादर्पा महासारा महाक्रतुः ।  
पञ्जभूतमहाग्रासा पञ्चभूताधिदेवता ॥ ११५॥  
  
सर्वप्रमाणा सम्पत्तिस्सर्वरोगप्रतिक्रिया ।  
ब्रह्माण्डान्तर्बहिर्व्याप्ता विष्णुवक्षोविभूषणी ॥ ११६॥  
  
शाङ्करी विधिवक्त्रस्था प्रवरा वरहेतुकी ।  
हेममाला शिखामाला त्रिशिखा पञ्चमोचना ॥ ११७॥ var  लोचना  
सर्वागमसदाचारमर्यादा यातुभञ्जनी । var  सदाचार मर्यादायातु  
पुण्यश्लोकप्रबन्धाढ्या सर्वान्तर्यामिरूपिणी ॥ ११८॥  
  
सामगानसमाराध्या श्रोत्रकर्णरसायनम् ।  
जीवलोकैकजीवातुर्भद्रोदारविलोकना ॥ ११९॥  
  
तटित्कोटिलसत्कान्तिस्तरुणी हरिसुन्दरी ।  
मीननेत्रा च सेन्द्राक्षी विशालाक्षी सुमङ्गला ॥ १२०॥  
  
सर्वमङ्गलसम्पन्ना साक्षान्मङ्गलदेवता ।  
देहहृद्दीपिका दीप्तिर्जिह्मपापप्रणाशिनी ॥ १२१॥  
  
अर्धचन्द्रोल्लसद्दंष्ट्रा यज्ञवाटीविलासिनी ।  
महादुर्गा महोत्साहा महादेवबलोदया ॥ १२२॥  
  
डाकिनीड्या शाकिनीड्या साकिनीड्या समस्तजुट् ।  
निरङ्कुशा नाकिवन्द्या षडाधाराधिदेवता ॥ १२३॥  
  
भुवनज्ञानिनिश्श्रेणी भुवनाकारवल्लरी ।  
शाश्वती शाश्वताकारा लोकानुग्रहकारिणी ॥ १२४॥  
  
सारसी मानसी हंसी हंसलोकप्रदायिनी ।  
चिन्मुद्रालङ्कृतकरा कोटिसूर्यसमप्रभा ॥ १२५॥  
  
सुखप्राणिशिरोरेखा सददृष्टप्रदायिनी । var  नद  
सर्वसाङ्कर्यदोषघ्नी ग्रहोपद्रवनाशिनी ॥ १२६॥  
  
क्षुद्रजन्तुभयघ्नी च विषरोगादिभञ्जनी ।  
सदाशान्ता सदाशुद्धा गृहच्छिद्रनिवारिणी ॥ १२७॥  
  
कलिदोषप्रशमनी कोलाहलपुरस्स्थिता ।  
गौरी लाक्षणकी मुख्या जघन्याकृतिवर्जिता ॥ १२८॥ var  लाक्षणिकी  
माया विद्या मूलभूता वासवी विष्णुचेतना ।  
वादिनी वसुरूपा च वसुरत्नपरिच्छदा ॥ १२९॥  
  
छान्दसी चन्द्रहृदया मन्त्रस्वच्छन्दभैरवी ।  
वनमाला वैजयन्ती पञ्चदिव्यायुधात्मिका ॥ १३०॥  
  
पीताम्बरमयी चञ्चत्कौस्तुभा हरिकामिनी ।  
नित्या तथ्या रमा रामा रमणी मृत्युभञ्जनी ॥ १३१॥ var  भञ्जिनी  
ज्येष्ठा काष्ठा धनिष्ठान्ता शराङ्गी निर्गुणप्रिया ।  
मैत्रेया मित्रविन्दा च शेष्यशेषकलाशया ॥ १३२॥  
  
वाराणसीवासरता चार्यावर्तजनस्तुता ।  
जगदुत्पत्तिसंस्थानसंहारत्रयकारणम् ॥ १३३॥  
  
त्वमम्ब विष्णुसर्वस्वं नमस्तेऽस्तु महेश्वरि ।  
नमस्ते सर्वलोकानां जनन्यै पुण्यमूर्तये ॥ १३४॥  
  
सिद्धलक्ष्मीर्महाकालि महलक्ष्मि नमोऽस्तु ते ।  
सद्योजातादिपञ्चाग्निरूपा पञ्चकपञ्चकम् ॥ १३५॥  
  
यन्त्रलक्ष्मीर्भवत्यादिराद्याद्ये ते नमो नमः ।  
सृष्ट्यादिकारणाकारवितते दोषवर्जिते ॥ १३६॥  
  
जगल्लक्ष्मीर्जगन्मातर्विष्णुपत्नि नमोऽस्तु ते । var  लक्ष्मि जगन्  
नवकोटिमहाशक्तिसमुपास्यपदाम्बुजे ॥ १३७॥  
  
कनत्सौवर्णरत्नाढ्ये सर्वाभरणभूषिते ।  
अनन्तानित्यमहिषीप्रपञ्चेश्वरनायकि ॥ १३८॥  
  
अत्युच्छ्रितपदान्तस्थे परमव्योमनायकि ।  
नाकपृष्ठगताराध्ये विष्णुलोकविलासिनि ॥ १३९॥  
  
वैकुण्ठराजमहिषि श्रीरङ्गनगराश्रिते ।  
रङ्गनायकि भूपुत्रि कृष्णे वरदवल्लभे ॥ १४०॥  
  
कोटिब्रह्मादिसंसेव्ये कोटिरुद्रादिकीर्तिते ।  
मातुलुङ्गमयं खेटं सौवर्णचषकं तथा ॥ १४१॥  
  
पद्मद्वयं पूर्णकुम्भं कीरञ्च वरदाभये ।  
पाशमङ्कुशकं शङ्खं चक्रं शूलं कृपाणिकाम् ॥ १४२॥  
  
धनुर्बाणौ चाक्षमालां चिन्मुद्रामपि बिभ्रती ।  
अष्टादशभुजे लक्ष्मीर्महाष्टादशपीठगे ॥ १४३॥  
  
भूमिनीलादिसंसेव्ये स्वामिचित्तानुवर्तिनि।  
पद्मे पद्मालये पद्मि पूर्णकुम्भाभिषेचिते ॥ १४४॥  
  
इन्दिरेन्दिन्दिराभाक्षि क्षीरसागरकन्यके । var  इन्दिरेन्दीवराभाक्षि  
भार्गवि त्वं स्वतन्त्रेच्छा वशीकृतजगत्पतिः ॥ १४५॥  
  
मङ्गलं मङ्गलानां त्वं देवतानां च देवता ।  
त्वमुत्तमोत्तमानाञ्च त्वं श्रेयः परमामृतम् ॥ १४६॥  
  
धनधान्याभिवृद्धिश्च सार्वभौमसुखोच्छ्रया ।  
आन्दोलिकादिसौभाग्यं मत्तेभादिमहोदयः ॥ १४७॥  
  
पुत्रपौत्राभिवृद्धिश्च विद्याभोगबलादिकम् ।  
आयुरारोग्यसम्पत्तिरष्टैश्वर्यं त्वमेव हि ॥ १४८॥  
  
पदमेव विभूतिश्च सूक्ष्मासूक्ष्मतरागतिः । var  परमेशविभूतिश्च  
सदयापाङ्गसन्दत्तब्रह्मेन्द्रादिपदस्थितिः ॥ १४९॥  
  
अव्याहतमहाभाग्यं त्वमेवाक्षोभ्यविक्रमः ।  
समन्वयश्च वेदानामविरोधस्त्वमेव हि ॥ १५०॥  
  
निःश्रेयसपदप्राप्तिसाधनं फलमेव च ।  
श्रीमन्त्रराजराज्ञी च श्रीविद्या क्षेमकारिणी ॥ १५१॥  
  
श्रीबीजजपसन्तुष्टा ऐं ह्रीं श्रीं बीजपालिका ।  
प्रपत्तिमार्गसुलभा विष्णुप्रथमकिङ्करी ॥ १५२॥  
  
क्लीङ्कारार्थसवित्री च सौमङ्गल्याधिदेवता ।  
श्रीषोडशाक्षरीविद्या श्रीयन्त्रपुरवासिनी ॥ १५३॥  
  
सर्वमङ्गलमाङ्गल्ये शिवे सर्वार्थसाधिके ।  
शरण्ये त्र्यम्बके देवि नारायणि नमोऽस्तु ते ॥ १५४॥  
  
पुनः पुनर्नमस्तेऽस्तु साष्टाङ्गमयुतं पुनः ।  
  
सनत्कुमार उवाच-  
एवं स्तुता महालक्ष्मीर्ब्रह्मरुद्रादिभिस्सुरैः ।  
नमद्भिरार्तैर्दीनैश्च निस्स्वत्वैर्भोगवर्जितैः ॥ १॥ var  निस्सत्त्वै  
ज्येष्ठा जुष्टैश्च निश्श्रीकैस्संसारात्स्वपरायणैः ।  
विष्णुपत्नी ददौ तेषां दर्शनं दृष्टितर्पणम् ॥ २॥  
  
शरत्पूर्णेन्दुकोट्याभधवलापाङ्गवीक्षणैः ।  
सर्वात्सत्त्वसमाविष्टांश्चक्रे हृष्टा वरं ददौ ॥ ३॥  
  
महालक्ष्मीरुवाच-  
नाम्नां साष्टसहस्रं मे प्रमादाद्वापि यस्सकृत् ।  
कीर्तयेत्तत्कुले सत्यं वसाम्याचन्द्रतारकम् ॥ ४॥  
  
किं पुनर्नियमाज्जप्तुर्मदेकशरणस्य च ।  
मातृवत्सानुकम्पाहं पोषकी स्यामहर्निशम् ॥ ५॥  
  
मन्नाम स्तवतां लोके दुर्लभं नास्ति चिन्तितम् । var  स्तुव  
मत्प्रसादेन सर्वेऽपि स्वस्वेष्टार्थमवाप्स्यथ ॥ ६॥  
  
लुप्तवैष्णवधर्मस्य मद्व्रतेष्ववकीर्णिनः । var  कीर्तिनः  
भक्तिप्रपत्तिहीनस्य वन्द्यो नाम्नां जरापि मे ॥ ७॥  
  
तस्मादवश्यं तैर्दोषैर्विहीनः पापवर्जितः ।  
जपेत्साष्टसहस्रं मे नाम्नां प्रत्यहमादरात् ॥ ८॥  
  
साक्षादलक्ष्मीपुत्रोऽपि दुर्भाग्योऽप्यलसोऽपि वा ।  
अप्रयत्नोऽपि मूढोऽपि विकलः पतितोऽपि च ॥ ९॥  
  
अवशात्प्राप्नुयाद्भाग्यं मत्प्रसादेन केवलम् ।  
स्पृहेयमचिराद्देवाः वरदानाय जापिनः ॥ १०॥  
  
ददामि सर्वमिष्टार्थं लक्ष्मीति स्मरतां ध्रुवम् ।  
  
सनत्कुमार उवाच-  
इत्युक्त्वाऽन्तर्दधे लक्ष्मीर्वैष्णवी भगवत्कला ॥ ११॥  
  
इष्टापूर्तं च सुकृतं भागधेयं च चिन्तितम् ।  
स्वं स्वं स्थानं च भोगं च विजयं लेभिरे सुराः ॥ १२॥  
  
तदेतत् प्रवदाम्यद्य लक्ष्मीनामसहस्रकम् । var  तदेतद्वो ददामद्य  
योगिनः पठत क्षिप्रं चिन्तितार्थानवाप्स्यथ ॥ १३॥  
  
गार्ग्य उवाच-  
सनत्कुमारोयोगीन्द्र इत्युक्त्वा स दयानिधिः । var  सनत्कुमार  
अनुगृह्य ययौ क्षिप्रं तांश्च द्वादशयोगिनः ॥ १४॥  
  
तस्मादेतद्रहस्यञ्च गोप्यं जप्यं प्रयत्नतः ।  
अष्टम्यां च चतुर्दश्यां नवम्यां भृगुवासरे ॥ १५॥  
  
पौर्णमास्याममायां च पर्वकाले विशेषतः ।  
जपेद्वा नित्यकार्येषु सर्वान्कामानवाप्नुयात् ॥ १६॥  
  
॥ इति श्रीस्कन्दपुराणे सनत्कुमारसंहितायां  
लक्ष्मीसहस्रनामस्तोत्रं सम्पूर्णम् ॥  
  
  
Proofread by DPD  
  
