+++
"Text title" = "shAkambharIkavacham"
"File name" = "shAkambharIkavacham.itx"
itxtitle = "shAkambharIkavacham (skandapurANAntargatam skandaproktam)"
engtitle = "shAkambharIkavacham"
Category = "devii, dashamahAvidyA, kavacha, devI"
Location = "doc_devii"
Sublocation = "devii"
SubDeity = "dashamahAvidyA"
Language = "Sanskrit"
Subject = "philosophy/hinduism/religion"
"Transliterated by" = "Prakash Ketkar"
"Proofread by" = "Prakash Ketkar, NA"
"Description/comments" = "skandapurANa"
Indexextra = "(Audio-Video)"
Acknowledge-Permission = "http://ioustotra.blogspot.com"
"Latest update" = "August 5, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शाकम्भरीकवचम् (स्कन्दपुराणान्तर्गतम् स्कन्दप्रोक्तम्)"

+++
  
 श्रीशाकम्भरी कवचम्   
शक्र उवाच -  
शाकम्भर्यास्तु कवचं सर्वरक्षाकरं नृणाम् ।  
यन्न कस्यचिदाख्यातं तन्मे कथय षण्मुख ॥ १॥  
  
स्कन्द उवाच -  
शक्र शाकम्भरीदेव्याः कवचं सिद्धिदायकम् ।  
कथयामि महाभाग श्रुणु सर्वशुभावहम् ॥ २॥  
  
अस्य श्री शाकम्भरी कवचस्य स्कन्द ऋषिः ।  
शाकम्भरी देवता । अनुष्टुप्छन्दः ।  
चतुर्विधपुरुषार्थसिद्ध्यर्थे जपे विनियोगः ॥  
  
ध्यानम् ।  
शूलं खड्गं च डमरुं दधानामभयप्रदम् ।  
सिंहासनस्थां ध्यायामि देवी शाकम्भरीमहम् ॥ ३॥  
  
अथ कवचम् ।  
शाकम्भरी शिरः पातु नेत्रे मे रक्तदन्तिका ।  
कर्णो रमे नन्दजः पातु नासिकां पातु पार्वती ॥ ४॥  
  
ओष्ठौ पातु महाकाली महालक्ष्मीश्च मे मुखम् ।  
महासरस्वती जिह्वां चामुण्डाऽवतु मे रदाम् ॥ ५॥  
  
कालकण्ठसती कण्ठं भद्रकाली करद्वयम् ।  
हृदयं पातु कौमारी कुक्षिं मे पातु वैष्णवी ॥ ६॥  
  
नाभिं मेऽवतु वाराही ब्राह्मी पार्श्वे ममावतु ।  
पृष्ठं मे नारसिंही च योगीशा पातु मे कटिम् ॥ ७॥  
  
ऊरु मे पातु वामोरुर्जानुनी जगदम्बिका ।  
जङ्घे मे चण्डिकां पातु पादौ मे पातु शाम्भवी ॥ ८॥  
  
शिरःप्रभृति पादान्तं पातु मां सर्वमङ्गला ।  
रात्रौ पातु दिवा पातु त्रिसन्ध्यं पातु मां शिवा ॥ ९॥  
  
गच्छन्तं पातु तिष्ठन्तं शयानं पातु शूलिनी ।  
राजद्वारे च कान्तारे खड्गिनी पातु मां पथि ॥ १०॥  
  
सङ्ग्रामे सङ्कटे वादे नद्युत्तारे महावने ।  
भ्रामणेनात्मशूलस्य पातु मां परमेश्वरी ॥ ११॥  
  
गृहं पातु कुटुम्बं मे पशुक्षेत्रधनादिकम् ।  
योगक्षैमं च सततं पातु मे बनशङ्करी ॥ १२॥  
  
इतीदं कवचं पुण्यं शाकम्भर्याः प्रकीर्तितम् ।  
यस्त्रिसन्ध्यं पठेच्छक्र सर्वापद्भिः स मुच्यते ॥ १३॥  
  
तुष्टिं पुष्टिं तथारोग्यं सन्ततिं सम्पदं च शम् ।  
शत्रुक्षयं समाप्नोति कवचस्यास्य पाठतः ॥ १४॥  
  
शाकिनीडाकिनीभूत बालग्रहमहाग्रहाः ।  
नश्यन्ति दर्शनात्त्रस्ताः कवचं पठतस्त्विदम् ॥ १५॥  
  
सर्वत्र जयमाप्नोति धनलाभं च पुष्कलम् ।  
विद्यां वाक्पटुतां चापि शाकम्भर्याः प्रसादतः ॥ १६॥  
  
आवर्तनसहस्रेण कवचस्यास्य वासव ।  
यद्यत्कामयतेऽभीष्टं तत्सर्वं प्राप्नुयाद् ध्रुवम् ॥ १७॥  
  
॥ इति श्री स्कन्दपुराणे स्कन्दप्रोक्तं शाकम्भरी कवचं सम्पूर्णम् ॥  
  
  
  
