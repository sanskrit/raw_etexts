+++
"Text title" = "Shri Shivakamasundari Trishati Nama Stotram"
"File name" = "shivakAmasundarItrishatanAmastotram.itx"
itxtitle = "shivakAmasundarItrishatanAmastotram"
engtitle = "shivakAmasundarItrishatanAmastotram"
Category = "devii, trishatI, devI, pArvatI"
Location = "doc_devii"
Sublocation = "devii"
SubDeity = "pArvatI"
Language = "Sanskrit"
Subject = "philosophy/hinduism/religion"
"Transliterated by" = "NA"
"Proofread by" = "Aruna Narayanan narayanan.aruna at gmail.com"
"Latest update" = "May 11, 2020"
"Send corrections to" = "sanskrit@cheerful.com"
"Site access" = "http://sanskritdocuments.org"
title = "शिवकामसुन्दरीत्रिशतनामस्तोत्रम्"

+++
  
 श्रीशिवकामसुन्दरीत्रिशतीनामस्तोत्रम्   
पूर्वपीठिका  
कैलासमध्यशृङ्गाग्रे कल्पवृक्षादिसङ्कुले ।  
नानामृगगणाकीर्णे मन्दमारुतवीजिते ॥ १॥  
  
पक्षिबृन्दरवोद्भूतमदनाधिक्यवैभवे ।  
शृङ्गारविपिने यासा पद्माकरसरस्तटे ॥ २॥  
  
चिन्तामणिशिलाक्लृप्तहर्म्यप्राकारशोभिते ।  
मणिमण्डपमध्ये च दिव्यसिंहासने शुभे ॥ ३॥  
  
आसीनं लीलया जातु महादेवं स्मिताननम् ।  
प्रणिपत्य मुदा गौरी प्रोवाच वचनं मधु ॥ ४॥  
  
श्रीगौर्युवाच  
देवदेव महादेव नाथ सर्वज्ञ सर्वग ।  
लोके व्याधिदरिद्राद्यैः पिशाचाद्यैश्च पीडिताः ॥ ५॥  
  
सर्वे जनाः कथं तेभ्यो मुच्येरन् परमेश्वर ।  
तदुपायं वदेशान लोकान् उद्धर्तुं आदरात् ॥ ६॥  
  
इति पृष्टो गिरिजया शिवः सङ्कल्पवर्जितः ।  
भद्रे साधु त्वया पृष्टं सर्वलोकहिताय माम् ॥ ७॥  
  
वक्ष्याम्युपायं दारिद्र्यभयव्याधिविनाशनम् ।  
धनधान्यायुरारोग्य-धर्मकामार्थमोक्षदम् ॥ ८॥  
  
विद्याकीर्तिकरं नॄणां पठनादस्य सिद्धिदम् ।  
नाम्नां त्रिशतसङ्ख्याकं स्तोत्रं मन्त्राक्षराङ्कितम् ॥ ९॥  
  
शिवकामसुन्दरीदेव्याः शिवायाः परमेश्वरि ।  
कथयामि तव स्नेहान्न प्रकाश्यं कदाचन ॥ १०॥  
  
गोपनीयं प्रयत्नेन मर्मस्थलवदीश्वरि ।  
शिरोऽपि दातुं युक्तं हि न तद्दातुं प्रयत्नतः ॥ ११॥  
  
ऋषिर्ब्रह्माऽस्य गायत्रीच्छन्दः श्रीसुन्दरी शिवा ।  
सहस्रनामवत्सर्वं कराङ्गन्यासकौ चरेत् ॥ १२॥  
  
देवता कथिता चास्य स्तोत्रस्य हि वरानने ।  
जितेन्द्रियो जितक्रोधश्चिन्तयेत् सुन्दरीं हृदि ॥ १३॥  
  
 ॥ ध्यानम् ॥  
  
उद्यद्भास्करसन्निभां द्विनयनां हेमानानाब्जां चतु-  
     र्हस्तैरम्बुजस्रक्शुकं कटिकरं सम्बिभ्रतीं शूलिनः ।  
नृत्ताडम्बरधूर्वहां शिवमयीं पद्मासनाध्यासिनीं  
     ध्यायेऽहं परमेश्वरीं हृदि सदा श्रीब्रह्यजायां शिवाम् ॥ १४॥  
  
शिवकामसुन्दरीं श्यामां शिवां शिवकरीं शुभाम् ।  
शिवकामकोष्ठनिलयां ध्यायेऽहं शिवमोहिनीम् ॥ १५॥  
  
चिन्तितार्थफलदायिनीमुमां चित्तरङ्गतलनित्यवासिनीम् ।  
चित्सभेश महिषीं सदाशिवां चिन्तयामि शिवकामसुन्दरीम् ॥ १६॥  
  
इति ध्यात्वा महादेवीं मनसाभ्यर्च्य साधकः ।  
लमित्यादिमवर्णैश्च पञ्च पूजाः ततः परम् ॥  
  
ततः पठेत्स्तोत्रराजं सर्वसौभाग्यवर्धकम् ॥ १७॥  
  
अथ त्रिशतनामस्तोत्रम् ।  
ओतप्रोताण्डनिवहाऽप्योजस्वत्योघपूजिता ।  
ओङ्कारगृहकर्पूरदीपिका चौदनप्रिया ॥ १॥  
  
ओङ्कारपञ्जरशुकी चोङ्कारमनुवादिनी ।  
ओङ्कारमध्यनिलयाऽप्योजोनाथसमर्चिता ॥ २॥  
  
ओङ्कारवाच्या चोङ्कारमुख्या चोङ्काररूपिणी ।  
ओङ्कारशुक्तिकामुक्तामणिश्चोङ्कारशब्दिता ॥ ३॥  
  
चक्रहस्ता चतुर्वेदवेद्या चामीकरासना ।  
चक्रायितसखीवृन्दा चन्द्रमण्डलमध्यगा ॥ ४॥  
  
चञ्च्वग्रजितबिम्बाभशुकसङ्गीतमोदिनी ।  
चण्डकोदण्डनिर्मुक्तबाणच्छन्नदिगन्तरा ॥ ५॥  
  
चण्डकोपारुणमुखी चण्डभैरवमोहिनी ।  
चण्डताण्डवपाण्डित्यप्रकाशनपटीयसी ॥ ६॥  
  
चण्डनागपरीताङ्गी चण्डदैत्यशिरोहरा ।  
चण्डमार्त्ताण्डधिक्कारिचन्द्रहासकराम्बुजा ॥ ७॥  
  
चण्डरावशिवाबृन्दनिर्जिताम्भोधिनिस्स्वना ।  
चतुराननसम्पूज्या चतुरा चतुरार्चिता ॥ ८॥  
  
चन्द्रिकासितदंष्ट्राग्रा चन्दनद्रवभूषिता ।  
चम्पकाशोकपुन्नागपुष्पमालालसत्कचा ॥ ९॥  
  
चराचरोद्भवा चारुहासा चर्माम्बरप्रिया ।  
चापबाणगदाखड्गशङ्खचक्रलसत्करा ॥ १०॥  
  
चामरग्राहिणीवाणीरमेन्द्राणीसमावृता ।  
चामुण्डा चण्डिका चण्डमुण्डासुरविनाशिनी ॥ ११॥  
  
चारुहीरमणीभास्वत्किरीटा चक्रवर्तिनी ।  
चित्रलेखा चित्ररथा चित्रलेखापितॄ(पती)डिता ॥ १२॥  
  
चित्रसेनस्तुता चित्रयुद्धनिर्जितदानवा ।  
चित्रांशुका चित्रकर्मा चित्रानक्षत्रपूजिता ॥ १३॥  
  
चिदानन्दप्रदा चित्रा चित्रनृत्तपरायणा ।  
चिन्ताधिकप्रदा चिन्त्या चिदम्बरनिवासिनी ॥ १४॥  
  
चिरञ्जीविसमाराध्या चिन्मयी चिद्विलासिनी ।  
चिरन्तनी चिदाकाशमध्यगा चित्स्वरूपिणी ॥ १५॥  
  
चिम्बीजा चणकप्रीता चणन्नूपुरपादुका ।  
डाकिनी डमरुस्वानभीषणा डाकिनीश्वरी ॥ १६॥  
  
डाडिमीकुसुमप्रीता डाडिमीमधुलम्पटा ।  
डामरी डामरीतन्त्ररूपा डुण्डिसमर्चिता ॥ १७॥  
  
डामरीमुख्यशक्त्यौघपरिष्कृतनिकेतना ।  
डम्बाडम्बमनोहारी डिम्बोन्मत्तविनाशिनी ॥ १८॥  
  
ढक्काध्वनिसमुत्पन्नशब्दसर्वस्वतन्त्रिणी ।  
ढक्कानिनदसम्मुह्यद्देवराजाभयङ्करी ॥ १९॥  
  
नकुलीध्वस्तनागालिर्नकुली नकुलेश्वरी ।  
नखाग्रविलसद्विष्णुदशाकारा नटेश्वरी ॥ २०॥  
  
नटराजाङ्गना नाट्यकोविदा नागरार्चिता ।  
नम्रदिक्पालवनिता नमदानन्ददायिनी ॥ २१॥  
  
नरकत्राणनोद्युक्ता नन्द्यावर्तसुमप्रिया ।  
नरसिंहगलोन्मुक्तरुधिरास्वादनप्रिया ॥ २२॥  
  
नागकन्यापरिवृता नागासुरविमर्दिनी ।  
नागाननसुता नागवाहा नरशवासना ॥ २३॥  
  
नाद ब्रह्ममयी नित्यनिर्वाणसुखदायिनी ।  
नाममन्त्रजपप्रीतिकारिणी नागभूषणा ॥ २४॥  
  
नामरूपधरा नानावेदशास्रार्थदर्शिनी ।  
नारायणी नामरूपवर्जिता नरवाहना ॥ २५॥  
  
नारी नरेन्द्रसम्पूज्या नगराजनिकेतना ।  
नालीकलोचना नन्दिविद्या नगसुता नटी ॥ २६॥  
  
नासास्तब्धमरुच्चण्डवेगा नगरपालिनी ।  
निर्मला निरहङ्कारा निजभक्ताखिलेष्टदा ॥ २७॥  
  
निस्सारा नियतिर्नित्या निर्लोभा निरवग्रहा ।  
नौकारूढा नीतसुधावार्धिभक्तजनप्रिया ॥ २८॥  
  
बृन्दानाथशिरोहर्त्री बृन्दामोहितमाधवा ।  
बृन्दारकवधूबृन्दसेनास्तिमिततापसा ॥ २९॥  
  
बृन्दारकारिदर्पघ्नी बृहत्सेनासमावृता ।  
बृन्दारकेशविलसद्वेणुनादकृतादरा ॥ ३०॥  
  
बृहच्छूलशिरः प्रोतशुम्भदैत्यभयङ्करी ।  
बृहतीक्कणनोद्युक्तनारदर्षिसमर्चिता ॥ ३१॥  
  
बृहन्मद्दलभृच्चक्रपाणिसन्नुतवैभवा ।  
बृहस्पतिसमाराध्या ब्राह्मी ब्रह्मैक्यरूपिणी ॥ ३२॥  
  
ब्रह्मजा बृहदैश्वर्यदायिनी ब्रूम्मनुप्रिया ।  
ब्रह्मजाया ब्रह्मबीजा ब्रह्माणी ब्रह्मवादिनी ॥ ३३॥  
  
ब्रह्मज्ञा ब्रह्मजननी ब्रह्मज्ञानप्रदायिनी ।  
ब्रह्मदेवलयासक्तताण्डवोद्दण्डपण्डिता ॥ ३४॥  
  
ब्रह्मपञ्चकसंरूढा ब्रह्माण्डान्तकराम्बुजा ।  
ब्रह्ममाया ब्रह्मशीर्षमालामण्डनमण्डिता ॥ ३५॥  
  
ब्रह्मयज्ञपराधीनहृदया ब्रह्मवित्प्रिया ।  
ब्रह्मविद्या बृहद्रूपा बृहती ब्राह्मणप्रिया ॥ ३६॥  
  
ब्रह्मविष्णुमुखोद्गीतवैभवा ब्राह्मणार्चिता ।  
ब्रह्मशीर्षहरा ब्रह्मकपालवरधारिणी ॥ ३७॥  
  
ब्रह्महीनमखासक्तदक्षमुख्यविनाकृता ।  
ब्रह्माण्डनिवहोद्भेदताण्डवेश्वरवादिनी ॥ ३८॥  
  
ब्रह्माण्डसाक्षिणी ब्रह्ममोदिनी ब्रह्म एव च ।  
ब्राह्मी माहेश्वरीमुख्यशक्तिव्याप्त सभाङ्गणा ॥ ३९॥  
  
मदिरास्वादरसिका मधुरा मधुवैरिणी ।  
मनोतिगा मनोगम्या मतङ्गतनया मधुः ॥ ४०॥  
  
मनोवागपरिच्छिन्ना महात्रिपुरसुन्दरी ।  
मन्त्रिणी मन्त्रतन्त्रज्ञा महागायत्रिरूपिणी ॥ ४१॥  
  
महती मदनानन्दकारिणी मनुपूजिता ।  
महनीया मही मन्दगमना मधुरस्वना ॥ ४२॥  
  
महर्षिगणसम्पूज्या महाराज्ञी मनोन्मनी ।  
महाकाली महालक्ष्मीः महावाणी महाकृतिः ॥ ४३॥  
  
महादेवाङ्कपर्यङ्का महावाक्यार्थगोचरा ।  
महादेवी महोत्साहा मरालीगतिदेशिका ॥ ४४॥  
  
महामणिघटाकारकिरीटा मञ्जुभाषिणी ।  
महामाया महाघोरस्वप्नवाराहिरूपिणी ॥ ४५॥  
  
महामारी महातिल्ववनमध्यनिकेतना ।  
महाश्मशाननटनरसिका मधुपायिनी ॥ ४६॥  
  
महिमालब्धसिद्धीन्द्रमुख्यादृष्टस्वरूपिणी ।  
माणिक्यवीणासंलापा मारान्तकविमोहिनी ॥ ४७॥  
  
माणिभद्रस्तुता मान्या मानिनी मानवर्जिता ।  
माध्यन्दिनफणीशानजैमिनिस्तुतनर्तना ॥ ४८॥  
  
मारी मातङ्गिनी माता महाशैलशरीरजा ।  
मांसपूजापरा मांसभक्षिणी माषलम्पटा ॥ ४९॥  
  
माहेन्द्रजालचतुरा महादुर्गा महेश्वरी ।  
मीनाक्षी मिथुनाकारा मदनी मादिपञ्चका ॥ ५०॥  
  
मुकुन्दसहजा मुद्रामुख्या मूकत्वनाशिनी ।  
मुक्ताहारलसद्ग्रीवा मुचुकुन्दनृपार्चिता ॥ ५१॥  
  
मुदिता मुण्डशयनी मुक्तिदा मुरशासना ।  
मूर्ता मूर्खत्वशमनी मूलविद्यास्वरूपिणी ॥ ५२॥  
  
मूलाधारादिषट्चक्रनिलया मूलमन्त्रवित् ।  
मूम्बीजा मूर्धसम्बद्धपुष्पमालाविराजिता ॥ ५३॥  
  
मृडानी मृगयासक्ता मृगेन्द्रार्द्राजिनच्छदा ।  
मोहान्धकारमार्ताण्डा मोक्षदानपरायणा ॥ ५४॥  
  
मोदिनीपृष्टवाग्देवताष्टकस्तुतवैभवा ।  
शिवकामसुन्दरी देवी शिवदा शिववामगा ॥ ५५॥  
  
हयाननमुखोद्भूतपुराणमहिमोज्ज्वला ।  
हयारूढादिसंसेव्या हीरदंष्ट्रा हलायुधा ॥ ५६॥  
  
हरमानससम्मोहशृङ्गाररसवारिधिः ।  
हरलीलाविनोदज्ञा हारिणी हरिणेक्षणा ॥ ५७॥  
  
हराग्निदग्धकन्दर्पजीवनापाङ्गलोचना ।  
हरार्धाङ्गहरा हेयदेयोपादेयवर्जिता ॥ ५८॥  
  
हराङ्कनिलया हृद्या हृदयाकाशमध्यगा ।  
हरिणाङ्कधरा हादिविद्या हरिसहोदरी ॥ ५९॥  
  
हरिद्राचूर्णसम्पूर्णचरणा ह्रीम्मनुप्रिया ।  
हरिनाभिसरोजोद्यत्पद्म संस्तुतयोगिनी ॥ ६०॥  
  
हरिब्रह्मादिमकुटनीराजितपदाम्बुजा ।  
हरिब्रह्मेन्द्रविनुता हेलानिर्जितदानवा ॥ ६१॥  
  
हरिशङ्करसम्मुह्यद्दारुकारण्यतापसा ।  
हरेन्द्वमृतसञ्जीवद्ब्रह्मशीर्षालिगायका ॥ ६२॥  
  
हर्यक्षवाहनारूढा हेलाकलितविग्रहा ।  
हाकिनी हलिकृष्णेड्या हंसमन्त्रस्वरूपिणी ॥ ६३॥  
  
हारायितफणीरत्नन प्रभाजितहिमांशुका ।  
हालाहलाग्रिसन्तप्तदेवत्राणामृतेश्वरी ॥ ६४॥  
  
हासोद्यत्कालिकाभुक्तरक्तबीजासुरा हरा ।  
हाहाकाररवाक्रन्दन्महिषासुरमर्दिनी ॥ ६५॥  
  
हिमाद्रितनया हंसवाहा हानिविवर्जिता ।  
हेमघण्टालिझङ्कारजितकल्पाशनिध्वनिः ॥ ६६॥  
  
हेमपद्मधरा हस्तचतुरा हेमकञ्चुकी ।  
हेमाद्रितुङ्गशृङ्गाग्रमणिमण्डपमध्यगा ॥  
  
ह्रीम्बीजेत्यन्तनाम्नां च त्रिशतं कथितं तव ॥ ६७॥  
  
उत्तरपीठिका  
शिवकामसुन्दरीनामान्येतानि शुभदानि हि ।  
सर्वसौभाग्यदं पुण्यं विघ्नध्वान्तनभोमणिम् ॥ ६८॥  
  
आयुष्करं कीर्तिकरं तुष्टिदं पुष्टिदं प्रिये ।  
विद्याबुद्धिप्रदं नृणां सकृत्स्मरणमात्रतः ॥ ६९॥  
  
यो जपित्वा महामन्त्रं शिवकाम्याः सहस्रकम् ।  
त्रिशतं वा यथाशक्ति पठेत्सर्वार्थदायकम् ॥ ७०॥  
  
यदिष्टं सा ददात्येव सद्य एव न संशयः ।  
शुक्रवारे तथा भौमवारे पर्वणि वा प्रिये ॥ ७१॥  
  
कृष्णाङ्गारचतुर्दश्यामष्टम्यां च विशेषतः ।  
पद्मैर्वाऽन्यसुमैर्बिल्वैर्हरिद्राकुङ्कुमैः प्रिये ॥ ७२॥  
  
एभिः समर्चयेद्देवीं नामभिः साधकोत्तमः ।  
मूर्तौ वा यन्त्रराजे वा घटे वाऽऽवाह्य सुन्दरीम् ॥ ७३॥  
  
अचिरादेव विन्देत वागीशत्वं सुलोचने ।  
श्रीशत्वं सर्वसिद्धीनां नायकत्वं लभेद् धुवम् ॥ ७४॥  
  
भूतप्रेतपिशाचानां स्मरणाद् भीतिकारणम् ।  
यो विप्रश्शान्तहृदयो नित्यं निष्कामनायुतः ॥ ७५॥  
  
आवर्तयेदिदं स्तोत्रं तस्य श्रीमत्कृपाबलात् ।  
इह भुक्त्वाऽखिलान् भोगान् सोऽन्ते जन्मादिवर्जितम् ॥ ७६॥  
  
जीवब्रह्मैक्यचिद्रूपपदं प्राप्नोत्यसंशयः ।  
एतत्स्तोत्रोपमं स्तोत्रं नान्यदस्ति हि सुव्रते ॥ ७७॥  
  
मयापि तत्फलं वक्तुं न शक्यं केन वा शिवे ।  
तस्मादिदं गोपनीयं च प्रकाश्यं प्रयत्नतः ।  
किं भूयश्श्रोतुकामासि शृङ्गाराब्धिसुधाकरे ॥ ७८॥  
  
इति भृङ्गिरिटिसंहितायां शक्त्युत्कर्षप्रकरणे शिवगौरीसंवादे  
श्री शिवकामसुन्दरीत्रिशतनामस्तोत्रं सम्पूर्णम् ॥  
  
  
Proofread by Aruna Narayanan  
  
