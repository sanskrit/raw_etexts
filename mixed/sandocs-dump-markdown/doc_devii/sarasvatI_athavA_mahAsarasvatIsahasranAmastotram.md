---
Author: Traditional
Category: sahasranAma, devii, sarasvatI, stotra, devI
File name: sarasvatisahasra.itx
Language: Sanskrit
Latest update: January 26, 2004, July 2, 2011
Location: doc_devii
Proofread by: Kirk Wortman kirkwort at hotmail.com  Corrected based on the booklet
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: mahaasarasvatI sahasranAma stotram
Texttype: stotra
Transliterated by: http://www.mypurohith.com
engtitle: mahAsarasvatI sahasranAma stotram
itxtitle: sarasvatI athavA mahAsarasvatIsahasranAmastotram
title: सरस्वती अथवा महासरस्वतीसहस्रनामस्तोत्रम्

---
  
 श्रीमहासरस्वतीसहस्रनामस्तोत्रम्   
  
॥ श्री महासरस्वती सहस्रनाम स्तोत्रम् ॥  
  
     ध्यानम्  
श्रीमच्चन्दनचर्चितोज्ज्वलवपुः शुक्लाम्बरा मल्लिका-  
मालालालित कुन्तला प्रविलसन्मुक्तावलीशोभना ।  
सर्वज्ञाननिधानपुस्तकधरा रुद्राक्षमालाङ्किता  
वाग्देवी वदनाम्बुजे वसतु मे त्रैलोक्यमाता शुभा ॥  
  
     श्रीनारद उवाच -  
भगवन्परमेशान सर्वलोकैकनायक ।  
कथं सरस्वती साक्षात्प्रसन्ना परमेष्ठिनः ॥ २॥  
  
कथं देव्या महावाण्याः सतत्प्राप सुदुर्लभम् ।  
एतन्मे वद तत्वेन महायोगीश्वरप्रभो ॥ ३॥  
  
     श्रीसनत्कुमार उवाच -  
साधु पृष्टं त्वया ब्रह्मन् गुह्याद्गुह्य मनुत्तमम् ।  
भयानुगोपितं यत्नादिदानीं सत्प्रकाश्यते ॥ ४॥  
  
पुरा पितामहं दृष्ट्वा जगत्स्थावरजङ्गमम् ।  
निर्विकारं निराभासं स्तम्भीभूतमचेतसम् ॥ ५॥  
  
सृष्ट्वा त्रैलोक्यमखिलं वागभावात्तथाविधम् ।  
आधिक्याभावतः स्वस्य परमेष्ठी जगद्गुरुः ॥ ६॥  
  
दिव्यवर्षायुतं तेन तपो दुष्कर मुत्तमम् ।  
ततः कदाचित्सञ्जाता वाणी सर्वार्थशोभिता ॥ ७॥  
  
अहमस्मि महाविद्या सर्ववाचामधीश्वरी ।  
मम नाम्नां सहस्रं तु उपदेक्ष्याम्यनुत्तमम् ॥ ८॥  
  
अनेन संस्तुता नित्यं पत्नी तव भवाम्यहम् ।  
त्वया सृष्टं जगत्सर्वं वाणीयुक्तं भविष्यति ॥ ९॥  
  
इदं रहस्यं परमं मम नामसहस्रकम् ।  
सर्वपापौघशमनं महासारस्वतप्रदम् ॥ १०॥  
  
महाकवित्वदं लोके वागीशत्वप्रदायकम् ।  
त्वं वा परः पुमान्यस्तुस्तवेनानेन तोषयेत् ॥ ११॥  
  
तस्याहं किङ्करी साक्षाद्भविष्यामि न संशयः ।  
इत्युक्त्वान्तर्दधे वाणी तदारभ्य पितामहः ॥ १२॥  
  
स्तुत्वा स्तोत्रेण दिव्येन तत्पतित्वमवाप्तवान् ।  
वाणीयुक्तं जगत्सर्वं तदारभ्याभवन्मुने ॥ १३॥  
  
तत्तेहं सम्प्रवक्ष्यामि शृणु यत्नेन नारद ।  
सावधानमना भूत्वा क्षणं शुद्धो मुनीश्वरः ॥ १४॥  
  
वाग्वाणी वरदा वन्द्या वरारोहा वरप्रदा ।  
वृत्तिर्वागीश्वरी वार्ता वरा वागीशवल्लभा ॥ १॥  
  
विश्वेश्वरी विश्ववन्द्या विश्वेशप्रियकारिणी ।  
वाग्वादिनी च वाग्देवी वृद्धिदा वृद्धिकारिणी ॥ २॥  
  
वृद्धिर्वृद्धा विषघ्नी च वृष्टिर्वृष्टिप्रदायिनी ।  
विश्वाराध्या विश्वमाता विश्वधात्री विनायका ॥ ३॥  
  
विश्वशक्तिर्विश्वसारा विश्वा विश्वविभावरी ।  
वेदान्तवेदिनी वेद्या वित्ता वेदत्रयात्मिका ॥ ४॥  
  
वेदज्ञा वेदजननी विश्वा विश्वविभावरी ।  
वरेण्या वाङ्मयी वृद्धा विशिष्टप्रियकारिणी ॥ ५॥  
  
विश्वतोवदना व्याप्ता व्यापिनी व्यापकात्मिका ।  
व्याळघ्नी व्याळभूषाङ्गी विरजा वेदनायिका ॥ ६॥  
  
वेदवेदान्तसंवेद्या वेदान्तज्ञानरूपिणी ।  
विभावरी च विक्रान्ता विश्वामित्रा विधिप्रिया ॥ ७॥  
  
वरिष्ठा विप्रकृष्टा च विप्रवर्यप्रपूजिता ।  
वेदरूपा वेदमयी वेदमूर्तिश्च वल्लभा ॥ ८॥  
  
गौरी गुणवती गोप्या गन्धर्वनगरप्रिया ।  
गुणमाता गुहान्तस्था गुरुरूपा गुरुप्रिया ॥ ९॥  
  
गिरिविद्या गानतुष्टा गायकप्रियकारिणी ।  
गायत्री गिरिशाराध्या गीर्गिरीशप्रियङ्करी ॥ १०॥  
  
गिरिज्ञा ज्ञानविद्या च गिरिरूपा गिरीश्वरी ।  
गीर्माता गणसंस्तुत्या गणनीयगुणान्विता ॥ ११॥  
  
गूढरूपा गुहा गोप्या गोरूपा गौर्गुणात्मिका ।  
गुर्वी गुर्वम्बिका गुह्या गेयजा गृहनाशिनी ॥ १२॥  
  
गृहिणी गृहदोषघ्नी गवघ्नी गुरुवत्सला ।  
गृहात्मिका गृहाराध्या गृहबाधाविनाशिनी ॥ १३॥  
  
गङ्गा गिरिसुता गम्या गजयाना गुहस्तुता ।  
गरुडासनसंसेव्या गोमती गुणशालिनी ॥ १४॥  
  
शारदा शाश्वती शैवी शाङ्करी शङ्करात्मिका ।  
श्रीः शर्वाणी शतघ्नी च शरच्चन्द्रनिभानना ॥ १५॥  
  
शर्मिष्ठा शमनघ्नी च शतसाहस्ररूपिणी ।  
शिवा शम्भुप्रिया श्रद्धा श्रुतिरूपा श्रुतिप्रिया ॥ १६॥  
  
शुचिष्मती शर्मकरी शुद्धिदा शुद्धिरूपिणी ।  
शिवा शिवङ्करी शुद्धा शिवाराध्या शिवात्मिका ॥ १७॥  
  
श्रीमती श्रीमयी श्राव्या श्रुतिः श्रवणगोचरा ।  
शान्तिः शान्तिकरी शान्ता शान्ताचारप्रियङ्करी ॥ १८॥  
  
शीललभ्या शीलवती श्रीमाता शुभकारिणी ।  
शुभवाणी शुद्धविद्या शुद्धचित्तप्रपूजिता ॥ १९॥  
  
श्रीकरी श्रुतपापघ्नी शुभाक्षी शुचिवल्लभा ।  
शिवेतरघ्नी शबरी श्रवणीयगुणान्विता ॥ २०॥  
  
शारी शिरीषपुष्पाभा शमनिष्ठा शमात्मिका ।  
शमान्विता शमाराध्या शितिकण्ठप्रपूजिता ॥ २१॥  
  
शुद्धिः शुद्धिकरी श्रेष्ठा श्रुतानन्ता शुभावहा ।  
सरस्वती च सर्वज्ञा सर्वसिद्धिप्रदायिनी ॥ २२॥  
  
सरस्वती च सावित्री सन्ध्या सर्वेप्सितप्रदा ।  
सर्वार्तिघ्नी सर्वमयी सर्वविद्याप्रदायिनी ॥ २३॥  
  
सर्वेश्वरी सर्वपुण्या सर्गस्थित्यन्तकारिणी ।  
सर्वाराध्या सर्वमाता सर्वदेवनिषेविता ॥ २४॥  
  
सर्वैश्वर्यप्रदा सत्या सती सत्वगुणाश्रया ।  
स्वरक्रमपदाकारा सर्वदोषनिषूदिनी ॥ २५॥  
  
सहस्राक्षी सहस्रास्या सहस्रपदसंयुता ।  
सहस्रहस्ता साहस्रगुणालङ्कृतविग्रहा ॥ २६॥  
  
सहस्रशीर्षा सद्रूपा स्वधा स्वाहा सुधामयी ।  
षड्ग्रन्थिभेदिनी सेव्या सर्वलोकैकपूजिता ॥ २७॥  
  
स्तुत्या स्तुतिमयी साध्या सवितृप्रियकारिणी ।  
संशयच्छेदिनी साङ्ख्यवेद्या सङ्ख्या सदीश्वरी ॥ २८॥  
  
सिद्धिदा सिद्धसम्पूज्या सर्वसिद्धिप्रदायिनी ।  
सर्वज्ञा सर्वशक्तिश्च सर्वसम्पत्प्रदायिनी ॥ २९॥  
  
सर्वाशुभघ्नी सुखदा सुखा संवित्स्वरूपिणी ।  
सर्वसम्भीषणी सर्वजगत्सम्मोहिनी तथा ॥ ३०॥  
  
सर्वप्रियङ्करी सर्वशुभदा सर्वमङ्गळा ।  
सर्वमन्त्रमयी सर्वतीर्थपुण्यफलप्रदा ॥ ३१॥  
  
सर्वपुण्यमयी सर्वव्याधिघ्नी सर्वकामदा ।  
सर्वविघ्नहरी सर्ववन्दिता सर्वमङ्गळा ॥ ३२॥  
  
सर्वमन्त्रकरी सर्वलक्ष्मीः सर्वगुणान्विता ।  
सर्वानन्दमयी सर्वज्ञानदा सत्यनायिका ॥ ३३॥  
  
सर्वज्ञानमयी सर्वराज्यदा सर्वमुक्तिदा ।  
सुप्रभा सर्वदा सर्वा सर्वलोकवशङ्करी ॥ ३४॥  
  
सुभगा सुन्दरी सिद्धा सिद्धाम्बा सिद्धमातृका ।  
सिद्धमाता सिद्धविद्या सिद्धेशी सिद्धरूपिणी ॥ ३५॥  
  
सुरूपिणी सुखमयी सेवकप्रियकारिणी ।  
स्वामिनी सर्वदा सेव्या स्थूलसूक्ष्मापराम्बिका ॥ ३६॥  
  
साररूपा सरोरूपा सत्यभूता समाश्रया ।  
सितासिता सरोजाक्षी सरोजासनवल्लभा ॥ ३७॥  
  
सरोरुहाभा सर्वाङ्गी सुरेन्द्रादिप्रपूजिता ।  
महादेवी महेशानी महासारस्वतप्रदा ॥ ३८॥  
  
महासरस्वती मुक्ता मुक्तिदा मलनाशिनी ।  
महेश्वरी महानन्दा महामन्त्रमयी मही ॥ ३९॥  
  
महालक्ष्मीर्महाविद्या माता मन्दरवासिनी ।  
मन्त्रगम्या मन्त्रमाता महामन्त्रफलप्रदा ॥ ४०॥  
  
महामुक्तिर्महानित्या महासिद्धिप्रदायिनी ।  
महासिद्धा महामाता महदाकारसंयुता ॥ ४१॥  
  
महा महेश्वरी मूर्तिर्मोक्षदा मणिभूषणा ।  
मेनका मानिनी मान्या मृत्युघ्नी मेरुरूपिणी ॥ ४२॥  
  
मदिराक्षी मदावासा मखरूपा मखेश्वरी ।  
महामोहा महामाया मातॄणां मूर्ध्निसंस्थिता ॥ ४३॥  
  
महापुण्या मुदावासा महासम्पत्प्रदायिनी ।  
मणिपूरैकनिलया मधुरूपा महोत्कटा ॥ ४४॥  
  
महासूक्ष्मा महाशान्ता महाशान्तिप्रदायिनी ।  
मुनिस्तुता मोहहन्त्री माधवी माधवप्रिया ॥ ४५॥  
  
मा महादेवसंस्तुत्या महिषीगणपूजिता ।  
मृष्टान्नदा च माहेन्द्री महेन्द्रपददायिनी ॥ ४६॥  
  
मतिर्मतिप्रदा मेधा मर्त्यलोकनिवासिनी ।  
मुख्या महानिवासा च महाभाग्यजनाश्रिता ॥ ४७॥  
  
महिळा महिमा मृत्युहारी मेधाप्रदायिनी ।  
मेध्या महावेगवती महामोक्षफलप्रदा ॥ ४८॥  
  
महाप्रभाभा महती महादेवप्रियङ्करी ।  
महापोषा महर्द्धिश्च मुक्ताहारविभूषणा ॥ ४९॥  
  
माणिक्यभूषणा मन्त्रा मुख्यचन्द्रार्धशेखरा ।  
मनोरूपा मनःशुद्धिः मनःशुद्धिप्रदायिनी ॥ ५०॥  
  
महाकारुण्यसम्पूर्णा मनोनमनवन्दिता ।  
महापातकजालघ्नी मुक्तिदा मुक्तभूषणा ॥ ५१॥  
  
मनोन्मनी महास्थूला महाक्रतुफलप्रदा ।  
महापुण्यफलप्राप्या मायात्रिपुरनाशिनी ॥ ५२॥  
  
महानसा महामेधा महामोदा महेश्वरी ।  
मालाधरी महोपाया महातीर्थफलप्रदा ॥ ५३॥  
  
महामङ्गळसम्पूर्णा महादारिद्र्यनाशिनी ।  
महामखा महामेघा महाकाळी महाप्रिया ॥ ५४॥  
  
महाभूषा महादेहा महाराज्ञी मुदालया ।  
भूरिदा भाग्यदा भोग्या भोग्यदा भोगदायिनी ॥ ५५॥  
  
भवानी भूतिदा भूतिः भूमिर्भूमिसुनायिका ।  
भूतधात्री भयहरी भक्तसारस्वतप्रदा ॥ ५६॥  
  
भुक्तिर्भुक्तिप्रदा भेकी भक्तिर्भक्तिप्रदायिनी ।  
भक्तसायुज्यदा भक्तस्वर्गदा भक्तराज्यदा ॥ ५७॥  
  
भागीरथी भवाराध्या भाग्यासज्जनपूजिता ।  
भवस्तुत्या भानुमती भवसागरतारणी ॥ ५८॥  
  
भूतिर्भूषा च भूतेशी फाललोचनपूजिता ।  
भूता भव्या भविष्या च भवविद्या भवात्मिका ॥ ५९॥  
  
बाधापहारिणी बन्धुरूपा भुवनपूजिता ।  
भवघ्नी भक्तिलभ्या च भक्तरक्षणतत्परा ॥ ६०॥  
  
भक्तार्तिशमनी भाग्या भोगदानकृतोद्यमा ।  
भुजङ्गभूषणा भीमा भीमाक्षी भीमरूपिणी ॥ ६१॥  
  
भाविनी भ्रातृरूपा च भारती भवनायिका ।  
भाषा भाषावती भीष्मा भैरवी भैरवप्रिया ॥ ६२॥  
  
भूतिर्भासितसर्वाङ्गी भूतिदा भूतिनायिका ।  
भास्वती भगमाला च भिक्षादानकृतोद्यमा ॥ ६३॥  
  
भिक्षुरूपा भक्तिकरी भक्तलक्ष्मीप्रदायिनी ।  
भ्रान्तिघ्ना भ्रान्तिरूपा च भूतिदा भूतिकारिणी ॥ ६४॥  
  
भिक्षणीया भिक्षुमाता भाग्यवद्दृष्टिगोचरा ।  
भोगवती भोगरूपा भोगमोक्षफलप्रदा ॥ ६५॥  
  
भोगश्रान्ता भाग्यवती भक्ताघौघविनाशिनी ।  
ब्राह्मी ब्रह्मस्वरूपा च बृहती ब्रह्मवल्लभा ॥ ६६॥  
  
ब्रह्मदा ब्रह्ममाता च ब्रह्माणी ब्रह्मदायिनी ।  
ब्रह्मेशी ब्रह्मसंस्तुत्या ब्रह्मवेद्या बुधप्रिया ॥ ६७॥  
  
बालेन्दुशेखरा बाला बलिपूजाकरप्रिया ।  
बलदा बिन्दुरूपा च बालसूर्यसमप्रभा ॥ ६८॥  
  
ब्रह्मरूपा ब्रह्ममयी ब्रध्नमण्डलमध्यगा ।  
ब्रह्माणी बुद्धिदा बुद्धिर्बुद्धिरूपा बुधेश्वरी ॥ ६९॥  
  
बन्धक्षयकरी बाधनाशनी बन्धुरूपिणी ।  
बिन्द्वालया बिन्दुभूषा बिन्दुनादसमन्विता ॥ ७०॥  
  
बीजरूपा बीजमाता ब्रह्मण्या ब्रह्मकारिणी ।  
बहुरूपा बलवती ब्रह्मजा ब्रह्मचारिणी ॥ ७१॥  
  
ब्रह्मस्तुत्या ब्रह्मविद्या ब्रह्माण्डाधिपवल्लभा ।  
ब्रह्मेशविष्णुरूपा च ब्रह्मविष्ण्वीशसंस्थिता ॥ ७२॥  
  
बुद्धिरूपा बुधेशानी बन्धी बन्धविमोचनी ।  
अक्षमालाक्षराकाराक्षराक्षरफलप्रदा ॥ ७३॥  
  
अनन्तानन्दसुखदानन्तचन्द्रनिभानना ।  
अनन्तमहिमाघोरानन्तगम्भीरसम्मिता ॥ ७४॥  
  
अदृष्टादृष्टदानन्तादृष्टभाग्यफलप्रदा ।  
अरुन्धत्यव्ययीनाथानेकसद्गुणसंयुता ॥ ७५॥  
  
अनेकभूषणादृश्यानेकलेखनिषेविता ।  
अनन्तानन्तसुखदाघोराघोरस्वरूपिणी ॥ ७६॥  
  
अशेषदेवतारूपामृतरूपामृतेश्वरी ।  
अनवद्यानेकहस्तानेकमाणिक्यभूषणा ॥ ७७॥  
  
अनेकविघ्नसंहर्त्री ह्यनेकाभरणान्विता ।  
अविद्याज्ञानसंहर्त्री ह्यविद्याजालनाशिनी ॥ ७८॥  
  
अभिरूपानवद्याङ्गी ह्यप्रतर्क्यगतिप्रदा ।  
अकळङ्कारूपिणी च ह्यनुग्रहपरायणा ॥ ७९॥  
  
अम्बरस्थाम्बरमयाम्बरमालाम्बुजेक्षणा ।  
अम्बिकाब्जकराब्जस्थांशुमत्यंशुशतान्विता ॥ ८०॥  
  
अम्बुजानवराखण्डाम्बुजासनमहाप्रिया ।  
अजरामरसंसेव्याजरसेवितपद्युगा ॥ ८१॥  
  
अतुलार्थप्रदार्थैक्यात्युदारात्वभयान्विता ।  
अनाथवत्सलानन्तप्रियानन्तेप्सितप्रदा ॥ ८२॥  
  
अम्बुजाक्ष्यम्बुरूपाम्बुजातोद्भवमहाप्रिया ।  
अखण्डात्वमरस्तुत्यामरनायकपूजिता ॥ ८३॥  
  
अजेयात्वजसङ्काशाज्ञाननाशिन्यभीष्टदा ।  
अक्ताघनेना चास्त्रेशी ह्यलक्ष्मीनाशिनी तथा ॥ ८४॥  
  
अनन्तसारानन्तश्रीरनन्तविधिपूजिता ।  
अभीष्टामर्त्यसम्पूज्या ह्यस्तोदयविवर्जिता ॥ ८५॥  
  
आस्तिकस्वान्तनिलयास्त्ररूपास्त्रवती तथा ।  
अस्खलत्यस्खलद्रूपास्खलद्विद्याप्रदायिनी ॥ ८६॥  
  
अस्खलत्सिद्धिदानन्दाम्बुजातामरनायिका ।  
अमेयाशेषपापघ्न्यक्षयसारस्वतप्रदा ॥ ८७॥  
  
जया जयन्ती जयदा जन्मकर्मविवर्जिता ।  
जगत्प्रिया जगन्माता जगदीश्वरवल्लभा ॥ ८८॥  
  
जातिर्जया जितामित्रा जप्या जपनकारिणी ।  
जीवनी जीवनिलया जीवाख्या जीवधारिणी ॥ ८९॥  
  
जाह्नवी ज्या जपवती जातिरूपा जयप्रदा ।  
जनार्दनप्रियकरी जोषनीया जगत्स्थिता ॥ ९०॥  
  
जगज्ज्येष्ठा जगन्माया जीवनत्राणकारिणी ।  
जीवातुलतिका जीवजन्मी जन्मनिबर्हणी ॥ ९१॥  
  
जाड्यविध्वंसनकरी जगद्योनिर्जयात्मिका ।  
जगदानन्दजननी जम्बूश्च जलजेक्षणा ॥ ९२॥  
  
जयन्ती जङ्गपूगघ्नी जनितज्ञानविग्रहा ।  
जटा जटावती जप्या जपकर्तृप्रियङ्करी ॥ ९३॥  
  
जपकृत्पापसंहर्त्री जपकृत्फलदायिनी ।  
जपापुष्पसमप्रख्या जपाकुसुमधारिणी ॥ ९४॥  
  
जननी जन्मरहिता ज्योतिर्वृत्यभिदायिनी ।  
जटाजूटनचन्द्रार्धा जगत्सृष्टिकरी तथा ॥ ९५॥  
  
जगत्त्राणकरी जाड्यध्वंसकर्त्री जयेश्वरी ।  
जगद्बीजा जयावासा जन्मभूर्जन्मनाशिनी ॥ ९६॥  
  
जन्मान्त्यरहिता जैत्री जगद्योनिर्जपात्मिका ।  
जयलक्षणसम्पूर्णा जयदानकृतोद्यमा ॥ ९७॥  
  
जम्भराद्यादिसंस्तुत्या जम्भारिफलदायिनी ।  
जगत्त्रयहिता ज्येष्ठा जगत्त्रयवशङ्करी ॥ ९८॥  
  
जगत्त्रयाम्बा जगती ज्वाला ज्वालितलोचना ।  
ज्वालिनी ज्वलनाभासा ज्वलन्ती ज्वलनात्मिका ॥ ९९॥  
  
जितारातिसुरस्तुत्या जितक्रोधा जितेन्द्रिया ।  
जरामरणशून्या च जनित्री जन्मनाशिनी ॥ १००॥  
  
जलजाभा जलमयी जलजासनवल्लभा ।  
जलजस्था जपाराध्या जनमङ्गळकारिणी ॥ १०१॥  
  
कामिनी कामरूपा च काम्या कामप्रदायिनी ।  
कमौळी कामदा कर्त्री क्रतुकर्मफलप्रदा ॥ १०२॥  
  
कृतघ्नघ्नी क्रियारूपा कार्यकारणरूपिणी ।  
कञ्जाक्षी करुणारूपा केवलामरसेविता ॥ १०३॥  
  
कल्याणकारिणी कान्ता कान्तिदा कान्तिरूपिणी ।  
कमला कमलावासा कमलोत्पलमालिनी ॥ १०४॥  
  
कुमुद्वती च कल्याणी कान्तिः कामेशवल्लभा ।  
कामेश्वरी कमलिनी कामदा कामबन्धिनी ॥ १०५॥  
  
कामधेनुः काञ्चनाक्षी काञ्चनाभा कळानिधिः ।  
क्रिया कीर्तिकरी कीर्तिः क्रतुश्रेष्ठा कृतेश्वरी ॥ १०६॥  
  
क्रतुसर्वक्रियास्तुत्या क्रतुकृत्प्रियकारिणी ।  
क्लेशनाशकरी कर्त्री कर्मदा कर्मबन्धिनी ॥ १०७॥  
  
कर्मबन्धहरी कृष्टा क्लमघ्नी कञ्जलोचना ।  
कन्दर्पजननी कान्ता करुणा करुणावती ॥ १०८॥  
  
क्लीङ्कारिणी कृपाकारा कृपासिन्धुः कृपावती ।  
करुणार्द्रा कीर्तिकरी कल्मषघ्नी क्रियाकरी ॥ १०९॥  
  
क्रियाशक्तिः कामरूपा कमलोत्पलगन्धिनी ।  
कळा कळावती कूर्मी कूटस्था कञ्जसंस्थिता ॥ ११०॥  
  
काळिका कल्मषघ्नी च कमनीयजटान्विता ।  
करपद्मा कराभीष्टप्रदा क्रतुफलप्रदा ॥ १११॥  
  
कौशिकी कोशदा काव्या कर्त्री कोशेश्वरी कृशा ।  
कूर्मयाना कल्पलता कालकूटविनाशिनी ॥ ११२॥  
  
कल्पोद्यानवती कल्पवनस्था कल्पकारिणी ।  
कदम्बकुसुमाभासा कदम्बकुसुमप्रिया ॥ ११३॥  
  
कदम्बोद्यानमध्यस्था कीर्तिदा कीर्तिभूषणा ।  
कुलमाता कुलावासा कुलाचारप्रियङ्करी ॥ ११४॥  
  
कुलानाथा कामकळा कळानाथा कळेश्वरी ।  
कुन्दमन्दारपुष्पाभा कपर्दस्थितचन्द्रिका ॥ ११५॥  
  
कवित्वदा काव्यमाता कविमाता कळाप्रदा ।  
तरुणी तरुणीताता ताराधिपसमानना ॥ ११६॥  
  
तृप्तिस्तृप्तिप्रदा तर्क्या तपनी तापिनी तथा ।  
तर्पणी तीर्थरूपा च त्रिदशा त्रिदशेश्वरी ॥ ११७॥  
  
त्रिदिवेशी त्रिजननी त्रिमाता त्र्यम्बकेश्वरी ।  
त्रिपुरा त्रिपुरेशानी त्र्यम्बका त्रिपुराम्बिका ॥ ११८॥  
  
त्रिपुरश्रीस्त्रयीरूपा त्रयीवेद्या त्रयीश्वरी ।  
त्रय्यन्तवेदिनी ताम्रा तापत्रितयहारिणी ॥ ११९॥  
  
तमालसदृशी त्राता तरुणादित्यसन्निभा ।  
त्रैलोक्यव्यापिनी तृप्ता तृप्तिकृत्तत्वरूपिणी ॥ १२०॥  
  
तुर्या त्रैलोक्यसंस्तुत्या त्रिगुणा त्रिगुणेश्वरी ।  
त्रिपुरघ्नी त्रिमाता च त्र्यम्बका त्रिगुणान्विता ॥ १२१॥  
  
तृष्णाच्छेदकरी तृप्ता तीक्ष्णा तीक्ष्णस्वरूपिणी ।  
तुला तुलादिरहिता तत्तद्ब्रह्मस्वरूपिणी ॥ १२२॥  
  
त्राणकर्त्री त्रिपापघ्नी त्रिपदा त्रिदशान्विता ।  
तथ्या त्रिशक्तिस्त्रिपदा तुर्या त्रैलोक्यसुन्दरी ॥ १२३॥  
  
तेजस्करी त्रिमूर्त्याद्या तेजोरूपा त्रिधामता ।  
त्रिचक्रकर्त्री त्रिभगा तुर्यातीतफलप्रदा ॥ १२४॥  
  
तेजस्विनी तापहारी तापोपप्लवनाशिनी ।  
तेजोगर्भा तपःसारा त्रिपुरारिप्रियङ्करी ॥ १२५॥  
  
तन्वी तापससन्तुष्टा तपनाङ्गजभीतिनुत् ।  
त्रिलोचना त्रिमार्गा च तृतीया त्रिदशस्तुता ॥ १२६॥  
  
त्रिसुन्दरी त्रिपथगा तुरीयपददायिनी ।  
शुभा शुभावती शान्ता शान्तिदा शुभदायिनी ॥ १२७॥  
  
शीतळा शूलिनी शीता श्रीमती च शुभान्विता ।  
योगसिद्धिप्रदा योग्या यज्ञेनपरिपूरिता ॥ १२८॥  
  
यज्या यज्ञमयी यक्षी यक्षिणी यक्षिवल्लभा ।  
यज्ञप्रिया यज्ञपूज्या यज्ञतुष्टा यमस्तुता ॥ १२९॥  
  
यामिनीयप्रभा याम्या यजनीया यशस्करी ।  
यज्ञकर्त्री यज्ञरूपा यशोदा यज्ञसंस्तुता ॥ १३०॥  
  
यज्ञेशी यज्ञफलदा योगयोनिर्यजुस्तुता ।  
यमिसेव्या यमाराध्या यमिपूज्या यमीश्वरी ॥ १३१॥  
  
योगिनी योगरूपा च योगकर्तृप्रियङ्करी ।  
योगयुक्ता योगमयी योगयोगीश्वराम्बिका ॥ १३२॥  
  
योगज्ञानमयी योनिर्यमाद्यष्टाङ्गयोगता ।  
यन्त्रिताघौघसंहारा यमलोकनिवारिणी ॥ १३३॥  
  
यष्टिव्यष्टीशसंस्तुत्या यमाद्यष्टाङ्गयोगयुक् ।  
योगीश्वरी योगमाता योगसिद्धा च योगदा ॥ १३४॥  
  
योगारूढा योगमयी योगरूपा यवीयसी ।  
यन्त्ररूपा च यन्त्रस्था यन्त्रपूज्या च यन्त्रिता ॥ १३५॥  
  
युगकर्त्री युगमयी युगधर्मविवर्जिता ।  
यमुना यमिनी याम्या यमुनाजलमध्यगा ॥ १३६॥  
  
यातायातप्रशमनी यातनानान्निकृन्तनी ।  
योगावासा योगिवन्द्या यत्तच्छब्दस्वरूपिणी ॥ १३७॥  
  
योगक्षेममयी यन्त्रा यावदक्षरमातृका ।  
यावत्पदमयी यावच्छब्दरूपा यथेश्वरी ॥ १३८॥  
  
यत्तदीया यक्षवन्द्या यद्विद्या यतिसंस्तुता ।  
यावद्विद्यामयी यावद्विद्याबृन्दसुवन्दिता ॥ १३९॥  
  
योगिहृत्पद्मनिलया योगिवर्यप्रियङ्करी ।  
योगिवन्द्या योगिमाता योगीशफलदायिनी ॥ १४०॥  
  
यक्षवन्द्या यक्षपूज्या यक्षराजसुपूजिता ।  
यज्ञरूपा यज्ञतुष्टा यायजूकस्वरूपिणी ॥ १४१॥  
  
यन्त्राराध्या यन्त्रमध्या यन्त्रकर्तृप्रियङ्करी ।  
यन्त्रारूढा यन्त्रपूज्या योगिध्यानपरायणा ॥ १४२॥  
  
यजनीया यमस्तुत्या योगयुक्ता यशस्करी ।  
योगबद्धा यतिस्तुत्या योगज्ञा योगनायकी ॥ १४३॥  
  
योगिज्ञानप्रदा यक्षी यमबाधाविनाशिनी ।  
योगिकाम्यप्रदात्री च योगिमोक्षप्रदायिनी ॥ १४४॥  
  
इति नाम्नां सरस्वत्याः सहस्रं समुदीरितम् ।  
मन्त्रात्मकं महागोप्यं महासारस्वतप्रदम् ॥ १॥  
  
यः पठेच्छृणुयाद्भक्त्या त्रिकालं साधकः पुमान् ।  
सर्वविद्यानिधिः साक्षात् स एव भवति ध्रुवम् ॥ २॥  
  
लभते सम्पदः सर्वाः पुत्रपौत्रादिसंयुताः ।  
मूकोपि सर्वविद्यासु चतुर्मुख इवापरः ॥ ३॥  
  
भूत्वा प्राप्नोति सान्निध्यं अन्ते धातुर्मुनीश्वर ।  
सर्वमन्त्रमयं सर्वविद्यामानफलप्रदम् ॥ ४॥  
  
महाकवित्वदं पुंसां महासिद्धिप्रदायकम् ।  
कस्मैचिन्न प्रदातव्यं प्राणैः कण्ठगतैरपि ॥ ५॥  
  
महारहस्यं सततं वाणीनामसहस्रकम् ।  
सुसिद्धमस्मदादीनां स्तोत्रं ते समुदीरितम् ॥ ६॥  
  
॥ इति श्रीस्कान्दपुराणान्तर्गत  
सनत्कुमार संहितायां नारद सनत्कुमार संवादे  
सरस्वतीसहस्रनामस्तोत्रम् सम्पूर्णम् ॥  
  
  
Encoded and proofread by Kirk Wortman kirkwort@hotmail.com  
  
