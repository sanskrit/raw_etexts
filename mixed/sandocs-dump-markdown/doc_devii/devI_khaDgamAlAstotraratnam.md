---
Author: Unknown
Category: devii, dashamahAvidyA, stotra, devI
Description-comments: Vamakeshvara Tantra
File name: khadgamala.itx
Indexextra: (Text 1, 2, 3)
Language: Sanskrit
Latest update: September 28, 2011, June 18, 2019
Location: doc_devii
Proofread by: Sarada Susarla; Anantanarayanan, Sunder Hattangadi, Ajit Krishnan
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: tantra/hinduism/devi worship
Sublocation: devii
Text title: Khadgamala Stotraratnam
Texttype: stotra
Transliterated by: Sarada Susarla
engtitle: devI khaDgamAlA stotraratnam
itxtitle: devI khaDgamAlAstotraratnam
title: देवी खड्गमालास्तोत्ररत्नम्

---
  
 श्रीदेवी खड्गमालास्तोत्ररत्नम्   
                 प्रार्थना  
ह्रीङ्काराननगर्भितानलशिखां सौः क्लीङ्कलां बिभ्रतीं  
     सौवर्णाम्बरधारिणीं वरसुधाधौतां त्रिनेत्रोज्ज्वलाम् ।  
वन्दे पुस्तकपाशमङ्कुशधरां स्रग्भूषितामुज्ज्वलां  
     त्वां गौरीं त्रिपुरां परात्परकलां श्रीचक्रसञ्चारिणीम् ॥  
  
अस्य श्रीशुद्धशक्तिमालामहामन्त्रस्य, उपस्थेन्द्रियाधिष्ठायी  
वरुणादित्य ऋषिः देवी गायत्री छन्दः सात्विक  
ककारभट्टारकपीठस्थित कामेश्वराङ्कनिलया महाकामेश्वरी श्री  
ललिता भट्टारिका देवता, ऐं बीजं क्लीं शक्तिः, सौः कीलकं मम  
खड्गसिद्ध्यर्थे सर्वाभीष्टसिद्ध्यर्थे जपे विनियोगः, मूलमन्त्रेण  
षडङ्गन्यासं कुर्यात् ॥  
  
             ध्यानम्  
तादृशं खड्गमाप्नोति येन हस्तस्थितेनवै  
अष्टादशमहाद्वीपसम्राड्भोक्ताभविष्यति  
  
आरक्ताभान्त्रिनेत्रामरुणिमवसनां रत्नताटङ्करम्यां  
     हस्ताम्भोजैस्सपाशाङ्कुशमदनधनुस्सायकैर्विस्फुरन्तीम् ।  
आपीनोत्तुङ्गवक्षो रुहकलशलुठत्तारहारोज्ज्वलाङ्गीं  
     ध्यायेदम्भोरुहस्थामरुणिमवसनामीश्वरीमीश्वराणाम् ॥  
  
लमित्यादिपञ्च पूजां कुर्यात्, यथाशक्ति मूलमन्त्रं जपेत् ।  
  
लं - पृथिवीतत्त्वात्मिकायै श्रीललितात्रिपुरसुन्दरी पराभट्टारिकायै  
          गन्धं परिकल्पयामि - नमः  
हं - आकाशतत्त्वात्मिकायै श्रीललितात्रिपुरसुन्दरी पराभट्टारिकायै पुष्पं  
          परिकल्पयामि - नमः  
यं - वायुतत्त्वात्मिकायै श्रीललितात्रिपुरसुन्दरी पराभट्टारिकायै धूपं  
          परिकल्पयामि - नमः  
रं - तेजस्तत्त्वात्मिकायै श्रीललितात्रिपुरसुन्दरी पराभट्टारिकायै दीपं  
          परिकल्पयामि - नमः  
वं - अमृततत्त्वात्मिकायै श्रीललितात्रिपुरसुन्दरी पराभट्टारिकायै  
          अमृतनैवेद्यं परिकल्पयामि - नमः  
सं - सर्वतत्त्वात्मिकायै श्रीललितात्रिपुरसुन्दरी पराभट्टारिकायै  
          ताम्बूलादिसर्वोपचारान् परिकल्पयामि - नमः  
  
श्रीदेवी सम्बोधनं - १  
ॐ ऐं ह्रीं श्रीं ऐं क्लीं सौः ॐ नमस्त्रिपुरसुन्दरि,  
  
न्यासाङ्गदेवताः -६  
हृदयदेवि, शिरोदेवि, शिखादेवि, कवचदेवि, नेत्रदेवि,  
अस्त्रदेवि,   
  
तिथिनित्यादेवताः -१६  
कामेश्वरि, भगमालिनि, नित्यक्लिन्ने, भेरुण्डे, वह्निवासिनि,  
महावज्रेश्वरि, शिवदूति, त्वरिते, कुलसुन्दरि, नित्ये,  
नीलपताके, विजये, सर्वमङ्गले, ज्वालामालिनि, चित्रे,  
महानित्ये,  
  
दिव्यौघगुरवः -७  
परमेश्वरपरमेश्वरि, मित्रेशमयि, षष्ठीशमयि, उड्डीशमयि,   
चर्यानाथमयि, लोपामुद्रामयि, अगस्त्यमयि,  
  
सिद्धौघगुरवः -४  
कालतापशमयि, धर्माचार्यमयि, मुक्तकेशीश्वरमयि, दीपकलानाथमयि,  
  
मानवौघगुरवः -८  
विष्णुदेवमयि, प्रभाकरदेवमयि, तेजोदेवमयि, मनोजदेवमयि,  
कल्याणदेवमयि, वासुदेवमयि, रत्नदेवमयि, श्रीरामानन्दमयि,  
  
श्रीचक्र प्रथमावरणदेवताः -३२  
अणिमासिद्धे, लघिमासिद्धे, गरिमासिद्धे, महिमासिद्धे,  
ईशित्वसिद्धे, वशित्वसिद्धे, प्राकाम्यसिद्धे, भुक्तिसिद्धे,  
इच्छासिद्धे, प्राप्तिसिद्धे, सर्वकामसिद्धे, ब्राह्मि,  
माहेश्वरि, कौमारि, वैष्णवि, वाराहि, माहेन्द्रि, चामुण्डे,  
महालक्ष्मि, सर्वसङ्क्षोभिणि, सर्वविद्राविणि, सर्वाकर्षिणि,  
सर्ववशङ्करि, सर्वोन्मादिनि, सर्वमहाङ्कुशे, सर्वखेचरि,  
सर्वबीजे, सर्वयोने, सर्वत्रिखण्डे, त्रैलोक्यमोहन  
चक्रस्वामिनि, प्रकटयोगिनि,  
  
श्रीचक्र द्वितीयावरणदेवताः -१८  
कामाकर्षिणि, बुद्ध्याकर्षिणि, अहङ्काराकर्षिणि, शब्दाकर्षिणि,  
स्पर्शाकर्षिणि, रूपाकर्षिणि, रसाकर्षिणि, गन्धाकर्षिणि,  
चित्ताकर्षिणि, धैर्याकर्षिणि, स्मृत्याकर्षिणि, नामाकर्षिणि,  
बीजाकर्षिणि, आत्माकर्षिणि, अमृताकर्षिणि, शरीराकर्षिणि,  
सर्वाशापरिपूरकचक्रस्वामिनि, गुप्तयोगिनि,  
  
श्रीचक्र तृतीयावरणदेवताः -१०  
अनङ्गकुसुमे, अनङ्गमेखले, अनङ्गमदने, अनङ्गमदनातुरे,  
अनङ्गरेखे, अनङ्गवेगिनि, अनङ्गाङ्कुशे, अनङ्गमालिनि,  
सर्वसङ्क्षोभणचक्रस्वामिनि, गुप्ततरयोगिनि,  
  
श्रीचक्र चतुर्थावरणदेवताः -१६  
सर्वसङ्क्षोभिणि, सर्वविद्राविनि, सर्वाकर्षिणि,  
सर्वह्लादिनि, सर्वसम्मोहिनि, सर्वस्तम्भिनि, सर्वजृम्भिणि,  
सर्ववशङ्करि, सर्वरञ्जनि, सर्वोन्मादिनि, सर्वार्थसाधिके,  
सर्वसम्पत्तिपूरिणि, सर्वमन्त्रमयि, सर्वद्वन्द्वक्षयङ्करि,  
सर्वसौभाग्यदायकचक्रस्वामिनि, सम्प्रदाययोगिनि,  
  
श्रीचक्र पञ्चमावरणदेवताः -१२  
सर्वसिद्धिप्रदे, सर्वसम्पत्प्रदे, सर्वप्रियङ्करि,  
सर्वमङ्गलकारिणि, सर्वकामप्रदे, सर्वदुःखविमोचनि,  
सर्वमृत्युप्रशमनि, सर्वविघ्ननिवारिणि, सर्वाङ्गसुन्दरि,  
सर्वसौभाग्यदायिनि, सर्वार्थसाधकचक्रस्वामिनि,  
कुलोत्तीर्णयोगिनि,  
  
श्रीचक्र षष्ठावरणदेवताः -१२  
सर्वज्ञे, सर्वशक्ते, सर्वैश्वर्यप्रदायिनि, सर्वज्ञानमयि,  
सर्वव्याधिविनाशिनि, सर्वाधारस्वरूपे, सर्वपापहरे,  
सर्वानन्दमयी, सर्वरक्षास्वरूपिणि, सर्वेप्सितफलप्रदे,  
सर्वरक्षाकरचक्रस्वामिनि, निगर्भयोगिनि,  
  
श्रीचक्र सप्तमावरणदेवताः -१०  
वशिनि, कामेश्वरि, मोदिनि, विमले, अरुणे, जयिनि,  
सर्वेश्वरि, कौलिनि, सर्वरोगहरचक्रस्वामिनि,  
रहस्ययोगिनि,  
  
श्रीचक्र अष्टमावरणदेवताः -९  
बाणिनि, चापिनि, पाशिनि, अङ्कुशिनि, महाकामेश्वरि,  
महावज्रेश्वरि, महाभगमालिनि, सर्वसिद्धिप्रदचक्रस्वामिनि,  
अतिरहस्ययोगिनि,  
  
श्रीचक्र नवमावरणदेवताः -३  
श्री श्रीमहाभट्टारिके, सर्वानन्दमयचक्रस्वामिनि,  
परापरातिरहस्ययोगिनि,  
  
नवचक्रेश्वरी नामानि -९  
त्रिपुरे, त्रिपुरेशि, त्रिपुरसुन्दरि, त्रिपुरवासिनि,  
त्रिपुराश्रीः, त्रिपुरमालिनि, त्रिपुरासिद्धे, त्रिपुराम्ब,  
महात्रिपुरसुन्दरि,  
  
श्रीदेवी विशेषणानि - नमस्कारनवाक्षरीच -९  
महामहेश्वरि, महामहाराज्ञि, महामहाशक्ते, महामहागुप्ते,  
महामहाज्ञप्ते, महामहानन्दे, महामहास्कन्धे, महामहाशये,  
महामहा श्रीचक्रनगरसाम्राज्ञि, नमस्ते नमस्ते नमस्ते नमः ।  
  
फलश्रुतिः  
एषा विद्या महासिद्धिदायिनी स्मृतिमात्रतः ।  
अग्निवातमहाक्षोभे राजाराष्ट्रस्य विप्लवे ॥  
  
लुण्ठने तस्करभये सङ्ग्रामे सलिलप्लवे ।  
समुद्रयानविक्षोभे भूतप्रेतादिके भये ॥  
  
अपस्मारज्वरव्याधिमृत्युक्षामादिजे भये ।  
शाकिनी पूतनायक्षरक्षःकूष्माण्डजे भये ॥  
  
मित्रभेदे ग्रहभये व्यसनेष्वाभिचारिके ।  
अन्येष्वपि च दोषेषु मालामन्त्रं स्मरेन्नरः ॥  
  
सर्वोपद्रवनिर्मुक्तस्साक्षाच्छिवमयोभवेत् ।  
आपत्काले नित्यपूजां विस्तारात्कर्तुमारभेत् ॥  
  
एकवारं जपध्यानं सर्वपूजाफलं लभेत् ।  
नवावर्णदेवीनां ललिताया महौजसः ॥  
  
एकत्र गणनारूपो वेदवेदाङ्गगोचरः ।  
सर्वागमरहस्यार्थः स्मरणात्पापनाशिनी ॥  
  
ललिताया महेशान्या माला विद्या महीयसि ।  
नरवश्यं नरेन्द्राणां वश्यं नारीवशङ्करम् ॥  
  
अणिमादिगुणैश्वर्यं रञ्जनं पापभञ्जनम् ।  
तत्तदावरणस्थायि देवतावृन्दमन्त्रकम् ॥  
  
मालामन्त्रं परं गुह्यां परं धामप्रकीर्तितम् ।  
शक्तिमाला पञ्चधा स्याच्छिवमाला च तादृशी ॥  
  
तस्माद्गोप्यतराद्गोप्यं रहस्यं भुक्तिमुक्तिदम् ॥  
  
इति श्रीवामकेश्वरतन्त्रे उमामहेश्वरसंवादे  
देवीखड्गमालास्तोत्ररत्नं समाप्तम् ।  
  
  
Encoded by Sarada Susarla  
Proofread by Sarada Susarla; Anantanarayanan, Sunder Hattangadi, Ajit Krishnan  
  
