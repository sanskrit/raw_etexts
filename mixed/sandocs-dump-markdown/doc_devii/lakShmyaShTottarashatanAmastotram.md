---
Author: Traditional
Category: aShTottarashatanAma, devii, lakShmI, devI
File name: laxmi108naama.itx
Language: Sanskrit
Latest update: July 21, 2004
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: devii
Text title: lakShmyaShTottarashatanAmastotram
engtitle: lakShmyaShTottarashatanAmastotram
itxtitle: lakShmyaShTottarashatanAmastotram
title: लक्ष्म्यष्टोत्तरशतनामस्तोत्रम्

---
  
 श्रीलक्ष्म्यष्टोत्तरशतनामस्तोत्रम्   
  
श्रीगणेशाय नमः ।  
देव्युवाच  
देवदेव महादेव त्रिकालज्ञ महेश्वर ।  
करुणाकर देवेश भक्तानुग्रहकारक ॥ १॥  
  
अष्टोत्तरशतं लक्ष्म्याः श्रोतुमिच्छामि तत्त्वतः ।  
ईश्वर उवाच  
देवि साधु महाभागे महाभाग्यप्रदायकम् ।  
सर्वैश्वर्यकरं पुण्यं सर्वपापप्रणाशनम् ॥ २॥  
  
सर्वदारिद्र्यशमनं श्रवणाद्भुक्तिमुक्तिदम् ।  
राजवश्यकरं दिव्यं गुह्याद्गुह्यतमं परम् ॥ ३॥  
  
दुर्लभं सर्वदेवानां चतुःषष्टिकलास्पदम् ।  
पद्मादीनां वरान्तानां विधीनां नित्यदायकम् ॥ ४॥  
  
समस्तदेवसंसेव्यमणिमाद्यष्टसिद्धिदम् ।  
किमत्र बहुनोक्तेन देवी प्रत्यक्षदायकम् ॥ ५॥  
  
तव प्रीत्याद्य वक्ष्यामि समाहितमनाः शृणुं ।  
अष्टोत्तरशतस्यास्य महालक्ष्मीस्तु देवता ॥ ६॥  
  
क्लीम्बीजपदमित्युक्तं शक्तिस्तु भुवनेश्वरी ।  
अङ्गन्यासः करन्यास स इत्यादिः प्रकीर्तितः ॥ ७॥  
  
ध्यानम्  
वन्दे पद्मकरां प्रसन्नवदनां सौभाग्यदां भाग्यदां  
हस्ताभ्यामभयप्रदां मणिगणैर्नानाविधैर्भूषिताम् ।  
भक्ताभीष्टफलप्रदां हरिहरब्रह्मादिभिः सेवितां  
पार्श्वे पङ्कजशङ्खपद्मनिधिभिर्युक्तां सदा शक्तिभिः ॥ ८॥  
  
सरसिजनयने सरोजहस्ते धवलतरांशुकगन्धमाल्यशोभे ।  
भगवति हरिवल्लभे मनोज्ञे त्रिभुवनभूतिकरि प्रसीद मह्यम् ॥ ९॥  
  
प्रकृतिं विकृतिं विद्यां सर्वभूतहितप्रदाम् ।  
श्रद्धां विभूतिं सुरभिं नमामि परमात्मिकाम् ॥ १०॥  
  
वाचं पद्मालयां पद्मां शुचिं स्वाहां स्वधां सुधाम् ।  
धन्यां हिरण्मयीं लक्ष्मीं नित्यपुष्टां विभावरीम् ॥ ११॥  
  
अदितिं च दितिं दीप्तां वसुधां वसुधारिणीम् ।  
नमामि कमलां कान्तां कामाक्षीं क्रोधसम्भवाम् ॥ १२॥  var  कामा क्षीरोदसम्भवाम्  
अनुग्रहपदां बुद्धिमनघां हरिवल्लभाम् ।  
अशोकाममृतां दीप्तां लोकशोकविनाशिनीम् ॥ १३॥  
  
नमामि धर्मनिलयां करुणां लोकमातरम् ।  
पद्मप्रियां पद्महस्तां पद्माक्षीं पद्मसुन्दरीम् ॥ १४॥  
  
पद्मोद्भवां पद्ममुखीं पद्मनाभप्रियां रमाम् ।  
पद्ममालाधरां देवीं पद्मिनीं पद्मगन्धिनीम् ॥ १५॥  
  
पुण्यगन्धां सुप्रसन्नां प्रसादाभिमुखीं प्रभाम् ।  
नमामि चन्द्रवदनां चन्द्रां चन्द्रसहोदरीम् ॥ १६॥  
  
चतुर्भुजां चन्द्ररूपामिन्दिरामिन्दुशीतलाम् ।  
आह्लादजननीं पुष्टिं शिवां शिवकरीं सतीम् ॥ १७॥  
  
विमलां विश्वजननीं तुष्टिं दारिद्र्यनाशिनीम् ।  
प्रीतिपुष्करिणीं शान्तां शुक्लमाल्याम्बरां श्रियम् ॥ १८॥  
  
भास्करीं बिल्वनिलयां वरारोहां यशस्विनीम् ।  
वसुन्धरामुदाराङ्गीं हरिणीं हेममालिनीम् ॥ १९॥  
  
धनधान्यकरीं सिद्धिं सदा सौम्यां शुभप्रदाम् ।  
नृपवेश्मगतानन्दां वरलक्ष्मीं वसुप्रदाम् ॥ २०॥  
  
शुभां हिरण्यप्राकारां समुद्रतनयां जयाम् ।  
नमामि मङ्गलां देवीं विष्णुवक्षःस्थलस्थिताम् ॥ २१॥  
  
विष्णुपत्नीं प्रसन्नाक्षीं नारायणसमाश्रिताम् ।  
दारिद्र्यध्वंसिनीं देवीं सर्वोपद्रवहारिणीम् ॥ २२॥  
  
नवदुर्गां महाकालीं ब्रह्मविष्णुशिवात्मिकाम् ।  
त्रिकालज्ञानसम्पन्नां नमामि भुवनेश्वरीम् ॥ २३॥  
  
लक्ष्मीं क्षीरसमुद्रराजतनयां श्रीरङ्गधामेश्वरीं  
दासीभूतसमस्तदेववनितां लोकैकदीपाङ्कुराम् ।  
श्रीमन्मन्दकटाक्षलब्धविभवब्रह्मेन्द्रगङ्गाधरां त्वां  
त्रैलोक्यकुटुम्बिनीं सरसिजां वन्दे मुकुन्दप्रियाम् ॥ २४॥  
  
मातर्नमामि कमले कमलायताक्षि  
श्रीविष्णुहृत्कमलवासिनि विश्वमातः ।  
क्षीरोदजे कमलकोमलगर्भगौरि लक्ष्मि  
प्रसीद सततं नमतां शरण्ये ॥ २५॥  
  
त्रिकालं यो जपेद्विद्वान् षण्मासं विजितेन्द्रियः ।  
दारिद्र्यध्वंसनं कृत्वा सर्वमाप्नोत्ययत्नतः ॥ २६॥  
  
देवीनामसहस्रेषु पुण्यमष्टोत्तरं शतम् ।  
येन श्रियमवाप्नोति कोटिजन्मदरिद्रतः ॥ २७॥  
  
भृगुवारे शतं धीमान् पठेद्वत्सरमात्रकम् ।  
अष्टैश्वर्यमवाप्नोति कुबेर इव भूतले ॥ २८॥  
  
दारिद्र्यमोचनं नाम स्तोत्रमम्बापरं शतम् ।  
येन श्रियमवाप्नोति कोटिजन्मदरिद्रितः ॥ २९॥  
  
भुक्त्वा तु विपुलान् भोगानस्याः सायुज्यमाप्नुयात् ।  
प्रातःकाले पठेन्नित्यं सर्वदुःखोपशान्तये ।  
पठंस्तु चिन्तयेद्देवीं सर्वाभरणभूषिताम् ॥ ३०॥  
  
॥ इति श्रीलक्ष्म्यष्टोत्तरशतनामस्तोत्रं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
  
