+++
"Text title" = "Bhuvaneshvari Sahasranama Stotra"
"File name" = "bhuvaneshvarIsahasranAmastotra.itx"
itxtitle = "bhuvaneshvarIsahasranAmastotram (rudrayAmalatantrAntargatam)"
engtitle = "bhuvaneshvarIsahasranAmastotram"
Category = "sahasranAma, devii, dashamahAvidyA, devI"
Location = "doc_devii"
Sublocation = "devii"
SubDeity = "dashamahAvidyA"
Language = "Sanskrit"
Subject = "philosophy/hinduism/religion"
"Transliterated by" = "DPD, Alex"
"Proofread by" = "DPD, NA"
Description-comments = "Rudrayamalatantra"
Source = "Bhuvaneshwari Stava Manjari, Ramdatt Shukla, and BhuvaneshvarI varivasyA"
Indexextra = "(mahAstotram 1, 2)"
"Latest update" = "October 11, 2014, July 29, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "भुवनेश्वरीसहस्रनामस्तोत्रम् (रुद्रयामलतन्त्रान्तर्गतम्)"

+++
  
 श्रीभुवनेश्वरीसहस्रनामस्तोत्रम्   
  
श्रीगणेशाय नमः ।  
  
श्रीदेव्युवाच - श्रीपार्वत्युवाच -  
देव देव महादेव सर्वशास्त्रविशारद ! ।  
कपालखट्वाङ्गधर ! चिताभस्मानुलेपन ! ॥ १॥  
  
या आद्या प्रकृतिर्नित्या सर्वशास्त्रेषु गोपिता ।  
तस्याः श्रीभुवनेश्वर्या नाम्नां पुण्यं सहस्रकम् ॥ २॥  
  
कथयस्व महादेव ! यथा देवी प्रसीदति ।  
  
ईश्वर उवाच - श्रीमहेश्वर उवाच -  
साधु पृष्टं महादेवि ! साधकानां हिताय वै ॥ ३॥ साधु लोकहिताय च  
  
या आद्या प्रकृतिर्नित्या सर्वशास्त्रेषु गोपिता ।  
यस्याः स्मरणमात्रेण सर्वपापैः प्रमुच्यते ॥ ४॥  
  
आराधनाद्भवेद्यस्या जीवन्मुक्तो न संशयः ।  
तस्या नामसहस्रं वै कथयामि समासतः ॥ ५॥   
var  तस्या नामसहस्राणि कथयामि श्रुणुष्व तत्  
  
विनियोगः -  
अस्य श्रीभुवनेश्वर्या सहस्रनामस्तोत्रस्य दक्षिणामूर्तिऋषिः,  
पङ्क्तिश्छन्दः, आद्या श्रीभुवनेश्वरीदेवता, ह्रीं बीजं,  
श्रीं शक्तिः, क्लीं कीलकं, मम श्रीधर्मार्थकाममोक्षार्थे  
जपे विनियोगः ।  
  
ऋष्यादिन्यासः -  
श्रीदक्षिणामूर्तिऋषये नमः शिरसि ।  
पङ्क्तिश्छन्दसे नमः मुखे ।  
आद्या श्रीभुवनेश्वरीदेवतायै नमः हृदि ।  
ह्रीं बीजाय नमः गुह्ये ।  
श्रीं शक्तये नमः नाभौ ।  
क्लीं कीलकाय नमः पादयोः ।  
धर्मार्थकाममोक्षार्थे विनियोगाय नमः सर्वाङ्गे ।  
  
अथ सहस्रनामस्तोत्रम् ।  
आद्या माया परा शक्तिः श्रीं ह्रीं क्लीं भुवनेश्वरी ।  
var  आद्या कमला वाणी माया श्रीभुवनेश्वरी  
भुवना भावना भव्या भवानी भवभाविनी ॥ ६॥ भवमोचनी  
  
रुद्राणी रुद्रभक्ता च तथा रुद्रप्रिया सती ।  
उमा कात्यायनी दुर्गा मङ्गला सर्वमङ्गला ॥ ७॥ उमा कामेश्वरी  
  
त्रिपुरा परमेशानी त्रिपुरा सुन्दरी प्रिया ।  
रमणा रमणी रामा रामकार्यकरी शुभा ॥ ८॥  
  
ब्राह्मी नारायणी चण्डी चामुण्डा मुण्डनायिका ।  
माहेश्वरी च कौमारी वाराही चापराजिता ॥ ९॥  
  
महामाया मुक्तकेशी महात्रिपुरसुन्दरी ।  
सुन्दरी शोभना रक्ता रक्तवस्त्रापिधायिनी ॥ १०॥  
  
रक्ताक्षी रक्तवस्त्रा च रक्तबीजातिसुन्दरी ।  
रक्तचन्दनसिक्ताङ्गी रक्तपुष्पसदाप्रिया ॥ ११॥  
  
कमला कामिनी कान्ता कामदेवसदाप्रिया ।  
लक्ष्मी लोला चञ्चलाक्षी चञ्चला चपला प्रिया ॥ १२॥  
  
भैरवी भयहर्त्री च महाभयविनाशिनी ।  
भयङ्करी महाभीमा भयहा भयनाशिनी ॥ १३॥  
  
श्मशाने प्रान्तरे दुर्गे संस्मृता भयनाशिनी ।  
जया च विजया चैव जयपूर्णा जयप्रदा ॥ १४॥  
  
यमुना यामुना याम्या यामुनजा यमप्रिया ।  
सर्वेषां जनिका जन्या जनहा जनवर्धिनी ॥ १५॥  
  
काली कपालिनी कुल्ला कालिका कालरात्रिका ।  
महाकालहृदिस्था च कालभैरवरूपिणी ॥ १६॥  
  
कपालखट्वाङ्गधरा पाशाङ्कुशविधारिणी ।  
अभया च भया चैव तथा च भयनाशिनी ॥ १७॥  
  
महाभयप्रदात्री च तथा च वरहस्तिनी ।  
गौरी गौराङ्गिनी गौरा गौरवर्णा जयप्रदा ॥ १८॥  
  
उग्रा उग्रप्रभा शान्तिः शान्तिदाऽशान्तिनाशिनी ।  
उग्रतारा तथा चोग्रा नीला चैकजटा तथा ॥ १९॥  
  
हां हां हूं हूं तथा तारा तथा च सिद्धिकालिका ।  
तारा नीला च वागीशी तथा नीलसरस्वती ॥ २०॥  
  
गङ्गा काशी सती सत्या सर्वतीर्थमयी तथा ।  
तीर्थरूपा तीर्थपुण्या तीर्थदा तीर्थसेविका ॥ २१॥  
  
पुण्यदा पुण्यरूपा च पुण्यकीर्तिप्रकाशिनी ।  
पुण्यकाला पुण्यसंस्था तथा पुण्यजनप्रिया ॥ २२॥  
  
तुलसी तोतुलास्तोत्रा राधिका राधनप्रिया ।  
सत्यासत्या सत्यभामा रुक्मिणी कृष्णवल्लभा ॥ २३॥  
  
देवकी कृष्णमाता च सुभद्रा भद्ररूपिणी ।  
मनोहरा तथा सौम्या श्यामाङ्गी समदर्शना ॥ २४॥  
  
घोररूपा घोरतेजा घोरवत्प्रियदर्शना ।  
कुमारी बालिका क्षुद्रा कुमारीरूपधारिणी ॥ २५॥  
  
युवती युवतीरूपा युवतीरसरञ्जका ।  
पीनस्तनी क्षूद्रमध्या प्रौढा मध्या जरातुरा ॥ २६॥  
  
अतिवृद्धा स्थाणुरूपा चलाङ्गी चञ्चला चला ।  
देवमाता देवरूपा देवकार्यकरी शुभा ॥ २७॥  
  
देवमाता दितिर्दक्षा सर्वमाता सनातनी ।  
पानप्रिया पायनी च पालना पालनप्रिया ॥ २८॥  
  
मत्स्याशी मांसभक्ष्या च सुधाशी जनवल्लभा ।  
तपस्विनी तपी तप्या तपःसिद्धिप्रदायिनी ॥ २९॥  
  
हविष्या च हविर्भोक्त्री हव्यकव्यनिवासिनी ।  
यजुर्वेदा वश्यकरी यज्ञाङ्गी यज्ञवल्लभा ॥ ३०॥  
  
दक्षा दाक्षायिणी दुर्गा दक्षयज्ञविनाशिनी ।  
पार्वती पर्वतप्रीता तथा पर्वतवासिनी ॥ ३१॥  
  
हैमी हर्म्या हेमरूपा मेना मान्या मनोरमा ।  
कैलासवासिनी मुक्ता शर्वक्रीडाविलासिनी ॥ ३२॥  
  
चार्वङ्गी चारुरूपा च सुवक्त्रा च शुभानना ।  
चलत्कुण्डलगण्डश्रीर्लसत्कुण्डलधारिणी ॥ ३३॥  
  
महासिंहासनस्था च हेमभूषणभूषिता ।  
हेमाङ्गदा हेमभूषा च सूर्यकोटिसमप्रभा ॥ ३४॥  
  
बालादित्यसमाकान्तिः सिन्दूरार्चितविग्रहा ।  
यवा यावकरूपा च रक्तचन्दनरूपधृक् ॥ ३५॥  
  
कोटरी कोटराक्षी च निर्लज्जा च दिगम्बरा ।  
पूतना बालमाता च शून्यालयनिवासिनी ॥ ३६॥  
  
श्मशानवासिनी शून्या हृद्या चतुरवासिनी ।  
मधुकैटभहन्त्री च महिषासुरघातिनी ॥ ३७॥  
  
निशुम्भशुम्भमथनी चण्डमुण्डविनाशिनी ।  
शिवाख्या शिवरूपा च शिवदूती शिवप्रिया ॥ ३८॥  
  
शिवदा शिववक्षःस्था शर्वाणी शिवकारिणी ।  
इन्द्राणी चेन्द्रकन्या च राजकन्या सुरप्रिया ॥ ३९॥  
  
लज्जाशीला साधुशीला कुलस्त्री कुलभूषिका ।  
महाकुलीना निष्कामा निर्लज्जा कुलभूषणा ॥ ४०॥  
  
कुलीना कुलकन्या च तथा च कुलभूषिता ।  
अनन्तानन्तरूपा च अनन्तासुरनाशिनी ॥ ४१॥  
  
हसन्ती शिवसङ्गेन वाञ्छितानन्ददायिनी ।  
नागाङ्गी नागभूषा च नागहारविधारिणी ॥ ४२॥  
  
धरिणी धारिणी धन्या महासिद्धिप्रदायिनी ।  
डाकिनी शाकिनी चैव राकिनी हाकिनी तथा ॥ ४३॥  
  
भूता प्रेता पिशाची च यक्षिणी धनदार्चिता ।  
धृतिः कीर्तिः स्मृतिर्मेधा तुष्टिःपुष्टिरुमा रुषा ॥ ४४॥  
  
शाङ्करी शाम्भवी मीना रतिः प्रीतिः स्मरातुरा ।  
अनङ्गमदना देवी अनङ्गमदनातुरा ॥ ४५॥  
  
भुवनेशी महामाया तथा भुवनपालिनी ।  
ईश्वरी चेश्वरीप्रीता चन्द्रशेखरभूषणा ॥ ४६॥  
  
चित्तानन्दकरी देवी चित्तसंस्था जनस्य च ।  
अरूपा बहुरूपा च सर्वरूपा चिदात्मिका ॥ ४७॥  
  
अनन्तरूपिणी नित्या तथानन्तप्रदायिनी ।  
नन्दा चानन्दरूपा च तथाऽनन्दप्रकाशिनी ॥ ४८॥  
  
सदानन्दा सदानित्या साधकानन्ददायिनी ।  
वनिता तरुणी भव्या भविका च विभाविनी ॥ ४९॥  
  
चन्द्रसूर्यसमा दीप्ता सूर्यवत्परिपालिनी ।  
नारसिंही हयग्रीवा हिरण्याक्षविनाशिनी ॥ ५०॥  
  
वैष्णवी विष्णुभक्ता च शालग्रामनिवासिनी ।  
चतुर्भुजा चाष्टभुजा सहस्रभुजसंज्ञिता ॥ ५१॥  
  
आद्या कात्यायनी नित्या सर्वाद्या सर्वदायिनी ।  
सर्वचन्द्रमयी देवी सर्ववेदमयी शुभा ॥ ५२॥  
  
सवदेवमयी देवी सर्वलोकमयी पुरा ।  
सर्वसम्मोहिनी देवी सर्वलोकवशङ्करी ॥ ५३॥  
  
राजिनी रञ्जिनी रागा देहलावण्यरञ्जिता ।  
नटी नटप्रिया धूर्ता तथा धूर्तजनार्दिनी ॥ ५४॥  
  
महामाया महामोहा महासत्त्वविमोहिता ।  
बलिप्रिया मांसरुचिर्मधुमांसप्रिया सदा ॥ ५५॥  
  
मधुमत्ता माधविका मधुमाधवरूपिका ।  
दिवामयी रात्रिमयी सन्ध्या सन्धिस्वरूपिणी ॥ ५६॥  
  
कालरूपा सूक्ष्मरूपा सूक्ष्मिणी चातिसूक्ष्मिणी ।  
तिथिरूपा वाररूपा तथा नक्षत्ररूपिणी ॥ ५७॥  
  
सर्वभूतमयी देवी पञ्चभूतनिवासिनी ।  
शून्याकारा शून्यरूपा शून्यसंस्था च स्तम्भिनी ॥ ५८॥  
  
आकाशगामिनी देवी ज्योतिश्चक्रनिवासिनी ।  
ग्रहाणां स्थितिरूपा च रुद्राणी चक्रसम्भवा ॥ ५९॥  
  
ऋषीणां ब्रह्मपुत्राणां तपःसिद्धिप्रदायिनी ।  
अरुन्धती च गायत्री सावित्री सत्त्वरूपिणी ॥ ६०॥  
  
चितासंस्था चितारूपा चित्तसिद्धिप्रदायिनी ।  
शवस्था शवरूपा च शवशत्रुनिवासिनी ॥ ६१॥  
  
योगिनी योगरूपा च योगिनां मलहारिणी ।  
सुप्रसन्ना महादेवी यामुनी मुक्तिदायिनी ॥ ६२॥  
  
निर्मला विमला शुद्धा शुद्धसत्वा जयप्रदा ।  
महाविद्या महामाया मोहिनी विश्वमोहिनी ॥ ६३॥  
  
कार्यसिद्धिकरी देवी सर्वकार्यनिवासिनी ।  
कार्यकार्यकरी रौद्री महाप्रलयकारिणी ॥ ६४॥  
  
स्त्रीपुंभेदाह्यभेद्या च भेदिनी भेदनाशिनी ।  
सर्वरूपा सर्वमयी अद्वैतानन्दरूपिणी ॥ ६५॥  
  
प्रचण्डा चण्डिका चण्डा चण्डासुरविनाशिनी ।  
सुमस्ता बहुमस्ता च छिन्नमस्ताऽसुनाशिनी ॥ ६६॥  
  
अरूपा च विरूपा च चित्ररूपा चिदात्मिका ।  
बहुशस्त्रा अशस्त्रा च सर्वशस्त्रप्रहारिणी ॥ ६७॥  
  
शास्त्रार्था शास्त्रवादा च नाना शास्त्रार्थवादिनी ।  
काव्यशास्त्रप्रमोदा च काव्यालङ्कारवासिनी ॥ ६८॥  
  
रसज्ञा रसना जिह्वा रसामोदा रसप्रिया ।  
नानाकौतुकसंयुक्ता नानारसविलासिनी ॥ ६९॥  
  
अरूपा च स्वरूपा च विरूपा च सुरूपिणी ।  
रूपावस्या तथा जीवा वेश्याद्या वेशधारिणी ॥ ७०॥  
  
नानावेशधरा देवी नानावेशेषु संस्थिता ।  
कुरूपा कुटिला कृष्णा कृष्णारूपा च कालिका ॥ ७१॥  
  
लक्ष्मीप्रदा महालक्ष्मीः सर्वलक्षणसंयुता ।  
कुबेरगृहसंस्था च धनरूपा धनप्रदा ॥ ७२॥  
  
नानारत्नप्रदा देवी रत्नखण्डेषु संस्थिता ।  
वर्णसंस्था वर्णरूपा सर्ववर्णमयी सदा ॥ ७३॥  
  
ओङ्काररूपिणी वाच्या आदित्यज्योतीरूपिणी ।  
संसारमोचिनी देवी सङ्ग्रामे जयदायिनी ॥ ७४॥  
  
जयरूपा जयाख्या च जयिनी जयदायिनी ।  
मानिनी मानरूपा च मानभङ्गप्रणाशिनी ॥ ७५॥  
  
मान्या मानप्रिया मेधा मानिनी मानदायिनी ।  
साधकासाधकासाध्या साधिका साधनप्रिया ॥ ७६॥  
  
स्थावरा जङ्गमा प्रोक्ता चपला चपलप्रिया ।  
ऋद्धिदा ऋद्धिरूपा च सिद्धिदा सिद्धिदायिनी ॥ ७७॥  
  
क्षेमङ्करी शङ्करी च सर्वसम्मोहकारिणी ।  
रञ्जिता रञ्जिनी या च सर्ववाञ्छाप्रदायिनी ॥ ७८॥  
  
भगलिङ्गप्रमोदा च भगलिङ्गनिवासिनी ।  
भगरूपा भगाभाग्या लिङ्गरूपा च लिङ्गिनी ॥ ७९॥  
  
भगगीतिर्महाप्रीतिर्लिङ्गगीतिर्महासुखा ।  
स्वयम्भूः कुसुमाराध्या स्वयम्भूः कुसुमाकुला ॥ ८०॥  
  
स्वयम्भूः पुष्परूपा च स्वयम्भूः कुसुमप्रिया ।  
शुक्रकूपा महाकूपा शुक्रासवनिवासिनी ॥ ८१॥  
  
शुक्रस्था शुक्रिणी शुक्रा शुक्रपूजकपूजिता ।  
कामाक्षा कामरूपा च योगिनी पीठवासिनी ॥ ८२॥  
  
सर्वपीठमयी देवी पीठपूजानिवासिनी ।  
अक्षमालाधरा देवी पानपात्रविधारिणी ॥ ८३॥  
  
शूलिनी शूलहस्ता च पाशिनी पाशरूपिणी ।  
खड्गिनी गदिनी चैव तथा सर्वास्त्रधारिणी ॥ ८४॥  
  
भाव्या भव्या भवानी सा भवमुक्तिप्रदायिनी ।  
चतुरा चतुरप्रीता चतुराननपूजिता ॥ ८५॥  
  
देवस्तव्या देवपूज्या सर्वपूज्या सुरेश्वरी ।  
जननी जनरूपा च जनानां चित्तहारिणी ॥ ८६॥  
  
जटिला केशबद्धा च सुकेशी केशबद्धिका ।  
अहिंसा द्वेषिका द्वेष्या सर्वद्वेषविनाशिनी ॥ ८७॥  
  
उच्चाटिनी द्वेषिनी च मोहिनी मधुराक्षरा ।  
क्रीडा क्रीडकलेखाङ्ककारणाकारकारिका ॥ ८८॥  
  
सर्वज्ञा सर्वकार्या च सर्वभक्षा सुरारिहा ।  
सर्वरूपा सर्वशान्ता सर्वेषां प्राणरूपिणी ॥ ८९॥  
  
सृष्टिस्थितिकरी देवी तथा प्रलयकारिणी ।  
मुग्धा साध्वी तथा रौद्री नानामूर्तिविधारिणी ॥ ९०॥  
  
उक्तानि यानि देवेशि अनुक्तानि महेश्वरि ।  
यत् किञ्चिद् दृश्यते देवि तत् सर्वं भुवनेश्वरी ॥ ९१॥  
  
इति श्रीभुवनेश्वर्या नामानि कथितानि ते ।  
सहस्राणि महादेवि फलं तेषां निगद्यते ॥ ९२॥  
  
यः पठेत् प्रातरुत्थाय चार्द्धरात्रे तथा प्रिये ।  
प्रातःकाले तथा मध्ये सायाह्ने हरवल्लभे ॥ ९३॥  
  
यत्र तत्र पठित्वा च भक्त्या सिद्धिर्न संशयः ।  
पठेद् वा पाठयेद् वापि शृणुयाच्छ्रावयेत्तथा ॥ ९४॥  
  
तस्य सर्वं भवेत् सत्यं मनसा यच्च वाञ्छितम् ।  
अष्टम्यां च चतुर्दश्यां नवम्यां वा विशेषतः ॥ ९५॥  
  
सर्वमङ्गलसंयुक्ते सङ्क्रातौ शनिभौमयोः ।  
यः पठेत् परया भक्त्या देव्या नामसहस्रकम् ॥ ९६॥  
  
तस्य देहे च संस्थानं कुरुते भुवनेश्वरी ।  
तस्य कार्यं भवेद् देवि अन्यथा न कथञ्चन ॥ ९७॥  
  
श्मशाने प्रान्तरे वापि शून्यागारे चतुष्पथे ।  
चतुष्पथे चैकलिङ्गे मेरुदेशे तथैव च ॥ ९८॥  
  
जलमध्ये वह्निमध्ये सङ्ग्रामे ग्रामशान्तये ।  
जपत्वा मन्त्रसहस्रं तु पठेन्नामसहस्रकम् ॥ ९९॥  
  
धूपदीपादिभिश्चैव बलिदानादिकैस्तथा ।  
नानाविधैस्तथा देवि नैवेद्यैर्भुवनेश्वरीम् ॥ १००॥  
  
सम्पूज्य विधिवज्जप्त्वा स्तुत्वा नामसहस्रकैः ।  
अचिरात् सिद्धिमाप्नोति साधको नात्र संशयः ॥ १०१॥  
  
तस्य तुष्टा भवेद् देवी सर्वदा भुवनेश्वरी ।  
भूर्जपत्रे समालिख्य कुङकुमाद् रक्तचन्दनैः ॥ १०२॥  
  
तथा गोरोचनाद्यैश्च विलिख्य साधकोत्तमः ।  
सुतिथौ शुभनक्षत्रे लिखित्वा दक्षिणे भुजे ॥ १०३॥  
  
धारयेत् परया भक्त्या देवीरूपेण पार्वति ! ।  
तस्य सिद्धिर्महेशानि अचिराच्च भविष्यति ॥ १०४॥  
  
रणे राजकुले वाऽपि सर्वत्र विजयी भवेत् ।  
देवता वशमायाति किं पुनर्मानवादयः ॥ १०५॥  
  
विद्यास्तम्भं जलस्तम्भं करोत्येव न संशयः ।  
पठेद् वा पाठयेद् वाऽपि देवीभक्त्या च पार्वति ॥ १०६॥  
  
इह भुक्त्वा वरान् भोगान् कृत्वा काव्यार्थविस्तरान् ।  
अन्ते देव्या गणत्वं च साधको मुक्तिमाप्नुयात् ॥ १०७॥  
  
प्राप्नोति देवदेवेशि सर्वार्थान्नात्र संशयः ।  
हीनाङ्गे चातिरिक्ताङ्गे शठाय परशिष्यके ॥ १०८॥  
  
न दातव्यं महेशानि प्राणान्तेऽपि कदाचन ।  
शिष्याय मतिशुद्धाय विनीताय महेश्वरि ॥ १०९॥  
  
दातव्यः स्तवराजश्च सर्वसिद्धिप्रदो भवेत् ।  
लिखित्वा धारयेद् देहे दुःखं तस्य न जायते ॥ ११०॥  
  
य इदं भुवनेश्वर्याः स्तवराजं महेश्वरि ।  
इति ते कथितं देवि भुवनेश्याः सहस्रकम् ॥ १११॥  
  
यस्मै कस्मै न दातव्यं विना शिष्याय पार्वति ।  
सुरतरुवरकान्तं सिद्धिसाध्यैकसेव्यं  
     यदि पठति मनुष्यो नान्यचेताः सदैव ।  
इह हि सकलभोगान् प्राप्य चान्ते शिवाय  
     व्रजति परसमीपं सर्वदा मुक्तिमन्ते ॥ ११२॥  
  
॥ इति श्रीरुद्रयामले तन्त्रे भुवनेश्वरीसहस्रनामाख्यं  
स्तोत्रं सम्पूर्णम् ॥ श्रीरस्तु ॥  
  
  
  
  
  
Encoded and proofread by DPD  
Help from Alex  
  
