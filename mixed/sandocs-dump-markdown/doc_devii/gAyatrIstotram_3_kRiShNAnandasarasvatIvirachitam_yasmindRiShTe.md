---
Author: Krishnanandasarasvati
Category: devii, gAyatrI, kRiShNAnandasarasvatI, devI
Description-comments: From Brihatstotraratnakara with 408 stotras
File name: gAyatrIstotram3.itx
Language: Sanskrit
Latest update: June 5, 2016
Location: doc_devii
Proofread by: Nat Natarajan nat.natarajan at gmail.com, NA
Send corrections to: Sanskrit@cheerful.com
Site access: https://sanskritdocuments.org
SubDeity: gAyatrI
Subject: philosophy/hinduism/religion
Sublocation: devii
Text title: gAyatrIstotram 3
Transliterated by: Nat Natarajan nat.natarajan at gmail.com
engtitle: gAyatrIstotram 3
itxtitle: gAyatrIstotram 3 (kRiShNAnandasarasvatIvirachitam yasmindRiShTe)
title: गायत्रीस्तोत्रम् ३ (कृइष्णानन्दसरस्वतीविरचितम् यस्मिन्दृइष्टे)

---
  
 गायत्रीस्तोत्रम् ३   
श्रीः ।  
यस्मिन्दृष्टे नैव दृश्येत विश्वं यस्मिंलब्धे नैव लब्धव्यशेषः ।  
यस्मिन् ज्ञाते नैव वेद्यान्तराशा गायत्र्यर्थं पञ्चवक्त्रं प्रपद्ये ॥ १॥  
  
या गायत्री नामधेयं महार्थं सार्थं कर्तुं सम्प्रविष्टोपनाये ।  
मार्गे मन्त्रान् सर्वतो दर्शयित्वा तारे लीना सर्ववेदार्थदीपे ॥ २॥  
  
श्रोतव्यं मे वाक्यमेतत्समस्तैर्वर्णैर्भाव्यं स्वाश्रमप्राप्तचिह्नैः ।  
तेभ्यस्तुष्येच्छङ्करः श्रीहरिर्वा प्रष्टव्यो वः श्रीगुरुः स्वैर्विनीतैः ॥ ३॥  
  
गायत्री चेत्सम्यगाप्ता क्रमेण सा सञ्जप्ता कर्मशुद्धया द्विजेन ।  
सा विज्ञाता गोपिता सम्प्रदायात्किं नो दद्याद्वेदमाता मता चेत् ॥ ४॥  
  
बुद्धावीशारोहणं कर्म तस्याः सा चेत्यक्ता त्यक्त ईशो द्विजेन ।  
यस्यां सर्वा देवताः सम्प्रविष्टाः सर्वात्मानं मन्त्रराजं प्रपद्ये ॥ ५॥  
  
विष्णुः शम्भुर्भास्करो विघ्नराजो या वा का वा देवताऽस्या विभूतिः ।  
सैकोपास्या वेदमार्गैकनिष्ठैः क्षीराब्धौ किं दुग्धभिक्षाप्रयासः ॥ ६॥  
  
नेयं लभ्या मानुषाणां झषाणां गङ्गाशब्दो मानुषत्वैकहेतुः ।  
यस्या लब्ध्यै वेदिकाग्रेसराणां वंशे वेदैः संस्कृते जन्महेतुः ॥ ७॥  
  
मन्त्रैः किं तैर्यैः प्रतीक्ष्येत देवी गायत्र्यम्बा सम्प्रवेष्टुं द्विजेषु ।  
देवैः किं तैरग्निना पुष्टिमद्भिस्तस्माद्भस्मोद्भूषितैः सा निषेव्या ॥ ८॥  
  
दत्तं भस्म श्रीत्रिपादाम्बयैतन्त्र्यङ्घ्रेरग्नेः शेषरूपं स्वरूपम् ।  
तस्माद्भस्म प्रोच्यते भासनाच्च भूतिर्गायत्र्यम्बयैक्यास्त्त्रिपुण्ड्रम् ॥ ९॥  
  
शैवोऽन्यो वा यां विना किं द्विजः स्याच्छैवोऽन्यो वा दीक्षया वेदमातुः ।  
तस्माच्छैवो वैष्णवोऽन्येषु गण्यो गायत्र्णाप्ता ब्रह्मता वेदमान्या ॥ १०॥  
  
भेदापोहव्यापृतिं सा बिभर्ति ध्यानैर्भिन्नैर्ध्याननिष्ठैकवेद्याम् ।  
तस्मान्नामान्यत्र संयान्ति सर्वाण्यस्या निष्ठा शाम्भवी वैष्णवी च ॥ ११॥  
  
लोकस्थास्ते विष्णुरुद्रादिदेवाः कैश्चित्कामैः कैश्चिदेवाधिकारैः ।  
गायत्र्यास्ता मूर्तयः सेवनीया गायत्र्यां ते सेविताः सम्भ्रमेण ॥ १२॥  
  
ब्रह्मत्वं चेदाप्तुकामोऽस्युपास्व गायत्रीं चेल्लोककामोऽन्यदेवम् ।  
कामो ज्ञातः स्वीयपादप्रवृत्या वादः को वा तृप्तिहीने प्रवृत्तिः ॥ १३॥  
  
बुद्धेः साक्षी बुद्धिगम्यो जपादौ गायत्र्यर्थः सोऽनघो वेदसारः ।  
तद्ब्रह्मैव ब्रह्मतोपासकस्याप्येवं मन्त्रः कोऽस्ति तन्त्रे पुराणे ॥ १४॥  
  
जात्यश्वः किं जातिमाप्तुं सकामो गत्यभ्यासात्स्पष्टतामेति जातिः ।  
ब्रह्मत्वाप्तौ कः प्रयासो द्विजानां यद्गायत्र्या व्यज्यते चाष्टमेऽब्दे ॥ १५॥  
  
ब्रह्मत्वस्य ख्यापनार्थं प्रविष्टा गायत्रीयं तावतास्यद्विजत्वम् ।  
कर्णद्वारा ब्रह्मजन्मप्रदानादुक्तो वेदे ब्राह्मणो ब्रह्मनिष्ठः ॥ १६॥  
  
एषा निष्ठा दुर्लभा मर्त्यबुद्धौ तस्माल्लोके वैष्णवाः शाम्भवाश्च ।  
भिन्नं भिन्नं मार्गमास्थाय वेदं क्षामं कुर्वन्त्यास्तिकच्छद्मने मे ॥ १७॥  
  
पक्षिद्वन्द्वं विद्यते स्वस्वदेहे भोक्तारं सा ध्यानमाचष्ट एतत् ।  
यावत्क्षीणा भोक्तृता स्यात्ततस्तु ज्ञात्वा ब्रूयाद्रुह्मतां स्वस्य विद्वान् ॥ १८॥  
  
गायत्र्यर्थं नो विजानाति कश्चित्तस्मादन्यं देवमाह द्विजोऽपि ।  
विज्ञातश्चेत्सर्ववादस्य शातिर्मुक्तिर्हस्ते गायमानस्य मन्त्रम् ॥ १९॥  
  
भस्मान्तं चेद्विश्वमेतत्समस्तं भस्मोद्भूतं भस्म सम्भासते च ।  
तस्माद्ब्रह्म प्राहुराद्यैर्वचोभिर्वेदास्तस्माद्भस्म लिङ्गं द्विजानाम् ॥ २०॥  
  
इति श्रीशङ्कराचार्याभिप्रायःकृष्णभिक्षुणा ।  
वर्णितस्तेन गायत्री विभूत्या सह नन्दतु ॥ २१॥  
  
इति श्रीमत्परमहंसपरिव्राजकाचार्यकृष्णानन्दसरस्वतीविरचितं  
गायत्रीस्तोत्रं सम्पूर्णम् ।  
  
  
Proofread by Nat Natarajan, NA  
  
