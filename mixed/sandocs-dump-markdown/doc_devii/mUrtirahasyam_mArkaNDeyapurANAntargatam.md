+++
"Text title" = "mUrtirahasyam"
"File name" = "mUrtirahasyam.itx"
itxtitle = "mUrtirahasyam (mArkaNDeyapurANAntargatam)"
engtitle = "mUrtirahasyam"
Category = "devii, devI"
Location = "doc_devii"
Sublocation = "devii"
Language = "Sanskrit"
Subject = "philosophy/hinduism/religion"
"Proofread by" = "Pallasena Narayanaswami ppnswami at gmail.com"
Description-comments = "Brihatstotraratnakara 1, Narayana Ram Acharya, Nirnayasagar, stotrasankhyA 211"
Source = "mArkaNDeyapurANe khilAMshe"
"Latest update" = "February 20, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "मूर्तिरहस्यम् (मार्कण्डेयपुराणान्तर्गतम्)"

+++
  
 मूर्तिरहस्यम्   
  
श्रीगणेशाय नमः ॥  
  
ऋषिरुवाच ॥  
  
नन्दा भगवती नाम या भविष्यति नन्दजा ।  
सा स्तुता पूजिता ध्याता वशीकुर्याज्जगत्त्रयम् ॥ १॥  
  
कनकोत्तमकान्तिः सा सुकान्तिकनकाम्बरा ।  
देवी कनकवर्णाभा कनकोत्तमभूषणा ॥ २॥  
  
कनकाङ्कुशपाशाब्जैरलङ्कृतचतुर्भुजा ।  
इदिरा कमला लक्ष्मीः सा श्रीरुक्माम्बुजासना ॥ ३॥  
  
या रक्तदन्तिका नाम देवी प्रोक्ता मयानघ ।  
तस्याः स्वरूपं वक्ष्यामि शृणु सर्वभयापहम् ॥ ४॥  
  
रक्ताम्बरा रक्तवर्णा रक्तसर्वाङ्गभूषणा ।  
रक्तायुधा रक्तनेत्रा रक्तकेशातिभीषणा ॥ ५॥  
  
रक्ततीक्ष्णनखा रक्तदशना रक्तदंष्ट्रिका ।  
पतिं नारीवानुरक्ता देवी भक्तं भजेज्जनम् ॥ ६॥  
  
वसुधेव विशाला सा सुमेरुयुगलस्तनी ॥  
  
दीर्घौ लम्बावतिस्थूलौ तावतीव मनोहरौ ॥ ७॥  
  
कर्कशावतिकान्तौ तौ सर्वानन्दपयोनिधी ।  
भक्तान्सपाययेद्देवी सर्वकामदुधौ स्तनौ ॥ ८॥  
  
खङ्गपात्रं च मुसलं लाङ्गलं च बिभर्ति सा ।  
आख्याता रक्तचामुण्डा देवी योगेश्वरीति च ॥ ९॥  
  
अनया व्याप्तमखिलं जगत्स्थावरजङ्गमम् ।  
इमां यः पूजयेद्भक्त्या स व्याप्नोति चराचरम् ॥ १०॥  
  
अधीते य इमं नित्यं रक्तदन्त्या वपुःस्तवम् ।  
तं सा परिचरेद्देवी पतिं प्रियमिवाङ्गना ॥ ११॥  
  
शाकम्भरी नीलवर्णा नीलोत्पलविलोचना ।  
गम्भीरनाभिस्त्रिवलीविभूषिततनूदरी ॥ १२॥  
  
सुकर्कशसमोत्तुङ्गवृत्तपीनघनस्तनी ।  
मुष्टिं शिलीमुखैः पूर्णं कमलं कमलालया ॥ १३॥  
  
पुष्पपल्लवमूलादिफलाढ्यं शाकसञ्चयम् ।  
काम्यानन्तरसैर्युक्तं क्षुत्तृण्मृत्युजरापहम् ॥ १४॥  
  
कार्मुकं च स्फुरत्कान्ति बिभर्ति परमेश्वरी ।  
शाकम्भरी शताक्षी स्यात् सैव दुर्गा प्रकीर्तिता ॥ १५॥  
  
शाकम्भरीं स्तुवन्ध्यायन् जपन्सम्पूजयन्नमन् ।  
अक्षव्यमश्नुते शीघ्रमन्नपानादि सर्वशः ॥ १६॥  
  
भीमापि नीलवर्णा सा दंष्ट्रादशनभासुरा ।  
विशाललोचना नारी वृत्तपीनघनस्तनी ॥ १७॥  
  
चन्द्रहासं च डमरुं शिरःपात्रं च बिभ्रती ।  
एकवीरा कालरात्रिः सैवोक्ता कामदा स्तुता ॥ १८॥  
  
तेजोमण्डलदुर्धर्षा भ्रामरी चित्रकान्तिभृत् ।  
चित्रभ्रमरसङ्काशा महामारीति गीयते ॥ १९॥  
  
इत्येता मूर्तयो देव्या व्याख्याता वसुधाधिप ।  
जगन्मातुश्चडिकायाः कीर्तिताः कामधेनवः ॥ २०॥  
  
इदं रहस्यं परमं न वाच्यं यस्य कस्यचित् ।  
व्याख्यानं दिव्यमूर्तीनामधीष्वावहितः स्वयम् ॥ २१॥  
  
देव्या ध्यानं तवाख्यातं गुह्याद्गुह्यतरं महत् ।  
तस्मात्सर्वप्रयत्नेन सर्वकामफलप्रदम् ॥ २२॥  
  
इति श्रीमार्कण्डेयपुराणे सावर्णिके मन्वन्तरे देवीमाहात्म्ये  
मूर्तिरहस्यं सम्पूर्णम् ॥ अध्याय १६  
  
See also prAdhAnikarahasyam and vaikRitikarahasyaM  
  
Proofread by Pallasena Narayanaswami ppnswami at gmail.com  
  
