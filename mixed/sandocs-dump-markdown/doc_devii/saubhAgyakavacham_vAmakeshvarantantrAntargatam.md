---
Category: devii, kavacha, dashamahAvidyA, devI
Description/comments: vAmakeshvarantantre nityAShoDashikArNave
File name: saubhAgyakavacham.itx
Indexextra: (Scan)
Language: Sanskrit
Latest update: September 9, 2018
Location: doc_devii
Proofread by: Rama Prakasha ramaprakashak at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Saubhagyakavacham
Transliterated by: Rama Prakasha ramaprakashak at gmail.com
engtitle: saubhAgyakavacham
itxtitle: saubhAgyakavacham (vAmakeshvarantantrAntargatam)
title: सौभाग्यकवचम् (वामकेश्वरन्तन्त्रान्तर्गतम्)

---
  
 श्रीसौभाग्यकवचस्तोत्रम्   
॥ पूर्वपीठिका ॥  
  
कैलासशिखरे रम्ये सुखासीनं सुरार्चितं  
गिरीशं गिरिजा स्तुत्वा स्तोत्रैर्वेदान्तपारगैः ।  
प्रणम्य परया भक्त्या तमपृच्छत् कृताञ्जलिः  
रहस्यं रक्षणं किं वा सर्वसम्पत्करं वद ॥  
  
श्रीशिवोवाच -  
शृणु देवि! प्रवक्ष्यामि यस्मात् त्वं परिपृच्छसि  
यस्य श्रवणमात्रेण भवभीतिर्न जायते ।  
एतत् सौभाग्यकवच रहस्यातिरहस्यकं  
सौभाग्यकवचं देवि! शृणु सौभाग्यदायकम् ॥  
  
विनियोगः -  
अस्य श्रीसौभाग्यकवचस्तोत्रस्य श्रीआनन्दभैरव ऋषिः ।  
अनुष्टुप् छन्दः । श्रीसौभाग्यसुन्दरी देवता । ॐ क्लीं सौः बीजम् ।  
ह्रीं क्लीं शक्तिः । आं ह्रीं क्रों कीलकम् ।  
सर्वसौभाग्यसिद्ध्यर्थे पाठे विनियोगः ॥  
  
ऋष्यादिन्यासः -  
शिरसि श्रीआनन्दभैरवाय ऋषये नमः । मुखे अनुष्टुप्छन्दसे नमः ।  
हृदि श्रीसौभाग्यसुन्दरीदेवतायै नमः । गुह्ये ॐ क्लीं सौः बीजाय नमः ।  
पादयोः ह्रीं क्लीं शक्तये नमः । नाभौ आं ह्रीं क्रों कीलकाय नमः ।  
सर्वाङ्गे सर्वसौभाग्यसिद्ध्यर्थे पाठे विनियोगाय नमः ।  
  
षडङ्गन्यासः -  
  
करन्यासः -  
ऐं अङ्गुष्ठाभ्यां नमः ।  
क्लीं तर्जनीभ्यां नमः ।  
सौः मध्यमाभ्यां नमः ।  
ऐं अनामिकाभ्यां नमः ।  
क्लीं कनिष्ठिकाभ्यां नमः ।  
सौः करतलकरपृष्ठाभ्यां नमः ॥  
  
अङ्गन्यासः -  
ऐं हृदयाय नमः ।  
क्लीं शिरसे स्वाहा ।  
सौः शिखायै वषट ।  
ऐं कवचाय हुं ।  
क्लीं नेत्रत्रयाय वौषट् ।  
सौः अस्त्राय फट् ॥  
  
ध्यानं -  
ऐहिकपरफलदात्रीमैशानीं मनसि भावये मुद्राम् ।  
ऐन्दवकलावतंसामैश्वर्यस्फुरणपरिणतिं जगताम् ॥ १॥  
  
क्लीबत्वदैत्यहन्त्री क्लिन्नमनस्कां महेश्वराश्लिष्टाम् ।  
क्लृप्तजनेष्टकर्त्रीं कल्पितलोकप्रभां नमामि कलाम् ॥ २॥  
  
सौभाग्यदिव्यकनिधिं सौरभकचवृन्दविचलदलिमालाम् ।  
सौशील्यशेषतल्पां सौन्दर्यविभामञ्जरीं कलये ॥ ३॥  
  
पाशपाणि सृणिपाणि भावये चापपाणि शरपाणि दैवतम् ।  
यत्प्रभापटलपाटलं जगत् पद्मरागमणिमण्डपायते ॥ ४॥  
  
हेमाद्रौ हेमपीठस्थितामखिलसुरैरीड्यमानां विराजत् ।  
पुष्पेष्विष्वासपाशाङ्कुशकरकमलां रक्तवेषातिरक्ताम् ॥ ५॥  
  
दिक्षूद्यद्भिश्चतुर्भिर्मणिमयकलशैः पञ्चशक्त्याञ्चितैः स्व ।  
भ्रष्टैः क्लृप्ताभिषेकां भजत भगवतीं भूतिदामन्त्ययामे ॥ ६॥  
  
कवचस्तोत्रं -  
शिखाग्रं सततं पातु मम त्रिपुरसुन्दरी ।  
शिरः कामेश्वरी नित्या तत्पूर्वं भगमालिनी ॥ १॥  
  
नित्यक्लिन्नाऽवताद्दक्षं भेरुण्डा तस्य पश्चिमम् ।  
वह्निवासिन्यवेद् वामं मुखं विद्येश्वरी तथा ॥ २॥  
  
शिवदूती ललाटं मे त्वरिता तस्य दक्षिणम् ।  
तद्वामपार्श्वमवतात् तथैव कुलसुन्दरी ॥ ३॥  
  
नित्या पातु भ्रुवोर्मध्यं भ्रुवं नीलपताकिनी ।  
वामभ्रुवं तु विजया नयनं सर्वमङ्गला ॥ ४॥  
  
ज्वालामालिन्यक्षि वामं चित्रा रक्षतु पक्ष्मणी ।  
दक्षश्रोत्रं महानित्या वामं पातु महोद्यमा ॥ ५॥  
  
दक्षं वामं च वटुका कपोलौ क्षेत्रपालिका ।  
दक्षनासापुटं दुर्गा तदन्यं तु भारती ॥ ६॥  
  
नासिकाग्रं सदा पातु महालक्ष्मीर्निरन्तरम् ।  
अणिमा दक्षकटिं महिमा च तदन्यकम् ॥ ७॥  
  
दक्षगण्डं च गरिमा लघिमा चोत्तरं तथा ।  
ऊर्ध्वोष्ठकं प्राप्तिसिद्धिः प्राकाम्यमधरोष्ठकम् ॥ ८॥  
  
ईशित्वमूर्ध्वदन्तांश्च ह्यधोदन्तान् वशित्वकम् ।  
रससिद्धिश्च रसनां मोक्षसिद्धिश्च तालुकम् ॥ ९॥  
  
तालुमूलद्वयं ब्राह्मीमाहेश्वर्यौ च रक्षताम् ।  
कौमारी चिबुकं पातु तदधः पातु वैष्णवी ॥ १०॥  
  
कण्ठं रक्षतु वाराही चैन्द्राणी रक्षतादधः ।  
कृकाटिकां तु चामुण्डा महालक्ष्मीस्तु सर्वतः ॥ ११॥  
  
सर्वसङ्क्षोभिणीमुद्रा स्कन्धं रक्षतु दक्षिणम् ।  
तदन्यं द्राविणीमुद्रा पायादंसद्वयं क्रमात् ॥ १२॥  
  
आकर्षणी वश्यमुद्रा चोन्मादिन्यथ दक्षिणम् ।  
भुजं महाङ्कुशा वामं खेचरी दक्षकक्षकम् ॥ १३॥  
  
वामकक्षं बीजमुद्रा योनिमुद्रा तु दक्षिणम् ।  
लसत् त्रिखण्डिनीमुद्रा वामभागं प्रपालयेत् ॥ १४॥  
  
श्रीकामाकर्षिणी नित्या रक्षताद् दक्षकूर्परम् ।  
कूर्परं वाममवतात् सा बुद्ध्याकर्षिणी तथा ॥ १५॥  
  
अहङ्काराकर्षिणी तु प्रकाण्डं पातु दक्षिणम् ।  
शब्दाकर्षिणिका वामं स्पर्शाकर्षिणिकाऽवतु ॥ १६॥  
  
प्रकोष्ठं दक्षिणं पातु रूपाकर्षिणिकेतरम् ।  
रसाकर्षिणिका पातु मणिबन्धं च दक्षिणम् ॥ १७॥  
  
गन्धाकर्षिणिका वामं चित्ताकर्षिणिकाऽवतु ।  
करभं दक्षिणं धैर्याकर्षिणी पातु वामकम् ॥ १८॥  
  
स्मृत्याकर्षिण्यसौ वामं नामाकर्षिणिकेतरम् ।  
बीजाकर्षिणिका पायात् सततं दक्षिणाङ्गुलीः ॥ १९॥  
  
आत्माकर्षिणिका त्वन्या अमृताकर्षिणी नखान् ।  
शरीराकर्षिणी वामनखान् रक्षतु सर्वदा ॥ २०॥  
  
अनङ्गकुसुमा शक्तिः पातु दक्षिणस्तनोपरि ।  
अनङ्गमेखला चान्यस्तनोर्ध्वमभिरक्षतु ॥ २१॥  
  
अनङ्गमदना दक्षस्तनं तच्चूचुकं पुनः ।  
रक्षतादनिशं देवी ह्यनङ्गःमदनातुरा ॥ २२॥  
  
अनङ्गरेखा वामं तु वक्षोज तस्य चूचुकम् ।  
अनङ्गवेगिनी क्रोडमनङ्गास्याङ्कुशाऽवतु ॥ २३॥  
  
अनङ्गमालिनी पायाद् वक्षःस्थलमहर्निशम् ।  
सर्वसङ्क्षोभिणी शक्तिर्हृत् सर्वद्राविणी परा ॥ २४॥  
  
कुक्षिं सर्वाकर्षिणी तु पातु पार्श्वं च दक्षिणम् ।  
आह्लादिनी वामपार्श्वं मध्यं सम्मोहिनी चिरम् ॥ २५॥  
  
सा सर्वस्तम्भिनी पृष्ठं नाभिं वै सर्वजृम्भिणी ।  
वशङ्करी वस्तिदेशं सर्वरञ्जिनी मे कटिम् ॥ २६॥  
  
सा तु सर्वोन्मादिनी मे पायाज्जघनमण्डलम् ।  
सर्वार्थसाधिनी शक्तिः नितम्बं रक्षतान्मम ॥ २७॥  
  
दक्षस्फिचं सदा पातु सर्वसम्पत्तिपूरिणी ।  
सर्वमन्त्रमयी शक्तिः पातु वामस्फिचं मम ॥ २८॥  
  
पायात् कुकुन्दरद्वन्द्वं सर्वद्वन्द्वक्षयङ्करी ।  
सर्वसिद्धिप्रदा देवी पातु दक्षिण वङ्क्षणम् ॥ २९॥  
  
सर्वसम्पत्प्रदा देवी पातु मे वामवङ्क्षणम् ।  
सर्वप्रियङ्करी देवी गुह्यं रक्षतु मे सदा ॥ ३०॥  
  
मेढ्रं रक्षतु मे देवी सर्वमङ्गलकारिणी ।  
सर्वकामप्रदा देवी पातु मुष्कं तु दक्षिणम् ॥ ३१॥  
  
पायात् तदन्यमुष्कं तु सर्वदुःखविमोचिनी ।  
सर्वमृत्युप्रशमनी देवी पातु गुदं मम ॥ ३२॥  
  
पातु देवी गुह्यमध्यं सर्वविघ्ननिवारिणी ।  
सर्वाङ्गसुन्दरी देवी रक्षताद् दक्षसक्थिकम् ॥ ३३॥  
  
वामसक्थितलं पायात् सर्वसौभाग्यदायिनी ।  
अष्ठीवं मम सर्वज्ञा देवी रक्षतु दक्षिणम् ॥ ३४॥  
  
वामाष्ठीवं सर्वशक्तिः देवी पातु युगं मम ।  
सर्वैश्वर्यप्रदा देवी दक्षजानुं सदाऽवतु ॥ ३५॥  
  
सर्वज्ञानमयी देवी जानुमन्यं ममावतात् ।  
अव्याद् देवी दक्षजङ्गां सर्वव्याधिविनाशिनी ॥ ३६॥  
  
तदन्यां पातु देवी सा सर्वाधारस्वरूपिणी ।  
सर्वपापहरा देवी गुल्फं रक्षतु दक्षिणम् ॥ ३७॥  
  
सर्वानन्दमयी देवी वामगुल्फं सदाऽवतु ।  
पार्ष्णि मे दक्षिणं पायात् सर्वरक्षास्वरूपिणी ॥ ३८॥  
  
अव्यात् सदा सदा पार्ष्णि सर्वेप्सितफलप्रदा ।  
दक्षाङ्घ्रिपार्श्वं वशिनी पूर्वं वाग्देवता मम ॥ ३९॥  
  
सर्वं कामेश्वरी चोर्ध्वमधो वाग्देवता मम ।  
मोदिनी प्रपदं पातु विमला दक्षिणेतरे ॥ ४०॥  
  
अङ्गुलीररुणा पातु दक्षपादनखोज्ज्वला ।  
तदन्या जयिनी पातु सदा सर्वेश्वरी मम ॥ ४१॥  
  
दक्षवामपादतलं कौलिनी देवता मम ।  
कुर्वन्तु जृम्भणा बाणाः त्रैलोक्याकर्षणं मम ॥ ४२॥  
  
मोहं संहरतादिक्षुकोदण्डं भृङ्गमौविकम् ।  
करोतु सततं पाशी वशीकरणमद्भुतम् ॥ ४३॥  
  
विदध्यादङ्कुशं नित्यं स्तम्भनं शत्रुसङ्कटे ।  
पीठं मे कामरूपाख्यं पातु कामान्तिकं मनः ॥ ४४॥  
  
पूर्णं पूर्णगिरेः पीठं कान्तिं मे जनयेत् सदा ।  
जालन्धरमन्यजालन्धरपीठं मे रक्षतु ॥ ४५॥  
  
सायुज्ये नियतां प्रज्ञां श्रीपीठं श्रीकरं मम ।  
कामेश्वरी त्वात्मतत्त्वं रक्षेद् वज्रेश्वरी तथा ॥ ४६॥  
  
विद्यातत्त्वं शैवतत्त्वं पायाछ्रीभगमालिनी ।  
कामं विद्यान्महाशत्रूनमृतार्णवमानसम् ॥ ४७॥  
  
क्रोधं क्रोधापहा हन्यान्मन्युं पैताम्बुजासनम् ।  
लोभं चिदासनं हन्याद् देव्यात्मामृतरूपभाक् ॥ ४८॥  
  
मोहं संहरताच्चक्रं मदं मन्त्रासनं मम ।  
मात्सर्यं नाशयेन्नित्यं मम सान्ध्यासनं तथा ॥ ४९॥  
  
आधारं त्रिपुरा रक्षेत् स्वाधिष्ठानं पुरेश्वरी ।  
मणिपूरं मणिद्योता पायात् त्रिपुरसुन्दरी ॥ ५०॥  
  
अव्यादनाहतं भव्या नित्यं त्रिपुरवासिनी ।  
विशुद्धिं त्रिपुरा श्रीश्च आज्ञां त्रिपुरमालिनी ॥ ५१॥  
  
इडां मे त्रिपुरसिद्धा त्रिपुरा चापि पिङ्गलाम् ।  
सुषुम्नां पातु मे नित्या पायात् त्रिपुरभैरवी ॥ ५२॥  
  
त्रैलोक्यमोहनं चक्रं रोमकूपांश्च रक्षतु ।  
सर्वाशापूरकं चक्रं सप्तधातूँश्च रक्षतु ॥ ५३॥  
  
सर्वसङ्क्षोभण चक्रं प्राणाद्यं वायुपञ्चकम् ।  
सौभाग्यदायकं चक्रं नागाद्यनिलपञ्चकम् ॥ ५४॥  
  
सर्वार्थसाधकं चक्रं कारणानां चतुष्टयम् ।  
सर्वरक्षाकरं चक्रं रक्षतान्मे गुणत्रयम् ॥ ५५॥  
  
सर्वरोगहरं चक्रं पायात् पुर्यष्टकं मम ।  
सर्वसिद्धिप्रदं चकमव्यान्मे कोशपञ्चकम् ॥ ५६॥  
  
सर्वानन्दमयं चक्रं यशः कीर्तिं च रक्षतु ।  
सौन्दर्यं मन्मथः पायाद् धृतिश्चापि रतिं मम ॥ ५७॥  
  
प्रीतिं मे पातु या प्रीतिः रूपं पातु वसन्तकः ।  
सङ्कल्पं कल्पकोद्यानं महालक्ष्मी श्रियं मम ॥ ५८॥  
  
कान्तिं कपालिनी रक्षेत् मन्दिरं मणिमण्डपः ।  
पुत्रान् शङ्खयनिधिः पायाद् भार्यां पद्मनिधिस्तथा ॥ ५९॥  
  
मार्गे क्षेमङ्करी रक्षेत् मातङ्गी मुकुटं तथा ।  
योगिनी प्रकटाद्यास्ता नवद्वाराणि पान्तु मे ॥ ६०॥  
  
भोजने मामन्नपूर्णा मातङ्गी क्रीडनेऽवतात् ।  
वने रक्षतु मां दुर्गा जाग्रती दुष्टनिग्रहे ॥ ६१॥  
  
त्रिधाऽहङ्कारनैष्ठुर्यदोषत्रयं मलत्रयम् ।  
डाकिन्यो योगिनीमुख्याः संहरन्तु ममानिशम् ॥ ६२॥  
  
इच्छाशक्तिर्गुरोर्भक्तिं पातु मे ज्ञानमात्मनि ।  
ज्ञानशक्तिः क्रियाशक्तिर्वैराग्यविषयेष्वपि ॥ ६३॥  
  
हृत्पद्मकर्णिकामध्ये ह्रीङ्कारी परिरक्षतु ।  
वैखरी श्रवणं पातु मध्यमा मननं पुनः ॥ ६४॥  
  
योगं रक्षतु पश्यन्ती साक्षात् ज्ञानपरा मम ।  
ब्रह्माणी जागृतं पातु शयानं वैष्णवी तथा ॥ ६५॥  
  
सुषुप्तौ चण्डिका पातु तुर्या मे मोहकारिणी ।  
सदा मां भैरवी पातु जगद्भरणपण्डिता ॥ ६६॥  
  
चरणाम्भोरुहानन्दपरामृतरसेरिता ।  
प्लाविनी कुण्डली पूर्णा अन्तरान्तं सदाऽवतात् ॥ ६७॥  
  
अष्टदिक्षु महेन्द्राद्या सायुधाः पान्तु सर्वदा ।  
पायादूर्ध्वा दिशं ब्रह्मा विष्णुश्चक्रायुधोप्यधः ॥ ६८॥  
  
अनावृत्तानि स्थानानि कवचेन तु यानि मे ।  
तानि सर्वाणि रक्षन्तु शिवाद्या गुरवः सदा ॥ ६९॥  
  
फलश्रुतिः ।  
एतत् सौभाग्यकवचं शाङ्करं यस्तु पाठयेत् ।  
त्रिसन्ध्यं यः पठेद् भक्त्या शृणुयाद् वा समाहितः ॥ १॥  
  
तस्य शीघ्रेण सिध्यन्ति सिद्धयस्त्वणिमादयः ।  
गुटिकापादुकाद्यष्टसिद्धयः सम्भवन्ति च ॥ २॥  
  
वश्यादीन्यष्टकर्माणि योगश्चाष्टाङ्गसंयुतः ।  
ब्रह्माविष्णुगिरीशेन्द्रकन्दर्परतिभिः सह ॥ ३॥  
  
विचरन्ते तदखिलान् सिद्धगन्धर्वसेविताः ।  
तस्य स्मरणमात्रेण ग्रहभूतपिशाचकाः ॥ ४॥  
  
कीटवत् प्रपलायन्ते कष्माण्डा भैरवादयः ।  
तस्याङ्घ्रितोयपतनात् प्रशाम्यति महारुजाः ॥ ५॥  
  
तत्पादकमलासक्तरजोलेशाभिमर्शनात् ।  
वश्यं भवति शीघ्रेण त्रैलोक्यं सचराचरम् ।  
आबालमहिलाभूपाः किमु मायाविमोहिताः ॥ ६॥  
  
॥ इति वामकेश्वरन्तन्त्रे नित्याषोडशिकार्णवे श्रीसौभाग्यकवचम् ॥  
  
  
Encoded and proofread by Rama Prakasha ramaprakashak at gmail.com  
  
