---
Category: devii, kavacha, dashamahAvidyA, devI
Description/comments: shAktapramodaH
File name: bagalAmukhIkavacham2.itx
Language: Sanskrit
Latest update: July 29, 2018
Location: doc_devii
Proofread by: lalitha parameswari parameswari.lalitha at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Bagalamukhi Kavacham 2
engtitle: bagalAmukhI kavacham 2
itxtitle: bagalAmukhIkavacham 2 (vishvasAroddhAratantrAntargatam)
title: बगलामुखीकवचम् २ (विश्वसारोद्धारतन्त्रान्तर्गतम्)

---
  
 श्रीबगलामुखीकवचम् २   
  
कैलासाचलम्ध्यगम्पुरवहं शान्तन्त्रिनेत्रं शिवं वामस्था  
कवचम्प्रणम्य गिरिजा भूतिप्रदम्पृच्छति ॥  
  
देवी श्रीबगलामुखी रिपुकुलारण्याग्निरूपा च या  
तस्याश्चापविमुक्तमन्त्रसहितम्प्रीत्याऽधुना ब्रूहि माम् ॥ १॥  
  
श्रीशङ्कर उवाच-  
  
देवी श्रीभववल्लभे शृणु महामन्त्रँ विभूतिप्रदन्देव्या  
वर्मयुतं समस्तसुखदं साम्राज्यदमुक्तिदम् ।  
तारं रुद्रवधूँ विरञ्चिमहिलाविष्णुप्रियाकामयुक्कान्ते  
श्रीबगलानने मम रिपुन्नाशाय युग्मन्त्विति ॥ २॥  
  
ऐश्वर्याणि पदञ्च देहि युगलं शीघ्रमनोवाञ्छितङ्कार्यं  
साधय युग्मयुक्छिववधूवह्निप्रियान्तो मनुः ।  
कंसारेस्तनयञ्च बीजमपरा शक्तिश्च वाणी तथा कीलं श्रीमति  
भैरवर्ष्षिसहितञ्छन्दो विराट्संयुतम् ॥ ३॥  
  
स्वेष्टार्थस्य परस्य वेत्ति नितराङ्कार्यस्य सम्प्राप्तये  
नानासाध्यमहागदस्य नियतन्नाशाय वीर्याप्तये ।  
ध्यात्वा श्रीबगलाननामनुवरञ्जप्त्वा सहस्राख्यकन्दीग्र्धैः  
षट्कयुतैश्च रुद्रमहिताबीजैर्विनश्याङ्गके ॥  
  
ध्यानम् ।  
सौवर्णासनसंस्थितां त्रिनयनां पीतांशुकोलासिनीं  
हेमाभाङ्गरुचिं शशाङ्कमुकुटां स्रक्चम्पकस्रग्युताम् ।  
हस्तैर्मद्गरपाशबद्धरसनां  
सम्बिभ्रतीं भूषणव्याप्ताङ्गीं बगलामुखीं त्रिजगतां  
संस्तम्भिनीञ्चिन्तये ॥  
  
ॐ अस्य श्रीबगलामुखीब्रह्मास्त्रमन्त्रकवचस्य  
भैरव ऋषिः विराट्छन्दः श्रीबगलामुखी देवता क्लीम्बीजं ऐंशक्तिः  
श्रीङ्कीलकं मम परस्य च मनोभिलषितेष्टकार्यसिद्धये विनियोगः ॥  
  
शिरसि भैरवऋषयेनमः,  
मुखे विराट्छन्दसे नमः,  
हृदि बगलामुखीदेवतायैनमः,  
गुह्ये क्लीम्बीजायनमः,  
पादयोः ऐंशक्तयेनमः,  
सर्वाङ्गे श्रीङ्कीलकायनमः,  
ॐ ह्रां अङ्गुष्ठाभ्यान्नमः,  
ॐ ह्रीं तर्जनीभ्यान्नमः,  
ॐ ह्रूं मध्यमाभ्यान्नमः,  
ॐ ह्रैं अनामिकाभ्यान्नमः,  
ॐ ह्रौं कनिष्ठिकाभ्यान्नमः,  
ॐ ह्रः करतलकरपृष्ठाभ्यान्नमः,  
ॐ ह्राँ हृदयायनमः,  
ॐ ह्रीं शिरसे स्वाहा,  
ॐ ह्रूं शिखायैवषट्,  
ॐ ह्रैं कवचायहुम्,  
ॐ ह्रौं नेत्रत्रयायवौषट्,  
ॐ ह्रः अस्त्राय फट् ॥  
  
मन्त्रोद्धारः  
ॐ ह्राँ ऐं श्रीं क्लीं श्रीबगलानने मम रिपून्नाशय २,  
ममैश्वर्याणि देहि २,  
शीघ्रमनोवाञ्छितकार्यं साधयः २,  
ह्रींस्वाहा ॥  
  
शिरो मे पातु ॐ ह्रीं ऐं श्रीं क्लीं पातु ललाटकम् ।  
सम्बोधनपदम्पातु नेत्रे श्रीबगलानने ॥ १॥  
  
श्रुतौ मम रिपुम्पातु नासिकान्नाशय द्वयम् ।  
पातु गण्डौ सदा मामैश्वर्याण्यन्तन्तु मस्तकम् ॥ २॥  
  
देहि द्वन्द्वं सदा जिह्वाम्पातु शीघ्रँ वचो मम ।  
कण्ठदेशं स नः पातु वाञ्छितम्बाहुमूलकम् ॥ ३॥  
  
कार्यं साधय द्वन्द्वन्तु करौ पातु सदा मम ।  
मायायुक्ता तथा स्वाहा हृदयम्पातु सर्वदा ॥ ४॥  
  
अष्टाधिकचत्वारिंशदण्डाढ्या बगलामुखी ।  
रक्षाङ्करोतु सर्वत्र गृहेऽरण्ये सदा मम ॥ ५॥  
  
ब्रह्मास्त्राख्यो मनुः पातु सर्वाङ्गे सर्वसन्धिषु ।  
मन्त्रराजः सदा रक्षाङ्करोतु मम सर्वदा ॥ ६॥  
  
ॐ ह्रीं पातु नाभिदेशमे कटिमे बगलावतु ।  
मुखी वर्णद्वयम्पातु लिङ्गमे मुष्कयुग्मकम् ॥ ७॥  
  
जानुनी सर्वदुष्टानाम्पातु मे वर्णपञ्चकम् ।  
वाचमुखन्तथा पादं षड्वर्णा परमेश्वरी ॥ ८॥  
  
जङ्घायुग्मे सदा पातु बगला रिपुमोहिनी ।  
स्तम्भयेति पदम्पृष्ठम्पातुवर्णत्रयमम ॥ ९॥  
  
जिह्वाँ वर्णद्वयम्पातु गुल्फौ मे कीलयेति च ।  
पादोद्र्ध्वं  सर्वदा पातु बुद्धिं पादतले मम ॥ १०॥  
  
विनाशय पदम्पातु पादाङ्गुल्योर्न्नखानि मे ।  
ह्रीं बीजं सर्वदा पातु बुद्धीन्द्रियवचांसि मे ॥ ११॥  
  
सर्वाङ्गम्प्रणवः पातु स्वाहा रोमाणि मेऽवतु ।  
ब्राह्मी पूर्वदले पातु चाग्नेयां विष्णुवल्लभा ॥ १२॥  
  
माहेशी दक्षिणे पातु चामुण्डा राक्षसेऽवतु ।  
कौमारी पश्चिमे पातु वायव्ये चापराजिता ॥ १३॥  
  
वाराही चोत्तरे पातु नारसिंही शिवेऽवतु ।  
ऊर्द्ध्वम्पातु महालक्ष्मीः पाताले शारदाऽवतु ॥ १४॥  
  
इत्यष्टौ शक्तयः पान्तु सायुधाश्च सवाहनाः ।  
राजद्वारे महादुर्गे पातु माङ्गणनायकः ॥ १५॥  
  
श्मशाने जलमध्ये च भैरवश्च सदाऽवतु ।  
द्विभुजा रक्तवसनाः सर्वाभरणभूषिताः ॥ १६॥  
  
योगिन्यः सर्वदा पातु महारण्ये सदा मम ।  
इति ते कथितन्देवि कवचम्परमाद्भुतम् ॥ १७॥  
  
श्रीविश्वविजयन्नाम कीर्तिश्रीविजयप्रदम् ।  
अपुत्रो लभते पुत्रन्धीरं शूरं शतायुषम् ॥ १८॥  
  
निर्द्धनो धनमाप्नोति कवचस्यास्य पाठतः ।  
जपित्वा मन्त्रराजन्तु ध्यात्वा श्रीबगलामुखीम् ॥ १९॥  
  
पठेदिदं हि कवचन्निशायान्नियमात्तु यः ।  
यद्यत्कामयते कामं साध्यासाध्ये महीतले ॥ २०॥  
  
तत्तत्काममवाप्नोति सप्तरात्रेण शङ्करी ।  
गुरुन्ध्यात्वा सुराम्पीत्वा रात्रौ शक्तिसमन्वितः ॥ २१॥  
  
कवचण् यः पठेद्देवि तस्याऽसाध्यन्न किञ्चन ।  
यन्ध्यात्वा प्रजपेन्मन्त्रसहस्रङ्कवचम्पठेत् ॥ २२॥  
  
त्रिरात्रेण वशयाति मृत्युन्तन्नात्र संशयः ।  
लिखित्वा प्रतिमां शत्रोस्सतालेन हरिद्रया ॥ २३॥  
  
लिखित्वा हृदि तन्नाम तन्ध्यात्वा प्रजपेन्मनुम् ।  
एकविंशदिनं यावत्प्रत्यहञ्च सहस्रकम् ॥ २४॥  
  
जप्त्वा पठेत्तु कवचञ्चतुर्विंशतिवारकम् ।  
संस्तम्भञ्जायते शत्रोर्न्नात्र कार्या विचारणा ॥ २५॥  
  
विवादे विजयन्तस्य सङ्ग्रामे जयमाप्नुयात् ।  
श्मशाने च भयन्नास्ति कवचस्य प्रभावतः ॥ २६॥  
  
नवनीतञ्चाभिमन्त्र्य स्त्रीणान्दद्यान्महेश्वरि ।  
वन्ध्यायाञ्जायते पुत्रो विद्याबलसमन्वितः ॥ २७॥  
  
श्मशानाङ्गारमादाय भौमे रात्रौ शनावथ ।  
पादोदकेन स्पृष्ट्वा च लिखेलौहशलाकया ॥ २८॥  
  
भूमौ शत्रोः स्वरूपञ्च हृदि नाम समालिखेत् ।  
हस्तन्तद्धृदये दत्वा कवचन्तिथिवारकम् ॥ २९॥  
  
ध्यात्वा जपेन्मन्त्रराजन्नवरात्रम्प्रयत्नतः ।  
म्रियते ज्वरदाहेन दशमेऽह्नि न संशयः ॥ ३०॥  
  
भूर्जपत्रेष्विदं स्तोत्रमष्टगन्धेन सँलिखेत् ।  
धारयेद्दक्षिणे बाहौ नारी वामभुजे तथा ॥ ३१॥  
  
सङ्ग्रामे जयमाप्नोति नारी पुत्रवती भवेत् ।  
ब्रह्मास्त्रादीनि शस्त्राणि नैव कृन्तन्ति तञ्जनम् ॥ ३२॥  
  
सम्पूज्य कवचन्नित्यम्पूजायाः फलमालभेत् ।  
बृहस्पतिसमो वापि विभवे धनदोपमः ॥ ३३॥  
  
कामतुल्यश्च नारीणां शत्रूणाञ्च यमोपमः ।  
कवितालहरी तस्य भवेद्गङ्गाप्रवाहवत् ॥ ३४॥  
  
गद्यपद्यमयी वाणी भवेद्देवीप्रसादतः ।  
एकादशशतं यावत्पुरश्चरणमुच्यते ॥ ३५॥  
  
पुरश्चर्याविहीनन्तु न चेदम्फलदायकम् ।  
न देयम्परशिष्येभ्यो दुष्टेभ्यश्च विशेषतः ॥ ३६॥  
  
देयं शिष्याय भक्ताय पञ्चत्वञ्चाऽन्यथाप्नुयात् ।  
इदङ्कवचमज्ञात्वा भजेद्यो बगलामुखीम् ॥  
  
शतकोटि जपित्वा तु तस्य सिद्धिर्न्न जायते ॥ ३७॥  
  
दाराढ्यो मनुजोस्य लक्षजपतः प्राप्नोति सिद्धिम्परां विद्यां  
श्रीविजयन्तथा सुनियतन्धारञ्च वीरं वरम् ॥  
  
ब्रह्मास्त्राख्यमनुं विलिख्य नितराम्भूर्जेष्टगन्धेन वै धृत्वा राजपुरं  
व्रजन्ति खलु ये दासोऽस्ति तेषान्नृपः ॥ ३८॥  
  
इति विश्वसारोद्धारतन्त्रे पार्वतीश्वरसंवादे बगलामुखीकवचं  
सम्पूर्णम् ॥  
  
  
Proofread by lalitha parameswari parameswari.lalitha at gmail.com  
  
