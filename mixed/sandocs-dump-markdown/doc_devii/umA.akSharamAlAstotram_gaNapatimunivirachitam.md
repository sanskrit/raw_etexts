---
Author: Ganapati Muni with Ramana Maharshi
Category: mAlAmantra, devii, pArvatI, gaNapati-muni, ramaNa-maharShi, devI
Description-comments: From The Collected Works of Vasishtha Kavyakantha Ganapati Muni
  Vol 1
File name: umAkSharamAlA.itx
Indexextra: (Collected Works)
Language: Sanskrit
Latest update: November 24, 2012
Location: doc_devii
Proofread by: DPD
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: devii
Text title: umAkSharamAlA by Ganapati Muni
Transliterated by: DPD
engtitle: umA akSharamAlAstotram by Ganapati Muni
itxtitle: umA.akSharamAlAstotram (gaNapatimunivirachitam)
title: उमाऽक्षरमालास्तोत्रम् (गणपतिमुनिविरचितम्)

---
  
 उमाऽक्षरमालास्तोत्रम्   
  
अक्षरं वाक्पथातीतं ऋक्षराजनिभाननम् ।  
रक्षताद्वाम नः किञ्चिदुक्षवाहनमोहनम् ॥ १॥  
  
आकाशकेशमहिषीं आकारविजितोर्वशीम् ।  
आशाहिनजनध्येयां आशापालार्चितां नुमः ॥ २॥  
  
इन्द्रप्रभृतिगीर्वाणवन्दिताङ्ध्रिकुशेशया ।  
चन्द्रस्तनन्धयापीडजाया विजयतेतराम् ॥ ३॥  
  
ईश्वरीं सर्वभूतानां कः शिवां स्तोतुमीश्वरः ।  
चतुर्भिरसमेतो ना वदनैरुतबाहुभिः ॥ ४॥  
  
उमा नामादिमा भामा वामा श्यामा विमानमा ।  
विमानमान्यमाया मा भिमा रामानुमातु मा ॥ ५॥  
  
ऊरुं तं दक्षिणं मातुः स्मरामि निजमासनम् ।  
यस्मादहं परिभ्रष्टः कल्की भूभुवनं गतः ॥ ६॥  
  
ऋषीणां चक्षुषो ज्योतिः बाला शैलस्य चक्षुषः ।    
हरस्य चक्षुषः कान्ता मातोमा मम चक्षुषः ॥ ७॥  
  
ॠकारं वेष्टितं द्वाभ्यां नाभ्यामुभयतो दिशम् ।  
आकारो वा क्षमः पातुं स चन्द्रेण वतंसितः ॥ ८॥  
  
लृकारः शीतलापाङ्गि ककारेणेव सर्वदा ।  
श्लिष्ट एव त्वया गौरि मेरुधन्वा प्रयुज्यये ॥ ९॥  
  
लॄकारोऽम्ब त्वया बाल्ये कलभाषिणि भाषितः ।  
नचेदयमसन्वर्णो गृह्यते कथमागमे ॥ १०॥  
  
एणस्तनन्धयालोकं एकान्तालोचनामृतम् ।  
एकाम्रनायकदृशोर्भाग्यं विजयतेतराम् ॥ ११॥  
  
ऐश्वर्यं कः पुमानीष्टे गिरिजायाः प्रभाषितुम् ।  
चामरग्राहिणी यस्याः स्वयमम्भोजवासिनी ॥ १२॥  
  
ओङ्कार इव शर्वस्य ह्रीङ्कारस्तव वाचकः ।  
अनयोरम्बिके भेदं यो न वेद स वेद ना ॥ १३॥  
  
औदार्ये देवता धेनुः सौन्दर्ये मणिपुत्रिका ।  
स्वयं शक्तिर्नगसुता त्रिलोकी राज्यमर्हति ॥ १४॥  
  
अंसयोर्विनतं सम्यगुन्नतं कुचकुम्भयोः ॥   
अमृतं शङ्करदृशोः परं जयति दैवतम् ॥ १५॥  
  
अः कुण्ठित्तोऽभवद्येषु तेषु दर्शितविक्रमा ।  
यातुधानेषु भीमेषु पातु वो भीमभामिनी ॥ १६॥  
  
कमलासुतेन यत्रात् कृतानि शृङ्गारतन्त्रसूत्राणि ।  
स्तोकान्यपि बहुलार्थान्यगजाहसितानि पान्तु त्वाम् ॥ १७॥  
  
खं भवती भूर्भवती पवनो भवती हुताशनो भवती ।  
सलिलं च देवि भवती भवतीं हित्वा न किञ्चिदपि ॥ १८॥  
  
गणपतये स्तनघटयोः पदकमले सप्तलोकभक्तेभ्यः ।  
अधरमणौ त्रिपुरजिते दधासि पीयूषमम्ब त्वम् ॥ १९॥  
  
घनमतिदायकवेणी वाणीपतिमुख्यदेवताविनुता ।  
पुररिपुपाणिगृहीती पूर्णं विदधातु मे कामम् ॥ २०॥  
  
ङत्वं वादस्य लिपौ मातः केनापि लिङ्गभेदेन ।  
त्वद्रूपता पुरारेस्तदभावे तु द्वयोरैक्यम् ॥ २१॥  
  
चञ्चलविशालनयना तुङ्गकुचा चञ्चरीकनीलकचा ।  
पञ्चमुखस्य पुरन्ध्री जगतोंऽहःसञ्चयं हरतु ॥ २२॥  
  
छत्रग्रहणनियोज्या दशशतनेत्रस्य भामिनी यस्याः ।  
तस्याश्चरणमुमाया भवातपे क्लिश्यतां छत्रम् ॥ २३॥  
  
जम्बुकनायकनयनज्योत्स्नेयं रङ्गशायिनो भगिनी ।  
अखिलानामण्डानामधिराज्ञी विजयते चण्डी ॥ २४॥  
  
झङ्कृतिं करोति चेन्नमत्तषट्पदावली   
     यन्मुखाम्बुजन्मना सुगन्धिना निमन्त्रिता ।  
कर्णकुन्तलभ्रमाद्भवेन नैव वार्यते   
     शैलशक्रपुत्रिका धुनोतु सा मम भ्रमम् ॥ २५॥  
  
ञमङणनाः सम्प्रोक्त्ता चपकटताख्येषु गौरि वर्गेषु ।  
उत्तमसञ्ज्ञाः प्राज्ञैः नरवर्गे तु त्वदङ्ध्रिरताः ॥ २६॥  
  
टङ्कृतिमुखरितदिक्कं सज्यं बाणासनं करे दधती ।  
ध्येया माया शबरी शत्रुभयं तर्तुकामेन ॥ २७॥  
  
ठङ्कमपूर्वं लक्ष्म्या प्रहसन्प्रवदस्यलं तु वदनस्य ।  
परितो मुनिभिर्गीतः परिग्रहो धूर्जटेर्जयति ॥ २८॥  
  
डमरुधरो भगवानपि गायति यस्याः शुभं गुणव्रातम् ।  
तस्याः शिखरिसुताया नाकृतपुण्यो भवेद्वन्दी ॥ २९॥  
  
ढक्कादिवाद्यहस्तप्रमथसमाराधितश्रवणयुग्मा ।  
शुभ्रकिरणार्धमौलेः शुद्धान्तविलासिनी जयती ॥ ३०॥  
  
णटधात्वर्थे चतुरो नाथो यस्यास्तरङ्गिणीधारी ।  
अगपुरुहूतसुता सा करोतु मे मानसे नटनम् ॥ ३१॥  
  
तनुकान्तिविजितकनका तरणिः संसारधोरजलराशेः ।  
तरुणारुणाभचरणा तनोतु मे गिरिसुता क्षेमम् । ३२॥  
  
थस्येव यस्य नास्ति प्रारम्भो येन न द्वितीयत्वम् ।  
तस्य गृणन्त्यक्षरता यस्मिन्नपि तन्महो जयति ॥ ३३॥  
  
दरहसितद्विगुणीकृतमुखकान्तिर्जयति पुरजितः कान्ता।  
नयनोन्मेषविलासो यस्याः सकलानि भुवनानि ॥ ३४॥  
  
धरणीधरस्य दुहिता धरणीधरवासिनो वधूर्दयिता।  
धरणीविटस्य भगिनी धरणीमेतामुमा पातु ॥ ३५॥  
  
नगजे पायं पायं लावण्यसुधां त्वदीयगात्रस्य ।  
नयनाञ्जलिना शूली बभूव मृत्युञ्जयो मन्ये ॥ ३६॥  
  
पतिरुग्रदृष्टिरुग्रो युवराजोऽयं सदा मदोपेतः ।  
तव राज्ञि न करुणा चेद् भुवनस्य कथं शुभं भवतु ॥ ३७॥  
  
फलितं ममाम्ब सुकृतं कालेनैतावता न सन्देहः ।  
यद् भवदीयं स्तोत्रं पवित्रमीशानि रचयामि ॥ ३८॥  
  
बलिभिर्निपीड्यमानानबलान् पातुं गृहीतजननाय ।  
बलमम्ब देहि मह्यं बलिमेतत्कल्पयामि मनः ॥ ३९॥  
  
भवदीयस्य महेश्वरि कटाक्षनाम्नो नवस्य मेधस्य ।  
प्रावृषमहमाशङ्के करुणां कल्याणतोयमुचः ॥ ४०॥  
  
मतिरहितः स्तुवसि त्वं यं कञ्चन धनपिशाचिकाविष्टम् ।  
इष्टं च नैव लभसे पश्य जगन्मातरं स्तुत्वा ॥ ४१॥  
  
यमिनां स्मर्तुं योग्यं निगमागमवाक्यसञ्चयैर्मृग्यम् ।  
मूर्तं लोचनभाग्यं पुरामरेर्जयति नीपवने ॥ ४२॥  
  
रथचरणपाणिभगिनी दानवदमनी नमद्विपच्छमनी ।  
भुवनत्रयस्य जननी विन्ध्ये धरणीधरे जयति ॥ ४३॥  
  
ललनाजनप्रकाण्डं कलनादपरास्तबालकलकण्ठम् ।  
पुरवैरिणः कलत्रं मुरवैरि समर्चितं भज रे ॥ ४४॥  
  
वन्द्यमुमापदकमलं निन्द्यमिदं सङ्गकारणसदनम् ।  
वयसि सकलेऽप्यतीते नयसि मुधा मुग्ध किं कालम् । । ४५॥  
  
शम्बरशात्रवशात्रवकलत्रपदमित्रमहमहो धन्यः ।  
भूमण्डले विशाले सदृशः पुरुषो मया कोऽन्यः । ४६॥  
  
षड्वदनस्य सवित्री षण्णां हन्त्री मनः सपत्रानाम् ।  
षड्भिर्गम्यं मार्गैर्भर्गस्य पुरन्ध्रिकास्थानम् ॥ ४७॥  
  
सर्वत्र सङ्गमुक्तो गर्ववियुक्तः स्वतन्त्रसञ्चारः ।  
निर्वर्णयन् कदा वा शर्ववधूधाम विहरामि ॥ ४८॥  
  
हरिमुखवन्दितचरणा हरिणाङ्कमदापहास्यरजीवा ।  
हरिणस्तनन्धयाक्षि हरिनायकवाहना जयति ॥ ४९॥  
  
क्षत्रियान्तकारिणः प्रसूत्वमेव केवलं  
     नाप कापि यत्कला ममापि मातृतामगात् ।  
दुष्टलोकमारिणी नृसिंहशक्तिरूपिणी  
     धूर्जटेर्वधूटिका धुनोतु सा मदापदम् ॥ ५०॥  
  
॥   इति श्रीभगवन्महर्षिरमणान्तेवासिनो वासिष्ठस्य  
नरसिंहसूनोर्गणपतेः कृतिः उमाऽक्षरमाला समाप्ता  ॥  
  
अनुष्टुब्वृत्तम्  (१-१६) । आर्यावृत्तम् (१७-२४) ।  
तूणकवृत्तम् (२५) ॥ आर्यावृत्तम्  (२६-४९) । तूणकवृत्तम् (५०) ।  
  
  
From the complete volume 1 of collected works of Ganapati Muni   
  
Encoded and proofread by DPD  
  
