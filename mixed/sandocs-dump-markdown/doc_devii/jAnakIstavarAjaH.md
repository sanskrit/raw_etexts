---
Category: devii, stavarAja, otherforms, devI
File name: jAnakIstavarAjaH.itx
Indexextra: (booklet)
Language: Sanskrit
Latest update: September 22, 2017
Location: doc_devii
Proofread by: NA
Send corrections to: Sanskrit@cheerful.com
Site access: https://sanskritdocuments.org
Source: agastyasaMhitA paramarahasya
SubDeity: otherforms
Subject: philosophy/hinduism/religion
Sublocation: devii
Text title: jAnakIstavarAjaH
engtitle: jAnakIstavarAjaH
itxtitle: jAnakIstavarAjaH
title: जानकीस्तवराजः

---
  
 श्रीजानकीस्तवराजः   
  
श्रीगणेशाय नमः ॥  
  
अथ मङ्गलाचरणम् ।  
ॐ वक्रतुण्डमहाकाय कोटिसूर्यसमप्रभ ।  
निर्विघ्नं कुरु मे देव सर्वकार्येषु सर्वदा ॥ १॥  
  
ॐ सर्वरूपमयीदेवी सर्वं देवीमयं जगत् ।  
अतोऽहं विश्वरूपं तां नमामि परमेश्वरीम् ॥ २॥  
  
कदम्बवनचारिणीं मुनिकदम्बकादम्बिनीं  
नितम्बजितभूधरां सुरनितम्बिनीसेविताम् ।  
नवाम्बुरुहलोचनामभिनवाम्बुदश्यामलां  
त्रिलोचनकुटुम्बिनीं त्रिपुरसुन्दरीमाश्रये ॥ ३॥  
  
अशेषसंसारविहारहीनमादित्यगं पूर्णसुखाभिरामम् ।  
समस्तसाक्षिं तमसः परस्तान्नारायणं विष्णुमहं भजामि ॥ ४॥  
  
यं शैवाः समुपासते शिव इति ब्रह्मेति वेदान्तिनो  
बौद्धा बुद्ध इति प्रमाणपटवः कर्तेति नैयायिकाः ।  
अर्हन्नित्यथ जैनशासनरताः कर्तेति मीमांसकाः  
सोऽयं वो विदधातु वाञ्छितफलं त्रैलोक्यनाथो हरिः ॥ ५॥  
  
मृत्युञ्जयाय रुद्राय नीलकण्ठाय शम्भवे ।  
अमृतेशाय शर्वाय महादेवाय ते नमः ॥  
  
गुरुर्ब्रह्मा गुरुर्विष्णुः गुरुर्देवो महेश्वरः ।  
गुरुः साक्षात् परब्रह्म तस्मै श्रीगुरवे नमः ॥ ७॥  
  
॥ इति मङ्गलाचरणम् ॥  
  
श्रीसीतारामचन्द्राभ्यां नमः ॥  
  
अथ जानकीस्तवराजः ।  
तां ध्याये स्तवराजेन प्रोक्तरूपां परात्पराम् ।  
आह्लादिनीं हरेःकाञ्चिच्छक्तिं सात्वतसेविताम् ॥ १॥  
  
श्रुतिरुवाच -  
कीदृशः स्तवराजोऽयं केन प्रोक्तः सुरेश्वर ।  
कथ्यतां कृपया देव! जानकीरूपबोधकः ॥ २॥  
  
श्रीसङ्कर्षण उवाच -  
ब्रवीमि स्तवराजं ते श्रीशिवेन प्रभाषितम् ।  
श्रुतं श्रीवक्त्रतो दिव्यं पावनानां च पावनम् ॥ ३॥  
  
चकाराराधनं तस्य मन्त्रराजेन भक्तितः ।  
कदाचिच्छ्रीशिवोरूपं ज्ञातुमिच्छुर्हरेः परम् ॥ ४॥  
  
दिव्यवर्षशतं वेदविधिना विधिवेदिना ।  
जजाप परमं जाप्यं रहस्ये स्थितचेतसा ॥ ५॥  
  
प्रसन्नोभूत्तदा देवः श्रीरामः करुणाकरः ।  
मन्त्राराध्येन रूपेण भजनीयः सतां प्रभुः ॥ ६॥  
  
श्रीराम उवाच -  
द्रष्टुमिच्छसि यद्रूपं मदीयं भावनास्पदम् ।  
आह्लादिनीं परां शक्तिं स्तूयाः सात्वतसम्मताम् ॥ ७॥  
  
तदाराध्यस्तदारामस्तदधीनस्तया विना ।  
तिष्ठामि न क्षणां शम्भो ! जीवनं परमं मम ॥ ८॥  
  
इत्युक्त्वा देवदेवेशो वशीकरणमात्मनः ।  
पश्यतस्तस्य रूपं स्वमन्तर्धानं दधौ प्रभुः ॥ ९॥  
  
श्रुत्वारूपं तदा शम्भुः तस्याः श्रीहरिवक्त्रतः ।  
अचिन्तयत्समाधाय मनः कारणमात्मनः ॥ १०॥  
  
अस्फुरत्कृपया तस्य रूपं तस्याः परात्परम् ।  
दुर्निरीक्ष्यं दुराराध्यं सात्वतां हृदयङ्गमम् ॥ ११॥  
  
आश्रयं सर्वलोकानां ध्येयं योगिविदां तथा ।  
आराध्यं मुनिमुख्यानां सेव्यं संयमिनां सताम् ॥ १२॥  
  
दृष्ट्वाश्चर्यमयं सर्व रूपं तस्याः सुरेश्वरःं  
तुष्टावजानकीं भक्त्या मूर्तिमतीं प्रभाविनीम् ॥ १३॥  
  
स्तुति प्रारम्भः  
चरणारविन्द --  
वन्दे विदेहतनयापदपुण्डरीकं  
कैशोरसौरभसमाहृतयोगिचित्तम् ।  
हन्तुं त्रितापमनिशं मुनिहंससेव्यं  
सन्मानसालिपरिपीतपरागपुञ्जम् ॥ १४॥  
  
चरणतल --  
पादस्य यावकरसेन तलं सुरक्तं  
सौभाग्यभाजनमिदं हि परं जनानाम् ।  
युक्तीकृतं सुभजतां तव देवि नित्यं  
दत्ताश्रयं सुमनसां मनसानुरागम् ॥ १५॥  
  
अङ्गुली --  
पादङ्गुलीनखरुचिस्तव देविरम्या  
योगीन्द्रवृन्दमनसा विशदा विभाव्या ।  
त्रैताप क्लान्त्युपशमाय शशाङ्ककान्ति  
दोषेण किं समुपयाति तुलां युता सा ॥ १६॥  
  
नूपुर --  
मञ्जीर धीरनिनदं कलहंसकाली  
हासाय सा भवति भावयति त्वदीयम् ।  
किञ्चायरं रसिकमौलिमनो नियन्तुं  
दृष्टं मया परमकौशलमत्र तस्य ॥ १७॥  
  
गुल्फ --  
सिद्धीशबुद्धिवररञ्जनगूढगुल्फौ  
पादारविन्दयुगलौ जनतापवर्गौ ।  
विन्दन्ति ते त्रिभुवनेश्वरि! भावसिद्धिं  
ध्यायन्ति ये निखिल सौभगभानुभाजौ ॥ १८॥  
  
श्रीचरण --  
हेमाभिवर्द्धितविभूषणभूषितन्ते  
त्रैलोक्यतेज इव मञ्जुल-पुञ्जभूतम् ।  
भावामि सुन्दरि पदं सरसीरुहाभं  
भीताभयप्रदमनन्तमनोभिध्येयम् ॥ १९॥  
  
नितम्ब --  
चक्राभहारिसुनितम्बयुगं भवत्यः  
ध्येयं सुधीभिरनिशं रसनाभिषक्तम् ।  
ध्यानास्पदं रघुपतेर्मनसो मुनीनां  
भावैकगम्यममरेशनताङ्घ्रिपद्मे ॥ २०॥  
  
कटि --  
कौशेय वस्त्र परिणद्धमलङ्कृतं ते  
कार्तस्वराशनिमणि प्रवरप्रवेकैः ।  
रत्नोत्तमै रसनया ग्रहकान्तिमद्भि-  
र्भास्वन्ति निर्मिततया स्वधियन्ति मध्यम् ॥ २१॥  
  
उदर --  
अश्वत्थपत्रनिभमम्ब धियोदरन्ते  
भव्यं भवाब्धितरिकेवलकालनाशे ।  
भूयो न भावि जननीजठरेनिवास-  
स्तेषां मनो धरणिजेऽत्र सुलग्नमासीत् ॥ २२॥  
  
नाभि --  
नाभीहृदं हरिमनः करिणः कृशांशो  
पुष्टिप्रदं प्रचलितं त्रिवलीतरङ्गम् ।  
राजीसुशैवलनिभं भ्रमिभूतरोम्णां  
शान्त्यै तव त्रितपतामतिभावयामः ॥ २३॥  
  
वक्षोज --  
नीलाभकञ्चुकमणीन्द्रसमूहनिष्कै-  
र्वक्षोजयुग्ममतितुङ्गमलङ्कृतन्ते ।  
हारैर्मनोहरतरैस्तरुणि! क्षितीजे!  
सौन्दर्यवारिनिधिवारितरङ्गसङ्गम् ॥ २४॥  
  
बाहु --  
बाहूमृणालमदखण्डनपण्डितौ ते  
भीताभयप्रदवदान्यतमौ जनानाम् ।  
रुक्माङ्गदाङ्कित-विटङ्कितमुद्रिकौ तौ  
हैरण्यकङ्कणधृतावलयौ भजामः ॥ २५॥  
  
कण्ठ --  
कण्ठं कपोत-तरुणीगलकान्तिमोषं  
भूषैरनेकविधभूषित-मम्ब तुभ्यम् ।  
ध्यायेम मानसविशुद्धिकृते कपालो  
योगीन्द्रभावितपदे शमदे शरण्ये ॥ २६॥  
  
मुखमण्डल --  
वक्त्रेन्दुमिन्दुचयखण्डितमण्डितांशु  
खण्डांशपण्डितमनः परिदण्डिताशम् ।  
सन्मानसाब्जमुदितद्युतिदं वरेण्यं  
रामाक्षितारकचकोरमहं भजे ते ॥ २७॥  
  
मुख --  
ताम्बूलरागपरिरञ्जितदन्तपङ्क्ति  
प्रद्योतिताधरमधः कृतबिम्बरागम् ।  
ईषत्स्मितद्युतिकटाक्षविकाशिताशं  
वक्त्रं परेशनयनास्पदमाभजे ते ॥ २८॥  
  
नकबेसर --  
नासाग्रमौक्तिकफलं फलदं परेशे  
ध्यायन्ति ये च निजजाड्यविनाशहेतो ।  
त्रैलोक्यनिर्मलपदं सुमुखं त्वदीयं  var  सुखदं त्वदीयं  
स्वेच्छाभिकाङ्क्षिण इदं बहुसो रसज्ञाः ॥ २९॥  
  
नेत्र --  
ज्ञानं निरञ्जनमिदं विवदन्ति ये ते  
मुह्यन्ति सूरिनिवहास्तरुणीकटाक्षैः ।  
नालोकयन्ति नितरां तव देवितावद्  
दीर्घायुषाक्षियुगमञ्जनरञ्जितं ते ॥ ३०॥  
  
भौहें --  
भ्रूवल्लरीविलसितं जगदाहुरीशे  
व्यासादयो मुनिवरास्तुत एव नित्यम् ।  
नाशाय तस्य तरुणीतिलके त्वदीया  
पाशीकृता हरिमनोमृगबन्धनाय ॥ ३१॥  
  
भाल --  
भालं विशालमतिसौभगभाजनं ते  
सिन्दूरविन्दुरुचिरद्युतिदीप्तिमन्तम् ।  
पिण्डीकृतःकिमुतराग इतीव तस्मिन्  
प्रद्योतते जननि जागतजन्मभाजाम् ॥ ३२॥  
  
कर्ण --  
आदर्शवर्तुलकपोलविलोललोलं  
कर्णावतंस युगलं जनजाड्यनाशम् ।  
सूर्यादिकान्तिहरमाश्रयमोजसान्ते  
तीव्रं धिया धरणिजे स्वधियन्ति धीराः ॥ ३३॥  
  
कर्णफूल --  
कालोविभेति जगतामतिभक्षकस्ते  
जैवातृको भवदसीमगुणो यतो सौ ।  
सर्वातिवल्लभतया भजनीय रूपे  
मन्यामहे हरिरिति श्रुतिभूषसारम् ॥ ३४॥  
  
केशपाश --  
सीमन्तमम्बतव सुन्दरतातिसीमं  
मुक्ताविभूषितमलं समभागभाजम् ।  
निःसीमतापदकृते यतयो यतन्ति  
जानीमहे महितवन्दितसीममूर्ते ॥ ३५॥  
  
वेणी --  
कालाहिभीतिभजतामहिभोगभिन्ना  
पायात्परेश्वरि सतामवती सदानः ।  
एणीदृशस्तव विशालतरा नुवेणी  
दर्भाग्रभागसदृशी सुदृशां त्रिलोक्याः ॥ ३६॥  var  विलोक्याः  
  
साडी --  
साटीसुसूक्ष्मतरातिगताति नीला  
सौवर्णसूत्र कलिता कृपयावृताते ।  
भर्तुःस्वरूपमनुभावयतां जनानां  
प्रीत्यै करोषि परदेवि यदापिधानम् ॥ ३७॥  
  
स्वरूपवर्ण वर्णन --  
पारे गिरां गुणनिधे! श्रुतयो वदन्ति  
रूपं त्वदीयमपरं मनसोप्यगम्यम् ।  
साक्षात् कथं सरसिजाक्षि भवेदृते ते  
बुद्धौ कृपामनु कृशोदरि मादृशां तत् ॥ ३८॥  
  
किं चित्रमत्र जननि! प्रभया प्रकाश्यं  
विश्वं वदन्ति मुनयस्तव देवि! देवाः ।  
जाताश्रयस्त्रिभुवनैर्गुणतोभिवन्द्य-  
स्त्राणादिकर्म विभवं परमस्य यस्याः ॥ ३९॥  
  
वेदास्तवाम्ब! विवदन्ति निजस्वरूपं  
नित्यानुभूतिभवभावपराः परेशैः ।  
निर्णेतुमद्य यतयस्तपसा यतन्ते  
बोधाय पादसरसीरुहयुग्मभृङ्गाः ॥ ४०॥  
  
जातं त्वदेव नितरां जगतां निदानं  
मन्यामहे तदिदमम्ब! कृतं श्रुतीनाम् ।  
सर्वं यतः खलु विचेष्टितमाशु शक्तेः  
कार्यं हि कारणगुणानवलम्ब विद्यात् ॥ ४१॥  
  
जानीमहे जननि! ते नयनारविन्द-  
स्योन्मीलनेऽजनि जगत् क्षयस्तन्निमीलात् ।  var  क्षयतान्निमीलात्  
वैषम्यशून्यसमतां समुपागते य-  
त्स्यादस्य पालनमसंशयमस्य नूनम् ॥ ४२॥  
  
ज्ञातन्त्वदीयमपरं चरितं विशालं  
भावं भवे ननुनिजे प्रकटीकरोषि ।  
प्रेम्णैव तैः प्रथमतः परमानुभावं  
भाव्यं पदाब्जमनिशं स्वजनैरतस्ते ॥ ४३॥  
  
येषामदः परमवस्तु च तज्जनानां  
प्रद्योतते जनकजाचरणारविन्दम् ।  
सर्वंसमीक्ष्य इह कर्ममनोवचोभि-  
र्ब्रह्मस्वरूपमतिदुर्लभतानुसेव्यम् ॥ ४४॥  
  
किं दुर्लभं चरणपङ्कजसेवया ते  
पूर्णारमन्ति रमणी यतया त्रिलोक्याम् ।  
वस्तुप्रकाशविशदं हृदये त्वदीयं  
तेषामहो किमुत साधनकोटियत्नैः ॥ ४५॥  
  
धन्यास्त एव तव देवि पदारविन्दं  
स्यन्दायमानमकरन्दमहर्निशं ये ।  
भृङ्गायमानमनसो नितरां भजन्ते  
भावावबोधनिपुणाः परदेवतायाः ॥ ४६॥  
  
पादाब्जरागपरिरञ्जितचित्तभृङ्गो  
येषां समीक्ष्य इह जातमिदं स्वरूपम् ।  
तेषां न किं प्रवदते परितो वरिष्ठं  
साध्यं भवेदिह परत्र न किञ्चिदन्यत् ॥ ४७॥  
  
चुम्बन्ति चिद्घनमहोमकरन्दमस्या  
देवैर्मुनीन्द्रनिचयैरति दुर्लभं ते ।  
पादाब्जयोरतिविकाशविलासबोध-  
र्स्यादेव देवि तवकान्तनिजस्वरूपे ॥ ४८॥  
  
यावन्न ते सरसिजद्युतिहारिपादे  
नस्याद्रतिस्तरुनवाङ्कुरखण्डिताशे  
तावत्कथं तरुणमौलिमणे जनानां  
ज्ञानं दृढं भवति भामिनि रामरूपे ॥ ४९॥  
  
साक्षात्तपोव्रतयमैर्नियमैः समीहे  
कर्तुङ्कृपामृतमिह प्रसभं स्वरूपम् ।  
नाथस्यते श्रुतिवचो विषयङ्कथंस्या-  
न्मूढोवृथोत्सृजति देवि सुखान्यमूनि ॥ ५०॥  
  
योगाधिरूढमुनयो हरिपादपद्मे  
ध्यायन्ति ये चरणपङ्कजयुग्ममन्तः ।  
वाञ्छन्ति विघ्नशततोप्यनिवार्यमाणां  
भक्तिं भवाब्धितरणाय कृपापयोधे ॥ ५१॥  
  
चार्वङ्गिते चरणचारणवन्दिसङ्गं  var  चार्वङ्किते  
मह्यं विदेह तनये परिदेहि नान्यम् ।  
याचेवरं वरविदां वरदे भवत्या  
येनामुना तव धवे मम रञ्जना स्यात् ॥ ५२॥  
  
याचेऽहमम्ब रघुनन्दनमूर्तिभावं  
सार्द्धं त्वयातिदृढ मञ्जलिनाविशेषम् ।  
त्वं देहि वेत्तृवरदे मुनिसङ्घमुख्या-  
मन्यन्तिवल्लभतरां स्वपतेभवन्तीम् ॥ ५३॥  
  
उपसंहार --  
एवंस्तुत्वा परं रूपं जानक्या जाड्यनाशनम् ।  
उपारराम शान्तात्मा योगेश्वरः सदाशिवः ॥ ५४॥  
  
निरीक्ष्य तन्मुखाम्भोजं भावयन् रूपमद्भुतम् ।  
काङ्क्षं स्तस्याः परां भक्तिं पादपङ्कजयोर्दृढाम् ॥ ५५॥  
  
उवाच तं वरारोहा जानकी भक्तवत्सला ।  
एवमस्तु महादेव यत्त्वयोक्तं च नान्यथा ॥ ५६॥  
  
अन्यत्ते काङ्क्षितं ब्रूहि दास्यामि देवदुर्लभम् ।  
सत्याम्मयिकृपोन्मुख्यां न किञ्चिन्तस्यदुर्लभम् ॥ ५७॥  
  
प्रसन्नवदनां दृष्ट्वा सोपि देवशिरोमणिः ।  
ययाचे वरमात्मीयं रहस्यं भावबोधकः ॥ ५८॥  
  
प्रादात्तस्मै वदान्या सा यद्यन्मनसिकाङ्क्षितम् ।  
वरं-वरेश्वरी साक्षात्पुनरुवाच सा हितम् ॥ ५९॥  
  
अयं पवित्रमौलिर्मे स्तवराजः त्वयाशिव ।  
प्रकाशितोतिगोप्योपि मत्प्रसादात्सुरोत्तम ॥ ६०॥  
  
फलश्रुति निष्काम --  
यः पठेदिममग्रे मे पूजाकाले प्रयत्नतः ।  
तस्येहामुत्र किञ्चिन्न वस्तुस्याद्दृगगोचरम् ॥ ६१॥  
  
फलश्रुति सकाम --  
धनं धान्यं यशः पुत्रानैश्वर्यमतिमानुषम् ।  
प्राप्येहामोदते भूयो मत्पदं तद्व्रजेत्सह ॥ ६२॥  
  
यद्यल्लोकोत्तरं वस्तु त्रिषुलोकेषु दृश्यते ।  
तत्सर्वमस्य पाठेन प्राप्नुयाद्भुविमानवः ॥ ६३॥  
  
आज्ञा --  
इदं मे परमैकान्तं रहस्यं सुरसत्तम ।  
न प्रकाश्यं त्वया शम्भो शठाय भावद्वेषिणे ॥ ६४॥  
  
भक्तिर्यस्यातिदेवेशे सर्वैश्वर्ये तथा मयि ।  
गुरौसर्वात्म भावेन विद्यतेभक्तिरुत्तमा ॥ ६५॥  
  
तस्मै देयं त्वया शम्भो भावनार्द्रहृदे गुरौ ।  
सर्वभूतहितार्थाय शान्ताय सौम्यमूर्तये ॥ ६६॥  
  
इत्युक्त्वा भावनामूर्तिः सीता जनकनन्दिनी ।  
कृपापात्राय तस्मै सा पुनः प्रादाद्वरान्तरम् ॥ ६७॥  
  
सर्वदुःखप्रशमनं जानक्यास्तु प्रसादतः ॥ ६८॥  
  
॥ इति श्रीमदगस्त्यसंहितान्तर्गतः परमरहस्यः  
श्रीजानकीस्तवराजः सम्पूर्णः ॥  
  
इति शुभम् ॥  
  
  
  
The individual bodily description in the verses is  
given in Hindi for reference.  
  
NA  
  
  
