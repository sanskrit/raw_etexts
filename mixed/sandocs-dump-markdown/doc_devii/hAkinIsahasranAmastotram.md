+++
"Text title" = "hAkinIsahasra"
"File name" = "hAkinIsahasra.itx"
itxtitle = "hAkinIsahasranAmastotram"
engtitle = "hAkinIsahasranAmastotra"
Category = "sahasranAma, devii, ShaTchakrashakti, stotra, devI"
Location = "doc_devii"
Sublocation = "devii"
SubDeity = "ShaTchakrashakti"
Texttype = "stotra"
Author = "Traditional"
Language = "Sanskrit"
Subject = "philosophy/hinduism/religion"
"Transliterated by" = "Mark S.G. Dyczkowski muktAbodha"
"Proofread by" = "Ravin Bhalekar ravibhalekar at hotmail.com"
Description-comments = "rudrayAmale uttaratantre bhairava bhairavI sa.nvAde"
"Latest update" = "May 25, 2009"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "हाकिनीसहस्रनामस्तोत्रम्"

+++
  
 हाकिनीसहस्रनामस्तोत्र   
  
श्रीगणेशाय नमः ।  
श्री आनन्दभैरव उवाच ।  
आनन्दार्णवमध्यभावघटितश्रौतप्रवाहोज्ज्वले  
कान्ते दत्तसुशान्तिदे यमदमाह्लादैकशक्तिप्रभे ।  
स्नेहानन्दकटाक्षदिव्यकृपया शीघ्रं वदस्वाद्भुतं  
हाकिन्याः शुभनाम सुन्दरसहस्राष्टोत्तरं श्रीगुरोः ॥ १ ॥  
  
श्री आनन्दभैरवी उवाच  
साक्षात्ते कथयामि नाथ सकलं पुण्यं पवित्रं गुरो  
नाम्नां शक्तिसहस्रनाम भाविकं ज्ञानादि चाष्टोत्तरम् ।  
योगीन्द्रैर्जयकाङ्क्षिभिः प्रियकलाप्रेमाभिलाषाचीतैः  
सेव्यं पाठ्यमतीव गोप्यमखिले शीघ्रं पठस्व प्रभो ॥ २ ॥  
  
अस्य श्रीपरनाथमहाशक्तिहाकिनीपरमेश्वरीदेव्यष्टोत्तरसहस्रनाम्नः  
स्तोत्रस्य सदाशिव ऋषिः , गायत्रीच्छन्दः ,  
श्रीपरमेश्वरीहाकिनीमहाशक्तिर्देवता , क्लीं बीजं , स्वाहा शक्तिः ,  
सिद्धलक्ष्मीमूलकीलकं , देहान्तर्गत महाकायज्ञानसिद्ध्यर्थे जपे विनियोगः ।  
ॐ हाकिनी वसुधा लक्ष्मी परमात्मकला परा ।  
परप्रिया परातीता परमा परमप्रिया ॥ ३ ॥  
  
परेश्वरी परप्रेमा परब्रह्मस्वरूपिणी ।  
परन्तपा परानन्दा परनाथनिसेविनी ॥ ४ ॥  
  
पराकाशस्थिता पारा पारापारनिरूपिणी ।  
पराकाङ्क्ष्या पराशक्तिः पुरातनतनुः प्रभा ॥ ५ ॥  
  
पञ्चाननप्रिया पूर्वा परदारा परादरा ।  
परदेशगता नाथा परमाह्लादवर्धिनी ॥ ६ ॥  
  
पार्वती परकुलाख्या पराञ्जनसुलोचना ।  
परंब्रह्मप्रिया माया परंब्रह्मप्रकाशिनी ॥ ७ ॥  
  
परंब्रह्मज्ञानगम्या परंब्रह्मेश्वरप्रिमया ।  
पूर्वातीता परातीता अपारमहिमस्थिता ॥ ८ ॥  
  
अपारसागरोद्धारा अपारदुस्तरोद्धरा ।  
परानलशिखाकारा परभ्रूमध्यवासिनी ॥ ९ ॥  
  
परश्रेष्ठा परक्षेत्रवासिनी परमालिनी ।  
पर्वतेश्वरकन्या च पराग्निकोटिसम्भवा ॥ १० ॥  
  
परच्छाया परच्छत्रा परच्छिद्रविनिर्गता ।  
परदेवगतिः प्रेमा पञ्चचूडामणिप्रभा ॥ ११ ॥  
  
पञ्चमी पशुनाथेशी त्रिपञ्चा पञ्चसुन्दरी ।  
पारिजातवनस्था च पारिजातस्रजप्रिया ॥ १२ ॥  
  
परापरविभेदा च परलोकविमुक्तिदा ।  
परतापानलाकारा परस्त्री परजापिनी ॥ १३ ॥  
  
परास्त्रधारिणी पूरवासिनी परमेश्वरी ।  
प्रेमोल्लासकरी प्रेमसन्तानभक्तिदायिनी ॥ १४ ॥  
  
परशब्दप्रिया पौरा परामर्षणकारिणी ।  
प्रसन्ना परयन्त्रस्था प्रसन्ना पद्ममालिनी ॥ १५ ॥  
  
प्रियंवदा परत्राप्ता परधान्यार्थवर्धिनी ।  
परभूमिरता पीता परकातरपूजिता ॥ १६॥  
  
परास्यवाक्यविनता पुरुषस्था पुरञ्जना ।  
प्रौढा मेयहरा प्रीतिवर्धिनी प्रियवर्धिनी ॥ १७ ॥  
  
प्रपञ्चदुःखहन्त्री च प्रपञ्चसारनिर्गता ।  
पुराणनिर्गता पीना पीनस्तनभवोज्ज्वला ॥ १८ ॥  
  
पट्टवस्त्रपरीधाना पट्टसूत्रप्रचालिनी ।  
परद्रव्यप्रदा प्रीता परश्रद्धा परान्तरा ॥ १९ ॥  
  
पावनीया परक्षुब्धा परसारविनाशिनी ।  
परमेव निगूढार्थतत्त्वचिन्ताप्रकाशिनी ॥ २० ॥  
  
प्रचुरार्थप्रदा पृथ्वी पद्मपत्रद्वयस्थिता ।  
प्रसन्नहृदयानन्दा प्रसन्नासनसंस्थिता ॥ २१ ॥  
  
प्रसन्नरत्नमालाढ्या प्रसन्नवनमालिनी ।  
प्रसन्नकरुणानन्दा प्रसन्नहृदयस्थिता ॥ २२ ॥  
  
पराभासरता पूर्वपश्चिमोत्तरदक्षिणा ।  
पवनस्था पानरता पवनाधारविग्रहा ॥ २३ ॥  
  
प्रभुप्रिया प्रभुरता प्रभुभक्तिप्रदायिनी ।  
परतृष्णावर्धिनी च प्रचया परजन्मदा ॥ २४ ॥  
  
परजन्मनिरस्ता च परसञ्चारकारिणी ।  
परजाता पारिजाता पवित्रा पुण्यवर्धिनी ॥ २५ ॥  
  
पापहर्त्री पापकोटिनाशिनी परमोक्षदा ।  
परमाणुरता सूक्ष्मा परमाणुविभञ्जिनी ॥ २६ ॥  
  
परमाणुस्थूलकरी परात्परतरा पथा ।  
पूषणः प्रियकर्त्री च पूषणा पोषणत्रया ॥ २७ ॥  
  
भूपपाला पाशहस्ता प्रचण्डा प्राणरक्षिणी ।  
पयःशिलाऽपूपभक्षा पीयूषपानतत्परा ॥ २८ ॥  
  
पीयूषतृप्तदेहा च पीयूषमथनक्रिया ।  
पीयूषसागरोद्भूता पीयूषस्निग्धदोहिनी ॥ २९ ॥  
  
पीयूषनिर्मलाकारा पीयूषघनविग्रहा ।  
प्राणापानसमानादिपवनस्तम्भनप्रिया ॥ ३० ॥  
  
पवनांशप्रभाकारा प्रेमोद्गतस्वभक्तिदा ।  
पाषाणतनुसंस्था च पाषाणचित्तविग्रहा ॥ ३१ ॥  
  
पश्चिमानन्दनिरता पश्चिमा पश्चिमप्रिया ।  
प्रभाकारतनूग्रा च प्रभाकरमुखी प्रभा ॥ ३२ ॥  
  
सुप्रभा प्रान्तरस्था च प्रेयत्वसाधनप्रिया ।  
अस्थिता पामसी पूर्वनाथपूजितपादुका ॥ ३३ ॥  
  
पादुकामन्त्रसिद्धा च पादुकामन्त्रजापिनी ।  
पादुकामङ्गलस्था च पादुकाम्भोजराजिनी ॥ ३४ ॥  
  
प्रभाभारुणकोटिस्था प्रचण्डसूर्यकोटिगा ।  
पालयन्ती त्रिलोकानां परमा परहाकिनी ॥ ३५ ॥  
  
परावरानना प्रज्ञा प्रान्तरान्तःप्रसिद्धिदा ।  
पारिजातवनोन्मादा परमोन्मादरागिणी ॥ ३६ ॥  
  
परमाह्लादमोदा च परमाकाशवाहिनी ।  
परमाकाशदेवी च प्रथात्रिपुरसुन्दरी ॥ ३७ ॥  
  
प्रतिकूलकरी प्राणानुकूलपरिकारिणी ।  
प्राणरुद्रेश्वरप्रीता प्रचण्डगणनायिका ॥ ३८ ॥  
  
पोष्ट्री पौत्रादिरक्षत्री पुण्ड्रका पञ्चचामरा ।  
परयोषा परप्राया परसन्तानरक्षका ॥ ३९ ॥  
  
परयोगिरता पाशपशुपाशविमोहिनी ।  
पशुपाशप्रदा पूज्या प्रसादगुणदायिनी ॥ ४० ॥  
  
प्रह्लादस्था प्रफुल्लाब्जमुखी परमसुन्दरी ।  
पररामा परारामा पार्वणी पार्वणप्रिया ॥ ४१ ॥  
  
प्रियङ्करी पूर्वमाता पालनाख्या परासरा ।  
पराशरसुभाग्यस्था परकान्तिनितम्बिनी ॥ ४२ ॥  
  
परश्मशानगम्या च प्रियचन्द्रमुखीपला ।  
पलसानकरी प्लक्षा प्लवङ्गगणपूजिता ॥ ४३ ॥  
  
प्लक्षस्था पल्लवस्था च पङ्केरुहमुखी पटा ।  
पटाकारस्थिता पाठ्या पवित्रलोकदायिनी ॥ ४४ ॥  
  
पवित्रमन्त्रजाप्यस्था पवित्रस्थानवासिनी ।  
पवित्रालङ्कृताङ्गी च पवित्रदेहधारिणी ॥ ४५ ॥  
  
त्रिपुरा परमैश्वर्यपूजिता सर्वपूजिता ।  
पलालप्रियहृद्या च पलालचर्वणप्रिया ॥ ४६ ॥  
  
परगोगणगोप्या च प्रभुस्त्रीरौद्रतैजसी ।  
प्रफुल्लाम्भोजवदना प्रफुल्लपद्ममालिनी ॥ ४७ ॥  
  
पुष्पप्रिया पुष्पकुला कुलपुष्पप्रियाकुला ।  
पुष्पस्था पुष्पसङ्काशा पुष्पकोमलविग्रहा ॥ ४८ ॥  
  
पौष्पी पानरता पुष्पमधुपानरता प्रचा ।  
प्रतीची प्रचयाह्लादो प्राचनाख्या च प्राञ्चिका ॥ ४९ ॥  
  
परोदरे गुणानन्दा परौदार्यगुणप्रिया ।  
पारा कोटिध्वनिरता पद्मसूत्रप्रबोधिनी ॥ ५० ॥  
  
प्रियप्रबोधनिरता प्रचण्डनादमोहिनी ।  
पीवरा पीवरग्रन्थिप्रभेदा प्रलयापहा ॥ ५१ ॥  
  
प्रलया प्रलयानन्दा प्रलयस्था प्रयोगिनी ।  
प्रयोगकुशला पक्षा पक्षभेदप्रकाशिनी ॥ ५२ ॥  
  
एकपक्षा द्विपक्षा च पञ्चपक्षप्रसिद्धिदा ।  
पलाशकुसुमानन्दा पलाशपुष्पमालिनी ॥ ५३ ॥  
  
पलाशपुष्पहोमस्था पलाशच्छदसंस्थिता ।  
पात्रपक्षा पीतवस्त्रा पीतवर्णप्रकाशिनी ॥ ५४ ॥  
  
निपीतकालकूटी च पीतसंसारसागरा ।  
पद्मपत्रजलस्था च पद्मपत्रनिवासिनी ॥ ५५ ॥  
  
पद्ममाला पापहरा पट्टाम्बरधरा परा ।  
परनिर्वाणदात्री च पराशा परशासना ॥ ५६ ॥  
  
अप्रियविनिहन्त्री च परसंस्कारपालिनी ।  
प्रतिष्ठा पूजिता सिद्धा प्रसिद्धप्रभुवादिनी ॥ ५७ ॥  
  
प्रयाससिद्धिदा क्षुब्धा प्रपञ्चगुणनाशिनी ।  
प्रणिपत्या प्राणिशिष्या प्रतिष्ठिततनूप्रिया ॥ ५८ ॥  
  
अप्रतिष्ठा निहन्त्री च पादपद्मद्वयान्विता ।  
पादाम्बुजप्रेमभक्तिपूज्यप्राणप्रदायिनी ॥ ५९ ॥  
  
पैशाची च प्रक्षपिता पितृश्रद्धा पितामही ।  
प्रपितामहपूज्या च पितृलोकस्वधापरा ॥ ६० ॥  
  
पुनर्भवा पुनर्जीवा पौनःपुन्यगतिस्थिता ।  
प्रधानबलिभक्षादिसुप्रिया प्रियसाक्षिणी ॥ ६१ ॥  
  
पतङ्गकोटिजीवाख्या पावकस्था च पावनी ।  
परज्ञानार्थदात्री च परतन्त्रार्थसाधिनी ॥ ६२ ॥  
  
प्रत्यग्ज्योतिः स्वरूपा च प्रथमाप्रथमारुणा ।  
प्रातःसन्ध्या पार्थसन्ध्या परसन्ध्यास्वरूपिणी ॥ ६३ ॥  
  
प्रधानवरदा प्राणज्ञाननिर्णयकारिणी ।  
प्रभञ्जना प्राञ्जनेशी प्रयोगोद्रेककारिणी ॥ ६४ ॥  
  
प्रफुल्लपददात्री च प्रसमाया पुरोदया ।  
पर्वतप्राणरक्षत्री पर्वताधारसाक्षिणी ॥ ६५ ॥  
  
पर्वतप्राणशोभा च पर्वतच्छत्रकारिणी ।  
पर्वता ज्ञानहर्त्री च प्रलयोदयसाक्षिणी ॥ ६६ ॥  
  
प्रारब्धजननी काली प्रद्युम्नजननी सुरा ।  
प्राक्सुरेश्वरपत्नी च परवीरकुलापहा ॥ ६७ ॥  
  
परवीरनियन्त्री च परप्रणवमालिनी ।  
प्रणवेशी प्रणवगा प्रणवाद्याक्षरप्रिया ॥ ६८ ॥  
  
प्रणवार्णजपप्रीता प्राणमृत्युञ्जयप्रदा ।  
प्रणवालङ्कृता व्यूढा पशुभक्षणतर्पणा ॥ ६९ ॥  
  
पशुदोषहरा पाशुपतास्त्रकोटिधारिणी ।  
प्रवेशिनी प्रवेशाख्या पद्मपत्रत्रिलोचना ॥ ७० ॥  
  
पशुमांसासवानन्दा पशुकोटिबलिप्रिया ।  
पशुधर्मक्षया प्रार्या पशुतर्पणकारिणी ॥ ७१ ॥  
  
पशुश्रद्धाकरी पूज्या पशुमुण्डसुमालिनी ।  
परवीरयोगशिक्षा परसिद्धान्तयोगिनी ॥ ७२ ॥  
  
परशुक्रोधमुख्यास्त्रा परशुप्रलयप्रदा ।  
पद्मरागमालधरा पद्मरागासनस्थिता ॥ ७३ ॥  
  
पद्मरागमणिश्रेणीहारालङ्कारशोभिता ।  
परमधूलिसौन्दर्यमञ्जीरपादुकाम्बुजा ॥ ७४ ॥  
  
हर्त्री समस्तदुःखानां हिरण्यहारशोभिता ।  
हरिणाक्षी हरिस्था च हरा हारावती हिरा ॥ ७५ ॥  
  
हारकुण्डलशोभाढ्या हारकेयूरमण्डिता ।  
हरणस्था हाकिनी च होमकर्मप्रकाशिनी ॥ ७६ ॥  
  
हरिद्रा हरिपूज्या च हरमाला हरेश्वरी ।  
हरातीता हरसिद्धा ह्रींकारी हंसमालिनी ॥ ७७ ॥  
  
हंसमन्त्रस्वरूपा च हंसमण्डलभेदिनी ।  
हंसः सोऽहं मणिकरा हंसराजोपरिस्थिता ॥ ७८ ॥  
  
हीरकाभा हीरकसूकधारिणी हरमेखला ।  
हरकुण्डमेखला च होमदण्डसुमेखला ॥ ७९ ॥  
  
हरधरप्रियानन्दा हलीशानी हरोदया ।  
हरपत्नी हररता संहारविग्रहोज्ज्वला ॥ ८० ॥  
  
संहारनिलया हाला ह्लींबीजप्रणवप्रिया ।  
हलक्षा हक्षवर्णस्था हाकिनी हरमोहिनी ॥ ८१ ॥  
  
हाहाहूहूप्रियानन्दगायनप्रेमसुप्रिया ।  
हरभूतिप्रदा हारप्रिया हीरकमालिनी ॥ ८२ ॥  
  
हीरकाभा हीरकस्था हराधारा हरस्थिता ।  
हालानिषेविता हिन्ता हिन्तालवनसिद्धिदा ॥ ८३ ॥  
  
महामाया महारौद्री महादेवनिषेविता ।  
महानया महादेवी महासिद्धा महोदया ॥ ८४ ॥  
  
महायोगा महाभद्रा महायोगेन्द्रतारिणी ।  
महादीपशिखाकारा महादीपप्रकाशिनी ॥ ८५ ॥  
  
महादीपप्रकाशाख्या महाश्रद्धा महामतिः ।  
महामहीयसी मोहनाशिनी महती महा ॥ ८६ ॥  
  
महाकालपूजिता च महाकालकुलेश्वरी ।  
महायोगीन्द्रजननी मोहसिद्धिप्रदायिनी ॥ ८७ ॥  
  
आहुतिस्थाहुतिरता होतृवेदमनुप्रिया ।  
हैयङ्गबीजभोक्त्री च हैयङ्गबीजसुप्रिया ॥ ८८ ॥  
  
हे सम्बोधनरूपा च हे हेतोः परमात्मजा ।  
हलनाथप्रिया देवी हिताहितविनाशिनी ॥ ८९ ॥  
  
हन्त्री समस्तपापानां हलहेतुप्रदाप्रदा ।  
हलहेतुच्छलस्था च हिलिहिलिप्रयागिनी ॥ ९० ॥  
  
हुतासनमुखी शून्या हरिणी हरतन्त्रदा ।  
हठात्कारगतिप्रीता सुण्टकालङ्कृता इला ॥ ९१ ॥  
  
हलायुधाद्यजननी हिल्लोला हेमबहीणी ।  
हैमी हिमसुता हेमपर्वतशृङ्गसंस्थिरा ॥ ९२ ॥  
  
हरणाख्या हरिप्रेमवर्धिनी हरमोहिनी ।  
हरमाता हरप्रज्ञा हुङ्कारी हरपावनी ॥ ९३ ॥  
  
हेरम्बजननी हट्टमध्यस्थलनिवासिनी ।  
हिमकुन्देन्दुधवला हिमपर्वतवासिनी ॥ ९४ ॥  
  
होतृस्था हरहाला च हेलातीता अहर्गणा ।  
अहङ्कारा हेतुगर्ता हेतुस्था हितकारिणी ॥ ९५ ॥  
  
हतभाग्यनिहन्त्री च हतासद्बुद्धिजीविका ।  
हेतुप्रिया महारात्री अहोराख्या हरोद्गमा ॥ ९६ ॥  
  
अर्हणादिप्रिया चार्हा हाहाकारनिनादिनी ।  
हनुमत्कल्पसंस्थाना हनुमत्सिद्धिदायिनी ॥ ९७ ॥  
  
हलाहलप्रियाघोरा महाभीमा हलायुधा ।  
ह्सौः बीजस्वरूपा च ह्सौं प्रेताख्यजापिनी ॥ ९८ ॥  
  
आह्लादिनी इहानन्दा अर्घ्यक्रान्ता हरार्चना ।  
हरभीतिहराहःका बीजहःकामहक्षरा ॥ ९९ ॥  
  
हेरम्बयोगसिद्धिस्था हेरम्बादिसुतप्रिया ।  
हननाख्या हेतुनाम्नी हठात् सिद्धिप्रयोगदा ॥ १०० ॥  
  
उमा महेश्वरी आद्या अनन्तानन्तशक्तिदा ।  
आधारार्हसुरक्षा च ईश्वरी उग्रतारिणी ॥ १०१ ॥  
  
उषेश्वरी उत्तमा च ऊर्ध्वपद्मविभेदिनी ।  
ऋद्धिसिद्धिप्रदा क्षुल्लाकाशबीजसुसिद्धिदा ॥ १०२ ॥  
  
तृतकस्थातृतकस्था तृस्वराखर्वबीजगा ।  
एरण्डपुष्पहोमाढ्या ऐश्वर्यदानतत्परा ॥ १०३ ॥  
  
ओड्रपुष्पप्रिया ॐकाराक्षरा औषधप्रिया ।  
अर्वणासारः अंशाख्या अःस्था च कपिला कला ॥ १०४ ॥  
  
कैलासस्था कामधेनुः खर्वा खेटकधारिणी ।  
खरपुष्पप्रिया खड्गधारिणी खरगामिनी ॥ १०५ ॥  
  
गभीरा गीतगायत्री गुर्वा गुरुतरा गया ।  
घनकोटिनादकरी घर्घरा घोरनादिनी ॥ १०६ ॥  
  
घनच्छाया चारुवर्णा चण्डिका चारुहासिनी ।  
चारुचन्द्रमुखी चारुचित्तभावार्थगामिनी ॥ १०७ ॥  
  
छत्राकिनी छलच्छिन्ना छागमांसविनोदिनी ।  
जयदा जीवी जन्या च जीमूतैरुपशोभिता ॥ १०८ ॥  
  
जयित्री जयमुण्डाली झङ्कारी झञ्जनादिका ।  
टङ्कारधारिणी टङ्कबाणकार्मुकधारिणी ॥ १०९ ॥  
  
ठकुराणी ठठङ्कारी डामरेशी च डिण्डिमा ।  
ढक्कानादप्रिया ढक्का तवमाला तलातला ॥ ११० ॥  
  
तिमिरा तारिणी तारा तरुणा तालसिद्धिदा ।  
तृप्ता च तैजसी चैव तुलनातलवासिनी ॥ १११ ॥  
  
तोषणा तौलिनी तैलगन्धामोदितदिङ्मुखी ।  
स्थूलप्रिया थकाराद्या स्थितिरूपा च संस्थिरा ॥ ११२ ॥  
  
दक्षिणदेहनादाक्षा दक्षपत्नी च दक्षजा ।  
दारिद्र्यदोषहन्त्री च दारुणास्त्रविभञ्जिनी ॥ ११३ ॥  
  
दंष्ट्रकरालवदनी दीर्घमात्रादलान्विता ।  
देवमाता देवसेना देवपूज्या दयादशा ॥ ११४ ॥  
  
दीक्षादानप्रदा दैन्यहन्त्री दीर्घसुकुन्तला ।  
दनुजेन्द्रनिहन्त्री च दनुजारिविमर्दिनी ॥ ११५ ॥  
  
देशपूज्या दायदात्री दशनास्त्रप्रधारिणी ।  
दासरक्षा देशरक्षा दिगम्बरदिगम्बरी ॥ ११६ ॥  
  
दिक्प्रभापाटलव्याप्ता दरीगृहनिवासिनी ।  
दर्शनस्था दार्शनिका दत्तभार्या च दुर्गहा ॥ ११७ ॥  
  
दुर्गा दीर्घमुखी दुःखनाशिनी दिविसंस्थिता ।  
धन्या धनप्रदा धारा धरणी धारिणी धरा ॥ ११८ ॥  
  
धृतसौन्दर्यवदना धनदा धान्यवर्धिनी ।  
ध्यानप्राप्ता ध्यानगम्या ध्यानज्ञानप्रकाशिनी ॥ ११९ ॥  
  
ध्येया धीरपूजिता च धूमेशी च धुरन्धरा ।  
धूमकेतुहरा धूमा ध्येया सर्वसुरेश्वरई ॥ १२० ॥  
  
धर्मार्थमोक्षदा धर्मचिन्ता धर्मप्रकाशिनी ।  
धूलिरूपा च धवला धवलच्छत्रधारिणी ॥ १२१ ॥  
  
धवलाम्बरधात्री च धवलासनसंस्थिता ।  
धवला हिमालयधरा धरणी साधनक्रिया ॥ १२२ ॥  
  
धवलेश्वरकन्या च धवलाध्वाधलामुखी ।  
धीरकन्या धर्मकन्या ध्रुवसिद्धिप्रदायिनी ॥ १२३ ॥  
  
ध्रुवानन्दा ध्रुवश्रद्धा ध्रुवसन्तोषवर्धिनी ।  
नारिकेलजलस्नाता नारिकेलफलासना ॥ १२४ ॥  
  
नारी नारायणीशाना नम्रपूजनसुप्रिया ।  
नरदेवरता नित्यगणगन्धर्वपूजिता ॥ १२५ ॥  
  
नरकविहारिणी चैव नरकान्तककारिणी ।  
नरक्षेत्रकलादेवी नवकोशनिवासिनी ॥ १२६ ॥  
  
नाक्षत्रविद्या नाक्षत्री नक्षत्रमण्डलस्थिता ।  
नृपोन्नाशकरी नारायणी नूपुरधारिणी ॥ १२७ ॥  
  
नृत्यगीतप्रियानीता नवीना नामशायिनी ।  
नौनूतनास्त्रधरा नित्या नवपुष्पवनस्थिता ॥ १२८ ॥  
  
नवपुष्पप्रेमरता नवचम्पकमालिनी ।  
नवरत्नहारमाला नवजाम्बूनदप्रभा ॥ १२९ ॥  
  
नमस्कारप्रिया निन्दा वादनादप्रणाशिनी ।  
पवनाक्षरमाला च पवनाक्षरमालिनी ॥ १३० ॥  
  
परदोषभयङ्कारा प्रचरद्रूपसंस्थिता ।  
प्रस्फुटिताम्भोजमालाधारिणी प्रेमवासिनी ॥ १३१ ॥  
  
परमानन्दसप्तानहरी पृथुनितम्बिनी ।  
प्रवालमाला लोभाङ्गी पयोदा शतविग्रहा ॥ १३२ ॥  
  
पयोदकरुणाकारा पारम्पर्याप्रसादिनी ।  
प्रारम्भकर्मनिरता प्रारब्धभोगदायिनी ॥ १३३ ॥  
  
प्रेमसिद्धिकरी प्रेमधारा गङ्गाम्बुशोभिनी ।  
फेरुपुण्यवरानन्दा फेरुभोजनतोषिणी ॥ १३४ ॥  
  
फलदा फलवर्धा च फलाह्लादविनोदिनी ।  
फणिमालाधरा देवी फणिहारादिशोभिनी ॥ १३५ ॥  
  
फणा फणीकारमुखी फणस्था फणिमण्डला ।  
सहस्रफणिसम्प्राप्ता फुल्लारविन्दमालिनी ॥ १३६ ॥  
  
वासुकी व्यासपूज्या च वासुदेवार्चनप्रिया ।  
वासुदेवकलावाच्या वाचकस्था वसुस्थिता ॥ १३७ ॥  
  
वज्रदण्डधराधारा विरदा वादसाधिनी ।  
वसन्तकालनिलया वसोर्द्धारा वसुन्धरा ॥ १३८ ॥  
  
वेपमानरक्षका च वपूरक्षा वृषासना ।  
विवस्वत्प्रेमकुशला विद्यावाद्यविनोदिनी ॥ १३९ ॥  
  
विधिविद्याप्रकाशा च विधिसिद्धान्तदायिनी ।  
विधिज्ञा वेदकुशला वेदवाक्यविवासिनी ॥ १४० ॥  
  
बलदेवपूजिता च बालभावप्रपूजिता ।  
बाला वसुमती वेद्या वृद्धमाता बुधप्रिया ॥ १४१ ॥  
  
बृहस्पतिप्रिया वीरपूजिता बालचन्द्रिका ।  
विग्रहज्ञानरक्षा च व्याघ्रचर्मधरावरा ॥ १४२ ॥  
  
व्यथाबोधापहन्त्री च विसर्गमण्डलस्थिता ।  
बाणभूषापूजिता वनमाला विहायसी ॥ १४३ ॥  
  
वामदेवप्रिया वामपूजाजापपरायणा ।  
भद्रा भ्रमरवर्णा च भ्रामरी भ्रमरप्रभा ॥ १४४ ॥  
  
भालचन्द्रधरा भीमा भीमनेत्राभवाभवा ।  
भीममुखी भीमदेहा भीमविक्रमकारिणी ॥ १४५ ॥  
  
भीमश्रद्धा भीमपूज्या भीमाकारातिसुन्दरी ।  
भीमसङ्ग्रामजयदा भीमाद्या भीमभैरवी ॥ १४६ ॥  
  
भैरवेशी भैरवी च सदानन्दादिभैरवी ।  
सदानन्दभैरवी च भैरवेन्द्रप्रियङ्करी ॥ १४७ ॥  
  
भल्लास्त्रधारिणी भैमी भृगुवंशप्रकाशिनी ।  
भर्गपत्नी भर्गमाता भङ्गस्था भङ्गभक्षिणी ॥ १४८ ॥  
  
भक्षप्रिया भक्षरता भृकुण्डा भावभैरवी ।  
भावदा भवदा भावप्रभावा भावनाशिनी ॥ १४९ ॥  
  
भालसिन्दूरतिलका भाललोकसुकुण्डला ।  
भालमालालकाशोभा भासयन्ती भवार्णवा ॥ १५० ॥  
  
भवभीतिहरा भालचन्द्रमण्डलवासिनी ।  
मद्भ्रमरनेत्राब्जसुन्दरी भीमसुन्दरी ॥ १५१ ॥  
  
भजनप्रियरूपा च भावभोजनसिद्धिदा ।  
भ्रूचन्द्रनिरता बिन्दुचक्रभ्रूपद्मभेदिनी ॥ १५२ ॥  
  
भवपाशहरा भीमभावकन्दनिवासिनी ।  
मनोयोगसिद्धिदात्री मानसी मनसो मही ॥ १५३ ॥  
  
महती मीनभक्षा च मीनचर्वणतत्परा ।  
मीनावतारनिरता मांसचर्वणतत्परा ॥ १५४ ॥  
  
मांसप्रिया मांससिद्धा सिद्धमांसविनोदिनी ।  
माया महावीरपूज्या मधुप्रेमदिगम्बरी ॥ १५५ ॥  
  
माधवी मदिरामध्या मधुमांसनिषेविता ।  
मीनमुद्राभक्षिणी च मीनमुद्रापतर्पिणी ॥ १५६ ॥  
  
मुद्रामैथुनसंतृप्ता मैथुनानन्दवर्धिनी ।  
मैथुनज्ञानमोक्षस्था महामहिषमर्दिनी ॥ १५७ ॥  
  
यज्ञश्रद्धा योगसिद्धा यत्नी यत्नप्रकाशिनी ।  
यशोदा यशसि प्रीता यौवनस्था यमापहा ॥ १५८ ॥  
  
रासश्रद्धातुरारामरमणीरमणप्रिया ।  
राज्यदा रजनीराजवल्लभा रामसुन्दरी ॥ १५९ ॥  
  
रतिश्चारतिरूपा च रुद्रलोकसरस्वती ।  
रुद्राणी रणचामुण्डा रघुवंशप्रकाशिनी ॥ १६० ॥  
  
लक्ष्मीर्लीलावती लोका लावण्यकोटिसम्भवा ।  
लोकातीता लक्षणाख्या लिङ्गधारा लवङ्गदा ॥ १६१ ॥  
  
लवङ्गपुष्पनिरता लवङ्गतरुसंस्थिता ।  
लेलिहाना लयकरी लीलादेहप्रकाशिनी ॥ १६२ ॥  
  
लाक्षाशोभाधरा लङ्का रत्नमासवधारिणी ।  
लक्षजापसिद्धिकरी लक्षमन्त्रप्रकाशिनी ॥ १६३ ॥  
  
वशिनी वशकर्त्री च वश्यकर्मनिवासिनी ।  
वेशावेश्या वेशवेश्या वंशिनी वंशवर्धिनी ॥ १६४ ॥  
  
वंशमाया वज्रशब्दमोहिनी शब्दरूपिणी ।  
शिवा शिवमयी शिक्षा शशिचूडामणिप्रभा ॥ १६५ ॥  
  
शवयुग्मभीतिदा च शवयुग्मभयानका ।  
शवस्था शववक्षस्था शाब्दबोधप्रकाशिनी ॥ १६६ ॥  
  
षट्पद्मभेदिनी षट्का षट्कोणयन्त्रमध्यगा ।  
षट्चक्रसारदा सारा सारात्सारसरोरुहा ॥ १६७ ॥  
  
समनादिनिहन्त्री च सिद्धिदा संशयापहा ।  
संसारपूजिता धन्या सप्तमण्डलसाक्षिणी ॥ १६८ ॥  
  
सुन्दरी सुन्दरप्रीता सुन्दरानन्दवर्धिनी ।  
सुन्दरास्या सुनवस्त्री सौन्दर्यसिद्धिदायिनी ॥ १६९ ॥  
  
त्रिसुन्दरी सर्वरी च सर्वा त्रिपुरसुन्दरी ।  
श्यामला सर्वमाता च सख्यभावप्रिया स्वरा ॥ १७० ॥  
  
साक्षात्कारस्थिता साक्षात्साक्षिणी सर्वसाक्षिणी ।  
हाकिनी शाकिनीमाता शाकिनी काकिनीप्रिया ॥ १७१ ॥  
  
हाकिनी लाकिनीमाता हाकिनी राकिणीप्रिया ।  
हाकिनी डाकिनीमाता हरा कुण्डलिनी हया ॥ १७२ ॥  
  
हयस्था हयतेजःस्था ह्सौंबीजप्रकाशिनी ।  
लवणाम्बुस्थिता लक्षग्रन्थिभेदनकारिणी ॥ १७३ ॥  
  
लक्षकोटिभास्कराभा लक्षब्रह्माण्डकारिणी ।  
क्षणदण्डपलाकारा क्षपाक्षोभविनाशिनी ॥ १७४ ॥  
  
क्षेत्रपालादिवटुकगणेशयोगिनीप्रिया ।  
क्षयरोगहरा क्षौणी क्षालनस्थाक्षरप्रिया ॥ १७५ ॥  
  
क्षाद्यस्वरान्तसिद्धिस्था क्षादिकान्तप्रकाशिनी ।  
क्षाराम्बुतिक्तनिकरा क्षितिदुःखविनाशिनी ॥ १७६ ॥  
  
क्षुन्निवृत्तिः क्षणज्ञानी वल्लभा क्षणभङ्गुरा ।  
इत्येतत् कथितं नाथ हाकिन्याः कुलशेखर ॥ १७७ ॥  
  
सहस्रनामयोगाङ्गमष्टोत्तरशतान्वितम् ।  
यः पठेन्नियतः श्रीमान् स योगी नात्र संशयः ॥ १७८ ॥  
  
अस्य स्मरणमात्रेण वीरो योगेश्वरो भवेत् ।  
अस्यापि च फलं वक्तुं कोटिवर्षशतैरपि ॥ १७९ ॥  
  
शक्यते नापि सहसा संक्षेपात् शृणु सत्फलम् ।  
आयुरारोग्यमाप्नोति विश्वासं श्रीगुरोः पदैः ॥ १८० ॥  
  
सारसिद्धिकरं पुण्यं पवित्रं पापनाशनम् ।  
अत्यन्तदुःखदहनं सर्वसौभाग्यदायकम् ॥ १८१ ॥  
  
पठनात् सर्वदा योगसिद्धिमाप्नोति योगिराट् ।  
देहसिद्धिः काव्यसिद्धिर्ज्ञानसिद्धिर्भवेद् ध्रुवम् ॥ १८२ ॥  
  
वाचां सिद्धिः खड्गसिद्धिः खेचरत्वमवाप्नुयात् ।  
त्रैलोक्यवल्लभो योगी सर्वकामार्थसिद्धिभाक् ॥ १८३ ॥  
  
अप्रकाश्यं महारत्नं पठित्वा सिद्धिमाप्नुयात् ।  
अस्य प्रपठनेनापि भ्रूपद्मे चित्तमर्पयन् ॥ १८४ ॥  
  
यशोभाग्यमवाप्नोतिराजराजेश्वरो भवेत् ।  
डाकिनीसिद्धिमाप्नोति कुण्डलीवशमानयेत् ॥ १८५ ॥  
  
ध्यानात्मा साधकेन्द्रश्च यतिर्भूत्वा शुभे दिने ।  
ध्यानं कुर्यात् पद्ममध्यकर्णिकायां शिखालये ॥ १८६ ॥  
  
भ्रूमध्ये चक्रसारे च ध्यात्वा ध्यात्वा पठेद् यदि ।  
राकिणीसिद्धिमाप्नोति देवतादर्शनं लभेत् ॥ १८७ ॥  
  
भाग्यसिद्धिमवाप्नोति नित्यं प्रपठनाद्यतः ।  
साक्षात्सिद्धिमवाप्नोति शक्तियुक्तः पठेद्यदि ॥ १८८ ॥  
  
हिरण्याक्षी लाकिनीशा वशमाप्नोति धैर्यवान् ।  
रात्रिशेषे समुत्थाय पठेद् यदि शिवालये ॥ १८९ ॥  
  
पूजान्ते वा जपान्ते वा वारमेकं पठेद्यदि ।  
वीरसिद्धिमवाप्नोति काकिनीवशमानयेत् ॥ १९० ॥  
  
रात्रिं व्याप्य पठेद्यस्तु शुद्धचेता जितेन्द्रियः ।  
शय्यायां चण्डिकागेहे मधुगेहेऽथवा पुनः ॥ १९१ ॥  
  
शाकिनीसिद्धिमाप्नोति सर्वदेशे च सर्वदा ।  
प्रभाते च समुत्थाय शुद्धात्मा पञ्चमे दिने ॥ १९२ ॥  
  
अमावास्यासु विज्ञायां श्रवणायां विशेषतः ।  
शुक्लपक्षे नवम्यां तु कृष्णपक्षेऽष्टमीदिने ॥ १९३ ॥  
  
भार्यायुक्तः पठेद्यस्तु वशमाप्नोति भूपतिम् ।  
एकाकी निर्जने देशे कामजेता महाबली ॥ १९४ ॥  
  
प्रपठेद् रात्रिशेषे च स भवेत् साधकोत्तमः ।  
कल्पद्रुमसमो दाता देवजेता न संशयः ॥ १९५ ॥  
  
शिवशक्तिमध्यभागे यन्त्रं संस्थाप्य यत्नतः ।  
प्रपठेत् साधकेन्द्रश्च सर्वज्ञाता स्थिराशयः ॥ १९६ ॥  
  
एकान्तनिर्जने रम्ये तपःसिद्धिफलोदये ।  
देशे स्थित्वा पठेद्यस्तु जीवन्मुक्ति फलं लभेत् ॥ १९७ ॥  
  
अकालेऽपि सकालेऽपि पठित्वा सिद्धिमाप्नुयात् ।  
त्रिकालं यस्तु पठति प्रान्तरे वा चतुष्पथे ॥ १९८ ॥  
  
योगिनीनां पतिः साक्षादायुर्वृद्धिदीने दिने ।  
वारमेकं पठेद्यस्तु मूर्खो वा पण्डितोऽपि वा ॥ १९९ ॥  
  
वाचामीशो भवेत् क्षिप्रं योगयुक्तो भवेद् ध्रुवम् ।  
सम्भावितो भवेदेकं वारपाठेन भैरव ॥ २०० ॥  
  
जित्वा कालमहामृत्युं देवीभक्तिमवाप्नुयात् ।  
पठित्वा वारमेकं तु यात्रां कुर्वन्ति ये जनाः ॥ २०१ ॥  
  
देवीदर्शनसिद्धिञ्च प्राप्तो योगमवाप्नुयात् ।  
प्रत्येकं नाममुच्चार्य यो यागमनुसञ्चरेत् ॥ २०२ ॥  
  
स भवेन्मम पुत्रो हि सर्वकामफलं लभेत् ।  
सर्वयज्ञफलं ज्ञानसिद्धिमाप्नोति योगिराट् ॥ २०३ ॥  
  
भूतले भूभृतांनाथो महासिद्धो महाकविः ।  
कण्ठे शीर्षे दक्षभुजे पुरुषो धारयेद्यदि ॥ २०४ ॥  
  
योषिद्वामभुजे धृत्वा सर्वसिद्धिमवाप्नुयात् ।  
गोरोचनाकुङ्कुमेन रक्तचन्दनकेन च ॥ २०५ ॥  
  
यावकैर्वा महेशानि लिखेन्मन्त्रं समाहितः ।  
आद्या देवी परप्राणसिद्धिमाप्नोति निश्चितम् ॥ २०६ ॥  
  
लिङ्गं पीठे पूर्णिमायां कृष्णचतुर्दशीदिने ।  
भौमवारे मध्यरात्रौ पठित्वा कामसिद्धिभाक् ॥ २०७ ॥  
  
किं न सिद्ध्यति भूखण्डे अजरामर एव सः ।  
रमणीकोटिभर्ता स्याद् वर्षद्वादशपाठतः ॥ २०८ ॥  
  
अष्टवर्षप्रपाठेन कायप्रवेशसिद्धिभाक् ।  
षड्वर्षमात्रपाठेन कुबेरसदृशो धनी ॥ २०९ ॥  
  
वारैकमात्रपाठेन वर्षे वर्षे दिने दिने ।  
स भवेत् पञ्चतत्त्वज्ञो तत्त्वज्ञानी न संशयः ॥ २१० ॥  
  
सर्वपापविनिर्मुक्तो वसेत् कल्पत्रयं भुवि ।  
यः पठेत् सप्तधा नाथ सप्ताहनि दिने दिने ॥ २११ ॥  
  
रात्रौ वारत्रयं धीमान् पठित्वा खेचरो भवेत् ।  
अश्विनी शुक्लपक्षे च रोहिण्यसितपक्षके ॥ २१२ ॥  
  
अष्टम्यां हि नवम्यां तु पठेद् वारत्रयं निशि ।  
दिवसे वारमेकं तु स भवेत् पञ्चतत्त्ववित् ॥ २१३ ॥  
  
अनायासेन देवेश पञ्चामरादिसिद्धिभाक् ।  
खेचरीमेलनं तस्य नित्यं भवति निश्चितम् ॥ २१४ ॥  
  
स्वर्गे मर्त्ये च पाताले क्षणान्निःसरति ध्रुवम् ।  
अग्निस्तम्भं जलस्तम्भं वातस्तम्भं करोति सः ॥ २१५ ॥  
  
पञ्चतत्त्वक्रमेणैव श्मशाने यस्तु सम्पठेत् ।  
स भवेद् देवदेवेशः सिद्धान्तसारपण्डितः ॥ २१६ ॥  
  
शूकरासवसंयुक्तः कुलद्रव्येण वा पुनः ।  
बिल्वमूले पीठमूले विधानेन प्रपूजयेत् ।  
परेण परमा देवी तुष्टा भवति सिद्धिदा ॥ २१७ ॥  
  
॥ इति श्रीरुद्रयामले उत्तरतन्त्रे भैरवभैरवीसंवादे  
हाकिनीसहस्रनामस्तोत्रं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
  
