+++
"Text title" = "pItAmbarAShTottarashatanAmastotram"
"File name" = "pItAmbarA108.itx"
itxtitle = "pItAmbarAShTottarashatanAmastotram"
engtitle = "pItAmbarAShTottarashatanAmastotram"
Category = "aShTottarashatanAma, devii, dashamahAvidyA, stotra, devI"
Location = "doc_devii"
Sublocation = "devii"
SubDeity = "dashamahAvidyA"
Texttype = "stotra"
Author = "Traditional"
Language = "Sanskrit"
Subject = "philosophy/hinduism/religion"
"Transliterated by" = "Ravin Bhalekar ravibhalekar at hotmail.com"
"Proofread by" = "Ravin Bhalekar ravibhalekar at hotmail.com"
Description-comments = "utkaTashambare nAgendraprayANatantre viShNushaNkarasa.nvAde"
"Latest update" = "May 08, 2006"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "पीताम्बराष्टोत्तरशतनामस्तोत्रम्"

+++
  
 श्रीपीताम्बराष्टोत्तरशतनामस्तोत्रम्   
  
श्रीगणेशाय नमः ।  
श्रीभगवान उवाच ।  
इतीदं नामसाहस्रं ब्रह्मन्स्ते गदितं मया ।  
नाम्नामष्टोत्तरशतं शृणुष्व गदितं मम ॥ १॥  
  
ॐ पीताम्बरा शूलहस्ता वज्रा वज्रशरीरिणी ।  
तुष्टिपुष्टिकरी शान्तिर्ब्रह्माणी ब्रह्मवादिनी ॥ २॥  
  
सर्वालोकननेत्रा च सर्वरोगहरापि च ।  
मङ्गला मङ्गलास्नाता निष्कलङ्का निराकुला ॥ ३॥  
  
विश्वेश्वरी विश्वमाता ललिता ललिताकृतिः ।  
सदाशिवैकग्रहणी चण्डिका चण्डविक्रमा ॥ ४॥  
  
सर्वदेवमयी साक्षात्सर्वागमनिरूपिता ।  
ब्रह्मेशविष्णुनमिता सर्वकल्याणकारिणी ॥ ५॥  
  
योगमार्गपरायोगीयौगिध्येयपदाम्बुजा ।  
योगेन्द्रा योगिनीपूज्या योगसूर्याङ्गनन्दिनी ॥ ६॥  
  
इन्द्रादिदेवतावृन्दस्तूयमानात्मवैभवा ।  
विशुद्धिदा भयहरा भक्तद्वेषीक्षयङ्करी ॥ ७॥  
  
भवपाशविनिर्मुक्ता भेरुण्डा भैरवार्चिता ।  
बलभद्रप्रियाकाराहालामदरसोधृता ॥ ८॥  
  
पञ्चभूतशरीरस्था पञ्चकोशप्रपञ्चहृत् ।  
सिंहवाहा मनोमोहा मोहपाशनिकृन्तनी ॥ ९॥  
  
मदिरा मदिरोन्मादमुद्रा मुद्गरधारिणी ।  
सावित्री प्रसावित्री च परप्रियविनायका ॥ १०॥  
  
यमदूती पिङ्गनेत्रा वैष्णवी शाङ्करी तथा ।  
चन्द्रप्रिया चन्दनस्था चन्दनारण्यवासिनी ॥ ११॥  
  
वदनेन्दुप्रभापूर पूर्णब्रह्माण्डमण्डला ।  
गान्धर्वी यक्षशक्तिश्च कैराती राक्षसी तथा ॥ १२॥  
  
पापपर्वतदम्भोलिर्भयध्वान्तप्रभाकरा ।  
सृष्टिस्थित्युपसंहारकारिणि कनकप्रभा ॥ १३॥  
  
लोकानां देवतानाञ्च योषितां हितकारिणी ।  
ब्रह्मानन्दैकरसिका महाविद्या बलोन्नता ॥ १४॥  
  
महातेजोवती सूक्ष्मा महेन्द्रपरिपूजिता ।  
परापरवती प्राणा त्रैलोक्याकर्षकारिणी ॥ १५॥  
  
किरीटाङ्गदकेयूरमाला मञ्जिरभूषिता ।  
सुवर्णमालासञ्जप्ताहरिद्रास्रक् निषेविता ॥ १६॥  
  
उग्रविघ्नप्रशमनी दारिद्र्यद्रुमभञ्जिनी ।  
राजचोरनृपव्यालभूतप्रेतभयापहा ॥ १७॥  
  
स्तम्भिनी परसैन्यानां मोहिनी परयोषिताम् ।  
त्रासिनी सर्वदुष्टानां ग्रासिनी दैत्यराक्षसाम् ॥ १८॥  
  
आकर्षिणी नरेन्द्राणां वशिनी पृथिवीमृताम् ।  
मारिणी मदमत्तानां द्वेषिणी द्विषितां बलात् ॥ १९॥  
  
क्षोभिणि शत्रुसङ्घानां रोधिनी शस्त्रपाणिनाम् ।  
भ्रामिणी गिरिकूटानां राज्ञां विजय वर्द्धिनी ॥ २०॥  
  
ह्लीं कार बीज सञ्जाप्ता ह्लीं कार परिभूषिता ।  
बगला बगलावक्त्रा प्रणवाङ्कुर मातृका ॥ २१॥  
  
प्रत्यक्ष देवता दिव्या कलौ कल्पद्रुमोपमा ।  
कीर्त्तकल्याण कान्तीनां कलानां च कुलालया ॥ २२॥  
  
सर्व मन्त्रैक निलया सर्वसाम्राज्य शालिनी ।  
चतुःषष्ठी महामन्त्र प्रतिवर्ण निरूपिता ॥ २३॥  
  
स्मरणा देव सर्वेषां दुःखपाश निकृन्तिनी ।  
महाप्रलय सङ्घात सङ्कटद्रुम भेदिनी ॥ २४॥  
  
इतिते कथितं ब्रह्मन्नामसाहस्रमुत्तमम् ।  
अष्टोत्तरशतं चापि नाम्नामन्ते निरूपितम् ॥ २५॥  
  
काश्मीर केरल प्रोक्तं सम्प्रदायानुसारतः ।  
नामानिजगदम्बायाः पठस्वकमलासन ॥ २६॥  
  
तेनेमौदानवौवीरौस्तब्ध शक्ति भविष्यतः ।  
नानयोर्विद्यते ब्रह्मनूभयं विद्या प्रभावतः ॥ २७॥  
  
ईश्वर उवाच ।  
इत्युक्तः सतदाब्रह्मा पठन्नामसहस्रकम् ।  
स्तम्भयामास सहसा तयीः शक्तिपराक्रमात् ॥ २८॥  
  
इतिते कथितं देवि नामसाहस्रमुत्तमम् ।  
परं ब्रह्मास्त्र विद्याया भुक्ति मुक्ति फलप्रदम् ॥ २९॥  
  
यः पठेत्पाठयेद्वापि शृणोति श्रावयेदिदम् ।  
स सर्वसिद्धि सम्प्राप्य स्तम्भयेदखिलं जगत् ॥ ३०॥  
  
इति मे विष्णुना प्रोक्तं महास्तम्भकरं परम् ।  
धनधान्य गजाश्वादि साधकं राज्यदायकम् ॥ ३१॥  
  
प्रातःकाले च मध्याह्ने सन्ध्याकाले च पार्वति ।  
एकचित्तः पठेदेतत्सर्वसिद्धिं च विन्दति ॥ ३२॥  
  
पठनादेकवारस्य सर्वपापक्षयो भवेत् ।  
वारद्वयस्य पठनाद्गणेश सदृशो भवेत् ॥ ३३॥  
  
त्रिवारं पठनादस्य सर्वसिद्ध्यति नान्यथा ।  
स्तवस्यास्य प्रभावेण जीवन्मुक्तो भवेन्नरः ॥ ३४॥  
  
मोक्षार्थी लभते मोक्षं धनार्थी लभते धनम् ।  
विद्यार्थी लभते विद्यां वश्यार्थी वशयेज्जगत् ॥ ३५॥  
  
महीपतिर्वत्सरस्य पाठाच्छत्रुक्षयो भवेत् ।  
पृथ्वीपतिर्वशस्तस्य  वत्सरात्स्मरसुन्दरः ॥ ३६॥  
  
य पठेत्सर्वदा भक्त्या श्रीयुक्तो भवति प्रिये ।  
गणाध्यक्षः प्रतिनिधिः कविः काव्य इवापरः ॥ ३७॥  
  
गोपनीयं प्रयत्नेन जननीजारवत्प्रिये ।  
शक्तियुक्तः पठेन्नित्यं पीताम्बरधरः स्वयम् ॥ ३८॥  
  
य इदं पठते नित्यं शिवेन सदृशो भवेत् ।  
धर्मार्थकाममोक्षाणां पतिर्भवति मानवः ॥ ३९॥  
  
सत्यं सत्यं मया देवि रहस्यं सम्प्रकाशितम् ।  
स्तवस्यास्य प्रभावेन किं न सिद्ध्यति भूतले ॥ ४०॥  
  
स्तम्भितावास्कराः सर्वे स्तवराजस्य कीर्त्तनात् ।  
मधु कैटभ दैतेन्द्रौध्वस्तशक्ति बभूवतुः ॥ ४१॥  
  
इदं सहस्रनामाख्यं स्तोत्रं त्रैलोक्य पावनम् ।  
एतत्पठति यो मन्त्री फलं तस्य वदाम्यहम् ॥ ४२॥  
  
राजानो वश्यतां यान्ति यान्ति पापानि संक्षयः ।  
गिरयः समतां यान्ति वह्निर्गच्छति शीतताम् ॥ ४३॥  
  
प्रचण्डा सौम्यतां यान्ति शोषयान्त्येव सिन्धवः ।  
धनैः कोशा विवर्धते जनैश्च विविधालयाः ॥ ४४॥  
  
मन्दिराः स्करगैः पूर्णा हस्तिशालाश्च हस्तिभिः ।  
स्तम्भयेद्विषतां वाचं गतिं शस्त्रं पराक्रमम् ॥ ४५॥  
  
रवेरथं स्तम्भयति सञ्चारं च नभस्वतः ।  
किमन्यं बहुनोक्तेन सर्वकार्यकृति क्षयम् ॥ ४६॥  
  
स्तवराजमिदं जप्त्वा न मातुर्गर्भगो भवेत् ।  
तेनेष्टाक्रतवः सर्वे दत्तादानपरम्पराः ॥ ४७॥  
  
व्रतानि सर्वाण्यातानियेनायं पठ्यते स्तवः ।  
निशीथकाले प्रजपेदेकाकी स्थिर मानसः ॥ ४८॥  
  
पीताम्बरधरी पीतां पीतगन्धानुलेपनाम् ।  
सुवर्णरत्नखचितां दिव्य भूषण भूषिताम् ॥ ४९॥  
  
संस्थाप्य वामभागेतु शक्तिं स्वामि परायणाम् ।  
तस्य सर्वार्थ सिद्धिःस्याद्यद्यन्मनसि कल्पते ॥ ५०॥  
  
ब्रह्महत्यादि पापानि नश्यन्तेस्यजपादपि ।  
सहस्रनाम तन्त्राणां सारमाकृत पार्वति ॥ ५१॥  
  
मया प्रोक्तं रहस्यं ते किमन्य श्रोतुमर्हसि ॥ ५२॥  
  
॥ इति श्रीउत्कट शम्बरे नागेन्द्रप्रयाण तन्त्रे  
षोडश साहस्रग्रन्थे विष्णु शङ्कर संवादे  
श्रीपीताम्बरा अष्टोत्तरशतनामस्तोत्रं सम्पूर्णम् ॥  
  
  
Encoded and Proofread by Ravin Bhalekar ravibhalekar@hotmail.com  
