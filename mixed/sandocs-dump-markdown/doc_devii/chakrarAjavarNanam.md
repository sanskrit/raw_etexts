---
Category: devii, devI
Description-comments: Brihatstotraratnakara 2, Narayana Ram Acharya, Nirnayasagar,
  stotrasankhyA 225-425
File name: chakrarAjavarNanam.itx
Language: Sanskrit
Latest update: March 23, 2017
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: chakrarAjavarNanam
engtitle: chakrarAjavarNanam
itxtitle: chakrarAjavarNanam
title: चक्रराजवर्णनम्

---
  
 श्रीचक्रराजवर्णनम्   
  
श्रीगणेशाय नमः ॥  
  
अङ्काधिरूढया श्रीवल्लभयाऽऽश्लिष्टसुन्दरस्वाङ्गम् ।  
कुङ्कुमपङ्किलदेहं शङ्करतनयं नमामि वाक्सिद्ध्यै ॥ १॥  
  
जय जय चक्राधीश्वरि जय जय लोकैकपरजननि ।  
जय जय निगमातीते जय जय कामेशवामाक्षि ॥ २॥  
  
कदा देवि साङ्गां मुदा पूजयित्वा हृदि ब्रह्ममोदं भजेयं कृतार्थी  
भवेयं क्षणार्थी सदा लोकतन्त्रे निमग्नस्त्वदर्चां विधानेन कर्तुम् ।  
विहीनः स्वशक्त्या स्तवेनापि राज्ञीं सदा भावयामीति कृत्वा हृदब्जे  
पदाब्जं त्वदीयं सदा भावयित्वा धिया पूजयामि ॥  
  
प्रकृष्टे त्रिरेखाधराश्रेणिप्रसिद्धाभिरीड्यां च  
मात्रौघसंसेव्यमानां च  
सङ्क्षोभिणीमुख्यमुद्राधिदेवीभिराराध्यमानां त्रिलोकैकमोहाख्य-  
चक्राधिदेवीं त्रिपूर्वां पुरां लोकधात्रीं प्रकटाख्यदेवीभिराराध्यमानां च  
सङ्क्षोभिणीमुद्रया राजमानां नमामि स्वमूर्ध्ना नमामि स्वमूर्ध्ना ॥ ३॥  
  
एणाङ्कचूडालदेवीं द्वितीये च चक्रे कलाब्जेन युक्तेऽभिवाञ्छाप्रपूरे  
कलाकामकर्षादिदेवीभिरर्धेन्दुभावास्वच्छिरोभूषणाभिः  
प्रवालप्रभाभिश्चतुर्बाहुसङ्क्रान्तचापासिचर्मप्रबाणाभिरामाभि-  
रेताभिरीड्यां च गुप्ताभिधानाभिरारक्तनेत्रां पुरेशीं सदा  
सर्वविद्राविणीमुद्रिकायुक्तहस्तां नमामि स्वमूर्ध्ना नमामि स्वमूर्ध्ना ॥ ४॥  
  
ईशाधिदेवीं तृतीयेऽष्टपद्मे स्वनाम्ना जगत्क्षोभणेऽस्मिन्मनोज्ञे  
त्वनङ्गप्रसूनादिदेवीभिरत्युग्रविक्रान्तियुक्ताभिरीक्षुं च कोदण्डमस्त्रं च  
पौष्पं तथा कन्दुकं चोत्पलं धारयन्तीभिरत्यन्तशोणाभिरत्यन्त-  
गुप्ताभिरासेव्यमानां च चक्राधिनाथां मुदा सुन्दरीं पाणिपद्मेन  
चाकर्षिणीमुद्रिकाढ्यां नमामि स्वमूर्धा नमामि स्वमूर्ध्ना ॥ ५॥  
  
लक्ष्यां महायोगिवृन्दैस्तुरीये महाचक्रमध्ये तु सौभाग्यदेऽस्मिन्मनोज्ञे  
जगत्सङ्ख्यकास्त्रे निषण्णां च सङ्क्षोभिणीमुख्यदेवीभिरत्यन्ततीव्राभिरारक्त-  
सिन्दूरपङ्केन भास्वल्ललाटाभिरत्युग्रवह्निप्रभाभिस्तथा वह्निचापं शरं  
चक्रखड्गौ वहन्तीभिराराधितां सम्प्रदायाभिधाभिश्च चक्रेश्वरीं वासिनीं  
पाणिपद्मेन वश्यङ्करीमुद्रिकां धारयन्तीं नमामि स्वमूर्ध्ना नमामि स्वमूर्ध्ना ॥ ६॥  
  
ह्रीङ्काररूपां महेशीं भवानीं तथा पञ्चमेऽस्मिन्दशारे बहिर्भूत-  
चक्रे मनोज्ञे सुनाम्ना हि सर्वार्थसाधे निषण्णां च सिद्धिप्रदामुख्य-  
देवीभिरत्यच्छदेहप्रभाभिः कराब्जैश्चतुर्भिर्गदां पाशघण्टामणिं  
परशुं धारयन्तीभिरेताभिरुत्तीर्णदेवीभिराराध्यमानां  
चक्राधिनाथां पुराश्रीसमाख्यां कराब्जेन चोन्मादिनीमुद्रिकां  
धारयन्तीं सदाहं नमामि स्वमूर्ध्ना नमामि स्वमूर्ध्ना ॥ ७॥  
  
हर्यश्वमुख्यैः सुरैः पूजितां तां सुचक्रेऽपि षष्ठे तथान्तर्दशारेऽत्र  
नाम्ना च रक्षाकरेऽस्मिन्मनोज्ञे च सर्वज्ञदेवीमुखाभिश्चतुर्बाहु-  
युक्ताभिरत्यच्छमुक्तातिगौराभिरब्जातहस्तैश्च वज्रं च शक्तिं  
तथा तोमरं चक्रराजं वहन्तीभिरेताभिरीड्यां निगर्भाभिधाभिश्च  
चक्रेश्वरीं मालिनीं हस्तपद्मे महामुद्रिकां वहन्तीं  
नमामि स्वमूर्ध्ना नमामि स्वमूर्ध्ना ॥ ८॥  
  
सर्वस्य लोकत्य चाधारभूतां तां सप्तमेऽस्मिन् गजास्रे मनोज्ञे च  
रोगप्रणाशे वशिन्यादिवाग्देवताभिश्च संरक्तपुष्पप्रभाभिः  
कराब्जैः शरं चापवीणां च पुस्तं वहन्तीभिरत्यच्छमुक्ता-  
सरेणोल्लसन्तीभिरेताभिरीड्यां रहस्याभिधाभिश्च  
चक्रेश्वरीं सिद्धनाथां कराब्जेन खेचर्यभिख्यां सुमुद्रां वहन्तीं  
नमामि स्वमूर्ध्ना नमामि स्वमूर्ध्ना ॥ ९॥  
  
कल्याणशीले वशिन्यादिगेहात्परं भ्राजमानानि दिव्यास्त्रवृन्दानि  
चापद्वयं चौक्षवं पौष्पमस्त्रं च पाशद्वयं चाङ्कुशद्वन्द्वकं  
लोकपित्रोः सदाहं नमामि स्वमूर्ध्ना नमामि स्वमूर्ध्ना ॥ १०॥  
  
हराङ्के वसन्तीं त्रिकोणेऽष्टमेऽस्मिन् सुसिद्धिप्रदे चक्रराजे  
मनोज्ञे च कामेश्वरीवज्रनाथाभगेशीभिरब्जातहस्तेषु चापं  
शरं पानपात्रं कृपाणं तथा मातुलिङ्गं च धण्टामणिं कपालं  
वहन्तीभिरत्यन्ततुल्याभिरेताभिरीड्यां पुराम्बां च चक्राधिनाथां  
स्वहस्तेन बीजाख्यमुद्रां वहन्तीं नमामि स्वमूर्ध्ना नमामि स्वमूर्ध्ना ॥ ११॥  
  
लक्ष्मीशवागीशवन्द्ये त्रिकोणे च मित्रेशनाधादिनाथान् गुरूंश्चापि  
दिव्यौघसिद्धौघमर्त्यौधवृन्दं च सालोक्यसारूप्यसायुज्यसिद्धिं  
गतं देवि भक्त्या नमामि स्वमूर्ध्ना नमामि स्वमूर्ध्ना ॥ १२॥  
  
ह्रीम्बीजगम्ये ततो देवि धिष्ण्ये कलासङ्ख्यकास्ताश्च नित्यस्वरूपाश्च  
कामेश्वरीमुख्यदेवीः समाना नमामि स्वमूर्घ्ना नमामि स्वमूर्ध्ना ॥ १३॥  
  
सत्यस्वरूपस्य बिन्दोः समीपे सदा रक्षणार्थं धृतास्त्राः  
सुवेषाः सदा जागरूकाः षडङ्गाधिदेवीः सुलावण्यपूर्णा  
नमामि स्वमूर्ध्ना नमामि स्वमूर्ध्ना ॥ १४॥  
  
कलानाथवक्त्रां जलाधारकेशीं झषद्वन्द्वनेत्रां पिनाकाभचिल्लीं  
सितार्धेन्दुफालां सुमाकारनासां सुबिम्बोष्ठरम्यां कदम्बद्विजालिं  
कनत्कम्बुकण्ठीं लताबाहुयुक्तां कुलागस्तनद्वन्द्वसंशोभमानां  
वलीशोभमानां वलग्ने परोक्षां सुरम्भोरुशोभत्रिकोणस्य मध्ये  
सदानन्दपीठे शिवाङ्के लसन्तीं त्रिखण्डाख्यमुद्रायुतां चक्रराज्ञीं  
महाभैरवीं तां नमामि स्वमूर्ध्ना नमामि स्वमूर्ध्ना ॥ १५॥  
  
लसद्रक्तसिन्दूरवर्णां कराब्जैः सुपाशं च कोदण्डमिक्षुप्रकाण्डं  
सुमास्त्रं तथा चाङ्कुशं धारयन्तीं कृपापूर्णलावण्यनेत्रान्तरम्यां  
सुधास्यन्दिनिक्वाणवाग्जन्मभूमिं सुमास्त्रस्य शास्त्रार्थसारैकनाडीं  
नतानां जनानां समस्तप्रदात्रीं नवानां पुराणामधीशां सुगात्रीं  
जगद्रक्षणे दक्षबाहालताढ्यां नमामि स्वमूर्घ्ना नमामि स्वमूर्घ्ना ॥ १६॥  
  
हीङ्कारयुक्तेन मन्त्रेण नित्यं भवत्पादुकां ये स्मरन्ति स्वबुद्ध्या  
न तेषां जरामृत्युदारिद्यपीडा च तेषां हि सन्दर्शमात्रेण सर्वाः  
प्रबाधाः प्रणश्यन्ति सत्यं त्रिसत्यं च सत्यं कृतार्थाश्च ते  
मुक्तिभाजो हि ये वा महाराज्ञि चित्ताम्बुजे त्वां सदा धारयन्तीह  
श्रीचक्रसाम्राज्ञि भक्त्या नमामि स्वमूर्ध्ना नमामि स्वमूर्ध्ना ॥ १७॥  
  
श्रीङ्कारमन्त्राब्जशृङ्गारहंसीं नृपोक्तिप्रपञ्चान्तसिद्धान्तवल्लीं  
लसद्भृङ्गनीलालकश्रेणिरम्यां सदा भक्तिनम्रेण चित्तेन गम्यां  
हराङ्के हरेर्वक्षसि ब्रह्मवक्त्रे त्रिधारूपसम्पत्तिविभ्राजमानां  
चिदानन्दवल्लीं तुरीयां परेशीं जगत्सृष्टिसंरक्षणाकर्षकर्त्रीं  
गुणातीतरूपां गुणैश्चापि युक्तां महामन्त्ररूपां महापीठरूपां  
महाशक्तिरूपां महानन्दरूपां नमामि स्वमूर्ध्ना नमामि स्वमूर्ध्ना ॥ १८॥  
  
इति श्रीचक्रराजवर्णनं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
