+++
"Text title" = "mahAtripurasundarIsahasranAmastotra"
"File name" = "mahAtripurasundarIsahasranAmastotra.itx"
itxtitle = "mahAtripurasundarIsahasranAmastotram"
engtitle = "Shri Mahatripurasundari Sahasranamastotram"
Category = "sahasranAma, devii, dashamahAvidyA, stotra, devI"
Location = "doc_devii"
Sublocation = "devii"
SubDeity = "dashamahAvidyA"
Texttype = "stotra"
Language = "Sanskrit"
Subject = "philosophy/hinduism/religion  kumAryAdipaMchAyatanadevatAnAM tantraishcha samalaMkRitaH  From Muktabodha Indological Research Institute www.muktabodha.org  Data-entered by the staff of Muktabodha under the direction of Mark S. G.  Dyczkowski.  Reprint of edition published in 1892.  Revision 0 february 9, 2009"
"Transliterated by" = "Muktabodha.org"
"Proofread by" = "Muktabodha.org, DPD"
Description-comments = "From Shaktapramoda kAlyAdidashamahAvidyAtantrAtmakaH"
Acknowledge-Permission = "Marjorie Woollacott, Ph.D., Digital Library Coordinator muktabodha.org"
"Latest update" = "October 2, 2014, May 5, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "महात्रिपुरसुन्दरीसहस्रनामस्तोत्रम्"

+++
  
 श्रीमहात्रिपुरसुन्दरीसहस्रनामस्तोत्रम्   
  
अथ श्रीमहात्रिपुरसुन्दरीसहस्रनामस्तोत्रम् ।  
  
कैलासशिखरे रम्ये नानारत्नोपशोभिते ।  
कल्पपादपमध्यस्थे नानापुष्पोपशोभिते ।  
मणिमण्डपमध्यस्थे मुनिगन्धर्वसेविते ।  
तङ्कश्चित्सुखमासीनम्भगवन्तञ्जगद्गुरुम् ॥  
  
कपालखट्वाङ्गधरञ्चन्द्रार्द्धकृतशेखरम् ।  
त्रिशूलडमरूहस्तमहावृषभवाहनम् ॥  
  
जटाजूटधरन्देववासुकीकण्ठभूषणम् ।  
विभूतिभूषणन्देवन्नीलकण्ठन्त्रिलोचनम् ॥  
  
द्वीपिचर्मपरीधानं शुद्धस्फटिकसन्निभम् ।  
सहस्रादित्यसङ्काशङ्गिरिजार्द्धाङ्गभूषणम् ॥  
  
प्रणम्य शिरसा नाथङ्कारणविश्वरूपिणम् ।  
कृताञ्जलिपुटो भूत्वा प्राहैनं शिखिवाहनः ॥  
  
कार्तिकेय उवाच -  
देवदेव जगन्नाथ सृष्टिस्थितिलयात्मक ।  
त्वमेव परमात्मा च त्वङ्गतिः सर्वदेहिनाम् ॥  
  
त्वं गतिस्सर्वलोकानान्दीनानाञ्च त्वमेव हि ।  
त्वमेव जगदाधारस्त्वमेष विश्वकारणः ॥  
  
त्वमेव पूज्यस्सर्वेषान्त्वदन्यो नास्ति मे गतिः ।  
किङ्गुह्यम्परमं लोके किमेकं सर्वसिद्धिदम् ॥  
  
किमेकम्परमं श्रेष्ठङ्कि योगं स्वर्गमोक्षदम् ।  
विना तीर्थेन तपसा विना दानैर्विना मखैः ॥  
  
विना लयेन ध्यानेन नरः सिद्धिमवाप्नुयात् ।  
कस्मादुत्पद्यते सृष्टिः कस्मिंश्च प्रलयो भवेत् ॥  
  
कस्मादुत्तीर्यते देव संसारार्णवसङ्कटात् ।  
तदहं श्रोतुमिच्छामि कथयस्व महेश्वर ॥  
  
ईश्वर उवाच -  
साधु साधु त्वया पृष्टम्पार्वतीप्रियनन्दन ।  
अस्ति गुह्यतमम्पुत्र कथयिष्याम्यसंशयम् ॥  
  
सत्त्वं रजस्तमश्चैव ये चान्ये महदादयः ।  
ये चान्ये बहवो भूताः सर्वप्रकृतिसम्भवाः ॥  
  
सैव देवी पराशक्तिर्महात्रिपुरसुन्दरी ।  
सैव प्रसूयते विश्वविश्वं सैव प्रयास्यति ॥  
  
सैव संहरते विश्वञ्जगदेतच्चराचरम् ।  
आधारस्सर्वभूतानां सैव रोगार्तिहारिणी ॥  
  
इच्छाज्ञानक्रियाशक्तिर्बह्मविष्णुशिवादयः ।  
त्रिधा शक्तिस्वरूपेण सृष्टिस्थितिविनाशिनी ।  
सृज्यते ब्रह्मरूपेण विष्णुरूपेण पाल्यते ।  
संहरेद्रुद्ररूपेण जगदेतच्चराचरम् ॥  
  
यस्या योनौ जगत्सर्वमद्यापि परिवर्तते ।  
यस्याम्प्रलीयते चान्ते यस्याञ्च जायते पुनः ।  
यां समाराध्य त्रैलोक्यं सम्प्राप्तम्पदमुत्तमम् ।  
तस्या नाम सहस्रन्तु कथयामि शृणुष्व तत् ॥  
  
ॐ अस्य श्रीमहात्रिपुरसुन्दरीसहस्रनामस्तोत्रमन्त्रस्य  
श्रीभगवान्दक्षिणामूर्तिरृषिः जगतीच्छन्दः  
समस्तप्रकटगुप्तसम्प्रदायकुलकौलोत्तीर्णनिर्गर्भरहस्याचिन्त्यप्रभा  
वती देवता ओम्बीजम् ॥ मायाशक्तिः कामराजबीजकीलकम् जीवो बीजम्  
सुषुम्ना नाडी सरस्वती शक्तिर्धर्मार्थकाममोक्षार्थे जपे विनियोगः ॥  
  
आधारे तरुणार्कबिम्बरुचिरं हेमप्रभम्वाग्भवम्-  
बीजं मन्मथमिन्द्रगोपसदृशं हृत्पङ्कजे संस्थितम् ॥  
  
विष्णुब्रह्मपदस्थशक्तिकलितं सोमप्रभाभासुर  
ये ध्यायन्ति पदत्रयन्तव शिवे ते यान्ति सौख्यम्पदम् ॥  
  
कल्याणी कमला काली कराली कामरूपिणी ।  
कामाख्या कामदा काम्या कामना कामचारिणी ॥  
  
कालरात्रिर्महारात्रिः कपाली कालरूपिणी ।  
कौमारी करुणामुक्तिः कलिकल्मषनाशिनी ॥  
  
कात्यायनी कराधारा कौमुदी कमलप्रिया ।  
कीर्तिदा बुद्धिदा मेधा नीतिज्ञा नीतिवत्सला ॥  
  
माहेश्वरी महामाया महातेजा महेश्वरी ।  
महाजिह्वा महाघोरा महादंष्ट्रा महाभुजा ॥  
  
महामोहान्धकारघ्नी महामोक्षप्रदायिनी ।  
महादारिद्र्यनाशा च महाशत्रुविमर्द्दिनी ॥  
  
महामाया महावीर्या महापातकनाशिनी ।  
महामखा मन्त्रमयी मणिपूरकवासिनी ॥  
  
मानसी मानदा मान्या मनश्चक्षू रणेचरा ।  
गणमाता च गायत्री गणगन्धर्वसेविता ॥  
  
गिरिजा गिरिशा साध्वी गिरिस्था गिरिवल्लभा ।  
चण्डेश्वरी चण्डरूपा प्रचण्डा चण्डमालिनी ॥  
  
चर्विका चर्चिकाकारा चण्डिका चारुरूपिणी ।  
यज्ञेश्वरी यज्ञरूपा जपयज्ञपरायणा ॥  
  
यज्ञमाता यज्ञभोक्त्री यज्ञेशी यज्ञसम्भवा ।  
सिद्धयज्ञक्रियासिद्धिर्यज्ञाङ्गी यज्ञरक्षिका ॥  
  
यज्ञक्रिया यज्ञरूपा यज्ञाङ्गी यज्ञरक्षिका ।  
यज्ञक्रिया च यज्ञा च यज्ञायज्ञक्रियालया ॥  
  
जालन्धरी जगन्माता जातवेदा जगत्प्रिया ।  
जितेन्द्रिया जितक्रोधा जननी जन्मदायिनी ॥  
  
गङ्गा गोदावरी चैव गोमती च शतद्रुका ।  
घर्घरा वेदगर्भा च रेचिका समवासिनी ॥  
  
सिन्धुर्मन्दाकिनी क्षिप्रा यमुना च सरस्वती ।  
भद्रा रागविपाशा च गण्डकी विन्ध्यवासिनी ॥  
  
नर्मदा सिन्धु कावेरी वेत्रवत्या सुकौशिकी ।  
महेन्द्रतनया चैव अहल्या चर्मकावती ॥  
  
अयोध्या मथुरा माया काशी काञ्ची अवन्तिका ।  
पुरी द्वारावती तीर्था महाकिल्बिषनाशिनीइ ॥  
  
पद्मिनी पद्ममध्यस्था पद्मकिञ्जल्कवासिनी ।  
पद्मवक्त्रा चकोराक्षी पद्मस्था पद्मसम्भवा ॥  
  
ह्रीङ्कारी कुण्डलीधारी हृत्पद्मस्था सुलोचना ।  
श्रीङ्कारीभूषणा लक्ष्मीः क्लीङ्कारी क्लेशनाशिनी ॥  
  
हरिवक्त्रोद्भवा शान्ता हरिवक्त्रकृतालया ।  
हरिवक्त्रोद्भवा शान्ता हरिवक्षस्थलस्थिता ॥  
  
वैष्णवी विष्णुरूपा च विष्णुमातृस्वरूपिणी ।  
विष्णुमाया विशालाक्षी विशालनयनोज्ज्वला ॥  
  
विश्वेश्वरी च विश्वात्मा विश्वेशी विश्वरूपिणी ।  
विश्वेश्वरी शिवाराध्या शिवनाथा शिवप्रिया ॥  
  
शिवमाता शिवाख्या च शिवदा शिवरूपिणी ।  
भवेश्वरी भवाराध्या भवेशी भवनायिका ॥  
  
भवमाता भवगम्या भवकण्टकनाशिनी ।  
भवप्रिया भवानन्दा भवानी भवमोहिनी ॥  
  
गायत्री चैव सावित्री ब्रह्माणी ब्रह्मरूपिणी ।  
ब्रह्मेशी ब्रह्मदा ब्रह्मा ब्रह्माणी ब्रह्मवादिनी ॥  
  
दुर्गस्था दुर्गरूपा च दुर्गा दुर्गार्तिनाशिनी ।  
सुगमा दुर्गमा दान्ता दया दोग्ध्री दुरापहा ॥  
  
दुरितघ्नी दुराध्यक्षा दुरा दुष्कृतनाशिनी ।  
पञ्चास्या पञ्चमी पूर्णा पूर्णपीठनिवासिनी ॥  
  
सत्त्वस्था सत्त्वरूपा च सत्त्वस्था सत्त्वसम्भवा ।  
रजस्स्था च रजोरूपा रजोगुणसमुद्भवा ॥  
  
तमस्स्था च तमोरूपा तामसी तामसप्रिया ।  
तमोगुणसमुद्भूता सात्त्विकी राजसी कला ॥  
  
काष्ठा मुहूर्ता निमिषा अनिमेषा ततः परम् ।  
अर्द्धमासा च मासा च सँवत्सरस्वरूपिणी ॥  
  
योगस्था योगरूपा च कल्पस्था कल्परूपिणी ।  
नानारत्नविचित्राङ्गी नानाभरणमण्डिता ॥  
  
विश्वात्मिका विश्वमाता विश्वपाशविनाशिनी ।  
विश्वासकारिणी विश्वा विश्वशक्तिविचारणा ॥  
  
यवाकुसुमसङ्काशा दाडिमीकुसुमोपमा ।  
चतुरङ्गी चतुर्बाहुश्चतुराचारवासिनी ॥  
  
सर्वेशी सर्वदा सर्वा सर्वदा सर्वदायिनी ।  
माहेश्वरी च सर्वाद्या शर्वाणी सर्वमङ्गला ॥  
  
नलिनी नन्दिनी नन्दा आनन्दा नन्दवर्द्धिनी ।  
व्यापिनी सर्वभूतेषु शवभारविनाशिनी ॥  
  
सर्वशृङ्गारवेषाढ्या पाशाङ्कुशकरोद्यता ।  
सूर्यकोटिसहस्राभा चन्द्रकोटिनिभानना ॥  
  
गणेशकोटिलावण्या विष्णुकोट्यरिमर्दिनी ।  
दावाग्निकोटिनलिनी रुद्रकोट्युग्ररूपिणी ॥  
  
समुद्रकोटिगम्भीरा वायुकोटिमहाबला ।  
आकाशकोटिविस्तारा यमकोटिभयङ्करी ॥  
  
मेरुकोटिसमुच्छ्राया गणकोटिसमृद्धिदा ।  
निष्कस्तोका निराधारा निर्गुणा गुणवर्जिता ॥  
  
अशोका शोकरहिता तापत्रयविवर्जिता ।  
वसिष्ठा विश्वजननी विश्वाख्या विश्ववर्द्धिनी ।  
चित्रा विचित्रचित्राङ्गी हेतुगर्भा कुलेश्वरी ।  
इच्छाशक्तिर्ज्ञानशक्तिः क्रियाशक्तिः शुचिस्मिता ॥  
  
शुचिः स्मृतिमयी सत्या श्रुतिरूपा श्रुतिप्रिया ।  
महासत्त्वमयी सत्त्वा पञ्चतत्त्वोपरिस्थिता ॥  
  
पार्वती हिमवत्पुत्री पारस्था पाररूपिणी ।  
जयन्ती भद्रकाली च अहल्या कुलनायिका ॥  
  
भूतधात्री च भूतेशी भूतस्था भूतभावना ।  
महाकुण्डलिनी शक्तिर्महाविभववर्द्धिनी ॥  
  
हंसाक्षी हंसरूपा च हंसस्था हंसरूपिणी ।  
सोमसूर्याग्निमध्यस्था मणिमण्डलवासिनी ॥  
  
द्वादशारसरोजस्था सूर्यमण्डलवासिनी ।  
अकलङ्का शशाङ्काभा षोडशारनिवासिनी ॥  
  
डाकिनी राकिनी चैव लाकिनी काकिनी तथा ।  
शाकिनी हाकिनी चैव षट्चक्रेषु निवासिनी ॥  
  
सृष्टिस्थितिविनाशाय सृष्टिस्थित्यन्तकारिणी ।  
श्रीकण्ठप्रियहृत्कण्ठा नन्दाख्या बिन्दुमालिनी ॥  
  
चतुष्षष्टिकलाधारा देहदण्डसमाश्रिता ।  
माया काली धृतिर्मेधा क्षुधा तुष्टिर्महाद्युतिः ॥  
  
हिङ्गुला मङ्गला सीता सुषुम्नामध्यगामिनी ।  
परघोरा करालाक्षी विजया जयदायिनी ॥  
  
हृत्पद्मनिलया भीममहाभैरवनादिनी ।  
आकाशलिङ्गसम्भूता भुवनोद्यानवासिनी ॥  
  
महत्सूक्ष्मा च कङ्काली भीमरूपा महाबला ।  
मेनकागर्भसम्भूता तप्तकाञ्चनसन्निभा ॥  
  
अन्तरस्था कूटबीजा त्रिकूटाचलवासिनी ।  
वर्णाख्या वर्णरहिता पञ्चाशद्वर्णभेदिनी ॥  
  
विद्याधरी लोकधात्री अप्सरा अप्सरः प्रिया ।  
दीक्षा दाक्षायणी दक्षा दक्षयज्ञविनाशिनी ॥  
  
यशः पूर्णा यशोदा च यशोदागर्भसम्भवा ।  
देवकी देवमाता च राधिका कृष्णवल्लभा ॥  
  
अरुन्धती शचीन्द्राणी गान्धारी गन्धमालिनी ।  
ध्यानातीता ध्यानगम्या ध्यानज्ञा ध्यानधारिणी ॥  
  
लम्बोदरी च लम्बोष्ठी जाम्बवन्ती जलोदरी ।  
महोदरी मुक्तकेशी मुक्तकामार्थसिद्धिदा ॥  
  
तपस्विनी तपोनिष्ठा सुपर्णा धर्मवासिनी ।  
वाणचापधरा धीरा पाञ्चाली पञ्चमप्रिया ॥  
  
गुह्याङ्गी च सुभीमा च गुह्यतत्त्वा निरञ्जना ।  
अशरीरा शरीरस्था संसारार्णवतारिणी ॥  
  
अमृता निष्कला भद्रा सकला कृष्णपिङ्गला ।  
चक्रप्रिया  च चक्राह्वा पञ्चचक्रादिदारिणी ॥  
  
पद्मरागप्रतीकाशा निर्मलाकाशसन्निभा ।  
अधःस्था ऊर्द्ध्वरूपा च ऊर्द्ध्वपद्मनिवासिनी ॥  
  
कार्यकारण कर्तृत्वे शश्वद्रूपेषु संस्थिता ।  
रसज्ञा रसमध्यस्था गन्धस्था गन्धरूपिणी ॥  
  
प्रब्रह्मस्वरूपा च परब्रह्मनिवासिनी ।  
शब्दब्रह्मस्वरूपा च शब्दस्था शब्दवर्जिता ॥  
  
सिद्धिर्बुद्धिः पराबुद्धिः सन्दीप्तिर्मध्यसंस्थिता ।  
स्वगुह्या शाम्भवीशक्तिस्तत्त्वस्था तत्त्वरूपिणी ॥  
  
शाश्वती भूतमाता च महाभूताधिपप्रिया ।  
शुचिप्रेता धर्मसिद्धिर्धर्मवृद्धिः पराजिता ॥  
  
कामसन्दीपिणी कामा सदा कौतूहलप्रिया ।  
जटाजूटधरा मुक्ता सूक्ष्मा शक्तिविभूषणा ॥  
  
द्वीपिचर्मपरीधाना चीरवल्कलधारिणी ।  
त्रिशूलडमरुधरा नरमालाविभूषणा ॥  
  
अत्युग्ररूपिणी चोग्रा कल्पान्तदहनोपमा ।  
त्रैलोक्यसाधिनी साध्या सिद्धिसाधकवत्सला ॥  
  
सर्वविद्यामयी सारा चासुराणाविनाशिनी ।  
दमनी दामनी दान्ता दया दोग्ध्री दुरापहा ॥  
  
अग्निजिह्वोपमा घोरा घोरघोरतरानना ।  
नारायणी नारसिंही नृसिंहहृदयेस्थिता ॥  
  
योगेश्वरी योगरूपा योगमाता च योगिनी ।  
खेचरी खचरी खेला निर्वाणपदसंश्रया ॥  
  
नागिनी नागकन्या च सुवेशा नागनायिका ।  
विषज्वालावती दीप्ता कलाशतविभूषणा ॥  
  
तीव्रवक्त्रा महावक्त्रा नागकोटित्वधारिणी ।  
महासत्त्वा च धर्मज्ञा धर्मातिसुखदायिनी ॥  
  
कृष्णमूर्द्धा महामूर्द्धा घोरमूर्द्धा वरानना ।  
सर्वेन्द्रियमनोन्मत्ता सर्वेन्द्रियमनोमयी ॥  
  
सर्वसङ्ग्रामजयदा सर्वप्रहरणोद्यता ।  
सर्वपीडोपशमनी सर्वारिष्टनिवारिणी ॥  
  
सर्वैश्वर्यसमुत्पन्ना सर्वग्रहविनाशिनी ।  
मातङ्गी मत्तमातङ्गी मातङ्गीप्रियमण्डला ॥  
  
अमृतोदधिमध्यस्था कटिसूत्रैरलङ्कृता ।  
अमृतोदधिमध्यस्था प्रवालवसनाम्बुजा ॥  
  
मणिमण्डलमध्यस्था ईषत्प्रहसितानना ।  
कुमुदा ललिता लोला लाक्षा लोहितलोचना ॥  
  
दिग्वासा देवदूती च देवदेवाधिदेवता ।  
सिंहोपरिसमारूढा हिमाचलनिवासिनी ॥  
  
अट्टाट्टहासिनी घोरा घोरदैत्यविनाशिनी ।  
अत्युग्ररक्तवस्त्राभा नागकेयूरमण्डिता ॥  
  
मुक्ताहारलतोपेता तुङ्गपीनपयोधरा ।  
रक्तोत्पलदलाकारा मदाघूर्णितलोचना ॥  
  
समस्तदेवतामूर्तिः सुरारिक्षयकारिणी ।  
खड्गिनी शूलहस्ता च चक्रिणी चक्रमालिनी ॥  
  
शङ्खिनी चापिनी वाणी वज्रिणी वज्रदण्डिनी ।  
आनन्दोदधिमध्यस्था कटिसूत्रैरलङ्कृता ॥  
  
नानाभरणदीप्ताङ्गा नानामणिविभूषिता ।  
जगदानन्दसम्भूता चिन्तामणिगुणान्विता ॥  
  
त्रैलोक्यनमिता तुर्या चिन्मयानन्दरूपिणी ।  
त्रैलोक्यनन्दिनी देवी दुःखसुस्स्वप्ननाशिनी ॥  
  
घोराग्निदाहशमनी राज्यदेवार्थसाधिनी ।  
महापराधराशिघ्नी महाचौरभयापहा ॥  
  
रागादिदोषरहिता जरामरणवर्जिता ।  
चन्द्रमण्डलमध्यस्था पीयूषार्णवसम्भवा ॥  
  
सर्वदेवैः स्तुता देवी सर्वसिद्धैर्न्नमस्कृता ।  
अचिन्त्यशक्तिरूपा च मणिमन्त्रमहौषधी ॥  
  
अस्तिस्वस्तिमयी बाला मलयाचलवासिनी ।  
धात्री विधात्री संहारी रतिज्ञा रतिदायिनी ॥  
  
रुद्राणी रुद्ररूपा च रुद्ररौद्रार्त्तिनाशिनी ।  
सर्वज्ञा चैव धर्मज्ञा रसज्ञा दीनवत्सला ॥  
  
अनाहता त्रिनयना निर्भारा निर्वृतिः परा ।  
पराघोरा करालाक्षी सुमती श्रेष्ठदायिनी ॥  
  
मन्त्रालिका मन्त्रगम्या मन्त्रमाला सुमन्त्रिणी ।  
श्रद्धानन्दा महाभद्रा निर्द्वन्द्वा निर्गुणात्मिका ॥  
  
धरिणी धारिणी पृथ्वी धरा धात्री वसुन्धरा ।  
मेरुमन्दरमध्यस्थास्थितिः शङ्करवल्लभा ॥  
  
श्रीमती श्रीमयी श्रेष्ठा श्रीकरी भावभाविनी ।  
श्रीदा श्रीमा श्रीनिवासा श्रीमती श्रीमताङ्गतिः ॥  
  
उमा सारङ्गिणी कृष्णा कुटिला कुटिलालका ।  
त्रिलोचना त्रिलोकात्मा पुण्यपुण्या प्रकीर्तिता ॥  
  
अमृता सत्यसङ्कल्पा सासत्या ग्रन्थिभेदिनी ।  
परेशी परमा साध्या पराविद्या परात्परा ॥  
  
सुन्दराङ्गी सुवर्णाभा सुरासुरनमस्कृता ।  
प्रजा प्रजावती धन्या धनधान्यसमृद्धिदा ॥  
  
ईशानी भुवनेशानी भवानी भुवनेश्वरी ।  
अनन्तानतमहिता जगत्सारा जगद्भवा ॥  
  
अचिन्त्यात्मा चिन्त्यशक्तिश्चिन्त्याचिन्त्यस्वरूपिणी ।  
ज्ञानगम्या ज्ञानमूर्तिर्ज्ञानिनी ज्ञानशालिनी ॥  
  
असिता घोररूपा च सुधाधारा सुधावहा ।  
भास्करी भास्वती भीतिर्भास्वदक्षानुशायिनी ॥  
  
अनसूया क्षमा लज्जा दुर्लभा भरणात्मिका ।  
विश्वघ्नी विश्ववीरा च विश्वघ्नी विश्वसंस्थिता ॥  
  
शीलस्था शीलरूपा च शीला शीलप्रदायिनी ।  
बोधनी बोधकुशला रोधनी बोधनी तथा ॥  
  
विद्योतिनी विचित्रात्मा विद्युत्पटलसन्निभा ।  
विश्वयोनिर्महायोनिः कर्मयोनिः प्रियात्मिका ॥  
  
रोहिणी रोगशमनी महारोगज्वरापहा ।  
रसदा पुष्टिदा पुष्टिर्मानदा मानवप्रिया ॥  
  
कृष्णाङ्गवाहिनी कृष्णा कृष्णाकृष्णसहोदरी ।  
शाम्भवी शम्भुरूपा च शम्भुस्था शम्भुसम्भवा ॥  
  
विश्वोदरी योगमाता योगमुद्राध्नयोगिनी ।  
वागीश्वरी योगनिद्रा योगिनीकोटिसेविता ॥  
  
कौलिका मन्दकन्या च शृङ्गारपीठवासिनी ।  
क्षेमङ्करी सर्वरूपा दिव्यरूपा दिगम्बरी ॥  
  
धूम्रवक्त्रा धूम्रनेत्रा धूम्रकेशी च धूसरा ।  
पिनाकी रुद्रवेताली महावेतालरूपिणी ॥  
  
तपिनी तापिनी दीक्षा विष्णुविद्यात्मनाश्रीता ।  
मन्थरा जठरा तीव्रा अग्निजिह्वा भयापहा ॥  
  
पशुघ्नी पशुरूपा च पशुहा पशुबाहिनी ।  
पीता माता च धीरा च पशुपाशविनाशिनी ॥  
  
चन्द्रप्रभा चन्द्ररेखा चन्द्रकान्तिविभूषिणी ।  
कुङ्कुमाङ्कितसर्वाङ्गी सुधासद्गुरुलोचना ॥  
  
शुक्लाम्बरधरा देवी वीणापुस्तकधारिणी ।  
ऐरावतपद्मधारा श्वेतपद्मासनस्थिता ॥  
  
रक्ताम्बरधरा देवी रक्तपद्मविलोचना ।  
दुस्तरा तारिणी तारा तरुणी ताररूपिणी ॥  
  
सुधाधारा च धर्मज्ञा धर्मसङ्गोपदेशिनी ।  
भगेश्वरी भगाराध्या भगिनी भगनायिका ॥  
  
भगबिम्बा भगक्लिन्ना भगयोनिर्भगप्रदा ।  
भगेश्वरी भगाराध्या भगिनी भगनायका ॥  
  
भगेशी भगरूपा च भगगुह्या भगावहा ।  
भगोदरी भगानन्दा भगस्था भगशालिनी ॥  
  
सर्वसङ्क्षोभिणी शक्तिस्सर्वविद्राविणी तथा ।  
मालिनी माधवी माध्वी मधुरूपा महोत्कटा ॥  
  
भरुण्डचन्द्रिका ज्योत्स्ना विश्वचक्षुस्तमोपहा ।  
सुप्रसन्ना महादूती यमदूती भयङ्करी ॥  
  
उन्मादिनी महारूपा दिव्यरूपा सुरार्चिता ।  
चैतन्यरूपिणी नित्या क्लिन्ना काममदोद्धता ॥  
  
मदिरानन्दकैवल्या मदिराक्षी मदालसा ।  
सिद्धेश्वरी सिद्धविद्या सिद्धाद्या सिद्धसम्भवा ॥  
  
सिद्धर्द्धिः सिद्धमाता च सिद्धिस्सर्वार्थसिद्धिदा ।  
मनोमयी गुणातीता परञ्ज्योतिःस्वरूपिणी ॥  
  
परेशी परगा पारा परासिद्धिः परागतिः ।  
विमला मोहिनी आद्या मधुपानपरायणा ॥  
  
वेदवेदाङ्गजननी सर्वशास्त्रविशारदा ।  
सर्वदेवमयी विद्या सर्वशास्त्रमयी तथा ॥  
  
सर्वज्ञानमयी देवी सर्वधर्ममयीश्वरी ।  
सर्वयज्ञमयी यज्ञा सर्वमन्त्राधिकारिणी ॥  
  
सर्वसम्पत्प्रतिष्ठात्री सर्वविद्राविणी परा ।  
सर्वसङ्क्षोभिणी देवी सर्वमङ्गलकारिणी ॥  
  
त्रैलोक्याकर्षिणी देवी सर्वाह्लादनकारिणी ।  
सर्वसम्मोहिनी देवी सर्वस्तम्भनकारिणी ॥  
  
त्रैलोक्यजृम्भिणी देवी तथा सर्ववशङ्करी ।  
त्रैलोक्यरञ्जिनी देवी सर्वसम्पत्तिदायिनी ।  
सर्वमन्त्रमयी देवी सर्वद्वन्द्वक्षयङ्करी ॥  
  
सर्वसिद्धिप्रदा देवी सर्वसम्पत्प्रदायिनी ।  
सर्वप्रियकरी देवी सर्वमङ्गलकारिणी ॥  
  
सर्वकामप्रदा देवी सर्वदुःखविमोचिनी ।  
सर्वमृत्युप्रशमनी सर्वविघ्नविनाशिनी ॥  
  
सर्वाङ्गसुन्दरी माता सर्वसौभाग्यदायिनी ।  
सर्वज्ञा सर्वशक्तिश्च सर्वैश्वर्यफलप्रदा ॥  
  
सर्वज्ञानमयी देवी सर्वव्याधिविनाशिनी ।  
सर्वाधारस्वरूपा च सर्वपापहरा तथा ॥  
  
सर्वानन्दमयी देवी सर्वेक्षायाःस्वरूपिणी ।  
सर्वलक्ष्मीमयी विद्या सर्वेप्सितफलप्रदा ॥  
  
सर्वारिष्टप्रशमनी परमानन्ददायिनी ।  
त्रिकोणनिलया त्रिस्था त्रिमात्रा त्रितनुस्थिता ॥  
  
त्रिवेणी त्रिपथा त्रिस्था त्रिमूर्तिस्त्रिपुरेश्वरी ।  
त्रिधाम्नी त्रिदशाध्यक्षा त्रिवित्त्रिपुरवासिनी ॥  
  
त्रयीविद्या च त्रिशिरा त्रैलोक्या च त्रिपुष्करा ।  
त्रिकोटरस्था त्रिविधा त्रिपुरा त्रिपुरात्मिका ॥  
  
त्रिपुराश्री त्रिजननी त्रिपुरा त्रिपुरसुन्दरी ।  
इदन्त्रिपुरसुन्दर्याः स्तोत्रन्नाम सहस्रकम् ॥  
  
गुह्याद्गुह्यतरम्पुत्र तव प्रीत्यै प्रकीर्तितम् ।  
गोपनीयम्प्रयत्नेन पठनीयम्प्रयत्नतः ॥  
  
नातः परतरम्पुण्यन्नातः परतरन्तपः ।  
नातः परतरं स्तोत्रन्नातः परतरा गतिः ॥  
  
स्तोत्रं सहस्रनामाख्यं मम वक्त्राद्विनिर्गतम् ।  
यः पठेत्प्रयतो भक्त्या शृणुयाद्वा समाहितः ॥  
  
मोक्षार्थी लभते मोक्षं स्वर्गार्थी स्वर्गमाप्नुयात् ।  
कामांश्च प्राप्नुयात्कामी धनार्थी च लभेद्धनम् ॥  
  
विद्यार्थी लभते विद्यायशोर्थी लभते यशः ।  
कन्यार्थी लभते कन्यां सुतार्थी लभते सुतम् ॥  
  
गुर्विणी जनयेत्पुत्रङ्कन्या विन्दति सत्पतिम् ।  
मूर्खोऽपि लभते शास्त्रं हीनोऽपि लभते गतिम् ॥  
  
सङ्क्रान्त्यावार्कामावस्यामष्टम्याञ्च विशेषतः ।  
पौर्णमास्याञ्चतुर्द्दश्यान्नवम्याम्भौमवासरे ॥  
  
पठेद्वा पाठयेद्वापि शृणुयाद्वा समाहितः ।  
स मुक्तस्सर्वपापेभ्यः कामेश्वरसमो भवेत् ॥  
  
लक्ष्मीवान्धर्मवांश्चैव वल्लभस्सर्वयोषिताम् ।  
तस्य वश्यम्भवेदाशु त्रैलोक्यं सचराचरम् ॥  
  
रुद्रन्दृष्ट्वा यथा देवा विष्णुन्दृष्ट्वा च दानवाः ।  
यथाहिर्गरुडन्दृष्ट्वा सिंहन्दृष्ट्वा यथा गजाः ।  
कीटवत्प्रपलायन्ते तस्य वक्त्रावलोकनात् ।  
अग्निचौरभयन्तस्य कदाचिन्नैव सम्भवेत् ॥  
  
पातका विविधाः शान्तिर्मेरुपर्वतसन्निभाः ।  
यस्मात्तच्छृणुयाद्विघ्नांस्तृणवह्निहुतय्यथा ॥  
  
एकदा पठनादेव सर्वपापक्षयो भवेत् ।  
दशधा पठनादेव वाचा सिद्धिः प्रजायते ॥  
  
शतधा पठनाद्वापि खेचरो जायते नरः ।  
सहस्रदशसङ्ख्यातयः पठेद्भक्तिमानसः ॥  
  
मातास्य जगतान्धात्री प्रत्यक्षा भवति ध्रुवम् ।  
लक्षपूर्णे यथा पुत्र स्तोत्रराजम्पठेत्सुधीः ॥  
  
भवपाशविनिर्मुक्तो मम तुल्यो न संशयः ।  
सर्वतीर्थेषु यत्पुण्यं सकृज्जप्त्वा लभेन्नरः ॥  
  
सर्ववेदेषु यत्प्रोक्तन्तत्फलम्परिकीर्तितम् ।  
भूत्वा च बलवान्पुत्र धनवान्सर्वसम्पदः ॥  
  
देहान्ते परमं स्थानयत्सुरैरपि दुर्लभम् ।  
स यास्यति न सन्देहः स्तवराजस्य कीर्तनात् ॥  
  
इति श्रीवामकेश्वरतन्त्रे हरकुमारसँवादे महात्रिपुरसुन्दर्याः  
षोडश्याः सहस्रनामस्तोत्रं समाप्तम् ॥  
  
  
  
  
  
The original text is from Muktabodha Indological Research Institute  
www.muktabodha.org.    
Data-entered by the staff of Muktabodha under the direction of Mark S. G.  
Dyczkowski.  
Reprint of edition published in 1892.  Revision 0 february 9, 2009  
Publisher : Shrivenkateshvara press Publication year : 1949  
Reproofread by DPD  
Corrected the regional influence associated  
with doubling of letters such as k, g, j, t, y, l, v, etc.  
  
