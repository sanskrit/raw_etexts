---
Category: devii, radha, stavarAja, devI
Description-comments: sarasa stotrasangrahaH (Lucknow, 1909)
File name: rAdhikAstavarAjastotram.itx
Indexextra: (Scanned)
Language: Sanskrit
Latest update: November 4, 2017
Location: doc_devii
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: rAdhikAstavarAjastotram
engtitle: rAdhikAstavarAjastotram
itxtitle: rAdhikAstavarAjastotram
title: राधिकास्तवराजस्तोत्रम्

---
  
 श्रीराधिकास्तवराजस्तोत्रम्   
श्रीमते रामानुजाय नमः ॥  
  
ध्यायेन्नीलाम्बरीं श्यामां गौरवर्णां वराङ्गनाम् ।  
वेदगुह्या गुणातीता राधाकृष्णसमन्विता ॥ १॥  
  
मोहिनी सुन्दरी बाला रसरूपा हरिप्रिया ।  
श्रीकृष्णवल्लभा राधा पुरुषोत्तमधीमतः ॥ २॥  
  
तरुणा करुणा रक्ता अलङ्कारजितोपमा ।  
निर्भया कोमला सीमा चन्द्रकोटिनिभानना ॥ ३॥  
  
नूपुरा सहिता पद्मा पादयुग्ममनूपमा ।  
केलिगर्भसमाजङ्घा नितम्बिनि मनोरमा ॥ ४॥  
  
नीलाम्बरपरीधाना किङ्किणीकटिमेखला ।  
कृशोदरी चातिनम्रा गोपपत्नी नमस्कृता ॥ ५॥  
  
त्रिवलीनाभिगम्भीरा पीनतुङ्गपयोधरा ।  
कस्तूरीमलयालिप्ता चर्चितावर्तुलस्तना ॥ ६॥  
  
रत्नमुक्तामणीमाला कञ्चुकीपरिरञ्जिता ।  
नानारत्नमयीग्रीवा शोभिता व्रजमण्डला ॥ ७॥  
  
द्विभुजा सर्वदा शुभ्रा शीतला च वरप्रदा ।  
कमला अङ्गदा सौम्या कङ्कणैः परिसम्मिता ॥ ८॥  
  
मुद्रिकाङ्गुलियुक्ता च कोमला पदकारिका ।  
अमिता अमृता पुण्या किशोरी कमलानना ॥ ९॥  
  
मधुरी सरसी वाचा बिम्बोष्ठी कृष्णचुम्बिता ।  
हसिता लसिता नम्रा नासामुक्तामनोहरा ॥ १०॥  
  
चञ्चला चपला स्नेहा मदधूर्णितलोचना ।  
स्वामिनी सुमुखी चन्द्रा भाले तिलकनिर्मिता ॥ ११॥  
  
सिन्दूरकुङ्कुमारङ्गा बिन्दुकी परिराजिता ।  
बतशोभाकरी धौता कनका कर्णकुण्डला ॥ १२॥  
  
स्वर्णाम्बरान्विता रत्नशिरोमणिविराजिता ।  
श्रतिनिर्माणदा श्यामा सुकेशी वेणुबन्धना ॥ १३॥  
  
सर्वाभरणशोभाढ्या नानारत्नोपशोभिता ।  
अपादकेशपर्यन्ता दृश्यता लज्जिता रमा ॥ १४॥  
  
नेतिनेति चतुर्वेदा ब्रुवन्ति श्रुतिगोचराः ।  
निजकाननमध्यस्था राधिका कृष्णतल्पगा ॥ १५॥  
  
पयःफेननिभारौप्या कृष्णभाग्यव्रजाङ्गना ।  
मैथुनीचातुरी श्यामा विपरीतरतिप्रदा ॥ १६॥  
  
दामिनी मेघसंयुक्ता प्रकाशा व्रजमण्डला ।  
पीता कृष्णयुताश्लिष्टा उदिता चन्द्रमण्डला ॥ १७॥  
  
सुगन्धवासिताङ्गी च सुरभिः पुष्पसंयुता ।  
लोपिता कुलमर्यादा रासकेलिपराक्रमा ॥ १८॥  
  
स्वप्नकामा महावीर्या ब्रह्मरूपधरा वरा ।  
मन आकर्षणी भामा आनन्दा कृष्णसेविता ॥ १९॥  
  
सुरूपा सुभगा गोप्या रासमण्डलसंस्थिता ।  
तेजस्विनी परा गौरी भामिनी मोक्षदायिका ॥ २०॥  
  
पुरीमार्गस्थिता नित्या पादगुल्मप्रकाशिका ।  
तरुणी रूपसम्पन्ना सुधासिन्धुरसायना ॥ २१॥  
  
गोपिका नायिका कन्या कौमारी नवयौवना ।  
स्वरूपा हेमवर्णाभा व्रजभूषणभूषिता ॥ २२॥  
  
उज्झिता वेदमर्यादा निर्मला तनुगर्विता ।  
आभीरनागरी कन्या कामिनी कृष्णयोषिता ॥ २३॥  
  
गजिस्तम्भकरी रम्भा आनन्दा रसदायिका ।  
राधिका मुद्रितज्योत्स्ना कृष्णकेलिस्थिरा मनाः ॥ २४॥  
  
वल्लवी वनिता मुख्या गोपिका सुखदायिका ।  
प्रणिता प्रेरिता रम्या रमिता गुणसागरा ॥ २५॥  
  
मातङ्गिनी महामत्ता मधुपानपरायणा ।  
वृषभानुसुता राधा दर्पिता कृष्णजल्पिता ॥ २६॥  
  
अमोघा प्रियवादिन्या मङ्गला मङ्गलप्रिया ।  
सुमहा सत्यवादिन्या सखीभिः परिवारिता ॥ २७॥  
  
कृष्णनामसदाध्येया कृष्णनामसदारता ।  
कृष्णनामसदावक्त्रा कृष्णनामहृदिस्थिता ॥ २८॥  
  
वनचरी वरपुत्री च मदाधूर्णितवल्लभा ।  
गेहिनी त्वरिता रम्या कृष्णयोग्या महोत्तमा ॥ २९॥  
  
मनस्विनी कृपाकर्त्री कलगीतनि नर्त्तकी ।  
वन्दिता च स्तुता नम्या पूजिता फलदेवता ॥ ३०॥  
  
दद्ध्योदनसुधाभोज्या कृष्णदर्शनलालसा ।  
नवेदवेदविज्ञेया ब्रह्मशङ्करवाञ्च्छिता ॥ ३१॥  
  
परस्परकृतानन्दा कमला विस्मितानना ।  
नखाङ्कितकृता देहा सावित्री सम्भ्रमा उमा ॥ ३२॥  
  
अङ्गदा सुखदा सीमा हेमवल्लीवनोपमा ।  
ताम्बूलचर्चिता रत्ना सम्पुटा सम्मुखोन्मुखा ॥ ३३॥  
  
पठिता कृष्णसन्तुष्टा हसिता वृषभानुजा ।  
राधिकाराधिता राधा राधिका कृष्णदेवता ॥ ३४॥  
  
इति श्रीगौतमीतन्त्रे श्रीकृष्णोक्त श्रीराधिकास्तवराजः सम्पूर्णम् ॥  
  
  
Proofread by Pallasena Narayanaswami ppnswami at gmail.com  
From shrI sarasa stotrasangrahaH (Lucknow, 1909).  
  
