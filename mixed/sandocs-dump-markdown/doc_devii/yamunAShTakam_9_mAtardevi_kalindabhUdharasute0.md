+++
"Text title" = "yamunAShTakam 9"
"File name" = "yamunAShTakam9.itx"
itxtitle = "yamunAShTakam 9 (mAtardevi kalindabhUdharasute0"
engtitle = "yamunAShTakam 9"
Category = "devii, nadI, aShTaka, devI"
Location = "doc_devii"
Sublocation = "devii"
SubDeity = "nadI"
Language = "Sanskrit"
Subject = "philosophy/hinduism/religion"
"Proofread by" = "NA"
"Latest update" = "January 15, 2019"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "यमुनाष्टकम् ९ (मातर्देवि कलिन्दभूधरसुते०"

+++
  
 श्रीयमुनाष्टकम् ९   
मातर्देवि कलिन्दभूधरसुते नीलाम्बुजश्यामल  
     स्निग्धोद्यद्विमलोर्मिताण्डवधरे तुभ्यं नमस्कुर्महे ।  
त्वं तुर्याप्यसि यत्प्रिया मुररिपोस्तद्बाल्यतारुण्ययो-  
     र्लीलानामवधायिकान्यमहिषीवृन्देषु वन्द्याधिकम् ॥१॥  
  
लोकान्यान्कलिकालकीलितमहादुष्कर्मकूटाङ्कितान्-  
     नेनिक्ते दिवमुत्पतिष्यति हि सा गीर्वाणकूलङ्कषा ।  
तन्मातस्त्वयि संसृतिप्रसृमरक्लेशाभिभूतं मनः  
     स्वर्निःश्रेणिमुपेतुमर्कतनये श्रद्धां निबध्नाति नः ॥२॥  
  
सोन्नादं निपतन्कलिन्दशिखरप्रोत्तुङ्गशृङ्गान्तरा-  
     द्गच्छन्प्राच्यमपनिधिं जननि सद्वारां प्रवाहस्तव ।  
मध्येमार्गमवाप्तभूरिविषयांस्तत्कालमुन्मार्जयन्  
     दिश्यान्नः श्रियमुद्धुरां मरकतश्यामाभिरामद्युतिः ॥३॥  
  
शय्योत्थायमजस्रमात्मसदनात्त्वां वीक्ष्य लक्ष्यां क्षणान्-  
     मातः प्रातरपोहयामि विततं दुष्पातकव्रातकम् ।  
सन्धीभूय समूलकाषमखिलं सङ्कष्य सत्कर्मणां  
     काण्डं द्राग् अपवर्गमार्गगमने येनार्गलीभूयते ॥४॥  
  
नावासं द्युसदां न पन्नगपुरं नान्याश्च भोगस्थलीः  
     श्लाघेऽहं परमत्र किं तु विपुलाः श्रीभारतीया भुवः ।  
स्वेच्छाधावदुदग्रदुष्कलिकरिक्रीडाकृपाणायिता  
     यास्वेतास्तव वारिणां रविसुते चञ्च्वन्ति वीचिच्छटाः ॥५॥  
  
त्वत्कूले निवसन्वसन्न वृजिनव्यूहोऽभिपुण्वन्मुहुः  
     पार्यपायमपायवारि मधुरं वारि ग्रहेशात्मजे ।  
दूरीकृत्य ऋणचयं सफलयन्जन्मात्मनो निर्भरा  
     नन्दास्वादनतत्परो गमयिता कालं कदायं जनः ॥६॥  
  
नो तत्त्वावगमस्पृहा न विपुलायासः सतां सङ्गतौ  
     नो तत्तन्निगमागमोक्तविविधानुष्ठाननिष्ठापि च ।  
येषां तेऽपि जनाः पतङ्गतनये भित्त्वा पितुर्मण्डलं  
     सोदर्यं च वधीर्य ते सुकृतिनो ब्रह्मात्मतां बिभ्रति ॥७॥  
  
वक्तुं ते महिमानमस्मि न विभुर्लोके विकुण्ठोऽप्यलं  
     कंसारातिकुटुम्बिनि प्रकटयत्प्रीतिं परं कुण्ठिताम् ।  
यद्वेदैरपि मृग्यमाणमनिशं तद्ब्रह्म मातर्यत-  
     स्त्वत्कूलस्थनिकुञ्जमञ्जुवलयक्रोडेषु विक्रीडति ॥८॥  
  
इति श्रीयमुनाष्टकं सम्पूर्णम् ।  
  
  
