---
Author: Adi Shanakaracharya
Category: devii, stotra, shankarAchArya, devI
Description-comments: A hymn in praise of Lakshmi
File name: kalyANavRiShTi.itx
Language: Sanskrit
Latest update: March 4 , 2007
Location: doc_devii
Proofread by: Sunder Hattangadi, Sridhar Seshagiri
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: Kalyana-Vrishti-Stava
Texttype: stotra
Transliterated by: Sunder Hattangadi, Aravind Krishnan
engtitle: Kalyana-Vrishti-Stava
itxtitle: kalyANavRiShTistavaH
title: कल्याणवृइष्टिस्तवः

---
  
 कल्याणवृष्टिस्तवः ।   
  
कल्याणवृष्टिभिरिवामृतपूरिताभि-  
र्लक्ष्मीस्वयंवरणमङ्गलदीपिकाभिः ।  
सेवाभिरम्ब तव पादसरोजमूले  
नाकारि किं मनसि भाग्यवतां जनानाम् ॥ १॥  
  
एतावदेव जननि स्पृहणीयमास्ते  
त्वद्वन्दनेषु सलिलस्थगिते च नेत्रे ।  
सान्निध्यमुद्यदरुणायुतसोदरस्य  
त्वद्विग्रहस्य परया सुधयाप्लुतस्य ॥ २॥  
  
ईशात्वनामकलुषाः कति वा न सन्ति  
ब्रह्मादयः प्रतिभवं प्रलयाभिभूताः ।  
एकः स एव जननि स्थिरसिद्धिरास्ते  
यः पादयोस्तव सकृत्प्रणतिं करोति ॥ ३॥  
  
लब्ध्वा सकृत्त्रिपुरसुन्दरि तावकीनं  
कारुण्यकन्दलितकान्तिभरं कटाक्षम् ।  
कन्दर्पकोटिसुभगास्त्वयि भक्तिभाजः  
सम्मोहयन्ति तरुणीर्भुवनत्रयेऽपि ॥ ४॥  
  
ह्रीङ्कारमेव तव नाम गृणन्ति वेदा  
मातस्त्रिकोणनिलये त्रिपुरे त्रिनेत्रे ।  
त्वत्संस्मृतौ यमभटाभिभवं विहाय  
दीव्यन्ति नन्दनवने सह लोकपालैः ॥ ५॥  
  
हन्तुः पुरामधिगलं परिपीयमानः  
क्रूरः कथं न भविता गरलस्यवेगः ।  
नाश्वासनाय यदि मातरिदं तवार्धं  
देवस्य शश्वदमृताप्लुतशीतलस्य ॥ ६॥  
  
सर्वज्ञतां सदसि वाक्पटुतां प्रसूते  
देवि त्वदङ्घ्रिसरसीरुहयोः प्रणामः ।  
किं च स्फुरन्मुकुटमुज्ज्वलमातपत्रं  
द्वे चामरे च महतीं वसुधां ददाति ॥ ७॥  
  
कल्पद्रुमैरभिमतप्रतिपादनेषु  
कारुण्यवारिधिभिरम्ब भवत्कटाक्षैः ।  
आलोकय त्रिपुरसुन्दरि मामनाथं  
त्वय्येव भक्तिभरितं त्वयि बद्धतृष्णम् ॥ ८॥  
  
हन्तेतरेष्वपि मनांसि निधाय चान्ये  
भक्तिं वहन्ति किल पामरदैवतेषु ।  
त्वामेव देवि मनसा समनुस्मरामि  
त्वामेव नौमि शरणं जननि त्वमेव ॥ ९॥  
  
लक्ष्येषु सत्स्वपि कटाक्षनिरीक्षणाना-  
मालोकय त्रिपुरसुन्दरि मां कदाचित् ।  
नूनं मया तु सदृशः करुणैकपात्रं  
जातो जनिष्यति जनो न च जायते वा ॥ १०॥  
  
ह्रींह्रीमिति प्रतिदिनं जपतां तवाख्यां  
किं नाम दुर्लभमिहत्रिपुराधिवासे ।  
मालाकिरीटमदवारणमाननीया  
तान्सेवते वसुमती स्वयमेव लक्ष्मीः ॥ ११॥  
  
सम्पत्कराणि सकलेन्द्रियनन्दनानि  
साम्राज्यदाननिरतानि सरोरुहाक्षि ।  
त्वद्वन्दनानि दुरिताहरणोद्यतानि  
मामेव मातरनिशं कलयन्तु नान्यम् ॥ १२॥  
  
कल्पोपसंहृतिषु कल्पितताण्डवस्य  
देवस्य खण्डपरशोः परभैरवस्य ।  
पाशाङ्कुशैक्षवशरासनपुष्पबाणा  
सा साक्षिणी विजयते तव मूर्तिरेका ॥ १३॥  
  
लग्नं सदा भवतु मातरिदं तवार्धं  
तेजः परं बहुलकुङ्कुम पङ्कशोणम् ।  
भास्वत्किरीटममृतांशुकलावतंसं  
मध्ये त्रिकोणनिलयं परमामृतार्द्रम् ॥ १४॥  
  
ह्रीङ्कारमेव तव नाम तदेव रूपं  
त्वन्नाम दुर्लभमिह त्रिपुरे गृणन्ति ।  
त्वत्तेजसा परिणतं वियदादिभूतं  
सौख्यं तनोति सरसीरुहसम्भवादेः ॥ १५॥  
  
ह्रीङ्कारत्रयसम्पुटेन महता मन्त्रेण सन्दीपितं  
स्तोत्रं यः प्रतिवासरं तव पुरो मातर्जपेन्मन्त्रवित् ।  
तस्य क्षोणिभुजो भवन्ति वशगा लक्ष्मीश्चिरस्थायिनी  
वाणी निर्मलसूक्तिभारभरिता जागर्ति दीर्घं वयः ॥ १६॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
कल्याणवृष्टिस्तवः सम्पूर्णः ॥  
  
  
Encoded by Sunder Hattangadi sunderh at hotmail.com  
Indepdently by Aravind Krishnan.  
Proofread  by Sridhar Seshagiri seshagir at engineering.sdsu.edu  
  
