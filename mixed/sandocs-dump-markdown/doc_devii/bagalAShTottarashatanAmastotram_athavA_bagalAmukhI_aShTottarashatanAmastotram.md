+++
"Text title" = "bagalAShTottarashatanAmastotram"
"File name" = "bagalAmukhI108.itx"
itxtitle = "bagalAShTottarashatanAmastotram athavA bagalAmukhI aShTottarashatanAmastotram"
engtitle = "bagalAShTottarashatanAmastotram"
Category = "aShTottarashatanAma, devii, dashamahAvidyA, stotra, devI"
Location = "doc_devii"
Sublocation = "devii"
SubDeity = "dashamahAvidyA"
Texttype = "stotra"
Author = "Traditional"
Language = "Sanskrit"
Subject = "philosophy/hinduism/religion"
"Transliterated by" = "Ravin Bhalekar ravibhalekar at hotmail.com"
"Proofread by" = "Ravin Bhalekar ravibhalekar at hotmail.com"
Description-comments = "viShNuyAmale nAradaviShNusa.nvAde"
"Latest update" = "April 04, 2005"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "बगलाष्टोत्तरशतनामस्तोत्रम् अथवा बगलामुखी अष्टोत्तरशतनामस्तोत्रम्"

+++
  
 श्रीबगलाष्टोत्तरशतनामस्तोत्रम्   
  
अथवा अथवा बगलामुखी अष्टोत्तरशतनामस्तोत्रम् ।  
  
श्रीगणेशाय नमः ।  
नारद उवाच ।  
भगवन्देवदेवेश सृष्टिस्थितिलयात्मक ।  
शतमष्टोत्तरं नाम्नां बगलाया वदाधुना ॥ १॥  
  
श्रीभगवानुवाच ।  
शृणु वत्स प्रवक्ष्यामि नाम्नामष्टोत्तरं शतम् ।  
पीताम्बर्यां महादेव्याः स्तोत्रं पापप्रणाशनम् ॥ २॥  
  
यस्य प्रपठनात्सद्यो वादी मूको भवेत्क्षणात् ।  
रिपुणां स्तम्भनं याति सत्यं सत्यं वदाम्यहम् ॥ ३॥  
  
ॐ अस्य श्रीपीताम्बराष्टोत्तरशतनामस्तोत्रस्य सदाशिव ऋषिः,  
अनुष्टुप्छन्दः, श्रीपीताम्बरा देवता,  
श्रीपीताम्बराप्रीतये पाठे विनियोगः ।  
ॐ बगला विष्णुवनिता विष्णुशङ्करभामिनी ।  
बहुला वेदमाता च महाविष्णुप्रसूरपि ॥ ४॥  
  
महामत्स्या महाकूर्म्मा महावाराहरूपिणी ।  
नारसिंहप्रिया रम्या वामना बटुरूपिणी ॥ ५॥  
  
जामदग्न्यस्वरूपा च रामा रामप्रपूजिता ।  
कृष्णा कपर्दिनी कृत्या कलहा कलकारिणी ॥ ६॥  
  
बुद्धिरूपा बुद्धभार्या बौद्धपाखण्डखण्डिनी ।  
कल्किरूपा कलिहरा कलिदुर्गति नाशिनी ॥ ७॥  
  
कोटिसूर्य्यप्रतीकाशा कोटिकन्दर्पमोहिनी ।  
केवला कठिना काली कला कैवल्यदायिनी ॥ ८॥  
  
केशवी केशवाराध्या किशोरी केशवस्तुता ।  
रुद्ररूपा रुद्रमूर्ती रुद्राणी रुद्रदेवता ॥ ९॥  
  
नक्षत्ररूपा नक्षत्रा नक्षत्रेशप्रपूजिता ।  
नक्षत्रेशप्रिया नित्या नक्षत्रपतिवन्दिता ॥ १०॥  
  
नागिनी नागजननी नागराजप्रवन्दिता ।  
नागेश्वरी नागकन्या नागरी च नगात्मजा ॥ ११॥  
  
नगाधिराजतनया नगराजप्रपूजिता ।  
नवीना नीरदा पीता श्यामा सौन्दर्य्यकारिणी ॥ १२॥  
  
रक्ता नीला घना शुभ्रा श्वेता सौभाग्यदायिनी ।  
सुन्दरी सौभगा सौम्या स्वर्णाभा स्वर्गतिप्रदा ॥ १३॥  
  
रिपुत्रासकरी रेखा शत्रुसंहारकारिणी ।  
भामिनी च तथा माया स्तम्भिनी मोहिनी शुभा ॥ १४॥  
  
रागद्वेषकरी रात्री रौरवध्वंसकारिणी ।  
यक्षिणी सिद्धनिवहा सिद्धेशा सिद्धिरूपिणी ॥ १५॥  
  
लङ्कापतिध्वंसकरी लङ्केशी रिपुवन्दिता ।  
लङ्कानाथकुलहरा महारावणहारिणी ॥ १६॥  
  
देवदानवसिद्धौघपूजिता परमेश्वरी ।  
पराणुरूपा परमा परतन्त्रविनाशिनी ॥ १७॥  
  
वरदा वरदाराध्या वरदानपरायणा ।  
वरदेशप्रिया वीरा वीरभूषणभूषिता ॥ १८॥  
  
वसुदा बहुदा वाणी ब्रह्मरूपा वरानना ।  
बलदा पीतवसना पीतभूषणभूषिता ॥ १९॥  
  
पीतपुष्पप्रिया पीतहारा पीतस्वरूपिणी ।  
इति ते कथितं विप्र नाम्नामष्टोत्तरं शतम् ॥ २०॥  
  
यः पठेत्पाठयेद्वापि शृणुयाद्वा समाहितः ।  
तस्य शत्रुः क्षयं सद्यो याति नैवात्र संशयः ॥ २१॥  
  
प्रभातकाले प्रयतो मनुष्यः पठेत्सुभक्त्या परिचिन्त्य पीताम् ।  
द्रुतं भवेत्तस्य समस्तबुद्धिर्विनाशमायाति च तस्य शत्रुः ॥ २२॥  
  
॥ इति श्रीविष्णुयामले नारदविष्णुसंवादे  
श्रीबगलाष्टोत्तरशतनामस्तोत्रं समाप्तम् ॥  
  
  
Encoded and Proofread by Ravin Bhalekar ravibhalekar at hotmail.com  
  
