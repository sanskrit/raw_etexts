+++
"Text title" = "maNgalachaNDikAstotram"
"File name" = "mangalachaNDikAstotra.itx"
itxtitle = "maNgalachaNDikAstotraM athavA maNgalAgaurIstotram"
engtitle = "Mangalachandikastotram"
Category = "devii, dashamahAvidyA, stotra, devI, mangala"
Location = "doc_devii"
Sublocation = "devii"
SubDeity = "dashamahAvidyA"
Texttype = "stotra"
Language = "Sanskrit"
Subject = "philosophy/hinduism/religion"
"Proofread by" = "Gopal Upadhyay gopal.j.upadhyay at gmail.com"
Description-comments = "Prakruti-Khanda, BrahmaVaivarta Purana (Adhyaya 44 shloka 20-41)"
Source = "(Scan, Marathi)"
"Latest update" = "September 5, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "मण्गलचण्डिकास्तोत्रं अथवा मण्गलागौरीस्तोत्रम्"

+++
  
 श्रीमङ्गलचण्डिकास्तोत्रं अथवा मङ्गलागौरीस्तोत्रम्   
ॐ ह्रीं श्रीं क्लीं सर्वपूज्ये देवी मङ्गलचण्डिके ।  
ऐं क्रूं फट् स्वाहेत्येवं चाप्येकविन्शाक्षरो मनुः ॥ १॥  
  
पूज्यः कल्पतरुश्चैव भक्तानां सर्वकामदः ।  
दशलक्षजपेनैव मन्त्रसिद्धिर्भवेन्नृणाम् ॥ २॥  
  
मन्त्रसिद्धिर्भवेद् यस्य स विष्णुः सर्वकामदः ।  
ध्यानञ्च श्रूयतां ब्रह्मन् वेदोक्तं सर्व सम्मतम् ॥ ३॥  
  
देवीं षोडशवर्षीयां रम्यां सुस्थिरयौवनाम् ।  
सर्वरूपगुणाढ्याञ्च कोमलाङ्गीं मनोहराम् ॥ ४॥  
  
श्वेतचम्पकवर्णाभां चन्द्रकोटिसमप्रभाम् ।  
वह्निशुद्धांशुकाधानां रत्नभूषणभूषिताम् ॥ ५॥  
  
बिभ्रतीं कबरीभारं मल्लिकामाल्यभूषितम् ।  
बिम्बोष्टीं सुदतीं शुद्धां शरत्पद्मनिभाननाम् ॥ ६॥  
  
ईषद्धास्यप्रसन्नास्यां सुनीलोल्पललोचनाम् ।  
जगद्धात्रीञ्च दात्रीञ्च सर्वेभ्यः सर्वसम्पदाम् ॥ ७॥  
  
संसारसागरे घोरे पीतरुपां वरां भजे ॥ ८॥  
  
देव्याश्च ध्यानमित्येवं स्तवनं श्रूयतां मुने ।  
प्रयतः सङ्कटग्रस्तो येन तुष्टाव शङ्करः ॥ ९॥  
  
        ॥ शङ्कर उवाच ॥  
  
रक्ष रक्ष जगन्मातर्देवि मङ्गलचण्डिके ।  
संहर्त्री(संहर्त्रि) विपदां राशेर्हर्षमङ्गलकारिके ॥ १०॥  
  
हर्षमङ्गलदक्षे च हर्षमङ्गलचण्डिके ।  
शुभे मङ्गलदक्षे च शुभमङ्गलचण्डिके ॥ ११॥  
  
मङ्गले मङ्गलार्हे च सर्वमङ्गलमङ्गले ।  
सतां मङ्गलदे देवि सर्वेषां मङ्गलालये ॥ १२॥  
  
पूज्या मङ्गलवारे च मङ्गलाभीष्टदैवते ।  
पूज्ये मङ्गलभूपस्य मनुवंशस्य सन्ततम् ॥ १३॥  
  
मङ्गलाधिष्ठातृदेवि मङ्गलानां च मङ्गले ।  
संसार मङ्गलाधारे मोक्षमङ्गलदायिनि ॥ १४॥  
  
सारे च मङ्गलाधारे पारेत्वं सर्वकर्मणाम् ।  
प्रतिमङ्गलवारे च पूज्ये त्वं मङ्गलप्रदे ॥ १५॥  
  
स्तोत्रेणानेन शम्भुश्च स्तुत्वा मङ्गलचण्डिकाम् ।  
प्रतिमङ्गलवारे च पूजां कृत्वागतः शिवः ॥ १६॥  
  
देव्याश्च मङ्गलस्तोत्रं यः शृणोति समाहितः ।  
तन्मङ्गलं भवेच्छश्वन्न भवेत् तदमङ्गलम् ॥ १७॥  
  
प्रथमे पूजिता देवी शम्भुना सर्वमङ्गला ।  
द्वितीये पूजिता देवी मङ्गलेन ग्रहेण च ॥ १८॥  
  
तृतीये पूजिता भद्रा मङ्गलेन नृपेण च ।  
चतुर्थे मङ्गले वारे सुन्दरीभिश्च पूजिता ।  
पञ्चमे मङ्गलाकाङ्क्षैर्नरैर्मङ्गलचण्डिका ॥ १९॥  
  
पूजिता प्रतिविश्वेषु विश्वेशैः पूजिता सदा ।  
ततः सर्वत्र सम्पूज्य सा बभूव सुरेश्वरी ॥ २०॥  
  
देवादिभिश्च मुनिभिर्मनुभिर्मानवैर्मुने ।  
देव्याश्च मङ्गलस्तोत्रं यः शृणोति समाहितः ॥ २१॥  
  
तन्मङ्गलं भवेच्छश्वन्न भवेत्तदमङ्गलम् ।  
वर्द्धन्ते तत्पुत्रपौत्रा मङ्गलं च दिने दिने ॥ २२॥  
  
॥ इति श्री ब्रह्मवैवर्ते द्वितीये प्रकृतिखण्डे  
नारद नारायणसंवादे मङ्गलोपाखाने तत्स्तोत्रादिकथनं नाम  
चतुश्चत्वारिंशत्तमोऽध्याये मङ्गलचण्डिका स्तोत्रं सम्पूर्णम् ॥  
  
  
Prakruti-Khanda, BrahmaVaivarta Purana (Adhyaya 44 shloka 20-41)  
  
Proofread by Gopal Upadhyay gopal.j.upadhyay at gmail.com  
  
