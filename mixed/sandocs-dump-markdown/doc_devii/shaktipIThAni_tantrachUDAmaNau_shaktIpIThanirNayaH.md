+++
"Text title" = "Shakti pIthas listed in Tantrachudamani"
"File name" = "shaktipIThAni.itx"
itxtitle = "shaktipIThAni (tantrachUDAmaNau shaktIpIThanirNayaH)"
engtitle = "shaktipIThAni"
Category = "devii, shaktipITha, devI"
Location = "doc_devii"
Sublocation = "devii"
Language = "Sanskrit"
Subject = "philosophy/hinduism/religion"
"Description/comments" = "Tantrachudamani"
Indexextra = "(shaktipIThas, English 1, 2 Info, Hindi 1, 2, 3, 4)"
"Latest update" = "January 27, 2019"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "शक्तिपीठानि (तन्त्रचूडामणौ शक्तीपीठनिर्णयः)"

+++
  
 तन्त्रचूडामणौ पीठनिर्णयः अथवा शक्तिपीठानि   
ईश्वर उवाच ।  
मातः परात्परे देवि सर्वज्ञानमयीश्वरि ।  
कथ्यतां मे सर्वपीठशक्तिभैरवदेवताः ॥ १॥  
  
देव्युवाच ।  
शृणु वत्स प्रवक्ष्यामि दयाल भक्तवत्सल ।  
याभिर्विना न सिध्यन्ति जपसाधनसत्क्रियाः ॥ २॥  
  
पञ्चाशदेकपीठानि एवं भैरवदेवताः ।  
अङ्गप्रत्यङ्गपातेन विष्णुचक्रक्षतेन च ॥ ३॥  
  
ममाद्यवपुषो देव हिताय त्वयि कथ्यते । ममान्यवपुषो  
ब्रह्मरन्ध्रं हिङ्गुलायां भैरवो भीमलोचनः ॥ ४॥  
  
कोट्टरी सा महादेव त्रिगुणा या दिगम्बरी ।  
करवीरे त्रिनेत्रं मे देवी महिषमर्दिनी ॥ ५॥  
  
क्रोधीशो भैरवस्तत्र सर्वसिद्धिप्रदायकः ।  
सुगन्धायां नासिका मे देवस्त्र्यम्बभैरवः ॥ ६॥  
  
सुन्दरी सा महादेवी सुनन्दा तत्र देवता ।  
काश्मीरे कण्ठदेशञ्च त्रिसन्ध्येश्वरभैरवः ॥ ७॥  
  
महामाया भगवती गुणातीता वरप्रदा ।  
ज्वालामुख्यां तथा जिह्वा देव उन्मत्तभैरवः ॥ ८॥  
  
अम्बिका सिद्धिदानाम्नी स्तनं जालन्धरे मम ।  
भीषणो भैरवस्तत्र देवी त्रिपुरमालिनी ॥ ९॥  
  
हार्दपीठं वैद्यनाथे वैद्यनाथस्तु भैरवः ।  
देवता जयदुर्गाख्या नेपाले जानु मे शिव ॥ १०॥  
  
कपाली भैरवः श्रीमान् महामाया च देवता ।  
मानसे दक्षहस्तो मे देवी दाक्षायणी हर ॥ ११॥  
  
अमरो भैरवस्तत्र सर्वसिद्धिप्रदायकः ।  
उत्कले नाभिदेशञ्च विरजाक्षेत्रमुच्यते ॥ १२॥  
  
विमला सा महादेवी जगन्नाथस्तु भैरवः ।  
गण्डक्यां गण्डपातञ्च तत्र सिद्धिर्न संशयः ॥ १३॥  
  
तत्र सा गण्डकी चण्डी चक्रपाणिस्तु भैरवः ।  
बहुलायां वामबाहुर्बहुलाख्या च देवता ॥ १४॥  
  
भीरुको भैरवस्तत्र सर्वसिद्धिप्रदायकः ।  
उज्जयिन्यां कूर्परञ्च माङ्गल्य कपिलाम्बरः ॥ १५॥  
  
भैरवः सिद्धिदः साक्षाद्देवी मङ्गलचण्डिका ।  
चट्टले दक्षबाहुर्मे भैरवञ्चन्द्रशेखरः ॥ १६॥  
  
व्यक्तरूपा भगवती भवानी यत्र देवता ।  
विशेषतः कलियुगे वसामि चन्द्रशेखरे ॥ १७॥  
  
त्रिपुरायां दक्षपादो देवी त्रिपुरसुन्दरी ।  
भैरवस्त्रिपुरेशञ्च सर्वाभीष्टप्रदायकः ॥ १८॥  
  
त्रिस्रोतायां वामपादो भ्रामरी भैरवेश्वरः ।  
योनिपीठं कामगिरौ कामाख्या तत्र देवता ॥ १९॥  
  
यत्रास्ते त्रिगुणातीता रक्तपाषाणरूपिणी ।  
यत्रास्ते माधवः साक्षादुमानन्दोऽथ भैरवः ॥ २०॥  
  
सर्वदा विहरेद्देवी तत्र मुक्तिर्न संशयः ।  
तत्र श्रीभैरवी देवी तत्र च क्षेत्रदेवता ॥ २१॥  
  
प्रचण्डचण्डिका तत्र मातङ्गी त्रिपुराम्बिका ।  
वगला कमला तत्र भुवनेशी सधूमिनी ॥ २२॥  
  
एतानि परपीठानि शंसन्ति वरभैरवाः ।  
एवं तु देवताः सर्वा एवं तु दश भैरवाः ॥ २३॥  
  
सर्वत्र विरला चाहं कामरूपे गृहे गृहे ।  
गौरि शिखरमारुह्य पुनर्जन्म न विद्यते ॥ २४॥  
  
करतोयां समारम्य यावद्दिक्करवासिनीम् ।  
शतयोजनविस्तीर्णं त्रिकोणं सर्वसिद्धिदम् ।  
देवा मरणमिच्छन्ति किं पुनर्मानवादयः ॥ २५॥  
  
क्षीरग्रामे महामाया भैरवः क्षीरखण्डकः ।  
युगद्या सा महामाया दक्षाङ्गुष्ठं पदो मम ॥ २६॥  
  
नकुलीशः कालीपीठे दक्षपादाङ्गुली च मे ।  
सर्वसिद्धिकरी देवी कालिका तत्र देवता ॥ २७॥  
  
अङ्गुलीवृन्दं हस्तस्य प्रयागे ललिता भवः ।  
जयन्त्यां वामजङ्घा च जयन्ती क्रमदीश्वरः ॥ २८॥  
  
भुवनेशी सिद्धिरूपा किरीटस्था किरीटतः  
देवता विमला नाम्नी संवर्त्तो भैरवस्तथा ॥ २९॥  
  
वाराणस्यां विशालाक्षी देवता कालभैरवः ।  
मणिकर्णीति विख्याता कुण्डलं च मम श्रुतेः ॥ ३०॥  
  
कन्याश्रमे च पृष्ठं मे निमिषो भैरवस्तथा ।  
सर्वाणी देवता तत्र कुरुक्षेत्रे च गुल्फतः ॥ ३१॥  
  
स्थाणुर्नाम्ना च सावित्री देवता मणिवेदके ।  
मणिबन्धे च गायत्री सर्वानन्दस्तु भैरवः ॥ ३२॥  
  
श्रीशैले च मम ग्रीवा महालक्ष्मीस्तु देवता ।  
भैरवः सम्बरानन्दो देशो देशो व्यवस्थितः ॥ ३३॥  
  
काञ्चीदेशो च कङ्कालो भैरवो रुरुनामकः ।  
देवता देवगर्भाख्या नितम्बः कालमाधवे ॥ ३४॥  
  
भैरवश्चासिताङ्गश्च देवी काली सुसिद्धिदा ।  
दृष्टा दृष्टा नमस्कृत्य मन्त्रसिद्धिमवाप्नुयात् ॥ ३५॥  
  
कुजवारे भूततिथौ निशार्द्धे यस्तु साधकः ।  
नत्वा प्रदक्षिणीकृत्य मन्त्रसिद्धिमवाप्नुयात् ॥ ३६॥  
  
शोणाख्या भद्रसेनस्तु नर्मदाख्ये नितम्बकः ।  
रामगिरौ स्तनान्यञ्च शिवानी चण्डभैरवः ॥ ३७॥  
  
वृन्दावने केशजालमुमा नाम्नी च देवता ।  
भूतेशो भैरवस्तत्र सर्वसिद्धिप्रदायकः ॥ ३८॥  
  
संहाराख्य ऊर्द्धदन्तो देवीऽनले नारायणी श्रुचौ ।  
अधोदन्तो महारुद्रो वाराही पञ्चसागरे ॥ ३९॥  
  
करतोयातटे कर्णे वामे वामनभैरवः ।  
अपर्णा देवता यत्र ब्रह्मरूपाकरोद्भवा ॥ ४०॥  
  
श्रीपर्वते दक्षगुल्फस्तत्र श्रीसुन्दरी परा ।  
सर्वसिद्धीश्वरी सर्वा सुन्दरानन्दभैरवः ॥ ४१॥  
  
कपालिनी भीमरूपा वामगुल्फो विभाषके ।  
भैरवश्च महादेव सर्वानन्दः शुभप्रदः ॥ ४२॥  
  
उदरञ्च प्रभासे मे चन्द्रभागा यशस्विनी ।  
वक्रतुण्डो भैरव ऊर्ध्वोष्ठो भैरवपर्वते ॥ ४३॥  
  
अवन्ती च महादेवी लम्बकर्णस्तु भैरवः ॥ ४४॥  
  
चिवुके भ्रामरी देवी विकृताक्षो जनस्थाने ।  
गण्डो गोदावरीतीरे विश्वेशी विश्वमातृका ॥ ४५॥  
  
दण्डपाणिभैरवस्तु वामगण्डे तु राकिणी ।  
भैरवो वत्सनाभस्तु तत्र सिद्धिर्न संशयः ॥ ४६॥  
  
रत्नावल्यां दक्षस्कन्धः कुमारी भैरवः शिवः ।  
मिथिलायामुमा देवी वामस्कन्धो महोदरः ॥ ४७॥  
  
नलाहाट्यां नलापातो योगीशो भैरवस्तथा ।  
तत्र सा कालिका देवी सर्वसिद्धिप्रदायिका ॥ ४८॥  
  
कालीघाटे मुण्डपातः क्रोधीशो भैरवस्तथा ।  
देवता जयदुर्गाख्या नानाभोगप्रदायिनी ॥ ४९॥  
  
वक्रेश्वरे मनःपातो वक्रनाथस्तु भैरवः ।  
नदी पापहरा तत्र देवी महिषमर्दिनी ॥ ५०॥  
  
यशोरे पाणिपद्मञ्च देवता यशोरेश्वरी ।  
चण्डश्च भैरवो यत्र तत्र सिद्धिर्न संशय ॥ ५१॥  
  
अट्टहासे चोष्ठपातो देवी सा फुल्लरा स्मृता ।  
विश्वेशो भैरवस्तत्र सर्वाभीष्टप्रदायकः ॥ ५२॥  
  
हारपातो नन्दिपुरे भैरवो नन्दिकेश्वरः ।  
नन्दिनी सा महादेवी तत्र सिद्धिमवाप्नुयात् ॥ ५३॥  
  
लङ्कायां नूपुरञ्चैव भैरवो राक्षसेश्वरः ।  
इन्द्राक्षी देवता तत्र इन्द्रेणोपासिता पुरा ॥ ५४॥  
  
विराटदेशमध्ये तु पादाङ्गुलिनिपातनम् ।  
भैरवश्चामृताख्यश्च देवी तत्राम्बिका स्मृता ॥ ५५॥  
  
मागधे दक्षजङ्घा मे व्योमकेशस्तु भैरवः ।  
सर्वानन्दकरी देवी सर्वानन्दफलप्रदा ॥ ५६॥  
  
एतास्ते कथिताः पुत्र पीठनाथाधिदेवताः ।  
क्षेत्राधिपं विना देव पूजयेत् पीठदेवताम् ॥ ५७॥  
  
भैरवैर्ह्रयते सर्वं जपपूजादिसाधनम् ।  
अज्ञात्वा भैरवं पीठे पीठशक्तितञ्च शङ्कर ॥ ५८॥  
  
प्राणनाथ न सिध्येत्तु कल्पकोटि जपादिभिः ।  
न देयं परशिष्याय निन्दकाय दुरात्मने ॥ ५९॥  
  
शठाय क्रूरकार्याय दत्वा मृत्युमवाप्नुयात् ।  
दद्याच्छान्ताय शिष्याय निष्ठिकाय शुचौ प्रिये ।  
साधकाय कुलीनाय मन्त्री मन्त्रार्थसिद्धये ॥ ६०॥  
  
इति तन्त्रचूडामणौ शिवपार्वतीसंवादे एकपऽचाशद्विद्योपत्तौ  
पीठनिर्णयः समाप्तः अतह्वा शक्तिपीठनामानि समाप्ता ।  
  
  
  
The verse numbers differ in available printed texts.  
  
