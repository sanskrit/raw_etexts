+++
"Text title" = "reNukAstotraM Agamarahasye"
"File name" = "reNukAstotramAgamarahasye.itx"
itxtitle = "reNukAstotram (AgamarahasyAntargatam)"
engtitle = "Renuka Stotram from Agam rahasya"
Category = "devii, reNukA, stotra, devI"
Location = "doc_devii"
Sublocation = "devii"
SubDeity = "reNukA"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "Kaushal S. Kaloo kaushalskaloo at gmail.com"
"Proofread by" = "Kaushal S. Kaloo kaushalskaloo at gmail.com"
"Latest update" = "June 18, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "रेणुकास्तोत्रम् (आगमरहस्यान्तर्गतम्)"

+++
  
 आगमरहस्ये रेणुकास्तोत्रम्   
  
श्रीगणेशाय नमः ।  
श्रीरेणुकायै नमः ।  
  
         भैरवी उवाच  
  
देव देव महेशान महादेव दयानिधे ।  
यत्त्वया पठ्यते नाथ रेणुकास्तोत्रमुत्तमम् ॥  
  
ह्रीं रेणुकायै विद्महे राममात्रे च धीमहि । तन्नो गौरी प्रचोदयात् ॥  
  
       इति श्रीरेणुकागायत्रीमन्त्रः ।  
  
तदहं श्रोतुमिच्छामि सर्वकामसमृद्धिदम् ।  
सर्वार्थसाधकं दिव्यं साधकनां सुखावहम् ॥  
  
           महाभैरव उवाच   
  
शृणु देवि प्रवक्ष्यामि रेणुका स्तोत्रमुत्तमम् ।  
यस्य स्मरणमात्रेण सर्वान् कामानवाप्नुयात् ॥  
  
स्तोत्रस्यास्य ऋषिः सोऽहं छन्दोऽनुष्टुप्प्रकीर्तितम् ।  
देवता तु पराशक्तिः रेणुका जगदम्बिका ॥  
  
न्यासं जालं तथा ध्यानं मूलमन्त्रेण वै चरेत् ।  
  
                ध्यानम्   
  
मध्ये बद्धमयूरपिच्छनिकरां श्यामां प्रबालाधरां  
गुञ्जाहारधरां धनुष्शरकरां नीलाम्बरामम्बराम् ।  
शृङ्गीवादनतत्परां सुनयनां मूर्द्धालकैर्बर्बरां  
भिल्लीवेषधरां नमामि शबरीं त्वामेकवीरां पराम् ॥  
  
मानसे  योनिमुद्रां प्रदर्श्य  /-/-  
  
ॐ ह्रीङ्काररूपिणी देवी रेणुका सुखदायिनी ।  
क्लीङ्काररूपिणी श्रद्धा सिद्धिसौभाग्यदायिनी ॥  
  
वाग्भवा कामरूपा च कामकल्लोलमालिनी ।  
षड्बीजा च त्रिबीजा च नवबीजा न वा नवा ॥  
  
नवभैरवपूज्या च नवमी नव वल्लभा ।  
नमस्तस्यै नमस्तस्यै रेणुकायै नमो नमः ॥  
  
चैतन्यरूपिणी विद्या निर्गुणा गुणपारगा ।  
नमस्तस्यै नमस्तस्यै रेणुकायै नमो नमः ॥  
  
प्रपञ्चरहिता पृथ्वी लक्षणातीतविग्रहा ।  
नमस्तस्यै नमस्तस्यै रेणुकायै नमो नमः ॥  
  
या कामधेनुः सकलार्थदात्री  सर्वेश्वरी सर्वभयापहन्त्री ।  
या सच्चिदानन्दकरी जनानां सा रेणुका पातु निरन्तरं माम्  ॥  
  
              
या राममाता रमणीयरूपा रमाधवाद्यैरभिपूजितान्ध्रिः ।  
नित्योत्सवा निर्जरवन्दिता च सा रेणुका पातु निरन्तरं माम्  ॥  
  
या कालरात्रिः कलिकल्मषघ्नी कल्याणशैलामलवासवासा ।  
योगेश्वराराधितपादपद्मा सा रेणुका पातु निरन्तरं माम्  ॥  
  
या भर्गपत्नी भवरोगहन्त्री भक्तेश्वरी भक्तजनाभिनन्दिनी ।  
भव्या भवानी भवपूजिता या सा रेणुका पातु निरन्तरं माम्  ॥  
  
या एकलाऽनेकशरीरधारिणी दिव्याम्बरा दिव्यसुरत्वपूजिता ।  
शिवाऽपरा सर्वसुखैकभूमिदा सा रेणुका पातु निरन्तरं माम् ॥  
  
नमस्ते राममात्रे ते नमः कल्याणदायिनी ।  
नमः सकलसङ्घात्र्यै रेणुकायै नमोऽस्तु ते ॥  
  
ब्रह्मरूपे नमस्तेऽस्तु नमस्ते शिवरूपिणी ।  
विष्नुरूपे नमस्तेऽस्तु रेणुकायै नमोऽस्तु ते ॥  
  
सर्वशक्त्यै नमस्तेऽस्तु सर्वव्यापिणि सर्वदा ।  
सर्वार्थसाधिके नित्यं रेणुकायै नमोऽस्तु ते ॥  
  
नमो नमस्ते भैरव्यै भवभीतिनिवारिणी ।  
भवान्यै भक्तवश्यायै रेणुकायै नमोऽस्तु ते ॥  
  
विश्वाधारे विश्वमये विश्वेश्वरविलासिनी ।  
विश्वम्भरि विशालाक्षि रेणुकायै नमोऽस्तु ते ॥  
  
कमले कमलावासे कमलोद्भवपूजिते ।  
कामदे कामवरदे रेणुकायै नमोऽस्तु ते ॥  
  
विश्वबीजे विराटायै विरजाम्बरधारिणि ।  
यन्त्रेश्वरि महामाये रेणुकायै नमोऽस्तु ते ॥  
  
निखिलनिगमगीते शम्भुवामाङ्कसंस्थे  
                     शरणजनसुतारे तारमन्त्रादिरूढे ।  
सुरवरमुनिवर्यैः पूजिते पात्रहस्ते   
                     परमसुखसुखाब्धे रेणुके त्वं प्रसीद ॥  
  
             भैरव उवाच   
  
रेणुकास्तोत्रमेतत्ते कथितं भुवनेश्वरि ।  
सर्वकामप्रदं नॄणां सर्वारिष्टविनाशकृत् ॥  
  
सर्वाभीष्टकरं दिव्यं पठनीयं प्रयत्नतः ।  
इत्यागमरहस्ये वै भैरवेण समीरितम् ॥  
  
इति श्र्यागमरहस्ये भैरवप्रोक्तं रेणुकस्तोत्रं सम्पूर्णम् ॥  
  
              अथ श्रीरेणुकामन्त्रः   
  
अस्य श्रीरेणुकामन्त्रस्य श्रीरुद्र ऋषिः श्रीरेणुकादेवी देवता  
विराट् छन्दः क्लीं बीजं श्रीरेणुकादेवी शक्तिः क्लीं कीलकं  
ममाभीष्टसिद्धये जपे विनियोगः ॥  
  
              ध्यानम्   
  
प्रफुल्लहारकेयूरकुण्डलादि विराजिताम् ।  
प्रसन्नवदनां शान्तां श्रीदेवीं रेणुकां भजे ॥  
  
              मन्त्रः   
१। क्लीं क्लीं क्लीं रेणुकादेव्यै नमः ।  
२। क्लीं क्लीं क्लीं स्वाहा ।  
३। क्लीं रेणुकायै स्वाहा ।  
  
                  ध्यानम्   
लोलल्यालिलसत्प्रफुल्लसुमनो जालोल्लसत्कानने   
भिल्लीवेषमनङ्गवेगजनकं धृत्वा चलन्ती शनैः ।  
लोलापाङ्गतरङ्गरङ्गसुदृशा सम्मोहयन्ती शिवं  
चञ्चच्चञ्चलनूपुरध्वनियुता वर्वर्ति सर्वार्थदा ॥  
  
                                ॥   इति ॥   
  
  
Encoded and  proofread by Kaushal S. Kaloo kaushalskaloo  at  gmail.com  
  
