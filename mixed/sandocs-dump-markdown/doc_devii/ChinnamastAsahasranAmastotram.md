+++
"Text title" = "chhinnamastA sahasranAma stotram"
"File name" = "chhinnamastaasahasra.itx"
itxtitle = "ChinnamastAsahasranAmastotram"
engtitle = "ChinnamastA sahasranAma stotram"
Category = "sahasranAma, devii, dashamahAvidyA, stotra, devI"
Location = "doc_devii"
Sublocation = "devii"
SubDeity = "dashamahAvidyA"
Texttype = "stotra"
Author = "Traditional"
Language = "Sanskrit"
Subject = "philosophy/hinduism/religion"
"Transliterated by" = "Ravin Bhalekar ravibhalekar at hotmail.com"
"Proofread by" = "Ravin Bhalekar ravibhalekar at hotmail.com"
Description-comments = "vishvasAratantre shivapArvatIsa.nvAde"
"Latest update" = "February 12, 2006"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "छिन्नमस्तासहस्रनामस्तोत्रम्"

+++
  
 श्रीछिन्नमस्तासहस्रनामस्तोत्रम्   
  
श्रीगणेशाय नमः ।  
श्रीदेव्युवाच ।  
देवदेव महादेव सर्वशास्त्रविदांवर ।  
कृपां कुरु जगन्नाथ कथयस्व मम प्रभो ॥ १॥  
  
प्रचण्डचण्डिका देवी सर्वलोकहितैषिणी ।  
तस्याश्च कथितं सर्वं स्तवं च कवचादिकम् ॥ २॥  
  
इदानीं छिन्नमस्ताया नाम्नां साहस्रकं शुभम् ।  
त्वं प्रकाशय मे देव कृपया भक्तवत्सल ॥ ३॥  
  
श्रीशिव उवाच ।  
शृणु देवि प्रवक्ष्यामि च्छिन्नायाः सुमनोहरम् ।  
गोपनीयं प्रयत्नेन यदीच्छेदात्मनो हितम् ॥ ४॥  
  
न वक्तव्यं च कुत्रापि प्राणैः कण्ठगतैरपि ।  
तच्छृणुष्व महेशानि सर्वं तत्कथयामि ते ॥ ५॥  
  
विना पूजां विना ध्यानं विना जाप्येन सिद्ध्यति ।  
विना ध्यानं तथा देवि विना भूतादिशोधनम् ॥ ६॥  
  
पठनादेव सिद्धिः स्यात्सत्यं सत्यं वरानने ।  
पुरा कैलासशिखरे सर्वदेवसभालये ॥ ७॥  
  
परिपप्रच्छ कथितं तथा शृणु वरानने ।  
ॐ अस्य श्रीप्रचण्डचण्डिकासहस्रनामस्तोत्रस्य भैरव ऋषिः ,  
सम्राट् छन्दः , प्रचण्डचण्डिका देवता ,  
धर्मार्थकाममोक्षार्थे पाठे विनियोगः ॥ ८॥  
  
ॐ प्रचण्डचण्डिका चण्डा चण्डदैत्यविनाशिनी ।  
चामुण्डा च सचण्डा च चपला चारुदेहिनी ॥ ९॥  
  
ललजिह्वा चलद्रक्ता चारुचन्द्रनिभानना ।  
चकोराक्षी चण्डनादा चञ्चला च मनोन्मदा ॥ १०॥  
  
चेतना चितिसंस्था च चित्कला ज्ञानरूपिणी ।  
महाभयङ्करी देवी वरदाभयधारिणी ॥ ११॥  
  
भवाढ्या भवरूपा च भवबन्धविमोचिनी ।  
भवानी भुवनेशी च भवसंसारतारिणी ॥ १२॥  
  
भवाब्धिर्भवमोक्षा च भवबन्धविघातिनी ।  
भागीरथी भगस्था च भाग्यभोगप्रदायिनी ॥ १३॥  
  
कमला कामदा दुर्गा दुर्गबन्धविमोचिनी ।  
दुर्द्दर्शना दुर्गरूपा दुर्ज्ञेया दुर्गनाशिनी ॥ १४॥  
  
दीनदुःखहरा नित्या नित्यशोकविनाशिनी ।  
नित्यानन्दमया देवी नित्यं कल्याणकारिणी ॥ १५॥  
  
सर्वार्थसाधनकरी सर्वसिद्धिस्वरूपिणी ।  
सर्वक्षोभणशक्तिश्च सर्वविद्राविणी परा ॥ १६॥  
  
सर्वरञ्जनशक्तिश्च सर्वोन्मादस्वरूपिणी ।  
सर्वदा सिद्धिदात्री च सिद्धविद्यास्वरूपिणी ॥ १७॥  
  
सकला निष्कला सिद्धा कलातीता कलामयी ।  
कुलज्ञा कुलरूपा च चक्षुरानन्ददायिनी ॥ १८॥  
  
कुलीना सामरूपा च कामरूपा मनोहरा ।  
कमलस्था कञ्जमुखी कुञ्जरेश्वरगामिनी ॥ १९॥  
  
कुलरूपा कोटराक्षी कमलैश्वर्यदायिनी ।  
कुन्ती ककुद्मिनी कुल्ला कुरुकुल्ला करालिका ॥ २०॥  
  
कामेश्वरी काममाता कामतापविमोचिनी ।  
कामरूपा कामसत्वा कामकौतुककारिणी ॥ २१॥  
  
कारुण्यहृदया क्रींक्रींमन्त्ररूपा च कोटरा ।  
कौमोदकी कुमुदिनी कैवल्या कुलवासिनी ॥ २२॥  
  
केशवी केशवाराध्या केशिदैत्यनिषूदिनी ।  
क्लेशहा क्लेशरहिता क्लेशसङ्घविनाशिनी ॥ २३॥  
  
कराली च करालास्या करालासुरनाशिनी ।  
करालचर्मासिधरा करालकलनाशिनी ॥ २४॥  
  
कङ्किनी कङ्कनिरता कपालवरधारिणी ।  
खड्गहस्ता त्रिनेत्रा च खण्डमुण्डासिधारिणी ॥ २५॥  
  
खलहा खलहन्त्री च क्षरन्ती खगता सदा ।  
गङ्गागौतमपूज्या च गौरी गन्धर्ववासिनी ॥ २६॥  
  
गन्धर्वा गगणाराध्या गणा गन्धर्वसेविता ।  
गणत्कारगणा देवी निर्गुणा च गुणात्मिका ॥ २७॥  
  
गुणता गुणदात्री च गुणगौरवदायिनी ।  
गणेशमाता गम्भीरा गगणा ज्योतिकारिणी ॥ २८॥  
  
गौराङ्गी च गया गम्या गौतमस्थानवासिनी ।  
गदाधरप्रिया ज्ञेया ज्ञानगम्या गुहेश्वरी ॥ २९॥  
  
गायत्री च गुणवती गुणातीता गुणेश्वरी ।  
गणेशजननी देवी गणेशवरदायिनी ॥ ३०॥  
  
गणाध्यक्षनुता नित्या गणाध्यक्षप्रपूजिता ।  
गिरीशरमणी देवी गिरीशपरिवन्दिता ॥ ३१॥  
  
गतिदा गतिहा गीता गौतमी गुरुसेविता ।  
गुरुपूज्या गुरुयुता गुरुसेवनतत्परा ॥ ३२॥  
  
गन्धद्वारा च गन्धाढ्या गन्धात्मा गन्धकारिणी ।  
गीर्वाणपतिसम्पूज्या गीर्वाणपतितुष्टिदा ॥ ३३॥  
  
गीर्वाणाधिशरमणी गीर्वाणाधिशवन्दिता ।  
गीर्वाणाधिशसंसेव्या गीर्वाणाधिशहर्षदा ॥ ३४॥  
  
गानशक्तिर्गानगम्या गानशक्तिप्रदायिनी ।  
गानविद्या गानसिद्धा गानसन्तुष्टमानसा ॥ ३५॥  
  
गानातीता गानगीता गानहर्षप्रपूरिता ।  
गन्धर्वपतिसंहृष्टा गन्धर्वगुणमण्डिता ॥ ३६॥  
  
गन्धर्वगणसंसेव्या गन्धर्वगणमध्यगा ।  
गन्धर्वगणकुशला गन्धर्वगणपूजिता ॥ ३७॥  
  
गन्धर्वगणनिरता गन्धर्वगणभूषिता ।  
घर्घरा घोररूपा च घोरघुर्घुरनादिनी ॥ ३८॥  
  
घर्मबिन्दुसमुद्भूता घर्मबिन्दुस्वरूपिणी ।  
घण्टारवा घनरवा घनरूपा घनोदरी ॥ ३९॥  
  
घोरसत्वा च घनदा घण्टानादविनोदनी ।  
घोरचाण्डालिनी घोरा घोरचण्डविनाशिनी ॥ ४०॥  
  
घोरदानवदमनी घोरदानवनाशिनी ।  
घोरकर्मादिरहिता घोरकर्मनिषेविता ॥ ४१॥  
  
घोरतत्वमयी देवी घोरतत्वविमोचनी ।  
घोरकर्मादिरहिता घोरकर्मादिपूरिता ॥ ४२॥  
  
घोरकर्मादिनिरता घोरकर्मप्रवर्द्धिनी ।  
घोरभूतप्रमथिनी घोरवेतालनाशिनी ॥ ४३॥  
  
घोरदावाग्निदमनी घोरशत्रुनिषूदिनी ।  
घोरमन्त्रयुता चैव घोरमन्त्रप्रपूजिता ॥ ४४॥  
  
घोरमन्त्रमनोभिज्ञा घोरमन्त्रफलप्रदा ।  
घोरमन्त्रनिधिश्चैव घोरमन्त्रकृतास्पदा ॥ ४५॥  
  
घोरमन्त्रेश्वरी देवी घोरमन्त्रार्थमानसा ।  
घोरमन्त्रार्थतत्वज्ञा घोरमन्त्रार्थपारगा ॥ ४६॥  
  
घोरमन्त्रार्थविभवा घोरमन्त्रार्थबोधिनी ।  
घोरमन्त्रार्थनिचया घोरमन्त्रार्थजन्मभूः ॥ ४७॥  
  
घोरमन्त्रजपरता घोरमन्त्रजपोद्यता ।  
ङकारवर्णानिलया ङकाराक्षरमण्डिता ॥ ४८॥  
  
ङकारापररूपा ङकाराक्षररूपिणी ।  
चित्ररूपा चित्रनाडी चारुकेशी चयप्रभा ॥ ४९॥  
  
चञ्चला चञ्चलाकारा चारुरूपा च चण्डिका ।  
चतुर्वेदमयी चण्डा चण्डालगणमण्डिता ॥ ५०॥  
  
चाण्डालच्छेदिनी चण्डतपोनिर्मूलकारिणी ।  
चतुर्भुजा चण्डरूपा चण्डमुण्डविनाशिनी ॥ ५१॥  
  
चन्द्रिका चन्द्रकीर्तिश्च चन्द्रकान्तिस्तथैव च ।  
चन्द्रास्या चन्द्ररूपा च चन्द्रमौलिस्वरूपिणी ॥ ५२॥  
  
चन्द्रमौलिप्रिया चन्द्रमौलिसन्तुष्टमानसा ।  
चकोरबन्धुरमणी चकोरबन्धुपूजिता ॥ ५३॥  
  
चक्ररूपा चक्रमयी चक्राकारस्वरूपिणी ।  
चक्रपाणिप्रिया चक्रपाणिप्रीतिदायिनी ॥ ५४॥  
  
चक्रपाणिरसाभिज्ञा चक्रपाणिवरप्रदा ।  
चक्रपाणिवरोन्मत्ता चक्रपाणिस्वरूपिणी ॥ ५५॥  
  
चक्रपाणिश्वरी नित्यं चक्रपाणिनमस्कृता ।  
चक्रपाणिसमुद्भूता चक्रपाणिगुणास्पदा ॥ ५६॥  
  
चन्द्रावली चन्द्रवती चन्द्रकोटिसमप्रभा ।  
चन्दनार्चितपादाब्जा चन्दनान्वितमस्तका ॥ ५७॥  
  
चारुकीर्तिश्चारुनेत्रा चारुचन्द्रविभूषणा ।  
चारुभूषा चारुवेषा चारुवेषप्रदायिनी ॥ ५८॥  
  
चारुभूषाभूषिताङ्गी चतुर्वक्त्रवरप्रदा ।  
चतुर्वक्त्रसमाराध्या चतुर्वक्त्रसमाश्रिता ॥ ५९॥  
  
चतुर्वक्त्रचतुर्वाहा चतुर्थी च चतुर्दशी ।  
चित्रा चर्मण्वती चैत्री चन्द्रभागा च चम्पका ॥ ६०॥  
  
चतुर्द्दशयमाकारा चतुर्दशयमानुगा ।  
चतुर्दशयमप्रीता चतुर्दशयमप्रिया ॥ ६१॥  
  
छलस्था च्छिद्ररूपा च च्छद्मदा च्छद्मराजिका ।  
छिन्नमस्ता तथा च्छिन्ना च्छिन्नमुण्डविधारिणी ॥ ६२॥  
  
जयदा जयरूपा च जयन्ती जयमोहिनी ।  
जया जीवनसंस्था च जालन्धरनिवासिनी ॥ ६३॥  
  
ज्वालामुखी ज्वालदात्री जाज्वल्यदहनोपमा ।  
जगद्वन्द्या जगत्पूज्या जगत्त्राणपरायणा ॥ ६४॥  
  
जगती जगताधारा जन्ममृत्युजरापहा ।  
जननी जन्मभूमिश्चजन्मदा जयशालिनी ॥ ६५॥  
  
ज्वररोगहरा ज्वाला ज्वालामालाप्रपूरिता ।  
जम्भारातीश्वरी जम्भारातिवैभवकारिणी ॥ ६६॥  
  
जम्भारातिस्तुता जम्भारातिशत्रुनिषूदिनी ।  
जयदुर्गा जयाराध्या जयकाली जयेश्वरी ॥ ६७॥  
  
जयतारा जयातीता जयशङ्करवल्लभा ।  
जयदा जह्नुतनया जलधित्रासकारिणी ॥ ६८॥  
  
जलधिव्याधिदमनी जलधिज्वरनाशिनी ।  
जङ्गमेशी जाड्यहरा जाड्यसङ्घनिवारिणी ॥ ६९॥  
  
जाड्यग्रस्तजनातीता जाड्यरोगनिवारिणी ।  
जन्मदात्री जन्महर्त्री जयघोषसमन्विता ॥ ७०॥  
  
जपयोगसमायुक्ता जपयोगविनोदिनी ।  
जपयोगप्रिया जाप्या जपातीता जयस्वना ॥ ७१॥  
  
जायाभावस्थिता जाया जायाभावप्रपूरणी ।  
जपाकुसुमसङ्काशा जपाकुसुमपूजिता ॥ ७२॥  
  
जपाकुसुमसम्प्रीता जपाकुसुममण्डिता ।  
जपाकुसुमवद्भासा जपाकुसुमरूपिणी ॥ ७३॥  
  
जमदग्निस्वरूपा च जानकी जनकात्मजा ।  
झञ्झावातप्रमुक्ताङ्गी झोरझङ्कारवासिनी ॥ ७४॥  
  
झङ्कारकारिणी झञ्झावातरूपा च झङ्करी ।  
ञकाराणुस्वरूपा च टनटङ्कारनादिनी ॥ ७५॥  
  
टङ्कारी टकुवाणी च ठकाराक्षररूपिणी ।  
डिण्डिमा च तथा डिम्भा डिण्डुडिण्डिमनादिनी ॥ ७६॥  
  
ढक्कामयी ढिलमयी नृत्यशब्दा विलासिनी ।  
ढक्का ढक्केश्वरी ढक्काशब्दरूपा तथैव च ॥ ७७॥  
  
ढक्कानादप्रिया ढक्कानादसन्तुष्टमानसा ।  
णङ्कारा णाक्षरमयी णाक्षरादिस्वरूपिणी ॥ ७८॥  
  
त्रिपुरा त्रिपुरमयी चैव त्रिशक्तिस्त्रिगुणात्मिका ।  
तामसी च त्रिलोकेशी त्रिपुरा च त्रयीश्वरी ॥ ७९॥  
  
त्रिविद्या च त्रिरूपा च त्रिनेत्रा च त्रिरूपिणी ।  
तारिणी तरला तारा तारकारिप्रपूजिता ॥ ८०॥  
  
तारकारिसमाराध्या तारकारिवरप्रदा ।  
तारकारिप्रसूस्तन्वी तरुणी तरलप्रभा ॥ ८१॥  
  
त्रिरूपा च त्रिपुरगा त्रिशूलवरधारिणी ।  
त्रिशूलिनी तन्त्रमयी तन्त्रशास्त्रविशारदा ॥ ८२॥  
  
तन्त्ररूपा तपोमूर्तिस्तन्त्रमन्त्रस्वरूपिणी ।  
तडित्तडिल्लताकारा तत्वज्ञानप्रदायिनी ॥ ८३॥  
  
तत्वज्ञानेश्वरी देवी तत्वज्ञानप्रबोधिनी ।  
त्रयीमयी त्रयीसेव्या त्र्यक्षरी त्र्यक्षरेश्वरी ॥ ८४॥  
  
तापविध्वंसिनी तापसङ्घनिर्मूलकारिणी ।  
त्रासकर्त्री त्रासहर्त्री त्रासदात्री च त्रासहा ॥ ८५॥  
  
तिथीशा तिथिरूपा च तिथिस्था तिथिपूजिता ।  
तिलोत्तमा च तिलदा तिलप्रिता तिलेश्वरी ॥ ८६॥  
  
त्रिगुणा त्रिगुणाकारा त्रिपुरी त्रिपुरात्मिका ।  
त्रिकुटा त्रिकुटाकारा त्रिकुटाचलमध्यगा ॥ ८७॥  
  
त्रिजटा च त्रिनेत्रा च त्रिनेत्रवरसुन्दरी ।  
तृतीया च त्रिवर्षा च त्रिविधा त्रिमतेश्वरी ॥ ८८॥  
  
त्रिकोणस्था त्रिकोणेशी त्रिकोणयन्त्रमध्यगा ।  
त्रिसन्ध्या च त्रिसन्ध्यार्च्या त्रिपदा त्रिपदास्पदा ॥ ८९॥  
  
स्थानस्थिता स्थलस्था च धन्यस्थलनिवासिनी ।  
थकाराक्षररूपा च स्थलरूपा तथैव च ॥ ९०॥  
  
स्थूलहस्ता तथा स्थूला स्थैर्यरूपप्रकाशिनी ।  
दुर्गा दुर्गार्तिहन्त्री च दुर्गबन्धविमोचिनी ॥ ९१॥  
  
देवी दानवसंहन्त्री दनुज्येष्ठनिषूदिनी ।  
दारापत्यप्रदा नित्या शङ्करार्द्धाङ्गधारिणी ॥ ९२॥  
  
दिव्याङ्गी देवमाता च देवदुष्टविनाशिनी ।  
दीनदुःखहरा दीनतापनिर्मूलकारिणी ॥ ९३॥  
  
दीनमाता दीनसेव्या दीनदम्भविनाशिनी ।  
दनुजध्वंसिनी देवी देवकी देववल्लभा ॥ ९४॥  
  
दानवारिप्रिया दीर्घा दानवारिप्रपूजिता ।  
दीर्घस्वरा दीर्घतनुर्द्दीर्घदुर्गतिनाशिनी ॥ ९५॥  
  
दीर्घनेत्रा दीर्घचक्षुर्द्दीर्घकेशी दिगम्बरा ।  
दिगम्बरप्रिया दान्ता दिगम्बरस्वरूपिणी ॥ ९६॥  
  
दुःखहीना दुःखहरा दुःखसागरतारिणी ।  
दुःखदारिद्र्यशमनी दुःखदारिद्र्यकारिणी ॥ ९७॥  
  
दुःखदा दुस्सहा दुष्टखण्डनैकस्वरूपिणी ।  
देववामा देवसेव्या देवशक्तिप्रदायिनी ॥ ९८॥  
  
दामिनी दामिनीप्रीता दामिनीशतसुन्दरी ।  
दामिनीशतसंसेव्या दामिनीदामभूषिता ॥ ९९॥  
  
देवताभावसन्तुष्टा देवताशतमध्यगा ।  
दयार्द्दरा च दयारूपा दयादानपरायणा ॥ १००॥  
  
दयाशीला दयासारा दयासागरसंस्थिता ।  
दशविद्यात्मिका देवी दशविद्यास्वरूपिणी ॥ १०१॥  
  
धरणी धनदा धात्री धन्या धन्यपरा शिवा ।  
धर्मरूपा धनिष्ठा च धेया च धीरगोचरा ॥ १०२॥  
  
धर्मराजेश्वरी धर्मकर्मरूपा धनेश्वरी ।  
धनुर्विद्या धनुर्गम्या धनुर्द्धरवरप्रदा ॥ १०३॥  
  
धर्मशीला धर्मलीला धर्मकर्मविवर्जिता ।  
धर्मदा धर्मनिरता धर्मपाखण्डखण्डिनी ॥ १०४॥  
  
धर्मेशी धर्मरूपा च धर्मराजवरप्रदा ।  
धर्मिणी धर्मगेहस्था धर्माधर्मस्वरूपिणी ॥ १०५॥  
  
धनदा धनदप्रीता धनधान्यसमृद्धिदा ।  
धनधान्यसमृद्धिस्था धनधान्यविनाशिनी ॥ १०६॥  
  
धर्मनिष्ठा धर्मधीरा धर्ममार्गरता सदा ।  
धर्मबीजकृतस्थाना धर्मबीजसुरक्षिणी ॥ १०७॥  
  
धर्मबीजेश्वरी धर्मबीजरूपा च धर्मगा ।  
धर्मबीजसमुद्भूता धर्मबीजसमाश्रिता ॥ १०८॥  
  
धराधरपतिप्राणा धराधरपतिस्तुता ।  
धराधरेन्द्रतनुजा धराधरेन्द्रवन्दिता ॥ १०९॥  
  
धराधरेन्द्रगेहस्था धराधरेन्द्रपालिनी ।  
धराधरेन्द्रसर्वार्तिनाशिनी धर्मपालिनी ॥ ११०॥  
  
नवीना निर्म्मला नित्या नागराजप्रपूजिता ।  
नागेश्वरी नागमाता नागकन्या च नग्निका ॥ १११॥  
  
निर्लेपा निर्विकल्पा च निर्लोमा निरुपद्रवा ।  
निराहारा निराकारा निरञ्जनस्वरूपिणी ॥ ११२॥  
  
नागिनी नागविभवा नागराजपरिस्तुता ।  
नागराजगुणज्ञा च नागराजसुखप्रदा ॥ ११३॥  
  
नागलोकगता नित्यं नागलोकनिवासिनी ।  
नागलोकेश्वरी नागभागिनी नागपूजिता ॥ ११४॥  
  
नागमध्यस्थिता नागमोहसंक्षोभदायिनी ।  
नृत्यप्रिया नृत्यवती नृत्यगीतपरायणा ॥ ११५॥  
  
नृत्येश्वरी नर्तकी च नृत्यरूपा निराश्रया ।  
नारायणी नरेन्द्रस्था नरमुण्डास्थिमालिनी ॥ ११६॥  
  
नरमांसप्रिया नित्या नररक्तप्रिया सदा ।  
नरराजेश्वरी नारीरूपा नारीस्वरूपिणी ॥ ११७॥  
  
नारीगणार्चिता नारीमध्यगा नूतनाम्बरा ।  
नर्मदा च नदीरूपा नदीसङ्गमसंस्थिता ॥ ११८॥  
  
नर्मदेश्वरसम्प्रीता नर्मदेश्वररूपिणी ।  
पद्मावती पद्ममुखी पद्मकिञ्जल्कवासिनी ॥ ११९॥  
  
पट्टवस्त्रपरीधाना पद्मरागविभूषिता ।  
परमा प्रीतिदा नित्यं प्रेतासननिवासिनी ॥ १२०॥  
  
परिपूर्णरसोन्मत्ता प्रेमविह्वलवल्लभा ।  
पवित्रासवनिष्पूता प्रेयसी परमात्मिका ॥ १२१॥  
  
प्रियव्रतपरा नित्यं परमप्रेमदायिनी ।  
पुष्पप्रिया पद्मकोशा पद्मधर्मनिवासिनी ॥ १२२॥  
  
फेत्कारिणी तन्त्ररूपा फेरुफेरवनादिनी ।  
वंशिनी वंशरूपा च बगला वामरूपिणी ॥ १२३॥  
  
वाङ्मयी वसुधा धृष्या वाग्भवाख्या वरा नरा ।  
बुद्धिदा बुद्धिरूपा च विद्या वादस्वरूपिणी ॥ १२४॥  
  
बाला वृद्धमयीरूपा वाणी वाक्यनिवासिनी ।  
वरुणा वाग्वती वीरा वीरभूषणभूषिता ॥ १२५॥  
  
वीरभद्रार्चितपदा वीरभद्रप्रसूरपि ।  
वेदमार्गरता वेदमन्त्ररूपा वषट् प्रिया ॥ १२६॥  
  
वीणावाद्यसमायुक्ता वीणावाद्यपरायणा ।  
वीणारवा तथा वीणाशब्दरूपा च वैष्णवी ॥ १२७॥  
  
वैष्णवाचारनिरता वैष्णवाचारतत्परा ।  
विष्णुसेव्या विष्णुपत्नी विष्णुरूपा वरानना ॥ १२८॥  
  
विश्वेश्वरी विश्वमाता विश्वनिर्माणकारिणी ।  
विश्वरूपा च विश्वेशी विश्वसंहारकारिणी ॥ १२९॥  
  
भैरवी भैरवाराध्या भूतभैरवसेविता ।  
भैरवेशी तथा भीमा भैरवेश्वरतुष्टिदा ॥ १३०॥  
  
भैरवाधिशरमणी भैरवाधिशपालिनी ।  
भीमेश्वरी भीममाता भीमशब्दपरायणा ॥ १३१॥  
  
भीमरूपा च भीमेशी भीमा भीमवरप्रदा ।  
भीमपूजितपादाब्जा भीमभैरवपालिनी ॥ १३२॥  
  
भीमासुरध्वंसकरी भीमदुष्टविनाशिनी ।  
भुवना भुवनाराध्या भवानी भूतिदा सदा ॥ १३३॥  
  
भयदा भयहन्त्री च अभया भयरूपिणी ।  
भीमनादा विह्वला च भयभीतिविनाशिनी ॥ १३४॥  
  
मत्ता प्रमत्तरूपा च मदोन्मत्तस्वरूपिणी ।  
मान्या मनोज्ञा माना च मङ्गला च मनोहरा ॥ १३५॥  
  
माननीया महापूज्या महामहिषमर्द्दिनी ।  
महिषासुरहन्त्री च मातङ्गी मयवासिनी ॥ १३६॥  
  
माध्वी मधुमयी मुद्रा मुद्रिका मन्त्ररूपिणी ।  
महाविश्वेश्वरी दूती मौलिचन्द्रप्रकाशिनी ॥ १३७॥  
  
यशःस्वरूपिणी देवी योगमार्गप्रदायिनी ।  
योगिनी योगगम्या च याम्येशी योगरूपिणी ॥ १३८॥  
  
यज्ञाङ्गी च योगमयी जपरूपा जपात्मिका ।  
युगाख्या च युगान्ता च योनिमण्डलवासिनी ॥ १३९॥  
  
अयोनिजा योगनिद्रा योगानन्दप्रदायिनी ।  
रमा रतिप्रिया नित्यं रतिरागविवर्द्धिनी ॥ १४०॥  
  
रमणी राससम्भूता रम्या रासप्रिया रसा ।  
रणोत्कण्ठा रणस्था च वरा रङ्गप्रदायिनी ॥ १४१॥  
  
रेवती रणजैत्री च रसोद्भूता रणोत्सवा ।  
लता लावण्यरूपा च लवणाब्धिस्वरूपिणी ॥ १४२॥  
  
लवङ्गकुसुमाराध्या लोलजिह्वा च लेलिहा ।  
वशिनी वनसंस्था च वनपुष्पप्रिया वरा ॥ १४३॥  
  
प्राणेश्वरी बुद्धिरूपा बुद्धिदात्री बुधात्मिका ।  
शमनी श्वेतवर्णा च शाङ्करी शिवभाषिणी ॥ १४४॥  
  
श्याम्यरूपा शक्तिरूपा शक्तिबिन्दुनिवासिनी ।  
सर्वेश्वरी सर्वदात्री सर्वमाता च शर्वरी ॥ १४५॥  
  
शाम्भवी सिद्धिदा सिद्धा सुषुम्ना सुरभासिनी ।  
सहस्रदलमध्यस्था सहस्रदलवर्त्तिनी ॥ १४६॥  
  
हरप्रिया हरध्येया हूँकारबीजरूपिणी ।  
लङ्केश्वरी च तरला लोममांसप्रपूजिता ॥ १४७॥  
  
क्षेम्या क्षेमकरी क्षामा क्षीरबिन्दुस्वरूपिणी ।  
क्षिप्तचित्तप्रदा नित्यं क्षौमवस्त्रविलासिनी ॥ १४८॥  
  
छिन्ना च च्छिन्नरूपा च क्षुधा क्षौत्काररूपिणी ।  
सर्ववर्णमयी देवी सर्वसम्पत्प्रदायिनी ॥ १४९॥  
  
सर्वसम्पत्प्रदात्री च सम्पदापद्विभूषिता ।  
सत्त्वरूपा च सर्वार्था सर्वदेवप्रपूजिता ॥ १५०॥  
  
सर्वेश्वरी सर्वमाता सर्वज्ञा सुरसृत्मिका ।  
सिन्धुर्मन्दाकिनी गङ्गा नदीसागररूपिणी ॥ १५१॥  
  
सुकेशी मुक्तकेशी च डाकिनी वरवर्णिनी ।  
ज्ञानदा ज्ञानगगना सोममण्डलवासिनी ॥ १५२॥  
  
आकाशनिलया नित्या परमाकाशरूपिणी ।  
अन्नपूर्णा महानित्या महादेवरसोद्भवा ॥ १५३॥  
  
मङ्गला कालिका चण्डा चण्डनादातिभीषणा ।  
चण्डासुरस्य मथिनी चामुण्डा चपलात्मिका ॥ १५४॥  
  
चण्डी चामरकेशी च चलत्कुण्डलधारिणी ।  
मुण्डमालाधरा नित्या खण्डमुण्डविलासिनी ॥ १५५॥  
  
खड्गहस्ता मुण्डहस्ता वरहस्ता वरप्रदा ।  
असिचर्मधरा नित्या पाशाङ्कुशधरा परा ॥ १५६॥  
  
शूलहस्ता शिवहस्ता घण्टानादविलासिनी ।  
धनुर्बाणधराऽऽदित्या नागहस्ता नगात्मजा ॥ १५७॥  
  
महिषासुरहन्त्री च रक्तबीजविनाशिनी ।  
रक्तरूपा रक्तगा च रक्तहस्ता भयप्रदा ॥ १५८॥  
  
असिता च धर्मधरा पाशाङ्कुशधरा परा ।  
धनुर्बाणधरा नित्या धूम्रलोचननाशिनी ॥ १५९॥  
  
परस्था देवतामूर्तिः शर्वाणी शारदा परा ।  
नानावर्णविभूषाङ्गी नानारागसमापिनी ॥ १६०॥  
  
पशुवस्त्रपरीधाना पुष्पायुधधरा परा ।  
मुक्तरञ्जितमालाढ्या मुक्ताहारविलासिनी ॥ १६१॥  
  
स्वर्णकुण्डलभूषा च स्वर्णसिंहासनस्थिता ।  
सुन्दराङ्गी सुवर्णाभा शाम्भवी शकटात्मिका ॥ १६२॥  
  
सर्वलोकेशविद्या च मोहसम्मोहकारिणी ।  
श्रेयसी सृष्टिरूपा च च्छिन्नच्छद्ममयी च्छला ॥ १६३॥  
  
छिन्नमुण्डधरा नित्या नित्यानन्दविधायिनी ।  
नन्दा पूर्णा च रिक्ता च तिथयः पूर्णषोडशी ॥ १६४॥  
  
कुहूः सङ्क्रान्तिरूपा च पञ्चपर्वविलासिनी ।  
पञ्चबाणधरा नित्या पञ्चमप्रीतिदा परा ॥ १६५॥  
  
पञ्चपत्राभिलाषा च पञ्चामृतविलासिनी ।  
पञ्चाली पञ्चमी देवी पञ्चरक्तप्रसारिणी ॥ १६६॥  
  
पञ्चबाणधरा नित्या नित्यदात्री दयापरा ।  
पललादिप्रिया नित्याऽपशुगम्या परेशिता ॥ १६७॥  
  
परा पररहस्या च परमप्रेमविह्वला ।  
कुलिना केशिमार्गस्था कुलमार्गप्रकाशिनी ॥ १६८॥  
  
कुलाकुलस्वरूपा च कुलार्णवमयी कुला ।  
रुक्मा च कालरूपा च कालकम्पनकारिणी ॥ १६९॥  
  
विलासरूपिणी भद्रा कुलाकुलनमस्कृता ।  
कुबेरवित्तधात्री च कुमारजननी परा ॥ १७०॥  
  
कुमारीरूपसंस्था च कुमारीपूजनाम्बिका ।  
कुरङ्गनयना देवी दिनेशास्याऽपराजिता ॥ १७१॥  
  
कुण्डलीकदली सेना कुमार्गरहिता वरा ।  
अनतरूपाऽनन्तस्था आनन्दसिन्धुवासिनी ॥ १७२॥  
  
इलास्वरूपिणी देवी इईभेदभयङ्करी ।  
इडा च पिङ्गला नाडी इकाराक्षररूपिणी ॥ १७३॥  
  
उमा चोत्पत्तिरूपा च उच्चभावविनाशिनी ।  
ऋग्वेदा च निराराध्या यजुर्वेदप्रपूजिता ॥ १७४॥  
  
सामवेदेन सङ्गीता अथर्ववेदभाषिणी ।  
ऋकाररूपिणी ऋक्षा निरक्षरस्वरूपिणी ॥ १७५॥  
  
अहिदुर्गासमाचारा इकारार्णस्वरूपिणी ।  
ॐकारा प्रणवस्था च ॐकारादिस्वरूपिणी ॥ १७६॥  
  
अनुलोमविलोमस्था थकारवर्णसम्भवा ।  
पञ्चाशद्वर्णबीजाढ्या पञ्चाशन्मुण्डमालिका ॥ १७७॥  
  
प्रत्येका दशसंख्या च षोडशी च्छिन्नमस्तका ।  
षडङ्गयुवतीपूज्या षडङ्गरूपवर्जिता ॥ १७८॥  
  
षड्वक्त्रसंश्रिता नित्या विश्वेशी खड्गदालया ।  
मालामन्त्रमयी मन्त्रजपमाता मदालसा ॥ १७९॥  
  
सर्वविश्वेश्वरी शक्तिः सर्वानन्दप्रदायिनी ।  
इति श्रीच्छिन्नमस्ताया नामसहस्रमुत्तमम् ॥ १८०॥  
  
पूजाक्रमेण कथितं साधकानां सुखावहम् ।  
गोपनीयं गोपनीयं गोपनीयं न संशयः ॥ १८१॥  
  
अर्द्धरात्रे मुक्तकेशो भक्तियुक्तो भवेन्नरः ।  
जपित्वा पूजयित्वा च पठेन्नामसहस्रकम् ॥ १८२॥  
  
विद्यासिद्धिर्भवेत्तस्य षण्मासाभ्यासयोगतः ।  
येन केन प्रकारेण देवीभक्तिपरो भवेत् ॥ १८३॥  
  
अखिलान्स्तम्भयेल्लोकांराज्ञोऽपि मोहयेत्सदा ।  
आकर्षयेद्देवशक्तिं मारयेद्देवि विद्विषम् ॥ १८४॥  
  
शत्रवो दासतां यान्ति यान्ति पापानि संक्षयम् ।  
मृत्युश्च क्षयतां याति पठनाद्भाषणात्प्रिये ॥ १८५॥  
  
प्रशस्तायाः प्रसादेन किं न सिद्ध्यति भूतले ।  
इदं रहस्यं परमं परं स्वस्त्ययनं महत् ॥ १८६॥  
  
धृत्वा बाहौ महासिद्धिः प्राप्यते नात्र संशयः ।  
अनया सदृशी विद्या विद्यते न महेश्वरि ॥ १८७॥  
  
वारमेकं तु योऽधीते सर्वसिद्धीश्वरो भवेत् ।  
कुलवारे कुलाष्टम्यां कुहूसङ्क्रान्तिपर्वसु ॥ १८८॥  
  
यश्चेमं पठते विद्यां तस्य सम्यक्फलं शृणु ।  
अष्टोत्तरशतं जप्त्वा पठेन्नामसहस्रकम् ॥ १८९॥  
  
भक्त्या स्तुत्वा महादेवि सर्वपापात्प्रमुच्यते ।  
सर्वपापैर्विनिर्मुक्तः सर्वसिद्धीश्वरो भवेत् ॥ १९०॥  
  
अष्टम्यां वा निशीथे च चतुष्पथगतो नरः ।  
माषभक्तबलिं दत्वा पठेन्नामसहस्रकम् ॥ १९१॥  
  
सुदर्शवामवेद्यां तु मासत्रयविधानतः ।  
दुर्जयः कामरूपश्च महाबलपराक्रमः ॥ १९२॥  
  
कुमारीपूजनं नाम मन्त्रमात्रं पठेन्नरः ।  
एतन्मन्त्रस्य पठनात्सर्वसिद्धीश्वरो भवेत् ॥ १९३॥  
  
इति ते कथितं देवि सर्वसिद्धिपरं नरः ।  
जप्त्वा स्तुत्वा महादेवीं सर्वपापैः प्रमुच्यते ॥ १९४॥  
  
न प्रकाश्यमिदं देवि सर्वदेवनमस्कृतम् ।  
इदं रहस्यं परमं गोप्तव्यं पशुसङ्कटे ॥ १९५॥  
  
इति सकलविभूतेर्हेतुभूतं प्रशस्तं पठति  
य इह मर्त्त्यश्छिन्नमस्तास्तवं च ।  
धनद इव धनाढ्यो माननीयो नृपाणां स भवति  
च जनानामाश्रयः सिद्धिवेत्ता ॥ १९६॥  
  
॥ इति श्रीविश्वसारतन्त्रे शिवपार्वतीसंवादे  
श्रीच्छिन्नमस्तासहस्रनामस्तोत्रं सम्पूर्णम् ॥  
  
  
Encoded and Proofread by Ravin Bhalekar ravibhalekar@hotmail.com  
  
