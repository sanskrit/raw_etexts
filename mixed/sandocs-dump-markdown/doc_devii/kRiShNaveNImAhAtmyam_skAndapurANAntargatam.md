---
Category: devii, nadI, devI
File name: kRiShNaveNImAhAtmya.itx
Indexextra: (Commentary)
Language: Sanskrit
Latest update: November 2, 2016
Location: doc_devii
Proofread by: G. Sankaranarayanan
Send corrections to: Sanskrit@cheerful.com
Site access: https://sanskritdocuments.org
Source: skAndapurANa
SubDeity: nadI
Subject: philosophy/hinduism/religion
Sublocation: devii
Text title: kRiShNaveNImAhAtmya
Texttype: pramukha
Transliterated by: G. Sankaranarayanan
engtitle: Importance of kRiShNA River
itxtitle: kRiShNaveNImAhAtmyam (skAndapurANAntargatam)
title: कृइष्णवेणीमाहात्म्यम् (स्कान्दपुराणान्तर्गतम्)

---
  
 श्रीकृष्णामाहात्म्यम्   
  
अथ श्रीकृष्णवेणीमाहात्म्यम् ।  
कृष्णाया यः पुनातीशो नानातीर्थवपुः प्रभुः ।  
सञ्जीवयति चाशेषं नमोस्तु प्रत्यगात्मने ॥  
  
कदाचिन्नारदं प्राप्तं नमस्कृत्वा महर्षयः ।  
अर्चयित्वा मुनिं प्राहुः द्वापरान्ते कलौ युगे ॥  
  
ऋषय ऊचुः ।  
भगवन् जगतां नाथे कृष्णे त्यक्त्वा दिवं गते ।  
सम्भ्रान्तानामिवान्धानां त्वं नो दृष्टिपथं गतः ॥  
  
कथं कलियुगं घोरं प्रवृत्तं ह्यधरोत्तरम् ।  
छेदनं धर्मसेतूनां साधूनां दुर्गुणोदयम् ॥  
  
सतामपि मनःक्षुभ्यन्निकृतौ कश्चिदीश्वरः ।  
कालस्यास्य प्रभावेन धर्मो नोद्भवति क्वचित् ॥  
  
ततोपि द्रव्यशुद्धिस्तु पात्रशुद्धिस्ततोपि न ।  
आत्मनश्च सहायानां पात्रस्य धनदस्य च ॥  
  
अशुद्धिविहितो धर्मो व्यभिचाराय कल्पते ।  
यतः कश्चिच्छ्रुतः शुद्धः सोप्यन्यस्मान्मली भवेत् ॥  
  
कलौ पतितसंसर्गं ज्ञातुं त्यक्तुं च कः प्रभुः ॥  
  
कथं न दग्धा विष्टाग्नौ नार्द्रस्य निवसन् जले ।  
नारदोक्तकलिदोषनिरसनप्रवचनघट्टः ॥  
  
कथं न लिप्यते पापैः कलौ कल्मषसंवृते ।  
यज्ञमन्त्राश्च वेदाश्च शुद्धादन्यत्र दुस्त्यजेत् ॥  
  
सङ्गदोषादन्नदोषान्निर्वीर्या भ्रष्टबीजवत् ।  
महापथं वा गच्छामः किं वान्यच्चरणं वद ॥  
  
नारद उवाच ।  
सत्यमेतन्महाभाग दुर्निवार्यमिदं कलौ ।  
एतदेव समुद्दिश्य पार्था याता महापथम् ॥  
  
तथापि विप्र देहानां धृत्या यदिह लभ्यते ।  
मरणेन तु तल्लभ्यं मृत्युं नेच्छेत्प्रमादतः ॥  
  
किञ्च नात्मवतां द्वेष्यः कलिर्मे न भवादृशम् ।  
कृते यल्लभ्यते पुण्यं तदत्रैव कलौ युगे ॥  
  
अनात्मनः स्वभक्तस्य द्विजाः कलियुगं सदा ।  
सुधियस्त्वीशभक्तस्य सदाह्लादीकृतं युगम् ॥  
  
यत्तु कालस्वभावेन बलात्पापोद्भवः कलौ ।  
तत्रापि श्रूयतां त्राणं दैवतैरपि निर्मितम् ।  
सृष्ट्यर्थं चोदितो ब्रह्मा कल्पादौ किल विष्णुना ॥  
  
प्राञ्जलिस्तं प्रणम्येशमिममर्थं व्यजिज्ञपत् ।  
ब्रह्मोवाच ।  
कार्या चतुर्युगावस्था यया नाथ त्वदाज्ञया ।  
यदजय्यः कलिः प्राप्तः ततो लोकस्थितिः कथम् ॥  
  
अघप्रवृद्ध्या निर्जीवे नष्टे लोके कलौ युगे ।  
चतुर्युगसहस्रान्ता कथं कल्पस्थितिः प्रभो ॥  
  
श्रीभगवानुवाच ।  
सत्यं कलौ जगत्त्राणं कार्यं नैवान्यथास्थितिः ।  
नन्वेतदर्थे तीर्थानि कल्पे कल्पे सृजस्यज ॥  
  
गङ्गाद्याश्च महानद्यो नदाः प्रस्रवणानि च ।  
विविधानि च तीर्थानि सृज त्वं पूर्ववद्भुवि ॥  
  
मातरं सर्वतीर्थानां नदीनामग्रजां त्वहम् ।  
  
कृष्णानद्युत्पत्तिप्रचारः  
स्रक्ष्यामि पूर्ववत्कृष्णां मन्मायां जगतां स्थितेः ।  
तीर्थानां च प्रभावेन कलिकल्मषशत्रुणा ॥  
  
कृष्णायाश्चापि सान्निध्यात् नात्युद्भविष्यति ।  
कलौ जुषाणाः तीर्थानि मां च कृष्णां विशेषतः ॥  
  
धीराः केचिद्भविष्यन्ति बीजं कृतयुगस्य हि ।  
नारद उवाच ।  
एवमुक्त्वा स्वयं विष्णुः कल्पादिषु यथापुरा ।  
ससर्ज कृष्णां ब्रह्मापि तीर्थान्यपि तदाज्ञया ॥  
  
इत्थं दुस्तरदोषौघत्राणार्थं निर्मितानि ह ।  
कलौ तीर्थानि सेवेत न दोषः कश्चन स्पृशेत् ॥  
  
यथा मन्त्रौषधाभिज्ञो ज्वालामध्ये न दह्यते ।  
एवं सदैव तीर्थार्थी न धृष्यः कलिजैरघैः ॥  
  
तस्माद्भजत तीर्थानि स्मरतामघहरं हरिम् ।  
एवं कृतयुगं न स्यान्न प्रयात महापथम् ॥  
  
ऋषय ऊचुः ।  
अहो भगवता नूनं रक्षार्थं प्रहितोद्य नः ।  
मुनीश त्वं हि भीतानां त्राणं परमिहोक्तवान् ॥  
  
ऋषे कथय नः पुण्यां कृष्णां तां तीर्थमातरम् ।  
यथा ससर्ज लक्ष्मीशस्स्वयं प्राह च तादृशम् ॥  
  
नारद उवाच ।  
तदेवं ब्रह्मणाप्येवं पृष्टो विस्मयशालिना ।  
तस्या माहात्म्यमतुलं भूयः प्राहेति केशवः ॥  
  
श्रीभगवानुवाच ।  
जगत्स्थित्यै मया ब्रह्मन् कल्पे कल्पे हि सृज्यते ।  
कृष्णा नाम नदी पुण्या तत्कथाघौघनाशिनी ॥  
  
यस्याः कलिरलं भीतः पुण्यसिन्धोरघात्मकः ।  
मन्दीभवत्स्वविभवो निश्शङ्कं न प्रवर्तते ॥  
  
तस्याः संस्मरणस्पर्शपानस्नानस्तवादिभिः ।  
निष्पापा मनुजास्सर्वे लभन्ते गतिमीप्सिताम् ॥  
  
बहुना किं वदिष्यामि धृतधर्मां नदीमिमाम् ॥  
  
स्पृशन् सर्वगतो वायुः पावयत्यखिलं जगत् ।  
कार्यद्वयं समुद्दिश्य कृष्णवेणी भवाम्यहम् ॥  
  
जगतां रक्षणार्थाय मद्भक्तानां च मुक्तये ।  
अस्ति मुक्त्या उपायोऽन्यो योगाख्यस्स तु दुष्करः ॥  
  
सुकरस्त्वेष सर्वेषां कृष्णवेण्या उपाश्रयः ।  
कर्मभूमिमिमां मर्त्याः भजमाना यदात्मिकाम् ॥  
  
कीर्तयन्तस्स्मरन्तश्च मम मायां तरन्त्यलम् ।  
यथा यथा सुखं वस्स्यात् स्यात्सिद्धिस्स्वात्मनां तथा ॥  
  
मया प्रयुज्यते नित्यं भक्तायासासहिष्णुना ।  
तज्जलं पिबतां तावत् तदात्माहं स्वयं हृदि ॥  
  
प्रविश्य वर्धयाम्याशु ज्ञानं भवभयापहम् ।  
अद्यापि तां सर्वजगत्तमोघ्नां स्रक्ष्यामि मा ते कलिभीस्सृजत्वम् ।  
लोकांश्चतुर्वक्त्र न हि स्थिता यामर्कप्रभायां तमसां विभूतिः ॥  
  
नारद उवाच ।  
इत्युक्त्वा भगवान् विष्णुः महायोगेश्वरेश्वरः ।  
कृष्णां ससर्ज सम्पन्नो दिव्यमूर्तिं सुलोचनाम् ॥  
  
श्यामलां विष्णुचिह्नाङ्कां चतुर्बाहुं सुभाषिताम् ।  
पीताम्बरां सुप्रसन्नां साक्षात्कल्पलतामिव ॥  
  
चन्द्रिकाकान्तिमुत्सृज्य वस्तुकान्तिप्रदायिनीम् ।  
तेजस्साक्षादिवोत्पन्नां लावण्यस्याधिदेवताम् ॥  
  
प्रसन्नादर्शनीयाश्च प्रभया तन्मुखा दिशः ।  
मालिन्यं तत्यजुः काष्ठाश्चिरमिन्दुवियोगजम् ॥  
  
तां जगत्पावनीं दृष्ट्वा कलेर्भीतिहरां शुभाम् ।  
पुत्रीत्वं जगृहे ब्रह्मा प्रसन्नस्य हरेर्गिरा ॥  
  
ततस्स्पृष्ट्वा जगत्सर्वं तत्र तीर्थान्यकल्पयत् ।  
ब्रह्मा जगदघघ्नानि यथा प्राह जगद्गुरुः ।  
कृष्णा च ब्रह्मलोकस्था पश्चाद्देवी भुवङ्गता ॥  
  
पावयत्यखिलं लोकमनन्तमहिमान्विता ।  
एवमेषा जगन्माता कृष्णा विष्णुतनुस्स्वयम् ॥  
  
माहात्म्यमस्याः सकलमनन्तं को वदिष्यति ।  
सुरभिर्देवी लोकविश्रुता भुवि कृष्णेऽष्टवरप्रपूरणे ।  
सुरभेरियमेव चाधिका स्वजनेभ्योऽखिलधर्ममोक्षदा ॥  
  
इति श्रीस्कान्दपुराणे कृष्णवेणीमाहात्म्ये कृष्णानदीप्रादुर्भावो  
नाम प्रथमोध्यायः ॥  
  
  
  
अथ कृष्णमहिमाप्रशंसनघट्टः ।  
ऋषय ऊचुः ।  
स्वामिन् कथय कारुण्याद्भूयो माहात्म्यमुत्तमम् ।  
कृष्णाया न हि नस्तुष्टिश्शृण्वतां त्वद्वचोमृतम् ॥  
  
कथं देवी भुवं नीता कानि तीर्थानि तत्र च ।  
आश्चर्यं चैव तद्गुह्यं त्वदन्यः को वदिष्यति ॥  
  
इत्युक्त्वा विप्रमुख्यैस्तैर्मुनिर्भागवतोत्तमः ।  
कृष्णाश्रयां कथां पुण्यां प्राह हर्षात्प्रशस्य तान् ॥  
  
नारद उवाच ।  
अहो मुक्तिः करस्था वो मनः कृष्णाकथार्थि यत् ।  
अहञ्च धन्यस्सङ्गाद्वो यावद्-ज्ञानं वदामि तत् ॥  
  
कृष्णात्मको विष्णुकथेश्वरो वा तदात्मजो स्यात्सकलान् गुणौघान् ।  
स्कन्दो वदेद्वाथ पितुः प्रसादाद्यो वेद तर्कोत्र न वै चतुर्थः ॥  
  
श्रीकृष्णवेण्या माहात्म्यं शृण्वन्तु मुनिसत्तमाः ।  
कलेर्दलनमित्याहुरेतदाख्यानमुत्तमम् ॥  
  
यत्रैतच्छ्रूयते देशे कलिदोषो समन्ततः ।  
पलायते च गरुडध्वनिभीता इवोरगाः ॥  
  
दुरितोच्चाटनं सर्वसम्पदाकर्षणं त्विदम् ।  
आख्यानं पठ्यते यत्र स देशस्स्याच्छुभोदयः ॥  
  
अतिगूढमिमं पूर्वं सर्वज्ञेनैव शम्भुना ।  
स्कन्दायोक्तं प्रसन्नेन तेनास्मभ्यमृषिव्रजे ॥  
  
वक्ष्याम्यहं यूयं च हृद्वसन्तो मुनीश्वराः ।  
श्राव्यमेतद्भवद्भ्यश्च नासभ्येषु कदाचन ॥  
  
शैवा भागवता ये च सात्त्विका ये सुमेधसः ।  
तेष्वेव दर्शयेद्गूढं सुरत्नं कोविदेष्विव ॥  
  
महिम्नात्यद्भुतस्यास्याच्छादितस्य स्वमायया ।  
भक्तेष्वेवात्मभूतेषु ख्यापनं सहते हरिः ॥  
  
नास्तिका डाम्बिकाश्चात्र हैतुका विषयात्मिकाः ।  
काका इवामृते दिव्ये न योग्या विबुधोचिते ॥  
  
उद्विग्नानां भवव्याधेर्विरक्तानां शमिच्छताम् ।  
कृष्णामाहात्म्यमार्तानां देयं दिव्यमिवौषधम् ॥  
  
श्रद्धया शृण्वतां चैतत् कृष्णायां माधवे शिवे ।  
देवे चादूषिता भक्तिराविर्भवति कामधुक् ॥  
  
सद्भक्त्या शृण्वतां चैव पापान्यतिगुरूण्यपि ।  
वाताहताभवन् क्वापि यान्त्यदत्वा स्वकं फलम् ॥  
  
प्रभावं सह्यदुहितुः ख्यापयेत्सत्सभामुदे ।  
सा लोकशोकशमनादशोकपदमश्नुते ॥  
  
संस्पर्शपानस्नानानि दूरे तिष्ठन्त्वहो द्विजाः ।  
कृतकृत्यो भवेन्मर्त्यः कृष्णास्मरणकीर्तनैः ॥  
  
प्रायो माया भवक्लेशाः कृष्णामाहात्म्यवेदिनाम् ।  
नैव स्युः सम्प्रबुद्धानां स्वाप्निकोपद्रवा इव ॥  
  
भक्त्या तत्सेविनां कामक्रोधलोभादयः कुतः ।  
प्रसादौषधपाने हि पुनर्नोन्मादविक्रियाः ॥  
  
यथेशष्षण्मुखायाह स चास्मभ्यं यथामति ।  
सर्वाघहरमाश्चर्यं सर्वमेतद्वदामि वः ॥  
  
भात्युत्तरदिशि श्रेयान् कैलासशिखरीश्वरः ।  
स्यादेको मूर्तिमानीशो यशोराशिरिवामलः ॥  
  
कैलासं प्रति स्कन्दागमनघट्टः  
समग्रं त्रिजगत्सृष्ट्वा स्रष्टा युगपदीक्षितुम् ।  
निष्कळङ्केन्दुधवलं यं दर्पणमिवासृजत् ॥  
  
यत्रैकस्मिन् जगद्भाति बिम्बितं सचराचरम् ॥  
  
बीजं सृष्टेर्भविष्यन्त्याः कोशे सर्वमिहार्पितम् ।  
चन्द्रकान्तप्लवत्तोयप्रवाहपरिपूरिताः ॥  
  
यत्रेन्द्राध्युषिते सद्यस्सर्वलोकसुदुस्तराः ।  
ब्रह्माच्युतकृतावासा शम्भोरनुपमा पुरी ॥  
  
या भवानीव कान्तानां सर्वासामधिका पुरी ।  
कदाचित्तत्र सर्वेशमीशानं रुचिराननम् ॥  
  
चतुर्मुखमुखास्सर्वे ह्युपासाञ्चक्रिरे सुराः ।  
तं जगल्लतिकाबीजं जगज्जलधिशीतगुम् ॥  
  
जगद्वनमहावह्निमद्वितीयं महेश्वरम् ।  
चतुर्दशजगत्क्रीडातन्त्रे क्रीडन्तमव्ययम् ॥  
  
अगाधमहिमासिन्धुं ब्रह्माद्यैरप्यनिश्चितम् ।  
कालेनाविकृतं स्थाणुमनन्ताजाण्डसाक्षिणम् ।  
ब्रह्मेन्द्राद्यधिपैर्जुष्टं स्कन्दोऽनन्तरमायया ॥  
  
मुनिभिः लोकगुरुभिरनुयातस्तु षण्मुखः ।  
रेजे षडङ्गवान् वेदः पुराणैरिव सर्वतः ॥  
  
प्रणतस्सपरिष्वज्य शिवाभ्यामुपवेशितः ।  
क्षणमत्र वसत्यस्मिन्नदूरस्थे वरानने ॥  
  
स्थाणुनाऽनुगृहीताश्च प्रणम्य मुनयोमुना ।  
सभायां सिद्धजुष्टायामाहूतास्समुपाविशन् ॥  
  
ततोऽप्यजीज्ञपत्स्कन्दश्चन्द्रमौलिं कृताञ्जलिः ।  
दधद्दन्तांशुभिश्चन्द्रमुपायनमिव प्रियम् ॥  
  
स्कन्द उवाच ।  
देव प्रसीद जगतामनुग्रहकविग्रह ।  
अजाय ज्ञप्तिरूपाय नमस्ते प्रत्यगात्मने ॥  
  
यत्तिष्ठस्यक्षिविषये भक्तवत्सलता त्वियम् ।  
नो चेत्पराक्प्रवृत्ताक्षाः क्व वयं क्व भवान् विभो ॥  
  
मृग्यसेऽन्धैरिव जनैर्बहिर्बाह्यैस्त्वमान्तरः ।  
कृपयाथ वपुर्धृत्वा पुरोस्मिन् वीक्ष्यसे स्वयम् ॥  
  
वपुश्च तव देवेश जगतो हितबोधकम् ।  
अनादिसाधनत्वेन तपोलोके प्रशंससि ॥  
  
ध्रुवं नानाविरिञ्चाद्यैस्सम्प्राप्तस्सम्प्रदर्शयन् ।  
प्रदर्शयन् ते नित्यत्वं विरक्तस्सर्वदेहिनाम् ।  
आजन्मब्रह्मचर्यं च परमं च गृहाश्रयम् ॥  
  
वनाश्रयं च गिरिशः सूचयस्यखिलेश्वर ।  
भुजङ्गहारहारी यो योगी स्यात्स सुधीरिति ।  
कुद्दालि त्वं दृढं छिन्द्याः ज्ञानेन भवदुर्गमम् ॥  
  
त्रिशूलमेकहस्तेन बिभर्षि च परायुधम् ।  
तद्ब्रह्मविष्णुरुद्रैक्यं भक्त्या बोधयसि प्रभो ॥  
  
विडम्बयसि दुर्लक्ष्मीं मदान्धानिव शिक्षयन् ।  
इत्याद्यशेषचेष्टाभिर्जगतां हितबोधक ॥  
  
जगद्गुरुमथो नाथ पृच्छामि त्वां मनोगतम् ।  
अगस्त्यमुख्यैर्मुनिभिरहं पृष्टो नदीः शुभा ॥  
  
सर्वेश त्वद्विभूतीनां त्वत्प्रसादात्पृथग्विधाः ।  
अथ ते कृष्णवेण्याश्च पुण्यं माहात्म्यमुत्तमम् ॥  
  
अगाधतत्त्वमज्ञात्वा सर्वज्ञत्वमुपागताः ।  
शुश्रूषवश्च सर्वेऽमी पुराणश्रवणोचिताः ॥  
  
मुनयस्त्वं प्रसीदेश भिषजो भवरोगिणाम् ।  
इति प्रश्नं समाकर्ण्य प्रहृष्टास्ते सभासदः ॥  
  
स्तुवन्ति षण्मुखं गूढं कृष्णामाहात्म्यकाङ्क्षिणः ।  
अथ तामभ्रगम्भीरध्वनिरीशोऽभ्यधात्सभाम् ॥  
  
हर्षयन् दन्तरुग्जालैस्सुधावर्षैरिवामलैः ।  
ईश्वर उवाच ।  
साधु वत्स कृतः प्रश्नो यः कृष्णामहिमाश्रयः ।  
ज्ञातव्यो ह्येष यत्नेन गूढस्सर्वतमोपहः ॥  
  
कृष्णेयं विष्णुरूपस्य तनुर्मम जलात्मिका ।  
यत्तः कृष्णा च सैवान्ये तत्प्रभावं परं विदुः ॥  
  
सकृद्यत्पादसंस्पर्शाद्गङ्गाभूत्स्मर्तृमोक्षदा ।  
तस्य विष्णोस्तनुस्साक्षात्कृष्णेयं कथमीड्यते ॥  
  
महाघशमनाच्चापि ख्याता लोके महानदी ।  
तीर्थाश्च ब्रह्मणा सृष्टाः विष्णुतः ताः समासृणोत् ॥  
  
माहात्म्यं मायया तेन नेदृशं ज्ञायते जनैः ।  
कृष्णेन सृष्टा कृष्णेयं भुवं नीता चा यद्दिवः ॥  
  
कृष्णेयं विष्णुना चैष दुहितृत्वेऽर्पिता विधेः ।  
कल्पादौ सर्वजगतामघौघध्वंसनाय वै ॥  
  
नदीनामग्रजनना माहात्म्यञ्च महत्त्वतः ।  
सर्वङ्कर्षति चाघौघं तेन कृष्णा प्रकीर्तिता ॥  
  
सङ्क्षिप्य वक्ष्यामि निबोध कृष्णामाहात्म्यमस्मिन् यदि विस्तरोस्याः ।  
स्वल्पोपि कल्पोयमितः प्रवृद्धिनेयस्तु तस्या महिमा त्वपारः ॥  
  
इति श्रीस्कान्दपुराणे कृष्णवेणीमाहात्म्ये कृष्णानदीप्रादुर्भावो  
नाम द्वितीयोध्यायः ॥  
  
  
  
स्कन्दाय ईश्वरोपदिष्टकालमहिमाघट्टः  
श्रीमहादेव उवाच ।  
कल्पाद्यस्य कृतस्यादावियं देव्यवसत्पुरा ।  
वैष्णवी ब्रह्मणः पुत्री पूज्यमाना सुरर्षिभिः ॥  
  
तथा पुण्यमया कृष्णा सर्वत्र सुधियो जनाः ।  
समायुषस्सदानन्दा नोत्तमाधममध्यमाः ॥  
  
तेषां स्वाभाविकी सिद्धिः ह्लादिनीह रसोल्लसा ।  
अथ कालस्वभावोत्थपापबीजसमागमात् ॥  
  
तेषां मिथस्तु सङ्घर्षैस्सिद्धिरेषा रसोल्लसाः ।  
पुनर्ब्रह्मप्रसादेन कल्पवृक्षाः जनेष्टदाः ॥  
  
जातास्तेप्यघवृद्ध्याथ नृणां दोषात्तिरोभवन् ।  
पुनस्तेषां हि वृद्ध्यर्थमौषध्यस्स्वयमुत्थिताः ॥  
  
नानाफलरसास्ताश्च तद्दोषाद्भुवमाविशन् ।  
पुनस्तैरर्थितो ब्रह्मा वृद्ध्यर्थं समकल्पयत् ॥  
  
वृष्टिमोषधिसिद्ध्यर्थं हस्तसिद्धिं च कर्मजाम् ।  
धर्माधर्मव्यवस्थां च मर्यादाश्च पृथग्विधाः ॥  
  
नृणां सर्वजगत्स्थित्यै धर्मो जातश्च चतुर्वपुः ।  
नरो नारायणश्चैव हरिः कृष्ण इति प्रभुः ॥  
  
ते दृष्ट्वा तादृशं नाशं प्रजानामघवृद्धिजम् ।  
सञ्चिन्त्य रक्षणोपायं स्वानुजं कृष्णमब्रुवन् ॥  
  
गच्छाशु ब्रह्मसदनं कृष्णामानय नस्तनुम् ।  
सर्वाघशान्त्यै जगतां तदर्थं सा हि निर्मिता ॥  
  
पितामहश्च वक्तव्यः पुण्यतीर्थान्यनेकशः ।  
भूमौ प्रकल्पयेत्येवं नोचेन्नास्ति जगत्स्थितिः ॥  
  
ईश्वर उवाच ।  
तथेति गत्वा कृष्णोथ निवेद्य ब्रह्मणेऽखिलम् ।  
  
ब्रह्मलोकात्कृष्णानद्यानयनघट्टः  
कार्यं लेभे ततः कृष्णां बहुमानात्समर्पिताम् ।  
ब्रह्मणा सर्वदेवैश्च सत्कृतो भगवान्मुदा ॥  
  
तामादाय ययौ कृष्णः पूज्यमानां सुरोत्तमैः ।  
ब्रह्मविष्णुस्तथा रुद्रस्सर्वे देवास्सहर्षिभिः ॥  
  
सोत्साहं मानयन्तस्तामनुजग्मुस्तथा भुवम् ।  
कस्मिन् देशे तु देवीति मन्त्रयन्तस्तु ते सुराः ॥  
  
गच्छन्तो ददृशुः कश्चिन्महात्मानं तपस्विनम् ।  
ते तमूचुरनेकस्तं किमिच्छसि वृणुष्व तत् ॥  
  
देव्यागमोत्सवे ह्यस्मिन् देयं यस्य यदीप्सितम् ।  
ततस्तपस्वी हृष्टात्मा तान् प्रणम्य कृताञ्जलिः ।  
तस्याः पुण्यजलस्नानादहं प्राप्स्यामि धन्यताम् ॥  
  
कृष्णं कृष्णां च तां प्राह सह्याद्रिं वत्स्यथामरैः ।  
देव्यागममिमं ज्ञात्वा समाराधयितुं शिवम् ॥  
  
मुक्तिः प्रवर्ततामेषा साक्षाद्विष्णुमया त्विह ।  
तस्मिन् कृष्णाजले स्नानादहं प्राप्स्यामि धन्यताम् ॥  
  
मान्यतां चापि लोकेस्मिन् तीर्थमातुर्हि गौरवात् ।  
तच्छ्रुत्वा हर्षितैर्देवैर्वीक्षिता च महानदी ॥  
  
एवमस्तु गिरिश्रेष्ठ त्वत्तस्सम्प्रभवाम्यहम् ।  
सुता तव भविष्यामि सह्यजेत्यपि विश्रुता ॥  
  
एतच्च मे प्रियतरं कीर्त्यं नाम भविष्यति ।  
सद्यस्त्वस्यां मदनुजास्सर्वनद्युत्तमोत्तमाः ॥  
  
त्वत्त एव जनिष्यन्ति वरान्मे भूधरोत्तम ।  
ईश्वर उवाच ।  
एवमस्मिन् वरे दत्ते सहसा विस्मयं ययुः ।  
भक्तवत्सलतां दृष्ट्वा देव्या विष्णोरिवामराः ॥  
  
सोऽपि प्रसीद चेत्युक्त्वा प्रणम्य मुदितो गिरिः ।  
कृष्णामादाय तैर्देवैस्सहितस्स्वपदं ययौ ॥  
  
नरो नारायणश्चापि हरिश्चापि समागताः ।  
अन्ये च तत्र तत्रस्थाः सिद्धविद्याधरोरगाः ॥  
  
तदा सह्यगिरौ तस्थुः भुवनानि चतुर्दश ।  
समेतान्यतिहर्षाच्च द्रष्टुं कृष्णा महोत्सवम् ॥  
  
कृष्णां प्रशंस्य तां हर्षादृषिणां पितृणां तथा ।  
सुराणाञ्च तदा वाचः तत्र शुश्रिविरे शुभाः ॥  
  
अहो कृतार्थामनुजा ह्येषा कृष्णाखिलेष्टदा ।  
कामधेनुस्समायाता भूलोकालङ्कृतिश्शुभा ॥  
  
वयं च धन्या मनुजैः कृष्णायामनुतर्पिताः ।  
हव्यकव्यैस्सुपूजाभिः प्राप्स्यामो निर्वृतिं पराम् ॥  
  
लभ्यते सकृतदप्यत्र यदि कृष्णाजलाञ्जलिः ॥  
  
तर्हि नो नित्यतृप्तानां स्वधया सुधया च किम् ।  
अहो स्वलङ्कृता पथ्वीः सुपुरा च भविष्यति ॥  
  
प्रवाहेणामलेनास्यास्सर्वामङ्गलहारिणा ।  
सभाग्यास्ते नरा लोके ते च देशाश्शुभोदयाः ॥  
  
तान्येव पुण्यक्षेत्राणि यत्र कृष्णा वहिष्यति ।  
स्वर्गं विस्तारमेष्यन्ति सङ्कोचं नरकाणि तु ।  
इयं स्वर्गस्य निश्रेणी सुलभास्त इतः परम् ॥  
  
भविष्यद्देहबन्धो नः कृष्णातीरे तु सर्वदा ।  
सत्त्वेन जङ्गमत्वेन स्थावरत्वेन वास्तु नः ॥  
  
ईश्वर उवाच ।  
इत्थं हर्षात्प्रजल्पन्तस्सर्वे तस्थुस्सुरादयः ।  
स्तुवन्तश्चर्षयो देवीं गायन्तश्चापि किन्नराः ॥  
  
रत्नैः पुष्पैर्धनैर्दिव्यैस्सर्वेषामथ सोद्रिराट् ।  
तेषां चक्रे महापूजां कृष्णायाश्च विशेषतः ॥  
  
अथ स्वयं जगन्नाथो विष्णुः कृष्णां प्रहर्षयन् ।  
शृण्वतां सर्वदेवानां प्राह वीक्ष्य च तं गिरिम् ॥  
  
श्रीभगवानुवाच ।  
अहमत्र निवत्स्यामि श्वेताश्वत्थवपुस्सदा ।  
मत्पादनिस्सृता देवी नदी पुण्यजला भवेत् ॥  
  
इत्युक्त्वा भगवान् विष्णुः श्वेताश्वत्थोभवत्स्वयम् ।  
तन्मूलस्था च सा देवी तोयपूर्णाभवत्क्षणात् ॥  
  
ततो जय जयेत्युच्चैः स्तुवत्सु विबुधादिषु ।  
हर्षान्नर्तत्सु मुनिष्वपससार महानदी ॥  
  
देवदुन्दुभयो नेदुः पुष्पाणि मुमुचुर्घनाः ।  
गन्धर्वाद्याः जगुर्हर्षात्कृष्णायात्र महोत्सवे ॥  
  
सोऽथ कृष्णां मुनिर्देवीं प्रकर्षणपरो मुदा ।  
मुनिसङ्घवृतः श्रीमानन्ये त्वनुययुस्सुराः ।  
इति जगदघनाशनाय कृष्णा धवलवपुर्धरिणीं विदूषयन्ती ।  
त्रिभुवनदुरितानि तर्जयन्ती स्वनिजजलेन जगाम पूर्वमब्धिम् ॥  
  
अधर्मा राक्षसा घोरास्सर्वाणि दुरितानि च ।  
दौर्मनस्यं परं प्रापुः पुण्यनद्यास्समागमात् ॥  
  
धर्मस्सकामो विप्राश्च देवा गावश्च सम्पदः ।  
प्रहर्षं परमं प्रापुर्भुवि देवीसमागमात् ॥  
  
यदा कृष्णा भुवं याता तदा भवति पुत्रिका ।  
अधर्मवृद्धिः पूर्वेषां विरुद्धा लोकनाशिनी ॥  
  
युक्तो युगक्रमो लोके वाघवृद्ध्या विपर्ययः ।  
महानद्याः प्रभावेन यावत्कल्पविकल्पनात् ॥  
  
विकल्मषा जगन्माता सर्वपुण्यमया शुभा ।  
तदा त्वतीव पुण्यानि तीर्थाख्येत्र पदे पदे ॥  
  
यथा सर्वेषु वेदेषु पुण्या ऋग्वेदसंहिता ।  
यथा त्वतीव पुण्यानि तत्र सूक्तानि वै पृथक् ॥  
  
तथान्यां पुण्यनद्यां च पुण्यतीर्थानि सन्ति वै ।  
तेषां माहात्म्यमतुलमनन्तं गुह्यमुत्तमम् ॥  
  
एवं सङ्क्षेपतः प्रोक्तं देव्या माहात्म्यमीदृशम् ।  
सविस्तरन्तु तत्त्वेन विद्धि त्वं मदनुग्रहात् ॥  
  
मुनिभ्यो वद वत्सैतज्जगतां हितकाम्यया ।  
तीर्थानि चात्र गुह्यानि मत्प्रसादाद्वदिष्यसि ॥  
  
नारद उवाच ।  
इत्युक्तोनुगृहीतश्च स्कन्दो देवेन शम्भुना ।  
प्रणम्य हृष्टः प्रययौ स्वार्थाय मुनिभिस्सह ॥  
  
सोथाब्रवीन्मुनिभ्यस्तन्माहात्म्यं सर्वगुह्यवित् ।  
सह्यात्प्रभृति तीर्थानि यावत्सागरसङ्गमम् ॥  
  
तानि वक्ष्याम्यहं वोऽद्य शृणुध्वं मुनिसत्तमाः ।  
तीर्थानि सर्वगुह्यानि स्कन्दं नत्वा जगद्गुरुम् ॥  
  
यश्चेमं सम्भवं देव्या कृष्णेनानयनं महत् ।  
यः पठेदिह पूतात्मा स याति परमं पदम् ॥  
  
श्रीकृष्णवेण्यागमनं मुनीड्यं साक्षाच्छिवोक्तं परमं पवित्रम् ।  
शृण्वन्नवाप्नोति सुदीर्घमायुरारोग्यमैश्वर्यमतोपि मुक्तिम् ॥  
  
इति श्रीस्कान्दपुराणे कृष्णवेणीमाहात्म्ये श्रीकृष्णागमनं  
नाम तृतीयोध्यायः ॥  
  
  
  
नारद उवाच ।  
तीर्थानि कृष्णवेण्यां तु यान्यनन्तानि द्विजोत्तम ।  
प्राधान्याद्धि प्रवक्ष्यामि गुह्याद्गुह्यतमानि वः ।  
सह्याद्रेरुत्तरं शृङ्गं स च ब्रह्मगिरिः स्मृतः ॥  
  
यत्र ब्रह्मा तपः कृत्वा प्रापद्राज्यपदं हरेः ॥  
  
तस्माद्दक्षिणतो विप्रा रम्यो वेदगिरिः स्मृतः ।  
यत्र वेदास्सहाङ्गैश्च मूर्तिमन्तस्सहासते ।  
तयोर्मध्ये महातीर्थपुण्यं मामकं स्मृतम् ।  
यत्रामलकवृक्षस्य पुण्यैरेव प्रदृश्यते ।  
तस्य मूलात्समुद्भूता वेणीनाम महानदी ।  
यस्मिन् प्रदेशेवाश्वत्थमूलात्कृष्णासमुद्गता ।  
तत्रादौ विष्णुतीर्थं तत्पापिनामतिदुर्लभम् ।  
तत्र स्नात्वा सकृन्मर्त्यस्सारूप्यं लभते हरेः ।  
अमावास्या गुरोर्वारे तत्स्नानं मुक्तिसाधनम् ।  
दृष्ट्वापि सकृन्मर्त्यः कृतकृत्यो न संशयः ।  
ततः क्रमाद्रुद्रतीर्थं ब्रह्मतीर्थं च दुर्लभम् ।  
तत्रस्नात्वा वसेत्कल्पं पदे रुद्रविरिञ्चयोः ।  
ततश्चयोगो वेण्याश्च सर्वसिद्धिकरो नृणाम् ।  
येनेयं सर्वलोकेषु कृष्णवेणीति गीयते ।  
कृष्णाज्ञया जगच्छान्त्यै ब्रह्मणा निर्मिता शुभा ।  
वेणी च कृष्णया युक्ता महतीं ख्यातिमागताः ॥  
  
ततः ककुद्मिनी सङ्गे कृत्वास्मिन् वारुणं जपम् ।  
गायत्र्यष्टशतं वापि मुच्यते सर्वपातकैः ।  
शिलीदूतं महाकायं राक्षसं दुष्टचेष्टिम् ।  
तीर्थधाराभिरुग्राभिः कलिना प्रेषितं द्विजाः ॥  
  
यत्र निर्जरतां यातं तत्र तीर्थं महाफलम् ।  
विहङ्गं नाम लोकेस्मिन् तीर्थानामुत्तमोत्तमम् ॥  
  
यत्र तार्क्ष्यस्तपस्तप्त्वा लेभे सर्वमनोरथान् ।  
तत्तीर्थं शम्भुसान्निध्यात्पवित्रं पापनाशनम् ॥  
  
यत्र जातिस्मरस्स्नात्वा विहगस्सर्वमाप्तवान् ।  
यत्रास्ते शङ्करस्साक्षात्स्वयम्भूर्हितकाम्यया ॥  
  
कृष्णायां यत्र सम्भूतो भैरवो भीमरूपधृत् ।  
तत्क्षेत्रपतिसान्निध्यात्सिद्धक्षेत्रमुदाहृतम् ॥  
  
तत्रस्नात्वा तु यः पश्येन्मौनीक्षेत्राधिसंहरम् ।  
सर्वपापविनिर्मुक्तः प्राप्नोति परमं पदम् ॥  
  
मलापहारतोयाख्या कृष्णा पीतेन चाम्भसा ।  
यत्र नागेश्वरो देवस्सम्भूतो भक्तवत्सलः ॥  
  
तं देवं वासुकिस्साक्षात्सर्वदैवानुतिष्ठति ।  
सुधियां नष्टपापानां सनागस्त्वक्षिगोचरः ॥  
  
तत्र तच्च महास्थानं सर्वसिद्धिकरं नृणाम् ।  
कुम्भेश्वरं तथोदीच्यां स्नात्वा देवं समर्चयेत् ।  
सर्वपापविनिर्मुक्तो रुद्रलोके महीयते ॥  
  
ततः पौलस्त्यतीर्थं च पौलस्त्येशस्तथा हरः ।  
तत्र स्नात्वा तमर्भ्यच्य सर्वान्कामानुवाप्नुयात् ॥  
  
मार्कण्डेयस्ततः प्राच्यां तपः कुर्वन् महामतिः ।  
आरिराधयिषुः देवीं तुष्टाव परया गिरा ॥  
  
मार्कण्डेय उवाच ।  
प्रणतोस्मि जगन्मातर्जगच्छान्त्यै भुवं गताम् ।  
तपसा ब्रह्मणा लक्ष्मी कृष्णानीतां हरेस्तनु ॥  
  
लसत्तरङ्गमालाभिस्स्वर्गसोपानपङ्क्तिवत् ।  
या भाति वितता भूमौ भाति हुङ्कुर्वती वया ॥  
  
रोषाज्जगदघौघानां तज्जनाय जगद्गृहाम् ।  
आवर्तनाभिः पद्माक्षी शुभ्राङ्गी फेनहारिणी ॥  
  
ब्रह्मप्रिया ज्ञानकरी साक्षाद्भाति सरस्वती ।  
अलङ्कृतिः प्रिया विष्णोः जगद्धात्री धृताम्बुजा ।  
चकास्ति या स्वयं लक्ष्मीः जगद्दुर्गतिनाशिनी ॥  
  
बहुधा शम्भुसान्निध्यात्सदा दर्शितगौरवा ।  
सौभाग्यदायिनी गौरी या भाति जगदम्बिका ॥  
  
लसत्पत्रिकलालापैर्जनानाह्वयतीव या ।  
मा भैष्ट मामाश्रयत ददामीष्टान्वरानहम् ॥  
  
तटवृक्षपरिभ्रष्टनानापुष्पफलान्विता ।  
या भाति कल्पवल्लीव सर्वाभीष्टप्रदां नृणाम् ॥  
  
महात्मनां या शरणं पापिनामपि सर्वदा ।  
विचित्रगुणमाहात्म्यां तां नतोस्मि गरीयसीम् ॥  
  
त्यक्त्वा यस्स्वमयो याति रसस्पर्शात्सुवर्णताम् ।  
एवं कृष्णाजलस्पर्शात्पापं सद्योपि पुण्यताम् ॥  
  
येयं दक्षिणगङ्गेति गीयते देवकिन्नरैः ।  
येयं दक्षिणतो गङ्गा सा देवी मे प्रसीदतु ॥  
  
एवं संस्तूयमाना सा निर्गत्य जलमध्यतः ।  
प्रसन्ना मुनिवर्यं तं वरदास्मीत्यभाषत ॥  
  
सोपि मौनी प्रहृष्टात्मा प्राञ्जलिः परमेश्वरीम् ।  
प्राह धन्योस्म्यहं देवि त्वां दृष्ट्वा भगवत्तनुम् ॥  
  
दीर्घमायुर्मया लब्धं विष्णुमाराध्य वै पुरा ।  
विना च भगवद्भक्त्या तद्व्यर्थमिति मे मतिः ॥  
  
तस्मादात्मनि शिवे गोविन्दे च जगन्मये ।  
त्वयि प्रकृतिमय्यां च भक्तिस्स्यात्सार्वकालिकी ॥  
  
एवमस्तु मुनिश्रेष्ठयश्चस्तोष्येत्सदैव माम् ।  
स्नात्वा सोपि च दीर्घायुर्भक्तिरस्मासु स्याद्दृढा ॥  
  
नारद उवाच ।  
इत्युक्त्वान्तर्हिता देवी मुनिश्चात्रावसच्चिरम् ।  
मार्कण्डेयार्चितं तीर्थं तेनैतत्परमं भुवि ॥  
  
मार्कण्डेयाभिधश्चेशस्तत्रसर्ववरप्रदः ।  
तत्र स्नात्वा तमभ्यर्च्य मुक्तिमाप्नोति मानवः ॥  
  
इति श्रीस्कान्दपुराणे कृष्णवेणीमाहात्म्ये आनन्दादितीर्थमहिमानाम  
चतुर्थोध्यायः ॥  
  
  
  
नारद उवाच ।  
ततः परं विशालादिनदीपञ्चकमागतम् ।  
कृष्णां द्रष्टुं ततो देवीं देवाश्च भुवमागताः ॥  
  
देशस्यातीव रम्यत्वाद्देवाः तत्रैव तेऽवसन् ।  
पुण्यं पवित्रमायुष्यं आरोग्यादिप्रदं शुभम् ।  
तत्स्नानं कीर्तिमज्ज्ज्ञातं सर्वदेवनिवासतः ॥  
  
तत्रस्थं शङ्करः प्राचीं देवासुरमुनिस्तुतः ।  
निवसन् तत्रवैक्लेशात्सर्वस्मान्मुच्यतेजनः ।  
  
॥ कुब्जेश्ववरादितीर्थवर्णनम् ॥  
  
कुब्जेश्वरं यदा ज्ञातं सर्वकामफलप्रदम् ।  
तत्र तीरे नरस्स्नात्वा दृष्ट्वा कुब्जेश्वरं हरम् ॥  
  
मुच्यते सर्वपापेभ्यः शर्वलोकं सगच्छति ।  
महातीर्थं ततःपूर्वं बाहुमात्रप्रमाणतः ।  
शुक्लीभवन्ति विन्यस्ता यत्र कृष्णास्तिलाक्षताः ॥  
  
तत्र स्नात्वा तु यन्मौनी नदीमध्ये सुधीर्नरः ।  
देवान् पश्यत्यसौ सर्वान्प्रत्येकं दिव्यचक्षुषा ॥  
  
महत्क्षेत्रं नदीसङ्गः तत्र स्नानं महाफलम् ।  
मासं स्नात्वा तु तत्तीर्थे ब्रह्महत्यां व्यपोहति ॥  
  
ततोघहारी सङ्गस्स्यात्सर्वजन्माघनाशनम् ।  
प्रायश्चित्तार्थिनां तद्धि परमं शरणं विदुः ॥  
  
तत्र सङ्गे द्विस्स्नात्वा गायत्रीं लक्षसङ्ख्यया ।  
जपन् कामानवाप्नोति मुक्तिं चाथ न संशयः ॥  
  
सप्तसागरसङ्गस्तु ततस्तीर्थं सुदुर्लभम् ।  
यत्र देवीं स्वयं द्रष्टुमागतास्सप्तसागराः ॥  
  
समस्तसागरस्नानफलं तत्स्नानतो भवेत् ।  
तत्रैवपर्वणि स्नात्वा प्राप्नोति परमं पदम् ॥  
  
अपवर्गफलं तेस्युर्वर्जयित्वेतरार्थिताम् ।  
वीतरागोनिराहारस्तपस्तेपेत्र कौशिकः ।  
कौशिकी यत्र संयुक्तो कृष्णया सरिदुत्तमा ॥  
  
तत्स्नानं कौशिकं ज्ञेयमचिरान्मुक्तिसाधनम् ।  
या गतिर्योगयुक्तानां मुनीनामूर्ध्वरेतसाम् ।  
सा गतिस्सर्वजन्तूनां कृष्णातीरनिवासिनाम् ॥  
  
या गतिर्यागयुक्तस्य वाराणस्यां मृतस्य च ।  
सा गतिस्स्नानमात्रेण कृष्णायां हरिवासरे ॥  
  
कृष्णातरङ्गसम्भूतपवनस्पर्शमात्रतः ।  
निर्धूतपातकास्सर्वे जना विष्णुपदं ययुः ॥  
  
ततस्सप्तकुलोद्धारं प्राह स्कन्दो महामतिः ।  
तत्र स्नात्वा तमभ्यर्च्य नदीमध्यगतं हरम् ॥  
  
तारयेत्सप्त वै पूर्वान् तारयेत्सप्त चापरान् ।  
ततस्सप्तकुलोद्धारं तीर्थमेतत्प्रचक्षते ।  
शौनकस्य मखं यत्र प्राप्ता विग्रहिणस्सुराः ।  
कुलमुद्धार्यते यत्र तत्तीर्थं कुलतारकम् ।  
तत्र स्नात्वा स्वयम्भूतं शम्भुभूमिविधारकम् ॥  
  
अर्चयित्वा समाप्नोति गतिमत्यन्तदुर्लभाम् ।  
ततश्च भारतं तीर्थं चक्रे यत्र मखं द्विजाः ॥  
  
दौष्यन्तिर्भरतस्तत्र स्नानाल्लक्ष्मीप्रवर्धनम् ।  
ततःपूर्वमुखे तस्य स्थानं मुनिगणैर्वृतम् ॥  
  
यैरदृष्टा पुनः कृष्णा तस्थौ तद्गतगौः क्षणम् ।  
ततस्ते मुनयो द्रष्टुं जगन्मायाम् उपागताः ।  
मधुवृक्षवितानानि गृहीत्वार्चयितुं ययुः ॥  
  
तेऽन्योन्यमूचुः प्रत्यक्षमदृष्ट्वास्यास्तनुं शुभाम् ।  
पूजयामः कथं देवीमिति तां तुष्टुवुर्मुदा ॥  
  
ऋषय ऊचुः ।  
त्वं भक्तवत्सलेत्येवं सर्वलोकेषु गीयसे ।  
भक्त्यासमुपयातानां व्रजनो दृष्टिगोचरम् ॥  
  
ससम्भ्रमागताह्यत्र यत्तिष्ठस्याश्रमान्तिके ।  
तद्विजाश्रमरक्षार्थमहोब्रह्मण्यता तव ॥  
  
जगद्धितामृतमयी साक्षाद्रत्नाम्बुमय्यसि ।  
अपि चामरतां यान्ति मर्त्यास्त्वत्सेवकास्ततः ॥  
  
सुरेभ्यः कलशेनैवमितं धातामृतं ददौ ।  
मर्त्येभ्यस्त्वति कारुण्यात्त्वं महामृतवाहिनी ॥  
  
धर्मार्थिनां मुमुक्षूणां अर्थकामावपीच्छताम् ।  
सुखोपायपदं त्वं हि सर्वे तेनैव कल्पिताः ॥  
  
शरणं सर्ववर्णानां समस्ताश्रमिणामपि ।  
सर्वजीवशरण्यां त्वां केमर्त्यानोपयान्त्यहो ॥  
  
हंसा न केवलममी जलकाङ्क्षिण  
स्त्वामायान्ति दूरगहनाद्भुवि तोयकामाः ।  
आयान्त्यहो परमहंस वराश्चदेवि  
त्यक्तस्पृहाः अपि सुखादिषु मोक्षकामाः ॥  
  
जन्तूनामखिलाघघ्नी प्रयाणं तु पदे पदे ।  
ज्योतिष्टोमफलं दद्याद्यतस्वां नोपयान्त्यहो ॥  
  
यद्यप्येकदिने सम्यक्त्वत्तीरेनुष्ठितं जनैः ।  
स्वकर्मभक्त्यासततमच्छिद्रं तैः कृतं भवेत् ॥  
  
ब्रह्मवर्चसकामास्त्वामर्थविद्यार्थिनस्तथा ।  
आयान्ति विप्राभूपाश्च तेजोराज्यजयार्थिनः ॥  
  
धनधान्यार्थिनो वैश्या अन्येचोच्चावचा जनाः ।  
स्वर्गकामाखिलाद्यर्थं कृतार्थास्त्वां व्रजन्ति तत् ॥  
  
देवदैत्याप्सरस्सिद्धा नागगन्धर्वकिन्नराः ।  
स्वस्वकामार्थमायान्ति त्वामेवजननीमिव ॥  
  
त्वन्मूर्तिर्धवलादीर्घाकुटिलाभाति दूरतः ।  
आगतस्यभुवन्द्रष्टुं शेषस्येवाकृतिश्शुभा ॥  
  
यस्यास्तु माहात्म्यमहो शिवोपि न सर्वमेतावदिति ब्रवीति ।  
सङ्क्षिप्तमेवेत्यवदद्गुहाय तां त्वां नमो देवि कथं मनुष्याः ॥  
  
एवं सदानन्दगुणां वरेण्यामनन्तमूर्तिं शरणं गता स्मः ।  
गृहाणपूजां स्वतनुं प्रसन्नां प्रदर्शयोर्व्याङ्कुरु नः कृतार्थान् ॥  
  
नारद उवाच ।  
एवं संस्तूयमानासा जलमध्यात्समुद्गता ।  
प्रसन्नमूर्तिर्दिव्याङ्गी द्योतयन्ती दिशो दश ॥  
  
शङ्खचक्रगदापद्मधारिणीं परमेश्वरीं ।  
दृष्ट्वा जयजयैत्युच्चैस्तुवन्तः प्रणता मुहुः ॥  
  
ततस्तैरर्पितां पूजां गृहीत्वा प्रणया ।  
च्छुभां दिष्टमिष्टं वरं तेषां ददौ देवी पृथक्पृथक् ॥  
  
सबालवृद्धस्त्रीकैस्तैरदृष्टार्धिभिराश्रये चिरं ।  
नानावरान् दत्वा ययौ प्रीत्या प्रसादिता ॥  
  
ततस्तन्मध्यतः कृत्वा द्विधा याता महानदी ।  
संयुक्ता पावनीयस्मादाश्रमस्थैस्तथास्थितम् ॥  
  
मध्वादिवस्तुभिर्यस्मात्पूजितातैर्महानदी ।  
तस्मान्मधुपुरं नाम तत्तीर्थं परमं विदुः ॥  
  
तत्र तीर्थे नरास्स्नात्वा यज्ञानां तपसः फलम् ।  
सर्वेषां प्राप्नुयुस्सद्यो देवी चास्य वरप्रदा ॥  
  
तयोः प्रवाहयोस्सङ्गः तीर्थमुत्तरतश्शुभम् ।  
देवह्रदं नाम यत्र जलक्रीडारतास्सुराः ॥  
  
मासं तु नियतस्तत्र वसन् पश्येत्सुराङ्गनाः ।  
ताभिः क्रीडति कामी चेदकामो मुक्तिमाप्नुयात् ॥  
  
कङ्को नाम मुनिस्तत्र गायत्र्यैवार्चयन् हरिम् ।  
सिद्धिं सम्प्राप्तवांस्तेन कङ्कतीर्थमुदाहृतम् ॥  
  
तत्राश्चर्यं क्षणं वृद्धाः पूर्वं ते मुच्यते पुनः ।  
योगाभ्यासपरा तस्थुः तत्स्थानं योगसिद्धिदम् ॥  
  
शूर्पारकाख्यं तत्रैव सर्वतीर्थोत्तमोत्तमम् ।  
तत्राद्यापि जगन्नाथः प्रातर्वसति भार्गव ॥  
  
अस्यामाहात्म्यमतुलं वक्तुं वर्षशतैरपि ।  
न शक्यं तद्धि परमं गुह्यं प्राक्सर्वसिद्धिदम् ॥  
  
जम्बूतीर्थं ततः पूर्वं सिद्धिं यत्र स जाम्बवान् ।  
जम्बूवृक्षकदम्बस्तु जम्बूस्थानं समुच्यते ॥  
  
जम्बूतीर्थे बुधस्स्नात्वा दृष्ट्वा तत्र च शङ्करम् ।  
सर्वपापविनिर्मुक्तो ब्रह्मलोके महीयते ॥  
  
ततश्च शतलिङ्गस्य सङ्गमो मुक्तिदः स्मृतः ।  
क्रौञ्चतीर्थं ततो यत्र सिद्धिं क्रौञ्चमुनिर्ययौ ॥  
  
यज्ञवाटं ततःपूर्वं विदुरस्य महात्मनः ।  
तत्र स्नात्वा नरो भक्त्या ह्यश्वमेधफलं लभेत् ॥  
  
ततश्च षण्मुखस्साक्षात्कृष्णां द्रष्टुमुपाययौ ।  
गौरी पश्चाद्ययौ तत्र पुत्रसन्दर्शनार्थिनी ॥  
  
स्वयम्भूश्शङ्करश्चापि तत्र सन्निहितस्तदा ।  
विनायकश्चतत्स्नेहात्समायातो गणैस्सह ॥  
  
तत्रैव सन्निधिं चक्रुस्सर्वे ते स्थानगौरवात् ॥  
  
तत्तीर्थं सर्वपापघ्नं सर्वसिद्धिप्रदं तथा ।  
कुमारस्य प्रियं स्थानं सदा सर्वगतस्य च ॥  
  
पापान्यत्राशु नश्यन्ति महापातकजान्यपि ।  
इन्द्रत्वाद्याश्च सिद्ध्यन्ति कामान्मुक्तिश्चसत्तमाः ॥  
  
तत्रस्नात्वार्चयेच्छम्भुं देवं स्कन्दं गणेश्वरम् ।  
सर्वपापविनिर्मुक्तो गणैश्वर्यं प्रपद्यते ॥  
  
तत्र कार्तीकमासे तु वसन्मुक्तिमवाप्नुयात् ।  
माघे तु शिवसायुज्यं स्नात्वा प्रागुदयाद्रवेः ॥  
  
कार्तिक्यां कृत्तिकायोगे यः कुर्यात्स्वामिदर्शनम् ।  
सप्तजन्मभवेद्विप्रो धनाढ्यो वेदपारगः ॥  
  
सकृद्यद्वा कदाचिद्वा स्नात्वा तं प्रणमेन्महान् ।  
ब्राह्मणो जायते न्यस्मिन् जन्मन्यघयुतोपि सन् ॥  
  
जपस्तपस्तथा दानं होमश्चाथ तिलोदकम् ।  
तत्राक्षयफलं विप्रास्तत्तीर्थं ह्युत्तमं भुवि ॥  
  
आदित्यहृदयं नाम तीर्थं गुह्यतमं ततः ।  
तत्र स्नात्वा समभ्यर्च्य नदीमध्यगतं रविम् ॥  
  
सर्वपापविशुद्धात्मा भित्वा चण्डांशुमण्डलम् ।  
प्रयाति परमं स्थानं यद्गत्वा न निवर्तते ॥  
  
अष्टकायास्ततस्सङ्गं सर्वपापहरं शुभम् ।  
स्वयम्भूश्शङ्करस्तत्रसर्वधा भक्तवत्सलः ॥  
  
वाल्मीकं तु ततः पूर्वं यत्रास्ते तपसा पुरा ।  
विष्णुमाराध्यन्नचिराल्लेभेऽभीष्टान् परान्वरान् ॥  
  
सर्वज्ञत्वं कवित्वं च मुक्तिं चान्ते मुनीश्वराः ।  
तत्र स्नात्वा नरो भक्त्या प्रज्ञां मेधां विदन्ति च ॥  
  
पुरतस्तस्य वै तीर्थं सिद्धिह्रदमुदाहृतम् ।  
यत्र सीतां सुतां लेभे लक्ष्मीमाराध्य मैथिलः ॥  
  
तत्र स्नात्वा नरो भक्त्या नारी वायतमानसा ।  
सौभाग्यं परमं लब्ध्वा प्राप्नोति परमां श्रियम् ॥  
  
मुद्गलस्य ततस्तीर्थं पुण्यं स्कन्देन कीर्तितम् ।  
तत्र स्नात्वा नरो भक्त्या पूतस्स्वमर्गवाप्नुयात् ॥  
  
ततस्स्कन्दपुरं नाम तीर्थस्नानं महाफलम् ।  
शिलायां दृश्यते यत्र पुण्यं रुद्रपदद्वयम् ॥  
  
सर्वपापविनिर्मुक्तो रुद्रलोके महीयते ।  
कुमारालयमारभ्य यावदेतद्विजोत्तमाः ॥  
  
पृथुनामानि तीर्थानां पुण्यानां सन्ति कोटयः ।  
तीरद्वये तथा मध्ये यत्र तत्र पदे पदे ॥  
  
यत्स्पर्शपुण्योहरहः प्रवृद्धं पापं जनानां विधुनोति वायुः ।  
ध्वान्तं यथार्को दयतां विवृद्धं सविस्तराद्वर्णयितुं क ईशः ॥  
  
यदम्बुपानमधिकं सोमपानाद्विजन्मनां ।  
यत्तीरे वसनं मुक्त्यै कृष्णवेणीं नतोस्मि ताम् ॥  
  
इति श्रीस्कान्दपुराणे कृष्णवेणीमाहात्म्ये कृष्णानद्युभयतटतीर्थ-  
वर्णनं नाम पञ्चमोध्यायः ॥  
  
  
  
त्रयोदशतीर्थप्रवचनघट्टः ।  
नारद उवाच ।  
त्रयोदशास्या तीर्थानि कृष्णाया दक्षिणे तटे ।  
त्रियोजनान्तरस्थानि दुर्लभान्यमहात्मनाम् ॥  
  
तेषामपि महातीर्थं सङ्गमाख्यं विराजते ।  
व्यक्तामुक्तावली मध्ये माणिक्यमिव भासुरम् ॥  
  
तीर्थस्य शतं पश्चात्पुरस्ताच्चद्विजोत्तमाः ।  
येषां प्रभावमतुलं रहसि प्राह षण्मुखः ॥  
  
यस्त्रयोदशतीर्थेषु स्नायादघयुतो जनः ।  
स्वयमिच्छन्ति तं स्वच्छं धर्मकामार्थसम्पदः ॥  
  
यस्त्रयोदशतीर्थेषु त्रयोदशजलाञ्जलीन् ।  
दद्यात्पितृभ्यस्तेनेष्टास्ते युगानि त्रयोदश ॥  
  
येषां माहात्म्यमाश्चर्यं शंसन्ति त्रिदशा दिवि ।  
पितृलोके च पितरश्श्रुतमात्राघनाशनम् ॥  
  
देवाद्याः प्रायशोत्रैव स्नानदानजपादिभिः ।  
लब्धवन्तो निजान् लोकान् यथान्ते दिवि कारणम् ॥  
  
तत्स्नानमानुलोम्येन पावनं सर्वकामदम् ।  
अप्येतत्प्रातिलोम्येन जीवन्मुक्तिप्रदं शुभम् ॥  
  
गोपादतीर्थमारभ्य तत्र तत्रार्चयन् पितॄन् ।  
कर्मक्षयार्थं तीर्थेषु स्नात्वा धन्यतरो भवेत् ॥  
  
विप्रव्याधवृन्तान्तकथनम् ।  
तत्राप्युदाहरन्तीममितिहासं पुरातनम् ।  
पुराभूत्सुमतिर्नाम सालग्रामे द्विजोत्तमः ॥  
  
तत्सुतं सूतिकादोषाज्जातमात्रं जहार ह ।  
निशाचर्यतरं प्राप्य मायया बालहारिका ॥  
  
सा यान्ति विपिने रात्रौ भीता दृष्ट्वा तपोधनम् ।  
मन्त्रिणं भस्मदिग्धाङ्गं तत्रोत्सृज्य शिशुं ययौ ॥  
  
अथ तं देशमायातो दुर्मुखोनाम लुब्धकः ।  
दृष्ट्वा बालकमादाय हठान्निन्ये स्वकं गृहम् ॥  
  
कालेन ववृधे बालो बालकैरभिरक्षितः ।  
तत्स्वभावस्तदाचारोऽभीरान् सोजनयत्सुतान् ।  
अज्ञातात्मस्थितिस्सोथ कदाचिन्मृगयां चरन् ॥  
  
दष्ट्वा चोरैर्वध्यमानं कृपया मोचयद्विजम् ।  
रक्षितस्तेन विप्रर्षिः कण्वाख्यो नाम सोब्रवीत् ।  
कोस्यप्रत्युपकारस्स्यादिति दध्यौ क्षणं सुधीः ॥  
  
विप्रव्याधस्य वृत्तान्तं विदित्वा सोऽतिविस्मितः ।  
त्यज भावमिमं शीघ्रं हतस्स्वामौघविच्युतिः ।  
उक्त्वेतिपूर्वस्मरणं ददौ ज्ञानं सदात्मनः ।  
ज्ञात्वा सोऽखिलवृत्तान्तं सहसा व्याकुलोभवत् ।  
साश्रुभिः प्लावितो भीतस्तं प्रणम्याह भीतवत् ।  
स्वामिन् कथय कारुण्यात्का मे स्यादिह निष्कृतिः ।  
कण्व उवाच ॥  
  
हे व्याधपुत्र सन्त्येते प्रायश्चित्तं न च क्षमम् ।  
तस्मात्त्वं तीर्थचरणो भव निर्याहि मा चिरम् ॥  
  
यदलभ्यं मखैर्दानैस्तपस्वाध्याय संयमैः ।  
तल्लभ्यं हि क्षणात्तीर्थैरचिन्त्य महिमान्वितैः ॥  
  
तत्राप्यतिरहस्यानि वक्ष्ये तीर्थानि यैर्भवान् ।  
सद्य एव दिवं पूतस्सशरीरो गमिष्यसि ॥  
  
अस्ति दक्षिणदिग्भागे कृष्णाख्या सह्यजा नदी ।  
तस्या मलापहारिण्या सङ्गस्त्रैलोक्यविश्रुतः ।  
तस्मिन् प्रदेशे तीर्थानि सुपुण्यानि त्रयोदश ॥  
  
तत्सङ्गात्परतः क्रोशे प्राक्क्रोशे सन्ति तत्र वा ।  
तेषु स्नात्वानुलोम्येन मोक्ष्यसे सर्वकिल्बिषैः ॥  
  
प्रातिलोम्येन ब्रह्मैव जीवन्मुक्तोभविष्यसि ।  
इत्युक्त्वानुग्रहं तस्मिन् कृत्वा द्रुतगतिं मुनिः ।  
एकाहेनैव तत्स्नानं सिद्ध्येदिति यथोदितम् ।  
मुनिं व्याधोथ तं नत्वा तत्प्रसादबलाद्दृतम् ।  
कृष्णां प्राप्यातिदूरस्थां स तु तीर्थेषु तेषु च ॥  
  
क्रमात्स्नात्वानुलोम्येन प्रातिलोम्यमगात्पुनः ।  
शुक्लतीर्थे ततस्स्नात्वा वीतपापस्समाहितः ॥  
  
विप्रव्याधोपि पूतात्मा सशरीरो दिवं ययौ ।  
विमानेनार्कवर्णेन सुरस्थितैश्च सत्कृतः ॥  
  
अतीत्य ब्रह्मणो लोकं विष्णुलोकमितो गतः ।  
तच्छ्रुत्वा तीर्थमाहात्म्यं सिद्धगन्धर्वचारणाः ॥  
  
विस्मयं परमं प्रापुः प्रशशंसुर्महानदीम् ।  
नैतच्चित्रमिति प्रोचुस्तत्वज्ञास्तु महर्षयः ॥  
  
कृष्णं च कृष्णवेणीं च श्रितानां किन्नु दुर्लभम् ।  
श्रीवेणीप्लवनाय भूमौ वाञ्छन्ति देवाः खलु मर्त्यजन्म ।  
तस्याः प्रभावं सकलं प्रवक्तुं शिवो हरिर्वादिभवो गुहो वा ॥  
  
इति श्रीस्कान्दपुराणे कृष्णवेणीमाहात्म्ये विप्रव्याधवृत्तान्तो  
नाम षष्ठोध्यायः ॥  
  
  
  
गोपादतीर्थ माहात्म्यम्  
ऋषय ऊचुः ।  
अहोमाहात्म्यमेतेषां तीर्थानां विस्मयावहम् ।  
स्वामिन् कथय नामानि तत्प्रभावं क्रमाद्वद ॥  
  
नारद उवाच ।  
पश्चिमे प्रथमं तीर्थं गोपादमिति विश्रुतम् ।  
तत्सहस्रविस्तारबहुगोपादचिह्नितम् ॥  
  
मर्यादार्थं च तस्य प्राग्गोपादान्ते शिवस्स्थितः ।  
लिङ्गभूतः स्वयम्भूतो गोपादेशोम्बिकासुहृत् ।  
सुरभिस्सा जगन्माता समभ्यर्च्य च शङ्करम् ।  
गवामैश्वर्यमासाद्य तीर्थस्यापि ददौ वरान् ।  
कामधेनुरुवाच ।  
योत्र स्नात्वा नदीमध्ये गोपादेशं स्पृशेन्नरः ।  
गोवधान्मुच्यते घोरादुपवासात्त्रिभिर्दिनैः ॥  
  
लोकानां मातरो गावस्तासां द्रोहं चरन्ति ये ।  
न तेषां निष्कृतिः काचिद्विना गोपादसेवनात् ॥  
  
ताडयन्ति शपं त्वेताः क्लेशयन्त्यतिकर्मणा ।  
निरुद्ध्यन्ति भवेत्तेषामत्र स्नानं विशोधनम् ॥  
  
योत्र स्नात्वार्चयेल्लिङ्गं मासमेकं जितेन्द्रियः ।  
इहैश्वर्यं समायाति प्रेत्य गोलोकमश्नुते ॥  
  
स्वपितृभ्यस्तु यो दद्यात्तिलमिश्रान् जलाञ्जलीन् ।  
कामधेनुर्दुहेत्तांस्तु तेषामाशाप्रपूरणी ॥  
  
नारद उवाच ।  
इति दत्वा वरान् देवी बहून् स्वं गोकुलम् ।  
ययौ पर्वस्वद्यापि चायाति तेनेदं गोपदाङ्कितम् ॥  
  
तत्र तावन्महाभक्त्या स्नात्वाभ्यर्च्य पित्रून् सुरान् ।  
शिवं ततो नमस्कुर्यादेभ्यो मन्त्रमिमं जपेत् ॥  
  
नमो गोभ्यः श्रीमतीभ्यस्सैरभेयीभ्य एव च ।  
नमो ब्रह्मप्रसूताभ्यः पुत्रीभ्योपि नमो नमः ॥  
  
एवं कृत्वा सकृन्मर्त्यः पूतो ब्रह्मपदं ययौ ।  
शृत्वैतद्दूरसंस्थोपि गोप्रदानफलं लभेत् ॥  
  
शृणुयात्तच्चमाहात्म्यं तद्गृहे सम्पदस्सदा ।  
न क्षीयन्ते च चत्वारि क्षीरं दधि घृतं मधु ॥  
  
इति श्री स्कान्दपुराणे कृष्णवेणीमाहात्म्ये गोपादतीर्थ वैभवं  
नाम सप्तमोऽध्यायः ॥  
  
  
  
अनन्ततीर्थ माहात्म्यम्  
नारद उवाच ।  
तस्मात्पूर्वमनन्ताख्यं पञ्चाशद्धनुरायुतम् ।  
तीर्थं यावत्सरिन्मध्येलिङ्गं शेषफणान्वितम् ॥  
  
तत्रानन्तस्तपस्तेपे काद्रवेयो महामतिः ।  
उरगो गरुडाद्भीतो हरेहरहरेति च ॥  
  
अथ कालेन सुप्रीतौ यश्शौरिर्जगताम्पतिः ।  
समागम्याभयं दत्वा तं चक्राते महामतिम् ॥  
  
शय्याभव ममेत्युक्त्वा विष्णुस्तस्य फणे स्थितः ।  
उपाविशत्सुखं तस्मिन् दयया सह शम्भुना ॥  
  
प्रसन्नप्रभुसंस्पर्शात्सोपि नष्टतपःश्रमः ।  
जहर्ष धन्यतां यामि प्रसीद इति चाब्रवीत् ॥  
  
तावद्ब्रह्मादयो देवा वेदास्तीर्थानि चर्षयः ।  
समेत्य तुष्टुवुस्सर्वे हर्षाद्देवं फणस्थितम् ॥  
  
फणिशय्यासमारूढं लक्ष्मीशं सह शम्भुना ।  
चक्रुर्महोत्सवं सिद्धागन्धर्वाः पुष्पवर्षिणः ॥  
  
ततोनन्तो वरान् वव्रे देवं देवौघसन्निधौ ।  
मन्नाम्नेदं भवेत्तीर्थमनन्तं सर्वकामदम् ॥  
  
तीर्थानि चामराणां च देवानां च तथैव हि ।  
योगिनां चापि कलयो मम चास्त्वत्र सन्निधौ ॥  
  
श्रीविष्णुरुवाच ।  
अनन्ततीर्थमित्येतत्कीर्त्यं नाम भविष्यति ।  
स्नानदानजपादीनामनन्तफलदं सदा ॥  
  
अनन्तस्त्वमनन्तोहमनन्तोयं सदाशिवः ।  
तीर्थानि देवा वेदाश्च सर्वेनन्ताः स्थिता इह ॥  
  
श्रीमहादेव उवाच ।  
योत्र स्नात्वा फणस्थानं समधीते स्तुतिं गवाम् ।  
अर्चयेद्गणपो भूत्वा स मया सह मोदते ॥  
  
ब्रह्मादिदेवाः  
अस्माकं सन्निधिश्चास्तु सन्निधौ देवदेवयोः ।  
प्रियाय नागराजस्य योभूच्छय्या जगत्पतेः ॥  
  
नारद उवाच ।  
इत्थं सम्भाष्य ते सर्वे तत्रैवान्तर्दधुस्तदा ।  
सदा सन्निहिताश्चात्र तेनेदं तीर्थमुत्तमम् ॥  
  
तदाप्रभृति लोकानां ज्ञापनार्थं जलान्तिके ।  
अद्यापि दृश्यते लिङ्गं फणे हरिहरात्मकम् ॥  
  
पञ्चान्यानि च लिङ्गानि सिद्धवन्द्यानि सन्ति हि ।  
तत्र पुण्यानि दृश्यानि शिलानामन्तरान्तरे ॥  
  
तत्र स्नानं च दानं च तपश्श्राद्धं तिलोदकम् ।  
अनन्तगुणतां याति सदानन्तप्रसादतः ।  
तस्मात्स्नात्वातिनियतो लिङ्गं हरिहरात्मकम् ॥  
  
शेषं च भक्त्या सम्पूज्य प्रणमेद्यदि वै जपन् ।  
योनन्तो धरणीं धत्ते योनन्तस्य फणे स्थितः ॥  
  
येनन्तस्थाश्च विश्वांस्त्रीननन्तान् प्रणतोस्मि तान् ।  
एवं कृत्वा सकृद्वापि शिवलोके महीयते ।  
पञ्चम्यां कुर्वतश्चैव नास्ति सर्पभयं क्वचित् ॥  
  
क्षीरेण स्नपयेद्देवं पञ्चमीषु च पञ्चसु ।  
यत्काम्यते तदाप्नोति निष्कामः परमं पदम् ॥  
  
आश्लेषा सु चतुर्दश्यां पञ्चम्येकादशीषु च ।  
अष्टम्यां चैव यः स्नायान्नास्ति तस्येह दुर्लभम् ॥  
  
योनन्ततीर्थस्य शृणोति दिव्यम् माहात्म्यमेतन्मुनिसङ्घगीतम् ।  
स सर्वरोगादिभयव्यपेतः कुलाभिवृद्धिं लभते यशश्च ॥  
  
इति श्रीस्कान्दपुराणे कृष्णवेणीमाहात्म्ये अनन्ततीर्थवर्णनं  
नामाष्टमोध्यायः ॥  
  
  
  
सूर्यतीर्थवर्णनम्  
नारद उवाच ।  
सूर्यतीर्थं ततः पूर्वमिति तीर्थविदो विदुः ।  
धनुश्शतद्वयं यावत्सिद्धिदं सिद्धसेवितम् ।  
तस्य पश्चिममर्यादां ज्ञापयन् लिङ्गरूपधृत् ।  
सोमेश इति विख्यातो नदीमध्ये शिवस्थितः ॥  
  
महर्षिर्नैधृवो नाम तत्र तप्त्वा महत्तपः ।  
आराधयन् जगत्सूतिं सूर्यं तुष्टाव भक्तितः ॥  
  
नैधृवः  
नमस्सवित्रे व्यक्ताय मूर्तये परमात्मने ।  
सन्ध्ययोः ध्यानगम्याय शुद्धभासायते नमः ।  
छन्दोमयाय स्वच्छन्दचारिणे चारुरोचिषे ।  
ब्रह्माण्डगृहदीपाय सदा सत्कर्मसाक्षिणे ।  
चक्षुषां चक्षुषे नित्यं नमोऽप्रतिमतेजसे ॥  
  
त्वमादाय रसं भूमेः काले विसृजसि प्रभो ।  
ओषधीस्त्वं तु पुष्णासि ताः पुष्णन्त्यखिलं जगत् ।  
न केवलं प्रपुष्णासि क्षीणं शशिनमागतम् ॥  
  
करोषि सर्वतः पूर्णान् भक्तांश्चापि कृतानतीन् ।  
त्वं पूरयसि मर्त्यानां जीवनार्थं जलाशयान् ॥  
  
निजगोभिरमर्त्यानां चन्द्राख्यं चामृतन्ददत् ।  
ग्रहनक्षत्रतारकाचक्रं त्वं पुष्णास्यक्षरैश्शुभैः ॥  
  
मालाकार इवाम्लानं पुष्पराशिमनुक्षणम् ।  
त्वन्नामविभवज्ञानामज्ञानं तिमिरं यथा ॥  
  
यथाशोषयसि ग्रीष्मे तृणानि दुरितं तथा ।  
त्वं जलाञ्जलिभिः पूज्यो नित्याभ्युदयशालिभिः ॥  
  
त्वं भक्तान्त्सत्स्वभावेन करोषि करुणानिधे ।  
ब्रह्मादिदेवास्सन्ध्यानु यत्कुर्वन्ति जलाञ्जलीन् ॥  
  
युक्तं तन्नहि पूजादि तेषां त्वदुदयं विना ।  
यथा प्रत्यक्षदेवस्त्वमागमैरैव बोध्यसे ॥  
  
आयुरारोग्यलक्ष्म्यादिप्रत्यक्षफलदस्तथा ।  
त्वमेव चक्षुश्चक्षुश्च तेजश्चाप्युपकारकः ॥  
  
बोध्यं च परमात्मेति त्वन्मयं सकलं जगत् ।  
प्रसीद सर्वभूतात्मन् कालात्मन् सर्वतोमुख ॥  
  
जन्ममृत्युजराव्याधिसंसारभयनाशक ॥  
  
नारद उवाच ।  
एवं संस्तुवतस्तस्य भगवान् भक्तवत्सलः ।  
दिव्याकृतिः पुरस्तस्थावागत्य निजमण्डलात् ॥  
  
तं दृष्ट्वा सहसा देवं हृष्टमूर्तिश्च नैधृवः ।  
पपात दण्डवद्भूमौ प्रसीदेति वदन्मुहुः ।  
तमुत्थाप्याह देवेशो वरं वरय सुव्रत ।  
प्रीतोस्मि भक्त्या तपसा स्तोत्रेण च महामते ॥  
  
नैधृवः  
तुष्टोसि यदि सर्वेश सर्वरोगहरो ह्यसि ।  
ज्ञानभक्तिं च मे देहि भवरोगघ्नमौषधम् ।  
श्रीसूर्यनारायणः  
यदुक्तं तत्तथैवास्तु स्तोत्रेणानेन यो हि माम् ।  
भक्त्या स्तोष्यति तस्यापि स एवास्तु नरः परः ॥  
  
सूर्यतीर्थमिति ख्यातिमेतत्तीर्थं गमिष्यति ।  
यत्र मद्रोचिषा ताम्रा दृश्यन्ते वीचयोखिलाः ॥  
  
योऽत्र स्नात्वा समभ्यर्च्य सोमेशं मां च भक्तिमान् ।  
नमस्कुर्याद्वरस्तस्मै सोस्तु यच्चान्यदीप्सितम् ॥  
  
नारद उवाच ॥  
  
अनुगृह्येति भगवान् तुष्टः तीर्थं च सर्वदम् ।  
ययौ स्वमण्डलं देवः कृतार्थश्चाभवन्मुनिः ॥  
  
तस्मात्सूर्यप्रसादेन तीर्थमेतद्धि मुक्तिदम् ।  
सर्वकामप्रदं पुण्यं सदासेव्यं महर्षिभिः ॥  
  
लक्षं चापि जपेद्योत्र गायत्रीं वेदमातरम् ।  
त्वग्दोषादिमहारोगैर्मुच्यते नात्र संशयः ॥  
  
इष्टमन्त्राश्च सिध्यन्ति तथा लक्षाच्च सुमन्त्रिताः ।  
सौरमन्त्रास्तदर्धेन गुह्यमेतदुदाहृतम् ॥  
  
पादं पादं सप्रणवं हंसमन्त्रं पठन् सुधीः ।  
तस्मादर्धमथार्धं च सकलं च पुनः पुनः ॥  
  
एवं सप्तार्घ्यदानेन सप्तजन्माघनाशनम् ।  
पित्रून्नयेत्सूर्यलोकमात्मानं च न संशयः ॥  
  
पिण्डांस्तिलोदकं चापि तत्र स्नात्वा ददेन्नरः ।  
भानुवारेपि सङ्क्रान्तौ व्यतीपाते शशिक्षये ॥  
  
योगे च षष्टिसप्तम्योस्सूर्यतीर्थे जपेदलम् ।  
योजनो ज्ञायते पुण्यं सूर्यतीर्थं स्मरन् धिया ॥  
  
इह भोगांश्च सुचिरं भुक्त्वा सूर्यपुरं व्रजेत् ॥  
  
इति श्री स्कान्दपुराणे कृष्णवेणीमाहात्म्ये सूर्यतीर्थवर्णनं  
नाम नवमोऽध्यायः ॥  
  
  
  
नारद उवाच ।  
तस्मादनन्तरं सप्तकोटितीर्थं प्रचक्षते ।  
पवित्रं परमं यस्मिन् शिलासेतुः प्रदृश्यते ॥  
  
तत्रैव कोटिशश्चैव तीर्थानीत्यकल्पयन् ।  
तत्र माध्याह्निकं कर्म चक्रे लोकगुरुर्बहिः ॥  
  
कुम्भेनोदकमादाय तस्मात्तीर्थात्तु माधवः ।  
सङ्गमेस्थापयामास प्राह चैतन्महाफलम् ॥  
  
लोकानां ज्ञापनार्थाय चिह्नं तत्र शिलातले ।  
शङ्खचक्रे च लोकेशस्तत्तीर्थं ह्युत्तमोत्तमम् ॥  
  
मलापहारिणीसङ्गमवैभवम्  
तस्मात्पूर्वं महातीर्थं सङ्गमोलोकविश्रुतः ।  
यावन्मलापहारिण्या सिद्धसेव्यं प्रदृश्यते ॥  
  
तदेतत्परमं तीर्थं दुर्लभं पापकर्मणाम् ।  
न मे प्रगल्भते वाणी तस्य माहात्म्यवर्णने ॥  
  
क्रोशमात्रं तु विस्तीर्णं सङ्गमक्षेत्रमुत्तमम् ।  
गोपादादीनि तीर्थानि तत्रैव निवसन्त्यतः ॥  
  
प्रणवस्था यथा वेदाश्शिवस्थास्सर्वदेवताः ।  
तथा सर्वाणि तीर्थानि सङ्गमस्थानि सुव्रताः ॥  
  
सिद्धक्षेत्रं शिवक्षेत्रं तत्पुण्यं क्षेत्रमुच्यते ।  
नियतोऽत्र वसन् पापैर्मुच्यते च स्मरन्नरः ॥  
  
वाराणास्युत्तरेदेशे दक्षिणे सङ्गमस्तथा ।  
अतस्ते हंसभावेन तीर्थानां सप्तकोटयः ॥  
  
तदर्थं समनुप्राप्ताः ख्यातास्तत्रैव तद्गिरौ ।  
तस्मात्पूर्वमिदं तीर्थं सेवितव्यं मनीषिभिः ॥  
  
दानश्राद्धजपाद्यत्र सर्वं कोटिगुणं भवेत् ।  
तस्मादनन्तरं तीर्थं चक्रतीर्थमुदाहृतम् ॥  
  
शिलासेतुर्विभक्तं तद्भुक्तिमुक्तिफलप्रदम् ।  
अम्बरीषेण पृष्टं हि प्राक्छिराज्ञानसाधनम् ॥  
  
किन्तीर्थमिति लोकानां हितार्थं प्राह केशवम् ।  
क्षिप्तमेतन्महाचक्रं सुदर्शनमनुव्रज ॥  
  
दर्शयिष्यति ते तीर्थमित्युक्त्वा प्राह तद्विभुः ।  
तेनैव दर्शितं तीर्थं ततः प्राप्नोति भूतलम् ॥  
  
चक्रतीर्थमिति ख्यातिं राजा चात्रावसच्चिरम् ।  
कात्यायनी च तत्रास्ते तच्चक्रस्य समीपतः ॥  
  
तीर्थमेतद्धि तस्माच्चक्रतीर्थं विदुर्बुधाः ।  
चक्रतीर्थे वसन्मर्त्यष्षण्मासाल्लभते ध्रुवम् ॥  
  
ज्ञानं संसारचक्रघ्नं प्रसादेनैव चक्रिणः ।  
ततः पूर्वं महातीर्थं शङ्खतीर्थमिति श्रुतम् ।  
शङ्खाकृतिश्शिलायां च दृश्यते तत्र वै खलु ॥  
  
कदाचिद्देवदेवेशो गच्छन् दक्षिणदिग्जयम् ।  
मम क्षेत्रमिति प्राह स्वयं देवो महेश्वरः ॥  
  
ईश्वरः  
श्रीशैले च प्रयागे च श्मशानेऽसुरकण्टके ।  
सङ्गमे सेतुबन्धे च वसामि क्षेत्रगौरवात् ॥  
  
विश्वेशं वारणास्यां हि सङ्गमे शङ्करं तथा ।  
दृष्ट्वा रामेश्वरं सेतुं वा जन्माघं तु व्यपोहति ॥  
  
गत्वा तु तानि क्षेत्राणि योर्चयेन्मां त्रिधा स्थितम् ।  
तस्याहं सुलभो देवि किमु स्वर्गादिकं फलम् ॥  
  
लोके प्रसिद्धप्राधान्यादष्टमूर्तिं हरिः यतः ।  
रामप्रतिष्ठितं लिङ्गं स्वयम्भूतश्च शङ्करः ॥  
  
पञ्चलिङ्गोमृतेशश्चेत्यष्टमूर्तिरहं स्थितः ।  
नदीमध्ये बहिश्चापि क्षेत्रेस्मिन् स्वयमुत्थितः ॥  
  
स्थितं सहस्रं लिङ्गानां प्राधान्यादुक्तमष्टधा ।  
वाराणस्यां यथोङ्कारः कृत्तिवासाः कपर्दिनः ॥  
  
विश्वेशो मध्यमेशश्च तद्धि लिङ्गात्मकं परम् ।  
पञ्चभूतात्मकान्याहुः पञ्चलिङ्गानि भामिनि ॥  
  
अवृतो यजमानोर्को रामेशश्शङ्करः शशी ।  
लिङ्गनामाष्टकं ह्येतत्स्मृतं जन्माघनाशनम् ॥  
  
शिवलोकप्रदं दृष्टमर्चितं मुक्तिदायकम् ॥  
  
नारद उवाच ।  
इत्यादद्यनन्तमाहात्म्यं दिव्यं स्कन्दाय च प्रभुः ।  
प्रोक्ता जगद्धितार्थाय तस्थौ तत्र गणैस्सह ॥  
  
क्षेत्रं प्रदक्षिणं कृत्वा भूप्रदक्षिणजं फलम् ।  
लभन्तेत्र नरा यस्मात्सर्वं तत्र सदा स्थितम् ॥  
  
पञ्चलिङ्गानि नित्यानि धनुषां तु शतद्वये ।  
रुद्रपादौ स्थितौ दृष्ट्वा विप्रा धन्याश्च वै नराः ॥  
  
रुद्रः कपालीतीर्थानि चरन् ब्रह्मकपालभृत् ।  
तत्र स्थित्वार्चयेत्पञ्चलिङ्गब्रह्ममयं शिवम् ॥  
  
तस्य प्रत्यङ्मुखौ पादौ स्थितावद्यापि सुव्रताः ।  
जगद्धितार्थं विन्यस्तौ जगत्पापहरौ शुभौ ॥  
  
पिण्डप्रदानं तत्रैव गयायामिव शस्यते ।  
दातुश्च तत्पितॄणां च सुलभं हि गतिप्रदम् ॥  
  
त्रिरात्रे सङ्गमे स्नात्वा मुच्यते सर्वपातकैः ।  
संवत्सरं तु निवसञ्च्छिवसालोक्यमाप्नुयात् ॥  
  
तत्रैव मरणान्मोक्षं ततः प्राप्नोत्यसंशयः ।  
प्रसङ्गेनापि योगश्चेत्कदाचित्सङ्गमेश्वरम् ॥  
  
निर्गुणस्यापि तत्तस्य पर्याप्तं जन्मनः फलम् ।  
अन्यदेशे मनुष्येभ्यस्तत्रस्थास्तु नरा वराः ॥  
  
तत्रस्थास्तु नरास्सर्वे महेश्वरगणेश्वराः ।  
जन्मस्थितिप्रणाशो वा प्राकृतैर्नात्र लभ्यते ॥  
  
तस्मिन्न किञ्चिद्गृह्येत न हिंस्यात्स्वेदजानपि ।  
सर्वाघसङ्क्षयं धर्ममर्थकामावथापि वा ॥  
  
मोक्षं च शीघ्रमन्विच्छन्निवसेत्सङ्गमे सुधीः ।  
तस्यैव तीर्थस्नानानुप्रभावात्स्वर्गं प्रयाता बहुशोथ शूराः ॥  
  
विप्रर्षिराजर्षिसुरर्षिवर्या महाधिकारान्लभन्त पूर्वम् ॥  
  
इति श्रीस्कान्दपुराणे कृष्णवेणीमाहात्म्ये सप्तकोटिसङ्गमशङ्ख-  
चक्रतीर्थवर्णनं नाम दशमोध्यायः ॥  
  
  
  
ऋणापाकरणतीर्थवैभवकथनम्  
नारद उवाच ।  
इदमप्यपरं गुह्यं शृणुध्वं मुनिसत्तमाः ।  
स्कन्देन सृष्टो यत्प्राह शङ्करो लोकशङ्करः ॥  
  
स्कन्दः  
ऋणैस्त्रिभिश्च संयुक्तः पुरुषोजायते खलु ।  
इज्याऽध्ययनसन्तानैर्देवादीनामिति श्रुतिः ॥  
  
ऋणापाकरणं सम्यगकुर्वन्निह वै मृतः ।  
निगृह्यते द्विजोत्यर्थं परलोके न संशयः ॥  
  
ऋणापाकरणं चैव दुष्करं प्रतिभाति मे ।  
कर्मतन्त्रस्य जीवस्य ततस्तत्सङ्कटं परम् ॥  
  
अज्ञानिनश्चरोगाद्यैरिह विघ्नैरथापि वा ।  
एतत्कथं न कुर्वन्ति कुर्युर्वा करुणानिधे ॥  
  
ईश्वरः  
साधु वत्स त्वया पृष्टं प्रायशो भवदुःखतः ।  
ऋणेभ्यो बिभ्यतस्साधो ऋणमुक्तिं शृणुष्व ह ॥  
  
सर्वपातकनाशाय नरश्चेदिच्छति स्वयम् ।  
निष्कृतिर्नत्वशक्या सा कृष्णवेणी हि विद्यते ॥  
  
कृष्णवेण्योभयतटे योजनाभ्यन्तरे स्थितम् ।  
तत्क्षेत्रं मुक्तिदं प्राहुरन्तरासह्यसागरौ ॥  
  
ग्रामेवायदिवारण्ये गिरौ यत्र च तत्र वा ।  
कृष्णवेण्यम्भसि स्नातो वाजपेयफलं लभेत् ॥  
  
षष्टिवर्षसहस्राणि भागीरथ्यवगाहनम् ।  
कृष्णवेणीनदीस्नानसमं कन्यागते रवौ ॥  
  
कन्यागते सोमवारे नृणां विष्णुशुभे दिने ।  
वेण्यां च वपनं स्नानं कोटिजन्माघनाशनम् ॥  
  
कृष्णायां वपनं स्नानमृक्षे चैव तु वैष्णवे ।  
सोमवारे विष्णुदिने वेण्यां तु वपनं नृणाम् ॥  
  
कोटिजन्माघनाशस्स्यादृक्षे चैव तु वैष्णवे ।  
कन्यागते गुरौ यद्यत्सप्तकोट्यघनाशनम् ॥  
  
ऋणत्रयं स्वकं चैव पितृमातृकृतं तथा ।  
निश्शेषं कुर्वतो जन्तोर्नदी कृष्णा परायणम् ॥  
  
तस्यान्तु तीर्थप्रवरं सङ्गमं लोकविश्रुतम् ।  
स्नानमात्रेण सर्वेषां मोचनं पापनाशनम् ॥  
  
तत्राप्युदाहरन्तीममितिहासं पुरातनम् ।  
दाल्भ्यो नाम द्विजः कश्चिदातिथ्यं कृतवान् पुरा ॥  
  
गृहीत्वा स्वगृहे शाकं प्रयच्छामीति पुत्रक ।  
नादत्तं विस्मृतं तेन ऋणमप्यधिकं भवेत् ॥  
  
कालेन च मृतस्सोपि तिर्यक्त्वं प्रतिपन्नवान् ।  
महाचले गिरौ शून्ये पर्वते कण्टकावृते ॥  
  
निर्जले व्याघ्रभूयिष्ठे सृगालत्वं प्रपन्नवान् ।  
पुनः गृध्रत्वमापन्नः पुनश्चैव सृगालताम् ॥  
  
पूर्वजन्मस्मृतिश्चैव तपोमाहात्म्यकारणात् ।  
उद्विग्नः किङ्करोमीति दुःखार्तो विन्ध्यपर्वते ॥  
  
वेणीनदीमनुप्राप्तो गौतमं तत्र दृष्टवान् ।  
जानात्येव स तत्सर्वं यद्दाल्भ्येन कृतं पुरा ॥  
  
तेनोक्त्वा मुनिवर्येण ऋणपापनिवृत्तये ॥  
  
गौतमः  
दाल्भ्यत्वमसि धर्मज्ञो ऋणसम्बन्धकारणात् ।  
तिर्यक्त्वं दुःखबहुलं प्राप्तवानसि सुव्रत ॥  
  
दाल्भ्यः  
भगवन् किं मया कार्यं न जानामीह निष्कृतिम् ।  
यद्यस्तिमयि कारुण्यं कथयाघनिवृत्तये ॥  
  
गौतमः  
कृष्णवेणी नदी नाम ह्युद्गता सह्यपर्वतात् ।  
सृष्टा च ब्रह्मणा पूर्वं सर्वपापनिवृत्तये ॥  
  
देवर्षिसिद्धसेव्या सा त्रैलोक्यहितकारिणी ।  
कल्पकोटिजनस्याशु पापं नाशयति क्षणात् ॥  
  
तत्स्नानादचिरेणैव मनुष्यत्वं भविष्यति ।  
ततो गत्वा ऋणान्मोक्षं तत्र स्नानं समाचर ॥  
  
स्कन्दः  
दाल्भ्याय गौतमः पूर्वं सर्वपापनिवृत्तये ।  
दाल्भ्य-गौतम संवादः  
कस्मिन्वै कृष्णवेण्यां तु स्नानं साधनमुक्तवान् ।  
ईश्वरः  
दाल्भ्यगौतमसंवादं पापघ्नं प्रियदर्शनम् ।  
वदाम्यहं त्वयि प्रीत्या शृणु पुत्र षडानन ॥  
  
गत्वाहं कृष्णवेण्यां च कुत्र स्नानं समाचरे ।  
ब्रूहि त्वं मुनिवर्येति पृष्टः प्राह स गौतमः ॥  
  
तीर्थनाम प्रभावं च ज्ञातुं वक्तुं च तत्त्वतः ।  
स समर्थोस्ति लोकेस्मिन् तथा विप्रस्तु तेन्विह ॥  
  
वक्ष्याम्यहं च दाल्भ्याद्य तव पापनिवृत्तये ।  
मलापहारिणी नाम नदी सह्यसमुद्गता ॥  
  
निर्मिता चैव कल्याणी ब्रह्मणा पापशान्तये ।  
तस्यास्तु सलिलं सद्यः परं हरति किल्बिषम् ॥  
  
तदाश्रिताश्च ये वर्याः प्रयान्ति परमां गतिम् ।  
तस्याश्च सङ्गमं गत्वा पवित्रं पापनाशनम् ॥  
  
रुद्रं पशुपतिं स्थाणुं तत्र स्नात्वा नमस्कुरु ।  
मृगरूपं परित्यज्य ऋषित्वं प्राप्स्यसि ध्रुवम् ॥  
  
य कश्चिदपि तत्रैव स्नानाद् ज्ञानं समश्नुते ।  
मर्त्यलोके ये मर्त्या भक्त्या गच्छन्ति सङ्गमम् ॥  
  
प्रयान्ति नूनं ते मोक्षं स्नानं कृत्वा स्मरन्ति ये ।  
अहो धन्यतरा मर्त्याः कीर्तयन्ति स्मरन्ति च ॥  
  
सङ्गमं परमं स्नानं नूनं ते मोक्षभागिनः ।  
इति देवाश्च पितरो गायन्ति सततं दिवि ॥  
  
कृष्णवेणी नदी नाम यत्र यत्रैव गच्छति ।  
स्नातस्य तत्र तत्रैव शतधेनुफलं लभेत् ॥  
  
पौर्णमास्याममायां चाप्यष्टम्यां चन्द्रसूर्ययोः ।  
ग्रहणे स्नानमात्रेण गोसहस्रफलं लभेत् ॥  
  
जपो दानं तपो होमः श्राद्धं सद्गुरुसेवनम् ।  
अक्षयं तु भवेद्दाल्भ्य पापं चापि विनश्यति ॥  
  
नदीनामुत्तमा वेणी देवानामुत्तमो हरिः ।  
विद्यानामुत्तमो वेदो वर्णानां विप्र उत्तमः ॥  
  
कृष्णवेणीजलं पीत्वा किरातेष्वपि यो वसेत् ।  
तं तु षण्मासपर्यन्तं तद्दोषो न समाश्रयेत् ॥  
  
निद्रामात्रं प्रकुर्वन्ति यदि तत्तीरवासिनः ।  
प्राणसन्धारणे पुण्यं लभन्ते तपसः फलम् ॥  
  
नदीनामादिभूता सा कामधेनुरिव स्वयम् ।  
ये पिबन्ति च तत्तोयं नूनन्ते मुक्तिभागिनः ॥  
  
पदे पदे च तत्रैव तीर्थानि प्रभवन्त्युत ।  
तस्मादगम्यं तत्तीर्थं पापिनां दुर्मनस्विनाम् ॥  
  
दानरूपेण तत्रैव तिलांशं यः प्रयच्छति ।  
मेरुतुल्यफलं प्राप्य तदन्ते मुक्तिमाप्नुयात् ॥  
  
अणोरणुतरं पापं तत्र कृत्वा नराधमाः ।  
ब्रह्माण्डं सदृशं दुःखं प्राप्नुवन्ति सुदुस्सहम् ॥  
  
अन्यत्र यत्कृतं पापं सङ्गमे नश्यति क्षणात् ।  
अत्रैव यत्कृतं पापं न तदन्यत्र नश्यति ॥  
  
तत्र पापफलं भोक्तुं कल्पकोटिशतेष्वपि ।  
कृमित्वं स्थावरत्वं च गच्छन्ति न हि संशयः ॥  
  
क्रोशमात्रं तु विस्तीर्णं सङ्गमक्षेत्रमुत्तमम् ॥  
  
तत्र स्नात्वा महानद्यां गोसहस्रफलं लभेत् ।  
तत्रापि सङ्गमे स्नानमुत्कृष्टं द्विजसत्तमाः ॥  
  
अश्वमेधसहस्राणां फलं प्राप्नोति मानवः ।  
भ्रूणहत्यादिभिः पापैस्तदाचैनोपपातकैः ॥  
  
विमुक्तास्स्नानमात्रेण मर्त्या यान्ति परं पदम् ।  
तत्र पिण्डप्रदानेन मुक्तिरेव न संशयः ॥  
  
पिण्डमात्रप्रदानेन विघ्नाश्शान्तिं प्रयान्ति वै ।  
व्याधयश्चापिशान्तास्स्युरैश्वर्यं कामदं भवेत् ॥  
  
भरतश्चदिलीपश्च ययातिर्नहुषस्तथा ।  
भगीरथोथ रामश्च मान्धातृप्रमुखास्तथा ॥  
  
असितो देवलश्चैव दत्तात्रेयपुरोगमाः ।  
तत्र स्नात्वा तपः कृत्वा भक्तिज्ञानपदेस्थिताः ॥  
  
अन्ये च ऋषयो देवास्तत्र तिष्ठन्ति नित्यशः ।  
रामः पुरा जगन्नाथो भार्गवः क्षत्रियान्तकः ॥  
  
तत्र कृत्वा तपो घोरं पापशान्तिं प्रपन्नवान् ।  
शूर्पारिश्च महेन्द्रश्च सङ्गमक्षेत्रमुत्तमाः ॥  
  
त्रिषु स्थानेषु देवेशो रामस्तिष्ठति सर्वदा ।  
प्रातः कालेतु शूर्पारं मध्याह्ने सिन्धुसङ्गमे ॥  
  
रात्रौ महेन्द्रे वसति रामः क्षत्रकुलान्तकः ।  
अतस्त्रयं महापुण्यं रामस्यैवाश्रयादिदम् ॥  
  
पृथिव्यामन्तरिक्षे वा यानि तीर्थानि सन्ति वै ।  
तानि तत्र वसन्त्येव धातुर्वचनकारणात् ॥  
  
तत्र स्नात्वा नमस्कुर्यान्नामभिश्शश्वतं शिवम् ।  
माघमासे नरस्स्नात्वा कार्तिके मुक्तिमाप्नुयात् ॥  
  
परशुरामतीर्थयात्राप्रसङ्गः  
ऋषय ऊचुः ।  
अहोमाहात्म्यमतुलं प्रसादाद्भवतश्श्रुतम् ।  
भूयः कथयतामत्र तपश्चक्रे कथं प्रभुः ॥  
  
नारद उवाच ।  
त्रिस्सप्तकृतो नृपतीन्निर्मूलितकृतवान् भुवि ।  
तस्योपशान्त्यै तीर्थानि चचार खलु भार्गवः ॥  
  
स्कन्दे परशुरामं तं क्षत्रहत्यामलीमसम् ।  
प्रदर्शनाय लोकानामृषिसङ्घवृतो ययौ ॥  
  
स्नातस्समस्ततीर्थेषु पूजयन्निष्टदेवताः ।  
अलब्धाघक्षयो देवः प्रययौ सह मलापहम् ॥  
  
सह्यपादात्सृता लोकहितायामृतवाहिनी ।  
या सर्वमलहन्तृत्वात्प्रख्यातात्र मलापहा ॥  
  
योजने योजने यस्यां तीर्थानां शतमुत्तमम् ।  
लिङ्गद्वयं च प्रख्यातं सुरसिद्धनिषेवितम् ॥  
  
सह्यप्राणात्सृतां देवीं सेव्यमानो जगत्पतिः ।  
आनुलोम्यात्पितॄन्देवानर्चयन् सङ्गमं ययौ ॥  
  
अथैतस्य कुठाराग्रे क्षत्रहत्यातिविह्वला ।  
निर्गत्य मूर्त्या विप्रेषु पश्यत्स्वित्याह भार्गवम् ॥  
  
त्वद्देहाश्रयणे भीता त्वयैवानुमता प्रभो ।  
कुठाराग्रे स्थिता त्वत्र ज्वालानद्यां निमज्जिता ॥  
  
सेयमम्बुमयी देवी धर्माणां तु सुधामयी ।  
ज्वालामयी त्वधर्माणामित्युक्त्वा वा गतालयम् ॥  
  
नारद उवाच ।  
अथ हृष्टश्च भगवान् भार्गवो मुनिसन्निधौ ।  
प्रदर्श्याश्चर्यमेतत्तु प्रशसंस मलापहाम् ॥  
  
श्रीरामोवाच ।  
प्रायश्चित्तार्थिनां विप्रा महापातकिनामपि ।  
मलापहैव शरणं विरक्तानां न संशयः ॥  
  
नद्योन्याश्च प्रशंस्यन्तां स्वर्गादिफलदानने ।  
मलापहरणे त्वस्यास्समा काचिन्न विद्यते ॥  
  
उदग्वहति सा यत्र स्नानदानजपादिकम् ।  
तत्रप्रशस्यतेत्यर्थं भानुवारेत्वनन्तकम् ॥  
  
तत्रापि कपिलातीर्थाद्यावदेव तु सङ्गमात् ।  
अत्रापि सुलभा मुक्तिः यथा कामयते नरः ॥  
  
नारद उवाच ।  
इत्युक्त्वा जगतान्नाथः प्रहृष्टैस्तैर्द्विजैस्सह ।  
विधिवत्सङ्गमे स्नात्वा तर्पयन् पितृदेवताः ॥  
  
अथासौ सङ्गमेक्षेत्रे देवयात्राक्रमं नृणाम् ।  
दर्शयन्मुनिभिस्सा  
  
इति ।  
  
  
Encoded and proofread by Dr.G.Sankaranarayanan  
P. R. Kannan.  
  
Sri Krishnaveni Mahatmyam, a part of Skanda Purana, was  
available in a manuscript form in Telugu script with a  
scholar in Vijayawada. Through the efforts of Sri Sankaracharya  
Swamijis of Kanchi Kamakoti Peetham, who were at Vijayawada for  
Chaturmasyam in July-Sep 2016, this manuscript came to light and  
was transcribed into Devanagari script by Dr.G.Sankaranarayanan  
of Sanskrit Department in Sri Chandrasekharendra Saraswathi  
University in Enathur near Kanchipuram  
  
