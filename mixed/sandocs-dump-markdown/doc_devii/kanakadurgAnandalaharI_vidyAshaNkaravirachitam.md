---
Author: Vidyashankara
Category: devii, durgA, laharI, devI
Description-comments: The composition is addressed to the goddess Kanaka Durga at
  Vijayawada of Andhra Pradesh.
File name: kanakadurgAnandalaharI.itx
Indexextra: (Telugu, article)
Language: Sanskrit
Latest update: December 28, 2017
Location: doc_devii
Proofread by: Malleswara Rao Yellapragada, PSA Easwaran, Chandra V Ramani
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: kanakadurgAnandalaharI
Transliterated by: Malleswara Rao Yellapragada malleswararaoy at yahoo.com
engtitle: kanakadurgAnandalaharI
itxtitle: kanakadurgAnandalaharI (vidyAshaNkaravirachitam)
title: कनकदुर्गानन्दलहरी (विद्याशण्करविरचितम्)

---
  
 श्रीकनकदुर्गाऽऽनन्दलहरी   
  
वन्दे गुरुपदद्वन्द्वमवाङ्मानसगोचरं ।  
रक्तशुक्लप्रभामिश्रमतर्क्यं त्रैपुरं महः ॥  
  
अखण्डमण्डलाकारं विश्वं व्याप्य व्यवस्थितं ।  
तत्पदं दर्शितं येन तस्मै श्रीगुरवे नमः ॥  
  
शिवे सेवासक्ताश्रितभरणकार्यैकचतुरे  
     शिरोभिर्वेदानां चिरविनुतकल्याणचरिते ।  
स्मितज्योत्स्नालीलारुचिररुचिमच्चन्द्रवदने  
     जगन्मातर्मातर्जय कनकदुर्गे भगवति ॥ १॥  
  
नगाधीशट्कन्ये नलिनदळसङ्काशनयने  
     सुगीतैर्गन्धर्वैस्सुरयुवतिभिश्चानुचरिते ।   var  श्लाघ्यचरिते  
अगण्यैराम्नायैरपि गुणनिकायैर्विलसिते  
     जगन्मातर्मातर्जय कनकदुर्गे भगवति ॥ २॥  
  
निजश्रेयस्कामैर्निटलघटितां च तत्करपुटैः  
     स्तुवद्भिस्सानन्दं श्रुतिमधुरवाचां विरचनैः ।  
असङ्ख्यैर्ब्रह्माद्यैरमरसमुदायैः परिवृते  
     दया कर्तव्या ते मयि कनकदुर्गे भगवति ॥ ३॥  
  
भवत्पादन्यासोचितकनकपीठीपरिसरे  
     पतन्तस्साष्टाङ्गं मुदितहृदया ब्रह्मऋषयः ।  
न वाञ्छन्ति स्वर्गं न च कमलसम्भूतभवनं  
     न वा मुक्तेर्मार्गं ननु कनकदुर्गे भगवति ॥ ४॥  
  
शचीस्वाहादेवीप्रमुखहरिदीशानरमणी-  
     मणीहस्तन्यस्तैर्मणिखचितपात्रैरनुदिनम् ।  
ससङ्गीतं नीराजितचरणपङ्केरुहयुगे  
     कृपापूरं मह्यं दिश कनकदुर्गे भगवति ॥ ५॥  
  
प्रवर्षत्यश्रान्तं बहुगुणमभीष्टार्थनिचयं  
     स्वरूपध्यातॄणां चिकुरनिकुरुम्बं तव शिवे ।  
अपामेकं वर्षं वितरति कदाचिज्जलधरो  
     द्वयोस्साम्यं किं स्यान्ननु कनकदुर्गे भगवति ॥ ६॥  
  
कृशाङ्गं स्वारातिं तुहिनकरमावृत्य तरसा  
     स्थितं मन्ये धन्ये तिमिरनिकरं ते कचभरम् ।  
सहायं कृत्वायं हरमनसि मोहान्धतमसं  
     वितेने कामः श्रीमति कनकदुर्गे भगवति ॥ ७॥  
  
तमो नाम्ना सम्यग्गळितपुनरुद्वान्तरुचिर-  
     प्रभाशेषं भानोरिव तरुणिमानं धृतवतः ।  
त्वदीये सीमन्ते कृतपदमिदं कुङ्कुमरजो-  
     वसेदश्रान्तं मे हृदि कनकदुर्गे भगवति ॥ ८॥  
  
त्रिलोकी वैचित्रीजनकघनसौन्दर्यसदनं  
     विराजत्कस्तूरीतिलकमपि फाले विजयते ।  
यदालोकव्रीडाकुपित इव जूटे पशुपते-  
     र्विलीनो बालेन्दुर्ननु कनकदुर्गे भगवति ॥ ९॥  
  
पराभूतश्चेशाळिकनयनकीलाविलसना-  
     द्विसृज्य प्राचीनं भुवनविनुतं कार्मुकवरम् ।  
हरं जेतुं त्वद्भ्रूच्छलमपरबाणासनयुगं  
     स्मरो धत्ते सर्वेश्वरि कनकदुर्गे भगवति ॥ १०॥  
  
त्वदीयभ्रूवल्लीच्छलमदनकोदण्डयुगळी  
     समीपे विभ्राजत्तव सुविपुलं नेत्रयुगळम् ।  
विजेतुं स्वारातिं विकचनवनीलोत्पलशर-  
     द्वयं तेनानीतं खलु कनकदुर्गे भगवति ॥ ११॥  
  
दरिद्रं श्रीमन्तं जरठमबलानां प्रियतमं  
     जडं सङ्ख्यावन्तं समरचलितं शौर्यकलितम् ।  
मनुष्यं कुर्वन्तोऽमरपरिवृढं नित्यसदयाः  
     कटाक्षास्ते कार्या मयि कनकदुर्गे भगवति ॥ १२॥  
  
पुरारातेर्बाणाः कुसुमशरतूणीरगळिता  
     नतानां सन्त्राणे निरवधिसुधावीचिनिचयाः ।  
वियद्गङ्गाभङ्गा बहुदुरितजालावृतिमतां  
     कटाक्षास्ते कार्या मयि कनकदुर्गे भगवति ॥ १३॥  
  
दरिद्राणां कल्पद्रुमसुममरन्दोदकझरा  
     अविद्याध्वान्तानामरुणकिरणानां विहृतयः ।  
पुरा पुण्यश्रेणीसुललितलताचैत्रसमयाः  
     कटाक्षास्ते कार्या मयि कनकदुर्गे भगवति ॥ १४॥  
  
गजन्तो वाहन्तः कनकमणिनिर्माणविलसा  
     रथन्तश्छत्रन्तो बलयुत भटन्तः प्रतिदिनम् ।  
स्वभक्तानां गेहाङ्गणभुवि चरन्तो निरुपमाः  
     कटाक्षास्ते कार्या मयि कनकदुर्गे भगवति ॥ १५॥  
  
पुरारातेरङ्गं पुलकनिकुरम्बैः परिवृतं  
     मुनिव्रातैर्ध्यातं मुकुळयुतकल्पद्रुमनिभम् ।  
श्रयन्तश्चानन्दं विचलदलिपोता इव चिरं  
     कटाक्षास्ते कार्या मयि कनकदुर्गे भगवति ॥ १६॥  
  
हरिब्रह्मेन्द्राद्यैः श्रुतिविदितगीर्वाणनिचयै-  
     र्वसिष्ठव्यासाद्यैरपि च परमब्रह्मऋषिभिः ।  
समस्तैराशास्यास्सकलशुभदा यद्विहृतयः  
     कटाक्षास्ते कार्या मयि कनकदुर्गे भगवति ॥ १७॥  
  
विरिञ्चिर्यद्योगाद्विरचयति लोकान् प्रतिदिनं  
     विधत्ते लक्ष्मीशो विविधजगतां रक्षणविधिम् ।  
ललाटाक्षो दक्षोऽभवदखिलसंहारकरणे  
     कटाक्षास्ते कार्या मयि कनकदुर्गे भगवति ॥ १८॥  
  
उरोभागे शम्भोर्विकचनवनीलोत्पलदळ-  
     स्रजं सङ्गृह्णन्तो मृगमदरसं फालफलके ।  
शिरोऽग्रे गङ्गायां रविदुहितृसन्देहजनकाः  
     कटाक्षास्ते कार्या मयि कनकदुर्गे भगवति ॥ १९॥  
  
मदीयश्रीलीलाहरणपटुपाटच्चरमिति  
     क्वता हन्तागन्तुं श्रुतिविमलनीलोत्पलमिव ।  
तदभ्यर्णं यातास्सहजनिजवैशाल्यकलिताः  
     कटाक्षास्ते कार्या मयि कनकदुर्गे भगवति ॥ २०॥  
  
कळङ्की मासान्ते वहति कृशतां नित्यजड इ-  
     त्यमुं चन्द्रं हित्वा तव वदनचन्द्राश्रितमिदम् ।  
स्थितं जीवं जीवद्वितयमिति मन्ये नयनयो-  
     र्युगं कामारातेस्सति कनकदुर्गे भगवति ॥ २१॥  
  
प्रसादो मय्यास्ते मयि च सहजं सौरभमिदं  
     तुला मे मैतस्येत्यविरतविवादाभिरतयोः ।  
निवृत्ता नेदानीमपि च रिपुता ग्लौनळिनयो-  
     स्त्वदास्यं दृष्ट्वा श्रीमति कनकदुर्गे भगवति ॥ २२॥  
  
मनोजातादर्शप्रतिमनिजलीलौ तव शिवे  
     कपोलौ भूयास्तां मम सकलकल्याणजनकौ ।  
श्रितश्रीताटङ्कद्वितयरुचयो यत्र मिळिता-  
     स्सुधारुक्सूर्याभा इव कनकदुर्गे भगवति ॥ २३॥  
  
त्रयी स्तुत्ये नित्ये तव वदनपङ्केरुहभव-  
     त्सुगन्धायातश्रीप्रचलदळिनीवारणधिया ।  
लसन्नासाकारे वहसि सहसा चम्पकतुलां  
     न तत्सौन्दर्यार्थं ननु कनकदुर्गे भगवति ॥ २४॥  
  
वहत्वं कारुण्यं वरकमलरागाह्वयमणि-  
     स्सुधापूरं सारं सुरुचिरमृदुत्वं यदि वहेत् ।  
तदा लब्धुं योग्यो भवति भवदीयाधरतुलां  
     जगद्रक्षादीक्षावति कनकदुर्गे भगवति ॥ २५॥  
  
लसन्नासाभूषाग्रगपृथुलमुक्तामणियुतं  
     नितान्तारुण्यन्तत्तव दशनवासो विजयते ।  
सुधासिन्धोर्मध्ये निपतित सुधाबिन्दुसहित-  
     प्रवाळश्रीचोरं ननु कनकदुर्गे भगवति ॥ २६॥  
  
अयोग्या इत्यार्ये तव दशनसाम्याय कविभि-  
     र्विमुक्ता मुक्ता इत्यधिकविदिता मौक्तिकगणाः ।  
दशामल्पाङ्गत्वा तदनुमुखताम्बूलसहिता  
     गतास्तत्साहित्यं खलु कनकदुर्गे भगवति ॥ २७॥  
  
जितोऽहं पार्वत्या मृदुलतरवाणीविलसनैः  
     कथं दृप्यस्यम्बाधरसमतया बिम्ब कथय ।  
इति क्रोधाच्चञ्च्वा दळितवदने रक्तिमयुतः  
     शुकोऽयं विज्ञानी खलु कनकदुर्गे भगवति ॥ २८॥  
  
फलं बिम्बस्येदं भवति भवदीयाधरतुला  
     कृताळं तन्माद्यं वहति मतिरस्येति विदिता ।  
न चेत्तस्मिन्  भुक्ते सुमति कवितानामपि नृणां  
     कथं स्यात्तन्माद्यं भुवि कनकदुर्गे भगवति ॥ २९॥  
  
अतुल्यं ते कण्ठं हरतरुणि दृष्ट्वा सुकवयः  
     प्रभाषन्ते शङ्खं परिहसनपात्रं भवति तत् ।  
स्वरूपध्यातॄणां स भवति निधिश्शङ्ख इतिचे-  
     दसन्देहं स्थाने खलु कनकदुर्गे भगवति ॥ ३०॥  
  
आकण्ठं ते कण्ठस्थितकनकसूत्रं विजयते  
     हरो यत्सामर्थ्यादमृतमिव पीत्वापि गरळम् ।  
समाख्यां विख्यातां समलभत मृत्युञ्जय इति  
     त्रयीवेद्यक्रीडावति कनकदुर्गे भगवति ॥ ३१॥  
  
चिरं ध्यात्वा ध्यात्वा सकलविबुधाभीष्टनिचयं  
     ततस्त्वल्लावण्यामृतजलधिसम्प्राप्तजनने ।  
भुजाकारेणैके भुवनविनुते कल्पकलते  
     श्रियै मे भूयास्तां ननु कनकदुर्गे भगवति ॥ ३२॥  
  
विराजत्केयूरद्वयमणिविभाभानुकिरणै-  
     र्नितान्तव्याकोशीकृतमदनजिन्नेत्रकमलौ ।  
विभोः कण्ठाश्लेषाद्विपुलपुलकाङ्कूरजनकौ  
     भुजौ मे त्रातारौ ननु कनकदुर्गे भगवति ॥ ३३॥  
  
सुपर्वारामान्तःस्फुरितसहकारद्रुमलता-  
     समग्रश्रीजाग्रत्किसलयसगर्वोद्यमहरौ ।  
करौ ते भूयास्तां मम शुभकरौ कान्तिनिकरा-  
     करौ निश्शङ्कं शाङ्करि कनकदुर्गे भगवति ॥ ३४॥  
  
प्रशस्तौ त्रैलोक्ये बहुळदनुजत्रासविचल-  
     न्मरुन्मस्तन्यस्तौ जननि तव हस्तौ हृदि भजे ।  
स्मरो यत्सङ्काशा इति किसलयानेव धृतवान्  
     त्रिलोकी जेताऽऽसीत्खलु कनकदुर्गे भगवति ॥ ३५॥  
  
पुरारातेः पाणिग्रहणसमये मौक्तिकचयान्  
     विधातुं तच्छीर्षे जनकवचनादुन्नमितयोः ।  
ययोरूपं दृष्ट्वाऽभवदुदितलज्जा सुरनदी  
     कदार्तित्रातारौ मम कनकदुर्गे भगवति ॥ ३६॥  
  
स्फुरन्तो निश्शङ्कं पुरहरनिरातङ्कविजय-  
     क्रियायात्रोद्युक्तस्मरबिरुदपाठा इव भृशं ।  
झणत्कारारावाः कनकवलयानां तव शिवे  
     वितन्वन्तु श्रेयो मम कनकदुर्गे भगवति ॥ ३७॥  
  
कुचौ ते रूपश्रीविजितलकुचौ मे शुभकरौ  
     भवेतां व्याकीर्णौ प्रकटतरमुक्तामणिरुचौ ।  
विरिञ्चाद्या देवा यदुदितसुधापातुरनिशं  
     सुनम्रास्सेनान्यो ननु कनकदुर्गे भगवति ॥ ३८॥  
  
अतुल्यं ते मध्यं वदति हरिमध्येन सदृशं  
     जगत्तन्नो युक्तं जननि खलु तद्रूपकलने ।  
कृताशः पञ्चास्यो भवति तव वाहः प्रतिदिनं  
     जगत्सर्गक्रीडावति कनकदुर्गे भगवति ॥ ३९॥  
  
असौ पुन्नागस्य प्रसवमृदुशाखाश्चलगतं  
     तपःकृत्वा लेभे जननि तव नाभेः सदृशताम् ।  
प्रमत्तः पुन्नागप्रसव इतरस्तावक गते-  
     स्तुलामाप्तुं वाञ्छत्यपि कनकदुर्गे भगवति ॥ ४०॥  
  
त्रिलोकीवासाञ्चद्युवतिजनतादुर्गमभव-  
     न्नितम्बश्रीचौर्यं कृतवदिति सञ्चित्य पुलिनम् ।  
सरो बाह्यञ्चक्रे जननि भवदीयस्मरणतो  
     झरेवाधीरैशा जननि कनकदुर्गे भगवति ॥ ४१॥  
  
जितोऽहं पार्वत्या मृदुतरगतीनां विलसनैः  
     तदूर्वोस्सौन्दर्यं सहजमधिगन्तुं जडतया ।  
कृतारम्भा रम्भा इति विदळिताऽऽसां वनमयं  
     करी सामर्षः श्रीकरि कनकदुर्गे भगवति ॥ ४२॥  
  
प्रविष्टा ते नाभीबिलमसितरोमावळिरियं  
     कटीचञ्चत्काञ्चीगुणविहितसौत्रामणमणेः ।  
रुचां रेखेवास्ते रुचिरतरमूर्ध्वायनगता  
     श्रितश्रेणीसम्पत्करि कनकदुर्गे भगवति ॥ ४३॥  
  
अनिर्वाच्यं जङ्घारुचिररुचिसौन्दर्यविभवं  
     कथं प्राप्तुं योग्यस्तव कलमगर्भो गिरिसुते ।  
तदीयं सौभाग्यं कणिशजननैकावधि सुधी-  
     जनैश्चिन्ताकार्या ननु कनकदुर्गे भगवति ॥ ४४॥  
  
सदा मे भूयात्ते प्रपदममिताभीष्टसुखदं  
     सुरस्त्रीफालाग्रच्युतमृगमदानां समुदयम् ।  
अशेषं निर्धौतः प्रणयकलहे यत्र पुरजि-  
     ज्जटा गङ्गानीरैर्ननु कनकदुर्गे भगवति ॥ ४५॥  
  
मनोज्ञाकारं ते मधुरनिनदं नूपुरयुगं  
     ग्रहीतुं विख्यातान् गतिविलसनानामतिरयान् ।  
स्थितम्मन्ये हंसद्वयमिति न चेद्धंसकपदं  
     कथं धत्ते नाम्ना ननु कनकदुर्गे भगवति ॥ ४६॥  
  
त्वदीयं पादाब्जद्वयमचलकन्ये विजयते  
     सुरस्त्रीकस्तूरीतिलकनिकरात्यन्तसुरभि ।  
भ्रमन्तो यत्रार्याप्रकरहृदयेन्दिन्दिरगणा-  
     स्सदा माद्यन्ति श्रीमति कनकदुर्गे भगवति ॥ ४७॥  
  
अपर्णे ते पादावतनुतनुलावण्यसरसी  
     समुद्भूते पद्मे इति सुकविभिर्निश्चितमिदम् ।  
न चेद्गीर्वाणस्त्रीसमुदयललाटभ्रमरकाः  
     कथं तत्रासक्ता ननु कनकदुर्गे भगवति ॥ ४८॥  
  
रमावाणीन्द्राणीमुखयुवतिसीमन्तपदवी-  
     नवीनार्कच्छायासदृशरुचि यत्कुङ्कुमरजः ।  
स्वकाङ्गाकारेण स्थितमिति भवत्पादकमल-  
     द्वये मन्ये शम्भोस्सति कनकदुर्गे भगवति ॥ ४९॥  
  
दवाग्निं नीहारं गरळममृतं वार्धिमवनी-  
     स्थलं मृत्युम्मित्रं रिपुमपि च सेवाकरजनम् ।  
विशङ्कं कुर्वन्तो जननि तव पादाम्बुरुहयोः  
     प्रणामास्संस्तुत्या मम कनकदुर्गे भगवति ॥ ५०॥  
  
जलप्राया विद्या हृदि सकलकामाः करगताः  
     महालक्ष्मीर्दासी मनुजपतिवर्यास्सहचराः ।  
भवत्यश्रान्तं ते पदकमलयोर्भक्तिसहितां  
     नतिङ्कुर्वाणानां ननु कनकदुर्गे भगवति ॥ ५१॥  
  
तव श्रीमत्पादद्वितयगतमञ्जीरविलस-  
     न्मणिच्छायाच्छन्नाकृतिभवतियत्फालफलकम् ।  
स तत्रैवाशेषावनिवहनदीक्षासमुचितं  
     वहेत्पट्टं हैमं ननु कनकदुर्गे भगवति ॥ ५२॥  
  
तनोतु क्षेमं त्वच्चरणनखचन्द्रावळिरियं  
     भवत्प्राणेशस्य प्रणयकलहारम्भसमये ।  
यदीयज्योत्स्नाभिर्भवति नितरां पूरिततनु-  
     श्शिरोऽग्रे बालेन्दुर्ननु कनकदुर्गे भगवति ॥ ५३॥  
  
समस्ताशाधीशप्रवरवनिताहस्तकमलै-  
     स्सुमैः कल्पद्रूणां निरतकृतपूजौ निरुपमौ ।  
नतानामिष्टार्थप्रकरघटनापाटवयुतौ  
     नमस्यामः पादौ तव कनकदुर्गे भगवति ॥ ५४॥  
  
पुरा बाल्ये शीताचलपरिसरक्षोणिचरणे  
     ययोस्स्पर्शं लब्ध्वा मुदितमनसः कीटनिचयान् ।  
विलोक्य श्लाघन्ते विबुधसमुदायाः प्रतिदिनं  
     नमामस्तौ पादौ ननु कनकदुर्गे भगवति ॥ ५५॥  
  
नराणामज्ञानां प्रशमयितुमन्तःस्थतिमिरा-  
     ण्यलक्ष्मीसन्तापं गमितमनुजान् शीतलयितुम् ।  
समर्थान्निर्दोषांश्चरणनखचन्द्रानभिनवान्  
     नमामस्सद्भक्त्या तव कनकदुर्गे भगवति ॥ ५६॥  
  
मुकुन्दब्रह्मेन्द्रप्रमुखबहुबर्हिर्मुखशिखा-  
     विभूषाविभ्राजन्मघवमणिसन्दर्भरुचिभिः ।  
विशङ्कं साकं त्वच्चरणनखचन्द्रेषुघटितं  
     कवीन्द्रैः स्तोतव्यं तव कनकदुर्गे भगवति ॥ ५७॥  
  
नखानां धावळ्यं निजमरुणिमानञ्च सहजं  
     नमद्गीर्वाणस्त्रीतिलकमृगनाभिश्रियमपि ।  
वहन्तौ सत्त्वादित्रिगुणरुचिसारानिव सदा  
     नमस्यामः पादौ तव कनकदुर्गे भगवति ॥ ५८॥  
  
मणिश्रेणीभास्वत्कनकमयमञ्जीरयुगळी-  
     झणत्कारारावच्छलमधुरवाचां विलसनैः ।  
अभीष्टार्थान् दातुं विनतजनताह्वानचतुरा-  
     विव ख्यातौ पादौ तव कनकदुर्गे भगवति ॥ ५९॥  
  
नमद्गीर्वाणस्त्रीतिलकमृगनाभीद्रवयुतं  
     नखच्छायायुक्तं जननि तव पादाम्बु जयति ।  
समञ्चत्काळिन्दीझरसलिलसम्म्मिश्रितविय-  
     न्नदीवारीव श्रीकरि कनकदुर्गे भगवति ॥ ६०॥  
  
सुरश्रेणीपाणिद्वितयगतमाणिक्यकलशै-  
     र्धृतं हेमाम्भोजप्रकरमकरन्देन मिळितं ।  
सतां वृन्दैर्वन्द्यं चरणयुगसङ्क्षाळनजलं  
     पुनात्वस्मान्नित्यं तव कनकदुर्गे भगवति ॥ ६१॥  
  
विरावन्मञ्जीरद्वयनिहितहीरोपलरुचि-  
     प्रसादे निर्भेदं प्रथितपरमब्रह्मऋषिभिः ।  
शिरोभागैर्धार्यं पदकमलनिर्णेजनजलं  
     वसन्मे शीर्षाग्रे तव कनकदुर्गे भगवति ॥ ६२॥  
  
समीपे माणिक्यस्थगितपदपीठस्य नमतां  
     शिरस्सु त्वत्पादस्नपनसलिलं यन्निपतति ।  
तदेवोच्चस्थानस्थितिकृदभिषेकाम्बु भवति  
     प्रभावोऽयं वर्ण्यस्तव कनकदुर्गे भगवति ॥ ६३॥  
  
नृणान्दीनानां त्वच्चरणकमलैकाश्रयवतां  
     महालक्ष्मीप्राप्तिर्भवति न हि चित्रास्पदमिदम् ।  
समाश्रित्याम्भोजं जडमपि च रेखाकृतिधरं  
     श्रियो नित्यं धामाजनि कनकदुर्गे भगवति ॥ ६४॥  
  
खगोत्तंसा हंसास्तव गतिविलासेन विजिता-  
     स्सलज्जास्तत्तुल्यं गमनमधिगन्तुं सकुतुकाः ।  
भजन्ते स्रष्टारं रथवहन एवैकनिरता  
     मनोजातारातेस्सति कनकदुर्गे भगवति ॥ ६५॥  
  
जगन्मातर्भव्याङ्गुळिविवरमार्गेषु गळितं  
     चतुर्धा ते पादाम्बुजसलिलमेतद्विजयते ।  
प्रदातुं धर्मार्थप्रमुखपुरुषार्थद्वययुगं  
     चतुर्मूर्त्या विद्धाविव कनकदुर्गे भगवति ॥ ६६॥  
  
अजोऽयं श्रीशोऽयं सुरपरिवृढोऽयं रविरयं  
     शशाङ्कोऽयं कोऽयं सकलजलधीनां पतिरयम् ।  
इति त्वां सन्द्रष्टुं समुपगतदेवाः परिचरै-  
     र्जनैर्विज्ञाप्यन्ते खलु कनकदुर्गे भगवति ॥ ६७॥  
  
महापीठासीनां मघवमुखबर्हिर्मुखसखी-  
     निकायैस्संसेव्यां करतलचलच्चामरयुतैः ।  
प्रदोषे पश्यन्तीं पशुपतिमहाताण्डवकलां  
     भजे त्वां श्रीमाहेश्वरि कनकदुर्गे भगवति ॥ ६८॥  
  
परञ्ज्योतिस्तज्ज्ञास्सुरतरुलतां दुर्गतजना  
     महाज्वालामग्नेर्भुवनभयदा राक्षसगणाः ।  
ललाटाक्षस्साक्षादतनुजयलक्ष्मीमविरतं  
     हृदि ध्यायन्ति त्वां कनकदुर्गे भगवति ॥ ६९॥  
  
समुद्यद्बालार्कायुतशतसमानद्युतिमतीं  
     शरद्राकाचन्द्रप्रतिमदरहासाञ्चितमुखीम् ।  
सखीं कामारातेश्चकितहरिणीशाबनयनां  
     सदाहं सेवे त्वां हृदि कनकदुर्गे भगवति ॥ ७०॥  
  
तपःकृत्वा लेभे त्रिपुरमथनस्त्वां प्रियसखीं  
     तपस्यन्ती प्राप्ता त्वमपि गिरिशं प्राणदयितम् ।  
तदेवं दाम्पत्यं जयति युवयोर्भीतधवयोः  
     कविस्तुत्यं नित्यं ननु कनकदुर्गे भगवति ॥ ७१॥  
  
विभोर्जानासि त्वं विपुलमहिमानं पशुपते-  
     स्स एव ज्ञाता ते चरितजलराशेरनवधेः ।  
न हि ज्ञातुन्दक्षो भवति भवतोस्तत्वमितर-  
     स्त्रीलोकीसन्धानेष्वपि कनकदुर्गे भगवति ॥ ७२॥  
  
न विष्णुर्नब्रह्मा न च सुरपतिर्नापि सविता  
     न चन्द्रो नोवायुर्विलसति  हि कल्पान्तसमये ।  
तदा नाट्यङ्कुर्वंस्तव रमण एको विजयते  
     त्वया साकं लोकेश्वरि कनकदुर्गे भगवति ॥ ७३॥  
  
धनुश्चक्रे मेरुं गुणमुरगराजं शितशरं  
     रमाधीशञ्चापि त्रिपुरमथनेन त्रिनयनः ।  
तदेतत्सामर्थ्यं सहजनिजशक्तेस्तव शिवे  
     जगद्रक्षादीक्षावति कनकदुर्गे भगवति ॥ ७४॥  
  
त्रिकोणान्तर्बिन्दूपरिविलसनात्यन्तरसिकां  
     त्रिभिर्वेदैः स्तुत्यां त्रिगुणमयमूर्तित्रययुतां ।  
त्रिलोकैराराध्यां त्रिनयनमनःप्रेमजननीं  
     त्रिकालं सेवे त्वां हृदि कनकदुर्गे भगवति ॥ ७५॥  
  
मनो ध्यातुं नालं जननि तव मूर्तिं निरुपमां  
     वचो वक्तुं शक्यं न भवति हि ते चित्रचरितम् ।  
तनुस्त्वत्सेवायां भवति विवशा दीनसमये  
     कथं वाहं रक्ष्यस्तव कनकदुर्गे भगवति ॥ ७६॥  
  
वियोगं ते नूनं क्षणमसहमानः पशुपति-  
     र्ददौ ते देहार्धं तरुणसुमबाणायुतसमं ।  
अनेन ज्ञातव्यस्तव जननि सौन्दर्यमहिमा  
     त्रिलोकी स्तोतव्यः खलु कनकदुर्गे भगवति ॥ ७७॥  
  
कृता यागा येन श्रुतिषु विदिताः पूर्वजनने  
     धनं दत्तं येन द्विजकुलवरेभ्यो बहुविधम् ।  
तपस्तप्तं येनास्खलितमतिना तस्य घटते  
     भवद्भक्तिश्शम्भोस्सति कनकदुर्गे भगवति ॥ ७८॥  
  
भवन्मूर्तिध्यानप्रवणममलञ्चापि हृदयं  
     भवन्नामश्रेणीपठननिपुणां चापि रसनाम् ।  
भवत्सेवादार्ढ्यप्रथितमपि कायं वितर मे  
     भवानन्दश्रेयस्करि कनकदुर्गे भगवति ॥ ७९॥  
  
प्रभाषन्ते वेदाश्चकितचकितं तावकगुणान्  
     न पारस्य द्रष्टा तव महिमवार्धेर्विधिरपि ।  
भवत्तत्वं ज्ञातुं प्रकृतिचपलानामपि नृणां  
     कथं वा शक्तिस्स्यान्ननु कनकदुर्गे भगवति ॥ ८०॥  
  
नृपा एकच्छत्रं सकलधरणीपालनपरा-  
     स्सुधामाधुर्यश्रीललितकविताकल्पनचणाः ।  
निरातङ्कं शास्त्राध्ययनमनसां नित्यकविता  
     त्वदीया ज्ञेया श्रीमति कनकदुर्गे भगवति ॥ ८१॥  
  
कदम्बानां नागाधिकचतुरसञ्चारिभसरी  
     कदम्बानां मध्ये खचरतरुणीकोटिकलिते ।  
स्थितां वीणाहस्तां त्रिपुरमथनानन्दजननीं  
     सदाहं सेवे त्वां हृदि कनकदुर्गे भगवति ॥ ८२॥  
  
गिरां देवी भूत्वा विहरसि चतुर्वक्त्रवदने  
     महालक्ष्मीरूपा मधुमथनवक्षस्थलगता ।  
शिवाकारेण त्वं शिवतनुनिवासं कृतवती  
     कथं ज्ञेया माया तव कनकदुर्गे भगवति ॥ ८३॥  
  
महाराज्यप्राप्तावतिशयितकौतूहलवतां  
     सुधामाधुर्योद्यत्सरसकविता कौतुकयुजाम् ।  
कृताशानां शश्वत्सुखजनकगीर्वाणभजने  
     त्वमेवैका सेव्या ननु कनकदुर्गे भगवति ॥ ८४॥  
  
फणी मुक्ताहारो भवति भसितं चन्दनरजो  
     गिरीन्द्रः प्रासादो गरळममृतं चर्म सुपटः ।  
शिवे शम्भोर्यद्यद्विकृतचरितं तत्तदखिलं  
     शुभञ्जातं योगात्तव कनकदुर्गे भगवति ॥ ८५॥  
  
दरिद्रे वा क्षुद्रे गिरिवरसुते यत्र मनुजे  
     सुधापूराधारस्तव शुभकटाक्षो निपतति ।  
बहिर्द्वारप्रान्तद्विरदमदगन्धस्स भवति  
     प्रिये कामारातेर्ननु कनकदुर्गे भगवति ॥ ८६॥  
  
प्रभाषन्ते वेदाः प्रकटयति पौराणिकवचः  
     प्रशस्तं कुर्वन्ति प्रथितबहुशास्त्राण्यविरतम् ।  
स्तुवन्तः प्रत्यग्रं सुकविनिचयाः काव्यरचनै-  
     रनन्तां ते कीर्तिं ननु कनकदुर्गे भगवति ॥ ८७॥  
  
असूयेर्ष्यादम्भाद्यवगुणपरित्यागचतुरा-  
     स्सदाचारासक्तास्सदयहृदयास्सत्यवचनाः ।  
जितस्वान्ताश्शान्ता विमलचरिता दाननिरताः  
     कृपापात्रीभूतास्तव कनकदुर्गे भगवति ॥ ८८॥  
  
यदीयाम्भस्नानाद्दुरितचरितानां समुदया  
     महापुण्यायन्ते महिमवति तस्याश्शुभकरे ।  
तटे कृष्णानद्या विहितमहितानन्दवसते  
     कृपा कर्तव्या ते मयि कनकदुर्गे भगवति ॥ ८९॥  
  
यथा पुष्पश्रेणीविलसितकदम्बद्रुमवने  
     तनोर्भागे नागेश्वरवलयिनः श्रीमति यथा ।  
तथा भक्तौघानां हृदि कृतविहारे गिरिसुते  
     दया कर्तव्या ते मयि कनकदुर्गे भगवति ॥ ९०॥  
  
समारुह्याभङ्गं मृगपतितुरङ्गं जनयुतं  
     गळाग्रे धूम्राक्षप्रमुखबलबर्हिर्मुखरिपून् ।  
निहत्य प्रत्यक्षं जगदवनलीलां कृतवती  
     प्रसन्ना भूयास्त्वं मयि कनकदुर्गे भगवति ॥ ९१॥  
  
पराभूय त्र्यक्षं सवनकरणे यत्रसहितं  
     दुरात्मानं दक्षं पितरमपि सन्त्यज्य तरसा ।  
गृहे नीहाराद्रेर्निजजननमङ्गीकृतवती  
     प्रसन्ना भूयास्त्वं मयि कनकदुर्गे भगवति ॥ ९२॥  
  
तपः कृत्वा यस्मिन् सुरपतिसुतोऽनन्यसुलभं  
     भवादस्त्रं लेभे प्रबलरिपुसंहारकरणम् ।  
किरातेऽस्मिन् प्रीत्या सहविहरणे कौतुकवती  
     प्रसन्ना भूयास्त्वं मयि कनकदुर्गे भगवति ॥ ९३॥  
  
शरच्चन्द्रालोकप्रतिमरुचिमन्दस्मितयुते  
     सुरश्रीसङ्गीतश्रवणकुतुकालङ्कृतमते ।  
कृपापात्रीभूतप्रणमदमराभ्यर्चितपदे  
     प्रसन्ना भूयास्त्वं मयि कनकदुर्गे भगवति ॥ ९४॥  
  
कपालस्रग्धारी कठिनगजचर्माम्बरधरः  
     स्मरद्वेषी शम्भुर्बहुभवनभिक्षाटनपरः ।  
अविज्ञातोत्पत्तिर्जननि तव पाणिग्रहणतो  
     जगत्सेव्यो जातः खलु कनकदुर्गे भगवति ॥ ९५॥  
  
पदाभ्यां प्रत्यूषस्फुटविकचशोणाब्जविलसत्-  
     प्रभाभ्यां भक्तानामभयवरदाभ्यां तव शिवे ।  
चरद्भ्यां नीहाराचलपदशिलाभङ्गसरणौ  
     नमः कुर्मः कामेश्वरि कनकदुर्गे भगवति ॥ ९६॥  
  
मदीये हृत्पद्मे निवसतु पदाम्भोजयुगळं  
     जगद्वन्द्यं रेखाध्वजकुलिशवज्राङ्कितमिदम् ।  
स्फुरत्कान्तिज्योत्स्ना विततमणिमञ्जीरमहितं  
     दयाऽऽधेयाऽमेया मयि कनकदुर्गे भगवति ॥ ९७॥  
  
सदाऽहं सेवे त्वत्पदकमलपीठीपरिसरे  
     स्तुवन् भक्तिश्रद्धापरिचयपवित्रीकृतधिया ।  
भवन्तीं कल्याणीं प्रचुरतरकल्याणचरितां  
     दयाऽऽधेयाऽमेया मयि कनकदुर्गे भगवति ॥ ९८॥  
  
हरश्शूली चैकः पितृवननिवासी पशुपति-  
     र्दिशावासो हालाहलकबळनव्यग्रधृतिमान् ।  
गिरीशोऽभूदेवंविधगुणचरित्रोऽपि हि भवत्  
     सुसाङ्गत्यात् श्लाघ्यो ननु कनकदुर्गे भगवति ॥ ९९॥  
  
समस्ताशाधीश प्रमुख सुरवर्यैः प्रणमिता-  
     महर्नाथज्वालापतिहरणपाली त्रिनयनाम् ।  
सदा ध्यायेऽहं त्वां सकलविबुधाभीष्टकलने  
     रतां तां कल्याणीं हृदि कनकदुर्गे भगवति ॥ १००॥  
  
सुसन्तोषं यो वा जपति नियमादूहितशत-  
     ज्वलद्वृत्तैश्श्राव्यां निशि कनकदुर्गास्तुतिमिमाम् ।  
महालक्ष्मीपात्रं भवति सदनं तस्य वदनं  
     गिरां देवीपात्रं कुलमपि विधेः कल्पशतकम् ॥ १०१॥  
  
स्तुतिं दुर्गादेव्यास्सततमघसंहारकरणे  
     सुशक्तां वा लोके पठति सुधिया बुद्धिकुशलः ।  
श्रियं मातः तस्मै वितरसि सुतानाञ्च जगतां  
     पतित्वं वाग्मित्वं बहु कनकदुर्गे भगवति ॥ १०२॥  
  
शतश्लोकीबद्धं ननु कनकदुर्गाङ्कितपदं  
     गुरूपन्यस्तं तद्भुवि कनकदुर्गास्तवमिदम् ।  
निबद्धं माणिक्यैः कनकशतमानं भवति ते  
     यथा हृद्यं देवि स्फुटपदविभक्तं विजयताम् ॥ १०३॥  
  
इति श्रीमत्परमहंस परिव्राजकाचार्यवर्य श्रीविद्याशङ्करामार्य-  
विरचितं श्रीमत्कनकदुर्गाऽऽनन्दलहरीस्तोत्रं सम्पूर्णम् ।  
  
  
The composition by Vidya Sankara is addressed to the goddess  
Kanaka Durga at Vijayawada of Andhra Pradesh.  
  
Encoded by Malleswara Rao Yellapragada malleswararaoy@yahoo.com  
Proofread by Malleswara Rao Yellapragada, PSA Easwaran psaeaswaran at gmail.com,  
Chandra V Ramani chandravr at gmail.com  
  
