+++
"Text title" = "shAradAstuti"
"File name" = "shAradAstuti.itx"
itxtitle = "shAradAstuti"
engtitle = "shAradAstuti"
Category = "devii, sarasvatI, devI"
Location = "doc_devii"
Sublocation = "devii"
SubDeity = "sarasvatI"
Author = "Kukke. Subrahmanyashastri"
Language = "Sanskrit"
Subject = "philosophy/hinduism/religion"
"Transliterated by" = "DPD"
"Proofread by" = "DPD"
"Description/comments" = "From Maharaja Sanskrit Mahapathashala patrika p. 39-44"
"Latest update" = "May 26, 2017"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "शारदास्तुति"

+++
  
 शारदास्तुतिः   
  
श्रीशारदाम्बायै नमः ।  
कल्याणमूर्तिः करुणालवाला कलाधरोत्तंसकिरीटकोटिः ।  
कलावती काङ्क्षितकल्पवल्ली करोतु कल्याणपरम्परां नः ॥ १॥  
  
चक्रीकृतोल्लोचशिरःफणीन्द्रफणामणीभासुरतूलिकाढ्ये ।  
श्रीमंटपान्तर्मृगराजपीठे विद्योतते नः कुलभागधेयम् ॥ २॥  
  
ज्ञेयं मुनीन्द्रैश्चिरयोगसिद्धैस्सविन्मयं तत्परदेवतायाः ।  
लीलागृहितं यदुपासकानां ध्ययोपलब्ध्यै विवृणोमि रूपं ॥ ३॥  
  
शृणोमि वाचं यदि लोचनेन पश्यामि चेत्पादतलेन रूपम् ।  
पास्यामि चेदञ्जलिना महाब्धिं कल्पेय देव्या गुणवर्णनाय ॥ ४॥  
  
तथापि वाचंयमसार्वभौमकृपालवालाप्तवचोभिरम्बाम् ।  
स्तोष्यामि किञ्चित्प्रतिभातदृष्टश्रुतानुभूतोरुगुणप्रवाहैः ॥ ५॥  
  
रत्नावजीकर्बुरितेन्दुरेखापरिष्कृतानर्घ्यकिरीटकोटिम् ।  
लावण्यवापीपुलिनायमा न ललाटखेलच्चिकुरालिचक्राम् ॥ ६॥  
  
उन्निद्रचाम्पेयपरागगन्धि मधुव्रतश्रीमदरालकेशीम् ।  
भोगीन्द्रभोगोपमनीलवेणी विषक्तचूडामणिनागपालीम् ॥ ७॥  
  
लावण्यकुल्यायितशोणकान्ति सीमन्तरेखाग्रचलल्ललन्तीम् ।  
भ्रूचापसंयोजितमारबाणनिभाक्षिलक्षीकृतधातृवक्त्राम् ॥ ८॥  
  
प्रवर्ष्षकाम्भोधरकीर्यमाणवर्षोपलस्पर्धिकटाक्षवीक्षाम् ।  
हीरप्रभाभासुरचम्पकाभनासाग्रविस्फारिमणिप्रवेकाम् ॥ ९॥  
  
विकस्वराम्भोरुहकेसराभरदांशुसन्मिश्रितमुग्धहासाम् ।  
रदच्छदापाटलकुन्दकोशमाला प्रतिस्पर्धिशिताग्रदन्ताम् ॥ १०॥  
  
वर्णावलीवादनशोणरत्न कोणायमानाग्रविलोलजिह्वाम् ।  
कपोलपालीमणिदर्पणान्तः स्फुरत्प्रभाविम्बितकर्णपूराम् ॥ ११॥  
  
विसृत्वरस्मेरमुखेन्दुबिम्ब ज्योत्स्नासुधापीनजगच्चकोराम् ।  
विपञ्चिकाञ्चत्कलनादभङ्गी विभावनामोदविलोलवक्त्राम् ॥ १२॥  
  
वक्राब्जनालप्रतिमान कण्ठमृणाल काण्डायित हरिहाराम् ।  
रेखात्रयीसूचित भर्तृभाग्यमाङ्गल्य सूत्राञ्चित कम्बुकञ्ठीम् ॥ १३॥  
  
ओष्ठप्रभालक्तकरूषित श्रीकौशेयकूर्पासपिनद्धवक्षाम् ।  
सुवृत्तमुक्तावलि काङ्क्ष्यमाणस्तन्यामृतापीन कुचाब्जकोशाम् ॥ १४॥  
  
चिरागतानेक सुतावलोक स्रुतस्तन क्षीरकणार्द्रहाराम् ।  
अभष्टिदान प्रथितामरद्रु शाखायमानां सलबाहुपाशां ॥ १५॥  
  
शाणोपलोल्लीढ मणिप्रवेक केयूरवल्लीवलयाङ्गुलीयाम् ।  
प्रपन्नलोकाभयदान मुद्रापुस्ताक्षमालां कुशपाशहस्ताम् ॥ १६॥  
  
वैडूर्यशोणोपलहीर नीलप्रत्युप्त हेमाङ्गदकङ्कणाढ्याम् ।  
ताटङ्क शोणोपल बीजपूर बीजभ्रमोत्कण्ठकराग्रकीराम् ॥ १७॥  
  
आपीनवक्षोरुहभार भुग्नवलित्रयीपात पिनद्धमध्याम् ।  
सुवर्ण काञ्चीमणिसूत्रनद्धस्पर्शानुमेयाम्बरगूढगछ्छाम् ॥ १८॥  
  
रत्न प्रवेकाञ्चितनूपुराग्र मणिप्रभापिञ्जर पादपद्मां ।  
शरत्प्रसन्नेन्दु कलाभिराम नखांशुविद्रावितहार्दतापां ॥ १९॥  
  
प्रतप्तजाम्बूनद कायकान्तिच्छटापि शङ्गीकृतसौधमालां ।  
शृत्यन्त सीमान्त विभाग रेखाप्रमाणदण्डायितगात्रयष्टिं ॥ २०॥  
  
शीतांशुतारालि तुषारहीर निभोत्तरासङ्गसमृद्धशोभां ।  
सर्वज्ञताध्यापन लब्धवर्णप्रसाददाना दृतपक्ष्यलाक्षि ॥ २१॥  
  
जगत्रयापत्यसपीति मोदपर्यासवक्षोरुह पूर्णकुम्भां ।  
लोकत्रयी संवननप्रयुक्त यन्त्रोपमासचेनवक्त्रबिम्बां ॥ २२॥  
  
सांसिद्धिकागन्तुक कान्तिपूरतरङ्गरिङ्गत्तरलागशोभां ।  
निजाङ्ग संसर्गविशेषरम्यदुकूल रत्नाभरण प्रसूनाम् ॥ २३॥  
  
पूर्णेन्दु कल्लोलितदुग्ध सिन्धुफेनायमानाम्बवर संवृताङ्गी ।  
भेदभ्रमोन्मूलनदक्षतत्व विज्ञानमुद्राञ्चितपाणिपद्माम् ॥ २४॥  
  
मृणालसूत्रीविशदोपवीत मुक्ताक्षमालाकनकालुरम्याम् ।  
भ्रूवल्लरीकोमलरुन्दकल्प काश्मीरपङ्कार्द्रतमालपत्राम् ॥ २५॥  
  
सिन्दूरपाली सुषुमानुषङ्ग किम्मीरकालागरुचैत्रकाढ्याम् ।  
विरञ्चिनेत्राष्टकपीयमान सौन्दर्यपीयूषमुखेन्दुलक्ष्मीम् ॥ २६॥  
  
ध्यानायन यच्चजगद्गुरूणा क्षेमायनं भक्तिपरायणानाम् ।  
रसायनं धातृविलोचनानामेकायनं नश्शरणागतानाम् ॥ २७॥  
  
भक्तावलीमानसराजहंसी श्रीचक्रराजाश्रितदिव्यमूर्तिम् ।  
श्रीशृङ्गशैलेन्द्रविहारलोलां श्रीशारदाम्बां सततं स्मरामि ॥ २८॥  
  
श्रीहरीमतीमन्दवखण्डचूडः दयारसल्लिन्नविलोचनान्ताम् ।  
चकोरसाहित्यनिदानवक्त्रां स्मरामि भक्तेष्टदकल्पवल्लीं ॥ २९॥  
  
तालीपलाशाञ्चितकर्णजाहा काश्मीररेखोज्ज्वलफालमूला ।  
निशाह्वयाचूर्णविमृष्टगण्डा धातुःपुरन्ध्री हृदि सन्निधत्ताम् ॥ ३०॥  
  
प्रतिष्ठितां श्रीगुरुशङ्करार्यैः समर्चिता संयमिसार्वभौमैः ।  
तपोभिरेषां सुसमिद्धशक्तिं स्थाने श्रुतिस्त्वां गुरुमूर्तिमाह ॥ ३१॥  
  
नारायणोरस्थलगेहिनीति विरिञ्चिवक्राब्जकुटुम्बिनीति ।  
श्रीकण्ठवामाङ्गवशंवदेति यथाभिलाषं समुपासते त्वाम् ॥ ३२॥  
  
श्रुत्वा स्वरासि प्रकृतिः पदेषु वाक्येषु हेतुः प्रमितिः प्रमाणे ।  
क्रियाफला तत्प्रतिभूस्त्वमेव सर्वात्मना व्याप्य विभासि विश्वं ॥ ३३॥  
  
कल्या प्रदुग्धे चतुरः पुमर्थान् हिंसा च घोरा मुषती विधत्ते ।  
शक्तिद्वयी तेऽम्ब निसर्गसिद्धा नवास्बुदस्येव सुवृष्टिवज्रे ॥ ३४॥  
  
या ते प्रतिष्ठेति कला प्रसिद्धा भूमौ यया व्याप्तमिदं समग्रम् ।  
तयैकया विश्वमिदं बिभर्षि विश्वम्भरां त्वां हृदि भावयामि ॥ ३५॥  
  
मातश्चतुष्षष्टिकलाभिरेतच्चराचरं विश्वमनुप्रविश्य ।  
त्वमेव तच्चेतयसीह सर्वचैतन्यरूपां शरणं प्रपद्ये ॥ ३६॥  
  
विद्येत्यविद्येति च यत्स्वरूपे मोक्षाय बन्धाय च हेतुभूते ।  
लीला तवैवाम्ब नचेत्कुतावो तमःप्रकाशौ सहयोगिनौ स्तः ॥ ३७॥  
  
याश्शक्तयस्सर्गविधौ विधातुरुच्चावचाः कारणतां प्रसन्नाः ।  
तासां परासां च समष्टिरूपामम्बामहं भावनयाऽवलम्बे ॥ ३८॥  
  
अव्याकृतं पूर्वमिदं समग्रं तत्तद्विशेषग्रहणाय नाम्ना ।  
तद्व्याकरोस्त्वं वचसां सवित्रि तत्त्वां विना चेतयते न किञ्चित् ॥ ३९॥  
  
ऋचा नुवाकेन च सामशस्त्रैर्विधिप्रयोगान् विविधान्विधाय ।  
ददासि लोकद्वयसौख्यमेषां तां वाङ्गमयीं शान्तिकलामुपासे ॥ ४०॥  
  
सुधासवर्णां तरुणारुणाभामाराध्य केचिद्वृणुते स्वकामान् ।  
जुषन्ति भोगान्विहितान् त्वयैव ते वञ्चितास्त्वन्महिमानभिज्ञाः ॥ ४१॥  
  
संविन्मयीं त्वां समुपासते ये संवित्स्वरूपाः खलु ते भवन्ति ।  
श्रद्धामयोयं पुरुषश्रुतश्च कीटोपि पेशस्करतां प्रयाति ॥ ४२॥  
  
सेवालसोहं न च कामकामी सेवार्थिनी त्वं नहि पूर्णकामा ।  
नैवावयोस्सेवकसेव्यभावस्तद्भेदहानौ किमुशिष्यते सा ॥ ४३॥  
  
ब्रह्माहमस्मीति निदशर्यन्तु गवेषितं तैरपि तावदेव ।  
तस्यापि चैतन्य मुपानयन्ती चिद्रूपिणीं त्वामहमित्यवैमि ॥ ४४॥  
  
दयाम्बुधिं त्वां जननीति मत्वा विधूयगर्वाज्जननीतिमम्ब ।  
अत्याचरं धर्मपथं च मूढो मामुद्धरेति प्रलपन्नलज्जे ॥ ४५॥  
  
त्वत्पादपङ्केरुहदासमेनं नैवप्रतीकर्तुमलं सुरा वा ।  
इति प्रमत्तः करवाणि पापं यशस्त्वकीयं परिरक्ष मा वा ॥ ४६॥  
  
न प्रार्थितामेव सुरराजलक्ष्मीर्नवाञ्छितं वा भुवनाधिपत्यम् ।  
इयन्मया प्रीयितमेव देहि तवाम्ब पादाम्बुरुहस्य दास्यं ॥ ४७॥  
  
बालस्य मूकस्य जडस्य चापि दयाम्बुरारो दयसे त्वमम्ब ।  
मामडेमूकं समुपेक्षसे किं विशृङ्खला ते प्रभुता धरित्र्यां ॥ ४८॥  
  
मातुर्दयापात्रमहं भवेयं परुत्परार्यैषम इत्यवेक्ष्य ।  
इयन्ति वर्षाण्यतिवाहितानि फले विलम्बः किमभाववादः ॥ ४९॥  
  
अनुग्रहं वा मयि निग्रहं वा यत्कर्तुकामासि कुरुष्व तूर्णं ।  
द्वयेपि तस्मिन्विहिते त्वयैकः सूतेत्रिवर्गन्त्वपरोपवर्गः ॥ ५०॥  
  
त्वय्यर्पिते कर्मणि तत्फले च मांमाविकुर्यादिति निव्वृतेपि ।  
सा वासना मां नजहाति किं तत् त्वया गृहीतन्नु समुज्झितं नु ॥ ५१॥  
  
उपासनाभिर्दहरात्मविद्याविशेषावज्ञीननिवर्तिताभिः ।  
प्रीणासिचेत्त्वं तदबोधयन्त्या त्वयैव मातर्ननु वञ्चितास्स्मः ॥ ५२॥  
  
गुरूपदेशैर्निगमावबोधैस्सतां चरित्रैर्मनसः प्रसादैः ।  
निश्चप्रचन्ते करुणामयी त्वं कथं मृषोद्यं तदिति प्रतीमः ॥ ५३॥  
  
नापेक्षसे त्वं विधिवत्सपर्यां न योगसिद्धिं न दृढां च भक्तिम् ।  
सकृत्प्रणामाञ्जलिनैव तुष्टा तनोषि कल्याणपरम्परां नः ॥ ५४॥  
  
स्मृतापि तापत्रयदारिणीति कृतापराधेपि दयामयीति ।  
मत्वा शरण्यां शरणागतोहमीदृग्गुणान्या क्व च वा वदान्या ॥ ५५॥  
  
शोणाश्मनीकाशतनुप्रकाशां विकोशितश्यामकुशेशयाक्षीं ।  
दिशामहेशाश्रितपाददेशां स्मरामि कामेश्वरकोशनाथां ॥ ५६॥  
  
एणीनिभाक्षीं करुणाम्बुराशिद्रोणीकृतापाङ्गझरीं पुराणीं ।  
श्रोणीतटालम्बितचारुवेणीं वाणीं भजे मोहलताकृपाणीं ॥ ५७॥  
  
वीटीरसापाटलदन्तवाटी चेटीकृताशेषसुपर्वकोटी ।  
पाटीरगौरा त्रिजगन्नटीयमाटीकतां चेतसि वाग्वधूटी ॥ ५८॥  
  
कराग्रसंलालितराजकीरान् प्रालम्बिमुक्ताफलतारहारान् ।  
गिरांविदूरान्निगमान्तसारान् समाश्रयामो विधिधर्मदारान् ॥ ५९॥  
  
श्रीशारदेति चतुरास्यकुटुम्बिनीति वाग्वादिनीति वरदेति च नामपङ्क्तौ ।  
एकैकमेव निखिलार्थकरं तदन्यदाम्रेडितं हि चरितार्थपदेषु रूढम् ॥ ६०॥  
  
बालार्कपाटलमरीचलसद्दुकूला लीलास्मितद्विगुणमौक्तिकरम्यमालां ।  
वेलातिलन्घितदयोर्मिलनेत्रखेलां बालां नमामि कुटिलालकशोभिफालाम् ॥ ६१॥  
  
धात्री समस्तजगतां दुरिताब्धियानपात्री समग्रनिगमान्तगिरां सवित्री ।  
दात्री त्रिवर्गविभवस्य दयासुधायाः पात्रीकरोतु हृदि मां सुकृतस्य गोप्त्री ॥ ६२॥  
  
अभ्यर्चितासि विनुतासिनतासि मातरुष्ट्रासिकांसमवलम्ब्यनिरीक्षितासि ।  
जानासि मामशरणं फलदासि नूनं काले दयस्व समयाप्तफलं सखाय ॥ ६३॥  
  
निखिलभुवनरक्षा दक्षिणा नेक्षसे मां  
व्यवहितनिकटस्था न प्रलापं शृणोषि ।  
मयि ननु कुलदासे यद्युपेक्षां कृषीष्टाः  
भवतु मम हि चेतस्त्वस्मृतिं नैव जह्यात् ॥ ६४॥  
  
सरसललितसूक्तैः फुल्लमल्लीमतल्ली  
विगलितमकरदस्फारमाधुर्यसिक्तैः ।  
कृतनुतिरतिवेलं जातचेतःप्रसक्तिः  
शृतिविततिसवित्री शारदां संस्मरामि ॥ ६५॥  
  
इति कुक्के. सुब्रह्मण्यशास्त्रीविरचितम् शारदास्तुतिः सम्पूर्णा ।  
  
Encoded and proofread by DPD  
  
