+++
"Text title" = "kRRiShNastotram by rAdhA"
"File name" = "kRRiShNastotramrAdhA.itx"
itxtitle = "kRiShNastotram (rAdhAvirachitam brahmavaivartapurANe))"
engtitle = "kRRiShNastotram by rAdhA"
Category = "devii, krishna, radha, devI"
Location = "doc_devii"
Sublocation = "devii"
SubDeity = "krishna"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "Brahmavaivartapurana Shrikrishnakhanda adhyAya 27, verses 99-113"
Indexextra = "(Brahmavaivarta, VSM 3)"
"Latest update" = "May 13, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "कृइष्णस्तोत्रम् (राधाविरचितम् ब्रह्मवैवर्तपुराणे))"

+++
  
 श्रीकृष्णस्तोत्रम् राधाकृतम्   
गोलोकनाथ गोपीश मदीश प्राणवल्लभ ।  
हे दीनबन्धो दीनेश सर्वेश्वर नमोऽस्तु ते ॥ १॥  
  
गोपेश गोसमूहेश यशोदाऽऽनन्दवर्धन ।  
नन्दात्मज सदानन्द नित्यानन्द नमोऽस्तु ते ॥ २॥  
  
शतमन्योर्भग्नमन्यो ब्रह्मदर्पविनाशक ।  
कालीयदमन प्राणनाथ कृष्ण नमोऽस्तु ते ॥ ३॥  
  
शिवानन्तेश ब्रह्मेश ब्राह्मणेश परात्पर ।  
ब्रह्मस्वरूप ब्रह्मज्ञ ब्रह्मबीज नमोऽस्तु ते ॥ ४॥  
  
चराचरतरोर्बीज गुणातीत गुणात्मक ।  
गुणबीज गुणाधार गुणेश्वर नमोऽस्तु ते ॥ ५॥  
  
अणिमादिकसिद्धीश सिद्धेः सिद्धिस्वरूपक ।  
तपस्तपस्विंस्तपसां बीजरूप नमोऽस्तु ते ॥ ६॥  
  
यदनिर्वचनीयं च वस्तु निर्वचनीयकम् ।  
तत्स्वरूप तयोर्बीज सर्वबीज नमोऽस्तु ते ॥ ७॥  
  
अहं सरस्वती लक्ष्मीर्दुर्गा गङ्गा श्रुतिप्रसूः ।  
यस्य पादार्चनान्नित्यं पूज्यास्तस्मै नमो नमः ॥ ८॥  
  
स्पर्शने यस्य भृत्यानां ध्याने चापि दिवानिशम् ।  
पवित्राणि च तीर्थानि तस्मै भगवते नमः ॥ ९॥  
  
इत्येवमुक्त्वा सा देवी जले सन्न्यस्य विग्रहम् ।  
मनःप्राणांश्च श्रीकृष्णे तस्थौ स्थाणुसमा सती ॥ १०॥  
  
राधाकृतं हरेः स्तोत्रं त्रिसन्ध्यं यः पठेन्नरः ।  
हरिभक्तिं च दास्यं च लभेद्राधागतिं ध्रुवम् ॥ ११॥  
  
विपत्तौ यः पठेद्भक्त्या सद्यः सम्पत्तिमाप्नुयात् ।  
चिरकालगतं द्रव्यं हृतं नष्टं च लभ्यते ॥ १२॥  
  
बन्धुवृद्धिर्भवेत्तस्य प्रसन्नं मानसं परम् ।  
चिन्ताग्रस्तः पठेद्भक्त्या परां निर्वृतिमाप्नुयात् ॥ १३॥  
  
पतिभेदे पुत्रभेदे मित्रभेदे च सङ्कटे ।  
मासं भक्त्या यदि पठेत्सद्यः सन्दर्शनं लभेत् ॥ १४॥  
  
भक्त्या कुमारी स्तोत्रं च शृणुयाद्वत्सरं यदि ।  
श्रीकृष्णसदृशं कान्तं गुणवन्तं लभेद्ध्रुवम् ॥ १५॥  
  
इति श्रीब्रह्मवैवर्ते महापुराणे श्रीकृष्णजन्मखण्डे   
गोपिकावस्त्रहरणप्रस्तावोनाम सप्तविंशोऽश्याये  
राधाकृतं श्रीकृष्णस्तोत्रं सम्पूर्णम् ।  
  
  
Brahmavaivartapurana Shrikrishnakhanda adhyAya 27, verses 99-113  
Proofread by PSA Easwaran psaeaswaran at gmail.com  
  
