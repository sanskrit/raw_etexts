---
Author: Sundaracharya
Category: shataka, devii, devI
Description-comments: Brihatstotraratnakara 2, Narayana Ram Acharya, Nirnayasagar,
  stotrasankhyA 225-425
File name: devIgItishatakam.itx
Language: Sanskrit
Latest update: March 23, 2017
Location: doc_devii
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: devIgItishatakam
engtitle: devIgItishatakam
itxtitle: devIgItishatakam (sundarAchAryapraNItam)
title: देवीगीतिशतकम् (सुन्दराचार्यप्रणीतम्)

---
  
 देवीगीतिशतकम्   
  
श्रीगणेशाय नमः ॥  
  
किं देवैः किं जीवैः किं भावैस्तेऽपि येन जीवन्ति ।  
तव चरणं शरणं मे दरहणं देवि कान्तिमत्यम्ब ॥ १॥  
  
अरुणाम्बुदनिभकान्ते करुणारसपूरपूर्णनेत्रान्ते ।  
शरणं भव शशिबिम्बद्युतिमुखि जगदम्ब कान्तिमत्यम्ब ॥ २॥  
  
कलिहरणं भवतरणं शुभभरणं ज्ञानसम्पदां करणम् ।  
नतशरणं तव चरणं करोतु मे देवि कान्तिमत्यम्ब ॥ ३॥  
  
अमितां समतां मम तां तनु तां तनुतां गतां पदाब्जं ते ।  
कृपया विदितो विहितो यया तवाहं हि कान्तिमत्यम्ब ॥ ४॥  
  
मम चरितं विदितं चेदुदयेन्न दया कदापि ते सत्यम् ।  
तदपि वदाम्ययि कुरु तां निर्हेतुकमाशु कान्तिमत्यम्ब ॥ ५॥  
  
न बुधत्वं न विधुत्वं न विधित्वं नौमि किं तु भृङ्गत्वम् ।  
असकृत्प्रणम्य याचे त्वच्चरणाब्जस्य कान्तिमत्यम्ब ॥ ६॥  
  
अभजमहं किं सारे कंसारे वीपदेऽपि संसारे ।  
रुचिमत्तां शुचिमत्तामहह त्वं पाहि कान्तिमत्यम्ब ॥ ७॥  
  
मामसकृदप्रसादाद्दुष्कृतकारीति माऽवमन्यस्व ।  
स्मर किं न मया सुकृतं वर्धितमिदमद्य कान्तिमत्यम्ब ॥ ८॥  
  
करुणाविषयं यदि मां न तनोषि यथा तथापि वर्तेऽहम् ।  
भवति कृपालुत्वं ते सीदामि मृषेति कान्तिमत्यम्ब ॥ ९॥  
  
अतुलितभवानुरागिणि दुर्वर्णाचलविहारिणि मयि त्वम् ।  
समतेर्ष्यया प्रसादं न विधत्से किं नु कान्तिमत्यम्ब ॥ १०॥  
  
द्यां गां वाभ्यपतं यदि जीवातुस्त्वामृतेऽन्ततः को मे ।  
हित्वा पयोदपङ्क्तिं स्तोकस्य गतिः क्व कान्तिमत्यम्ब ॥ ११॥  
  
कं वा कटाक्षलक्ष्यं न करोष्येवं मयि त्वमासीः किम् ।  
किं त्वामुपालभेऽहं विधिर्गरीयान् हि कान्तिमत्यम्ब ॥ १२॥  
  
तनुजे जननी जनयत्यहितेऽपि प्रेम हीति तन्मिथ्या ।  
यदुपेक्षसे त्रिलोकीं मातर्मां देवि कान्तिमत्यम्ब ॥ १३॥  
  
निन्दामि साधुवर्गं स्तौमि पुनः क्षीणषड्गसंसर्गम् ।  
वन्दे किं ते चरणे किं स्यात्प्रीतिस्तु कान्तिमत्यम्ब ॥ १४॥  
  
गीर्वाणवृन्दजिह्वारसायनस्वीयमाननीयगुणे ।  
निगमान्तपञ्जरान्तरमरालिके पाहि कान्तिमत्यम्ब ॥ १५॥  
  
त्रिनयनकान्ते शान्ते तान्ते स्वान्ते ममास्तु वद दान्ते ।  
कृपया मुनिजनचिन्तितचरणे निवसाद्य कान्तिमत्यम्ब ॥ १६॥  
  
धुतकदने कृतमदने भृशमदने योगिशर्वभक्तानाम् ।  
मणिसदने शुभरदने शशिवदने पाहि कान्तिमत्यम्ब ॥ १७॥  
  
गिरितनुजे हतदनुजे वरमनुजेद्धाभिधे च हर्यनुजे ।  
गुहतनुजेऽवितमनुजे कुरु करुणां देवि कान्तिमत्यम्ब ॥ १८॥  
  
गजगमने रिपुदमने हरकमने कॢप्तपापकृच्छमने ।  
कलिजनने मयि दयया प्रसीद हे देवि कान्तिमत्यम्ब ॥ १९॥  
  
यन्मानसे पदाब्जं तव संविद्भास्वदाभयाऽऽभाति ।  
तत्पाददासदासकदासत्वं नौमि कान्तिमत्यम्ब ॥ २०॥  
  
दुष्करदुष्कृतराशेर्न बिभेमि शिवे यदि प्रसादस्ते ।  
दलने दृषदां टङ्कः कल्पेत न किं नु कान्तिमत्यम्ब ॥ २१॥  
  
कोमलदेहं किमपि श्यामलशोभं शरन्मृगाङ्कमुखम् ।  
रूपं तव हृदये मम दीपश्रियमेतु कान्तिमत्यम्ब ॥ २२॥  
  
किञ्चनवञ्चनदक्षं पञ्चशरारेः प्रपञ्चजीवातुम् ।  
चञ्चलमञ्चलमक्ष्णोरयि मयि कुरु देवि कान्तिमत्यम्ब ॥ २३॥  
  
अञ्चति यं त्वदपाङ्गः किञ्चित्तस्यैव कुम्भदासत्वे ।  
अहमहमिकया विबुधाः कलहं कलयन्ति कान्तिमत्यम्ब ॥ २४॥  
  
किमिदं वदाद्भुतं ते कस्मिंश्चिल्लक्षिते कटाक्षेण ।  
बृंहादीनां हृदयं दीनत्वं याति कान्तिमत्यम्ब ॥ २५॥  
  
प्रायो रायोपचिते मायोपायोल्बणासुरक्षपणे ।  
गेयो  जायोरुबले श्रेयो भूयोऽस्तु कान्तिमत्यम्ब ॥ २६॥  
  
करणं शरणं तव लसदलकं कुलकं गिरीशभाग्यानाम् ।  
सरलं विरलं जयति सकरुणं तरुणां हि कान्तिमत्यम्ब ॥ २७॥  
  
शङ्करि नमांसि वाणी किङ्करि दैतेयराड्भयङ्करि ते ।  
करवै मुरवैर्यनुजे पुरवैर्यभिकेऽद्य कान्तिमत्यम्ब ॥ २८॥  
  
तव सेवां भुवि के वा नाकाङ्क्षन्ते क्षमाभृतस्तनये ।  
त्वमिव भवेयुर्यदि ते भजन्ति ये यां हि कान्तिमत्यम्ब ॥ २९॥  
  
भवदवशिखाभिवीतं शीतलयेर्मां कटाक्षविक्षेपैः ।  
कादम्बिनीव सलिलैः शिखण्डिनं देवि कान्तिमत्यम्ब ॥ ३०॥  
  
त्वद्गुणपयःकणं मे निपीय मुक्तेरलङ्क्रियां गिरतु ।  
चेतःशुक्तिर्मुक्तां भक्तिमिषां देवि कान्तिमत्यम्ब ॥ ३१॥  
गुणगणमहामणीनामागमपाथोधिजन्मभाजां ते ।  
गुणतां कदा नु भजतां मम धिषणा देवि कान्तिमत्यम्ब ॥ ३२॥  
  
पाटीरचर्चितस्तनि कोटीरकृतक्षपाधिराट्कलिके ।  
वीटीरसेन कविताधाटीं कुरु मेऽद्य कान्तिमत्यम्ब ॥ ३३॥  
  
तव करुणां किं ब्रूमस्त्वामप्येषानवेक्ष्य तूष्णीकाम् ।  
ऊरीकरोति पापिनमपि विनतं देवि कान्तिमत्यम्ब ॥ ३४॥  
  
ईशोऽपि विना भवतीं न चलितुमपि किं पुनर्वयं शक्ताः ।  
किमुपेक्षसे प्रसीद क्षितिधरकन्येऽद्य कान्तिमत्यम्ब ॥ ३५॥  
  
मन्मानसाम्रशाखी पल्लवितः पुष्पितोऽनुरागेण ।  
हर्षेण च प्रसादाल्लघु तव फलिनोऽस्तु कान्तिमत्यम्ब ॥ ३६॥  
  
ध्यानाम्बरवसतेर्मम मानसमेघस्य दैन्यवर्षस्य ।  
पदयुगली तव शम्पा लक्ष्मीं विदधातु कान्तिमत्यम्ब ॥ ३७॥  
  
कलितपनभानुतप्तं चित्तचकोरं ममातिशीताभिः ।  
जीवय कटाक्षदम्भज्योत्स्नाभिर्देवि कान्तिमत्यम्ब ॥ ३८॥  
  
ज्योत्स्नासध्रीचीभिर्दुग्धश्रीभिः कटाक्षवीचीभिः ।  
शीतलयानीचीभिः कृपया मां देवि कान्तिमत्यम्ब ॥ ३९॥  
  
रुष्टा त्वमागसा यदि तर्जय दृष्ट्यापि नेक्षसे यदि माम् ।  
बाल इव लोलचक्षुः कं शरणं यामि कान्तिमत्यम्ब ॥ ४०॥  
  
विभवः के किं कर्तुं प्रभवः करुणा न चेत्तवान्तेऽपि ।  
नोच्छ्वसितुं कृतमेभिस्त्वामीश्वरि नौमि कान्तिमत्यम्व ॥ ४१॥  
  
जित्वा मदमुखरिपुगणमित्वा त्वद्भक्तभावसाम्राज्यम् ।  
गत्वा सुखं जनोऽयं वर्तेत कदा नु कान्तिमत्यम्ब ॥ ४२॥  
  
अखिलदिविषदालम्बे पदयुग्मं देवि ते सदाऽऽलम्बे ।  
जगतां गोमत्यम्ब क्षितिधरकन्येऽद्य कान्तिमत्यम्ब ॥ ४३॥  
  
अत्रैव कल्पवल्लीचिन्तामणिरस्ति कामधेनुरपि ।  
वेद्मि न किं यदि बुधता पुंसा लभ्येत कान्तिमत्यम्ब ॥ ४४॥  
  
नाहं भजामि दैवं मनसाप्यन्यत्त्वमेव दैवं मे ।  
न मृषा भणामि शोधय मानसमाविश्य कान्तिमत्यम्ब ॥ ४५॥  
  
खेदयसि मां मृगं किं मृगतृष्णेव प्रसीद नौमि शिवे ।  
मोदय कृपया नो चेत्क्व नु यायां देवि कान्तिमत्यम्ब ॥ ४६॥  
  
कार्यं स्वेन स्वहितं को नाम वदेदयं जनो वेत्ति ।  
त्वं वा वदसि किमस्माद्गतिस्त्वमेवास्य कान्तिमत्यम्ब ॥ ४७॥  
  
धन्योऽस्ति को मदन्यो दिवि वा भुवि वा करोषि चेत्करुणाम् ।  
इदमपि विश्वं विश्वं मम हस्ते किं च कान्तिमत्यम्ब ॥ ४८॥  
  
तरुणेन्दुचूडजाये त्वां मनुजा ये भजन्ति तेषां ते ।  
भूतिः पदाब्जधूलिर्धूलिर्भूतिस्तु कान्तिमत्यम्ब ॥ ४९॥  
  
त्वामत्र सेवते यस्त्वत्सारूप्यं समेत्य सोऽमुत्र ।  
हरकेल्यां त्वदसूयापात्रति चित्राङ्गि कान्तिमत्यम्ब ॥ ५०॥  
  
चित्रीयते मनस्त्वां दृष्ट्वा भाग्यावतारमूर्तिं मे ।  
किञ्च सुधाब्धेर्लहरीविहारितामेति कान्तिमत्यम्ब ॥ ५१॥  
  
किरतु भवती कटाक्षाञ्जलजसदृक्षान् रसेन तादृक्षान् ।  
कृतसुररक्षान्मोहनदक्षान्भीमस्य कान्तिमत्यम्ब ॥ ५२॥  
  
मानसवार्धिनिलीनौ रागद्वेषौ प्रवोधवेदमुषौ ।  
मधुकैटभौ तवेक्षणमीनो मे हरतु कान्तिमत्यम्ब ॥ ५३॥  
  
मञ्जुलभाषिणि वञ्जुलकुड्मलललितालके लसत्तिलके ।  
पालय कुवलयनयने बालं मां देवि कान्तिमत्यम्व ॥ ५४॥  
  
पुरमथनविलोलाभिः पटुलीलाभिः कटाक्षमालाभिः ।  
शुभशीलाभिः कुवलयनीलाभिः पश्य कान्तिमत्यम्ब ॥ ५५॥  
  
करुणारसार्द्रनयने शरणागतपालनैककृतदीक्षे ।  
प्रगुणाभरणे पालय दीनं मां देवि कान्तिमत्यम्ब ॥ ५६॥  
  
नरजन्मैव वरं त्वद्भजनं येन क्रियेत चेदस्मात् ।  
किमवरमेवं नो चेदतस्तदेवास्तु कान्तिमत्यम्ब ॥ ५७॥  
  
यद्दुर्लभं सुरैरपि तन्नरजन्मादिशो नमाम्येतत् ।  
सार्थय दानाद्भक्तेर्व्यर्थय मान्येन कान्तिमत्यम्ब ॥ ५८॥  
  
जीवति पञ्चभिरेभिर्न विनाऽस्त्येभिर्जनस्तनुं भजते ।  
तदपि तदासीनां त्वां दरमपि नो वेत्ति कान्तिमत्यम्ब ॥ ५९॥  
  
यत्प्रेमद्विपवदने षड्वदने वा कुरुष्व तन्मयि ते ।  
जात्वपि मा भूद्भेदः स्तोकेष्वस्मासु कान्तिमत्यम्ब ॥ ६०॥  
  
शम्बररुहरुचिवदने शम्बररिपुजीविके हिमाद्रिसुते ।  
अम्बरमध्ये बम्बरडम्बरचिकुरेऽव कान्तिमत्यम्ब ॥ ६१॥  
  
मन्मानसपाठीनं कलिपुलिने क्रोधभानुसन्तप्ते ।  
सिञ्च परितो भ्रमन्तं कृपोर्मिभिर्देवि कान्तिमत्यम्ब ॥ ६२॥  
  
यमिनः क्व वेद मुकुटान्यपि भवतीं भावयन्ति वा नो वा ।  
यद्येवं मम हृदयं वेत्तु कथं ब्रूहि कान्तिमत्यम्ब ॥ ६३॥  
  
क्लिश्यत्ययं जनो बत जननाद्यैरित्यहं श्रितो भवतीम् ।  
तत्राप्येवं यदि वद तव किं महिमाऽत्र कान्तिमत्यम्ब ॥ ६४॥  
  
वृजिनानि सन्तु किमतस्तेषां धूत्यै न किं भवेद्वद ते ।  
स्मरणं दृषदुत्क्षेपणमिव काकगणस्य कान्तिमत्यम्ब ॥ ६५॥  
  
प्रसरति तव प्रसादे किमलभ्यं व्यत्यये तु किं लभ्यम् ।  
लभ्यमलभ्यं किं नस्तेन विना देवि कान्तिमत्यम्ब ॥ ६६॥  
  
किं चिन्तयामि संविच्छरदुदयं त्वत्पदच्छलं कतकम् ।  
घृष्टं यदि प्रसीदेद्धृदयजलं मेऽद्य कान्तिमत्यम्ब ॥ ६७॥  
  
विभजतु तव पदयुगली हंसीयोगीन्द्रमानसैकचरी ।  
संविदसंवित्पयसी मिलिते हृदि मेऽद्य कान्तिमत्यम्ब ॥ ६८॥  
  
कियदायुस्तत्रार्धं स्वप्ने न हृतं कियच्च बाल्याद्यैः ।  
कियदस्ति केन भजनं तृप्तिस्तव केन कान्तिमत्यम्ब ॥ ६९॥  
  
वेद्मि न धर्ममधर्मं कायक्लेशोऽस्त्यदो विचारफलम् ।  
जानाम्येकं भजनं तव शुभदं हीति कान्तिमत्यम्ब ॥ ७०॥  
  
स्निह्यति भोगे द्रुह्यति योगायेदं वृथाऽद्य मुह्यति मे ।  
हृदयं किमु स्वतो वा परतो वा वेत्ति कान्तिमत्यम्ब ॥ ७१॥  
  
न बिभीमो भवजलधेर्दरमपि दनुजारिसोदरि शिवे ते ।  
आस्ते कटाक्षवीक्षातरणिर्ननु देवि कान्तिमत्यम्ब ॥ ७२॥  
  
चिन्तामणौ करस्थेऽप्यटनं वीथीषु किं ब्रुवे मातः ।  
वद किं मे त्वयि सत्यामन्याश्रयणे न कान्तिमत्यम्ब ॥ ७३॥  
  
नरवर्णनेन रसना परवनितावीक्षणेन नेत्रमपि ।  
क्रौर्येण मनोऽपि हतं भाव्यं तु न वेद्मि कान्तिमत्यम्ब ॥ ७४॥  
  
त्रासितसुरपतितप्तं तप्तं किं धर्ममेव वा कॢप्तम् ।  
किमपि न सञ्चितममितं वृजिनमये किं तु कान्तिमत्यम्ब ॥ ७५॥  
  
पापीत्युपेक्षसे चेत्पातुं काऽन्या भवेद्विना भवतीम् ।  
किमिदं न वेद्मि सोऽयं बकमन्त्रः कस्य कान्तिमत्यम्ब ॥ ७६॥  
  
वञ्चयितुं वृजिनाद्यैर्मुग्धान्भवतीं विनेतरान्नेक्षे ।  
किमतः परं करिष्यसि विदितमिदं मेऽद्य कान्तिमत्यम्ब ॥ ७७॥  
  
वञ्चयसि मां रुदन्तं बालमिव फलेन मां धनाढ्येन ।  
मास्तु कदापि ममेदं कैवल्यं देहि कान्तिमत्यम्ब ॥ ७८॥  
  
त्रय्या किं मेऽद्य गुणे तव विदिते यो यतस्तु सम्भवति ।  
आस्तां मौक्तिकलाभे सति शुक्त्या किं नु कान्तिमत्यम्ब ॥ ७९॥  
  
अद्भुतमिदं सकृद्येन ज्ञाता वा श्रियो दिशस्येभ्यः ।  
ये खलु भक्तास्तेभ्यः कैवल्यं दिशसि कान्तिमत्यम्ब ॥ ८०॥  
  
सुरनैचिकीव विबुधान्कादम्बिनिकेव नीलकण्ठमपि ।  
प्रीणयसि मानसं मे शोभय हंसीव कान्तिमत्यम्ब ॥ ८१॥  
  
कर्तुं मनःप्रसादं तव मयि चेत्किं करिष्यति वृजिनम् ।  
जलजविकासे भानोः परिपन्थितमो नु कान्तिमत्यम्ब ॥ ८२॥  
  
तव तु करुणा स्रवन्त्यां प्रवहन्त्यां स्तोकता गतेति मया ।  
लुठति स्फुटति मनो मे नेदं जानासि कान्तिमत्यम्ब ॥ ८३॥  
  
शोधयितुमुदासीना यदि मां पात्रं किमस्य पश्याहम् ।  
मादृशि का वा वार्ता दासजने कान्तिमत्यम्ब ॥ ८४॥  
  
अभजमनन्यगतिस्त्वां किं कुर्यास्त्वं न वेद्म्यतःप्रभृति ।  
अवने वाऽनवने वा न विचारो मेऽस्ति कान्तिमत्यम्ब ॥ ८५॥  
  
किं वर्तते ममास्मान्निखिलजगन्मस्तलालितं भाग्यम् ।  
यमिहृदयपद्महंसीं यत्त्वां सेवेऽद्य कान्तिमत्यम्ब ॥ ८६॥  
  
कर्तुं जगन्ति विधिवद्भर्तुं हरिवद्गिरीशवद्धर्तुम् ।  
लीलावती त्वमेव प्रतीयसे देवि कान्तिमत्यम्ब ॥ ८७॥  
  
केचिद्विदन्ति भवतीं केचिन्न विदन्ति देवि सर्वमिदम् ।  
त्वत्कृत्यं वद सत्यं किं लब्धं तेन कान्तिमत्यम्ब ॥ ८८॥  
  
शास्त्राणि कुक्षिपूर्त्यै स्फूर्त्यै निगमाश्च कर्मणा किं तैः ।  
किं तव तत्त्वं ज्ञेयं यैस्त्वत्कृपयैव कान्तिमत्यम्ब ॥ ८९॥  
  
किं प्रार्थये पुनः पुनरवने भवतीं विना विचारः स्यात् ।  
कस्याः क इति विदन्नपि दूये मोहेन कान्तिमत्यम्ब ॥ ९०॥  
  
विदुषस्त्वां शरणं मे शास्त्रश्रमलेशवार्तयापि कृतम् ।  
करजुषि नवनीते किं दुग्धविचारेण कान्तिमत्यम्ब ॥ ९१॥  
  
प्रणवोपनिषन्निगमागमयोगिमनःस्विवातितुङ्गेषु ।  
भाहि प्रभेव तरणेर्मम हृदि निम्नेऽपि कान्तिमत्यम्ब ॥ ९२॥  
  
स्फुटितारुणमणिशोभं त्रुटिताभिनवप्रवालमृदुलत्वम् ।  
श्रुतिशिखरशेखरं ते चरणाब्जं स्तौमि कान्तिमत्यम्ब ॥ ९३॥  
  
तव चरणाम्बुजभजनादमृतरसस्यन्दिनः कदाप्यन्यत् ।  
स्वप्नेऽपि किञ्चिदपि मे मा स्म भवेद्देवि कान्तिमत्यम्ब ॥ ९४॥  
  
विस्मापनं पुरारेरस्मादृग्जीविकां परात्परमम् ।  
सुषमामयं स्वरूपं सदा निषेवेय कान्तिमत्यम्ब ॥ ९५॥  
  
मङ्गलमस्त्विति पिष्टं पिनष्टि गीः सर्वमङ्गलायास्ते ।  
वशितजयायाश्च तथा जयेति वादोऽपि कान्तिमत्यम्ब ॥ ९६॥  
  
आशासितुर्विभूत्यै भवति भवत्यै हि मङ्गलाशास्तिः ।  
स्वामिसमृद्ध्याशंसा भृत्योन्नत्यै हि कान्तिमत्यम्ब ॥ ९७॥  
  
निगमैरपरिच्छेद्यं क्व वैभवं तेऽल्पधीः क्व चाहमिति ।  
तूष्णीकं मां भक्तिस्तव मुखरयति स्म कान्तिमत्यम्ब ॥ ९८॥  
  
अनुकम्पापरवशितं कम्पातटसीम्नि कल्पितावसथम् ।  
उपनिषदां तात्पर्यं तव रूपं स्तौमि कान्तिमत्यम्ब ॥ ९९॥  
  
जय धरणीधरतनये जय वेणुवनाधिराट्प्रिये देवि ।  
जय जम्भभेदिविनुते जय जगतामम्ब कन्तिमत्यम्ब ॥ १००॥  
  
गुणमञ्जरिपिञ्जरितं सुन्दररचितं विभूषणं सुदृशाम् ।  
गीतिशतकं भवत्याः क्षयतु कटाक्षेण कान्तिमत्यम्ब ॥ १०१॥  
  
वप्ता यस्य मनीषिहारतरलः श्रीवेङ्कटेशो महान्-  
     माता यस्य पुनः सरोजनिलया साध्वीशिरोभूषणम् ।  
श्रीवत्साभिजनामृताम्बुधिविधुः सोऽयं कविः सुन्दरो  
     देव्या गीतिशतं व्यधत्त महितं श्रीकान्तिमत्या मुदे ॥ १०२॥  
  
इति श्रीसुन्दराचार्यप्रणीतं देवीगीतिशतकं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
