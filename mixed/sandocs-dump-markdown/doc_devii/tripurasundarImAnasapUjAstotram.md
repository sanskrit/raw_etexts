+++
"Text title" = "Tripurasundari Manasa Puja Stotra"
"File name" = "tripurasun.itx"
itxtitle = "tripurasundarImAnasapUjAstotram"
engtitle = "Tripurasandari Manasa Puja Stotra"
Category = "devii, dashamahAvidyA, stotra, shankarAchArya, devI"
Location = "doc_devii"
Sublocation = "devii"
SubDeity = "dashamahAvidyA"
Texttype = "stotra"
Author = "Adi Shankaracharya"
Language = "Sanskrit"
Subject = "hinduism/religion"
"Transliterated by" = "Sunder Hattangadi (sunderh at hotmail.com)"
"Proofread by" = "Sunder Hattangadi (sunderh at hotmail.com)"
Description-comments = "A Hymn of worship to Goddess Tripurasundari"
"Latest update" = "April, 29, 2000"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "त्रिपुरसुन्दरीमानसपूजास्तोत्रम्"

+++
  
 त्रिपुरसुन्दरीमानसपूजास्तोत्रम्   
  
श्रीः  
मम न भजनशक्तिः पादयोस्ते न भक्ति-  
       र्न च विषयविरक्तिर्ध्यानयोगे न सक्तिः ।  
इति मनसि सदाहं चिन्तयन्नाद्यशक्ते  
       रुचिरवचनपुष्पैरर्चनं संचिनोमि ॥ १॥  
  
व्याप्तं हाटकविग्रहैर्जलचरैरारूढदेवव्रजैः  
       पोतैराकुलितान्तरं मणिधरैर्भूमीधरैर्भूषितम् ।  
आरक्तामृतसिन्धुमुद्धुरचलद्विचीचयव्याकुल-  
       व्योमानं परिचिन्त्य सन्ततमहो चेतः कृतार्थीभव ॥ २॥  
  
तस्मिन्नुज्ज्वलरत्नजालविलसत्कान्तिच्छटाभिः स्फुटं  
       कुर्वाणं वियदिन्द्रचापनिचयैराच्छादितं सर्वतः ।  
उच्चैःशृङ्गनिषण्णदिव्यवनिताबृन्दाननप्रोल्लस-  
       द्गीताकर्णननिश्चलाखिलमृगं द्वीपं नमस्कुर्महे ॥ ३॥  
  
जातीचम्पकपाटलादिसुमनःसौरभ्यसम्भावितं  
       ह्रीङ्कारध्वनिकण्ठकोकिलकुहूप्रोल्लासिचूतद्रुमम् ।  
आविर्भूतसुगन्धिचन्दनवनं दृष्टिप्रियं नन्दनं  
चञ्चच्चञ्चलचञ्चरिकचटुलं चेतश्चिरं चिन्तय ॥ ४॥  
  
परिपतितपरागैः पाटलक्षोणिभागो  
       विकसितकुसुमोच्चैः पीतचन्द्रार्करश्मिः ।  
अलिशुकपिकराजीकूजितैः श्रोत्रहारी  
       स्फुरतु हृदि मदीये नूनमुद्यानराजः ॥ ५॥  
  
रम्यद्वारपुरप्रचारतमसां संहारकारिप्रभ  
       स्फूर्जत्तोरणभारहारकमहाविस्तारहारद्युते ।  
क्षोणीमण्डलहेमहारविलसत्संसारपारप्रद  
       प्रोद्यद्भक्तमनोविहार कनकप्राकार तुभ्यं नमः ॥ ६॥  
  
उद्यत्कान्तिकलापकल्पितनभःस्फूर्जद्वितानप्रभ  
       सत्कृष्णागरुधूपवासितवियत्काष्ठान्तरे विश्रुतः ।  
सेवायातसमस्तदैवतगणैरासेव्यमानोऽनिशं  
       सोऽयं श्रीमणिमण्डपोऽनवरतं मच्चेतसि द्योतताम् ॥ ७॥  
  
क्वापि प्रोद्भटपद्मरागकिरणव्रातेन सन्ध्यायितं  
       कुत्रापि स्फुटविस्फुरन्मरकतद्युत्या तमिस्रायितम् ।  
मध्यालम्बिविशालमौक्तिकरुचा ज्योत्स्नायितं कुत्रचि-  
       न्मातः श्रीमणिमन्दिरं तव सदा वन्दामहे सुन्दरम् ॥ ८॥  
  
उत्तुङ्गालयविस्फुरन्मरकतप्रोद्यत्प्रभामण्डला-  
       न्यालोक्याङ्कुरितोत्सवैर्नवतृणाकीर्णस्थलीशङ्कया ।  
नीतो वाजिभिरुत्पथं बत रथः सूतेन तिग्मद्युते-  
       र्वल्गावल्गिगतहस्तमस्तशिखरं कष्टैरितः प्राप्यते ॥ ९॥  
  
मणिसदनसमुद्यत्कान्तिधारानुरक्ते  
       वियति चरमसन्ध्याशङ्किनो भानुरथ्याः ।  
शिथिलितगतकुप्यत्सूतहुङ्कारनादैः  
       कथमपि मणिगेहादुच्चकैरुच्चलन्ति ॥ १०॥  
  
भक्त्या किं नु समर्पितानि बहुधा रत्नानि पाथोधिना  
       किं वा रोहणपर्वतेन सदनं यैर्विश्वकर्माकरोत् ।  
आ ज्ञातं गिरिजे कटाक्षकलया नूनं त्वया तोषिते  
       शम्भौ नृत्यति नागराजफणिना कीर्णा मणिश्रेणयः ॥ ११॥ विदूरमुक्तवाहनैर्विनम्रमौलिमण्डलै-  
       र्निबद्धहस्तसम्पुटैः प्रयत्नसंयतेन्द्रियैः ।  
विरिञ्चिविष्णुशङ्करादिभिर्मुदा तवाम्बिके  
       प्रतीक्ष्यमाणनिर्गमो विभाति रत्नमण्डपः ॥ १२॥  
  
ध्वनन्मृदङ्गकाहलः प्रगीतकिंनरीगणः  
       प्रनृत्तदिव्यकन्यकः प्रवृत्तमङ्गलक्रमः ।  
प्रकृष्टसेवकव्रजः प्रहृष्टभक्तमण्डलो  
       मुदे ममास्तु सन्ततं त्वदीयरत्नमण्डपः ॥ १३॥  
  
प्रवेशनिर्गमाकुलैः स्वकृत्यरक्तमानसै-  
       र्बहिस्थितामरावलीविधीयमानभक्तिभिः ।  
विचित्रवस्त्रभूषणैरुपेतमङ्गनाजनैः  
       सदा करोतु मङ्गलं ममेह रत्नमण्डपः ॥ १४॥  
  
सुवर्णरत्नभूषितैर्विचित्रवस्त्रधारिभि-  
       र्गृहीतहेमयष्टिभिर्निरुद्धसर्वदैवतैः ।  
असंख्यसुन्दरीजनैः पुरस्थितैरधिष्ठितो  
       मदीयमेतु मानसं त्वदीयतुङ्गतोरणः ॥ १५॥  
  
इन्द्रादींश्च दिगीश्वरान्सहपरिवारानथो सायुधा-  
       न्योषिद्रूपधरान्स्वदिक्षु निहितान्संचिन्त्य हृत्पङ्कजे ।  
शङ्खे श्रीवसुधारया वसुमतीयुक्तं च पद्मं स्मर-  
       न्कामं नौमि रतिप्रियं सहचरं प्रीत्या वसन्तं भजे ॥ १६॥  
  
गायन्तीः कलवीणयातिमधुरं हुङ्कारमातन्वती-  
       र्द्वाराभ्यासकृतस्थितीरिह सरस्वत्यादिकाः पूजयन् ।  
द्वारे नौमि मदोन्मदं सुरगणाधीशं मदेनोन्मदां  
       मातङ्गीमसिताम्बरां परिलसन्मुक्ताविभूषां भजे ॥ १७॥  
  
कस्तूरिकाश्यामलकोमलाङ्गीं  
       कादम्बरीपानमदालसाङ्गीम् ।  
वामस्तनालिङ्गितरत्नवीणां  
       मातङ्गकन्यां मनसा स्मरामि ॥ १८॥  
  
विकीर्णचिकुरोत्करे विगलिताम्बराडम्बरे  
       मदाकुलितलोचने विमलभूषणोद्भासिनि ।  
तिरस्करिणि तावकं चरणपङ्कजं चिन्तय-  
       न्करोमि पशुमण्डलीमलिकमोहदुघ्धाशयाम् ॥ १९॥  
  
प्रमत्तवारुणीरसैर्विघूर्णमानलोचनाः  
       प्रचण्डदैत्यसूदनाः प्रविष्टभक्तमानसाः ।  
उपोढकज्जलच्छविच्छटाविराजिविग्रहः  
      कपालशूलधारिणीः स्तुवे त्वदीयदूतिकाः ॥ २०॥  
  
स्फूर्जन्नव्ययवाङ्कुरोपलसिताभोगैः पुरः स्थापितै-  
      र्दीपोद्भासिशरावशोभितमुखैः कुम्भैर्नवैः शोभिना ।  
स्वर्णाबद्धविचित्ररत्नपटलीचञ्चत्कपाटश्रिया  
      युक्तं द्वारचतुष्टयेन गिरिजे वन्दे मणी मन्दिरम् ॥ २१॥  
  
आस्तीर्णारुणकम्बलासनयुतं पुष्पोपहारान्वितं  
       दीप्तानेकमणिप्रदीपसुभगं राजद्वितानोत्तमम् ।  
धूपोद्गारिसुगन्धिसम्भ्रममिलद्भृङ्गावलीगुञ्जितं  
       कल्याणं वितनोतु मेऽनवरतं श्रीमण्डपाभ्यन्तरम् ॥ २२॥  
  
कनकरचिते पञ्चप्रेतासनेन विराजिते  
       मणिगणचिते रक्तश्वेताम्बरास्तरणोत्तमे ।  
कुसुमसुरभौ तल्पे दिव्योपधानसुखावहे  
       हृदयकमले प्रादुर्भूतां भजे परदेवताम् ॥ २३॥  
  
सर्वाङ्गस्थितिरम्यरूपरुचिरां प्रातः समभ्युत्थितां  
       जृम्भामञ्जुमुखाम्बुजां मधुमदव्याघूर्णदक्षित्रयाम् ।  
सेवायातसमस्तसंनिधिसखीः संमानयन्तीं दृशा  
       सम्पश्यन्परदेवतां परमहो मन्ये कृतार्थं जनुः ॥ २४॥  
  
उच्चैस्तोरणवर्तिवाद्यनिवहध्वाने समुज्जृम्भिते  
       भक्तैर्भूमिविलग्नमौलिभिरलं दण्डप्रणामे कृते ।  
नानारत्नसमूहनद्धकथनस्थालीसमुद्भासितां  
       प्रातस्ते परिकल्पयामि गिरिजे नीराजनामुज्ज्वलाम् ॥ २५॥  
  
पाद्यं ते परिकल्पयामि पदयोरर्घ्यं तथा हस्तयोः  
       सौधीभिर्मधुपर्कमम्ब मधुरं धाराभिरास्वादय ।  
तोयेनाचमनं विधेहि शुचिना गाङ्गेन मत्कल्पितं  
       साष्टाङ्गं प्रणिपातमीशदयिते दृष्ट्या कृतार्थी कुरु ॥ २६॥  
  
मातः पश्य मुखाम्बुजं सुविमले दत्ते मया दर्पणे  
       देवि स्वीकुरु दन्तधावनमिदं गङ्गाजलेनान्वितम् ।  
सुप्रक्षालितमाननं विरचयन्स्निग्धाम्बरप्रोञ्छनं  
       द्रागङ्गीकुरु तत्त्वमम्ब मधुरं ताम्बूलमास्वादय ॥ २७॥  
  
निधेहि मणिपादुकोपरि पदाम्बुजं मज्जना-  
       लयं व्रज शनैः सखीकृतकराम्बुजालम्बनम् ।  
महेशि करुणानिधे तव दृगन्तपातोत्सुका-  
       न्विलोकय मनागमूनुभयसंस्थितान्दैवतान् ॥ २८॥  
  
हेमरत्नवरणेन वेष्टितं  
       विस्तृतारुणवितानशोभितम् ।  
सज्जसर्वपरिचारिकाजनं  
       पश्य मज्जनगृहं मनो मम ॥ २९॥  
  
कनककलशजालस्फाटिकस्नानपीठा-  
       द्युपकरणविशालं गन्धमत्तालिमालम् ।  
स्फुरदरुणवितां मञ्जुगन्धर्वगानं  
       परमशिवमहेले मज्जनागारमेहि ॥ ३०॥  
  
पीनोत्तुङ्गपयोधराः परिलसत्सम्पूर्णचन्द्रानना  
       रत्नस्वर्णविनिर्मिताः परिलसत्सूक्ष्माम्बरप्रावृताः ।  
हेमस्नानघटीस्तथा मृदुपटिरुद्वर्तनं कौसुमं  
       तैलं कङ्कतिकं करेषु दधतीर्वन्देऽम्ब ते दासिकाः ॥ ३१॥  
  
तत्र स्फाटिकपीठमेत्य शनकैरुत्तारितालङ्कृति-  
       र्नीचैरुज्झितकञ्चुकोपरिहितारक्तोत्तरीयाम्बरा ।  
वेणीबन्धमपास्य कङ्कतिकया केशप्रसादं मना-  
       क्कुर्वाणा परदेवता भगवती चित्ते मम द्योतताम् ॥ ३२॥  
  
अभ्यङ्गं गिरिजे गृहाण मृदुना तैलेन सम्पादितं  
       काश्मीरैरगरुद्रवैर्मलयजैरुद्वर्तनं कारय ।  
गीते किंनरकामिनीभिरभितो वाद्ये मुदा वादिते  
       नृत्यन्तीमिह पश्य देवि पुरतो दिव्याङ्गनामण्डलीम् ॥ ३३॥  
  
कृतपरिकरबन्धास्तुङ्गपीनस्तनाढ्या  
       मणिनिवहनिबद्धा हेमकुम्भीर्दधानाः ।  
सुरभिसलिलनिर्यद्गन्धलुब्धालिमालाः  
       सविनयमुपतस्थुः सर्वतः स्नानदास्यः ॥ ३४॥  
  
उद्गन्धैरगरुद्रवैः सुरभिणा कस्तूरिकावारिणा  
       स्फूर्जत्सौरभयक्षकर्दमजलैः काश्मीरनीरैरपि ।  
पुष्पाम्भोभिरशेषतीर्थसलिलैः कर्पूरपाथोभरैः  
       स्नानं ते परिकल्पयामि गिरिजे भक्त्या तदङ्गीकुरु ॥ ३५॥  
  
प्रत्यङ्गं परिमार्जयामि शुचिना वस्त्रेण सम्प्रोञ्छनं  
       कुर्वे केशकलापमायततरं धूपोत्तमैर्धूपितम् ।  
आलीबृन्दविनिर्मितां यवनिकामास्थाप्यरत्नप्रभं  
       भक्तत्राणपरे महेशगृहिणि स्नानाम्बरं मुच्यताम् ॥ ३६॥  
  
पीतं ते परिकल्पयामि निबिडं चण्डातकं चण्डिके  
       सूक्ष्मं स्निग्धमुरीकुरुष्व वसनं सिन्दूरपूरप्रभम् ।  
मुक्तारत्नविचित्रहेमरचनाचारुप्रभाभास्वरं  
       नीलं कञ्चुकमर्पयामि गिरिशप्राणप्रिये सुन्दरि ॥ ३७॥  
  
विलुलितचिकुरेण च्छादितांसप्रदेशे  
       मणिनिकरविराजत्पादुकान्यस्तपादे ।  
सुललितमवलम्ब्य द्राक्सखीमंसदेशे  
       गिरिशगृहिणि भूषामण्टपाय प्रयाहि ॥ ३८॥  
  
लसत्कनककुट्टिमस्फुरदमन्दमुक्तावली-  
       समुल्लसितकान्तिभिः कलितशक्रचापव्रजे ।  
महाभरणमण्डपे निहितहेमसिंहासनं  
       सखीजनसमावृतं समधितिष्ठ कात्यायनि ॥ ३९॥  
  
स्निग्धं कङ्कतिकामुखेन शनकैः संशोध्य केशोत्करं  
       सीमन्तं विरचय्य चारु विमलं सिन्दूररेखान्वितम् ।  
मुक्ताभिर्ग्रथितालकां मणिचितैः सौवर्णसूत्रैः स्फुटं  
       प्रान्ते मौक्तिकगुच्छकोपलतिकां ग्रथ्नामि वेणीमिमाम् ॥ ४०॥  
  
विलम्बिवेणीभुजगोत्तमाङ्ग-  
       स्फुरन्मणिभ्रान्तिमुपानयन्तम् ।  
स्वरोचिषोल्लासितकेशपाशं  
       महेशि चूडामणिमर्पयामि ॥ ४१॥  
  
त्वामाश्रयद्भिः कबरीतमिस्रै-  
       र्बन्दीकृतं द्रागिव भानुबिम्बम् ।  
मृडानि चूडामणिमादधानं  
       वन्दामहे तावतमुत्तमाङ्गम् ॥ ४२॥  
  
स्वमध्यनद्धहाटकस्फुरन्मणिप्रभाकुलं  
       विलम्बिमौक्तिकच्छटाविराजितं समन्ततः ।  
निबद्धलक्षचक्षुषा भवेन भूरि भावितं  
       समर्पयामि भास्वरं भवानि फालभूषणम् ॥ ४३॥  
  
मीनाम्भोरुहखञ्जरीटसुषमाविस्तारविस्मारके  
       कुर्वाणे किल कामवैरिमनसः कन्दर्पबाणप्रभाम् ।  
माध्वीपानमदारुणेऽतिचपले दीर्घे दृगम्भोरुहे  
       देवि स्वर्णशलाकयोर्जितमिदं दिव्याञ्जनं दीयताम् ॥ ४४॥  
  
मध्यस्थारुणरत्नकान्तिरुचिरां मुक्तामुगोद्भासितां  
       दैवाद्भार्गवजीवमध्यगरवेर्लक्ष्मीमधः कुर्वतीम् ।  
उत्सिक्ताधरबिम्बकान्तिविसरैर्भौमीभवन्मौक्तिकां  
       मद्दत्तमुररीकुरुष्व गिरिजे नासाविभूषामिमाम् ॥ ४५॥  
  
उडुकृतपरिवेषस्पर्धया शीतभानो-  
       रिव विरचितदेहद्वन्द्वमादित्यबिम्बम् ।  
अरुणमणिसमुद्यत्प्रान्तविभ्राजिमुक्तं  
       शरवसि परिनिधेहि स्वर्णताटङ्कयुग्मम् ॥ ४६॥  
  
मरकतवरपद्मरागहीरो-  
       त्थितगुलिकात्रितयावनद्धमध्यम् ।  
विततविमलमौक्तिकं च  
       कण्ठाभरणमिदं गिरिजे समर्पयामि ॥ ४७॥  
  
नानादेशसमुत्त्थितैर्मणिगणप्रोद्यत्प्रभामण्डल-  
       व्याप्तैराभरणैर्विराजितगलां मुक्ताच्छटालङ्कृताम् ।  
मध्यस्थारुणरत्नकान्तिरुचिरां प्रान्तस्थमुक्ताफल-  
       व्रातामम्ब चतुष्किकां परशिवे वक्षःस्थले स्थापय ॥ ४८॥  
  
अन्योन्यं प्लावयन्ती सततपरिचलत्कान्तिकल्लोलजालैः  
       कुर्वाणा मज्जदन्तःकरणविमलतां शोभितेव त्रिवेणी ।  
मुक्ताभिः पद्मरागैर्मरकतमणिभिर्निर्मिता दीप्यमानै-  
       र्नित्यं हारत्रयी ते परशिवरसिके चेतसि द्योततां नः ॥ ४९॥  
  
करसरसिजनाले विस्फुरत्कान्तिजाले  
       विलसदमलशोभे चञ्चदीशाक्षिलोभे ।  
विविधमणिमयूखोद्भासितं देवि दुर्गे  
       कनककटकयुग्मं बाहुयुग्मे निधेहि ॥ ५०॥  
  
व्यालम्बमानसितपट्टकगुच्छशोभि  
       स्फूर्जन्मणीघटितहारविरोचमानम् ।  
मातर्महेशमहिले तव बाहुमूले  
       केयूरकद्वयमिदं विनिवेशयामि ॥ ५१॥  
  
विततनिजमयूखैर्निर्मितामिन्द्रनीलै-  
       र्विजितकमलनालालीनमत्तालिमालाम् ।  
मणिगणखचिताभ्यां कङ्कणाभ्यामुपेतां  
       कलय वलयराजीं हस्तमूले महेशि ॥ ५२॥  
  
नीलपट्टमृदुगुच्छशोभिता-  
       बद्धनैकमणिजालमञ्जुलाम् ।  
अर्पयामि वलयात्पुरःसरे  
       विस्फुरत्कनकतैतृपालिकाम् ॥ ५३॥  
  
आलवालमिव पुष्पधन्वना  
       बालविद्रुमलतासु निर्मितम् ।  
अङ्गुलीशु विनिधीयतां शनै-  
       रङ्गुलीयकमिदं मदर्पितम् ॥ ५४॥  
  
विजितहरमनोभूमत्तमातङ्गकुम्भ-  
       स्थलविलुलितकूजत्किङ्किणीजालतुल्याम् ।  
अविरतकलनदैरीशचेतो हरन्तीं  
       विविधमणिनिबद्धां मेखलामर्पयामि ॥ ५५॥  
  
व्यालम्बमानवरमौक्तिकगुच्छशोभि  
       विभ्राजिहाटकपुटद्वयरोचमानम् ।  
हेम्ना विनिर्मितमनेकमणिप्रबन्धं  
       नीवीनिबन्धनगुणं विनिवेदयामि ॥ ५६॥  
  
विनिहतनवलाक्षापङ्कबालातपौघे  
       मरकतमणिराजीमञ्जुमञ्जीरघोषे ।  
अरुणमणिसमुद्यत्कान्तिधाराविचित्र-  
       स्तव चरणसरोजे हंसकः प्रीतिमेतु ॥ ५७॥  
  
निबद्धशितिपट्टकप्रवरगुच्छसंशोभितां  
       कलक्वणितमञ्जुलां गिरिशचित्तसंमोहनीम् ।  
अमन्दमणिमण्डलीविमलकान्तिकिम्मीरितां  
       निधेहि पदपङ्कजे कनकघुङ्घुरूमम्बिके ॥ ५८॥  
  
विस्फुरत्सहजरागरञ्जिते  
       शिञ्जितेन कलितां सखीजनैः ।  
पद्मरागमणिनूपुरद्वयी-  
       मर्पयामि तव पादपङ्कजे ॥ ५९॥  
  
पदाम्बुजमुपासितुं परिगतेन शीतांशुना  
       कृतां तनुपरम्परामिव दिनान्तरागारुणाम् ।  
महेशि नवयावकद्रवभरेण शोणीकृतां  
       नमामि नखमण्डलीं चरणपङ्कजस्थां तव ॥ ६०॥  
  
आरक्तश्वेतपीतस्फुरदुरुकसुमैश्चित्रितां पट्टसूत्रै-  
       र्देवस्त्रीभिः प्रयत्नादगरुसमुदितैर्धूपितां दिव्यधूपैः ।  
उद्यद्गन्धान्धपुष्पंधयनिवहसमारब्धझाङ्कारगीतां  
       चञ्चत्कह्लारमालां परशिवरसिके कण्ठपीठेऽर्पयामि ॥ ६१॥  
  
गृहाण परमामृतं कनकपात्रसंस्थापितं  
       समर्पय मुखाम्बुजे विमलवीटिकामम्बिके ।  
विलोकय मुखाम्बुजं मुकुरमण्डले निर्मले  
       निधेहि मणिपादुकोपरि पदाम्बुजं सुन्दरि ॥ ६२॥  
  
आलम्ब्य स्वसखीं करेण शनकैः सिंहासनादुत्थिता  
       कूजन्मन्दमरालमञ्जुलगतिप्रोल्लासिभूषाम्बर ।  
आनन्दप्रतिपादकैरुपनिषद्वाक्यैः स्तुता वेधसा  
       मच्चित्ते स्थिरतामुपैतु गिरिजा यान्ती सभामण्डपम् ॥ ६३॥  
  
चलन्त्यामम्बायां प्रचलति समस्ते परिजने  
       सवेगं संयाते कनकलतिकालङ्कृतिभरे ।  
समतादुत्तालस्फुरितपदसम्पातजनितै-  
       र्झणत्कारैस्तारैर्झणझणितमासीन्मणिगृहम् ॥ ६४॥  
  
चञ्चद्वेत्रकराभिरङ्गविलसद्भूषाम्बराभिः पुरो-  
       यन्तीभिः परिचारिकाभिरमरव्राते समुत्सारिते ।  
रुद्धे निर्जरसुन्दरीभिरभितः कक्षान्तरे निर्गतं  
       वन्दे नन्दितशम्भु निर्मलचिदानन्दैकरूपं महः ॥ ६५॥  
  
वेधाः पादतले पतत्ययमसौ विष्णुर्नमत्यग्रतः  
       शम्भुर्देहि दृगञ्चलं सुरपतिं दूरस्थमालोकय ।  
इत्येवं परिचारिकाभिरुदिते संमाननां कुर्वती  
       दृग्द्वन्द्वेन यथोचितं भगवती भूयाद्विभूत्यै मम ॥ ६६॥  
  
मन्दं चारणसुन्दरीभिरभितो यान्तीभिरुत्कण्ठया  
       नामोच्चारणपूर्वकं प्रतिदिशं प्रत्येकमावेदितात् ।  
वेगादक्षिपथं गतान्सुरगणानालोकयन्ती शनै-  
       र्दित्सन्ती चरणाम्बुजं पथि जगत्पायान्महेशप्रिया ॥ ६७॥  
  
अग्रे केचन पार्श्वयोः कतिपये पृष्ठे परे प्रस्थिता  
       आकाशे समवस्थिताः कतिपये दिक्षु स्थिताश्चापरे ।  
संमर्दं शनकैरपास्य पुरतो दण्डप्रणामान्मुहुः  
       कुर्वाणाः कतिचित्सुरा गिरिसुते दृक्पातमिच्छन्ति ते ॥ ६८॥  
  
अग्रे गायति किंनरी कलपदं गन्धर्वकान्ताः शनै-  
       रातोद्यानि च वादयन्ति मधुरं सव्यापसव्यस्थिताः ।  
कूजन्नूपुरनाद मञ्जु पुरतो नृत्यन्ति दिव्याङ्गना  
       गच्छन्तः परितः स्तुवन्ति निगमस्तुत्या विरिञ्च्यादयः ॥ ६९॥  
  
कस्मैचित्सुचिरादुपासितमहामन्त्रौघसिद्धिं क्रमा-  
       देकस्मै भवनिःस्पृहाय परमानन्दस्वरूपां गतिम् ।  
अन्यस्मै विषयानुरक्तमनसे दीनाय दुःखापहं  
       द्रव्यं द्वारसमाश्रिताय ददतीं वन्दामहे सुन्दरीम् ॥ ७०॥  
  
नम्रीभूय कृताञ्जलिप्रकटितप्रेमप्रसन्नानने  
       मन्दं गच्छति संनिधौ सविनयात्सोत्कण्ठमोघत्रये ।  
नानामन्त्रगणं तदर्थमखिलं तत्साधनं तत्फलं  
       व्याचक्षाणमुदग्रकान्ति कलये यत्किञ्चिदाद्यं महः ॥ ७१॥  
  
तव दहनसदृक्षैरीक्षणैरेव चक्षु-  
       र्निखिलपशुजनानां भीषयद्भीषणास्यम् ।  
कृतवसति परेशप्रेयसि द्वारि नित्यं  
       शरभमिथुनमुच्चैर्भक्तियुक्तो नतोऽस्मि ॥ ७२॥  
  
कल्पान्ते सरसैकदासमुदितानेकार्कतुल्यप्रभां  
       रत्नस्तम्भनिबद्धकाञ्चनगुणस्फूर्जद्वितानोत्तमाम् ।  
कर्पूरागरुगर्भवर्तिकलिकाप्राप्तप्रदीपावलीं  
       श्रीचक्राकृतिमुल्लसन्मणिगणां वन्दामहे वेदिकाम् ॥ ७३॥  
  
स्वस्थानस्थितदेवतागणवृते बिन्दौ मुदा स्थापितं  
       नानारत्नविराजिहेमविलसत्कान्तिच्छटादुर्दिनम् ।  
चञ्चत्कौसुमतूलिकासनयुतं कामेश्वराधिष्ठितं  
       नित्यानन्दनिदानमम्ब सततं वन्दे च सिंहासनम् ॥ ७४॥  
  
वदद्भिरभितो मुदा जय जयेति बृन्दारकैः  
       कृताञ्जलिपरम्परा विदधति कृतार्था दृशा ।  
अमन्दमणिमण्डलीखचितहेमसिंहासनं  
       सखीजनसमावृतं समधितिष्ठ दाक्षायणि ॥ ७५॥  
  
कर्पूरादिकवस्तुजातमखिलं सौवर्णभृङ्गारकं  
       ताम्बूलस्य करण्डकं मणिमयं चैलाञ्चलं दर्पणम् ।  
विस्फूर्जन्मणिपादुके च दधतीः सिंहासनस्याभित-  
       स्तिष्ठन्तीः परिचारिकास्तव सदा वन्दामहे सुन्दरि ॥ ७६॥  
  
त्वदमलवपुरुद्यत्कान्तिकल्लोलजालैः  
       स्फुटमिव दधतीभिर्बाहुविक्षेपलीलाम् ।  
मुहुरपि च विधूते चामरग्राहिणीभिः  
       सितकरकरशुभ्रे चामरे चालयामि ॥ ७७॥  
  
प्रान्तस्फुरद्विमलमौक्तिकगुच्छजालं  
       चञ्चन्महामणिविचित्रितहेमदण्डम् ।  
उद्यत्सहस्रकरमण्डलचारु हेम-  
       च्छत्रं महेशमहिले विनिवेशयामि ॥ ७८॥  
  
उद्यत्तावकदेहकान्तिपटलीसिन्दूरपूरप्रभा-  
       शोणीभूतमुदग्रलोहितमणिच्छेदानुकारिच्छवि ।  
दूरादादरनिर्मिताञ्जलिपुटैरालोकमानं सुर-  
       व्यूहैः काञ्चनमातपत्रमतुलं वन्दामहे सुन्दरम् ॥ ७९॥  
  
सन्तुष्टां परमामृतेन विलसत्कामेश्वराङ्कस्थितां  
       पुष्पौघैरभिपूजितां भगवतीं त्वां वन्दमाना मुदा ।  
स्फूर्जत्तावकदेहरश्मिकलनाप्राप्तस्वरूपाभिदाः  
       श्रीचक्रावरणस्थिताः सविनयं वन्दामहे देवताः ॥ ८०॥  
  
आधारशक्त्यादिकमाकलय्य  
       मध्ये समस्ताधिकयोगिनीं च ।  
मित्रेशनाथादिकमत्र नाथ-  
       चतुष्टयं शैलसुते नतोऽस्मि ॥ ८१॥  
  
त्रिपुरासुधार्णवासन-  
       मारभ्य त्रिपुरमालिनी यावत् ।  
आवरणाष्टकसंस्थित-  
       मासनषट्कं नमामि परमेशि ॥ ८२॥  
  
ईशाने गणपं स्मरामि विचरद्विघ्नान्धकारच्छिदं  
       वायव्ये वटुकं च कज्जलरुचिं व्यालोपवीतान्वितम् ।  
नैरृत्ये महिषासुरप्रमथिनीं दुर्गां च सम्पूजय-  
       न्नाग्नेयेऽखिलभक्तरक्षणपरं क्षेत्राधि नाथं भजे ॥ ८३॥  
  
उड्यानजालन्धरकामरूप-  
       पीठानिमान्पूर्णगिरिप्रसक्तान् ।  
त्रिकोणदक्षाग्रिमसव्यभाग-  
       मध्यस्थितान्सिद्धिकरान्नमामि ॥ ८४॥  
  
लोकेशः पृथिवीपतिर्निगदितो विष्णुर्जलानां प्रभु-  
       स्तेजोनाथ उमापतिश्च मरुतामीशस्तथा चेश्वरः ।  
आकाशाधिपतिः सदाशिव इति प्रेताभिधामागता-  
       नेतांश्चक्रबहिःस्थितान्सुरगणान्वन्दामहे सादरम् ॥ ८५॥  
  
तारानाथकलाप्रवेशनिगमव्याजाद्गतासुप्रथं  
       त्रैलोक्ये तिथिषु प्रवर्तितकलाकाष्ठादिकालक्रमम् ।  
रत्नालङ्कृतिचित्रवस्त्रललितं कामेश्वरीपूर्वकं  
       नित्याषोडशकं नमामि लसितं चक्रात्मनोरन्तरे ॥ ८६॥  
  
हृदि भावितदैवतं प्रयत्ना-  
       भ्युपदेशानुगृहीतभक्तसङ्घम् ।  
स्वगुरुक्रमसंज्ञचक्रराज-  
       स्थितमोघत्रयमानतोऽस्मि मूर्ध्ना ॥ ८७॥  
  
हृदयमथ शिरः शिखाखिलाद्ये  
       कवचमथो नयनत्रयं च देवि ।  
मुनिजनपरिचिन्तित तथास्त्रं  
       स्फुरतु सदा हृदये षडङ्गमेतत् ॥ ८८॥  
  
त्रैलोक्यमोहनमिति प्रथिते तु चक्रे  
       चञ्चद्विभूषणगणत्रिपुराधिवासे ।  
रेखात्रये स्थितवतीरणिमादिसिद्धी-  
       र्मुद्रा नमामि सततं प्रकटाभिधास्ताः ॥ ८९॥  
  
सर्वाशापरिपूरके वसुदलद्वन्द्वेन विभ्राजिते  
       विस्फूर्जन्त्रिपुरेश्वरीनिवसतौ चक्रे स्थिता नित्यशः ।  
कामाकर्षणिकादयो मणिगणभ्राजिष्णुदिव्याम्बरा  
       योगिन्यः प्रदिशन्तु काङ्क्षितफलं विख्यातगुप्ताभिधाः ॥ ९०॥  
  
महेशि वसुभिर्दलैर्लसति सर्वसंक्षोभणे  
       विभूषणगणस्फुरन्त्रिपुरसुन्दरीसद्मनि ।  
अनङ्गकुसुमादयो विविधभूषणोद्भासिता  
       दिशन्तु मम काङ्क्षितं तनुतराश्च गुप्ताभिधाः ॥ ९१॥  
  
लसद्युगदृशारके स्फुरति सर्वसौभाग्यदे  
       शुभाभरणभूषितत्रिपुरवासिनीमन्दिरे ।  
स्थिता दधतु मङ्गलं सुभगसर्वसंक्षोभिणी-  
       मुखाः सकलसिद्धयो विदितसम्प्रदायाभिधाः ॥ ९२॥  
  
बहिर्दशारे सर्वार्थसाधके त्रिपुराश्रयाः ।  
कुलकौलाभिधाः पान्तु सर्वसिद्धिप्रदायिकाः ॥ ९३॥  
  
अन्तःशोभिदशारकेऽतिललिते सर्वादिरक्षाकरे  
       मालिन्या त्रिपुराद्यया विरचितावासे स्थितं नित्यशः ।  
नानारत्नविभूषणं मणिगणभ्राजिष्णु दिव्याम्बरं  
       सर्वज्ञादिकशक्तिबृन्दमनिशं वन्दे निगर्भाभिधम् ॥ ९४॥  
  
सर्वरोगहरेऽष्टारे त्रिपुरासिद्धयान्विते ।  
रहस्ययोगिनीर्नित्यं वशिन्याद्या नमाम्यहम् ॥ ९५॥  
  
चूताशोकविकासिकेतकरजःप्रोद्भासिनीलाम्बुज-  
       प्रस्फूर्जन्नवमल्लिकासमुदितैः पुष्पैः शरान्निर्मितान् ।  
रम्यं पुष्पशरासनं सुललितं पाशं तथा चाङ्कुशं  
       वन्दे तावकमायुधं परशिवे चक्रान्तरालेस्थितम् ॥ ९६॥  
  
त्रिकोण उदितप्रभे जगति सर्वसिद्धिप्रदे  
       युते त्रिपुरयाम्बया स्थितवती च कामेश्वरी ।  
तनोतु मम मङ्गलं सकलशर्म वज्रेश्वरी  
       करोतु भगमालिनी स्फुरतु मामके चेतसि ॥ ९७॥  
  
सर्वानन्दमये समस्तजगतामाकाङ्क्षिते बैन्दवे  
       भैरव्या त्रिपुराद्यया विरचितावासे स्थिता सुन्दरी ।  
आनन्दोल्लसितेक्षणा मणिगणभ्राजिष्णुभूषाम्बरा  
       विस्फूर्जद्वदना परापररहः स मां पातु योगिनी ॥ ९८॥  
  
उल्लसत्कनककान्तिभासुरं  
       सौरभस्फुरणवासिताम्बरम् ।  
दूरतः परिहृतं मधुव्रतै-  
       रर्पयामि तव देवि चम्पकम् ॥ ९९॥  
  
वैरमुद्धतमपास्य शम्भुना  
       मस्तके विनिहितं कलाच्छलात् ।  
गन्धलुब्धमधुपाश्रितं सदा  
       केतकीकुसुममर्पयामि ते ॥ १००॥  
  
चूर्णीकृतं द्रागिव पद्मजेन  
       त्वदाननस्पर्धिसुधांशुबिम्बम् ।  
समर्पयामि स्फुटमञ्जलिस्थं  
       विकासिजातीकुसुमोत्करं ते ॥ १०१॥  
  
अगरुबहलधूपाजस्रसौरभ्यरम्यां  
       मरकतमणिराजीराजिहारिस्रगाभाम् ।  
दिशि विदिशि विसरद्गन्धलुब्धालिमालां  
       वकुलकुसुममालां कण्ठपीठेऽर्पयामि ॥ १०२॥  
  
ईङ्कारोर्ध्वगबिन्दुराननमधोबिन्दुद्वयं च स्तनौ  
       त्रैलोक्ये गुरुगम्यमेतदखिलं हार्दं च रेखात्मकम् ।  
इत्थं कामकलात्मिकां भगवतीमन्तः समाराधय-  
       न्नानन्दाम्बुधिमज्जने प्रलभतामानन्दथुं सज्जनः ॥ १०३॥  
  
धूपं तेऽगरुसंभवं भगवति प्रोल्लासिगन्धोद्धुरं  
       दीपं चैव निवेदयामि महसा हार्दान्धकारच्छिदम् ।  
रजस्वर्णविनिर्मितेषु परितः पात्रेषु संस्थापितं  
       नैवेद्यं विनिवेदयामि परमानन्दात्मिके सुन्दरि ॥ १०४॥  
  
जातीकोरकतुल्यमोदनमिदं सौवर्णपात्रे स्थितं  
       शुद्धान्नं शुचि मुद्गमाषचणकोद्भूतातथा सूपकाः ।  
प्राज्यं माहिषमाज्यमुत्तममिदं हैवंगवीनं पृथ-  
       क्पात्रेषु प्रतिपादितं परशिवे तत्सर्वमङ्गीकुरु ॥ १०५॥  
  
शिम्बीसूरणशाकबिम्बबृहतीकूश्माण्डकोशातकी-  
       वृन्ताकानि पटोलकानि मृदुना संसाधितान्यग्निना ।  
सम्पन्नानि च वेसवारविसरैर्दिव्यानि भक्त्या कृता-  
       न्यग्रे ते विनिवेदयामि गिरिजे सौवर्णपात्रव्रजे ॥ १०६॥  
  
निम्बूकार्द्रकचूतकन्दकदलीकौशातकीकर्कटी-  
       धात्रीबिल्वकरीरकैर्विरचितान्यानन्दचिद्विग्रहे ।  
राजीभिः कटुतैलसैन्धवहरिद्राभिः स्थितान्पातये  
       संधानानि निवेदयामि गिरिजे भूरिप्रकाराणि ते ॥ १०७॥  
  
सितयाञ्चितलड्डुकव्रजा-  
       न्मृदुपूपान्मृदुलाश्च पूरिकाः ।  
परमान्नमिदं च पार्वति  
       प्रणयेन प्रतिपादयामि ते ॥ १०८॥  
  
दिग्धमेतदनले सुसाधितं  
       चन्द्रमण्डलनिभं तथा दधि ।  
फाणितं शिखरिणीं सितासितां  
       सर्वमम्ब विनिवेदयामि ते ॥ १०९॥  
  
अग्रे ते विनिवेद्य सर्वममितं नैवेद्यमङ्गीकृतं  
       ज्ञात्वा तत्त्वचतुष्टयं प्रथमतो मन्ये सुतृप्तां ततः ।  
देवीं त्वां परिशिष्टमम्ब कनकामत्रेषु संस्थापितं  
       शक्तिभ्यः समुपाहारामि सकलं देवेशि शम्भुप्रिये ॥ ११०॥  
  
वामेन स्वर्णपात्रीमनुपमपरमान्नेन पूर्णां दधाना-  
       मन्येन स्वर्णदर्वीं निजजनहृदयाभीष्टदां धारयन्तीम् ।  
सिन्दूरारक्तवस्त्रां विविधमणिलसद्भूषणां मेचकाङ्गीं  
       तिष्ठन्तीमग्रतस्ते मधुमदमुदितामन्नपूर्णां नमामि ॥ १११॥  
  
पङ्क्त्योपविष्टान्परितस्तु चक्रं  
       शक्त्या स्वयालिङ्गितवामभागान् ।  
सर्वोपचारैः परिपूज्य भक्त्या  
       तवाम्बिके पारिषदान्नमामि ॥ ११२॥  
  
परमामृतमत्तसुन्दरी-  
       गणमध्यस्थितमर्कभासुरम् ।  
परमामृतघूर्णितेक्षणं  
       किमपि ज्योतिरुपास्महे परम् ॥ ११३॥  
  
दृश्यते तव मुखाम्बुजं शिवे  
       श्रूयते स्फुटमनाहतध्वनिः ।  
अर्चने तव गिरामगोचरे  
       न प्रयाति विषयान्तरं मनः ॥ ११४॥  
  
त्वन्मुखाम्बुजविलोकनोल्लस-  
       त्प्रेमनिश्चलविलोचनद्वयीम् ।  
उन्मनीमुपगतां सभामिमां  
       भावयामि परमेशि तावकीम् ॥ ११५॥  
  
चक्षुः पश्यतु नेह किंचन परं घ्राणं न वा जिघ्रतु  
       श्रोत्रं हन्त श्रुणोतु न त्वगपि न स्पर्शं समालम्बताम् ।  
जिह्वा वेत्तु न वा रसं मम परं युष्मत्स्वरूपामृते  
       नित्यानन्दविघूर्णमाननयने नित्यं मनो मज्जतु ॥ ११६॥  
  
यस्त्वां पश्यति पार्वति प्रतिदिनं ध्यानेन तेजोमयीं  
       मन्ये सुन्दरि तत्त्वमेतदखिलं वेदेषु निष्ठां गतम् ।  
यस्तस्मिन्समये तवार्चनविधावानन्दसान्द्राशयो  
       यातोऽहं तदभिन्नतां परशिवे सोऽयं प्रसादस्तव ॥ ११७॥  
  
गणाधिनाथं वटुकं च योगिनीः  
       क्षेत्राधिनाथं च विदिक्चतुष्टये ।  
सर्वोपचारैः परिपूज्य भक्तितो  
       निवेदयामो बलिमुक्तयुक्तिभिः ॥ ११८॥  
  
वीणामुपान्ते खलु वादयन्त्यै  
       निवेद्य शेषं खलु शेषिकायै ।  
सौवर्णभृङ्गारविनिर्गतेन  
       जलेन शुद्धाचमनं विधेहि ॥ ११९॥  
  
ताम्बूलं विनिवेदयामि विलसत्कर्पूरकस्तूरिका-  
       जातीपूगलवङ्गचूर्णखदिरैर्भक्त्या समुल्लासितम् ।  
स्फूर्जद्रत्नसमुद्गकप्रणिहितं सौवर्णपात्रे स्थितै-  
       र्दीपैरुज्ज्वलमान्नचूर्णरचितैरारार्तिकं गृह्यताम् ॥ १२०॥  
  
काचिद्गायति किंनरी कलपदं वाद्यं दधानोर्वशी  
       रम्भा नृत्यति केलिमञ्जुलपदं मातः पुरस्तात्तव ।  
कृत्यं प्रोज्झ्य सुरस्त्रियो मधुमदव्याघूर्णमानेक्षणं  
       नित्यानन्दसुधाम्बुधिं तव मुखं पश्यन्ति दृश्यन्ति च ॥ १२१॥  
  
ताम्बूलोद्भासिवक्त्रैस्त्वदमलवदनालोकनोल्लासिनेत्रै-  
       श्चक्रस्थैः शक्तिसङ्घैः परिहृतविषयासङ्गमाकर्ण्यमानम् ॥ १२२॥  
  
अर्चाविधौ ज्ञानलवोऽपि दूरे  
       दूरे तदापादकवस्तुजातम् ।  
प्रदक्षिणीकृत्य ततोऽर्चनं ते  
       पञ्चोपचारात्मकमर्पयामि ॥ १२३॥  
  
यथेप्सितमनोगतप्रकटितोपचारार्चितं  
       निजावरणदेवतागणवृतां सुरेशस्थिताम् ।  
कृताञ्जलिपुटो मुहुः कलितभूमिरष्टाङ्गकै-  
       र्नमामि भगवत्यहं त्रिपुरसुन्दरि त्राहि माम् ॥ १२४॥  
  
विज्ञप्तीरवधेहि मे सुमहता यत्नेन ते संनिधिं  
       प्राप्तं मामिह कान्दिशीकमधुना मातर्न दूरीकुरु ।  
चित्तं त्वत्पदभावने व्यभिचरेद्दृग्वाक्च मे जातु चे-  
       त्तत्सौम्ये स्वगुणैर्बधान न यथा भूयो विनिर्गच्छति ॥ १२५॥  
  
क्वाहं मन्दमतिः क्व चेदमखिलैरेकान्तभक्तैः स्तुतं  
       ध्यातं देवि तथापि ते स्वमनसा श्रीपादुकापूजनम् ।  
कादाचित्कमदीयचिन्तनविधौ सन्तुष्टया शर्मदं  
       स्तोत्रं देवतया तया प्रकटितं मन्ये मदीयानने ॥ १२६॥  
  
नित्यार्चमिदं चित्ते भाव्यमानं सदा मया ।  
निबद्धं विविधैः पद्यैरनुगृह्णातु सुन्दरी ॥ १२७॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
त्रिपुरसुन्दरीमानसपूजास्तोत्रं  
सम्पूर्णम् ॥  
  
  
Encoded by Sunder Hattangadi (sunderh@hotmail.com)  
  
