---
Author: Traditional
Category: sahasranAma, devii, ShaTchakrashakti, stotra, devI
Description-comments: rudrayAmale uttaratantre bhairava bhairavI sa.nvAde
File name: shAkinIsadAshivasahasra.itx
Language: Sanskrit
Latest update: May 25, 2009
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: ShaTchakrashakti
Subject: philosophy/hinduism/religion
Sublocation: devii
Text title: shAkinIsadAshivasahasra
Texttype: stotra
Transliterated by: Mark S.G. Dyczkowski muktAbodha
engtitle: shAkinIsadAshivastavanamaNgalAShTottarasahasranAmastotra
itxtitle: shAkinIsadAshivastavanamaNgalAShTottarasahasranAmastotram
title: शाकिनीसदाशिवस्तवनमण्गलाष्टोत्तरसहस्रनामस्तोत्रम्

---
  
 शाकिनीसदाशिवस्तवनमङ्गलाष्टोत्तरसहस्रनामस्तोत्र   
  
श्रीगणेशाय नमः ।  
श्रीआनन्दभैरवी उवाच ।  
कैलासशिखरारूढ पञ्चवक्त्र त्रिलोचन ।  
अभेद्यभेदकप्राणवल्लभ श्रीसदाशिव ॥ १ ॥  
  
भवप्राणप्ररक्षाय कालकूटहराय च ।  
प्रत्यङ्गिरापादुकाय दान्तं शब्दमयं प्रियम् ॥ २ ॥  
  
इच्छामि रक्षणार्थाय भक्तानां योगिनां सदाम् ।  
अवश्यं कथयाम्यत्र सर्वमङ्गललक्षणम् ॥ ३ ॥  
  
अष्टोत्तरसहस्राख्यं सदाशिवसमन्वितम् ।  
महाप्रभावजननं दमनं दुष्टचेतसाम् ॥ ४ ॥  
  
सर्वरक्षाकरं लोके कण्ठपद्मप्रसिद्धये ।  
अकालमृत्युहरणं सर्वव्याधिनिवारणम् ॥ ५ ॥  
  
योगसिद्धिकरं साक्षाद् अमृतानन्दकारकम् ।  
विषज्वालादिहरणं मन्त्रसिद्धिकरं परम् ॥ ६ ॥  
  
नाम्नां स्मरणमात्रेण योगिनां वल्लभो भवेत् ।  
सदाशिवयुतां देवीं सम्पूज्य संस्मरेद् यदि ॥ ७ ॥  
  
मासान्ते सिद्धिमाप्नोति खेचरीमेलनं भवेत् ।  
आकाशगामिनीसिद्धिः पठित्वा लभ्यते ध्रुवम् ॥ ८ ॥  
  
धनं रत्नं क्रियासिद्धिं विभूतिसिद्धिमां लभेत् ।  
पठनाद् धारणाद्योगी महादेवः सदाशिवः ॥ ९ ॥  
  
विष्णुश्चक्रधरः साक्षाद् ब्रह्मा नित्यं तपोधनः ।  
योगिनः सर्वदेवाश्च मुनयश्चापि योगिनः ॥ १० ॥  
  
सिद्धाः सर्वे सञ्चरन्ति धृत्वा च पठनाद् यतः ।  
ये ये पठन्ति नित्यं तु ते सिद्धा विष्णुसम्भवाः ॥ ११ ॥  
  
किमन्यत् कथनेनापि भुक्तिं मुक्तिं क्षणाल्लभेत् ॥ १२ ॥  
  
अस्य श्रीभुवनमङ्गलमहास्तोत्राष्टोत्तरसहस्रनाम्नः ,  
श्रीसदाशिवऋषिः , गायत्रीच्छन्दः , श्रीसदाशिवशाकिनीदेवता ,  
पुरुषार्थाष्टसिद्धिसमययोगसमृद्धये विनियोगः ।  
ॐ शाकिनी पीतवस्त्रा सदाशिव उमापतिः ।  
शाकम्भरी महादेवी भवानी भुवनप्रियः ॥ १३ ॥  
  
योगिनी योगधर्मात्मा योगात्मा श्रीसदाशिवः ।  
युगाद्या युगधर्मा च योगविद्या सुयोगिराट् ॥ १४ ॥  
  
योगिनी योगजेताख्यः सुयोगा योगशङ्करः ।  
योगप्रिया योगविद्वान् योगदा योगषड्भुविः ॥ १५ ॥  
  
त्रियोगा जगदीशात्मा जापिका जपसिद्धिदः ।  
यत्नी यत्नप्रियानन्दो विधिज्ञा वेदसारवित् ॥ १६ ॥  
  
सुप्रतिष्ठा शुभकरो मदिरा मदनप्रियः ।  
मधुविद्या माधवीशः क्षितिः क्षोभविनाशनः ॥ १७ ॥  
  
वीतिज्ञा मन्मथघ्नश्च चमरी चारुलोचनः ।  
एकान्तरा कल्पतरुः क्षमाबुद्धो रमासवः ॥ १८ ॥  
  
वसुन्धरा वामदेवः श्रीविद्या मन्दरस्थितः ।  
अकलङ्का निरातङ्कः उतङ्का शङ्कराश्रयः ॥ १९ ॥  
  
निराकारा निर्विकल्पो रसदा रसिकाश्रयः ।  
रामा रामननाथश्च लक्ष्मी नीलेषुलोचनः ॥ २० ॥  
  
विद्याधरी धरानन्दः कनका काञ्चनाङ्गधृक् ।  
शुभा शुभकरोन्मत्तः प्रचण्डा चण्डविक्रमः ॥ २१ ॥  
  
सुशीला देवजनकः काकिनी कमलाननः ।  
कज्जलाभा कृष्णदेहः शूलिनी खड्गचर्मधृक् ॥ २२ ॥  
  
गतिग्राह्यः प्रभागौरः क्षमा क्षुब्धः शिवा शिवः ।  
जवा यतिः परा हरिर्हराहरोऽक्षराक्षरः ॥ २३ ॥  
  
सनातनी सनातनः श्मशानवासिनीपतिः ।  
जयाक्षयो धराचरः समागतिः प्रमापतिः ॥ २४ ॥  
  
कुलाकुलो मलाननो वलीवला मलामलः ।  
प्रभाधरः परापरः सरासरः कराकरः ॥ २५ ॥  
  
मयामयः पयापयः पलापलो दयादयः ।  
भयाभयो जयाजयो गयागयः फलान्वयः ॥ २६ ॥  
  
समागमो धमाधमो रमारमो वमावमः ।  
वराङ्गणा धराधरः प्रभाकरो भ्रमाभ्रमः ॥ २७ ॥  
  
सती सुखी सुलक्षणा कृपाकरो दयानिधिः ।  
धरापतिः प्रियापतिवीरागिणी मनोन्मनः ॥ २८ ॥  
  
प्रधाविनी सदाचलः प्रचञ्चलातिचञ्चलः ।  
कटुप्रिया महाकटुः पटुप्रिया महापटुः ॥ २९ ॥  
  
धनावली गणागणी खराखरः फणिः क्षणः ।  
प्रियान्विता शिरोमणिस्तु शाकिनी सदाशिवः ॥ ३० ॥  
  
रुणारुणो घनाघनो हयी हयो लयी लयः ।  
सुदन्तरा सुदागमः खलापहा महाशयः ॥ ३१ ॥  
  
चलत्कुचा जवावृतो घनान्तरा स्वरान्तकः ।  
प्रचण्डघर्घरध्वनिः प्रिया प्रतापवह्निगः ॥ ३२ ॥  
  
प्रशान्तिरुन्दुरुस्थिता महेश्वरी महेश्वरः ।  
महाशिवाविनी घनी रणेश्वरी रणेश्वरः ॥ ३३ ॥  
  
प्रतापिनी प्रतापनः प्रमाणिका प्रमाणवित् ।  
विशुद्धवासिनी मुनिविशुद्धविन्मधूत्तमा ॥ ३४ ॥  
  
तिलोत्तमा महोत्तमः सदामया दयामयः ।  
विकारतारिणी तरुः सुरासुरोऽमरागुरुः ॥ ३५ ॥  
  
प्रकाशिका प्रकाशकः प्रचण्डिका विभाण्डकः ।  
त्रिशूलिनी गदाधरः प्रवालिका महाबलः ॥ ३६ ॥  
  
क्रियावती जरापतिः प्रभाम्बरा दिगम्बरः ।  
कुलाम्बरा मृगाम्बरा निरन्तरा जरान्तरः ॥ ३७ ॥  
  
श्मशाननिलया शम्भुर्भवानी भीमलोचनः ।  
कृतान्तहारिणीकान्तः कुपिता कामनाशनः ॥ ३८ ॥  
  
चतुर्भुजा पद्मनेत्रो दशहस्ता महागुरुः ।  
दशानना दशग्रीवः क्षिप्ताक्षी क्षेपनप्रियः ॥ ३९ ॥  
  
वाराणसी पीठवासी काशी विश्वगुरुप्रियः ।  
कपालिनी महाकालः कालिका कलिपावनः ॥ ४० ॥  
  
रन्ध्रवर्त्मस्थिता वाग्मी रती रामगुरुप्रभुः ।  
सुलक्ष्मीः प्रान्तरस्थश्च योगिकन्या कृतान्तकः ॥ ४१ ॥  
  
सुरान्तका पुण्यदाता तारिणी तरुणप्रियः ।  
महाभयतरा तारास्तारिका तारकप्रभुः ॥ ४२ ॥  
  
तारकब्रह्मजननी महादृप्तः भवाग्रजः ।  
लिङ्गगम्या लिङ्गरूपी चण्डिका वृषवाहनः ॥ ४३ ॥  
  
रुद्राणी रुद्रदेवश्च कामजा काममन्थनः ।  
विजातीया जातितातो विधात्री धातृपोषकः ॥ ४४ ॥  
  
निराकारा महाकाशः सुप्रविद्या विभावसुः ।  
वासुकी पतितत्राता त्रिवेणी तत्त्वदर्शकः ॥ ४५ ॥  
  
पताका पद्मवासी च त्रिवार्ता कीर्तिवर्धनः ।  
धरणी धारणाव्याप्तो विमलानन्दवर्धनः ॥ ४६ ॥  
  
विप्रचित्ता कुण्डकारी विरजा कालकम्पनः ।  
सूक्ष्माधारा अतिज्ञानी मन्त्रसिद्धिः प्रमाणगः ॥ ४७ ॥  
  
वाच्या वारणतुण्डश्च कमला कृष्णसेवकः ।  
दुन्दुभिस्था वाद्यभाण्डो नीलाङ्गी वारणाश्रयः ॥ ४८ ॥  
  
वसन्ताद्या शीतरश्मिः प्रमाद्या शक्तिवल्लभः ।  
खड्गना चक्रकुन्ताढ्यः शिशिराल्पधनप्रियः ॥ ४९ ॥  
  
दुर्वाच्या मन्त्रनिलयः खण्डकाली कुलाश्रयः ।  
वानरी हस्तिहाराद्यः प्रणया लिङ्गपूजकः ॥ ५० ॥  
  
मानुषी मनुरूपश्च नीलवर्णा विधुप्रभः ।  
अर्धश्चन्द्रधरा कालः कमला दीर्घकेशधृक् ॥ ५१ ॥  
  
दीर्घकेशी विश्वकेशी त्रिवर्गा खण्डनिर्णयः ।  
गृहिणी ग्रहहर्ता च ग्रहपीडा ग्रहक्षयः ॥ ५२ ॥  
  
पुष्पगन्धा वारिचरः क्रोधादेवी दिवाकरः ।  
अञ्जना क्रूरहर्ता च केवला कातरप्रियः ॥ ५३ ॥  
  
पद्यामयी पापहर्ता विद्याद्या शैलमर्दकः ।  
कृष्णजिह्वा रक्तमुखो भुवनेशी परात्परः ॥ ५४ ॥  
  
वदरी मूलसम्पर्कः क्षेत्रपाला बलानलः ।  
पितृभूमिस्थिताचार्यो विषया बादरायणिः ॥ ५५ ॥  
  
पुरोगमा पुरोगामी वीरगा रिपुनाशकः ।  
महामाया महान्मायो वरदः कामदान्तकः ॥ ५६ ॥  
  
पशुलक्ष्मीः पशुपतिः पञ्चशक्तिः क्षपान्तकः ।  
व्यापिका विजयाच्छन्नो विजातीया वराननः ॥ ५७ ॥  
  
कटुमूतीः शाकमूतीस्त्रिपुरा पद्मगर्भजः ।  
अजाब्या जारकः प्रक्ष्या वातुलः क्षेत्रबान्धवा ॥ ५८ ॥  
  
अनन्तानन्तरूपस्थो लावण्यस्था प्रसञ्चयः ।  
योगज्ञो ज्ञानचक्रेशो बभ्रमा भ्रमणस्थितः ॥ ५९ ॥  
  
शिशुपाला भूतनाशो भूतकृत्या कुटुम्बपः ।  
तृप्ताश्वत्थो वरारोहा वटुकः प्रोटिकावशः ॥ ६० ॥  
  
श्रद्धा श्रद्धान्वितः पुष्टिः पुष्टो रुष्टाष्टमाधवा ।  
मिलिता मेलनः पृथ्वी तत्त्वज्ञानी चारुप्रिया ॥ ६१ ॥  
  
अलब्धा भयहन्त्या दशनः प्राप्तमानसा ।  
जीवनी परमानन्दो विद्याढ्या धर्मकर्मजः ॥ ६२ ॥  
  
अपवादरताकाङ्क्षी विल्वानाभद्रकम्बलः ।  
शिविवाराहनोन्मत्तो विशालाक्षी परन्तपः ॥ ६३ ॥  
  
गोपनीया सुगोप्ता च पार्वती परमेश्वरः ।  
श्रीमातङ्गी त्रिपीठस्थो विकारी ध्याननिर्मलः ॥ ६४ ॥  
  
चातुरी चतुरानन्दः पुत्रिणी सुतवत्सलः ।  
वामनी विषयानन्दः किङ्करी क्रोधजीवनः ॥ ६५ ॥  
  
चन्द्रानना प्रियानन्दः कुशला केतकीप्रियः ।  
प्रचला तारकज्ञानी त्रिकर्मा नर्मदापतिः ॥ ६६ ॥  
  
कपाटस्था कलापस्थो विद्याज्ञा वर्धमानगः ।  
त्रिकूटा त्रिविधानन्दो नन्दना नन्दनप्रियः ॥ ६७ ॥  
  
विचिकित्सा समाप्ताङ्गो मन्त्रज्ञा मनुवर्धनः ।  
मन्निका चाम्बिकानाथो विवाशी वंशवर्धनः ॥ ६८ ॥  
  
वज्रजिह्वा वज्रदन्तो विक्रिया क्षेत्रपालनः ।  
विकारणी पार्वतीशः प्रियाङ्गी पञ्चचामरः ॥ ६९ ॥  
  
आंशिका वामदेवाद्या विमायाढ्या परापरः ।  
पायाङ्गी परमैश्वर्या दाता भोक्त्री दिवाकरः ॥ ७० ॥  
  
कामदात्री विचित्राक्षो रिपुरक्षा क्षपान्तकृत् ।  
घोरमुखी घर्घराख्यो विलज्वा ज्वालिनीपतिः ॥ ७१ ॥  
  
ज्वालामुखी धर्मकर्ता श्रीकर्त्री कारणात्मकः ।  
मुण्डाली पञ्चचूडाश्च त्रिशावर्णा स्थिताग्रजः ॥ ७२ ॥  
  
विरूपाक्षी बृहद्गर्भो राकिनी श्रीपितामहः ।  
वैष्णवी विष्णुभक्तश्च डाकिनी डिण्डिमप्रियः ॥ ७३ ॥  
  
रतिविद्या रामनाथो राधिका विष्णुलक्षणः ।  
चतुर्भुजा वेदहस्तो लाकिनी मीनकुन्तलः ॥ ७४ ॥  
  
मूर्धजा लाङ्गलीदेवः स्थविरा जीर्णविग्रहः ।  
लाकिनीशा लाकिनीशः प्रियाख्या चारुवाहनः ॥ ७५ ॥  
  
जटिला त्रिजटाधारी चतुराङ्गी चराचरः ।  
त्रिश्रोता पार्वन्तीनाथो भुवनेशी नरेश्वरः ॥ ७६ ॥  
  
पिनाकिनी पिनाकी च चन्द्रचूडा विचारवित् ।  
जाड्यहन्त्री जडात्मा च जिह्वायुक्तो जरामरः ॥ ७७ ॥  
  
अनाहताख्या राजेन्द्रः काकिनी सात्त्विकस्थितः ।  
मरुन्मूर्ति पद्महस्तो विशुद्धा शुद्धवाहनः ॥ ७८ ॥  
  
वृषली वृषपृष्ठस्थो विभोगा भोगवर्धनः ।  
यौवनस्था युवासाक्षी लोकाद्या लोकसाक्षिणी ॥ ७९ ॥  
  
बगला चन्द्रचूडाख्यो भैरवी मत्तभैरवः ।  
क्रोधाधिपा वज्रधारी इन्द्राणी वह्निवल्लभः ॥ ८० ॥  
  
निर्विकारा सूत्रधारी मत्तपाना दिवाश्रयः ।  
शब्दगर्भा शब्दमयो वासवा वासवानुजः ॥ ८१ ॥  
  
दिक्पाला ग्रहनाथश्च ईशानी नरवाहनः ।  
यक्षिणीशा भूतिनीशो विभूतिर्भूतिवर्धनः ॥ ८२ ॥  
  
जयावती कालकारी कल्क्यविद्या विधानवित् ।  
लज्जातीता लक्षणाङ्गो विषपायी मदाश्रयः ॥ ८३ ॥  
  
विदेशिनी विदेशस्थोऽपापा पापवर्जितः ।  
अतिक्षोभा कलातीतो निरिन्द्रियगणोदया ॥ ८४ ॥  
  
वाचालो वचनग्रन्थिमन्दरो वेदमन्दिरा ।  
पञ्चमः पञ्चमीदुर्गो दुर्गा दुर्गतिनाशनः ॥ ८५ ॥  
  
दुर्गन्धा गन्धराजश्च सुगन्धा गन्धचालनः ।  
चार्वङ्गी चर्वणप्रीतो विशङ्का मरलारवित् ॥ ८६ ॥  
  
अतिथिस्था स्थावराद्या जपस्था जपमालिनी ।  
वसुन्धरसुता तार्क्षी तार्कीकः प्राणतार्कीकः ॥ ८७ ॥  
  
तालवृक्षावृतोन्नासा तालजाया जटाधरः ।  
जटिलेशी जटाधारी सप्तमीशः प्रसप्तमी ॥ ८८ ॥  
  
अष्टमीवेशकृत् काली सर्वः सर्वेश्वरीश्वरः ।  
शत्रुहन्त्री नित्यमन्त्री तरुणी तारकाश्रयः ॥ ८९ ॥  
  
धर्मगुप्तिः सारगुप्तो मनोयोगा विषापहः ।  
वज्रावीरः सुरासौरी चन्द्रिका चन्द्रशेखरः ॥ ९० ॥  
  
विटपीन्द्रा वटस्थानी भद्रपालः कुलेश्वरः ।  
चातकाद्या चन्द्रदेहः प्रियाभार्या मनोयवः ॥ ९१ ॥  
  
तीर्थपुण्या तीर्थयोगी जलजा जलशायकः ।  
भूतेश्वरप्रियाभूतो भगमाला भगाननः ॥ ९२ ॥  
  
भगिनी भगवान् भोग्या भवती भीमलोचनः ।  
भृगुपुत्री भार्गवेशः प्रलयालयकारणः ॥ ९३ ॥  
  
रुद्राणी रुद्रगणपो रौद्राक्षी क्षीणवाहनः ।  
कुम्भान्तका निकुम्भारिः कुम्भान्ती कुम्भिनीरगः ॥ ९४ ॥  
  
कूष्माण्डी धनरत्नाढ्यो महोग्राग्राहकः शुभा ।  
शिविरस्था शिवानन्दः शवासनकृतासनी ॥ ९५ ॥  
  
प्रशंसा समनः प्राज्ञा विभाव्या भव्यलोचनः ।  
कुरुविद्या कौरवंशः कुलकन्या मृणालधृक् ॥ ९६ ॥  
  
द्विदलस्था परानन्दो नन्दिसेव्या बृहन्नला ।  
व्याससेव्या व्यासपूज्यो धरणी धीरलोचनः ॥ ९७ ॥  
  
त्रिविधारण्या तुलाकोटिः कार्पासा खार्पराङ्गधृक् ।  
वशिष्ठाराधिताविष्टो वशगा वशजीवनः ॥ ९८ ॥  
  
खड्गहस्ता खड्गधारी शूलहस्ता विभाकरः ।  
अतुला तुलनाहीनो विविधा ध्याननिर्णयः ॥ ९९ ॥  
  
अप्रकाश्या विशोध्यश्च चामुण्डा चण्डवाहनः ।  
गिरिजा गायनोन्मत्तो मलामाली चलाधमः ॥ १०० ॥  
  
पिङ्गदेहा पिङ्गकेशोऽसमर्था शीलवाहनः ।  
गारुडी गरुडानन्दो विशोका वंशवर्धनः ॥ १०१ ॥  
  
वेणीन्द्रा चातकप्रायो विद्याद्या दोषमर्दकः ।  
अट्टहासा अट्टहासो मधुभक्षा मधुव्रतः ॥ १०२ ॥  
  
मधुरानन्दसम्पन्ना माधवो मधुनाशिका ।  
माकरी मकरप्रेमो माघस्था मघवाहनः ॥ १०३ ॥  
  
विशाखा सुसखा सूक्ष्मा ज्येष्ठो ज्येष्ठजनप्रिया ।  
आषाढनिलयाषाढो मिथिला मैथिलीश्वरः ॥ १०४ ॥  
  
शीतशैत्यगतो वाणी विमलालक्षणेश्वरः ।  
अकार्यकार्यजनको भद्रा भाद्रपदीयकः ॥ १०५ ॥  
  
प्रवरा वरहंसाख्यः पवशोभा पुराणवित् ।  
श्रावणी हरिनाथश्च श्रवणा श्रवणाङ्कुरः ॥ १०६ ॥  
  
सुकर्त्री साधनाध्यक्षो विशोध्या शुद्धभावनः ।  
एकशेषा शशिधरो धरान्तः स्थावराधरः ॥ १०७ ॥  
  
धर्मपुत्री धर्ममात्रो विजया जयदायकः ।  
दासरक्षादि विदशकलापो विधवापतिः ॥ १०८ ॥  
  
विधवाधवलो धूर्तः धूर्ताढ्यो धूर्तपालिका ।  
शङ्करः कामगामी च देवला देवमायिका ॥ १०९ ॥  
  
विनाशो मन्दराच्छन्ना मन्दरस्थो महाद्वया ।  
अतिपुत्री त्रिमुण्डी च मुण्डमाला त्रिचण्डिका ॥ ११० ॥  
  
कर्कटीशः कोटरश्च सिंहिका सिंहवाहनः ।  
नारसिंही नृसिंहश्च नर्मदा जाह्नवीपतिः ॥ १११ ॥  
  
त्रिविधस्त्री त्रिसर्गास्त्रो दिगम्बरो दिगम्बरी ।  
मुञ्चानो मञ्चभेदी च मालञ्चा चञ्चलाग्रजः ॥ ११२ ॥  
  
कटुतुङ्गी विकाशात्मा ऋद्धिस्पष्टाक्षरोऽन्तरा ।  
विरिञ्चः प्रभवानन्दो नन्दिनी मन्दराद्रिधृक् ॥ ११३ ॥  
  
कालिकाभा काञ्चनाभो मदिराद्या मदोदयः ।  
द्रविडस्था दाडिमस्थो मज्जातीता मरुद्गतिः ॥ ११४ ॥  
  
क्षान्तिप्रज्ञो विधिप्रज्ञा वीतिज्ञोत्सुकनिश्चया ।  
अभावो मलिनाकारा कारागारा विचारहा ॥ ११५ ॥  
  
शब्दः कटाहभेदात्मा शिशुलोकप्रपालिका ।  
अतिविस्तारवदनो विभवानन्दमानसा ॥ ११६ ॥  
  
आकाशवसनोन्मादी मेपुरा मांसचर्वणः ।  
अतिकान्ता प्रशान्तात्मा नित्यगुह्या गभीरगः ॥ ११७ ॥  
  
त्रिगम्भीरा तत्त्ववासी राक्षसी पूतनाक्षरः ।  
अभोगगणिका हस्ती गणेशजननीश्वरः ॥ ११८ ॥  
  
कुण्डपालककर्ता च त्रिरूण्डा रुण्डभालधृक् ।  
अतिशक्ता विशक्तात्मा देव्याङ्गी नन्दनाश्रयः ॥ ११९ ॥  
  
भावनीया भ्रान्तिहरः कापिलाभा मनोहरः ।  
आर्यादेवी नीलवर्णा सायको बलवीर्यदा ॥ १२० ॥  
  
सुखदो मोक्षदाताऽतो जननी वाञ्छितप्रदः ।  
चातिरूपा विरूपस्थो वाच्या वाच्यविवर्जितः ॥ १२१ ॥  
  
महालिङ्गसमुत्पन्ना काकभेरी नदस्थितः ।  
आत्मारामकलाकायः सिद्धिदाता गणेश्वरी ॥ १२२ ॥  
  
कल्पद्रुमः कल्पलता कुलवृक्षः कुलद्रुमा ।  
सुमना श्रीगुरुमयी गुरुमन्त्रप्रदायकः ॥ १२३ ॥  
  
अनन्तशयनाऽनन्तो जलेशी जह्नजेश्वरः ।  
गङ्गा गङ्गाधरः श्रीदा भास्करेशो महाबला ॥ १२४ ॥  
  
गुप्ताक्षरो विधिरता विधानपुरुषेश्वरः ।  
सिद्धकलङ्का कुण्डाली वाग्देवः पञ्चदेवता ॥ १२५ ॥  
  
अल्पातीता मनोहारी त्रिविधा तत्त्वलोचना ।  
अमायापतिर्भूभ्रान्तिः पाञ्चजन्यधरोऽग्रजा ॥ १२६ ॥  
  
अतितप्तः कामतप्ता मायामोहविवर्जितः ।  
आर्या पुत्रीश्वरः स्थाणुः कृशानुस्था जलाप्लुतः ॥ १२७ ॥  
  
वारुणी मदिरामत्तो मांसप्रेमदिगम्बरा ।  
अन्तरस्थो देहसिद्धा कालानलसुराद्रिपः ॥ १२८ ॥  
  
आकाशवाहिनी देवः काकिनीशो दिगम्बरी ।  
काकचञ्चुपुटमधुहरो गगनमाब्धिपा ॥ १२९ ॥  
  
मुद्राहारी महामुद्रा मीनपो मीनभक्षिणी ।  
शाकिनी शिवनाथेशः काकोर्ध्वेशी सदाशिवः ॥ १३० ॥  
  
कमला कण्ठकमलः स्थायुकः प्रेमनायिका ।  
मृणालमालाधारी च मृणालमालामालिनी ॥ १३१ ॥  
  
अनादिनिधना तारा दुर्गतारा निरक्षरा ।  
सर्वाक्षरा सर्ववर्णा सर्वमन्त्राक्षमालिका ॥ १३२ ॥  
  
आनन्दभैरवो नीलकण्ठो ब्रह्माण्डमण्डितः ।  
शिवो विश्वेश्वरोऽनन्तः सर्वातीतो निरञ्जनः ॥ १३३ ॥  
  
इति ते कथितं नाथ त्रैलोक्यसारमङ्गलम् ।  
भुवनमङ्गलं नाम महापातकनाशनम् ॥ १३४ ॥  
  
अस्य प्रपठनेऽपि च यत्फलं लभते नरः ।  
तत्सर्वं कथितुं नालं कोटिवर्षशतैरपि ॥ १३५ ॥  
  
तथापि तव यत्नेन फलं शृणु दयार्णव ।  
राजद्वारे नदीतीरे सङ्ग्रामे विजनेऽनले ॥ १३६ ॥  
  
शून्यागारे निर्जने वा घोरान्धकाररात्रिके ।  
चतुष्टये श्मशाने वा पठित्वा षोडशे दले ॥ १३७ ॥  
  
रक्ताम्भोजैः पूजयित्वा मनसा कामचिन्तयन् ।  
घृताक्तैर्जुहुयान्नित्यं नाम प्रत्येकमुच्चरन् ॥ १३८ ॥  
  
मूलमन्त्रेण पुटितमाज्यं वह्नौ समर्पयेत् ।  
अन्तरे स्वसुखे होमः सर्वसिद्धिसुखप्रदः ॥ १३९ ॥  
  
सद्योमधुयुतैर्मांसैः सुसुखे मन्त्रमुच्चरन् ।  
प्रत्येकं नामपुटितं हुत्वा पुनर्मुखाम्बुजे ॥ १४० ॥  
  
कुण्डलीरसजिह्वायां जीवन्मुक्तो भवेन्नरः ।  
धृत्वा वापि पठित्वा वा स्तुत्वा वा विधिना प्रभो ॥ १४१ ॥  
  
महारुद्रो भवेत्साक्षान्मम देहान्वितो भवेत् ।  
योगी ज्ञानी भवेत् सिद्धः सारसङ्केतदर्शकः ॥ १४२ ॥  
  
अपराजितः सर्वलोके किमन्यत् फलसाधनम् ।  
धृत्वा राजत्वमाप्नोति कण्ठे पृथ्वीश्वरो भवेत् ॥ १४३ ॥  
  
दक्षहस्ते तथा धृत्वा धनवान् गुणवान् भवेत् ।  
अकालमृत्युहरणं सर्वव्याधिनिवारणम् ॥ १४४ ॥  
  
हुत्वा राजेन्द्रनाथश्च महावाग्मी सदाऽभयः ।  
सर्वेषां मथनं कृत्वा गणेशो मम कार्तीकः ॥ १४५ ॥  
  
देवनामधिपो भूत्वा सर्वज्ञो भवति प्रभो ।  
यथा तथा महायोगी भ्रमत्येव न संशयः ॥ १४६ ॥  
  
प्रातःकाले पठेद् यस्तु मस्तके स्तुतिधारकः ।  
जलस्तम्भं करोत्येव रसस्तम्भं तथैव च ॥ १४७ ॥  
  
राज्यस्तम्भं नरस्तम्भं वीर्यस्तम्भं तथैव च  
विद्यास्तम्भं सुखस्तम्भं क्षेत्रस्तम्भं तथैव च ॥ १४८ ॥  
  
राजस्तम्भं धनस्तम्भं ग्रामस्तम्भं तथैव च  
मध्याह्ने च पठेद् यस्तु वह्निस्तम्भं करोत्यपि ॥ १४९ ॥  
  
कालस्तम्भं वयःस्तम्भं श्वासस्तम्भं तथैव च ।  
रसस्तम्भं वायुस्तम्भं बाहुस्तम्भं करोत्यपि ॥ १५० ॥  
  
सायाह्ने च पठेद् यस्तु कण्ठोदरे च धारयन् ।  
मन्त्रस्तम्भं शिलास्तम्भं शास्त्रस्तम्भं करोत्यपि ॥ १५१ ॥  
  
हिरण्यरजतस्तम्भं वज्रस्तम्भं तथैव च ।  
अकालत्वादिसंस्तम्भं वातस्तम्भं करोत्यपि ॥ १५२ ॥  
  
पारदस्तम्भनं शिल्पकल्पना ज्ञानस्तम्भनम् ।  
आसनस्तम्भनं व्याधिस्तम्भनं बन्धनं रिपोः ॥ १५३ ॥  
  
षट्पद्मस्तम्भनं कृत्वा योगी भवति निश्चितम् ।  
वन्ध्या नारी लभेत् पुत्रं सुन्दरं सुमनोहरम् ॥ १५४ ॥  
  
भ्रष्टो मनुष्यो राजेन्द्रः किमन्ये साधवो जनाः ।  
श्रवणान्मकरे लग्ने चित्रायोगे च पर्वणि ॥ १५५ ॥  
  
हिरण्ययोगे वायव्यां लिखित्वा माघमासके ।  
वैशाखे राजयोगे वा रोहिण्याख्या विशेषतः ॥ १५६ ॥  
  
श्रीमद्भुवनमङ्गलं नाम यशोदातृ भवेद् ध्रुवम् ।  
जायन्ते राजवल्लभा अमराः खेचरा लिखनेन ॥ १५७ ॥  
  
धर्मार्थकाममोक्षं च प्राप्नुवन्ति च पाठकाः ।  
कीर्तिरात्मदृष्टिपातं लभते नात्र संशयः ॥ १५८ ॥  
  
॥ इति श्रीरुद्रयामले उत्तरतन्त्रे  भैरवीभैरवसंवादे  
शाकिनीसदाशिवस्तवनमङ्गलाष्टोत्तरसहस्रनाम सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
  
