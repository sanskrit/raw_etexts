+++
"Text title" = "kumArIkavacha.txt rudrayAmalottaratantrArgatam"
"File name" = "kumArIkavacha.itx"
itxtitle = "kumArIkavacham (rudrayAmalottaratantrAntargatam)"
engtitle = "kumarikavacham from Rudrayamala uttaratantra"
Category = "kavacha, devii, durgA, devI"
Location = "doc_devii"
Sublocation = "devii"
SubDeity = "durgA"
Language = "Sanskrit"
Subject = "philosophy/hinduism/religion"
"Transliterated by" = "From Digital Library at http://muktalib5.org"
"Proofread by" = "Final proofread DPD"
Description-comments = "RudrayAmala uttaratantra paTalaH 9"
"Latest update" = "April 5, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "कुमारीकवचम् (रुद्रयामलोत्तरतन्त्रान्तर्गतम्)"

+++
  
 कुमारीकवचं रुद्रयामलोत्तरतन्त्रान्तर्गतम्   
आनन्दभैरव उवाच --  
  
अथातः सम्प्रवक्ष्यामि कुमारीकवचं शुभम् ।  
त्रैलोक्यं मङ्गलं नाम महापातकनाशकम् ॥ १॥  
  
पठनाद्धारणाल्लोका महासिद्धाः प्रभाकराः ।  
शक्रो देवाधिपः श्रीमान् देवगुरुर्बृहस्पतिः ॥ २॥  
  
महातेजोमयो वह्निर्धर्मराजो भयानकः ।  
वरुणो देवपूज्यो हि जलानामधिपः स्वयम् ॥ ३॥  
  
सर्वहर्त्ता महावायुः कुबेरः कुञ्जरेश्वरः ।  
धराधिपः प्रियः शम्भोः सर्वे देवा दिगीश्वरः ॥ ४॥  
  
न मेरुः प्रभुरेकायाः सर्वेशो निर्मलो द्वयोः ।  
एतत्कवचपाठेन सर्वे भूपा धनाधिपाः ॥ ५॥  
  
त्रैलोक्यमङ्गलकुमारीकवचम् --  
  
प्रणवो मे शिरः पातु माया सन्दायिका सती ।  
ललाटोद्र्ध्वं महामाया पातु मे श्रीसरस्वती ॥ ६॥  
  
कामाक्षा वटुकेशानी त्रिमूत्तिर्भालमेव मे ।  
चामुण्डा बीजरूपा च वदनं कालिका मम ॥ ७॥  
  
पातु मां सूर्यगा नित्यं तथा नेत्रद्वयं मम ।  
कर्णयुग्मं कामबीजं स्वरूपोमातपस्विनी ॥ ८॥  
  
रसनाग्रं तथा पातु वाग्देवी मालिनी मम ।  
डामरस्था कामरूपा दन्ताग्रं कुञ्जिका मम ॥ ९॥  
  
देवी प्रणवरूपाऽसौ पातु नित्यं शिवा मम ।  
ओष्ठाधरं शक्तिबीजात्मिका स्वाहास्वरूपिणी ॥ १०॥  
  
पायान्मे कालसन्दष्टा पञ्चवायुस्वरूपिणी ।  
गलदेशं महारौद्री पातु मे चापराजिता ॥ ११॥  
  
क्षौं बीजं मे तथा कण्ठं रुद्राणी स्वाहयान्विता ।  
हृदयं भैरवी विद्या पातु षोडश सुस्वरा ॥ १२॥  
  
द्वौ बाहू पातु सर्वत्र महालक्ष्मीः प्रधानिका ।  
सर्वमन्त्रस्वरूपं मे चोदरं पीठनायिका ॥ १३॥  
  
पार्श्वयुग्मं तथा पातु कुमारी वाग्भवात्मिका ।  
कैशोरी कटिदेशं मे मायाबीजस्वरूपिणी ॥ १४॥  
  
जङ्घायुग्मं जयन्ती मे योगिनी कुल्लुकायुता ।  
सर्वाङ्गमम्बिकादेवी पातु मन्त्रार्थगामिनी ॥ १५॥  
  
केशाग्रं कमलादेवी नासाग्रं विन्ध्यवासिनी ।  
चिबुकं चण्डिका देवी कुमारी पातु मे सदा ॥ १६॥  
  
हृदयं ललिता देवी पृष्ठं पर्वतवासिनी ।  
त्रिशक्तिः षोडशी देवी लिङ्गं गुह्यं सदावतु ॥ १७॥  
  
श्मशाने चाम्बिका देवी गङ्गागर्भे च वैष्णवी ।  
शून्यागारे पञ्चमुद्रा मन्त्रयन्त्रप्रकाशिनी ॥ १८॥  
  
चतुष्पथे तथा पातु मामेव वज्रधारिणी ।  
शवासनगता चण्डा मुण्डमालाविभूषिता ॥ १९॥  
  
पातु माने कलिङ्गे च वैखरी शक्तिरूपिणी ।  
वने पातु महाबाला महारण्ये रणप्रिया ॥ २०॥  
  
महाजले तडागे च शत्रुमध्ये सरस्वती ।  
महाकाशपथे पृथ्वी पातु मां शीतला सदा ॥ २१॥  
  
रणमध्ये राजलक्ष्मीः कुमारी कुलकामिनी ।  
अर्द्धनारीश्वरा पातु मम पादतलं मही ॥ २२॥  
  
नवलक्षमहाविद्या कुमारी रूपधारिणी ।  
कोटिसूर्यप्रतीकाशा चन्द्रकोटिसुशीतला ॥ २३॥  
  
पातु मां वरदा वाणी वटुकेश्वरकामिनी  
इति ते कथितं नाथ कवचं परमाद्भुतम् ॥ २४॥  
  
कुमार्याः कुलदायिन्याः पञ्चतत्त्वार्थपारग  
यो जपेत् पञ्चतत्त्वेन स्तोत्रेण कवचेन च ॥ २५॥  
  
आकाशगामिनी सिद्धिर्भवेत्तस्य न संशयः ॥ २६॥  
  
वज्रदेही भवेत् क्षिप्रं कवचस्य प्रपाठतः ।  
सर्वसिद्धीश्वरो योगी ज्ञानी भवति यः पठेत् ॥ २७॥  
  
विवादे व्यवहारे च सङ्ग्रामे कुलमण्डले ।  
महापथे श्मशाने च योगसिद्धो भवेत् स च ॥ २८॥  
  
पठित्वा जयमाप्नोति सत्यं सत्यं कुलेश्वर  
वशीकरणकवचं सर्वत्र जयदं शुभम् ॥ २९॥  
  
पुण्यव्रती पठेन्नित्यं यतिश्रीमान्भवेद् ध्रुवम्  
सिद्धविद्या कुमारी च ददाति सिद्धिमुत्तमाम् ॥ ३०॥  
  
पठेद्यः शृणुयाद्वापि स भवेत्कल्पपादपः ।  
भक्तिं मुक्तिं तुष्टिं पुष्टिं राजलक्ष्मीं सुसम्पदाम् ॥ ३१॥  
  
प्राप्नोति साधकश्रेष्ठो धारयित्वा जपेद्यदि ।  
असाध्यं साधयेद्विद्वान् पठित्वा कवचं शुभम् ॥ ३२॥  
  
धनिनाञ्च महासौख्यधर्मार्थकाममोक्षदम् ।  
यो वशी दिवसे नित्यं कुमारीं पूजयेन्निशि ॥ ३३॥  
  
उपचारविशेषेण त्रैलोक्यं वशमानयेत् ।  
पललेनासवेनापि मत्स्येन मुद्रया सह ॥ ३४॥  
  
नानाभक्ष्येण भोज्येन गन्धद्रव्येण साधकः ।  
माल्येन स्वर्णरजतालङ्कारेण सुचैलकैः ॥ ३५॥  
  
पूजयित्वा जपित्वा च तर्पयित्वा वराननाम् ।  
यज्ञदानतपस्याभिः प्रयोगेण महेश्वर ॥ ३६॥  
  
स्तुत्वा कुमारीकवचं यः पठेदेकभावतः ।  
तस्य सिद्धिर्भवेत् क्षिप्रं राजराजेश्वरो भवेत् ॥ ३७॥  
  
वाञ्छार्थफलमाप्नोति यद्यन्मनसि वर्तते ।  
भूर्जपत्रे लिखित्वा स कवचं धारयेद् हृदि ॥ ३८॥  
  
शनिमङ्गलवारे च नवम्यामष्टमीदिने ।  
चतुर्दश्यां पौर्णमास्यां कृष्णपक्षे विशेषतः ॥ ३९॥  
  
लिखित्वा धारयेद् विद्वान् उत्तराभिमुखो भवन् ।  
महापातकयुक्तो हि मुक्तः स्यात् सर्वपातकैः ॥ ४०॥  
  
योषिद्वामभुजे धृत्वा सर्वकल्याणमालभेत् ।  
बहुपुत्रान्विता कान्ता सर्वसम्पत्तिसंयुता ॥ ४१॥  
  
तथाश्रीपुरुषश्रेष्ठो दक्षिणे धारयेद् भुजे ।  
एहिके दिव्यदेहः स्यात् पञ्चाननसमप्रभः ॥ ४२॥  
  
शिवलोके परे याति वायुवेगी निरामयः ।  
सूर्यमण्डलमाभेद्य परं लोकमवाप्नुयात् ॥ ४३॥  
  
लोकानामतिसौख्यदं भयहरं श्रीपादभक्तिप्रद ।  
मोक्षार्थं कवचं शुभं प्रपठतामानन्दसिन्धूद्भवम् ।  
पार्थानां कलिकालघोरकलुषध्वंसैकहेतुं जय ।  
ये नाम प्रपठन्ति धर्ममतुलं मोक्षं व्रजन्ति क्षणात् ॥ ४४॥  
  
॥ इति श्रीरुद्रयामले उत्तरतन्त्रे महातन्त्रोद्दीपने  
कुमार्युपचर्याविन्यासे सिद्धमन्त्रप्रकरणे  
दिव्यभावनिर्णये नवमपटले कुमारीकवचम् सम्पूर्णम् ॥  
  
॥ पटलः ९ ॥  
  
  
From Digital Library at http://muktalib5.org  
  
  
