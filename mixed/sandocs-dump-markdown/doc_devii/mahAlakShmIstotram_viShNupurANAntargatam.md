+++
"Text title" = "mahAlakShmI stotram"
"File name" = "mahaalaxmiistotra.itx"
itxtitle = "mahAlakShmIstotram (viShNupurANAntargatam)"
engtitle = "mahAlakShmIstotram from Vishnu Purana"
Category = "devii, lakShmI, stotra, devI"
Location = "doc_devii"
Sublocation = "devii"
SubDeity = "lakShmI"
Texttype = "stotra"
Author = "Traditional"
Language = "Sanskrit"
Subject = "philosophy/hinduism/religion"
"Proofread by" = "Ravin Bhalekar ravibhalekar at hotmail.com, Karthik Raman karthik.raman at gmail.com"
Description-comments = "Shri Vishnupurana amsha 1, adhyAya 9, shloka 117-149, also Gita Press Book  1774 Devi StotraRatnakara"
"Latest update" = "July 08, 2004, November 14, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "महालक्ष्मीस्तोत्रम् (विष्णुपुराणान्तर्गतम्)"

+++
  
 श्रीमहालक्ष्मीस्तोत्रम् विष्णुपुराणान्तर्गतम्   
  
श्रीगणेशाय नमः ।  
श्रीपराशर उवाच  
सिंहासनगतः शक्रस्सम्प्राप्य त्रिदिवं पुनः ।  
देवराज्ये स्थितो देवीं तुष्टावाब्जकरां ततः ॥ १॥  
  
इन्द्र उवाच  
नमस्ये सर्वलोकानां जननीमब्जसम्भवाम् । var  सर्वभूतानां  
श्रियमुन्निद्रपद्माक्षीं विष्णुवक्षःस्थलस्थिताम् ॥ २॥  
  
पद्मालयां पद्मकरां पद्मपत्रनिभेक्षणाम्  
वन्दे पद्ममुखीं देवीं पद्मनाभप्रियामहम् ॥ ३॥  
  
त्वं सिद्धिस्त्वं स्वधा स्वाहा सुधा त्वं लोकपावनी ।  
सन्ध्या रात्रिः प्रभा भूतिर्मेधा श्रद्धा सरस्वती ॥ ४॥  
  
यज्ञविद्या महाविद्या गुह्यविद्या च शोभने ।  
आत्मविद्या च देवि त्वं विमुक्तिफलदायिनी ॥ ५॥  
  
आन्वीक्षिकी त्रयी वार्ता दण्डनीतिस्त्वमेव च ।  
सौम्यासौम्यैर्जगद्रूपैस्त्वयैतद्देवि पूरितम् ॥ ६॥  
  
का त्वन्या त्वामृते देवि सर्वयज्ञमयं वपुः ।  
अध्यास्ते देवदेवस्य योगचिन्त्यं गदाभृतः ॥ ७॥  
  
त्वया देवि परित्यक्तं सकलं भुवनत्रयम् ।  
विनष्टप्रायमभवत्त्वयेदानीं समेधितम् ॥ ८॥  
  
दाराः पुत्रास्तथाऽऽगारसुहृद्धान्यधनादिकम् ।  
भवत्येतन्महाभागे नित्यं त्वद्वीक्षणान्नृणाम् ॥ ९॥  
  
शरीरारोग्यमैश्वर्यमरिपक्षक्षयः सुखम् ।  
देवि त्वद्दृष्टिदृष्टानां पुरुषाणां न दुर्लभम् ॥ १०॥  
  
त्वमम्बा सर्वभूतानां देवदेवो हरिः पिता । var  त्वं माता सर्वलोकानां  
त्वयैतद्विष्णुना चाम्ब जगद्व्याप्तं चराचरम् ॥ ११॥  
  
मा नः कोशस्तथा गोष्ठं मा गृहं मा परिच्छदम् ।  
मा शरीरं कलत्रं च त्यजेथाः सर्वपावनि ॥ १२॥  
  
मा पुत्रान्मा सुहृद्वर्गान्मा पशून्मा विभूषणम् ।  
त्यजेथा मम देवस्य विष्णोर्वक्षःस्थलाश्रये ॥ १३॥  
  
सत्त्वेन सत्यशौचाभ्यां तथा शीलादिभिर्गुणैः ।  
त्यज्यन्ते ते नराः सद्यः सन्त्यक्ता ये त्वयाऽमले ॥ १४॥  
  
त्वयाऽवलोकिताः सद्यः शीलाद्यैरखिलैर्गुणैः ।  
कुलैश्वर्यैश्च पूज्यन्ते पुरुषा निर्गुणा अपि ॥ १५॥  
  
स श्लाघ्यः स गुणी धन्यः स कुलीनः स बुद्धिमान् ।  
स शूरः स च विक्रान्तो यस्त्वया देवि वीक्षितः ॥ १६॥  
  
सद्यो वैगुण्यमायान्ति शीलाद्याः सकला गुणाः ।  
पराङ्गमुखी जगद्धात्री यस्य त्वं विष्णुवल्लभे ॥ १७॥  
  
न ते वर्णयितुं शक्ता गुणाञ्जिह्वाऽपि वेधसः ।  
प्रसीद देवि पद्माक्षि माऽस्मांस्त्याक्षीः कदाचन ॥ १८॥  
  
श्रीपराशर उवाच  
एवं श्रीः संस्तुता सम्यक् प्राह हृष्टा शतक्रतुम् ।  
शृण्वतां सर्वदेवानां सर्वभूतस्थिता द्विज ॥ १९॥  
  
श्रीरुवाच  
परितुष्टास्मि देवेश स्तोत्रेणानेन ते हरे ।  
वरं वृणीष्व यस्त्विष्टो वरदाऽहं तवागता ॥ २०॥  
  
इन्द्र उवाच  
वरदा यदिमेदेवि वरार्हो यदि वाऽप्यहम् ।  
त्रैलोक्यं न त्वया त्याज्यमेष मेऽस्तु वरः परः ॥ २१॥  
  
स्तोत्रेण यस्तथैतेन त्वां स्तोष्यत्यब्धिसम्भवे ।  
स त्वया न परित्याज्यो द्वितीयोऽस्तु वरो मम ॥ २२॥  
  
श्रीरुवाच  
त्रैलोक्यं त्रिदशश्रेष्ठ न सन्त्यक्ष्यामि वासव ।  
दत्तो वरो मयाऽयं ते स्तोत्राराधनतुष्टया ॥ २३॥  
  
यश्च सायं तथा प्रातः स्तोत्रेणानेन मानवः ।  
स्तोष्यते चेन्न तस्याहं भविष्यामि पराङ्ग्मुखी ॥ २४॥  
  
श्रीपाराशर उवाच  
एवं वरं ददौ देवी देवराजाय वै पुरा ।  
मैत्रेय श्रीर्महाभागा स्तोत्राराधनतोषिता ॥ २५॥  
  
भृगोः ख्यात्यां समुत्पन्ना श्रीः पूर्वमुदधेः पुनः ।  
देवदानवयत्नेन प्रसूताऽमृतमन्थने ॥ २६॥  
  
एवं यदा जगत्स्वामी देवराजो जनार्दनः ।  
अवतारः करोत्येषा तदा श्रीस्तत्सहायिनी ॥ २७॥  
  
पुनश्चपद्मा सम्भूता यदाऽदित्योऽभवद्धरिः ।  
यदा च भार्गवो रामस्तदाभूद्धरणीत्वियम् ॥ २८॥  
  
राघवत्वेऽभवत्सीता रुक्मिणी कृष्णजन्मनि ।  
अन्येषु चावतारेषु विष्णोरेखाऽनपायिनी ॥ २९॥  
  
देवत्वे देवदेहेयं मानुषत्वे च मानुषी ।  
विष्णोर्देहानुरुपां वै करोत्येषाऽऽत्मनस्तनुम् ॥ ३०॥  
  
यश्चैतशृणुयाज्जन्म लक्ष्म्या यश्च पठेन्नरः ।  
श्रियो न विच्युतिस्तस्य गृहे यावत्कुलत्रयम् ॥ ३१॥  
  
पठ्यते येषु चैवर्षे गृहेषु श्रीस्तवं मुने ।  
अलक्ष्मीः कलहाधारा न तेष्वास्ते कदाचन ॥ ३२॥  
  
एतत्ते कथितं ब्रह्मन्यन्मां त्वं परिपृच्छसि ।  
क्षीराब्धौ श्रीर्यथा जाता पूर्वं भृगुसुता सती ॥ ३३॥  
  
इति सकलविभूत्यवाप्तिहेतुः स्तुतिरियमिन्द्रमुखोद्गता हि लक्ष्म्याः ।  
अनुदिनमिह पठ्यते नृभिर्यैर्वसति न तेषु कदाचिदप्यलक्ष्मीः ॥ ३४॥  
  
॥ इति श्रीविष्णुपुराणे महालक्ष्मी स्तोत्रं सम्पूर्णम् ॥  
  
  
Shri Vishnupurana amsha 1, adhyAya 9, 117-149  
  
Proofread by Ravin Bhalekar ravibhalekar at hotmail.com and  
Karthik Raman karthik.raman at gmail.com  
  
  
