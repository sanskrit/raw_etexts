---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: sahasranAma, devii, dashamahAvidyA, stotra, devI
Description-comments: From Shaktapramoda kAlyAdidashamahAvidyAtantrAtmakaH
File name: tripurabhairavIsahasranAmastotra.itx
Language: Sanskrit
Latest update: October 2, 2014
Location: doc_devii
Proofread by: Muktabodha.org, DPD
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion  kumAryAdipaMchAyatanadevatAnAM tantraishcha
  samalaMkRitaH  From Muktabodha Indological Research Institute www.muktabodha.org  Data-entered
  by the staff of Muktabodha under the direction of Mark S. G.  Dyczkowski.  Reprint
  of edition published in 1892.  Revision 0 february 9, 2009
Sublocation: devii
Text title: tripurabhairavIsahasranAmastotra
Texttype: stotra
Transliterated by: Muktabodha.org
engtitle: Shri TripurabhairavI Sahasranamastotram
itxtitle: tripurabhairavIsahasranAmastotram
title: त्रिपुरभैरवीसहस्रनामस्तोत्रम्

---
  
 श्रीत्रिपुरभैरवीसहस्रनामस्तोत्रम्   
  
अथ श्रीत्रिपुरभैरवीसहस्रनामस्तोत्रम्  
  
महाकालभैरव उवाच  
  
अथ वक्ष्ये महेशानि देव्या नामसहस्रकम् ।  
यत्प्रसादान्महादेवि चतुर्वर्गफलल्लभेत् ॥ १ ॥  
  
सर्वरोगप्रशमनं सर्वमृत्युविनाशनम् ।  
सर्वसिद्धिकरं स्तोत्रन्नातः परतः स्तवः ॥ २ ॥  
  
नातः परतरा विद्या तीर्त्थन्नातः परं स्मृतम् ।  
यस्यां सर्वं समुत्पन्नय्यस्यामद्यापि तिष्ठति ॥ ३ ॥  
  
क्षयमेष्यति तत्सर्वं लयकाले महेश्वरि ।  
नमामि त्रिपुरान्देवीम्भैरवीं भयमोचिनीम् ।  
सर्वसिद्धिकरीं साक्षान्महापातकनाशिनीम् ॥ ४ ॥  
  
अस्य श्रीत्रिपुरभैरवीसहस्रनामस्तोत्रस्य भगवान् ऋषिः।  
पङ्क्तिश्छन्दः। आद्या शक्तिः। भगवती त्रिपुरभैरवी देवता ।  
सर्वकामार्त्थसिद्ध्यर्त्थे जपे विनियोगः ॥  
  
ॐ त्रिपुरा परमेशानी योगसिद्धिनिवासिनी ।  
सर्वमन्त्रमयी देवी सर्वसिद्धिप्रवर्त्तिनी ॥  
  
सर्वाधारमयी देवी सर्वसम्पत्प्रदा शुभा ।  
योगिनी योगमाता च योगसिद्धिप्रवर्त्तिनी ॥  
  
योगिध्येया योगमयी योगयोगनिवासिनी ।  
हेला लीला तथा क्रीडा कालरूपप्रवर्त्तिनी ॥  
  
कालमाता कालरात्रिः काली कामलवासिनी ।  
कमला कान्तिरूपा च कामराजेश्वरी क्रिया ॥  
  
कटुः कपटकेशा च कपटा कुलटाकृतिः ।  
कुमुदा चर्च्चिका कान्तिः कालरात्रिप्रिया सदा ॥  
  
घोराकारा घोरतरा धर्माधर्मप्रदा मतिः ।  
घण्टा घर्ग्घरदा घण्टा घण्टानादप्रिया सदा ॥  
  
सूक्ष्मा सूक्ष्मतरा स्थूला अतिस्थूला सदा मतिः ।  
अतिसत्या सत्यवती सत्यसङ्केतवासिनी ॥  
  
क्षमा भीमा तथाऽभीमा भीमनादप्रवर्त्तिनी ।  
भ्रमरूपा भयहरा भयदा भयनाशिनी ॥  
  
श्मशानवासिनी देवी श्मशानालयवासिनी ।  
शवासना शवाहारा शवदेहा शिवाशिवा ॥  
  
कण्ठदेशशवाहारा शवकङ्कणधारिणी ।  
दन्तुरा सुदती सत्या सत्यसङ्केतवासिनी ॥  
  
सत्यदेहा सत्यहारा सत्यवादिनिवासिनी ।  
सत्यालया सत्यसङ्गा सत्यसङ्गरकारिणी ॥  
  
असङ्गा साङ्गरहिता सुसङ्गा सङ्गमोहिनी ।  
मायामतिर्महामाया महामखविलासिनी ॥  
  
गलद्रुधिरधारा च मुखद्वयनिवासिनी ।  
सत्यायासा सत्यसङ्गा सत्यसङ्गतिकारिणी ॥  
  
असङ्गा सङ्गनिरता सुसङ्गा सङ्गवासिनी ।  
सदासत्या महासत्या मांसपाशा सुमांसका ॥  
  
मांसाहारा मांसधरा मांसाशी मांसभक्षका ।  
रक्तपाना रक्तरुचिरा रक्ता रक्तवल्लभा ॥  
  
रक्ताहारा रक्तप्रिया रक्तनिन्दकनाशिनी ।  
रक्तपानप्रिया बाला रक्तदेशा सुरक्तिका ॥  
  
स्वयम्भूकुसुमस्था च स्वयम्भूकुसुमोत्सुका ।  
स्वयम्भूकुसुमाहारा स्वयम्भूनिन्दकासना ॥  
  
स्वयम्भूपुष्पकप्रीता स्वयम्भूपुष्पसम्भवा ।  
स्वयम्भूपुष्पहाराढ्या स्वयम्भूनिन्दकान्तका ॥  
  
कुण्डगोलविलासी च कुण्डगोलसदामतिः ।  
कुण्डगोलप्रियकरी कुण्डगोलसमुद्भवा ॥  
  
शुक्रात्मिका शुक्रकरा सुशुक्रा च सुशुक्तिका ।  
शुक्रपूजकपूज्या च शुक्रनिन्दकनिन्दका ॥  
  
रक्तमाल्या रक्तपुष्पा रक्तपुष्पकपुष्पका ।  
रक्तचन्दनसिक्ताङ्गी रक्तचन्दननिन्दका ॥  
  
मत्स्या मत्स्यप्रिया मान्या मत्स्यभक्षा महोदया ।  
मत्स्याहारा मत्स्यकामा मत्स्यनिन्दकनाशिनी ॥  
  
केकराक्षी तथा क्रूरा क्रूरसैन्यविनाशिनी ।  
क्रूराङ्गी कुलिशाङ्गी च चक्राङ्गी चक्रसम्भवा ॥  
  
चक्रदेहा चक्रहारा चक्रकङ्कालवासिनी ।  
निम्ननाभी भीतिहरा भयदा भयहारिका ॥  
  
भयप्रदा भयभीता अभीमा भीमनादिनी ।  
सुन्दरी शोभना सत्या क्षेम्या क्षेमकरी तथा ॥  
  
सिन्दूराञ्चितसिन्दूरा सिन्दूरसदृशाकृतिः ।  
रक्तारञ्जितनासा च सुनासा निम्ननासिका ॥  
  
खर्वा लम्बोदरी दीर्ग्घा दीर्ग्घघोणा महाकुचा ।  
कुटिला चञ्चला चण्डी चण्डनादप्रचण्डिका ॥  
  
अतिचण्डा महाचण्डा श्रीचण्डाचण्डवेगिनी ।  
चाण्डाली चण्डिका चण्डशब्दरूपा च चञ्चला ॥  
  
चम्पा चम्पावती चोस्ता तीक्ष्णा तीक्ष्णप्रिया क्षतिः ।  
जलदा जयदा योगा जगदानन्दकारिणी ॥  
  
जगद्वन्द्या जगन्माता जगती जगतक्षमा ।  
जन्या जयजनेत्री च जयिनी जयदा तथा ॥  
  
जननी च जगद्धात्री जयाख्या जयरूपिणी ।  
जगन्माता जगन्मान्या जयश्रीर्ज्जयकारिणी ॥  
  
जयिनी जयमाता च जया च विजया तथा ।  
खड्गिनी खड्गरूपा च सुखड्गा खड्गधारिणी ॥  
  
खड्गरूपा खड्गकरा खड्गिनी खड्गवल्लभा ।  
खड्गदा खड्गभावा च खड्गदेहसमुद्भवा ॥  
  
खड्गा खड्गधरा खेला खड्गिनी खड्गमण्डिनी ।  
शङ्खिनी चापिनी देवी वज्रिणी शुलिनी मतिः ॥  
  
बलिनी भिन्दिपाली च पाशी च अङ्कुशी शरी ।  
धनुषी चटकी चर्मा दन्ती च कर्णनालिकी ॥  
  
मुसली हलरूपा च तूणीरगणवासिनी ।  
तूणालया तूणहरा तूणसम्भवरूपिणी ॥  
  
सुतूणी तूणखेदा च तूणाङ्गी तूणवल्लभा ।  
नानास्त्रधारिणी देवी नानाशस्त्रसमुद्भवा ॥  
  
लाक्षा लक्षहरा लाभा सुलाभा लाभनाशिनी ।  
लाभहारा लाभकरा लाभिनी लाभरूपिणी ॥  
  
धरित्री धनदा धान्या धन्यरूपा धरा धनुः ।  
धुरशब्दा धुरामान्या धराङ्गी धननाशिनी ॥  
  
धनहा धनलाभा च धनलभ्या महाधनुः ।  
अशान्ता शान्तिरूपा च श्वासमार्गनिवासिनी ॥  
  
गगणा गणसेव्या च गणाङ्गावागवल्लभा ।  
गणदा गणहा गम्या गमनागमसुन्दरी ॥  
  
गम्यदा गणनाशी च गदहा गदवर्द्धिनी ।  
स्थैर्या च स्थैर्यनाशा च स्थैर्यान्तकरणी कुला ॥  
  
दात्री कर्त्री प्रिया प्रेमा प्रियदा प्रियवर्द्धिनी ।  
प्रियहा प्रियभव्या च प्रियप्रेमाङ्घ्रिपातनुः ॥  
  
प्रियजा प्रियभव्या च प्रियस्था भवनस्थिता ।  
सुस्थिरा  स्थिररूपा च स्थिरदा स्थैर्यबर्हिणी ॥  
  
चञ्चला चपला चोला चपलाङ्गनिवासिनी ।  
गौरी काली तथा छिन्ना माया मान्या हरप्रिया ॥  
  
सुन्दरी त्रिपुरा भव्या त्रिपुरेश्वरवासिनी ।  
त्रिपुरनाशिनी देवी त्रिपुरप्राणहारिणी ॥  
  
भैरवी भैरवस्था च भैरवस्य प्रिया तनुः ।  
भवाङ्गी भैरवाकारा भैरवप्रियवल्लभा ॥  
  
कालदा कालरात्रिश्च कामा कात्यायनी क्रिया ।  
क्रियदा क्रियहा क्लैब्या प्रियप्राणक्रिया तथा ॥  
  
क्रीङ्कारी कमला लक्ष्मीः शक्तिः स्वाहा विभुः प्रभुः ।  
प्रकृतिः पुरुषश्चैव पुरुषापुरुषाकृतिः ॥  
  
परमः पुरुषश्चैव माया नारायणी मतिः ।  
ब्राह्मी माहेश्वरी चैव कौमारी वैष्णवी तथा ॥  
  
वाराही चैव चामुण्डा इन्द्राणी हरवल्लभा ।  
भर्ग्गी माहेश्वरी कृष्णा कात्यायन्यपि पूतना ॥  
  
राक्षसी डाकिनी चित्रा विचित्रा विभ्रमा तथा ।  
हाकिनी राकिनी भीता गन्धर्वा गन्धवाहिनी ॥  
  
केकरी कोटराक्षी च निर्मांसालूकमांसिका ।  
ललज्जिह्वा सुजिह्वा च बालदा बालदायिनी ॥  
  
चन्द्रा चन्द्रप्रभा चान्द्री चन्द्रकान्तिषु तत्परा ।  
अमृता मानदा पूषा तुष्टिः पुष्टी रतिर्धृतिः ॥  
  
शशिनी चन्द्रिका कान्तिर्ज्ज्योत्स्ना श्रीः प्रीतिरङ्गदा ।  
पूर्णा पूर्णामृता कल्पलतिका कल्पदानदा ॥  
  
सुकल्पा कल्पहस्ता च कल्पवृक्षकरी हनुः ।  
कल्पाख्या कल्पभव्या च कल्पानन्दकवन्दिता ॥  
  
सूचीमुखी प्रेतमुखी उल्कामुखी महासुखी ।  
उग्रमुखी च सुमुखी काकास्या विकटानना ॥  
  
कृकलास्या च सन्ध्यास्या मुकुलीशा रमाकृतिः ।  
नानामुखी च नानास्या नानारूपप्रधारिणी ॥  
  
विश्वार्च्या विश्वमाता च विश्वाख्या विश्वभाविनी ।  
सूर्या सुर्यप्रभा शोभा सूर्यमण्डलसंस्थिता ॥  
  
सूर्यकान्तिः सूर्यकरा सूर्याख्या सूर्यभावना ।  
तपिनी तापिनी धूम्रा मरीचिर्ज्ज्वालिनी रुचिः ॥  
  
सुरदा भोगदा विश्वा बोधिनी धारिणी क्षमा ।  
युगदा योगहा योग्या योग्यहा योगवर्द्धिनी ॥  
  
वह्निमण्डलसंस्था च वह्निमण्डलमध्यगा ।  
वह्निमण्डलरूपा च वह्निमण्डलसञ्ज्ञका ॥  
  
वह्नितेजा वह्निरागा वह्निदा वह्निनाशिनी ।  
वह्निक्रिया वह्निभुजा कला वह्नौ स्थिता सदा ॥  
  
धूम्रार्चिता चोज्ज्वलिनी तथा च विस्फुलिङ्गिनी ।  
शूलिनी च सुरूपा च कपिला हव्यवाहिनी ॥  
  
नानातेजस्विनी देवी परब्रह्मकुटुम्बिनी ।  
ज्योतिर्ब्रह्ममयी देवी प्रब्रह्मस्वरूपिणी ॥  
  
परमात्मा परा पुण्या पुण्यदा पुण्यवर्द्धिनी ।  
पुण्यदा पुण्यनाम्नी च पुण्यगन्धा प्रियातनुः ॥  
  
पुण्यदेहा पुण्यकरा पुण्यनिन्दकनिन्दका ।  
पुण्यकालकरा पुण्या सुपुण्या पुण्यमालिका ॥  
  
पुण्यखेला पुण्यकेली पुण्यनामसमा पुरा ।  
पुण्यसेव्या पुण्यखेल्या पुराणपुण्यवल्लभा ॥  
  
पुरुषा पुरुषप्राणा पुरुषात्मस्वरूपिणी ।  
पुरुषाङ्गी च पुरुषी पुरुषस्य कला सदा ॥  
  
सुपुष्पा पुष्पकप्राणा पुष्पहा पुष्पवल्लभा ।  
पुष्पप्रिया पुष्पहारा पुष्पवन्दकवन्दका ॥  
  
पुष्पहा पुष्पमाला च पुष्पनिन्दकनाशिनी ।  
नक्षत्रप्राणहन्त्री च नक्षत्रालक्षवन्दका ॥  
  
लक्ष्यमाल्या लक्षहारा लक्षा लक्षस्वरूपिणी ।  
नक्षत्राणी सुनक्षत्रा नक्षत्राहा महोदया ॥  
  
महामाल्या महामान्या महती मातृपूजिता ।  
महामहाकनीया च महाकालेश्वरी महा ॥  
  
महास्या वन्दनीया च महाशब्दनिवासिनी ।  
महाशङ्खेश्वरी मीना मत्स्यगन्धा महोदरी ॥  
  
लम्बोदरी च लम्बोष्ठी लम्बनिम्नतनूदरी ।  
लम्बोष्ठी लम्बनासा च लम्बघोणा ललत्सुका ॥  
  
अतिलम्बा महालम्बा सुलम्बा लम्बवाहिनी ।  
लम्बार्हा लम्बशक्तिश्च लम्बस्था लम्बपूर्विका ॥  
  
चतुर्घण्टा महाघण्टा घण्टानादप्रिया सदा ।  
वाद्यप्रिया वाद्यरता सुवाद्या वाद्यनाशिनी ॥  
  
रमा रामा सुबाला च रमणीयस्वभाविनी ।  
सुरम्या रम्यदा रम्भा रम्भोरू रामवल्लभा ॥  
  
कामप्रिया कामकरा कामाङ्गी रमणी रतिः ।  
रतिप्रिया रति रती रतिसेव्या रतिप्रिया ॥  
  
सुरभिः सुरभी शोभा दिक्षोभाऽशुभनाशिनी ।  
सुशोभा च महाशोभाऽतिशोभा प्रेततापिनी ॥  
  
लोभिनी च महालोभा सुलोभा लोभवर्द्धिनी ।  
लोभाङ्गी लोभवन्द्या च लोभाही लोभभासका ॥  
  
लोभप्रिया महालोभा लोभनिन्दकनिन्दका ।  
लोभाङ्गवासिनी गन्धविगन्धा गन्धनाशिनी ॥  
  
गन्धाङ्गी गन्धपुष्टा च सुगन्धा प्रेमगन्धिका ।  
दुर्गन्धा पूतिगन्धा च विगन्धा अतिगन्धिका ॥  
  
पद्मान्तिका पद्मवहा पद्मप्रियप्रियङ्करी ।  
पद्मनिन्दकनिन्दा च पद्मसन्तोषवाहना ॥  
  
रक्तोत्पलवरा देवी रक्तोत्पलप्रिया सदा ।  
रक्तोत्पलसुगन्धा च रक्तोत्पलनिवासिनी ॥  
  
रक्तोत्पलग्रहामाला रक्तोत्पलमनोहरा ।  
रक्तोत्पलसुनेत्रा च रक्तोत्पलस्वरूपधृक् ॥  
  
वैष्णवी विष्णुपूज्या च वैष्णवाङ्गनिवासिनी ।  
विष्णुपूजकपूज्या च वैष्णवे संस्थिता तनुः ॥  
  
नारायणस्य देहस्था नारायणमनोहरा ।  
नारायणस्वरूपा च नारायणमनःस्थिता ॥  
  
नारायणाङ्गसम्भूता नारायणप्रियातनुः ।  
नारी नारायणीगण्या नारायणगृहप्रिया ॥  
  
हरपूज्या हरश्रेष्ठा हरस्य वल्लभा क्षमा ।  
संहारी हरदेहस्था हरपूजनतत्परा ॥  
  
हरदेहसमुद्भूता हराङ्गवासिनीकुहूः ।  
हरपूजकपूज्या च हरवन्दकतत्परा ॥  
  
हरदेहसमुत्पन्ना हरक्रीडासदागतिः ।  
सुगणासङ्गरहिता असङ्गासङ्गनाशिनी ॥  
  
निर्जना विजना दुर्गा दुर्गक्लेशनिवारिणी ।  
दुर्गदेहान्तका दुर्गारूपिणी दुर्गतस्थिका ॥  
  
प्रेतकरा प्रेतप्रिया प्रेतदेहसमुद्भवा ।  
प्रेताङ्गवासिनी प्रेता प्रेतदेहविमर्द्दका ॥  
  
डाकिनी योगिनी कालरात्रिः कालप्रिया सदा ।  
कालरात्रिहरा काला कृष्णदेहा महातनुः ॥  
  
कृष्णाङ्गी कुटिलाङ्गी च वज्राङ्गी वज्ररूपधृक् ।  
नानादेहधरा धन्या षट्चक्रक्रमवासिनी ॥  
  
मूलाधारनिवासी च मूलाधारस्थिता सदा ।  
वायुरूपा महारूपा वायुमार्गनिवासिनी ॥  
  
वायुयुक्ता वायुकरा वायुपूरकपूरका ।  
वायुरूपधरा देवी सुषुम्नामार्गगामिनी ॥  
  
देहस्था देहरूपा च देहध्येया सुदेहिका ।  
नाडीरूपा महीरूपा नाडीस्थाननिवासिनी ॥  
  
इङ्गला पिङ्गला चैव सुषुम्नामध्यवासिनी ।  
सदाशिवप्रियकरी मूलप्रकृतिरूपधृक् ॥  
  
अमृतेशी महाशाली शृङ्गाराङ्गनिवासिनी ।  
उपत्तिस्थितिसंहन्त्री प्रलयापदवासिनी ॥  
  
महाप्रलययुक्ता च सृष्टिसंहारकारिणी ।  
स्वधा स्वाहा हव्यवाहा हव्या हव्यप्रिया सदा ॥  
  
हव्यस्था हव्यभक्षा च हव्यदेहसमुद्भवा ।  
हव्यक्रीडा कामधेनुस्वरूपा रूपसम्भवा ॥  
  
सुरभी नन्दनी पुण्या यज्ञाङ्गी यज्ञसम्भवा ।  
यज्ञस्था यज्ञदेहा च योनिजा योनिवासिनी ॥  
  
अयोनिजा सती सत्या असती कुटिलातनुः ।  
अहल्या गौतमी गम्या विदेहा देहनाशिनी ॥  
  
गान्धारी द्रौपदी दूती शिवप्रिया त्रयोदशी ।  
पञ्चदशी पौर्णमासी चतुर्द्दशी च पञ्चमी ॥  
  
षष्ठी च नवमी चैव अष्टमी दशमी तथा ।  
एकादशी द्वादशी च द्वाररूपीभयप्रदा ॥  
  
सङ्क्रान्त्या सामरूपा च कुलीना कुलनाशिनी ।  
कुलकान्ता कृशा कुम्भा कुम्भदेहविवर्द्धिनी ॥  
  
विनीता कुलवत्यर्त्थी अन्तरी चानुगाप्युषा ।  
नदीसागरदा शान्तिः शान्तिरूपा सुशान्तिका ॥  
  
आशा तृष्णा क्षुधा क्षोभ्या क्षोभरूपनिवासिनी ।  
गङ्गासागरगा कान्तिः श्रुतिः स्मृतिर्द्धृतिर्मही ॥  
  
दिवारात्रिः पञ्चभूतदेहा चैव सुदेहका ।  
तण्डुला च्छिन्नमस्ता च नागयज्ञोपवीतिनी ॥  
  
वर्णिनी डाकिनी शक्तिः कुरुकुल्ला सुकुल्लका ।  
प्रत्यङ्गिराऽपरा देवी अजिता जयदायिनी ॥  
  
जया च विजया चैव महिषासुरघातिनी ।  
मधुकैटभहन्त्री च चण्डमुण्डविनाशिनी ॥  
  
निशुम्भशुम्भहननी रक्तबीजक्षयङ्करी ।  
काशी काशीनिवासी च मधुरा पार्वती परा ॥  
  
अपर्णा चण्डिका देवी मृडानी चाम्बिका कला ।  
शुक्ला कृष्णा वर्णवर्णा शरदिन्दुकलाकृतिः ॥  
  
रुक्मिणी राधिका चैव भैरव्याः परिकीर्त्तितम् ।  
अष्टाधिकसहस्रन्तु देव्या नामानुकीर्त्तनात् ॥  
  
महापातकयुक्तोऽपि मुच्यते नात्र संशयः ।  
ब्रह्महत्या सुरापानं स्तेयङ्गुर्वङ्गनागमः ॥  
  
महापातककोट्यस्तु तथा चैवोपपातकाः ।  
स्तोत्रेण भैरवोक्तेन सर्वन्नश्यति तत्क्षणात् ॥  
  
सर्वव्वा श्लोकमेकव्वा पठनात्स्मरणादपि ।  
पठेद्वा पाठयेद्वापि सद्यो मुच्येत बन्धनात् ॥  
  
राजद्वारे रणे दुर्गे सङ्कटे गिरिदुर्ग्गमे ।  
प्रान्तरे पर्वते वापि नौकायाव्वा महेश्वरि ॥  
  
वह्निदुर्गभये प्राप्ते सिंहव्याघ्रभ्याकुले ।  
पठनात्स्मरणान्मर्त्त्यो मुच्यते सर्वसङ्कटात् ॥  
  
अपुत्रो लभते पुत्रन्दरिद्रो धनवान्भवेत् ।  
सर्वशास्त्रपरो विप्रः सर्वयज्ञफलल्लभेत् ॥  
  
अग्निवायुजलस्तम्भङ्गतिस्तम्भविवस्वतः ।  
मारणे द्वेषणे चैव तथोच्चाटे महेश्वरि ॥  
  
गोरोचनाकुङ्कुमेन लिखेत्स्तोत्रमनन्यधीः ।  
गुरुणा वैष्णवैर्वापि सर्वयज्ञफलल्लभेत् ॥  
  
वशीकरणमत्रैव जायन्ते सर्वसिद्धयः ।  
प्रातःकाले शुचिर्ब्भूत्वा मध्याह्ने च निशामुखे ॥  
  
पठेद्वा पाठयेद्वापि सर्वयज्ञफलल्लभेत् ।  
वादी मूको भवेद्दुष्टो राजा च सेवको यथा ॥  
  
आदित्यमङ्गलदिने गुरौ वापि महेश्वरि ।  
गोरोचनाकुङ्कुमेन लिखेत्स्तोत्रमनन्यधीः ॥  
  
गुरुणा वैष्णवैर्वापि सर्वयज्ञफलल्लभेत् ।  
धृत्वा सुवर्णमध्यस्थं सर्वान्कामानवाप्नुयात् ॥  
  
स्त्रीणाव्वामकरे धार्यम्पुमान्दक्षकरे तथा ।  
आदित्यमङ्गलदिने गुरौ वापि महेश्वरि ॥  
  
शनैश्चरे लिखेद्वापि सर्वसिद्धिं लभेद्ध्रुवम् ।  
प्रान्तरे वा श्मशाने वा निशायामर्द्धरात्रके ॥  
  
शून्यागारे च देवेशि लिखेद्यत्नेन साधकः ।  
सिंहराशौ गुरुगते कर्क्कटस्थे दिवाकरे ॥  
  
मीनराशौ गुरुगते लिखेद्यत्नेन साधकः ।  
रजस्वलाभगन्दृष्ट्वा तत्रस्थो विलिखेत्सदा ॥  
  
सुगन्धिकुसुमैः शुक्रैः सुगन्धिगन्धचन्दनैः ।  
मृगनाभिमृगमदैर्विलिखेद्यत्नपूर्वकम् ॥  
  
लिखित्वा च पठित्वा च धारयेच्चाप्यनन्यधीः ।  
कुमारीम्पूजयित्वा च नारीश्चापि प्रपूजयेत् ॥  
  
पूजयित्वा च कुसुमैर्ग्गन्धचन्दनवस्त्रकैः ।  
सिन्दूररक्तकुसुमैः पूजयेद्भक्तियोगतः ॥  
  
अथवा पूजयेद्देवि कुमारीर्द्दशमावधीः ।  
सर्वाभीष्टफलन्तत्र लभते तत्क्षणादपि ॥  
  
नात्र सिद्धाद्यपेक्षास्ति न वा मित्रारिदूषणम् ।  
न विचार्यञ्च देवेशि जपमात्रेण सिद्धिदम् ॥  
  
सर्वदा सर्वकार्येषु षट्साहस्रप्रमाणतः ।  
बलिन्दत्त्वा विधानेन प्रत्यहम्पूजयेच्छिवाम् ॥  
  
स्वयम्भूकुसुमैः पुष्पैर्ब्बलिदानन्दिवानिशम् ।  
पूजयेत्पार्वतीन्देवीम्भैरवीन्त्रिपुरात्मिकाम् ॥  
  
ब्राह्मणान्भोजयेन्नित्यन्दशकन्द्वादशन्तथा ।  
अनेन विधिना देवि बालान्नित्यम्प्रपूजयेत् ॥  
  
मासमेकम्पठेद्यस्तु त्रिसन्ध्यव्विधिनामुना ।  
अपुत्रो लभते पुत्रन्निर्द्धनो धनवान्भवेत् ॥  
  
सदा चानेन विधिना तथा मासत्रयेण च ।  
कृतकार्यं भवेद्देवि तथा मासचतुष्टये ॥  
  
दीर्ग्घरोगात्प्रमुच्येत पञ्चमे कविराड्भवेत् ।  
सर्वैश्वर्यं लभेद्देवि मासषट्के तथैव च ॥  
  
सप्तमे खेचरत्वञ्च अष्टमे च वृहद्द्युतिः ।  
नवमे सर्वसिद्धिः स्याद्दशमे लोकपूजितः ॥  
  
एकादशे राजवश्यो द्वादशे तु पुरन्दरः ।  
वारमेकम्पठेद्यस्तु प्राप्नोति पूजने फलम् ॥  
  
समग्रं श्लोकमेकव्वा यः पठेत्प्रयतः शुचिः ।  
स पूजाफलमाप्नोति भैरवेण च भाषितम् ॥  
  
आयुष्मत्प्रीतियोगे च ब्राह्मैन्द्रे च विशेषतः ।  
पञ्चम्याञ्च तथा षष्ठ्याय्यत्र कुत्रापि तिष्ठति ॥  
  
शङ्का न विद्यते तत्र न च मायादिदूषणम् ।  
वारमेकं पठेन्मर्त्त्यो मुच्यते सर्वसङ्कटात् ।  
किमन्यद्बहुना देवि सर्वाभीष्टफलल्लभेत् ॥  
  
॥ इति श्रीविश्वसारे महाभैरवविरचितं  
श्रीमत्त्रिपुरभैरवीसहस्रनामस्तोत्रं समाप्तम् ॥  
  
  
  
  
  
The original text is  
from Muktabodha Indological Research Institute  
www.muktabodha.org  
Data-entered by the staff of Muktabodha under the direction of Mark S. G.  
Dyczkowski.  
Reprint of edition published in 1892.  Revision 0 february 9, 2009  
Publisher : Shrivenkateshvara press Publication year : 1949  
  
Reproofread by DPD  
  
