---
Category: devii, dhyAna, devI
File name: devIdhyAnaratnamAlA.itx
Indexextra: (Scan)
Language: Sanskrit
Latest update: May 24, 2020
Location: doc_devii
Proofread by: Aruna Narayanan
Send corrections to: sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: devii
Text title: Devi Dhyana Ratnamala
Transliterated by: Aruna Narayanan narayanan.aruna at gmail.com
engtitle: devIdhyAnaratnamAlA
itxtitle: devIdhyAnaratnamAlA
title: देवीध्यानरत्नमाला

---
  
 श्री देवीध्यानरत्नमाला   
ॐ नमो भवान्यै ॥  
  
भक्तानुग्रहकारिणी भगवती देवाधिदेवेश्वरी  
     दीनानाथ कृपावती स्वजननी भक्तानुरक्ता सती ।  
ॐ काराक्षरवासिनी सुरनुता सर्वेश्वरी सर्वदा  
     भूयान्नो वरदा सदा ह्यभयदा कामेश्वरी कामदा ॥ १॥  
  
वराङ्कुशौ पाशमभीतिमुद्रां करैर्वहन्तीं कमलासनस्थाम् ।  
बालार्ककोटिप्रतिभां त्रिनेत्रां भजेहमाद्यां भुवनेश्वरीं ताम् ॥ २॥  
  
माता भवानी च पिता भवानी बन्धुर्भवानी च गुरुर्भवानी ।  
विद्या भवानी द्रविणं भवानी यतो यतो यामि ततो भवानी ॥ ३॥  
  
श्रीशङ्खचक्रमुसलाम्बुजयुग्महस्तां  
     नागेन्द्रहारबलयाङ्कितकण्ठमालाम् ।  
सिन्दूरकुङ्कुमसहस्रमरीचिदीप्तां  
     श्रीशारिकां त्रिनयनां हृदये स्मरामि ॥ ४॥  
  
बालार्ककोटिद्युतिमिन्दुचूडां वरासिचक्राभयबाह्यमाद्याम् ।  
सिंहाधिरूढां शिववामदेहलीनां भजे चेतसि शारिकेशीम् ॥ ५॥  
  
या कुन्देन्दुतुषारहारधवला या शुभ्रवस्त्रान्विता  
     या वीणावरदण्डमण्डितकरा या श्वेतपद्मासना ।  
या ब्रह्माच्युतशङ्करप्रभृतिभिर्देवैः सदा वन्दिता  
     सा मां पातु सरस्वती भगवती निःशेषजाड्यापहा ॥ ६॥  
  
या श्रीर्वेदमुखी तपःफलमुखी, नित्यं च निद्रामुखी  
     नानारूपधरी सदा जयकरी, विद्याधरी शङ्करी ।  
गौरी पीनपयोधरी रिपुहरी मालास्थिमालाधरी  
     सा मां पातु सरस्वती भगवती, निशेषजाड्यापहा ॥ ७॥  
  
या देवी शिवकेशवादिजननी यावैजगद्रूपिणी  
     या ब्रह्मादिपिपीलिकान्तजनतानन्दैकसन्दायिनी ।  
या पञ्चप्रणमन्निलिम्पनयनी या चित्कलामालिनी  
     सा पायात्परदेवता भगवती श्रीराजराजेश्वरी ॥ ८॥  
  
या माया मधुकैटभप्रमथिनी या माहिषोन्मूलिनी  
     या धूम्रेक्षणचण्डमुण्डमथिनी या रक्तबीजाशनी ।  
शक्तिः शुम्भनिशुम्भदैत्यदलिनी या सिद्धलक्ष्मीः परा  
     सा देवी नवकोटिमूर्तिसहिता मां पातु माहेश्वरी ॥ ९॥  
  
या खड्गं डमरुं त्रिशूलपरशू खट्वाङ्गपाशौ गदां  
     चक्रं मुद्गरचापबाणावरदाभीतीः कपालाङ्कुशौ ।  
धत्ते तोमरपुस्तके च मुसुलं दोर्भिर्दशात्ताष्टभि-  
     र्देवीभिः परिवारिता शशिधरा सा शारिका पातु नः ॥ १०॥  
  
बीजैः सप्तभिरुज्ज्वलाकृतिरसौ या सप्तसप्तिद्युतिः  
     सप्तर्षिप्रणताङ्घ्रिपङ्कजयुगा या सप्तलोकार्तिहृत् ।  
काश्मीरप्रवरेशमध्यनगरीप्रद्यमन्पीठे स्थिता  
     देवीसप्तकसंयुता भगवती श्रीशारिका पातु नः ॥ ११॥  
  
ब्रह्माणं च पुरन्दरं शिवहरी देवान्समस्तान्मुनीन्  
     या द्रष्ट्या दयया विलोकयति सा देव्यम्बिका पार्वती ।  
चक्रस्था निजबोधभासितजगच्छान्तात्मिका सर्वगा  
     सान्द्रानन्दप्रदा परा भगवती पायात्सदाशारिका ॥ १२॥  
  
भक्तानां सिद्धिदात्री नलिनयुगकरा श्वेतपद्मासनस्था  
     लक्ष्मीरूपा त्रिनेत्रा हिमकरवदना सर्वदैत्येन्द्रहर्त्री ।  
वागीशी सिद्धिकर्त्री सकलमुनिजनैः सेविता या भवानी  
     नौम्यहं नौम्यहं त्वां हरिहरप्रणतां शारिकां नौमि नौमि ॥ १३॥  
  
आरक्ताभां त्रिनेत्रां मणिमुकुटवतीं रत्नताटङ्करम्यां  
     हस्ताम्भोजैः सपाशाङ्कुशमदनधनुःसायकैर्विस्फुरन्तीम् ।  
आपीनोत्तुङ्गवक्षोरुहतटविलुठत्तारहारोज्ज्वलाङ्गीम् ।  
     ध्यायाम्यम्भोरुहस्थामरुणविवसनामीश्वरीमीश्वरानाम ॥ १४॥  
  
ज्वालापर्वतसंस्थितां त्रिनयनां पीठत्रयाधिष्ठितां  
     ज्वालाडम्बरभूषितां सुवदनां नित्यामदृश्यां जनैः ।  
षट्चक्राम्बुजमध्यगां वरगदाम्भोजाभयान्बिभ्रतीं  
     चिद्रूपां सकलार्थदीपनकरीं ज्वालामुखीं नौम्यहम् ॥ १५॥  
  
( Next five from jvAlAmukhIstotram)  
दैत्यानां भटकोटिकोटिमुकुटा टोपानधः कुर्वतीं  
     विघ्नानां कटकान्यतीव कटुकान्यापाटयन्तीं स्फुटम् ।  
भक्तानामभयं वरं च दधतीं शान्तात्मनां सर्वदा  
     षड्वक्त्रेण जितां क्रिया विरहतो ज्वालामुखीं नौम्यहम् ॥ १६॥  
  
ब्रह्माणं मधुकैटभौ वधपरो सन्त्रासयन्तौ परं  
     नानारूपधरावतीव भयदौ स्थूलोन्नतो संयुगे ।  
तौ हत्वा विनि वर्तितां कृतवतीं तन्मेदस मेदिनीं  
     सर्वेषां शुभदायिनीं भगवतीं ज्वालामुखीं नौम्यहम् ॥ १७॥  
  
सैन्यानां महिषासुरस्य मृतिदां सिंहाधिरूढामुमां  
     नानाकारविशेषसौख्यजननीं देहान्तरैः संस्थिताम् ।  
बालामध्यमवृद्धरूपरमणीं श्रीसुन्दरीं वैष्णवीं  
     स्त्रीरूपेण जगद्विमोहनकरीं ज्वालामुखीं नौम्यहम् ॥ १८॥  
  
देवानां भयदायकौसुकठिनौ शुम्भौ निशुम्भस्तथा  
     नानाशस्त्रधरो रिपु धृतिहरौ तौ चण्डमुण्डाङ्कितौ ।  
सङ्ग्रामेऽप्यपराजितौ विकसितौ द्वौ रक्तबीजान्वितौ  
     हत्वैवं सुबलां प्रसन्नवदनां ज्वालामुखीं नौम्यहम् ॥ १९॥  
  
संसारार्णवतारिणीं रविशशिकोटिप्रभां सुप्रभां  
     पापातङ्कनिवारिणीं हरिहरब्रह्मादिभिः संस्तुताम् ।  
दारिद्र्यस्य विनाशिनीं सुकृतिनां जाड्यं हरन्तीं भृशम-  
     ज्ञानान्धमतेः कवित्वजननीं ज्वालामुखीं नौम्यहम् ॥ २०॥  
  
ज्वालामुखि महाज्वाले ज्वालापिङ्गललोचने ।  
ज्वालातेजे महातेजे ज्वालामुखि नमोस्तुते ॥ २१॥  
  
नमो भगवति ज्वाले कालि त्रिपुरसुन्दरि ।  
सर्वबीजपालयत्रि ज्वालामुखि नमोस्तुते ॥ २२॥  
  
आकाशे चण्डिका देवी पाताले भुवनेश्वरी ।  
मर्त्यलोके जयादेवी पायात्त्रिपुरसुन्दरी ॥ २३॥  
  
श्री श्रीशैले स्थिता या प्रहसितवदना पार्वती शूलहस्ता ।  
     वह्निसूर्येन्दुनेत्रा त्रिभुवनजननी षड्भुजा सर्वशक्तिः ।  
शाण्डिल्येनोपनीता, जयति भगवती भक्तिगम्यानुयाता  
     सा नः सिंहासनस्था, ह्यभिमतफलदा शरदा शं करोतु ॥ २४॥  
  
मूलाधाराद्भुतवहकलामिश्रितं भूर्भुवःस्व-  
     र्ब्रह्मस्थानात्परमगहनात्तत्सवितुर्वरेण्यम् ।  
भर्गोदेवः शशिकलमयी धीमहीत्येकरूपं  
     धियो योनः परमममृतं चोदयान्नः परं तत् ॥ २५॥  
  
प्रातःकाले कुमारी कुमुदकलिकया जप्यमालां जपन्ती  
     मध्याह्ने प्रौढरूपा विकसितवदना चारूनेत्रा विशाला ।  
सन्ध्यायां वृद्धरूपा गलितकुचयुगे मुण्डमालां वहन्ती  
     सा देवी दिव्यदेहा, हरिहरनमिता पातु नो ह्यादिमुद्रा ॥ २६॥  
  
चतुर्भुजामर्कसहस्रकोटिभां त्रिलोचनां हारकिरीटशोभिताम् ।  
चतुर्मुखाङकोपगतां महोज्ज्वलां वेदेश्वरीं पञ्चमुखीं नमाम्यहम् ॥ २७॥  
  
वेदैरनेकैरहमेव वेद्यो वेदान्तकृद्वेदविदेव चाहम् ।  
न पुण्यपापे ममनास्ति नाशो न जन्म देहेन्द्रियबुद्धिरस्ति ॥ २८॥  
  
पद्मासनस्थां करपङ्कजाभ्यां रक्तोत्पले सन्दधतीं त्रिनेत्राम् ।  
सम्बिभ्रतीमाभरणानि रक्तां पद्मावतीं पद्ममुखीं नमामि ॥ २९॥  
  
पद्मेशपद्मोदभवपद्मबन्धुमुखाः सुराः पादरजोपि यस्याः ।  
चिन्वन्त आप्ता न गताश्च पारं पद्मावती सा मम सद्यम्गास्तात् ॥ ३०॥  
  
देवीं शुद्धस्फटिकधवलां पञ्चवक्त्रां त्रिनेत्रां  
     दोर्भिर्युक्तां दशभिरभितः शोभितां रत्नहारैः ।  
काद्यं मुण्डं सृणिममसृणं शूलमच्छाच्छधारं  
     सारात्सारं वरमनवरं दक्षहस्तैर्वहन्तीम् ॥ ३१॥  
  
उत्खट्वाङ्गं कठिनविकटं टङ्कमूर्जस्वदङ्कं  
     पाशं ज्ञानामृतरसमयं पुस्तकं चाभयं च ।  
कामं वामैः शुभकरतलैर्बिभ्रतीं विश्ववन्द्यां  
     पद्मां प्रेतोपरिकृतपदां सिद्धलक्ष्मीं नमामि ॥ ३२॥  
  
इच्छाशक्तिप्रथमलहरीमम्बरान्तः प्रवाह-  
     गर्भीभूतां त्रिविधमुदितां पञ्चधा प्रस्फुरन्तीम् ।  
सम्यग्देवीं स्फटिकधवलां, शुद्धकुन्देन्दुवर्णां  
     रुद्रारूढां दशभुजयुतां क्षामगात्रीं नमामि ॥ ३३॥  
  
उद्यद्भास्वत्समाभाविहितरविजयां मुण्डखण्डावनद्धाम् ।  
     ज्योतिर्मौलिं त्रिनेत्रां विविधमणिलसत्कुण्डलामण्डिताङ्गीम् ।  
हारग्रैवेयकाञ्चीगुणमणिनिलयामेक चित्राम्बराढ्या-  
     मम्बां पाशाङ्कुशाढ्याभयवरदकरां सिद्धिदात्रीं नमामि ॥ ३४॥  
  
सन्तःशंसन्त्यमुत्र त्रिजगति जगतीमण्डलं सारभूतं  
     तत्रापि क्ष्माधरं तं त्रिभुवनजननी जन्मने यं प्रपेदे ।  
तत्राप्याहुः शुभानां विघटितविपदां वेश्म काश्मीरदेशं  
     त्वं तत्रानुग्रहार्थं प्रवहसि भविनामों नमस्ते वितस्ते ॥ ३५॥  
  
गङ्गे त्रैलोक्यसारे सकलसुर वधू धौतविस्तीर्णतोये  
     पुण्ये ब्रह्मस्वरूपे हरिचरणरजोहारिणि स्वर्गमार्गे ।  
प्रायश्चित्तं परं नस्तव जलकणिका ब्रह्महत्याद्यघाना  
     कस्त्वां स्तोतुं समर्थस्त्रिजगदघहरे देवि गङ्गे प्रसीद ॥ ३६॥  
  
दृष्टा जन्मशताधर्मं स्पृष्टा जन्मशतत्रयम् ।  
स्नाता जन्मशतोत्थाघं हन्ति गङ्गा कलौ युगे ॥ ३७॥  
  
हरतीयं महापापं गङ्गेश्वरसमुद्भवा ।  
मातृपितृहिते गङ्गे हरिगङ्गे नमोस्तु ते ॥ ३८॥  
  
अन्नपूर्णे सदापूर्णे शङ्करप्राणवल्लभे ।  
ज्ञानवैराग्यसिद्ध्यर्थं भिक्षां देहि नमोस्तु ते ॥ ३९॥  
  
नमः कल्याणदे देवि नमः शङ्करवल्लभे ।  
नमो भक्तिप्रेदे देवि अन्नपूर्णे नमोऽस्तु ते ॥ ४०॥  
  
नित्यानन्दकरी वराभयकरी सौन्दर्यरत्नाकरी  
     निर्धूताखिलघोरपावनकरी प्रत्यक्षमाहेश्वरी ।  
प्रालेयाचलवंशपावनकरी काशीपुराधीश्वरी  
     भिक्षां देहि कृपावलम्बनकरी मातान्नपूर्णेश्वरी ॥ ४१॥  
  
उर्वी सर्वजनेश्वरी हिमवतः पुत्री कृपासागरी  
     नारी नीलसमानकुन्तलधरी नित्यान्नदानेश्वरी ।  
सर्वत्राणकरी सदा सुखकरी काशीपुराधीश्वरी  
     भिक्षां देहि कृपावलम्बनकरी मातान्नपूर्णेश्वरी ॥ ४२॥  
  
इति देवीध्यानरत्नमाला समाप्ता ।  
  
  
  
Encoded and proofread by Aruna Narayanan  
  
