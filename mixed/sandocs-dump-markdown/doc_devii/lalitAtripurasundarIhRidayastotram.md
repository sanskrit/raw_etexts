---
Category: hRidaya, devii, dashamahAvidyA, lalitA, devI
Description-comments: from Kalyan-Mandir magazine
File name: shrIlalitAtripurasundarihRRidayastotram.itx
Indexextra: (Hindi)
Language: Sanskrit
Latest update: October 19, 2014
Location: doc_devii
Proofread by: PP
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subcategory: lalitA
Subject: hinduism/religion
Sublocation: devii
Text title: shrIlalitAtripurasundarihRRidayastotram
Transliterated by: PP
engtitle: Lalitatripurasundari Hridayastotram
itxtitle: lalitAtripurasundarIhRidayastotram
title: ललितात्रिपुरसुन्दरीहृइदयस्तोत्रम्

---
  
 श्रीललितात्रिपुरसुन्दरीहृदयस्तोत्रम्   
  
     ॥ श्रीललितात्रिपुरसुन्दर्यै नमः ॥  
  
॥ अथ श्रीमत् ललितात्रिपुरसुन्दरीहृदयस्तोत्रसाधना ॥  
  
ॐ शुद्धस्फटिकसङ्काशं द्विनेत्रं करुणानिधिम् ।  
वराभयकरं वन्दे श्रीगुरुं शिवरूपिणम् ॥ १॥  
  
भक्ताज्ञानतमोभानुं मूर्ध्नि पङ्कजसंस्थितम् ।  
सदाशिवमयं नित्यं श्रीगुरुं प्रणमाम्यहम् ॥ २॥  
  
श्रीविद्यां जगतां धात्रीं सर्गस्थितिलयेश्वरीम् ।  
नमामि ललितां नित्यं महात्रिपुरसुन्दरीम् ॥ ३॥  
  
बिन्दुत्रिकोणसंयुक्तं वसुकोणसमन्वितम् ।  
दशकोणद्वयोपेतं भुवनारसमन्वितम् ॥ ४॥  
  
दलाष्टकसमोपेतं दलषोडशकान्वितम् ।  
वृत्तत्रयान्वितं भूमिसदनत्रयभूषितम् ॥ ५॥  
  
नमामि ललिताचक्रं भक्तानामेतदिष्टदम् ।  
अमृताम्भोनिधौ तत्र रत्नद्वीपं नमाम्यहम् ॥ ६॥  
  
नानावृक्षमहोद्यानं वन्देऽहं कल्पवाटिकाम् ।  
सन्तानवाटिकां वन्दे हरिचन्दनवाटिकाम् ॥ ७॥  
  
मन्दारवाटिकां वन्दे पारिजाताख्यवाटिकाम् ।  
नमामि तव देवेशि कदम्बवनवाटिकाम् ॥ ८॥  
  
पुष्परागमहारत्नप्राकारं प्रणमाम्यहम् ।  
पद्मरागाख्यमणिभिः प्राकारं सर्वदा भजे ॥ ९॥  
  
गोमेदरत्नप्राकारं वज्रप्राकारमाश्रये ।  
वैडूर्यरत्नप्राकारं प्रणमामि तवेश्वरि ॥ १०॥  
  
इन्द्रनीलाख्यरत्नानां प्राकारं प्रणमाम्यहम् ।  
मुक्तारत्नमयं चैव प्राकारं सर्वदा भजे ॥ ११॥  
  
मरकताख्यमहारत्नप्राकाराय नमस्तव ।  
विद्रुमाख्यमहारत्नप्राकारं तु तवाश्रये ॥ १२॥  
  
माणिक्यमण्डपं वन्दे सहस्रस्तम्भमण्डपम् ।  
ललिते तव देवेशि भजाम्यमृतवापिकाम् ॥ १३॥  
  
आनन्दवापिकां वन्दे भजे चैव विमर्शिकाम् ।  
भजे बालातपोद्गारं चन्द्रिकोद्गारमाश्रये ॥ १४॥  
  
महाशृङ्गारपरिखां महापद्माटवीं भजे ।  
चिन्तामणिमहारत्नगृहराजं नमाम्यहम् ॥ १५॥  
  
पूर्वाम्नायमयं पूर्वद्वारं देवि भजामि ते ।  
दक्षिणाम्नाय रूपं ते दक्षिणद्वारमाश्रये ॥ १६॥  
  
नमामि ते परं द्वारं पश्चिमाम्नायरूपकम् ।  
वन्देऽहमुत्तरं द्वारमुत्तराम्नायरूपकम् ॥ १७॥  
  
ऊर्ध्वाम्नायमऽहं वन्दे ऊर्ध्वद्वारं कुलेश्वरि ।  
ललिते तव देवेशि महासिंहासनं भजे ॥ १८॥  
  
ब्रह्मात्मकमञ्चपादमेकं तव नमाम्यहम् ।  
एकं विष्णुमयं मञ्चपादं तव नमाम्यहम् ॥ १९॥  
  
एकं रुद्रमयं मञ्चपादं तव नमाम्यहम् ।  
मञ्चपादं नमाम्येकं तव देवीश्वरात्मकम् ॥ २०॥  
  
मञ्चैकफलकं वन्दे सदाशिवमयं शुभम् ।  
नमामि ते हंसतूलतलिमां परमेश्वरि ॥ २१॥  
  
भजामि ते हंसतूल महोपाधानमुत्तमम् ।  
कौसुम्भास्तरणं देवि तव नित्यं नमाम्यहम् ॥ २२॥  
  
मानसपूजा ।  
  
महावितानकं वन्दे महाजवनिकां भजे ।  
एवं पूजागृहं ध्यात्वा श्रीचक्रस्य शिवप्रिये ॥ २३॥  
  
मद्दक्षिणे स्थापयामि भागे पुष्पाक्षतादिकम् ।  
अभितस्ते महादेवि दीपाँस्तान् दर्शयाम्यहम् ॥ २४॥  
  
मूलेन त्रिपुराचक्रं तव सम्पूजयाम्यहम् ।  
त्रिभिःखण्डैस्तव त्र्यस्त्रं पूजयामि शिवप्रिये ॥ २५॥  
  
वाय्वग्निजलसंयुक्तप्राणायामैरहं शिवे ।  
शोषणं दाहनं देवि करोम्याप्लावनं तथा ॥ २६॥  
  
त्रिवारं मूलमन्त्रेण प्राणायामं करोम्यहम् ।  
अपसर्पन्तु ते भूता ये भूता भूमिसंस्थिताः ॥ २७॥  
  
ये भूता विघ्नकर्तारस्ते नश्यन्तु शिवाज्ञया ।  
करोम्यनेन मन्त्रेण तालत्रयमहं शिवे ॥ २८॥  
  
नारायणोऽहं ब्रह्माऽहं भैरवोऽहं शिवोऽस्म्यहम् ।  
देवोऽहं परमात्माऽहं महात्रिपुरसुन्दरि ॥ २९॥  
  
ध्यात्वैवं वज्रकवचं न्यासं तव करोम्यहम् ।  
कुमारीबीजसंयुक्तं महात्रिपुरसुन्दरि ॥ ३०॥  
  
मां रक्ष रक्षेति हृदि करोम्यञ्जलिमीश्वरि ।  
नमो देव्यासनायेति ते करोम्यासनं शिवे ॥ ३१॥  
  
चक्रासनं नमस्यामि सर्वमन्त्रासनं भजे ।  
साध्यसिद्धासनं वन्दे मन्त्रैरेभिर्महेश्वरि ॥ ३२॥  
  
करोम्यस्मिंश्चक्रमन्त्रदेवतासनमुत्तमम् ।  
करोम्यथ षडङ्गाख्यं मातृकाश्च करोम्यहम् ॥ ३३॥  
  
वशिन्याद्यष्टकं न्यासं षोढान्यासं करोम्यहम् ।  
महाषोढां ततः कुर्वे नवयोन्याख्यमुत्तमम् ॥ ३४॥  
  
चक्रन्यासं ततः कुर्वे श्रीकण्ठन्यासमुत्तमम् ।  
केशवादि महान्यासं कामन्यासं करोम्यहम् ॥ ३५॥  
  
कलान्यासं ततः कुर्वे कुर्वे कामकलाह्वयम् ।  
पीठन्यासं ततः कुर्वे तत्त्वन्यासं करोम्यहम् ॥ ३६॥  
  
ततः करोमि स्थित्यादिन्यासं तत् त्रिपुरेश्वरि ।  
ततः शुद्धोदकेनाहं वामभागे महेश्वरि ॥ ३७॥  
  
करोमि मण्डलं वृत्तं चतुरस्रं शिवप्रिये ।  
पुष्पैरभ्यर्च्य साधारं शङ्खं संस्थापयाम्यहम् ॥ ३८॥  
  
अर्चयामि षडङ्गेन जलमापूरयाम्यहम् ।  
ददामि चादिमं बिन्दुं कुर्वे मूलाभिमन्त्रितम् ॥ ३९॥  
  
तज्जलेन जगन्मातस्त्रिकोणं वृत्तसंयुतम् ।  
षट्कोणं चतुरस्त्रं च मण्डलं प्रकरोम्यहम् ॥ ४०॥  
  
विद्यया पूजनं मध्ये खण्डैस्त्र्यस्त्राभिपूजनम् ।  
बीजावृत्या कोणषट्कं पूजयामि शिवप्रिये ॥ ४१॥  
  
तस्मिन् दशकलायुक्तमग्निमण्डलमाश्रये ।  
धूमार्चिषं नमस्यामि ऊष्मां च ज्वलिनीं भजे ॥ ४२॥  
  
ज्वलिनीं च नमस्यामि वन्देऽहं विस्फुल्लिङ्गिनीम् ।  
सुश्रियं च सुरूपां च कपिलां प्रणमाम्यहम् ॥ ४३॥  
  
नौमि हव्यवहां नित्यं भजे कव्यवहां कलाम् ।  
यादिभिः सहिता वह्नेः कला दश तथा भजे ॥ ४४॥  
  
सूर्यस्य मण्डलं तत्र कलाद्वादशकात्मकम् ।  
अर्घ्यपात्रे त्वऽहं वन्दे तपिनीं तापिनीं भजे ॥ ४५॥  
  
धूम्रां मरीचिं वन्देऽहं ज्वालिनीं च रुचिं भजे ।  
सुषुम्णां भोगदां वन्दे भजे विश्वां च बोधिनीम् ॥ ४६॥  
  
धारिणीं च क्षमां वन्दे सौरा एताः कला भजे ।  
सोमस्य मण्डलं तत्र कलाः षोडशकात्मकाः ॥ ४७॥  
  
अर्घ्यामृतात्मकं वन्देऽमृतां मानदां स्तुवे ।  
पूषां तुष्टिं भजे पुष्टिं रतिं धृतिमहं भजे ॥ ४८॥  
  
शशिनीं चन्द्रिकां वन्दे कान्तिं ज्योत्स्नां श्रियं भजे ।  
नौमि प्रीतिं चाङ्गदां च पूर्णां पूर्णामृतां भजे ॥ ४९॥  
  
स्वरैः षोडशभिर्युक्ता भजे सोमस्य वै कलाः ।  
त्रिकोणलेखनं कुर्वे अकथादिसुरेखकम् ॥ ५०॥  
  
हळक्षवर्णसंयुक्तं स्थितान्तर्हंसभास्वरम् ।  
वाक्कामशक्तिसंयुक्तं हंसेनाराधयाम्यहम् ॥ ५१॥  
  
वृत्ताद्बहिः षडस्रे च लेखनं प्रकरोम्यहम् ।  
पुरोभागादि षट्कोणं षडङ्गेनार्चयाम्यहम् ॥ ५२॥  
  
श्रीविद्यायाः सप्तवारं करोम्यत्राभिमन्त्रणम् ।  
समर्पयामि विश्वेशि तस्मिन् गन्धाक्षतादिकम् ॥ ५३॥  
  
ध्यायामि पूजाद्रव्यं ते सर्वं विद्यामयं शुभम् ।  
चतुर्नवति सन्मन्त्रान् स्पृष्ट्वा तत्प्रजपाम्यहम् ॥ ५४॥  
  
वह्नेर्दशकलाः सूर्यकलाद्वादशकं भजे ।  
आश्रये षोडशकलास्तत्र सोमस्य कामदाः ॥ ५५॥  
  
सृष्टिमृद्धिं स्मृतिं वन्दे मेधां कान्तिं नमाम्यहम् ।  
लक्ष्मीं धृतिं स्थिरांवन्दे स्थितिं सिद्धिं भजाम्यहम् ॥ ५६॥  
  
एतां ब्रह्मकलां वन्दे जरां तां पालिनीं भजे ।  
शान्तिं नमामीश्वरीं च रतिं वन्दे च कामिकाम् ॥ ५७॥  
  
वरदां ह्लादिनीं वन्दे प्रीतिं दीर्घां भजाम्यहम् ।  
टादिभिः सहिता विष्णोः कला दश तथा भजे ॥ ५८॥  
  
एता विष्णोः कला वन्दे तीक्ष्णां रौद्रीं भयां तथा ।  
निद्रां तन्द्रां क्षुधां वन्दे नमामि क्रोधिनीं क्रियाम् ॥ ५९॥  
  
उद्गारीं च भजे मृत्युमेता रुद्रकला भजे ।  
पीतां श्वेतां भजे नित्यमरुणां च तथा भजे ॥ ६०॥  
  
भजेऽसितां तथाऽनन्तां षादिभिः सहितास्तथा ।  
ईश्वरस्य कला ह्येता वन्दे नित्यमभीष्टदाः ॥ ६१॥  
  
निवृत्तिं च प्रतिष्ठां च विद्यां शान्तिं नमाम्यहम् ।  
इन्धिकां दीपिकां चैव रेचिकां मोचिकां तथा ॥ ६२॥  
  
परां सूक्ष्मां नमस्यामि नौमि सूक्ष्मामृतां कलाम् ।  
वन्दे ज्ञानां कलां चैव तथा ज्ञानामृतां कलाम् ॥ ६३॥  
  
आप्यायिनीं व्यापिनीं च व्योमरूपां नमाम्यहम् ।  
कलाः सदाशिवस्यैताः षोडश प्रणमाम्यहम् ॥ ६४॥  
  
हांसाख्यं च महामन्त्रं ज्योतिषं हंसमाश्रये ।  
प्रतत्प्रथमविश्वान्तं मन्त्रं ज्योतिषमाश्रये ॥ ६५॥  
  
त्र्यम्बकं च नमस्यामि तद्विष्णोः प्रणमाम्यहम् ।  
विष्णुर्योनिं मूलविद्यां मन्त्रैरेभिरनुत्तमैः ॥ ६६॥  
  
अमृतं मन्त्रितं वन्दे चतुर्नवतिभिस्तव ।  
अखण्डैकरसानन्दकरेऽपरसुधात्मनि ॥ ६७॥  
  
स्वच्छन्दस्फुरणामत्र निधेह्यकुलरूपिणि ।  
अकुलस्थामृताकारे शुद्धज्ञानकरे परे ॥ ६८॥  
  
अमृतत्वं निधेह्यस्मिन् वस्तुनि क्लिन्नरूपिणि ।  
तद्रूपिण्यैकरस्यत्वं कृत्वा ह्येतत्स्वरूपिणि ॥ ६९॥  
  
भूत्वा परामृताऽऽकारा मयि चित्स्फुरणं कुरु ।  
अमृतेशीं नमस्यामि सर्वदामृतवर्षिणीम् ॥ ७०॥  
  
वाग्वादिनीं नमस्यामि श्रीविद्यां प्रणमाम्यहम् ।  
एभिर्मनूत्तमैर्वन्दे मन्त्रितं परमामृतम् ॥ ७१॥  
  
ज्योतिर्मयमिदं कुर्वे परमर्घ्यं महेश्वरि।  
तद्बिन्दुभिर्मे शिरसि त्रिगुरून् पूजयाम्यहम् ॥ ७२॥  
  
ब्रह्माऽहमस्मि तद्बिन्दुं कुण्डलिन्या जुहोम्यहम् ।  
हृच्चक्रस्था महादेवीं महात्रिपुरसुन्दरीम् ॥ ७३॥  
  
निरस्तमोहतिमिरां साक्षात् संवित्स्वरूपिणीम् ।  
नासापुटे परकलामथ निर्गमयाम्यहम् ॥ ७४॥  
  
समानयामि तां हस्ते त्रिखण्डकुसुमाञ्जलौ ।  
जगन्मातर्महादेवि महात्रिपुरसुन्दरि ॥ ७५॥  
  
सुधाचैतन्यमूर्तिं ते कल्पयामि नमः शिवे ।  
अनेन मनुना देवि यन्त्रे त्वां स्थापयाम्यहम् ॥ ७६॥  
  
महापद्मवनान्तःस्थे कारणानन्दविग्रहे ।  
सर्वभूतहिते मातरेह्येहि परमेश्वरि ॥ ७७॥  
  
देवेशि भक्तिसुलभे सर्वावरणसंयुते ।  
यावत् त्वां पूजयिष्यामि तावत् त्वं सुस्थिरा भव ॥ ७८॥  
  
अनेन मन्त्रयुग्मेन त्वामत्रावाहयाम्यहम् ।  
कल्पयामि नमः पाद्यमर्घ्यं ते कल्पयाम्यहम् ॥ ७९॥  
  
सुगन्धतैलाभ्यङ्गं च मज्जशालाप्रवेशनम् ।  
कल्पयामि नमस्तस्मिन् मणिपीठोपवेशनम् ॥ ८०॥  
  
दिव्यस्नानीयमीशानि गृहाणोद्वर्तनं शुभम् ।  
गृहाणोष्णोदकस्नानं कल्पयामि नमस्तव ॥ ८१॥  
  
हेमकुम्भच्युतैस्तीर्थैः कल्पयाम्यभिषेचनम् ।  
कल्पयामि नमस्तुभ्यं धौतेन परिमार्जनम् ॥ ८२॥  
  
बालभानुप्रतीकाशं दुकूलपरिधानकम् ।  
अरुणेन दुकूलेनोत्तरीयं कल्पयामि ते ॥ ८३॥  
  
प्रवेशनं कल्पयामि तवालेपनमण्डपम् ।  
नमस्ते कल्पयाम्यत्र मणिपीठोपवेशनम् ॥ ८४॥  
  
अष्टगन्धैः कल्पयामि सर्वाङ्गेषु विलेपनम् ।  
कालागरु महाधूपस्तव केशभरस्य हि ॥ ८५॥  
  
मल्लिकामालतीजातीचम्पकादिमनोरमैः ।  
रचिताःकुसुमैर्मालाः कल्पयामि नमस्तव ॥ ८६॥  
  
प्रवेशनं कल्पयामि नमो भूषणमण्डपम् ।  
उपवेशं रत्नपीठे तत्र ते कल्पयाम्यहम् ॥ ८७॥  
  
नवमाणिक्यमुकुटं तच्चन्द्रशकलं ततः ।  
ततः सीमन्तसिन्दूरं ततस्तिलकमुत्तमम् ॥ ८८॥  
  
कालाञ्जनं कल्पयामि पालीयुगलमुत्तमम् ।  
मणिकुण्डलयुग्मं ते नासाभरणमीश्वरि ॥ ८९॥  
  
ते कल्पयामि त्रिपुरे ललिताऽधरयावकम् ।  
अथाऽऽद्यभूषणं कण्ठे हेमचिन्ताकमुत्तमम् ॥ ९०॥  
  
पदकं ते कल्पयामि महापदकमुत्तमम् ।  
कल्पयामि नमो मुक्तावलिमेकावलिं च ते ॥ ९१॥  
  
छन्नवीरं च केयूरयुगलानां चतुष्टयम् ।  
वलयावलिमीशानि ऊर्मिकावलिमीश्वरि ॥ ९२॥  
  
काञ्चीदामकटीसूत्रं सौभाग्याभरणं च ते ।  
त्रिपुरे पादकटकं कल्पये रत्ननूपुरम् ॥ ९३॥  
  
पादाङ्गुलीयकं तुभ्यं पाशमेककरे तव ।  
अन्यस्मिन्नङ्कुशं देवि पुण्ड्रेक्षुधनुषं परे ॥ ९४॥  
  
अपरे पुष्पबाणाँश्च श्रीमन्माणिक्यपादुके ।  
नवावरणदेवीभिर्महाचक्राधिरोहणम् ॥ ९५॥  
  
कामेश्वराङ्कपर्यङ्क उपवेशनमुत्तमम् ।  
सुधासवाख्यं चषकं ततः आचमनीयकम् ॥ ९६॥  
  
कर्पूरवीटिकां तुभ्यं कल्पयामि नमः शिवे ।  
आनन्दोल्लासवेलासहासं ते कल्पयाम्यहम् ॥ ९७॥  
  
मङ्गलारार्तिकं देवि छत्रं ते कल्पयाम्यहम् ।  
ततश्चामरयुग्मं ते दर्पणं कल्पयाम्यहम् ॥ ९८॥  
  
तालवृन्तं कल्पयामि गन्धं पुष्पं महेश्वरि ।  
धूपं दीपं च नैवेद्यं कल्पयामि नमस्तव ॥ ९९॥  
  
अथाऽहं वैन्दवे चक्रे सर्वानन्दमयात्मिके ।  
रत्नसिंहासने रम्ये समासीनां शिवप्रियाम् ॥ १००॥  
  
ध्यानम् ।  
  
उद्यद्भानुसहस्राभ्यां जपापुष्पसमप्रभाम् ।  
नवरत्नप्रभादीप्तमुकुटेन विराजिताम् ॥ १०१॥  
  
चन्द्ररेखासमोपेतां कस्तूरीतिलकाञ्चिताम् ।  
कामकोदण्डसौन्दर्यनिर्जितभ्रूलतायुगाम् ॥ १०२॥  
  
अञ्जनाञ्चितनेत्रां तां पद्मपत्रनिभेक्षणाम् ।  
मणिकुण्डलसंयुक्तकर्णद्वयविराजिताम् ॥ १०३॥  
  
मुक्तामाणिक्यखचितनासिकाभरणान्विताम् ।  
मदपाटलसंयुक्तकपोलयुगलान्विताम् ॥ १०४॥  
  
पक्वबिम्बफलाभासाधरद्वयविराजिताम् ।  
शुद्धमुक्तावलिप्रख्यदन्तपङ्क्तिविराजिताम् ॥ १०५॥  
  
ताम्बूलपूरितमुखीं सुस्मितास्यविराजिताम् ।  
आद्यभूषणसंयुक्तां हेमचिन्ताकसंयुताम् ॥ १०६॥  
  
पदकेन समोपेतां महापदकसंयुताम् ।  
मुक्तावलिसमोपेतामेकावलिविराजिताम् ॥ १०७॥  
  
केयूराङ्गदसंयुक्तचतुर्बाहुविराजिताम् ।  
अष्टगन्धसमोपेतां श्रीचन्दनविलेपनाम् ॥ १०८॥  
  
हेमकुम्भसमप्रख्यस्तनद्वयविराजिताम् ।  
रक्तवस्त्रपरीधानां रक्तकञ्चुकसंयुताम् ॥ १०९॥  
  
सूक्ष्मरोमावलीयुक्ततनुमध्यविराजिताम् ।  
मुक्तामाणिक्यखचितकाञ्चीयुतनितम्बिनीम् ॥ ११०॥  
  
सदाशिवाङ्कस्थपृथुमहाजघनमण्डलाम् ।  
कदलीस्तम्भसङ्काशऊरुयुग्मविराजिताम् ॥ १११॥  
  
कदलीकान्तिसङ्काशजङ्घायुगलशोभिताम् ।  
गूढगुल्फद्वयोपेतां रक्तपादयुगान्विताम् ॥ ११२॥  
  
ब्रह्माविष्णुमहादेवशिरोमुकुटजातया ।  
कान्त्या विराजितपदां भक्तत्राणपरायणाम् ॥ ११३॥  
  
इक्षुकार्मुकपुष्पेषु पाशाङ्कुशधरां पराम् ।  
संवित्स्वरूपिणीं देवीं ध्यायामि परमेश्वरीम् ॥ ११४॥  
  
इति ध्यानम् ।  
  
प्रदर्शयाम्यथ शिवे नवमुद्रा वरप्रदाः ।  
त्वां तर्पयामि त्रिपुरे त्रिधा मूलेन पार्वति ॥ ११५॥  
  
आग्नेय्यामीशदिग्भागे नैऋत्यां मारुते तथा ।  
मध्ये दिक्षु षडङ्गानि क्रमादभ्यर्चयाम्यहम् ॥ ११६॥  
  
आद्यां कामेश्वरीं वन्दे नमामि भगमालिनीम् ।  
नित्यक्लिन्नां नमस्यामि भेरुण्डां प्रणमाम्यहम् ॥ ११७॥  
  
वह्निवासां नमस्यामि महावज्रेश्वरीं स्तुवे ।  
शिवदूतीं नमस्यामि त्वरितां कुलसुन्दरीम् ॥ ११८॥  
  
नित्यां नीलपताकां च विजयां सर्वमङ्गलाम् ।  
ज्वालामालां च चित्रां च महानित्यां च संस्तुवे ॥ ११९॥  
  
दिव्यौघेभ्यो नमस्यामि परेशपरमेश्वरीम् ।  
मित्रेशमथ षष्ठीशमुड्डीशं प्रणमाम्यहम् ॥ १२०॥  
  
चर्यानाथं नमस्यामि लोपामुद्रामहं भजे ।  
अगस्त्यं प्रणमस्यामि सिद्धौघे कालतापनम् ॥ १२१॥  
  
धर्माचार्यं नमस्यामि मुक्तकेशीश्वरं भजे ।  
भजे दीपकलानाथं मानवौघे ततः परम् ॥ १२२॥  
  
विष्णुदेवं नमस्यामि प्रभाकरमहं भजे ।  
तेजोदेवं नमस्यामि मनोजमथ संस्तुवे ॥ १२३॥  
  
कल्याणदेवं कलये रत्नदेवं भजाम्यहम् ।  
वासुदेवं नमस्यामि श्रीरामानन्दमाश्रये ॥ १२४॥  
  
परमेष्ठिगुरुं वन्दे परमं गुरुमाश्रये ।  
श्रीगुरुं प्रणमस्यामि मूर्ध्नि ब्रह्मबिले स्थितम् ॥ १२५॥  
  
कं बिलेऽहं नमस्यामि श्रीगुरोः पादुकां ततः ।  
अथ प्राथमिके देवि चतुरस्रे तवेश्वरि ॥ १२६॥  
  
अणिमां लघिमां वन्दे महिमां प्रणमाम्यहम् ।  
ईशित्वसिद्धिं वन्देऽहं वशित्वं च नमाम्यहम् ॥ १२७॥  
  
प्राकाम्यसिद्धिं वन्देऽहं भुक्तिमिच्छामहं भजे ।  
प्राप्तिसिद्धिं सर्वकामप्रदासिद्धिमहं भजे ॥ १२८॥  
  
मध्यमे चतुरस्रेऽहं ब्राह्मीं माहेश्वरीं भजे ।  
कौमारीं वैष्णवीं वन्दे वाराहीं प्रणमाम्यहम् ॥ १२९॥  
  
माहेन्द्रीमपि चामुण्डां महालक्ष्मीमहं भजे ।  
तृतीये चतुरस्रेऽहं सर्वसङ्क्षोभिणीं भजे ॥ १३०॥  
  
सर्वविद्राविणीं मुद्रां सर्वाकर्षिणिकां भजे ।  
मुद्रां वशङ्करीं वन्दे सर्वोन्मादिनिकां भजे ॥ १३१॥  
  
भजे महाङ्कुशां मुद्रां खेचरीं प्रणमाम्यहम् ।  
बीजमुद्रां योनिमुद्रां भजे सर्वत्रिखण्डिनीम् ॥ १३२॥  
  
त्रैलोक्यमोहनं चक्रं नमामि ललिते तव ।  
नमामि योगिनीं तत्र प्रकटाख्यामभीष्टदाम् ॥ १३३॥  
  
सुधार्णवासनं वन्दे तत्र ते परमेश्वरि ।  
चक्रेश्वरीं तत्र वन्दे त्रिपुरां परमेश्वरीम् ॥ १३४॥  
  
सर्वेसङ्क्षोभिणीं मुद्रां ततोऽहं कलये शिवे ।  
अथाऽहं षोडशदले कामाकर्षणिकां भजे ॥ १३५॥  
  
बुद्ध्याकर्षणिकां वन्देऽहङ्कार्षणीं भजे ।  
शब्दाकर्षणिकां वन्दे स्पर्शाकर्षणिकां भजे ॥ १३६॥  
  
रूपाकर्षणिकां वन्दे रसाकर्षणिकां भजे ।  
गन्धाकर्षणिकां वन्दे चित्ताकर्षणिकां भजे ॥ १३७॥  
  
धैर्याकर्षणिकां वन्दे स्मृत्याकर्षणिकां भजे ।  
नामाकर्षणिकां वन्दे बीजाकर्षणिकां भजे ॥ १३८॥  
  
आत्माकर्षणिकां वन्दे ह्यमृताकर्षणीं भजे ।  
शरीराकर्षणीं वन्दे नित्यां श्रीपरमेश्वरीम् ॥ १३९॥  
  
सर्वाशापूरकं चक्रं कलयेऽहं तवेश्वरि ।  
गुप्ताख्यां योगिनीं वन्दे तत्राऽहं गुप्तपूजिताम् ॥ १४०॥  
  
पीताम्बुजासनं तत्र नमामि ललिते तव ।  
त्रिपुरेशीं महादेवीं भजामीष्टार्थंसिद्धिदाम् ॥ १४१॥  
  
सर्वंविद्राविणीं मुद्रां तत्राऽहं तां विचिन्तये ।  
शिवे तवाष्टपत्रेऽहमनङ्गकुसुमां भजे ॥ १४२॥  
  
अनङ्गमेखलां वन्दे ह्यनङ्गमदनां भजे ।  
ततोऽहं प्रणमस्यामि ह्यनङ्गमदनातुराम् ॥ १४३॥  
  
अनङ्गरेखां कलये भजे तेऽनङ्गवेगिनीम् ।  
भजेऽनङ्गाङ्कुशां देवि तव चानङ्गमालिनीम् ॥ १४४॥  
  
सर्वसङ्क्षोभणं चक्रं तत्राऽहं कलये सदा ।  
वन्दे गुप्ततराख्यां तां योगिनीं सर्वकामदाम् ॥ १४५॥  
  
तत्राऽहं प्रणमस्यामि देव्यात्मासनमुत्तमम् ।  
नमामि जगदीशानीमऽहं त्रिपुरसुन्दरीम् ॥ १४६॥  
  
सर्वाकर्षणिकां मुद्रां तत्राऽहं कलयामि ते ।  
भुवनारे तव शिवे सर्वसङ्क्षोभिणीं भजे ॥ १४७॥  
  
सर्वविद्राविणीं वन्देऽहं सर्वाकर्षिणिकां भजे ।  
सकलाह्लादिनीं वन्दे सर्वसम्मोहिनीं भजे ॥ १४८॥  
  
सकल स्तम्भिनीं वन्दे कलये सर्वजृम्भिनीम् ।  
वशङ्करीं नमस्यामि सर्वरञ्जनिकां भजे ॥ १४९॥  
  
सकलोन्मादिनीं वन्दे भजे सर्वार्थसाधिनीम् ।  
सम्पत्तिपूरिणीं वन्दे सर्वमन्त्रमयीं भजे ॥ १५०॥  
  
भजाम्यहं ततः शक्तिं सर्वद्वन्द्वक्षयङ्करीम् ।  
तत्राऽहं कलये चक्रं सर्वसौभाग्यदायकम् ॥ १५१॥  
  
नमामि जगतां धात्रीं सम्प्रदायाख्ययोगिनीम् ।  
शिवे तव नमस्यामि श्रीचक्रासनमुत्तमम् ॥ १५२॥  
  
नमामि जगदीशानीमहं त्रिपुरवासिनीम् ।  
कलयेऽहं तव शिवे मुद्रां सर्ववशङ्करीम् ॥ १५३॥  
  
बहिर्दशारे ते देवि सर्वसिद्धिप्रदां भजे ।  
सर्वसम्पत्प्रदां वन्दे भजे सर्वप्रियङ्करीम् ॥ १५४॥  
  
नमाम्यहं ततो देवीं सर्वमङ्गलकारिणीम् ।  
सर्वकामप्रदां वन्दे सर्वदुःखविमोचिनीम् ॥ १५५॥  
  
सर्वमृत्युप्रशमनीं सर्वविघ्ननिवारिणीम् ।  
सर्वाङ्गसुन्दरीं देवीं सर्वसौभाग्यदायिनीम् ॥ १५६॥  
  
सर्वार्थसाधकं चक्रं तथाऽहं कलये सदा ।  
कलयामि ततो देवीं कुलोत्तीर्णाख्ययोगिनीम् ॥ १५७॥  
  
सर्वमन्त्रासनं वन्दे त्रिपुराश्रीयमाश्रये ।  
कलयामि ततो मुद्रां सर्वोन्मादनकारिणीम् ॥ १५८॥  
  
अन्तर्दशारे ते देवि सर्वज्ञां प्रणमाम्यहम् ।  
सर्वशक्तिं नमस्यामि सर्वैश्वर्यप्रदां भजे ॥ १५९॥  
  
सर्वज्ञानमयीं वन्दे सर्वव्याधिविनाशिनीम् ।  
सर्वाधारस्वरूपां च सर्वपापहरां भजे ॥ १६०॥  
  
सर्वानन्दमयीं वन्दे सर्वरक्षास्वरूपिणीम् ।  
प्रणमामि महादेवीं सर्वेप्सितप्रदां भजे ॥ १६१॥  
  
सर्वरक्षाकरं चक्रं तत्राऽहं कलये सदा ।  
निगर्भयोगिनीं वन्दे तत्राऽहं परमेश्वरीम् ॥ १६२॥  
  
साध्यसिंहासनं वन्दे भजे त्रिपुरमालिनीम् ।  
कलयामि ततो देवि मुद्रां सर्वमहाङ्कुशाम् ॥ १६३॥  
  
अष्टारे वशिनीं वन्दे भजे कामेश्वरीं सदा ।  
मोदिनीं विमलां वन्दे ह्यरुणां जयिनीं भजे ॥ १६४॥  
  
सर्वेश्वरीं नमस्यामि कौलिनीं प्रणमाम्यहम् ।  
सर्वरोगहरं चक्रं तवाऽहं देवि चिन्तये ॥ १६५॥  
  
रहस्ययोगिनीं देवीं सदाऽहं कलयामि ते ।  
नमामि त्रिपुरासिद्धां भजे मुद्रां च खेचरीम् ॥ १६६॥  
  
महात्रिकोणस्य बाह्ये चतुर्दिक्षु महेश्वरि ।  
नमामि जृम्भ्णान् बाणान् चापं सम्मोहनं भजे ॥ १६७॥  
  
पाशं वशङ्करं वन्दे भजे स्तम्भनमङ्कुशम् ।  
त्रिकोणेऽहं जगद्धात्रीं महाकामेश्वरीं भजे ॥ १६८॥  
  
महावज्रेश्वरीं  वन्दे महाश्रीमालिनीं भजे ।  
महाश्रीसुन्दरीं वन्दे सर्वकामफलप्रदाम् ॥ १६९॥  
  
सर्वसिद्धिप्रदं चक्रं तव देवि नमाम्यहम् ।  
नमाम्यतिरहस्याख्यां योगिनीं तत्र कामदाम् ॥ १७०॥  
  
त्रिपुराम्बां नमस्यामि बीजमुद्रां नमाम्यहम् ।  
मूलमन्त्रेण ललिते त्वां बिन्दौ पूजयाम्यहम् ॥ १७१॥  
  
सर्वानन्दमयं चक्रं नमामि ललिते तव ।  
परापररहस्याख्यां योगिनीं कलये सदा ॥ १७२॥  
  
महाचक्रेश्वरीं वन्दे योनिमुद्रामहं भजे ।  
धूपादिकं सर्वमयि ते कल्पयाम्यहम् ॥ १७३॥  
  
त्वत्प्रीतये महामुद्रां दर्शयामि ततः शिवे ।  
त्रिधा त्वां मूलमन्त्रेण तर्पयामि ततः शिवे ॥ १७४॥  
  
शाल्यन्नं मधुसंयुक्तं पायसापूपसंयुतम् ।  
घृतसूपसमायुक्तं सर्वभक्ष्यसमन्वितम् ॥ १७५॥  
  
ससितं क्षीरसंयुक्तं बहुशाकसमन्वितम् ।  
निक्षिप्य काञ्चने पात्रे नैवेद्यं कल्पयामि ते ॥ १७६॥  
  
सङ्कल्प्य बिन्दुना वक्त्रं कुचौ बिन्दुद्वयेन च ।  
योनिं तु सपरार्धेन कृत्वा श्रीत्रिपुरे तव ॥ १७७॥  
  
एतत् कामकलारूपं भक्तानां सर्वकामदम् ।  
सर्वसम्पत्प्रदं वन्दे नमस्ते त्रिपुरेश्वरि ॥ १७८॥  
  
वामभागे त्रिकोणं च वृत्तं च चतुरस्रकम् ।  
कृत्वा गन्धाक्षताद्यैश्च ह्यर्चयामि महेश्वरि ॥ १७९॥  
  
वाग्भवाद्यं नमस्यामि तत्र व्यापकमण्डलम् ।  
जलयुक्तार्द्रान्नयुक्तं मकारत्रयभाजनम् ॥ १८०॥  
  
तत्र विन्यस्य दास्यामि भूतेभ्यो बलिमुत्तमम् ।  
नमस्ते देवदेवेशि नमस्त्रैलोक्यवन्दिते ॥ १८१॥  
  
नमः परशिवाङ्कस्थे नमस्त्रिपुरसुन्दरि ।  
प्रदक्षिणां नमस्कारं मनसाऽहं करोमि ते ॥ १८२॥  
  
ततः सकलमन्त्राणां सम्राज्ञीं परमेश्वरीम् ।  
प्रजपामि महाविद्यां त्वत्प्रीत्यार्थमहं सदा ।  
तव विद्यां प्रजप्त्वाऽथ स्तौमि त्वां परमेश्वरीम् ॥ १८३॥  
  
महादेवि महेशानि सदाशिव महाप्रिये ।  
महानित्ये महासिद्धे त्वामहं शरणं व्रजे ॥ १८४॥  
  
जय त्वं त्रिपुरे देवि ललिते जगदीश्वरि ।  
सदाशिवप्रियकरि पाहि मां करुणाकरि ॥ १८५॥  
  
जगन्मातर्जगद्रूपे जगदीश्वरवल्लभे ।  
जगन्मये जगस्तुल्ये गौरि त्वामहमाश्रये ॥ १८६॥  
  
अनाद्ये सर्वलोकानामाद्ये भक्तेष्टदायिनि ।  
गिरिराजस्य तनये नमस्ते त्रिपुरेश्वरि ॥ १८७॥  
  
जयादिदेवदेवेशि ब्रह्ममातर्नमोऽस्तु ते ।  
विष्णुमातरनाद्यन्ते हरमातः सुरेश्वरि ॥ १८८॥  
  
ब्रह्मादिसुरसंस्तुत्ये लोकत्रयवशङ्करि ।  
सर्वसम्पत्प्रदे नित्ये त्वामहं कलये सदा ॥ १८९॥  
  
नित्यानन्दे निराधारे चिद्रूपिणि शिवप्रिये ।  
अणिमादिगुणाधारे त्वां सदा कलयाम्यहम् ॥ १९०॥  
  
ब्राह्म्यादिमातृसंस्तुत्ये सर्वावरणसंयुते ।  
ज्योतिर्मये महारूपे पाहि मां त्रिपुरे सदा ॥ १९१॥  
  
लक्ष्मीवाण्यादिसम्पूज्ये ब्रह्मविष्णुशिवस्तुते ।  
भजामि तव पादाब्जं सर्वकामफलप्रदम् ॥ १९२॥  
  
सर्वशक्तिसमोपेतं सर्वाभीष्टफलप्रदे ।  
नमामि तव पादाब्जं देवि त्रिपुरसुन्दरि ॥ १९३॥  
  
त्वत्प्रियार्थं ततः कांश्चिच्छक्तिं सम्पूजयाम्यहम् ।  
मपञ्चकेन तां शक्तिं तर्पयामि महेश्वरि ॥ १९४॥  
  
तयोपेतं हविःशेषं चिदग्नौ प्रजुहोम्यहम् ।  
त्वत्प्रियार्थं महादेवि ममाभीष्टार्थसिद्धये ॥ १९५॥  
  
बद्ध्वा तां खेचरीं मुद्रां क्षमस्वोद्वासयाम्यहम् ।  
तिष्ठ मे हृदये नित्यं त्रिपुरे परमेश्वरि ॥ १९६॥  
  
जगदम्बे महाराज्ञि महाशक्ति शिवप्रिये ।  
हृच्चक्रे तिष्ठ सततं महात्रिपुरसुन्दरि ॥ १९७॥  
  
सर्वलोकैकसम्पूज्ये सकलावरणैर्युते ।  
हृच्चक्रे तिष्ठ मे नित्यं महात्रिपुरसुन्दरि ॥ १९८॥  
  
          ॥ फलश्रुति ॥  
  
एतत् त्रिपुरसुन्दर्या हृदयं सर्वकामदम् ।  
महारहस्यं परमं दुर्लभं दैवतैरपि ॥ १॥  
  
साक्षात् सदाशिवेनोक्तं गुह्याद्गुह्यमनुत्तमम् ॥ २॥  
  
यः पठेन्नित्यमेकाग्रः शृणुयाद् वा समाहितः ।  
नित्यपूजाफलं देव्याः स लभेन्नात्र संशयः ॥ ३॥  
  
पापैः स मुच्यते सद्यः कायवाक्चित्तसम्भवैः ।  
सर्वजन्मसमुद्भूतैर्ज्ञानकृतैरपि ॥ ४॥  missing letter or word  
  
सर्वक्रतुषु यत्पुण्यं सर्वतीर्थेषु यत् फलम् ।  
तत्पुण्यं लभते नित्यं मानवो नात्र संशयः ॥ ५॥  
  
अचलां लभते लक्ष्मीं त्रैलोक्ये चापि दुर्लभाम् ।  
साक्षाद् विष्णुसमो मर्त्यो शीघ्रमेव भवेत् सदा ॥ ६॥  
  
अष्टैश्वर्यमवाप्नोति स शीघ्रं मानवोत्तमः ।  
गुटिकापादुकासिद्ध्याद्यष्टकं शीघ्रमश्नुते ॥ ७॥  
  
शङ्खाद्या निध्यो वाऽपि तं नित्यं पर्युपासते ।  
वश्यादीन्यष्टकर्माणि शीघ्रं सिद्ध्यन्ति सर्वदा ॥ ८॥  
  
भूलोकस्थाः सर्वनार्यः पातालस्थाः सदाङ्गनाः ।  
सर्वलोकस्थिताः सर्वा याश्चान्यारूपगर्विताः ॥ ९॥  
  
रमन्ते तेन सततं शीघ्रं वश्या न संशयः ।  
राजाद्याः सकला मर्त्याः हरहर्यादयः सुराः ॥ १०॥  
  
अनन्ताद्या महानागाः सिद्धयोगेश्वरादयः ।  
ऋषयो मुनयो यक्षास्तं नित्यं पर्युपासते ॥ ११॥  
  
महतीं कीर्तिमाप्नोति शिवविष्णुसमप्रभाम् ।  
परमं योगमासाद्य खेचरो जायते सदा ॥ १२॥  
  
अपमृत्युविनिर्मुक्तः कालमृत्युविवर्जितः ।  
परमायुष्यमाप्नोति हरहर्यादिदुर्लभम् ॥ १३॥  
  
अश्रुतानि च शास्त्राणि व्याचष्टे विधिवत् सदा ।  
मूढोऽपि सर्वविद्यावान् दक्षिणामूर्तिवद्भवेत् ॥ १४॥  
  
ग्रहभूतपिशाचाद्या यक्षगन्धर्वराक्षसाः ।  
एतस्य स्मरणादेव विनश्यन्ति हि सर्वदा ॥ १५॥  
  
तद्गात्रं प्राप्य सकलं विषं सद्यो विनश्यति ।  
सहस्रकामसङ्काशः कान्त्या यः सर्वदा भवेत् ॥ १६॥  
  
तस्मादेतत् पठेत् स्तोत्रं त्रिपुराहृदयं शुभम् ।  
जपेद् यः सर्वदा साक्षाद् भवेद् देवीस्वरूपकः ॥ १७॥  
  
साङ्गं त्रिपुरसुन्दर्या नित्यपूजाफलं लभेत् ।  
विमुक्तो रोगसङ्घातैरारोग्यं महदश्नुते ॥ १८॥  
  
प्राप्नोति महदैश्वर्यं सर्वविद्यानिधिर्भवेत् ।  
तत्करस्पर्शमात्रेण नरो ब्राह्मणतां लभेत् ॥ १९॥  
  
मुच्यते सकलैर्विघ्नैः स नित्यं मानवोत्तमः ।  
स भुङ्क्ते सकलान् भोगान् दुर्लभांश्च दिने दिने ॥ २०॥  
  
लभते पुत्रपौत्रांश्च महालक्ष्मीसमन्वितान् ।  
परमायुष्यसंयुक्तान् साक्षच्छिवसमान् गुणैः ॥ २१॥  
  
सृष्टिपालनसंहारकर्तेवायं सदा भवेत् ।  
यस्ते कृपावान् भवति स त्रिमूर्तिर्न संशयः ॥ २२॥  
  
तत्समीपस्थितः शीघ्रं सदा जातिस्मरोभवेत् ।  
तस्य गेहे सदा कामधेनुः कल्पतरुस्तथा ॥ २३॥  
  
चिन्तामणिश्च सततं तिष्ठत्येव न संशयः ।  
महाजयमवाप्नोति सदा सर्वत्र मानवः ॥ २४॥  
  
वज्रकायसमो भूत्वा चरत्येव जगत्ययम् ।  
महासुखी भवेन्नित्यं परमात्मा भवेत् सदा ॥ २५॥  
  
मुच्यते सकलेभ्योऽपि बन्धनैः शृङ्खलादिभिः ।  
तं पूजयन्ति सततं हरिरुद्रादयोऽपि च ॥ २६॥  
  
शुभमेव भवेन्नित्यं सदापद्भिर्विमुच्यते ।  
देवगन्धर्वरक्षाद्यैर्ब्रह्माद्यैरपि दुर्लभान् ॥ २७॥  
  
प्राप्नोति सकलान् कामान् शीघ्रमेव न संशयः ।  
दिव्यभोगयुतो दिव्यकन्याभिः सह संयुतः ॥ २८॥  
  
विमानं स समास्थाय दिव्याभरणभूषितः ।  
दिव्यचन्दनलिप्ताङ्गः सदा विंशतिवार्षिकः ॥ २९॥  
  
स भुङ्क्ते सकलान् भोगान् देवलोके नरः सदा ।  
तस्मादेतत् पठेत् स्तोत्रं त्रिपुराहृदयं शुभम् ।  
जपेद्यः सततं भक्त्या भवेत् साक्षात् सदा शिवः ॥ ३०॥  
  
॥ इति श्री रुद्रयामले ईश्वरपार्वतीसंवादे  
श्रीललितात्रिपुरसुन्दरीहृदयस्तोत्रम् ॥  
  
  
Encoded and proofread by PP  
From Shrividya Sadhana.  
  
