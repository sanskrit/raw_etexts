+++
"Text title" = "shAradAstutiH 3"
"File name" = "shAradAstutiH3.itx"
itxtitle = "shAradAstutiH 3 (shivAbhinavanRisiMhabhAratIvirachitA shRiNgagiripraveshakAle)"
engtitle = "shAradAstutiH 3"
Category = "devii, sachchidAnanda-shivAbhinava-nRisiMhabhAratI, devI, sarasvatI"
Location = "doc_devii"
Sublocation = "devii"
SubDeity = "sarasvatI"
Author = "Sachchidananda Shivabhinava Nrisimha Bharati Swamigal"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
Indexextra = "(Scans 1, 2)"
"Latest update" = "November 9, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शारदास्तुतिः ३ (शिवाभिनवनृइसिंहभारतीविरचिता शृइण्गगिरिप्रवेशकाले)"

+++
  
 श्रीशारदास्तुतिः ३   
(जैत्रयात्रां निर्वर्त्य श्रीशृङ्गगिरिप्रवेशकाले)  
दूरीकृत्य परीक्षणस्य करणं किं ते गिरां देवते  
     युक्तं वर्षचतुष्टयोपरि कियद्घस्रान्कृपावारिधे ।  
मन्दो मत्पदयुग्मविरहं सोढुं न शक्नोत्ययं  
     कञ्चित्कालमपीति पद्मजसखि ज्ञात्वापि मातर्भृशम् ॥ १॥  
  
यद्यप्यम्ब सरोजयोनिदयिते लोकानशेषानपि  
     श्रद्धाभक्तियुतान्विधाय नितरां कार्याणि सर्वाण्यपि ।  
दुःसाध्यान्यपि लोकसन्ततिबहुश्रेयस्कराण्यादरा-  
     त्सपूर्णान्यकरोस्तथापि पदयोर्दूरं न सोढुं क्षमः ॥ २॥  
  
त्वत्पादाम्बुजयोः कदापि विरहो मा भूदितो वा गिरां  
     मातर्नम्रजनावनव्रतधरे कारुण्यवारान्निधे ।  
चेन्मय्यस्ति कृपा मनोरथततिं सम्पूरयात्रैव मे  
     दुःसाध्यामितरैरशेषजनताश्रेयस्करीं शारदे ॥ ३॥  
  
मन्तूनां ततिरस्ति च प्रभवति स्यादेव चाग्रे मम  
     प्रालेयोस्रशिशूत्तमाङ्गसहजे सन्देहगन्धोऽपि न ।  
तस्याश्चेद्गणनां करोषि हृदया त्वं चापि मातस्तदा  
     निर्व्याजा करुणा निराश्रयतया कुत्रापि लीना भवेत् ॥ ४॥  
  
सरस्वति कृपानिधे सरसिजासनप्रेयसि  
     प्रणम्रजनपालिनि प्रचुरबोधसन्दायिनि ।  
समस्तसुकलास्वपि प्रसृतबोधमेनं जवात्  
     सुरासुरनमस्कृते कुरु करात्तचिन्मुद्रिके ॥ ५॥  
  
कामं सन्तु सुरा निजाङ्घ्रिकमलासक्तान्तरङ्गान्दिवा-  
     रात्रं पूजनदेहदण्डनपरान्पातुं चिरायाम्बिके ।  
नाहं तत्पदपङ्कजानुसरणं कर्तुं समर्थो गिरां  
     मातस्त्वत्पदमेव सत्वरमनोऽभीष्टप्रदं संश्रये ॥ ६॥  
  
बाणीसिन्धुसुतागिरीन्द्रतनयारूपाणि धृत्वा पुरा  
     देवानां परिरक्षणं त्रिजगतामप्यादराद्याकरोत् ।  
सा त्वं सम्प्रति शृङ्गशैलनिलया श्रीशारदम्बाभिधां  
     धृत्वा श्रोत्रमनोहरां प्रकुरुषे लोकावनं सादरम् ॥ ७॥  
  
मूकानामपि वाग्विधानचतुरा यस्याः पदाम्भोजयोः  
     कादाचित्कनमस्क्रिया भुवि भवेच्छ्रीशारदे निश्चितम् ।  
तां त्वामङ्घ्रिसरोजनम्रजनतासंरक्षणैकव्रतां  
     दृष्ट्वा तृप्तिमहो कदापि न भजेतां मे ध्रुवं चक्षुषी ॥ ८॥  
  
ज्वालामालिनिकाविनिर्मितशुचिप्राकारमध्यस्थिते-  
     त्याह्वां नम्रजनस्य किं प्रथयितुं ज्वालावलीमध्यतः ।  
सुस्थाया अपि नैव वह्निजनिता बाधा भवेदित्यहो  
     चित्रं कौतुकतः प्रदर्शितवती वाचां परा देवते ॥ ९॥  
  
अग्नावग्नेः प्रवृत्तिर्न हि भवति कदापीति वातात्मजोक्तिं  
     प्रत्यक्षीकर्तुमेवानतजनविततेर्वाणि शृङ्गाद्रिवासे ।  
अत्युग्राप्पित्तकीलास्थिततरुमयवेश्मस्थितामात्ममूर्तिं  
     मल्लीपुष्पादियुक्तामपि तनुवसनां कीटयुक्तामरक्षः ॥ १०॥  
  
प्रोक्तं केनागमान्ते किमु परममहःसन्निधौ स्वस्वकार्या-  
     शक्ता देवा बभूवुः शुचिपवनमुखा इत्यमुं मुख्यमर्थम् ।  
जानन्त्वात्माङ्घ्रिनम्रा इति विधिरमणी दारुगेहे स्थितासी-  
     ज्ज्वालामालाकुलेऽस्मिन्सुमवसनयुता दाहगन्धेन शून्या ॥ ११॥  
  
लोकानामवनार्थमादिगुरुणा संस्थापिताहं पुरा  
     भूस्थानामपि तान्प्रमत्तहृदयान्नैव त्यजामि क्वचित् ।  
आत्मानात्मविवेकमुख्यसुगुणान्दत्त्वा दृढान्सन्ततं  
     रक्षामीति विबोधनाय विहितं चित्रं गिरां देवते ॥ १२॥  
  
स्मृत्वा संयमिचक्रवर्तिरचितां त्वं प्रार्थनां शारदे  
     सृष्टे स्वेन जगत्यहेतुककृपामालोच्य नैजां मुहुः ।  
देवागारविनिर्मितेस्तु समये प्राप्तामशुद्धिं परां  
     सोढ्वा सन्निधिमातनोतु भवती वाचां परा देवता ॥ १३॥  
  
माता पुत्रकृतामशुद्धिविततिं सोढ्वा पुनः शारदे  
     ह्युत्सङ्गे विनिवेश्य लालनमहो यद्वत्करोत्यादरात् ।  
त्वं माता जगतां तथैव बहुधा जातामशुद्धिं मुहुः  
     सोढ्वा सन्निधिमातनोतु भवती वाचां परा देवता ॥ १४॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचिता श्रीशारदास्तुतिः (३) सम्पूर्णा ।  
  
  
Proofread by PSA Easwaran psaeaswaran at gmail.com  
  
