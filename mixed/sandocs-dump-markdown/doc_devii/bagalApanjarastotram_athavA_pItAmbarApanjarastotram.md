---
Category: devii, dashamahAvidyA, panjara, devI
File name: bagalApanjarastotram.itx
Language: Sanskrit
Latest update: July 30, 2017
Location: doc_devii
Proofread by: DPD, PSA Easwaran
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: bagalApanjarastotram
Transliterated by: DPD
engtitle: bagalApanjarastotram
itxtitle: bagalApanjarastotram athavA pItAmbarApanjarastotram
title: बगलापञ्जरस्तोत्रम् अथवा पीताम्बरापञ्जरस्तोत्रम्

---
  
 श्रीबगलापञ्जरस्तोत्रम् अथवा श्रीपीताम्बरापञ्जरस्तोत्रम्   
  
सूत उवाच -  
सहस्रादित्यसङ्काशं शिवं साम्बं सनातनम् ।  
प्रणम्य नारदः प्राह विनम्रो नतकन्धरः ॥ १॥  
  
श्रीनारद उवाच -  
भगवन् साम्ब तत्त्वज्ञ सर्वदुःखापहारक ।  
श्रीमत्पीताम्बरादेव्याः पञ्जरं पुण्यदं सताम् ॥ २॥  
  
प्रकाशय विभो नाथ कृपां कृत्वा ममोपरि ।  
यद्यहं तव पादाब्जधूलिधूसरितोऽभवत् ॥ ३॥  
  
विनियोगः -  
अस्य श्रीमद्बगलामुखी पीताम्बरा पञ्जररूपस्तोत्रमन्त्रस्य  
भगवान् नारदऋषिः, अनुष्टुप्छन्दः,  
जगद्वश्यकरी श्रीपीताम्बरा बगलामुखी देवता,  
ह्लीं बीजं, स्वाहा शक्तिः, क्लीं कीलकं,  
मम विपक्षपरसैन्यमन्त्र-तन्त्र-यन्त्रादिकृत्यक्षयार्थं  
श्रीमत्पीताम्बरा बगलामुखी देवताप्रीत्यर्थे च जपे विनियोगः ॥  
  
ऋष्यादि न्यासः -  
भगवान् नारदऋषये नमः शिरसि ।  
अनुष्टुप्छन्दसे नमः मुखे ।  
जगद्वश्यकरी श्रीपीताम्बरा बगलामुखी देवतायै नमः हृदये ।  
ह्लीं बीजाय नमः दक्षिणस्तने स्वाहा । शक्त्यै नमः वामस्तने ।  
क्लीं कीलकाय नमः नाभौ ।  
मम विपक्षपरसैन्यमन्त्रतन्त्रयन्त्रादिकृत्यक्षयार्थं  
श्रीमत्पीताम्बरा बगलादेव्याः प्रीतये जपे विनियोगः ।  
करसम्पुटेन करमूलेन करशुद्धिः ।  
ह्लामिति षट्दीर्घेण षडङ्गः । मूलेन व्यापकन्यासं कुर्यात् ॥  
  
करन्यासः -  
ह्लां अङ्गुष्ठाभ्यां नमः ।  
ह्लीं तर्जनीभ्यां स्वाहा ।  
ह्लूं मध्यमाभ्यां वषट् ।  
ह्लैं अनामिकाभ्यां हुम् ।  
ह्लौं कनिष्ठिकाभ्यां वौषट् ।  
ह्लः करतलकरपृष्ठाभ्यां फट् ॥  
  
अङ्गन्यासः -  
ह्लां हृदयाय नमः ।  
ह्लीं शिरसे स्वाहा ।  
ह्लूं शिखायै वषट् ।  
ह्लैं कवचाय हुम् ।  
ह्लौ नेत्रत्रयाय वौषट् ।  
ह्लः अस्त्राय फट् ॥  
  
व्यापकन्यासः -  
ॐ ह्लीं अङ्गुष्ठाभ्यां नमः ।  
ॐ बगलामुखी तर्जनीभ्यां स्वाहा ।  
ॐ सर्वदुष्टानां मध्यमाभ्यां वषट् ।  
ॐ वाचं मुखं पदं स्तम्भय अनामिकाभ्यां हुम् ।  
ॐ जिह्वां कीलय कनिष्ठिकाभ्यां वौषट् ।  
ॐ बुद्धिं विनाशय ह्लीं ॐ स्वाहा करतलकरपृष्ठाभ्यां फट् ॥  
  
अङ्गन्यासः -  
ॐ ह्लीं हृदयाय नमः ।  
ॐ बगलामुखि शिरसे स्वाहा ।  
ॐ सर्वदुष्टानां शिखायै वषट् ।  
ॐ वाचं मुखं पदं स्तम्भय कवचाय हुम् ।  
ॐ जिह्वां कीलय नेत्रत्रयाय वौषट् ।  
ॐ बुद्धिं विनाशय ह्लीं ॐ स्वाहा, अस्त्राय फट् ॥  
  
ध्यानम् -  
मध्ये सुधाब्धिमणिमण्डपरत्नवेद्यां  var   मणिमण्डितरत्नवेद्यां  
सिंहासनोपरिगतां परिपीतवर्णाम् ।  
पीताम्बराभरणमाल्यविभूषिताङ्गीं  
देवीं स्मरामि धृतमुद्गरवैरिजिह्वाम् ॥   var   नमामि  
  
इति ध्यात्वा मनसा सम्पूज्य, योनिमुद्रां एवं मुद्गरमुद्रां प्रदर्शय,  
ऋष्यादिन्यासं कृत्वा, पञ्जरं न्यस्येत्त् ।  
  
श्रीपीताम्बरायै नमः लं पृथिव्यात्मकं गन्धं परिकल्पयामि ।  
श्रीपीताम्बरायै नमः हं आकाशात्मकं पुष्पं परिकल्पयामि ।  
श्रीपीताम्बरायै नमः यं वायव्यात्मकं धूपं परिकल्पयामि ।  
श्रीपीताम्बरायै नमः वं अमृतात्मकं नैवेद्यं परिकल्पयामि ॥  
  
अथ पञ्जरस्तोत्रम् ।  
  
श्रीशिव उवाच -  
  
पञ्जरं तत्प्रवक्ष्यामि देव्याः पापप्रणाशनम् ।  
यं प्रविश्य च बाधन्ते बाणैरपि नराः क्वचित् ॥ १॥  
  
ॐ ऐं ह्लीं श्रीं श्रीमत्पीताम्बरादेवी बगला बुद्धिवर्द्धिनी ।  
पातु मामनिशं साक्षात् सहस्रार्कसमद्युतिः ॥ २॥  
  
ॐ ऐं ह्लीं श्रीं शिखादिपादपर्यन्तं वज्रपञ्जरधारिणी ।  
ब्रह्मास्त्रसञ्ज्ञा या देवी पीताम्बराविभूषिता ॥ ३॥  
  
ॐ ऐं ह्लीं श्रीं श्रीबगला ह्यवत्वत्र चोर्ध्वभागं महेश्वरी ।  
कामाङ्कुशा कला पातु बगला शास्त्रबोधिनी ॥ ४॥  
  
ॐ ऐं ह्लीं श्रीं पीताम्बरा सहस्राक्षा ललाटं कामितार्थदा ।  
पातु मां बगला नित्यं पीताम्बरसुधारिणी ॥ ५॥  
  
ॐ ऐं ह्लीं श्रीं कर्णयोश्चैव युगपदातिरत्नप्रपूजिता ।  
पातु मां बगलादेवी नासिकां मे गुणाकरा ॥ ६॥  
  
ॐ ऐं ह्लीं श्रीं पीतपुष्पैः पीतवस्त्रैः पूजिता वेददायिनी ।  
पातु मां बगला नित्यं ब्रह्मविष्ण्वादिसेविता ॥ ७॥  
  
ॐ ऐं ह्लीं श्रीं पीताम्बरा प्रसन्नास्या नेत्रयोर्युगपद्भ्रुवौ ।  
पातु मां बगला नित्यं बलदा पीतवस्त्रधृक् ॥ ८॥   var   बलिदा  
  
ॐ ऐं ह्लीं श्रीं अधरोष्ठौ तथा दन्तान् जिह्वां च मुखगां मम ।  
पातु मां बगलादेवी पीताम्बरसुधारिणी ॥ ९॥  
  
ॐ ऐं ह्लीं श्रीं गले हस्ते तथा बाह्वोः युगपद्बुद्धिदासताम् ।  
पातु मां बगलादेवी दिव्यस्रगनुलेपना ॥ १०॥  
  
ॐ ऐं ह्लीं श्रीं हृदये च स्तने नाभौ करावपि कृशोदरी ।  
पातु मां बगला नित्यं पीतवस्त्रघनावृता ॥ ११॥  
  
जङ्घायां च तथा चोर्वोर्गुल्फयोश्चातिवेगिनी ।  
अनुक्तमपि यत्स्थानं त्वक्केशनखलोमकम् ॥ १२॥  
  
असृङ्मांसं तथास्थीनी सन्धयश्चापि मे परा ।  
ताः सर्वा बगलादेवी रक्षेन्मे च मनोहरा ॥ १३॥  
  
फलश्रुतिः ।  
  
इत्येतद्वरदं गोप्यं कलावपि विशेषतः ।  
पञ्जरं बगलादेव्याः घोरदारिद्र्यनाशनम् ।  
पञ्जरं यः पठेद्भक्त्या स विघ्नैर्नाभिभूतये ॥ १४॥  
  
अव्याहतगतिश्चास्य ब्रह्मविष्ण्वादिसत्पुरे ।  
स्वर्गे मर्त्ये च पाताले नारयस्तं कदाचन ॥ १५॥  
  
न बाधन्ते नरव्याघ्रं पञ्जरस्थं कदाचन ।  
अतो भक्तैः कौलिकैश्च स्वरक्षार्थं सदैव हि ॥ १६॥  
  
पठनीयं प्रयत्नेन सर्वानर्थविनाशनम् ।  
महादारिद्र्यशमनं सर्वमाङ्गल्यवर्धनम् ॥ १७॥  
  
विद्याविनयसत्सौख्यं महासिद्धिकरं परम् ।  
इदं ब्रह्मास्त्रविद्यायाः पञ्जरं साधु गोपितम् ॥ १८॥  
  
पठेत्स्मरेद्ध्यानसंस्थः स जयेन्मरणं नरः ।  
यः पञ्जरं प्रविश्यैव मन्त्रं जपति वै भुवि ॥ १९॥  
  
कौलिकोऽकौलिको वापि व्यासवद्विचरेद्भुवि ।  
चन्द्रसूर्यसमो भूत्वा वसेत्कल्पायुतं दिवि ॥ २०॥  
  
श्रीसूत उवाच  
  
इति कथितमशेषं श्रेयसामादिबीजम् ।  
भवशतदुरितघ्नं ध्वस्तमोहान्धकारम् ।  
स्मरणमतिशयेन प्राप्तिरेवात्र मर्त्यः ।  
यदि विशति सदा वै पञ्जरं पण्डितः स्यात् ॥ २१॥  
  
॥ इति परमरहस्यातिरहस्ये श्रीपीताम्बरापञ्जरस्तोत्रं सम्पूर्णम् ॥  
  
  
Encoded by DPD  
Proofread by DPD, PSA Easwaran  
  
