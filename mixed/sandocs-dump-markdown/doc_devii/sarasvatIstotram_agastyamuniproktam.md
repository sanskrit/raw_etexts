+++
"Text title" = "sarasvatI stotram"
"File name" = "sarasvatiAgastya.itx"
itxtitle = "sarasvatIstotram (agastyamuniproktam)"
engtitle = "sarasvatI stotram (agastya)"
Category = "devii, sarasvatI, stotra, agastya, devI"
Location = "doc_devii"
Sublocation = "devii"
SubDeity = "sarasvatI"
Texttype = "stotra"
Author = "agastyamuni"
Language = "Sanskrit"
Subject = "philosophy/hinduism/religion"
"Proofread by" = "Ravin Bhalekar ravibhalekar at hotmail.com"
Description-comments = "Traditional"
Indexextra = "(Agastya)"
"Latest update" = "January 25, 2005, July 16, 2016"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "सरस्वतीस्तोत्रम् (अगस्त्यमुनिप्रोक्तम्)"

+++
  
 श्रीसरस्वतीस्तोत्रं अगस्त्यमुनिप्रोक्तम्   
  
श्रीगणेशाय नमः ।  
या कुन्देन्दु तुषारहारधवला या शुभ्रवस्त्रावृता  
या वीणावरदण्डमण्डितकरा या श्वेतपद्मासना ।  
या ब्रह्माच्युतशङ्करप्रभृतिभिर्देवैस्सदा पूजिता   
सा मां पातु सरस्वती भगवती निश्शेषजाड्यापहा ॥ १॥  
  
दोर्भिर्युक्ता चतुर्भिं स्फटिकमणिनिभै रक्षमालान्दधाना  
हस्तेनैकेन पद्मं सितमपिच शुकं पुस्तकं चापरेण ।  
भासा कुन्देन्दुशङ्खस्फटिकमणिनिभा भासमानाऽसमाना  
सा मे वाग्देवतेयं निवसतु वदने सर्वदा सुप्रसन्ना ॥ २॥  
  
सुरासुरासेवितपादपङ्कजा करे विराजत्कमनीयपुस्तका ।  
विरिञ्चिपत्नी कमलासनस्थिता सरस्वती नृत्यतु वाचि मे सदा ॥ ३॥  
  
सरस्वती सरसिजकेसरप्रभा तपस्विनी सितकमलासनप्रिया ।  
घनस्तनी कमलविलोललोचना मनस्विनी भवतु वरप्रसादिनी ॥ ४॥  
  
सरस्वति नमस्तुभ्यं वरदे कामरूपिणि ।  
विद्यारम्भं करिष्यामि सिद्धिर्भवतु मे सदा ॥ ५॥  
  
सरस्वति नमस्तुभ्यं सर्वदेवि नमो नमः ।  
शान्तरूपे शशिधरे सर्वयोगे नमो नमः ॥ ६॥  
  
नित्यानन्दे निराधारे निष्कलायै नमो नमः ।  
विद्याधरे विशालाक्षि शुद्धज्ञाने नमो नमः ॥ ७॥  
  
शुद्धस्फटिकरूपायै सूक्ष्मरूपे नमो नमः ।  
शब्दब्रह्मि चतुर्हस्ते सर्वसिद्ध्यै नमो नमः ॥ ८॥  
  
मुक्तालङ्कृत सर्वाङ्ग्यै मूलाधारे नमो नमः ।  
मूलमन्त्रस्वरूपायै मूलशक्त्यै नमो नमः ॥ ९॥  
  
मनो मणिमहायोगे वागीश्वरि नमो नमः ।  
वाग्भ्यै वरदहस्तायै वरदायै नमो नमः ॥ १०॥  
  
वेदायै वेदरूपायै वेदान्तायै नमो नमः ।  
गुणदोषविवर्जिन्यै गुणदीप्त्यै नमो नमः ॥ ११॥  
  
सर्वज्ञाने सदानन्दे सर्वरूपे नमो नमः ।  
सम्पन्नायै कुमार्यै च सर्वज्ञ ते नमो नमः ॥ १२॥  
  
योगानार्य उमादेव्यै योगानन्दे नमो नमः ।  
दिव्यज्ञान त्रिनेत्रायै दिव्यमूर्त्यै नमो नमः ॥ १३॥  
  
अर्धचन्द्रजटाधारि चन्द्रबिम्बे नमो नमः ।  
चन्द्रादित्यजटाधारि चन्द्रबिम्बे नमो नमः ॥ १४॥  
  
अणुरूपे महारूपे विश्वरूपे नमो नमः ।  
अणिमाद्यष्टसिद्धायै आनन्दायै नमो नमः ॥ १५॥  
  
ज्ञान विज्ञान रूपायै ज्ञानमूर्ते नमो नमः ।  
नानाशास्त्र स्वरूपायै नानारूपे नमो नमः ॥ १६॥  
  
पद्मदा पद्मवंशा च पद्मरूपे नमो नमः ।  
परमेष्ठ्यै परामूर्त्यै नमस्ते पापनाशिनी ॥ १७॥  
  
महादेव्यै महाकाल्यै महालक्ष्म्यै नमो नमः ।  
ब्रह्मविष्णुशिवायै च ब्रह्मनार्यै नमो नमः ॥ १८॥  
  
कमलाकरपुष्पा च कामरूपे नमो नमः ।  
कपालि कर्मदीप्तायै कर्मदायै नमो नमः ॥ १९॥  
  
सायं प्रातः पठेन्नित्यं षाण्मासात्सिद्धिरुच्यते ।  
चोरव्याघ्रभयं नास्ति पठतां शृण्वतामपि ॥ २०॥  
  
इत्थं सरस्वतीस्तोत्रमगस्त्यमुनिवाचकम् ।  
सर्वसिद्धिकरं नॄणां सर्वपापप्रणाशनम् ॥ २१॥  
  
॥ इत्यगस्तमुनि प्रोक्तं सरस्वतीस्तोत्रं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
  
