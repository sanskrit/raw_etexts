+++
"Text title" = "shAradAstotram 3"
"File name" = "shAradAstotram3.itx"
itxtitle = "shAradAstotram 3 (shivAbhinavanRisiMhabhAratIvirachitam nidAnamanukampAyAH)"
engtitle = "shAradAstotram 3"
Category = "devii, sachchidAnanda-shivAbhinava-nRisiMhabhAratI, devI, sarasvatI"
Location = "doc_devii"
Sublocation = "devii"
SubDeity = "sarasvatI"
Author = "Sachchidananda Shivabhinava Nrisimha Bharati Swamigal"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
Indexextra = "(Scans 1, 2)"
"Latest update" = "November 9, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शारदास्तोत्रम् ३ (शिवाभिनवनृइसिंहभारतीविरचितम् निदानमनुकम्पायाः)"

+++
  
 श्रीशारदास्तोत्रम् ३   
निदानमनुकम्पायाः पदाधःकृतपङ्कजाम् ।  
सदा नम्रालिसुखदां कदा द्रक्ष्यामि शारदाम् ॥ १॥  
  
विदामग्रसरो भूयाद्यदालोकनमात्रतः ।  
रदालिजितकुन्दां तां कदा द्रक्ष्यामि शारदाम् ॥ २॥  
  
अम्भोदनीलचिकुरां कुम्भोद्भवनिषेविताम् ।  
दम्भोलिधारिसंसेव्यां कदा द्रक्ष्यामि शारदाम् ॥ ३॥  
  
रम्भानिभोरुयुगलां कुम्भाभस्तनराजिताम् ।  
शुम्भादिदैन्यशमनीं कदा द्रक्ष्यामि शारदाम् ॥ ४॥  
  
अव्याजकरुणामूर्तिं सुव्याहारप्रदायिनीम् ।  
रव्यादिमण्डलान्तःस्थां कदा द्रक्ष्यामि शारदाम् ॥ ५॥  
  
मह्यम्ब्वादिजगद्रूपां मह्यं लोकेषु ये जनाः ।  
द्रुह्यन्ति तेषां भयदां कदा द्रक्ष्यामि शारदाम् ॥ ६॥  
  
शल्यापहारचतुरां वल्याशासितमार्दवाम् ।  
कल्याणदाननिरतां कदा द्रक्ष्यामि शारदाम् ॥ ७॥  
  
अस्मानवाप्तकामांस्ते यस्मात्प्रकुरुते कृपा ।  
तस्मात्कृतोपकारां त्वां कदा द्रक्ष्यामि शारदाम् ॥ ८॥  
  
कुन्देन्दुदुग्धधवलां मन्देतरधनं जवात् ॥  
  
विन्देद्यदङ्घ्रिनम्रस्तां कदा द्रक्ष्यामि शारदाम् ॥ ९॥  
  
वन्दारुजनवृन्दानां मन्दारव्रतधारिणीम् ।  
वृन्दारकेन्द्रविनुतां कदा द्रक्ष्यामि शारदाम् ॥ १०॥  
  
क्षमानिर्धूतवसुधां शमादिगुणदायिनीम् ।  
रमासंस्तुतचारित्रां कदा द्रक्ष्यामि शारदाम् ॥ ११॥  
  
समाराधयतां नैव यमाद्भीर्यत्पदाम्बुजे ।  
समाधिमात्रगम्यां तां कदा द्रक्ष्यामि शारदाम् ॥ १२॥  
  
सुमालिविलसद्ग्रीवां समानाधिकवर्जिताम् ।  
कुमारगणनाथेड्यां कदा द्रक्ष्यमि शारदाम् ॥ १३॥  
  
सामादिवेदविनुतां भूमानन्दप्रदायिनीम् ।  
सीमातिलङ्घिकरुणां कदा द्रक्ष्यामि शारदाम् ॥ १४॥  
  
गण्डाग्रराजत्कस्तूरी खण्डान्यसुखदायिनीम् ।  
शुण्डालास्याग्निभूसेव्यां कदा द्रक्ष्यामि शाग्वाम् ॥ १५॥  
  
तुण्डाधरीकृतविधुं चण्डाज्ञाननिवारिणीम् ।  
भण्डादिदैत्यदर्पघ्नीं कदा द्रक्ष्यामि शारदाम् ॥ १६॥  
  
जुष्ट्वा वेदशिरोवाग्भिरिष्ट्वा च विविधैर्मखैः ।  
दृष्ट्वा हृष्यन्ति लोके यां कदा द्रक्ष्यामि शारदाम् ॥ १७॥  
  
तेजोविजितगाङ्गेयां रजोगुणनिवारिणीम् ।  
भुजोद्धृतबिसाहन्तां कदा द्रक्ष्यामि शारदाम् ॥ १८॥  
  
दिवाकरेन्दुताटङ्कां प्रवाहकविताप्रदाम् ।  
सवादिकर्मभिस्तुष्टां कदा द्रक्ष्यामि शारदाम् ॥ १९॥  
  
लवाद्यस्याः कटाक्षस्य सवाजिरथकुञ्जराम् ।  
अवाप्नुयाच्छ्रियं लोकः कदा द्रक्ष्यामि शारदाम् ॥ २०॥  
  
दुर्लभां दुष्टमनसां सुलभां शुद्धचेतसाम् ।  
वलन्मुक्तासरां कण्ठे कदा द्रक्ष्यामि शारदाम् ॥ २१॥  
  
द्राक्षासदृक्षवाग्दात्रीं वीक्षापालितविष्टपाम् ।  
लाक्षारञ्जितपादाब्जां कदा द्रक्ष्यामि शारदाम् ॥ २२॥  
  
धृत्वा लक्ष्यं भ्रुवोर्मध्ये कृत्वा कुम्भकमादरात् ।  
ध्यात्वा हृष्यन्ति यां लोकाः कदा द्रक्ष्यामि शारदाम् ॥ २३॥  
  
निष्पापाराध्यचरणां दुष्प्रापामकृतात्मभिः ।  
पुष्पालिगर्भितकचां कदा द्रक्ष्यामि शारदाम् ॥ २४॥  
  
नीलाम्बुजतुल्यनयनां बालाब्जविलसत्कचाम् ।  
कैलासनाथविनुतां कदा द्रक्ष्यामि शारदाम् ॥ २५॥  
  
लीलानिर्मितलोकालिं लोलामम्बुजसम्भवे ।  
कालाटवीदवशिखां कदा द्रक्ष्यामि शारदाम् ॥ २६॥  
  
पुराणागमसंवेद्यां विरागिजनसेविताम् ।  
कराग्रविलसन्मालां कदा द्रक्ष्यामि शारदाम् ॥ २७॥  
  
मुरारिमुखसंसेव्यां सुरारिमदमर्दिनीम् ।  
स्वरादिभुवनाधीशां कदा द्रक्ष्यामि शारदाम् ॥ २८॥  
  
सुराचार्यसदृक्षः स्याद्गिरा यत्पदपूजकः ।  
चराचरजगत्कर्त्रीं कदा द्रक्ष्यामि शारदाम् ॥ २९॥  
  
वीराराध्यपदाम्भोजां क्रूरामयविनाशिनीम् ।  
घोरापस्मारशमनीं कदा द्रक्ष्यामि शारदाम् ॥ ३०॥  
  
शरणं सर्वलोकानां शरदभ्रनिभाम्बराम् ।  
करराजद्बोधमुद्रां कदा द्रक्ष्यामि शारदाम् ॥ ३१॥  
  
स्मरणात्सर्वपापघ्नीं चरणाम्बुजयोः सकृत् ।  
वरदां पदनम्रेभ्यः कदा द्रक्ष्यामि शारदाम् ॥ ३२॥  
  
पर्णाहारैः सेव्यमानां कर्णाग्रलसदुत्पलाम् ।  
स्वर्णाभरणसंयुक्तां कदा द्रक्ष्यामि शारदाम् ॥ ३३॥  
  
पूर्णचन्द्रसमानास्यां तूर्णमिष्टप्रदायिनीम् ।  
चूर्णयन्तीं पापवृन्दं कदा द्रक्ष्यामि शारदाम् ॥ ३४॥  
  
प्रभाजिततटित्कोटिं सभासु प्रतिभाप्रदाम् ।  
विभावरीशतुल्यास्यां कदा द्रक्ष्यामि शारदाम् ॥ ३५॥  
  
मत्तमातङ्गगमनां चित्तपद्मगतां सताम् ।  
वित्तनाथार्चितपदां कदा द्रक्ष्यामि शारदाम् ॥ ३६॥  
  
यतिनाथसमाराध्यां मतिदानधुरन्धराम् ।  
पतितायापि वरदां कदा द्रक्ष्यामि शारदाम् ॥ ३७॥  
  
यथा दुष्टा लिपिर्वैधी वृथा स्यान्नम्रफालगा ।  
तथा करोति यद्ध्यानं कदा द्रक्ष्यामि शारदाम् ॥ ३८॥  
  
रोगालिवारणचणां भोगानां पूगदायिनीम् ।  
योगाभ्यासरतध्येयां कदा द्रक्ष्यामि शारदाम् ॥ ३९॥  
  
विधातुममरान्नम्रान्सुधाकलशधारिणीम् ।  
क्रुधारहितहृल्लभ्यां कदा द्रक्ष्यामि शारदाम् ॥ ४०॥  
  
वीतां निर्जरनारीभिर्गीतां गन्धर्वगायकैः ।  
पीताम्बरादिविनुतां कदा द्रक्ष्यामि शारदाम् ॥ ४१॥  
  
शिक्षिताखिलदैतेयां कुक्षिस्थितजगत्त्रयीम् ।  
रक्षितामरसन्दोहां कदा द्रक्ष्यामि शारदाम् ॥ ४२॥  
  
शिखाभिर्गीतमाहात्म्यां सुखाराध्यपदां श्रुतेः ।  
नखांशुजितचन्द्राभां कदा द्रक्ष्यामि शारदाम् ॥ ४३॥  
  
शोकापहारचतुरां राकाचन्द्रसमाननाम् ।  
केकासदृशवाग्भङ्गीं कदा द्रक्ष्यामि शारदाम् ॥ ४४॥  
  
शृङ्गाद्रिवासनिरतां गङ्गाधरसहोदरीम् ।  
तुङ्गातटचरीं भूयः कदा द्रक्ष्यामि शारदाम् ॥ ४५॥  
  
शृङ्गारजन्मधरणिं गङ्गां तापनिवारणे ।  
तुङ्गां पयोधरयुगे कदा द्रक्ष्यामि शारदाम् ॥ ४६॥  
  
सुयशोदाननिरतां शयनिर्जितपल्लवाम् ।  
इयत्तातीतसौन्दर्यां कदा द्रक्ष्यामि शारदाम् ॥ ४७॥  
  
स्वर्गापवर्गसुखदां दुर्गापद्विनिवारिणीम् ।  
दुर्गाशाकम्भरीरूपां कदा द्रक्ष्यामि शारदाम् ॥ ४८॥  
  
कदा शृङ्गगिरिं द्रक्ष्ये कदा तुङ्गां पिबाम्यहम् ।  
कदा स्तोष्येऽग्रतो देव्याः कदा द्रक्ष्यामि शारदाम् ॥ ४९॥  
  
कदा पापक्षयो भूयात्कदा पुण्यसमागमः ।  
कदा पदे नमस्यामि कदा द्रक्ष्यामि शारदाम् ॥ ५०॥  
  
सुहृदः शत्रवो वा मे ये सन्ति भुवि शारदे ।  
अविशेषेण सर्वांस्तान्पाहि दत्त्वा शुभां धियम् ॥ ५१॥  
  
शारदे त्वत्पदाम्भोजलोलम्बायितमानसः ।  
अकार्षं स्तोत्रमेतच्छ्रीसच्चिदानन्दनामकः ॥ ५२॥  
  
य इदं प्रपठेद्भक्त्या शारदास्तोत्रमण्डलम् ।  
प्राप्नोति सततं लोके मङ्गलानां स मण्डलम् ॥ ५३॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं शारदास्तोत्रं (३) सम्पूर्णम् ।  
  
Proofread by PSA Easwaran psaeaswaran at gmail.com  
  
