---
Category: devii, dashamahAvidyA, devI
Description/comments: bAlAsaparyA saparyAkrama-nAmAvalI-stotrAdisaNgrahaH
File name: bAlApaTalam.itx
Indexextra: (Scan)
Language: Sanskrit
Latest update: March 21, 2020
Location: doc_devii
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Shri Bala Patalam
engtitle: bAlApaTalam
itxtitle: bAlApaTalam
title: बालापटलम्

---
  
 श्रीबालापटलम्   
कैलासशिखरासीनं भगवन्तमुमापतिम् ।  
चन्द्रार्धमुकुटं देवं सोमसूर्याग्निलोचनम् ॥ १॥  
  
गजचर्मपरीधानं विरूपाक्षं सुरार्चितम् ।  
गणगन्धर्वयक्षेन्द्रदेवासुरनमस्कृतम् ॥ २॥  
  
विहसन्तं जपन्तं च पठन्तं च मुहुर्मुहुः ।  
उत्थाय प्रणता भूत्वा चेदं पृच्छति भैरवी ॥ ३॥  
  
श्रीभैरवी -  
भगवन् करुणाम्बोधे सर्वागमविशारद ।  
त्वत्प्रसादान्मया सर्वाः श्रुता विद्याः सुरेश्वर ॥ ४॥  
  
इदानीं श्रोतुमिच्छामि बालां त्रिपुरसुन्दरीम् ।  
दयास्ति यदि मे देव वद विद्यां महेश्वर ॥ ५॥  
  
श्रीभैरवः -  
शृणु देवि ! प्रवक्ष्यामि पञ्चाङ्गं साधकेष्टदम् ।  
पटलं पद्धतिं वर्म तथा नाम्नां सहस्रकम् ॥ ६॥  
  
स्तवराजं महादेवि शृणुष्वैकाग्रमानसा ।  
श्रीबाला परमेशानी भुक्तिमुक्तिप्रदायिनी ॥ ७॥  
  
राज्यं देयं शिरो देयं गृहं लक्ष्मीयुतं तथा  
सर्वं देयं महादेवि न देयमिदमुत्तमम् ॥ ८॥  
  
अस्या विद्यायाः सदृशी विद्या नान्या कलौ युगे ।  
श्रीबालात्रिपुराविद्या शीघ्रं सिद्धिप्रदा स्मृता ॥ ९॥  
  
देया शिष्याय शान्ताय गुरुभक्तिरताय च ।  
नाभक्ताय प्रदातव्या विद्येयं परमेश्वरि ॥ १०॥  
  
मन्त्रोद्धारं तथा यन्त्रं प्रस्तारं ध्यानमेव च ।  
प्रयोगान् सम्प्रवक्ष्यामि देवदेव्या महेश्वरि ॥ ११॥  
  
प्रथमं शृणु देवेशि मन्त्रोद्धारं फलप्रदम् ।  
गोपनीयं प्रयत्नेन येन सिद्धिः प्रजायते ॥ १२॥  
  
वाग्भवं कामराजश्च शक्तिमध्येऽभिधं न्यसेत् ।  
नमोऽन्ते देवि बालाया मन्त्रोऽयं चाष्टवर्णकः ॥ १३॥  
  
नापि विघ्नो न वा शौचो न वारनियमस्तथा ।  
स्वयं सिद्धो महादेवि मन्त्रराजः कलौ युगे ॥ १४॥  
  
दक्षिणामूर्तिपङ्क्त्यौ च मुनिश्छन्दः क्रमात् स्मृतम् ।  
देवता त्रिपुरा बाला आद्यन्ते बीजशक्तिके ॥ १५॥  
  
क्लीं कीलकं समादिष्टं धर्मकामार्थमुक्तये ।  
शिरसि वदने देवि हृदये गुह्यदेशके ॥ १६॥  
  
पादयोर्नाभिकमले सर्वाङ्गे च तथा न्यसेत् ।  
ऋष्यादिकं महादेवि कुर्यान्न्यासविकल्पनाम् ॥ १७॥  
  
करन्यासं षडङ्गं च बीजैः कुर्यान्महेश्वरि ।  
अस्या ध्यानं प्रवक्ष्यामि साधकानां हितप्रदम् ॥ १८॥  
  
रक्ताम्बरां चन्द्रकलावतंसां समुद्यदादित्यनिभां त्रिनेत्राम् ।  
विद्याक्षमालाऽभयदानहस्तां ध्यायामि बालामरुणाम्बुजस्थाम् ॥ १९॥  
  
इति ध्यात्वा महादेवीं जपेन्मत्रं सुसिद्धदम् ।  
लक्षत्रयं पुरश्चर्याविधौ साधकसत्तमः ॥ २०॥  
  
अथ वक्ष्यामि देवेशि यन्त्रोद्धारं सुदुर्लभम् ।  
साधकस्य महादेव्या भुक्तिमुक्तिफलप्रदम् ॥ २१॥  
  
बिन्दुत्रिकोणवसु(रस)कोणकनागपत्रवृत्तत्रयाञ्चितमहीसदनत्रयं च  
बालादिचक्रमिदमार्तिहरं गिरीशे ब्रह्मेन्द्रविष्णुनमितं गदितं मया ते ॥  
  
एवं विलिखिते यन्त्रे पीठशक्तीः प्रपूजयेत् ।  
इच्छाज्ञानक्रियाश्चैव कामिनी कामदायिनी ॥ २३॥  
  
रती रतिप्रियानन्दा मनोन्मन्यपि चान्तिमा ।  
पीठशक्तीरिमा इष्ट्वा पीठं तन्मनुना दिशेत् ॥ २४॥  
  
व्योमपर्वततार्तीयं सदाशिवमहापदम् ।  
पीठपद्मासनायान्ते नमोऽन्तः पीठमन्त्रकः ॥ २५॥  
  
षोडशार्णस्ततो मूर्तौ क्लृप्तायां मूलमन्त्रतः ।  
आवाह्य पूजयेद्देवीमुपचारैः पृथग्विधैः ॥ २६॥  
  
देवीमिष्ट्वा मध्ययोनौ त्रिकोणे मतिपूर्वकम् ।  
वामकोणे रतिं दक्षे प्रीतिमग्रे मनोभवाम् ॥ २७॥  
  
योन्यां तु वह्निकोणादावङ्गानि परिपूजयेत् ।  
मध्ययोन्यां बहिः पूर्वदिक्षु चाग्रे स्मरानपि ॥ २८॥  
  
बाणदेवीस्तद्वदेव शक्तीरष्टासु योनिषु ।  
सुभगाख्या भगा पश्चात्तृतीया भगसर्पिणी ॥ २९॥  
  
भगमाला तथानङ्गाद्यानङ्गकुसुमा परा ।  
अनङ्गमेखलानङ्गमदनेत्यष्टशक्तयः ॥ ३०॥  
  
पद्मकेसरगा ब्राह्मीमुखाः पत्रेषु भैरवाः ।  
दलाग्रेऽप्यष्ट पीठानि कामरूपाख्यमादिमम् ॥ ३१॥  
  
मलयं कौलगिर्याख्यं चौहाराख्यं कुलान्तकम् ।  
जालन्धरं तथौड्याणं देवकूटमथाष्टमम् ॥ ३२॥  
  
भूगृहे च धरादिक्षु हेरुकं त्रिपुरान्तकम् ।  
वेतालमग्निजिह्वं च कालान्तककपालिनौ ॥ ३३॥  
  
एकपादं भीमरूपं मलयं हाटकेश्वरम् ।  
शक्राद्यानायुधैः सर्वैः स्वस्वदिक्षु समर्चयेत् ॥ ३४॥  
  
तद्बहिर्दिक्षु वटुकं योगिनीः क्षेत्रपालकम् ।  
गणेशं विदिशासु वै वसून् सूर्यं शिवं तथा ॥ ३५॥  
  
(सर्वभूतान् समभ्यर्च्य पूजयेदायुधांस्तथा) ।  
बालां मध्ये विभाव्यादौ कामेश्वराङ्कमध्यगाम् ॥ ३६॥  
  
मकारैः पञ्चभिः कौलः कौलाचारपरायणः ।  
सम्पूजयेन्महादेवि साधको मन्त्रसाधकः ॥ ३७॥  
  
बिन्दौ गन्धाक्षतैः पुष्पैर्धूपदीपादितर्पणैः ।  
लयाङ्गमिदमाख्यातं प्रयोगान् शृणु पार्वति ॥ ३८॥  
  
यान् विधाय मनुः शीघ्रं सिद्धिभाग्भवति ध्रुवम् ।  
स्तम्भनं मोहनं चैव मारणाकर्षणे तथा ॥ ३९॥  
  
वशीकारं तथोच्चाटं शान्तिकं पौष्टिकं तथा ।  
एतत्साधनमाचक्षे सारभूतं मनोः प्रिये ॥ ४०॥  
  
अदेयं देव्यभक्ताय गोप्यं गुह्यतमः पशोः ।  
 १. प्रतिपद्दिवसे देवि ! स्नात्वा कृत्वाह्निकीं क्रियाम् ॥ ४१॥  
  
मध्याह्ने निर्जनं गत्वा यथावदयुतावधि ।  
होमो दशांशतः कार्यो घृतपायसबर्हकैः ॥ ४२॥  
  
सन्तर्प्य देवताः सद्यः स्तम्भनं जायते ध्रुवम् ।  
राजसूर्येन्दुवातानां दस्युवादिमुखेषु च ॥ ४३॥  
  
 २. दर्शे सायं श्मशाने तु जपेदुलूकविष्टरः ।  
अयुतं तद्दशांशेन होमं सर्पिस्सुरान्वितैः ॥ ४४॥  
  
भूताख्ये वासरे देवि गत्वा प्रेतालयं निशि ॥ ४५॥  
  
चिताग्रे सञ्जपेद्विद्यां वीरेन्द्रः षोडशाक्षरीम् ।  
अयुतं च हुनेन्मन्त्री चिताग्नौ घृतगुग्गुलम् ॥ ४६॥  
  
चण्डालकेशसहितं म्रियते रिपुरुत्कटः ।  
 ४. अष्टाम्यां शुक्लपक्षे तु जपेद्रहसि साधकः ॥ ४७॥  
  
अयुतं मूलविद्याया ध्यात्वा कान्तां मनोगताम् ।  
होमो दशांशतः सर्पिर्लाक्षापुष्पवतीरजः ॥ ४८॥  
  
करीरपूलगोधूमैः स्त्रीणामाकर्षणं भवेत् ।  
 ५. नवम्यां साधकः स्नात्वा कृत्वा कर्माह्निकं प्रिये ॥ ४९॥  
  
अयुतं घृतमत्स्याण्डपद्ममुक्तैणरोमभिः ।  
होमो विधेयो वरीशैर्वासवो दासतां व्रजेत् ॥ ५०॥  
  
 ६. चतुर्थ्यां कृष्णपक्षे तु जपेच्चन्द्रोदये शिवे ।  
नदीतीरे मनुं वीरोऽयुतं शीर्षासनस्थितः ॥ ५१॥  
  
दशांशेन हुनेत्तत्र घृतनीलोत्पलत्वचः ।  
लवङ्गमरिचाम्लादीन् रिपोरुच्चाटनं भवेत् ॥ ५२॥  
  
 ७. पञ्चम्यां निशि देवेशि जपेदयुतसङ्ख्यया ।  
हुनेद्दशांशतः सर्पिर्मत्स्यमत्स्याण्डखर्परान् ॥ ५३॥  
  
महामयमहाभीति-महोपद्रवशान्तये ।  
 ८. महाष्टम्यां नरः स्नात्वा पीठे श्रेष्ठे दशाधिकाम् ॥ ५४॥  
  
वीरो दशाङ्कसाहस्रीं हुनेत्तत्र दशांशतः ।  
घृतखर्जूरमृद्वीका -नाघवल्लीदलस्रजः ॥ ५५॥  
  
छागमांसं सरक्तं च महापुष्टिः प्रजायते ।  
इदं रहस्यमाख्यातं सर्वतत्त्वनिरूपणम् ॥ ५६॥  
  
सर्वस्वं मम देवेशि रहस्यं गोपयेत्कलौ ।  
सूर्यादिवारेषु जपैर्दशसाहस्रसङ्ख्यकैः ॥ ५७॥  
  
सर्वसिद्धिमवाप्नोति नात्र कार्या विचारणा ।  
इत्येष पटलो दिव्यः स्नेहात् तव प्रकाशितः ।  
गोप्याद्गोप्यो गोप्यतरो गोपनीयः स्वयोनिवत् ॥ ५८॥  
  
इति श्रीमद्रुद्रयामलान्तर्गतं श्रीबालापटलं सम्पूर्णम् ।  
  
  
Proofread by PSA Easwaran   
  
