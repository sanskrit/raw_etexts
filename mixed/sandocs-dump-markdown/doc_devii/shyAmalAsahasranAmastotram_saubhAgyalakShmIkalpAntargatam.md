---
Acknowledge-Permission: Mahaperiaval Trust
Author: Traditional
Category: sahasranAma, devii, pArvatI, stotra, devI
File name: shyAmalAsahasranAmastotra.itx
Language: Sanskrit
Latest update: February 1, 2015, April 2, 2016
Location: doc_devii
Proofread by: DPD, NA
Send corrections to: Sanskrit@cheerful.com
Site access: https://sanskritdocuments.org
Source: Saubhagyalaxmikalpa, bhagavatistutimanjari
SubDeity: pArvatI
Subject: philosophy/hinduism/religion
Sublocation: devii
Text title: shyAmalAsahasranAmastotram
Texttype: stotra
Transliterated by: DPD, Alex
engtitle: Shri Shyamala Sahasranamastotram
itxtitle: shyAmalAsahasranAmastotram (saubhAgyalakShmIkalpAntargatam)
title: श्यामलासहस्रनामस्तोत्रम् (सौभाग्यलक्ष्मीकल्पान्तर्गतम्)

---
  
 श्री श्यामलासहस्रनामस्तोत्रम्   
नामसारस्तवः  
सर्वशृङ्गारशोभाढ्यां तुङ्गपीनपयोधराम् ।  
गङ्गाधरप्रियां देवीं मातङ्गीं नौमि सन्ततम् ॥ १॥  
  
श्रीमद्वैकुण्ठनिलयं श्रीपतिं सिद्धसेवितम् ।  
कदाचित्स्वप्रियं लक्ष्मीर्नारायणमपृच्छत ॥ २॥  
  
लक्ष्मीरुवाच  
किं जप्यं परमं नॄणां भोगमोक्षफलप्रदम् ।  
सर्ववश्यकरं चैव सर्वैश्वर्यप्रदायकम् ॥ ३॥  
  
सर्वरक्षाकरं चैव सर्वत्र विजयप्रदम् ।  
ब्रह्मज्ञानप्रदं पुंसां तन्मे ब्रूहि जनार्दन ॥ ४॥  
  
भगवानुवाच  
नामसारस्तवं पुण्यं पठेन्नित्यं प्रयत्नतः ।  
तेन प्रीता श्यामलाम्बा त्वद्वशं कुरुते जगत् ॥ ५॥  
  
तन्त्रेषु ललितादीनां शक्तीनां नामकोशतः ।  
सारमुद्धृत्य रचितो नामसारस्तवो ह्ययम् ॥ ६॥  
  
नामसारस्तवं मह्यं दत्तवान् परमेश्वरः ।  
तव नामसहस्रं तत् श्यामलाया वदाम्यहम् ॥ ७॥  
  
विनियोगः ॥  
  
अस्य श्रीश्यामलापरमेश्वरीनामसाहस्रस्तोत्रमाला मन्त्रस्य,  
सदाशिव ऋषिः । अनुष्टुप्छन्दः ।  
श्रीराजराजेश्वरी श्यामला परमेश्वरी देवता ।  
चतुर्विधपुरुषार्थसिद्ध्यर्थे नामपारायणे विनियोगः ।  
  
ध्यानम् ॥  
  
ध्यायेऽहं रत्नपीठे शुककलपठितं शृण्वतीं श्यामगात्रीं  
न्यस्तैकाङ्घ्रीं सरोजे शशिशकलधरां वल्लकीं वादयन्तीम् ।  
कल्हाराबद्धमौलिं नियमितलसच्चूलिकां रक्तवस्त्रां  
मातङ्गीं भूषिताङ्गीं मधुमदमुदितां चित्रकोद्भासिफालाम् ॥  
  
पञ्चपूजा ।  
  
अथ सहस्रनामस्तोत्रम् ।  
ॐ ।  
सौभाग्यलक्ष्मीः सौन्दर्यनिधिः समरसप्रिया ।  
सर्वकल्याणनिलया सर्वेशी सर्वमङ्गला ॥ १॥  
  
सर्ववश्यकरी सर्वा सर्वमङ्गलदायिनी ।  
सर्वविद्यादानदक्षा सङ्गीतोपनिषत्प्रिया ॥ २॥  
  
सर्वभूतहृदावासा सर्वगीर्वाणपूजिता ।  
समृद्धा सङ्गमुदिता सर्वलोकैकसंश्रया ॥ ३॥  
  
सप्तकोटिमहामन्त्रस्वरूपा सर्वसाक्षिणी ।  
सर्वाङ्गसुन्दरी सर्वगता सत्यस्वरूपिणी ॥ ४॥  
  
समा समयसंवेद्या समयज्ञा सदाशिवा ।  
सङ्गीतरसिका सर्वकलामयशुकप्रिया ॥ ५॥  
  
चन्दनालेपदिग्धाङ्गी सच्चिदानन्दरूपिणी ।  
कदम्बवाटीनिलया कमलाकान्तसेविता ॥ ६॥  
  
कटाक्षोत्पन्नकन्दर्पा कटाक्षितमहेश्वरा ।  
कल्याणी कमलासेव्या कल्याणाचलवासिनी ॥ ७॥  
  
कान्ता कन्दर्पजननी करुणारससागरा ।  
कलिदोषहरा काम्या कामदा कामवर्धिनी ॥ ८॥  
  
कदम्बकलिकोत्तंसा कदम्बकुसुमाप्रिया ।  
कदम्बमूलरसिका कामाक्षी कमलानना ॥ ९॥  
  
कम्बुकण्ठी कलालापा कमलासनपूजिता ।  
कात्यायनी केलिपरा कमलाक्षसहोदरी ॥ १०॥  
  
कमलाक्षी कलारूपा कोकाकारकुचद्वया ।  
कोकिला कोकिलारावा कुमारजननी शिवा ॥ ११॥  
  
सर्वज्ञा सन्ततोन्मत्ता सर्वैश्वर्यप्रदायिनी ।  
सुधाप्रिया सुराराध्या सुकेशी सुरसुन्दरी ॥ १२॥  
  
शोभना शुभदा शुद्धा शुद्धचित्तैकवासिनी ।  
वेदवेद्या वेदमयी विद्याधरगणार्चिता ॥ १३॥  
  
वेदान्तसारा विश्वेशी विश्वरूपा विरूपिणी ।  
विरूपाक्षप्रिया विद्या विन्ध्याचलनिवासिनी ॥ १४॥  
  
वीणावादविनोदज्ञा वीणागानविशारदा ।  
वीणावती बिन्दुरूपा ब्रह्माणी ब्रह्मरूपिणी ॥ १५॥  
  
पार्वती परमाऽचिन्त्या पराशक्तिः परात्परा ।  
परानन्दा परेशानी परविद्या परापरा ॥ १६॥  
  
भक्तप्रिया भक्तिगम्या भक्तानां परमा गतिः ।  
भव्या भवप्रिया भीरुर्भवसागरतारिणी ॥ १७॥  
  
भयघ्नी भावुका भव्या भामिनी भक्तपालिनी ।  
भेदशून्या भेदहन्त्री भावना मुनिभाविता ॥ १८॥  
  
माया महेश्वरी मान्या मातङ्गी मलयालया ।  
महनीया मदोन्मत्ता मन्त्रिणी मन्त्रनायिका ॥ १९॥  
  
महानन्दा मनोगम्या मतङ्गकुलमण्डना ।  
मनोज्ञा मानिनी माध्वी सिन्धुमध्यकृतालया ॥ २०॥  
  
मधुप्रीता नीलकचा माध्वीरसमदालसा ।  
पूर्णचन्द्राभवदना पूर्णा पुण्यफलप्रदा ॥ २१॥  
  
पुलोमजार्चिता पूज्या पुरुषार्थप्रदायिनी ।  
नारायणी नादरूपा नादब्रह्मस्वरूपिणी ॥ २२॥  
  
नित्या नवनवाकारा नित्यानन्दा निराकुला ।  
निटिलाक्षप्रिया नेत्री नीलेन्दीवरलोचना ॥ २३॥  
  
तमालकोमलाकारा तरुणी तनुमध्यमा ।  
तटित्पिशङ्गवसना तटित्कोटिसभद्युतिः ॥ २४॥  
  
मधुरा मङ्गला मेध्या मधुपानप्रिया सखी ।  
चित्कला चारुवदना सुखरूपा सुखप्रदा ॥ २५॥  
  
कूटस्था कौलिनी कूर्मपीठस्था कुटिलालका ।  
शान्ता शान्तिमती शान्तिः श्यामला श्यामलाकृतिः ॥ २६॥  
  
शङ्खिनी शङ्करी शैवी शङ्खकुण्डलमण्डिता ।  
कुन्ददन्ता कोमलाङ्गी कुमारी कुलयोगिनी ॥ २७॥  
  
निर्गर्भयोगिनीसेव्या निरन्तररतिप्रिया ।  
शिवदूती शिवकरी जटिला जगदाश्रया ॥ । २८॥  
  
शाम्भवी योगिनिलया परचैतन्यरूपिणी ।  
दहराकाशनिलया दण्डिनीपरिपूजिता ॥ २९॥  
  
सम्पत्करीगजारूढा सान्द्रानन्दा सुरेश्वरी ।  
चम्पकोद्भासितकचा चन्द्रशेखरवल्लभा ॥ ३०॥  
  
चारुरूपा चारुदन्ती चन्द्रिका शम्भुमोहिनी ।  
विमला विदुषी वाणी कमला कमलासना ॥ ३१॥  
  
करुणापूर्णहृदया कामेशी कम्बुकन्धरा ।  
राजराजेश्वरी राजमातङ्गी राजवल्लभा ॥ ३२॥  
  
सचिवा सचिवेशानी सचिवत्वप्रदायिनी ।  
पञ्चबाणार्चिता बाला पञ्चमी परदेवता ॥ ३३॥  
  
उमा महेश्वरी गौरी सङ्गीतज्ञा सरस्वती ।  
कविप्रिया काव्यकला कलौ सिद्धिप्रदायिनी ॥ ३४॥  
  
ललितामन्त्रिणी रम्या ललिताराज्यपालिनी ।  
ललितासेवनपरा ललिताज्ञावशंवदा ॥ ३५॥  
  
ललिताकार्यचतुरा ललिताभक्तपालिनी ।  
ललितार्धासनारूढा लावण्यरसशेवधिः ॥ ३६॥  
  
रञ्जनी लालितशुका लसच्चूलीवरान्विता ।  
रागिणी रमणी रामा रती रतिसुखप्रदा ॥ ३७॥  
  
भोगदा भोग्यदा भूमिप्रदा भूषणशालिनी ।  
पुण्यलभ्या पुण्यकीर्तिः पुरन्दरपुरेश्वरी ॥ ३८॥  
  
भूमानन्दा भूतिकरी क्लीङ्कारी क्लिन्नरूपिणी ।  
भानुमण्डलमध्यस्था भामिनी भारती धृतिः ॥ ३९॥  
  
नारायणार्चिता नाथा नादिनी नादरूपिणी ।  
पञ्चकोणास्थिता लक्ष्मीः पुराणी पुररूपिणी ॥ ४०॥  
  
चक्रस्थिता चक्ररूपा चक्रिणी चक्रनायिका ।  
षट्चक्रमण्डलान्तःस्था ब्रह्मचक्रनिवासिनी ॥ ४१॥  
  
अन्तरभ्यर्चनप्रीता बहिरर्चनलोलुपा ।  
पञ्चाशत्पीठमध्यस्था मातृकावर्णरूपिणी ॥ ४२॥  
  
महादेवी महाशक्तिः महामाया महामतिः ।  
महारूपा महादीप्तिः महालावण्यशालिनी ॥ ४३॥  
  
माहेन्द्री मदिरादृप्ता मदिरासिन्धुवासिनी ।  
मदिरामोदवदना मदिरापानमन्थरा ॥ ४४॥  
  
दुरितघ्नी दुःखहन्त्री दूती दूतरतिप्रिया ।  
वीरसेव्या विघ्नहरा योगिनी गणसेविता ॥ ४५॥  
  
निजवीणारवानन्दनिमीलितविलोचना ।  
वज्रेश्वरी वश्यकरी सर्वचित्तविमोहिनी ॥ ४६॥  
  
शबरी शम्बराराध्या शाम्बरी सामसंस्तुता ।  
त्रिपुरामन्त्रजपिनी त्रिपुरार्चनतत्परा ॥ ४७॥  
  
त्रिलोकेशी त्रयीमाता त्रिमूर्तिस्त्रिदिवेश्वरी ।  
ऐङ्कारी सर्वजननी सौःकारी संविदीश्वरी ॥ ४८॥  
  
बोधा बोधकरी बोध्या बुधाराध्या पुरातनी ।  
भण्डसोदरसंहर्त्री भण्डसैन्यविनाशिनी ॥ ४९॥  
  
गेयचक्ररथारूढा गुरुमूर्तिः कुलाङ्गना ।  
गान्धर्वशास्त्रमर्मज्ञा गन्धर्वगणपूजिता ॥ ५०॥  
  
जगन्माता जयकरी जननी जनदेवता ।  
शिवाराध्या शिवार्धाङ्गी शिञ्जन्मञ्जीरमण्डिता ॥ ५१॥  
  
सर्वात्मिका ऋषीकेशी सर्वपापविनाशिनी ।  
सर्वरोगहरा साध्या धर्मिणी धर्मरूपिणी ॥ ५२॥  
  
आचारलभ्या स्वाचारा खेचरी योनिरूपिणी ।  
पतिव्रता पाशहन्त्री परमार्थस्वरूपिणी ॥ ५३॥  
  
पण्डिता परिवाराढ्या पाषण्डमतभञ्जनी ।  
श्रीकरी श्रीमती देवी बिन्दुनादस्वरूपिणी ॥ ५४॥  
  
अपर्णा हिमवत्पुत्री दुर्गा दुर्गतिहारिणी ।  
व्यालोलशङ्खाताटङ्का विलसद्गण्डपालिका ॥ ५५॥  
  
सुधामधुरसालापा सिन्दूरतिलकोज्ज्वला ।  
अलक्तकारक्तपादा नन्दनोद्यानवासिनी ॥ ५६॥  
  
वासन्तकुसुमापीडा वसन्तसमयप्रिया ।  
ध्याननिष्ठा ध्यानगम्या ध्येया ध्यानस्वरूपिणी ॥ ५७॥  
  
दारिद्र्यहन्त्री दौर्भाग्यशमनी दानवान्तका ।  
तीर्थरूपा त्रिनयना तुरीया दोषवर्जिता ॥ ५८॥  
  
मेधाप्रदायिनी मेध्या मेदिनी मदशालिनी ।  
मधुकैटभसंहर्त्री माधवी माधवप्रिया ॥ ५९॥  
  
महिला महिमासारा शर्वाणी शर्मदायिनी ।  
रुद्राणी रुचिरा रौद्री रुक्मभूषणभूषिता ॥ ६०॥  
  
अम्बिका जगतां धात्री जटिनी धूर्जटिप्रिया ।  
सुक्ष्मस्वरूपिणी सौम्या सुरुचिः सुलभा शुभा ॥ ६१॥  
  
विपञ्चीकलनिक्काणविमोहितजगत्त्रया ।  
भैरवप्रेमनिलया भैरवी भासुराकृतिः ॥ ६२॥  
  
पुष्पिणी पुण्यनिलया पुण्यश्रवणकीर्तना ।  
कुरुकुल्ला कुण्डलिनी वागीशी नकुलेश्वरी ॥ ६३॥  
  
वामकेशी गिरिसुता वार्तालीपरिपूजिता ।  
वारुणीमदरक्ताक्षी वन्दारुवरदायिनी ॥ ६४॥  
  
कटाक्षस्यन्दिकरुणा कन्दर्पमदवर्धिनी ।  
दूर्वाश्यामा दुष्टहन्त्री दुष्टग्रहविभेदिनी ॥ ६५॥  
  
सर्वशत्रुक्षयकरी सर्वसम्पत्प्रवर्धिनी ।  
कबरीशोभिकल्हारा कलशिञ्जितमेखला ॥ ६६॥  
  
मृणालीतुल्वदोर्वल्ली मृडानी मृत्युवर्जिता ।  
मृदुला मृत्युसंहर्त्री मञ्जुला मञ्जुभाषिणी ॥ ६७॥  
  
कर्पूरवीटीकबला कमनीयकपोलभूः ।  
कर्पूरक्षोददिग्धाङ्गी कर्त्री कारणवर्जिता ॥ ६८॥  
  
अनादिनिधना धात्री धात्रीधरकुलोद्भवा ।  
स्तोत्रप्रिया स्तुतिमयी मोहिनी मोहहारिणी ॥ ६९॥  
  
जीवरूपा जीवकारी जीवन्मुक्तिप्रदायिनी ।  
भद्रपीठस्थिता भद्रा भद्रदा भर्गभामिनी ॥ ७०॥  
  
भगानन्दा भगमयी भगलिङ्गा भगेश्वरी ।  
मत्तमातङ्गगमना मातङ्गकुलमञ्जरी ॥ ७१॥  
  
राजहंसगती राज्ञी राजराज समर्चिता ।  
भवानी पावनी काली दक्षिणा दक्षकन्यका ॥ ७२॥  
  
हव्यवाहा हविर्भोक्त्री हारिणी दुःखहारिणी ।  
संसारतारिणी सौम्या सर्वेशी समरप्रया ॥ ७३॥  
  
स्वप्नवती जागरिणी सुषुप्ता विश्वरूपिणी ।  
तैजसी प्राज्ञकलना चेतना चेतनावती ॥ ७४॥  
  
चिन्मात्रा चिद्घना चेत्या चिच्छाया चित्स्वरूपिणी ।  
निवृत्तिरूपिणी शान्तिः प्रतिष्ठा नित्यरूपिणी ॥ ७५॥  
  
विद्यारूपा शान्त्यतीता कलापञ्चकरूपिणी ।  
ह्रीङ्कारी ह्रीमती हृद्या ह्रीच्छाया हरिवाहना ॥ ७६॥  
  
मूलप्रकृतिरव्यक्ता व्यक्ताव्यक्तविनोदिनी ।  
यज्ञरूपा यज्ञभोक्त्री यज्ञाङ्गी यज्ञरूपिणी ॥ ७७॥  
  
दीक्षिता क्षमणा क्षामा क्षितिः क्षान्तिः श्रुतिः स्मृतिः ।  
एकाऽनेका कामकला कल्पा कालस्वरूपिणी ॥ ७८॥  
  
दक्षा दाक्षायणी दीक्षा दक्षयज्ञविनाशिनी ।  
गायत्री गगनाकारा गीर्देवी गरुडासना ॥ ७९॥  
  
सावित्री सकलाध्यक्षा ब्रह्माणी ब्राह्मणप्रिया ।  
जगन्नाथा जगन्मूर्तिः जगन्मृत्युनिवारिणी ॥ ८०॥  
  
दृग्रूपा दृश्यनिलया द्रष्ट्री मन्त्री चिरन्तनी ।  
विज्ञात्री विपुला वेद्या वृद्धा वर्षीयसी मही ॥ ८१॥  
  
आर्या कुहरिणी गुह्या गौरी गौतमपूजिता ।  
नन्दिनी नलिनी नित्या नीतिर्नयविशारदा ॥ ८२॥  
  
गतागतज्ञा गन्धर्वी गिरिजा गर्वनाशिनी ।  
प्रियव्रता प्रमा प्राणा प्रमाणज्ञा प्रियंवदा ॥ ८३॥  
  
अशरीरा शरीरस्था नामरूपविवर्जिता ।  
वर्णाश्रमविभागज्ञा वर्णाश्रमविवर्जिता ॥ ८४॥  
  
नित्यमुक्ता नित्यतृप्ता निर्लेपा निरवग्रहा ।  
इच्छाज्ञानक्रियाशक्तिः इन्दिरा बन्धुराकृतिः ॥ ८५॥  
  
मनोरथप्रदा मुख्या मानिनी मानवर्जिता ।  
नीरागा निरहङ्कारा निर्नाशा निरुपप्लवा ॥ ८६॥  
  
विचित्रा चित्रचारित्रा निष्कला निगमालया ।  
ब्रह्मविद्या ब्रह्मनाडी बन्धहन्त्री बलिप्रिया ॥ ८७॥  
  
सुलक्षणा लक्षणज्ञा सुन्दरभ्रूलताञ्चिता ।  
सुमित्रा मालिनी सीमा मुद्रिणी मुद्रिकाञ्चिता ॥ ८८॥  
  
रजस्वला रम्यमूर्तिर्जया जन्मविवर्जिता ।  
पद्मालया पद्मपीठा पद्मिनी पद्मवर्णिनी ॥ ८९॥  
  
विश्वम्भरा विश्वगर्भा विश्वेशी विश्वतोमुखी ।  
अद्वितीया सहस्राक्षी विराड्रूपा विमोचिनी ॥ ९०॥  
  
सूत्ररूपा शास्त्रकरी शास्त्रज्ञा शस्त्रधारिणी ।  
वेदविद्वेदकृद्वेद्या वित्तज्ञा वित्तशालिनी ॥ ९१॥  
  
विशदा वैष्णवी ब्राह्मी वैरिञ्ची वाक्प्रदायिनी ।  
व्याख्यात्री वामना वृद्धिः विश्वनाथा विशारदा ॥ ९२॥  
  
मुद्रेश्वरी मुण्डमाला काली कङ्कालरूपिणी ।  
महेश्वरप्रीतिकरी महेश्वर पतिव्रता ॥ ९३॥  
  
ब्रह्माण्डमालिनी बुध्न्या मतङ्गमुनिपूजिता ।  
ईश्वरी चण्डिका चण्डी नियन्त्री नियमस्थिता ॥ ९४॥  
  
सर्वान्तर्यामिणी सेव्या सन्ततिः सन्ततिप्रदा ।  
तमालपल्लवश्यामा ताम्रोष्ठी ताण्डवप्रिया ॥ ९५॥  
  
नाट्यलास्यकरी रम्भा नटराजप्रियाङ्गना ।  
अनङ्गरूपाऽनङ्गश्रीरनङ्गेशी वसुन्धरा ॥ ९९॥  
  
साम्राज्यदायिनी सिद्धा सिद्धेशी सिद्धिदायिनी ।  
सिद्धमाता सिद्धपूज्या सिद्धार्था वसुदायिनी ॥ ९७॥  
  
भक्तिमत्कल्पलतिका भक्तिदा भक्तवत्सला ।  
पञ्चशक्त्यर्चितपदा परमात्मस्वरूपिणी ॥ ९८॥  
  
अज्ञानतिमिरज्योत्स्ना नित्याह्लादा निरञ्जना ।  
मुग्धा मुग्धस्मिता मैत्री मुग्धकेशी मधुप्रिया ॥ ९९॥  
  
कलापिनी कामकला कामकेलिः कलावती ।  
अखण्डा निरहङ्कारा प्रधानपुरुषेश्वरी ॥ १००॥  
  
रहःपूज्या रहःकेली रहःस्तुत्या हरप्रिया ।  
शरण्या गहना गुह्या गुहान्तःस्था गुहप्रसू ॥ १०१॥  
  
स्वसंवेद्या स्वप्रकाशा स्वात्मस्था स्वर्गदायिनी ।  
निष्प्रपञ्चा निराधारा नित्यानित्यस्वरूपिणी ॥ १०२॥  
  
नर्मदा नर्तकी कीर्तिः निष्कामा निष्कला कला ।  
अष्टमूर्तिरमोघोमा नन्द्यादिगणपूजिता ॥ १०३॥  
  
यन्त्ररूपा तन्त्ररूपा मन्त्ररूपा मनोन्मनी ।  
शिवकामेश्वरी देवी चिद्रूपा चित्तरङ्गिणी ॥ १०४॥  
  
चित्स्वरूपा चित्प्रकाशा चिन्मूर्तिर्श्चिन्मयी चितिः ।  
मूर्खदूरा मोहहन्त्री मुख्या क्रोडमुखी सखी ॥ १०५॥  
  
ज्ञानज्ञातृज्ञेयरूपा व्योमाकारा विलासिनी ।  
विमर्शरूपिणी वश्या विधानज्ञा विजृम्भिता ॥ १०६॥  
  
केतकीकुसुमापीडा कस्तूरीतिलकोज्ज्वला ।  
मृग्या मृगाक्षी रसिका मृगनाभिसुगन्धिनी ॥ १०७॥  
  
यक्षकर्दमलिप्ताङ्गी यक्षिणी यक्षपूजिता ।  
लसन्माणिक्यकटका केयूरोज्ज्वलदोर्लता ॥ १०८॥  
  
सिन्दूरराजत्सीमन्ता सुभ्रूवल्ली सुनासिका ।  
कैवल्यदा कान्तिमती कठोरकुचमण्डला ॥ १०९॥  
  
तलोदरी तमोहन्त्री त्रयस्त्रिंशत्सुरात्मिका ।  
स्वयम्भूः कुसुमामोदा स्वयम्भुकुसुमप्रिया ॥ ११०॥  
  
स्वाध्यायिनी सुखाराध्या वीरश्रीर्वीरपूजिता ।  
द्राविणी विद्रुमाभोष्ठी वेगिनी विष्णुवल्लभा ॥ १११॥  
  
हालामदा लसद्वाणी लोला लीलावती रतिः ।  
लोपामुद्रार्चिता लक्ष्मीरहल्यापरिपूजिता ॥ ११२॥  
  
आब्रह्मकीटजननी कैलासगिरिवासिनी ।  
निधीश्वरी निरातङ्का निष्कलङ्का जगन्मयी ॥ ११३॥  
  
आदिलक्ष्मीरनन्तश्रीरच्युता तत्त्वरूपिणी ।  
नामजात्यादिरहिता नरनारायणार्चिता ॥ ११४॥  
  
गुह्योपनिषदुद्गीता लक्ष्मीवाणीनिषेविता ।  
मतङ्गवरदा सिद्धा महायोगीश्वरी गुरुः ॥ ११५॥  
  
गुरुप्रिया कुलाराध्या कुलसङ्केतपालिनी ।  
चिच्चन्द्रमण्डलान्तः स्था चिदाकाशस्वरूपिणी ॥ ११६॥  
  
अनङ्गशास्त्रतत्त्वज्ञा नानाविधरसप्रिया ।  
निर्मला निरवद्याङ्गी नीतिज्ञा नीतिरूपिणी ॥ ११७॥  
  
व्यापिनी विबुधश्रेष्ठा कुलशैलकुमारिका ।  
विष्णुप्रसूर्वीरमाता नासामणिविराजिता ॥ ११८॥  
  
नायिका नगरीसंस्था नित्यतुष्टा नितम्बिनी ।  
पञ्चब्रह्ममयी प्राञ्ची ब्रह्मात्मैक्यस्वरूपिणी ॥ ११९॥  
  
सर्वोपनिषदुद्गीता सर्वानुग्रहकारिणी ।  
पवित्रा पावना पूता परमात्मस्वरूपिणी ॥ १२०॥  
  
सूर्येन्दुवह्निनयना सूर्यमण्डलमध्यगा ।  
गायत्री गात्ररहिता सुगुणा गुणवर्जिता ॥ १२१॥  
  
रक्षाकरी रम्यरुपा सात्विका सत्त्वदायिनी ।  
विश्वातीता व्योमरूपा सदाऽर्चनजपप्रिया ॥ १२२॥  
  
आत्मभूरजिता जिष्णुरजा स्वाहा स्वधा सुधा ।  
नन्दिताशेषभुवना नामसङ्कीर्तनप्रिया ॥ १२३॥  
  
गुरुमूर्तिर्गुरुमयी गुरुपादार्चनप्रिया ।  
गोब्राह्मणात्मिका गुर्वी नीलकण्ठी निरामया ॥ १२४॥  
  
मानवी मन्त्रजननी महाभैरवपूजिता ।  
नित्योत्सवा नित्यपुष्टा श्यामा यौवनशालिनी ॥ १२५॥  
  
महनीया महामूर्तिर्महती सौख्यसन्ततिः ।  
पूर्णोदरी हविर्धात्री गणाराध्या गणेश्वरी ॥ १२६॥  
  
गायना गर्वरहिता स्वेदबिन्दूल्लसन्मुखी ।  
तुङ्गस्तनी तुलाशून्या कन्या कमलवासिनी ॥ १२७॥  
  
शृङ्गारिणी श्रीः श्रीविद्या श्रीप्रदा श्रीनिवासिनी ।  
त्रैलोक्यसुन्दरी बाला त्रैलोक्यजननी सुधीः ॥ १२८॥  
  
पञ्चक्लेशहरा पाशधारिणी पशुमोचनी ।  
पाषण्डहन्त्री पापघ्नी पार्थिवश्रीकरी धृतिः ॥ १२९॥  
  
निरपाया दुरापा या सुलभा शोभनाकृतिः ।  
महाबला भगवती भवरोगनिवारिणी ॥ १३०॥  
  
भैरवाष्टकसंसेव्या ब्राह्म्यादिपरिवारिता ।  
वामादिशक्तिसहिता वारुणीमदविह्वला ॥ १३१॥  
  
वरिष्ठावश्यदा वश्या भक्त्तार्तिदमना शिवा ।  
वैराग्यजननी ज्ञानदायिनी ज्ञानविग्रहा ॥ १३२॥  
  
सर्वदोषविनिर्मुक्ता शङ्करार्धशरीरिणी ।  
सर्वेश्वरप्रियतमा स्वयञ्ज्योतिस्स्वरूपिणी ॥ १३३॥  
  
क्षीरसागरमध्यस्था महाभुजगशायिनी ।  
कामधेनुर्बृहद्गर्भा योगनिद्रा युगन्धरा ॥ १३४॥  
  
महेन्द्रोपेन्द्रजननी मातङ्गकुलसम्भवा ।  
मतङ्गजातिसम्पूज्या मतङ्गकुलदेवता ॥ १३५॥  
  
गुह्यविद्या वश्यविद्या सिद्धविद्या शिवाङ्गना ।  
सुमङ्गला रत्नगर्भा सूर्यमाता सुधाशना ॥ १३६॥  
  
खड्गमण्डल सम्पूज्या सालग्रामनिवासिनी ।  
दुर्जया दुष्टदमना दुर्निरीक्ष्या दुरत्यया ॥ १३७॥  
  
शङ्खचक्रगदाहस्ता विष्णुशक्तिर्विमोहिनी ।  
योगमाता योगगम्या योगनिष्ठा सुधास्रवा ॥ १३८॥  
  
समाधिनिष्ठैः संवेद्या सर्वभेदविवर्जिता ।  
साधारणा सरोजाक्षी सर्वज्ञा सर्वसाक्षिणी ॥ १३९॥  
  
महाशक्तिर्महोदारा महामङ्गलदेवता ।  
कलौ कृतावतरणा कलिकल्मषनाशिनी ॥ १४०॥  
  
सर्वदा सर्वजननी निरीशा सर्वतोमुखी ।  
सुगूढा सर्वतो भद्रा सुस्थिता स्थाणुवल्लभा ॥ १४१॥  
  
चराचरजगद्रूपा चेतनाचेतनाकृतिः ।  
महेश्वर प्राणनाडी महाभैरवमोहिनी ॥ १४२॥  
  
मञ्जुला यौवनोन्मत्ता महापातकनाशिनी ।  
महानुभावा माहेन्द्री महामरकतप्रभा ॥ १४३॥  
  
सर्वशक्त्यासना शक्तिर्निराभासा निरिन्द्रिया ।  
समस्तदेवतामूर्तिः समस्तसमयार्चिता ॥ १४४॥  
  
सुवर्चला वियन्मूर्तिः पुष्कला नित्यपुष्पिणी ।  
नीलोत्पलदलश्यामा महाप्रलयसाक्षिणी ॥ १४५॥  
  
सङ्कल्पसिद्धा सङ्गीतरसिका रसदायिनी ।  
अभिन्ना ब्रह्मजननी कालक्रमविवर्जिता ॥ १४६॥  
  
अजपा जाड्यरहिता प्रसन्ना भगवत्प्रिया ।  
इन्दिरा जगतीकन्दा सच्चिदानन्दकन्दली ॥  
  
श्रीचक्रनिलया देवी श्रीविद्या श्रीप्रदायिनी ॥ १४७॥  
  
फलश्रुतिः  
इति ते कथितो लक्ष्मी नामसारस्तवो मया ।  
श्यामलाया महादेव्याः सर्ववश्यप्रदायकः ॥ १४८॥  
  
य इमं पठते नित्यं नामसारस्तवं परम् ।  
तस्य नश्यन्ति पापानि महान्त्यपि न संशयः ॥ १४९॥  
  
त्रिसन्ध्यं यः पठेन्नित्यं वर्षमेकमतन्द्रितः ।  
सार्वभौमो महीपालस्तस्य वश्यो भवेद्धुवम् ॥ १५०॥  
  
मूलमन्त्रजपान्ते यः पठेन्नामसहस्रकम् ।  
मन्त्रसिद्धिर्भवेत्तस्य शीघ्रमेव वरानने ॥ १५१॥  
  
जगत्त्रयं वशीकृत्य साक्षात्कामसमो भवेत् ।  
दिने दिने दशावृत्त्या मण्डलं यो जपेन्नरः ॥ १५२॥  
  
सचिवः स भवेद्देवि सार्वभौमस्य भूपतेः ।  
षण्मासं यो जपेन्नित्यं एकवारं दृढव्रतः ॥ १५३॥  
  
भवन्ति तस्य धान्यानां धनानां च समृद्धयः ।  
चन्दनं कुङ्कुमं वापि भस्म वा मृगनाभिकम् ॥ १५४॥  
  
अनेनैव त्रिरावत्त्या नामसारेण मन्त्रितम् ।  
यो ललाटे धारयते तस्य वक्त्रावलोकनात् ॥ १५५॥  
  
हन्तुमुद्यतखड्गोऽपि शत्रुर्वश्यो भवेद्ध्रुवम् ।  
अनेन नामसारेण मन्त्रितं प्राशयेज्जलम् ॥ १५६॥  
  
मासमात्रं वरारोहे गान्धर्वनिपुणो भवेत् ।  
सङ्गीते कवितायां च नास्ति तत्सदृशो भुवि ॥ १५७॥  
  
ब्रह्मज्ञानमवाप्नोति मोक्षं चाप्यधिगच्छति ।  
प्रीयते श्यामला नित्यं प्रीताऽभीष्टं प्रयच्छति ॥ १५८॥  
  
॥ इति सौभाग्यलक्ष्मीकल्पतान्तर्गते लक्ष्मीनारायणसंवादे  
अष्टसप्तितमे खण्डे श्रीश्यामलासहस्रनामस्तोत्रं सम्पूर्णम् ॥  
  
मातङ्गी मातरीशे मधुमथनासधिते महामाये ।  
मोहिनि मोहप्रमथिनि मन्मथमथनप्रिये वराङ्गि मातङ्गि ॥  
  
यतिजन हृदयनिवासे वासववरदे वराङ्गि मातङ्गि ।  
वीणावाद विनोदिनि नारदगीते नमो देवि ॥  
  
  
Proofread by DPD, NA  
  
