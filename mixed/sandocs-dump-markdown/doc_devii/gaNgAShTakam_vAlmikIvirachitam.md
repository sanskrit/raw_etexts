---
Author: Sage Valmiki
Category: aShTaka, devii, nadI, vAlmIki, devI
File name: gangAShTakamValmiki.itx
Language: Sanskrit
Latest update: August 10, 2007
Location: doc_devii
Proofread by: N.Balasubramanian bbalu at sify.com
Send corrections to: Sanskrit@cheerful.com
Site access: https://sanskritdocuments.org
SubDeity: nadI
Subject: philosophy/hinduism/religion
Sublocation: devii
Text title: ga.ngAShTakam
Transliterated by: N.Balasubramanian bbalu at sify.com
engtitle: GangAShTakam by Sage Valmiki
itxtitle: gaNgAShTakam (vAlmikIvirachitam)
title: गण्गाष्टकम् (वाल्मिकीविरचितम्)

---
  
 गङ्गाष्टकं श्रीवाल्मिकिविरचितम्   
  
मातः शैलसुता-सपत्नि वसुधा-शृङ्गारहारावलि  
स्वर्गारोहण-वैजयन्ति भवतीं भागीरथीं प्रार्थये ।  
त्वत्तीरे वसतः त्वदम्बु पिबतस्त्वद्वीचिषु प्रेङ्खतः  
त्वन्नाम स्मरतस्त्वदर्पितदृशः स्यान्मे शरीरव्ययः ॥ १॥  
  
त्वत्तीरे तरुकोटरान्तरगतो गङ्गे विहङ्गो परं  
त्वन्नीरे नरकान्तकारिणि वरं मत्स्योऽथवा कच्छपः ।  
नैवान्यत्र मदान्धसिन्धुरघटासङ्घट्टघण्टारण-  
त्कारस्तत्र समस्तवैरिवनिता-लब्धस्तुतिर्भूपतिः ॥ २॥  
  
उक्षा पक्षी तुरग उरगः कोऽपि वा वारणो वाऽ-  
वारीणः स्यां जनन-मरण-क्लेशदुःखासहिष्णुः ।  
न त्वन्यत्र प्रविरल-रणत्किङ्किणी-क्वाणमित्रं  
वारस्त्रीभिश्चमरमरुता वीजितो भूमिपालः ॥ ३॥  
  
काकैर्निष्कुषितं श्वभिः कवलितं गोमायुभिर्लुण्टितं  
स्रोतोभिश्चलितं तटाम्बु-लुलितं वीचीभिरान्दोलितम् ।  
दिव्यस्त्री-कर-चारुचामर-मरुत्संवीज्यमानः कदा  
द्रक्ष्येऽहं परमेश्वरि त्रिपथगे भागीरथी स्वं वपुः ॥ ४॥  
  
अभिनव-बिसवल्ली-पादपद्मस्य विष्णोः  
मदन-मथन-मौलेर्मालती-पुष्पमाला ।  
जयति जयपताका काप्यसौ मोक्षलक्ष्म्याः  
क्षपित-कलिकलङ्का जाह्नवी नः पुनातु ॥ ५॥  
  
एतत्ताल-तमाल-साल-सरलव्यालोल-वल्लीलता-  
च्छत्रं सूर्यकर-प्रतापरहितं शङ्खेन्दु-कुन्दोज्ज्वलम् ।  
गन्धर्वामर-सिद्ध-किन्नरवधू-तुङ्गस्तनास्पालितं  
स्नानाय प्रतिवासरं भवतु मे गाङ्गं जलं निर्मलम् ॥ ६॥  
  
गाङ्गं वारि मनोहारि मुरारि-चरणच्युतम् ।  
त्रिपुरारि-शिरश्चारि पापहारि पुनातु माम् ॥ ७॥  
  
पापापहारि दुरितारि तरङ्गधारि  
शैलप्रचारि गिरिराज-गुहाविदारि ।  
झङ्कारकारि हरिपाद-रजोपहारि  
गाङ्गं पुनातु सततं शुभकारि वारि ॥ ८॥  
  
गङ्गाष्टकं पठति यः प्रयतः प्रभाते  
वाल्मीकिना विरचितं शुभदं मनुष्यः ।  
प्रक्षाल्य गात्र-कलिकल्मष-पङ्क-माशु  
मोक्षं लभेत् पतति नैव नरो भवाब्धौ ॥ ९॥  
  
॥ इति वाल्मीकिविरचितं गङ्गाष्टकं सम्पूर्णम् ॥  
  
  
Encoded and proofread by N.Balasubramanian bbalu@sify.com  
  
