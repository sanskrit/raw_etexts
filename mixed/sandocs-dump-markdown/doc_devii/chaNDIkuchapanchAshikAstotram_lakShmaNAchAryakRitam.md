+++
"Text title" = "chaNDIkuchapanchAshikAstotram"
"File name" = "chaNDIkuchapanchAshikAstotram.itx"
itxtitle = "chaNDIkuchapanchAshikAstotram (lakShmaNAchAryakRitam)"
engtitle = "chaNDIkuchapanchAshikAstotram"
Category = "devii, devI"
Location = "doc_devii"
Sublocation = "devii"
Author = "lakShmaNAchArya"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
Description-comments = "Brihatstotraratnakara 2, Narayana Ram Acharya, Nirnayasagar, stotrasankhyA 225-425"
"Latest update" = "March 23, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "चण्डीकुचपञ्चाशिकास्तोत्रम् (लक्ष्मणाचार्यकृइतम्)"

+++
  
 चण्डीकुचपञ्चाशिकास्तोत्रम्   
  
श्रीगणेशाय नमः ॥  
  
श्रियं नौमि देवीं परां पारिजातां पदाम्भोजरेणूपसेवापराणाम् ।  
यदाद्याक्षरस्याभिधेयेन शूली प्रलीढोऽपि मृत्युप्रजेता गरेण ॥ १॥  
  
आशादासीभिरूर्ध्वं करविधृतचतुष्कोणभागाभखण्डैः  
     खण्डैराढ्या पटानां विधुरविघटिता शुष्कतावासयेया ।  
स्वात्मानाधः पतन्तीं सजवमसकृदाकर्षणक्लान्तिपङ्कि-  
     श्वासोच्छ्वासौघपूर्णा हिमगिरिदुहितुः पातु वोऽपूर्वकन्था ॥ २॥  
  
आसीद्विरिञ्चिवरदा सुरसार्थतीर्थं तेजोमयी मखभुजामखिलास्ति शक्तिः ।  
एवं भविष्यति पुरोऽपि पुरारिपत्नी त्रैकालिकं यदिति तन्मह आद्यमीडे ॥ ३॥  
  
मध्ये पीयूषसिन्धोर्धनकुसुमलसत्कल्पवृक्षान्तराले  
     दिव्ये मण्यन्तरीपे त्रिदशपरिवृढप्रौढगीर्वाणवर्ण्या ।  
शर्वाणी पूर्णमण्याभरणरणरणत्पाणिनाभ्यर्णवाणीं  
     तूर्णं चिन्तामणेर्मामपि सदसि सदाऽऽश्लिष्य सिंहासनेऽस्ति ॥ ४॥  
  
वन्दारुवृन्दारकसुन्दरीणां सीमन्तभृङ्गाञ्चितपादपद्मा ।  
संस्तोतृपद्मापतिपद्मजन्मस्वाराट्पिकाल्याभ्रगुणा विभाति ॥ ५॥  
  
यत्रोदग्रहरिन्मणिप्रविलसत्सौधाङ्कुराणां गणै-  
     रुद्गीर्णैर्निजगर्भतश्च चणकैः साम्यं गतानां नवैः । रुद्गीर्णैर्निज  
मुक्तानाममृतद्युतेरपि भरं वीक्ष्य स्थितानां हृदि  
     श्रान्त्याखू रभसोत्पपात हृदये सारङ्ग एतन्मुधा ॥ ६॥  
  
पादारविन्दस्य पुरन्दरोऽपि सेवां विधाताऽस्म्यहमेव देव्याः ।  
नार्हस्त्वमस्मिन्निति वज्रपाणिर्व्याक्षिप्यते यत्र गणैर्विचित्रम् ॥ ७॥  
  
बिडौजसि पदाम्बुजे निबिडतेजसि त्र्यम्बकस्त्रियाः  
     प्रणतिमीप्सितप्रतिपदाप्तये निर्जरैः ।  
हरावपि हरे विधौ प्रणतिकर्मकार्मीणके  
     जयाम्ब जगदम्बिके जय जयेति यत्र ध्वनिः ॥ ८॥  
  
तत्रैकदा निखिललोकचरित्रविद्भिः  
सम्प्रार्थिता भगवती प्रणिधीनवर्गैः ।  
विज्ञाप्यमस्ति किमपीति रहस्यमस्मद्-  
दृग्यायिनः कविवरस्य कृतेर्विचित्रम् ॥ ९॥  
  
किं कुङ्कुमोऽस्ति कलितामरभोज्यवीची-  
सारप्रसारवचसां प्रमुखः कवीनाम् ।  
यत्काव्यमन्यकवितां विधुनोति जीर्णां  
जायामिवाभिनवमुग्धवधूस्तनश्रीः ॥ १०॥  
  
असह्यभरसह्यभूधरमणौ महाराष्ट्रके  
महाबलजटाढ्यनिष्प्रथितकृष्णवेणी धुनी ।  
तदम्बुलहरीप्लुता जयति वाजिसंज्ञा पुरी  
स लक्ष्मणकवीश्वरो वसति तत्र वृत्त्या स्वया ॥ ११॥  
  
वेणीमाधव एव यस्य जनकः प्रख्यातकीर्तिस्तथा  
राधा यज्जननी सती गुणवती रामोऽपि यत्सोदरः ।  
अत्रिर्गोत्रपुमांश्च यस्य कविता चेतोहरा सामगोपाह्वो  
यः किल राजते चरणयोर्देव्या भवान्याः स्वयम् ॥ १२॥  
  
यस्य गुरुर्यो जातो दण्डकराभिन्नपर्वतान्वयतः ।  
रघुनाथमन्दराद्रिर्मथितुं तर्कादिशास्त्रचयजलधिम् ॥ १३॥  
  
स त्वस्मत्पदपङ्कजस्फुरदमन्दानन्दसन्दोहद-  
स्यन्दन्मञ्जुमरन्दसुन्दरमधुव्यालोलरोलम्बकः ।  
सत्पोतेतरताविनीतवनितासम्भोगशून्यः पुन-  
र्योऽसौ सम्प्रति कथ्यते मम गुणप्रौढिप्रबद्धात्मकः ॥ १४॥  
  
तस्यैव चेत्किमपि काव्यमकव्ययेच्छो-  
रस्मत्सभापरिसरे पठनीयमस्ति ।  
यन्मत्पदाम्बुजमधुप्रतिषेचनेऽस्य  
मृद्वीकयापि न कयापि न मृद्विकासः ॥ १५॥  
  
श्रुत्वाऽऽदेशं दूतवर्गैर्भवान्या न्यासान्धन्यान्वीक्ष्य वाचः कवेस्तान् ।  
न्यस्तो मूर्धा स्वामिनीपादपद्मे कर्त्रेत्युक्तं तत्कृतेर्यत्कृतेऽत्र ॥ १६॥  
  
सावधाना ततो देवी काव्यश्रवणकर्मणि ।  
जातेत्यालोच्य सहगवर्गैः काव्यं प्रवर्ण्यते ॥ १७॥  
  
यद्यपि पदनुतिरादौ कार्या मातुस्तथापि विश्वस्य ।  
मुख्यमिति स्तनपानं लक्ष्मणबालेन तत्स्तुतिर्विहिता ॥ १८॥  
  
प्रालेयशैलजनुषः सुहिरण्यवल्ल्या  
गौर्याः पयोधरविचित्रफलं पिबामि ।  
यत्स्पर्शनादपि बभूव स शूलिनोऽपि  
मृत्युञ्जयत्वविभवैकपदेऽभिषेकः ॥ १९॥  
  
कल्याणावलिमातनोतु नितरां कर्पूरपूराधिक-  
प्रालेयं तुहिनालिशैलदुहितुस्तुङ्गं तदङ्गं हृदः ।  
येनाकारि पुरारिभालनयनज्वालाकरालावली-  
बाढोल्लीढतनुस्तदीयहृदि सोऽनङ्गोऽपि रङ्गे नटः ॥ २०॥  
  
आजीवं तदुपास्महेऽद्रिदुहितुः कर्पूरगौरं कुचद्वन्द्वं  
     नीलगलं सुचन्दनयुतं तत्प्राङ्मुखेन्द्वङ्कितम् ।  
यद्वीक्ष्यैव ममर्द किं नवमिदं जीवत्यशेषे मयि  
     प्रारूढं शिवयुग्ममन्यदबलाहृन्मर्मणीतीर्ष्यया ॥ २१॥  
  
प्रत्यूहावलिमालुनातु दयया यश्चार्धनारीकुच-  
     प्रान्तोत्तुङ्गपटीरपङ्कमदनीमीनैकमुद्राङ्कुरः ।  
यं कृत्वा स्वयमेव मन्मथरिपुः पाणिश्रितस्वेदतो  
     यातः सात्त्विकतां हि तत्कज इति ध्यात्वा स्मरार्तोऽभवत् ॥ २२॥  
  
शर्वाणीकुचकूलमूलविलसत्कर्पूरकस्तूरिका-  
     काश्मीरत्रितयावलेपरचनाचातुर्यचर्यावतात् ।  
यामुद्दिश्य महेशमानसमहाहंसः प्रयागस्थिता  
     वेण्येवेत्यवधारयन्निव ममज्जानन्यवृत्तिश्चिरम् ॥ २३॥  
  
नित्यं पायादपायाज्जगदिह तु शरच्चन्द्रगौरप्रभासौ  
     गौर्या वक्षोजयुग्मद्वयशिखरचरत्तारहीरालिमाला ।  
चण्ड्या मे नाथचेतोविहरणनिपुणेतीर्ष्यया तत्र बद्धां  
     गङ्गां निश्चित्य भर्गः करमपि च ददौ यत्पदे मोक्षकामः ॥ २४॥  
  
नुमोऽपर्णाऽऽरामस्थलहृदयकासारतटग-  
प्रवल्गद्वक्षोजच्छलमिलितचक्राह्वयुगलम् ।  
दरालोकाच्छम्भोः शिशिरशशिरेखानखगता  
स्मरन्ती सापत्न्यं व्यथयति नितान्तं यदिह सा ॥ २५॥  
  
वन्दे तत्कुसुमायुधान्तकवधूतुङ्गस्तनाब्जद्वयं  
दुग्धामन्दमरन्दमन्दिरमिदं चूचालिलीढं परम् ।  
नित्यास्येन्दुविकासनान्मुकुलितं षड्वक्त्रवक्त्राम्बुजैः  
पीतं किं किमितीश्वरस्य मनसो येनाभवद्विस्मयः ॥ २६॥  
  
मल्लीस्रक्फणिभोगभूषणमणिश्रेणीविदूरोल्लसन्-  
मैनाकाचलसोदरी कुचरसाधारद्वयी मञ्जुला ।  
यस्याः स्पर्शनतस्त्रिलोचनमनोमानव्यपायोऽभवत्  
पायात्सा निखिलां हि विष्टपलतां संसारझञ्झानिलात् ॥ २७॥  
  
तुषारगिरिकन्यकाकुचतटीपटीराटवी  
विपाटयतु कङ्कटोद्भवकठोरतापं हि सा ।  
यदीयदरदर्शनादपि गरप्रलीढो हरः  
सुखेन घनसारविस्मररिपुर्महोग्रः शिवः ॥ २८॥  
  
रचयतु शिवं वक्षोजन्मद्वयं द्रुहिणोज्ज्वलत्-  
कनककलशत्विढ्बीजं तभिशुम्भरिपोश्चिरम् ।  
तदपि च मुहुर्दर्शं दर्शं कपालिकरोच्छ्रित-  
प्रखरनखरप्राञ्चच्चन्द्रोदयोऽपि भवत्यहो ॥ २९॥  
  
दूरीकरोतु दुरितानि पुरारिदारवक्षोजशैलमिथुनं जितमन्दराद्रि ।  
येनाभवद्भवमनोऽर्णवतः प्रमोदपीयूषमत्र हुतमन्मथजीवनाय ॥ ३०॥  
  
अपारां सम्पत्तिं दिशतु कुचरत्नक्षितिधरः  
समुत्तुङ्गस्थानं सुमनस उमे ते मम चिरम् ।  
यदीये मूर्घ्नि श्रीगलकरनखालिद्युतिभर-  
स्फुरद्गङ्गाभङ्गा इह हि विहरन्त्येव सततम् ॥ ३१॥  
  
तं कासरासुरविमर्दसमुत्थशोण-  
शोणार्द्रशोणितकणं स्तनमम्बिकायाः ।  
वन्देऽमरेन्द्रकरिणः कृतशिल्पचित्रं  
यच्छम्भुहृद्यपि कटं स्मरणीबभूव ॥ ३२॥  
  
उद्दामद्विपकुम्भदर्पदमनं प्रालेयशैलाङ्गजा-  
वक्षोजद्वयमत्र भद्रमनिशं धत्तां ममाप्राकृतम् ।  
यच्छ्रीकण्ठकठोरकोटिनखरश्रेणीसृणिस्थापन-  
प्रद्योतपृथुभाजनं समभवत्पुष्पायुधायोधने ॥ ३३॥  
  
सौवर्णाचलसानुसम्मितकुचद्वन्द्वं भवान्याः स्तुमः  
सेनानीस्फुरितद्विवेदरसनासंसर्पमञ्चायितम् ।  
ईशो नैजकरोरुभूषणगणं मत्वेति भूयस्तरा-  
मादातुं यतते यदीयशिखरप्राग्भारपाणिभ्रमः ॥ ३४॥  
  
मालूरद्रुफलप्रदर्पशमनं प्रालेयभूमीधर-  
प्रत्युप्तप्रतिपक्षबीजमपरं दुर्गास्तनाद्रिद्वयम् ।  
यद्भोगैकदृशः पिशाचनृपतेर्वक्षःस्थले जाग्रती  
चित्रा कापि विसंस्थुला नमत तत्कण्डूरखण्डाभवत् ॥ ३५॥  
  
दिग्दन्तावलकुम्भमौक्तिकमणिश्रेणीकमेणीदृशः  
शर्वाण्याः कुचगुच्छयुग्ममवतात्संसारतापाद्द्रुतम् ।  
यस्योपान्तसमुत्पतत्पशुपतिव्यालोलसाभिस्फुर-  
ल्लीलापाङ्गतरङ्गभृङ्गसुभगैः शृङ्गाररङ्गायियत् ॥ ३६॥  
  
स्मरारातेः स्वान्तप्रकटकुमुदं मोदयति यो  
हृदाकाशस्थस्तद्दहननयनाब्जं मुकुलयन् ।  
दधच्चूचं लक्ष्म प्रकटयति चक्राह्वयुगलं  
निहन्त्वद्रेः कन्याकुचविधुरघध्वान्तपटलीम् ॥ ३७॥  
  
प्रालेयाचलकन्यकाकुचतटीपाटीरमोट्टायितां  
पापाटोपकठोरकष्टपटलान्यापाटयन्तीं स्तुमः ।  
यत्रापीनपिनाकपाणिकठिनोरःपीठकण्ठोल्लुठद्-  
व्यालालीवलयावलेखमकरोदालिङ्गनेऽन्योन्यतः ॥ ३८॥  
  
मातः पर्यभिवादये सुरपुरोद्यानान्तरालोल्लसद्-  
भूजन्यप्रसवासवावसथमुद्वक्षोजकोषद्वयम् ।  
यस्यान्तः परमेश्वरस्य करतः सम्मर्दनव्यापृतौ  
भूतिः सङ्क्षरति क्षपापरिवृढार्भप्रेढ्यचूडामणेः ॥ ३९॥  
  
परिधीमहिते कुचस्थलीं मणिकान्तिद्युनदीनभःस्थलीम् ।  
शिवपाणिनखेन्दुमण्डलीं निजमौलौ विनिधाय या स्थिता ॥ ४०॥  
  
मातुर्नौमि पयोधरौ त्रिजगतामारम्भकुभौ शुभौ  
भावत्कौ भुवि तौ भवप्रियतमे भाव्यक्षतौ भासुरौ ।  
यौ श्रीकण्ठकरप्रवाललतिकामूर्धस्फुरत्पल्लवौ  
षड्वक्त्रद्विरदाननाननवनोज्जन्माभिलीढौ चिरम् ॥ ४१॥  
  
वक्षःपीठे पटाढ्यं स्मितविबुधधुनीनिर्झरैश्चाभिषिक्तं  
मातर्वक्षोजराजं श्रितपविमणिरुक्चामरं ते नमामि ।  
छत्रं क्षीरं पिपासोर्निटिलशशिकलां यत्र पुत्रस्य मत्वा  
दुर्गाधीशो महेशः करमपि स ददौ तत्स्थमाराभिनुन्नः ॥ ४२॥  
  
पटासक्तं वक्षोजनियुगमपूर्वं गिरिपतेः  
सुकन्ये मन्ये ते नवसुभगसारिद्वयमिति ।  
यदुत्तुङ्गोत्सङ्गे मृगधरधराक्षानुसरणं  
कराब्जव्यापारैः सममनिशमुन्मूलतितराम् ॥ ४३॥  
  
धयत्येतौ धाता जगदखिलमेतद्रचयितुं  
तथा पातुं विष्णुः पिबति हरजाये तव कुचौ ।  
इति प्रेक्षं प्रेक्षं स्वयमपि हरो मर्दयति तौ  
जगत्सम्मर्दायाभ्यसति किमु विद्यामभिनवाम् ॥ ४४॥  
  
भवेतां क्षेमाय स्मरहरवधूरोजकरिणौ  
ययोरेका रोमावलिकपटशुण्डाद्भुतकरी ।  
महादेवस्वान्तप्रचुरतरकासारगतया  
यया तद्व्यापाराम्बुजमपहृतं क्रीडनविधौ ॥ ४५॥  
  
उदञ्चन्तौ मातस्तव कुचहरी हृद्दरिमुखात्  
कुरङ्गानां तारौ शिवहृदटवीसीमनिहताम् ।  
निहत्यैनःश्रेणीमददुरधिरोहद्विपपतिं  
प्रकुर्वाणौ मुक्तावलिमयमिदं यौ त्रिभुवनम् ॥ ४६॥  
  
तवेमौ वक्षोजौ वृजिनहरणौ दिव्यहरिणावहं  
ध्याये मातर्दितिजतृणराश्यद्मरवरौ ।  
विरूपाक्षस्वान्तोपवनवरयात्रा चिरतरं  
ययोरस्ति स्माराभिधशबरधाटीव्यतिकरे ॥ ४७॥  
  
दृढं कूर्पासेन प्रतिपिहितमुर्वीधरसुते  
भवानि त्वद्वक्षोरुहयुगलमीडे तदनिशम् ।  
स्मरन्तं वैरं तं स्मरमपरमासाद्य सुहृदं  
स्थितं संलीयेति व्यथयति हरो यत्पटगृहे ॥ ४८॥  
  
वक्षस्तरक्षुवरसंस्थमुमे कुचं ते  
तं नीलकण्ठपरिलिङ्गितभोगमीडे ।  
यत्रेश्वरस्य मनसस्तव रूपमेवे-  
त्याकल्पकल्पनमभूत् प्रविलोकनेन ॥ ४९॥  
  
घनं वक्षोजं ते नवनवहिरण्याकृतिधरं  
नुमस्तं प्रह्लादावलिजनकमद्रीश्वरसुते ।  
यदीयाभोगेऽस्मिन्ननुपमनखालिव्रणततिः  
स्फुरत्याकल्पं श्रीगलकपटकण्ठीरवकरैः ॥ ५०॥  
  
वर्धिष्णुर्बलिमस्तकस्थितपदो वक्षःकृतश्रीः सुखं  
कुर्यान्नस्तुहिनावनीधरसुते वक्षोजविष्णुस्तव ।  
विष्णुः शम्भुहृदीति वाक्यममलं सत्यं विधातुं स्वयं  
यस्तूर्णं कृतसंस्थितिर्विजयते तस्यैव हृन्मन्दिरे ॥ ५१॥  
  
मनस्तिमिरशान्तये प्रतिपदं कुचार्कद्वयं  
भवानि तव चिन्त्यते हृदयदेववर्त्मस्थितम् ।  
विकासयति सन्ततं शिवमनःसरोजं परं  
यदेव दिवसे कथं व्यथयतीह कोकानहो ॥ ५२॥  
  
स्मरान्तकरवल्लभे तव पयोधरश्रीफलद्वयं  
स्मरति यो जनः स भवतीह सच्छ्रीफलः ।  
इतीव किल बोधयन् स्मृतभवत्कुचश्रीः स्वयं  
समुद्रमथने पपावपि गरं हरः श्रीफलः ॥ ५३॥  
  
स्मृता तव कुचद्वयी तुहिनशैलबाले हर-  
त्यसावघभरं भवप्रियतमे नृभिः कैरपि ।  
इतीव हृदि तां दधौ विधिशिरोविभेदोद्भवं  
प्रचण्डवृजिनावलीकवलितः कपाली धुवम् ॥ ५४॥  
  
उच्चैरुच्चैः पदं या नयति गुरुतरं वर्धयत्येव भोगं  
     भूभृत्सत्तां तनोति क्षितिधरतनये त्वत्कुचश्रीः श्रिये नः ।  
यद्दीक्षाभिः कपर्दी प्रथमपरिवृढो भैक्ष्यवृत्तिः कपाली  
     सोऽपि श्रीमान्विचित्रं सपदि च जगतामीश्वरोऽभूत्सुखेन ॥ ५५॥  
  
वक्षःस्थं दितिजरिपोस्तवाभिवन्दे  
तारुण्योदधिजमुरोजकौस्तुभं तम् ।  
यत्स्थाने स्मरजनकं महो हि किञ्चित्  
सम्मोहं सपदि महेशितुश्चकार ॥ ५६॥  
  
तारुण्याम्भोधिजन्मा दलितसुमकरः कामदस्रे प्रकामं  
कामं यच्छत्वपर्णे पृथुहृदयजनुः पारिजातद्रुजातः ।  
दैत्यव्रातातपघ्नः पदगतजगतीं छायया स्वै रसौघै  
रक्षंस्तृप्तिं च कुर्वन्भवहृदयमहानन्दने नन्दते यः ॥ ५७॥  
  
मातः स्तन्यमधु स्तनस्थमनघं यच्छत्वजस्रं तव  
प्रौढोल्लासमखण्डितं पशुजनुःपाशच्छिदं सुन्दरि ।  
यत्पानं गणपे प्रकुर्वति शिशौ चेतोदृशौ पश्यतः  
शम्भोर्मुग्धमभूद्बभूवतुरहो व्याघूर्णिते च क्षणात् ॥ ५८॥  
  
शैलेलापालबाले नुम इह विबुधप्राणजीवातुमूर्तिं  
क्षीरोदन्वत्प्रभूतं भवगदहमुरोजन्मधन्वन्तरिं ते ।  
यस्योपास्तिप्रभावात्पितृगहनगतो वासुकिं कालकूटं  
कण्ठे बिभ्रच्च शूली नयनगहुतभुक्सोऽपि मृत्युञ्जयोऽभूत् ॥ ५९॥  
  
चञ्चन्नीलाभचोलीसलिलदपटलीलीनमम्लानमाला-  
लोलाल्पाङ्कं दधानं धरणिधरसुते नौमि ते तं कुचेन्दुम् ।  
यस्यालोकैर्विनिद्रं भवति भवमनःकैरवं हर्षितं च  
क्षीरासारामृतौघं रसवदनमुखैः पातुकामैश्चकोरैः ॥ ६०॥  
  
क्षीराशसंसकलकामदमावके ते वक्षोजनुः सुरभिरूपमकं निहन्तु ।  
यत्पातृषण्मुखगजास्यहरीन्द्रमुख्या वत्सा रसस्थरसनावसनैर्विरेजुः ॥ ६१॥  
  
विचित्रालेखाढ्यं समरदसुचातुर्यकलितं  
दधे मातस्तं ते हृदि हृदयजैरावणमहम् ।  
यदीयाञ्चद्रोमावलिकपटशुण्डा शिवमनः-  
सरोजं तच्चक्षुः सरसि परिविश्यैव हरति ॥ ६२॥  
  
भगवति तव वक्षोजन्मरम्भास्वरूपं  
शुकहृदि सुफलस्य भ्रान्तिदं दर्शनेन ।  
दिशतु मम शिवं तन्नृत्यतीशस्य चेतः  
कमलमिव सुधर्मा दिव्यदेशे चिरं यत् ॥ ६३॥  
  
उदग्रग्रीवं तेऽविरलमसृणं नौमि गिरिजे  
सुवृत्तं हीरोद्यन्मणिरुचमुरोजेन्द्रतुरगम् ।  
पयः पातुं श्लिष्टद्विरदमुखषड्वक्त्रवदना-  
न्यपश्यत्सप्तेशो गणपतिपिता यत्र सहसा ॥ ६४॥  
  
दितिजजनविनाशकं नमस्ते भगवति कुचकूटकालकूटम् ।  
यदिह हृदि हरस्य कण्ठलग्नं किमिति मदन्यदितीर्ष्ययावतस्थे ॥ ६५॥  
  
कर्पूरकुङ्कुमसुनाभिजचित्रलेखं  
मन्ये कुचं वलयितं जननीन्द्रचापम् ।  
यस्योद्भवे स्मररिपोः प्रववर्ष शम्भो-  
रानन्दजाश्रुसलिलं नयनाम्बुवाहः ॥ ६६॥  
  
शर्वाणि ते तरुणिमोद्गमसिन्धुजातं  
मन्ये कुचं दरमहं वृजिनावलिघ्नम् ।  
यं कुर्वतो निजकरे शशिशेखरस्य  
जातः स्मरैकजनकत्वपदेऽभिषेकः ॥ ६७॥  
  
धराधरसुते सुतत्रिदशपेयमाशास्महे  
तव स्तनजनुःसुधारसमसारसंसारहम् ।  
स्मरामि नयनोज्ज्वलज्ज्वलनजालदग्धोऽप्यसा-  
वनङ्ग इह यत्पदे कृतपदेन सञ्जीवितः ॥ ६८॥  
  
अलमलममलोहैः श्लोकजालैः कवेस्तैः  
यदिदमखिलमेतैः क्रीतमेवास्मदीयम् ।  
पुनरपि यदि चैवं वर्ण्यते तर्ह्यहं स्यां  
तदपि भवतु चेत्किं पारितोषीयमस्य ॥ ६९॥  
  
इत्याकर्ण्य वचो विचार्य च चमत्काराञ्चितं चेतसि  
श्रीदेव्याश्चकिताः प्रभोः प्रणिधयश्चक्रुस्तथा तैः परम् ।  
भूयः किञ्चिदुदञ्चितस्तबकया वाचेदमन्विष्यते  
यच्चोक्तं किल पारितोषिकमिति स्यात्किं तदुक्तं वद ॥ ७०॥  
  
स्तोत्रं गृहीतमनघं स्तनपाललक्ष्म्या  
शुल्कं मदीयमखिलं हि मयास्य दत्त्वा ।  
शिष्टाहमस्मि मदभेदमनर्घमेतं  
दास्यामि तस्य परितोषणिकं सुखेन ॥ ७१॥  
  
एतदेव कविराजमानसे काङ्क्षितं लसति सन्ततं किल ।  
अन्यदेकमपि दीयते स्वतः भूयतामनुचरेश्वराः स्फुटम् ॥ ७२॥  
  
इति स्तनघटस्तवं पठति यस्तु चण्ड्या मम  
प्रसन्नहृदयः प्रियो भवति मे सदा सूनुवत् ।  
कविर्भवति भूमिपस्तुतवचःप्रपञ्चः क्षितौ  
लभेत किल वाञ्छितं सहृदि सुन्दरीणां स्मरः ॥ ७३॥  
  
मदीयचरणाम्बुजे भवति भक्तिभाजां प्रभुः  
क्षितीशमुकुटस्थितप्रसवपूज्यपादाम्बुजः ।  
अनेकनवपद्मिनीस्तनगिरीन्द्रकान्तिच्छटा-  
जटालहृदयान्तरः सदसि संस्थितो राजते ॥ ७४॥  
  
यः श्रद्धया मम घनस्तनकुम्भलक्ष्म्याः  
स्तोत्रं पठेच्च किल संशृणुयात्सलोकः ।  
गीर्वाणवामनयनानयनारविन्द-  
जालप्रभासरणिकज्जलतामुपैति ॥ ७५॥  
  
पृथिव्यां भूपालो भवति नववामोरुनयन-  
प्रफुल्लाम्भोजन्मद्युमणिरपि वाचा सुरगुरुः ।  
निरस्तप्रोच्चण्डाखिलरिपुगणो मत्कुचतटी-  
स्तवं कुर्वन्नित्यं जयति निजलक्ष्म्यापि धनदम् ॥ ७६॥  
  
यश्चित्ते मम कुचसंस्तवं दधाति प्रावीण्यं सकलकलासु सोऽयमेति ।  
आम्नायस्मरणमपीह मामकीने पादाम्भोरुहयुगले लभेत भक्तिम् ॥ ७७॥  
  
रमापि सदने सदा कृतपदा मुदा दासवद्-  
रिपुर्भवति मित्रवद्युवतिसङ्गमो मोक्षवत् ।  
अवागपि कवीशवद्भवति पातकं पुण्यवद्-  
यशोभिरमला दिशो दश भवन्ति यस्तं पठेत् ॥ ७८॥  
  
चण्डीकुचपञ्चाशत्संज्ञमिमं यः स्तवं नवं पठति ।  
स नरो न पुनर्जनुषे भवति हि निःश्रेयसाय मे दयया ॥ ७९॥  
  
तथाऽस्तु किल तत्परं तव जयन्तु मातः प्रभो  
पदाम्बुजमधुच्छदाः कविवरस्य मौलौ वरम् ।  
यतो हि कवितामृतं पिबति यः स मुक्तः श्रुत-  
स्ततः स भवता न किं जगति मुक्तिकान्तापतिः ॥ ८०॥  
  
इत्युक्तवत्यनुचरेन्द्रगणे पुरस्ता-  
दम्बापदाम्बुजनिता मकरन्दधारा ।  
या स्यन्दिता शिरसि मे कविलक्ष्मणस्य  
स्वप्नोत्थितस्य तु पुनातु पुनस्त्रिलोकीम् ॥ ८१॥  
  
यावच्छिवार्धगतमस्ति वपुस्त्वदीयं  
यावत्त्वदङ्घ्रिकमलं च पुनाति विश्वम् ।  
तावत्तवाम्ब चरणाम्बुजयोर्निपत्य  
याचे त्वहं किमपि यः शयनोत्थितस्त्वाम् ॥ ८२॥  
  
वाक्कायचित्तप्रकृतिस्वभावबुद्ध्यात्मभिः सदसतोरपि सङ्गमेन ।  
यद्यत्कृतं यदपि भाव्यमशेषमातर्यद्यत्करोम्यखिलमस्तु तवार्पणं तत् ॥ ८३॥  
  
इति श्रीमदत्रिगोत्रमाणिक्यसामगोपनामकवेणीमाधवाचार्यसुत-  
रसालङ्कारपारावारपारीणलक्ष्मणाचार्यकृता  
श्रीचण्डीकुचपञ्चाशिकास्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
