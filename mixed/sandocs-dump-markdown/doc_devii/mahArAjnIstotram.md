---
Category: devii, dashamahAvidyA, devI
File name: mahArAjnIstotram.itx
Indexextra: (Scans 1, 2)
Language: Sanskrit
Latest update: September 29, 2019
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: Maharajni Stotram
engtitle: mahArAjnIstotram
itxtitle: mahArAjnIstotram
title: महाराज्ञीस्तोत्रम्

---
  
 महाराज्ञीस्तोत्रम्   
ॐ या द्वादशार्कपरिमण्डितमूर्तिरेकां  
     सिंहासनस्थितिमतीमुरगैर्वृतां च ।  
देवीमनक्षगतिमीश्वरतां प्रपन्नां तां  
     नौमि भर्गवपुषीं परमार्थराज्ञीम् ॥ १॥  
  
यत्पादपङ्कजतलेऽमरमूर्धमौलि-  
     न्यस्तेन्द्रनीलमणिसन्ततयः पतन्ति ।  
किञ्जल्कपानरतमुग्धमधुव्रतत्वं  
     राज्ञी सदा भगवती जननीव नोऽव्यात् ॥ २॥  
  
द्वारं यदीयचरणाम्बुजयुग्मनिर्यद्-  
     रेणुस्मृतिर्विवृतमस्ति महोदयानाम् ।  
अम्बाधिकप्रणयपूरितचित्तवृत्ती  
     राज्ञी शुभं वितनुयान्मम सेवकस्य ॥ ३॥  
  
दम्भं विहाय भवदङ्घ्रिनतिं तनोति यो  
     राज्ञि ! देवि न विमुञ्चति मुक्तकान्ताम् ।  
तं रूपहीनमपि कामभिवाधिगम्य  
     तां त्वां नतोस्म्यऽशरणो भवभारखिन्नः ॥ ४॥  
  
शान्तिं निनाय दशकन्धरमुग्ररूपं  
     यत्पादसद्दशनखाग्रलुठत्किरीटः ।  
रामो दशेन्द्रियनिवृत्तिविधानदक्षो  
     राज्ञीं नतोस्म्यऽशरणो जगदम्बिकां ताम् ॥ ५॥  
  
अर्कप्रभा प्रबलमोहतमःप्रशान्तौ  
     चन्द्रद्युतिर्भवभयद्विपदन्तभङ्गे ।  
याऽग्नेः शिखा दुरितदारुणदारुदाहे  
     राज्ञीमनन्यशरणः प्रणमाम्यहं ताम् ॥ ६॥  
  
कस्यापि राज्ञि बहुभाग्यनिधेः स्वरूपं  
     भावत्कमस्ति हृदि संश्रितसन्निधानम् ।  
दुष्टद्विषधृदयपाटनकृत्यहेतुं  
     तां त्वां नतोऽस्मि नतलोकसुखप्रदात्रीम् ॥ ७॥  
  
पत्तिर्द्युलोकपतिवैभवमाददाति  
     देवाधिपोऽपि ननु पत्त्यनुकारमेति ।  
यत्प्रोल्लसन्नयनयोगवियोगभावाद्-  
     राज्ञीम्महोपपदरम्यतरां नमामि ॥ ८॥  
  
रिक्तत्वमाप्य च धनेन यदीयभक्ति-  
     चिन्तामणिं विनिदधाति हृदब्जकोशे ।  
नानाविधाभिमतसिद्धिकरं मनुष्यो  
     राज्ञीं नमामि भववारिधितारिणीं ताम् ॥ ९॥  
  
मर्त्याः शचीसहचरीकुचकुड्मलाग्र-  
     स्पर्शोचितं करसरोजमवाप्नुवन्ति ।  
यत्पादयोः सकृदुपाहितपुष्पपूजास्तां  
     शर्मदामनुदिनं प्रणमामि राज्ञीम् ॥ १०॥  
  
डिम्बोऽपि पूर्वसुकृतामृतसिक्तचित्तो  
     ध्यानस्थयच्चरणभक्तिसुकल्पवीरुत् ।  
अभ्येत्यभीष्टफलसङ्ग्रहभाजनत्वं  
     राज्ञी तनोतु शुभतन्तुमहर्निंशं सा ॥ ११॥  
  
तापः प्रयाति विलयं नरकाभिषङ्ग-  
     जातो यदर्चनसुधारससारसेकात् ।  
जन्तोरबोधकृतदुष्कृतभग्नमूर्ते  
     राज्ञी रिपून्दलयतान्मम सन्ततं सा ॥ १२॥  
  
मूलच्छिदाकरणकारणमङ्घ्रिपद्म-  
     युग्मस्मृतेर्भगवति प्रभवोऽनुभावः ।  
संसारपादपततेस्तव देवि यस्या  
     भूयान्मदीयहृदयाहितसन्निधिः सा ॥ १३॥  
  
तीव्रः प्रताप इह दुःसहतां प्रयाति  
     यन्मूर्तिचिन्तननुतिप्रभवात्प्रभावात् ।  
धन्यस्य कस्यचिदपि क्षितिपालमौले  
     राज्ञीं दयारसनिधिं प्रणमाम्यहं ताम् ॥ १४॥  
  
रेणुर्यदङ्घ्रिकमलप्रभवः प्रयाति  
     प्रेतेशभृत्यनयनान्ध्यनिमित्तभावम् ।  
चित्रं स्वभक्तनयने भजतेऽञ्जनत्वं  
     राज्ञीं समस्तरिपुनिर्दलनाय वन्दे ॥ १५॥  
  
मेघत्वमीहितपयोधरवृष्टिदाने  
     यन्मूर्तिरेति चरणौ स्मरतां स्मृतैव ।  
अस्माकवैरिनिवहं नयताद्विनाशं  
     राज्ञी त्रिलोकजननी खलु निर्विलम्बम् ॥ १६॥  
  
कामी यदीयनयनाञ्चलपूतदेहो  
     मन्त्रं विनौषधमृते मणिमन्तरेण ।  
क्षिप्रं हि संवननमेणदृशां करोति  
     राज्ञी ममान्तरनुरञ्जतु वाञ्छितेन ॥ १७॥  
  
सिन्धोरवाप्य तटमर्चननाम यस्या  
     गीर्वाणदुर्लभसुधारससारमय्याः ।  
योगी प्रयाति परिलङ्घ्य भवाब्धिपारं  
     राज्ञी सदा शुभततिं प्रददातु मह्यम् ॥ १८॥  
  
हालाहलं स्म गिरिशो विदधाति हीनशक्तिं  
     स्वकण्ठगतमङ्घ्रिनतः सुरेन्द्रः ।  
यद्दर्शनामृतभरप्रभवात्प्रसादाद्-  
     राज्ञी वितारयतु संसृतिसागरान्माम् ॥ १९॥  
  
सर्पाधिपो भवति यद्गुणकीर्तनेषु  
     शक्तो न वाग्दशशतद्वयसंयुतोऽपि ।  
स्वात्मीयभक्तजनवाञ्छितदानदक्षा  
     सा सर्वशत्रुदलनं विदधातु राज्ञी ॥ २०॥  
  
नश्यत्यनन्यशरणस्य नरस्य यस्या  
     ध्यानप्रभापरिवृढोदयसङ्गमेन ।  
नीहारराशिरभितो वृजिनाभिधानः  
     सा मङ्गलं त्रिजगतां विदधातु राज्ञी ॥ २१॥  
  
स्थित्या स्थितिं कमलजा यदनुग्रहस्य  
     वाग्देवता च विदधाति गृहे मुखे च ।  
मर्त्यस्य तीव्रतरभक्तिसमन्वितस्य  
     राज्ञी ददातु शुभसन्ततिमाशु मह्यम् ॥ २२॥  
  
तिर्यग्गणादऽहमवैमि विचारशून्यं  
     तं मानवं यदभिवन्दनसौख्यलेशम् ।  
स्वप्नेपि न स्पृशति जातु यदीयचित्तं  
     राज्ञी स्वभक्तजनमङ्गलदाऽस्तु नित्यम् ॥ २३॥  
  
मन्त्रं यदीयमभिवाञ्छितदं पठित्वा  
     मर्त्यः प्रभावसहितः स्पृहणीयतायाः ।  
पात्रीभवत्यमरवारविलासिनीनां  
     दुर्वारपापदलनं विदधातु राज्ञी ॥ २४॥  
  
तीक्ष्णद्युतिः शतसहस्रतनुत्वमेत्य  
     यत्तेजसा तुलयितुं कणमप्यऽशक्तः ।  
राज्ञी तथाविधसविस्मयदुर्निरीक्ष्य-  
     तेजोन्विता जयतु मङ्गलकारिणी सा ॥ २५॥  
  
मुक्ता भवन्त्यऽचलपूर्वस्वकर्ममेघ-  
     मुक्ताः प्रलभ्य यदुपासनभक्तिशुक्तेः ।  
मध्यं कदाचिदऽणवो बहुलोद्भवान्ते  
     कुर्याच्छुभं निरुपमं स्वजनस्य राज्ञी ॥ २॥  
  
रश्मिः सहस्रकिरणस्य करालपङ्क-  
     संशोषणे हिमकरस्य रुचिर्विकासे ।  
काव्योत्पलस्य ननु यच्चरणाब्जसेवा  
     राज्ञीं विपक्षदमनीं प्रणमाम्यहं ताम् ॥ २७॥  
  
गायन्ति सर्वधरणीधरकन्दरासु  
     नित्यं सुपर्वहरिणीनयनासमूहाः ।  
क्षेमाय यच्चरणमद्भुतमन्तहीनं  
     राज्ञीं स्मरामि मनसा दुरितापहत्यै ॥ २८॥  
  
वृक्षा यदर्चनविधावुपयोगमीयुः  
     पुष्पैः सुगन्धहृतभृङ्गकदम्बकैर्ये ।  
नाकेऽद्य कल्पतरवश्च त एव सन्ति  
     राज्ञी वपुर्मम निषिञ्चतु भाग्यवर्षैः ॥ २९॥  
  
ता निष्पतन्ति नरि तत्र खलेकपोत-  
     न्यायेन भाग्यभरभागिनि सिद्धयोऽष्टौ ।  
यः सर्वदा भजति राज्ञि तवाङ्घ्रियुग्मं  
     सा त्वं ममार्द्रकरुणा भव सुप्रसन्ना ॥ ३०॥  
  
चामीकरप्रकरमर्थिगणाय यस्याः  
     प्रोद्दिश्य नाम मनुजो हि ददाति भक्तः ।  
यः स प्रयाति कनकाद्रिगृहाधिपत्यं  
     राज्ञी भवत्वखिललोकहिता सदैव ॥ ३१॥  
  
देवालयादपि परं पदमामनन्ति  
     काश्मीरदेशममलेक्षणयुग्मयुक्ताः ।  
मूर्त्यन्तरान्वितयदीयपदारविन्द-  
     द्वन्द्वार्पणाद्भवतु सा विभवाय राज्ञी ॥ ३२॥  
  
वीतान्यवस्तुनिवहस्पृहया कृता या-  
     त्पादाब्जयोर्जनतया भजतां प्रणामाः ।  
नाशाय भावि(१)जननप्रकरस्य  
     राज्ञी कल्याणमन्तरहितं प्रददातु मह्यम् ॥ ३३॥  
  
मन्यूत्कटभ्रुकुटिवक्त्रमवेक्ष्य यस्याः  
     कालोऽङ्घ्रिनम्रशिरसां सहति स्वरूपम् ।  
द्रष्टुं न दुःसहगिरीशविलोचनाग्न-  
     इशङ्कायुतो भवतु मे शुभदास्तु राज्ञी ॥ ३४॥  
  
Footnote  १ भवन्तीति शेषः  
  
नर्नतिं रम्यकररङ्गतले नटो या-  
     त्पादाब्जनम्रशिरसः सुभटस्य खड्गः ।  
सङ्ग्रामनिर्दलितशत्रुजयार्जितश्री  
     राज्ञी करोतु मदधीनमशेषशर्म ॥ ३५॥  
  
क्षत्रव्रजोऽतिबलदक्षिणबाहुकोश-  
     अकृष्टासिमन्दरविलोडितसङ्गराब्धिः ।  
लक्ष्मीं परां भजति यच्चरणप्रसादा-  
     ल्लक्ष्मीं जनाय भजते प्रददातु राज्ञी ॥ ३६॥  
  
गङ्गादितीर्थजलपूतशरीरयष्टिर्यः  
     पूर्वजन्मनि यमान्नियमांश्च सेवे ।  
भावत्कभक्तिविषयं भजते स एव  
     दूरीकृताखिलभयां प्रणमामि राज्ञीम् ॥ ३७॥  
  
तिग्मांशुमग्निमनिलं क्षितिमम्बु चन्द्र-  
     मात्मानमभ्रमपि यत्तनुमामनन्ति ।  
राज्ञीं समस्तदुरितापहृतिप्रगल्भां  
     भर्गाब्धिनिर्झरनदीं सततं स्मरामि ॥ ३८॥  
  
मीनध्वजो ननु बभूव यदीयदृष्टि-  
     पीयूषवृष्टिमधिगम्य विलब्धजीवः ।  
भूतेशभालनयनानलदग्धदेहो  
     राज्ञीं प्रसादसुमुखीं प्रणमाम्यहं ताम् ॥ ३९॥  
  
श्वभ्रं परापतति दुष्कृतसारणी यद्-  
     ध्यानाचलेन्द्रपरिणद्धपुरः प्रयाणा ।  
राज्ञीं भजे रविजकिङ्करभीतिभङ्ग-  
     दानोद्यतां हृदयसन्निहितानुकम्पाम् ॥ ४०॥  
  
रज्जुर्विमार्गगतभक्तकरावलम्बे  
     यत्पादपङ्कजनतिर्जगति प्रसिद्धा ।  
राज्ञीमपारतरदुष्कृतकक्ष्यभार-  
     दाहे दवानलशिखां प्रणमामि नित्यम् ॥ ४१॥  
  
तां हेलयैव गतिमेति यदङ्घ्रिनम्रः  
     पत्युः पतेन्मखलिहामपि नेत्रमार्गम् ।  
स्वप्ने न या कठिनपापतमोविनाश-  
     नित्योदितार्यमरुचिं प्रणमामि राज्ञीम् ॥ ४२॥  
  
प्राणो न कर्कशकृतान्तधृतावलेप-  
     पाशोरगेन्द्रकवलत्वमुपैति जन्तोः ।  
यद्भक्तितार्क्षतनुसंश्रितमानसस्य  
     राज्ञी मुदं वितनुयात्स्वजनस्य तूर्णम् ॥ ४३॥  
  
पङ्गुर्गृहाङ्गणगतः पवनोऽन्तराय-  
     नामा यदङ्घ्रियुगनम्रतनोर्नरस्य ।  
कीनाशलोकदलनोद्यमदक्षशक्तिं  
     राज्ञीमनन्तकरुणाब्धिमुपास्महे ताम् ॥ ४४॥  
  
नानाकृतिर्विलयमेति भवाभिधानो  
     यक्षो यदङ्घ्रिनतिभास्करभानुयोगात् ।  
मर्त्यस्य श्रद्धमनसः सततं स्मरामि  
     तस्याऽहं पदसरोजरजांसि राज्ञ्याः ॥ ४५॥  
  
ताराधिपद्युतिरनारतशोककोक-  
     संयोगनाशनविधौ स्मृतिरस्ति यस्याः ।  
पापक्षयाय निज मूर्ध्नि करोम्यहं  
     तद्राज्ञीपदाम्बुजयुगोत्थितरेणुपुञ्जम् ॥ ४६॥  
  
नौर्दीर्घदुर्गतिसरस्तरणोन्मुखानां  
     यत्पादपङ्कजयुगप्रणतिर्नराणाम् ।  
कश्मीरपण्डितमनोरचितप्रतिष्ठां  
     वाग्देवतातनुमुपैम्यहमाशु राज्ञीम् ॥ ४७॥  
  
मिथ्या व्ययं परितनोति धनस्य मूढो  
     यज्ञक्रियावितरणच्छलयुक्तचेताः ।  
सत्यां यदङ्घ्रिविनतौ शुभकामदायां  
     राज्ञीपदाब्जयुगलं शरणं श्रयामि ॥ ४८॥  
  
भागीरथीसलिलसन्ततिरुग्ररूपां  
     तापप्रभूतिमपि यां ग्रसितुं न शक्ता ।  
तां हेलया ग्लपयति स्मृतिरेव यस्या  
     राज्ञी महादुरितभारमऽपाकरोतु ॥ ४९॥  
  
गण्डस्थलानि सुदृशां त्रिदिवालयानां  
     वश्यान्यवश्यमचिरेण करोति यस्याः ।  
पादस्मृतिर्हि निजभक्तनखक्षतानां  
     मथ्नात्वऽमन्ददुरितानि ममाशु राज्ञी ॥ ५०॥  
  
वन्दारुलोकनिलयेषु करोति पद्मा-  
     वाहद्विपो हि वसतिं स्थिरतां गृहीत्वा ।  
यत्पादपङ्कजयुगोत्थितरेणुपुञ्ज-  
     योगाद्धितं त्रिजगतां प्रतनोतु राज्ञी ॥ ५१॥  
  
पुष्णाति वैभवमपाकुरुते विपत्तिं  
     दुःखानि हन्ति वृजिनं हरति स्मृता या ।  
पादाम्बुजन्मयुगलाग्रत एव राज्ञ्या  
     आधारहीनतरदण्डनिभं पतामि ॥ ५२॥  
  
षड्भिर्मुखैर्गजमुखास्यकृतानुचर्यैः  
     स्तौतीक्ष्यते च नयनप्रकरैः कुमारः ।  
यां द्वादशार्कवपुषीं धृतसप्तलोक-  
     रक्षां निवारयतु भक्तभयानि राज्ञी ॥ ५३॥  
  
पथ्यं भिषग्भिरनधीतचरं समस्तै-  
     र्दूरं महौषधिगणाच्च यदङ्घ्रिसेवा ।  
दुर्वाररोगगुरुभारजुषां जनानां  
     राज्ञी विनाशयतु भक्तजनामयं सा ॥ ५४॥  
  
रम्भामुखं भवति नैव सुखाय जन्तो-  
     र्यद्भक्तिनाकवनिताबहुभोगभाजः ।  
सुदुष्टपूर्वजननान्तरसञ्चितानि  
     राज्ञी विचूर्णयतु मे दुरितानि नित्यम् ॥ ५५॥  
  
मान्यं पदं समुपयाति स वन्दिवक्त्र-  
     सत्स्थावरावनिसमर्पितकीर्तिबीजः ।  
यो नित्यमर्चति तवाङ्घ्रिमनन्यकर्मा  
     हेराज्ञि मातरऽशुभात्परिपाहि सा माम् ॥ ५६॥  
  
अर्थान्प्रकाशयति दीपशिखेव दीप्रा  
     या ध्यायिनां दहति पापपतङ्गपङ्क्तिम् ।  
ध्यानाभिधं किरति कज्जलजालमक्ष्णो-  
     रंहो हिनस्तु मम सा प्रणतस्य राज्ञी ॥ ५७॥  
  
राज्ञां शिरो लुठति पादतलाऽऽनुतानां  
     विश्वम्भरेशशिरसां विलसत्किरीटम् ।  
पादे यदीयचरणस्मरणायुषस्तां  
     राज्ञी भयापहृतये प्रणमामि नित्यम् ॥ ५८॥  
  
नो यस्मिन्पठिते मनोऽर्हति नृणामातङ्कशङ्काङ्कनं  
     गुप्ताद्गुप्ततरामिहाशयदिशं नो दोषराशिः स्पृशेत् ।  
युक्तिः सिन्धुसुतावशीकृतिविधौ हेतुर्वचोदेवताप्राप्तौ  
     पण्डितकृष्णकेन स महाराज्ञ्याः स्तवो निर्मितः ॥ ५९॥  
  
इति श्रीपण्डितकृष्णकविरचितः श्रीमहाराज्ञीस्तवः सम्पूर्णः ।  
  
  
Proofread by Aruna Narayanan narayanan.aruna at  gmail.com  
  
