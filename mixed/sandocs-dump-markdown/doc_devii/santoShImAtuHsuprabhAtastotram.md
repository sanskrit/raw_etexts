---
Category: devii, suprabhAta, otherforms, devI
File name: santoShImAtuHsuprabhAtastotram.itx
Language: Sanskrit
Latest update: January 1, 2019
Location: doc_devii
Proofread by: Sivakumar Thyagarajan Iyer, PSA Easwaran
Send corrections to: sanskrit@cheerful.com
Site access: https://sanskritdocuments.org
SubDeity: otherforms
Subject: philosophy/hinduism/religion
Sublocation: devii
Text title: Shri SantoShi Matuh Suprabhata Stotram
Transliterated by: Sivakumar Thyagarajan Iyer shivakumar24 at gmail.com
engtitle: santoShImAtursuprabhAtastotram
itxtitle: santoShImAtuHsuprabhAtastotram
title: सन्तोषीमातुःसुप्रभातस्तोत्रम्

---
  
 श्रीसन्तोषीमातुःसुप्रभातस्तोत्रम्   
ॐ श्रीगणेशाय नमः ।  
श्रीसन्तोषीमातुःसुप्रभातस्तोत्रम् ।  
विघ्नेश्वरस्य महिता किल सिद्धिबुद्धि पुत्रद्वस्य भगिनी किल या बभूव ।  
दुर्गा रमा महित वाणी महास्वरूपा सन्तोषिणी भगवती शरणं ममास्तु ॥ १॥  
  
सर्वत्र शान्तिगुरुभक्तिदयाप्रपूर्णे सन्तोषनित्यसुजने वरमध्यदेशे ।  
उत्तुङ्गशैलरमणीयनिजालयेऽद्य सन्तोषनित्यजननी जननी चकास्ति ॥ २॥  
  
यां वै स्तुवन्ति सुजनाः परशक्तिरूपां शक्तित्रयात्मकतनुं धनदानतुष्टाम् ।  
सन्तोषपूर्णहृदयां स्मरणादपीह सन्तोषमातरममुं प्रणमामि मूर्ध्ना ॥ ३॥  
  
स्वस्यैव सोदरकृते सहजातकन्या रक्षासुबन्धनमहो कृते दयाढ्या ।  
तत्कर्म कर्तुमिभवक्त्रकृपालवेन सन्तोषिणीसुजनिमाप हिमालयेऽस्मिन् ॥ ४॥  
  
आनन्दनित्यनगरे वसति स्म पूर्वं गोपालनाथ इति विश्रुतवैश्यवर्यः ।  
तस्यात्मजा च गुरुदैवतभक्तिपूर्णा नाम्ना सुनीतिरभवत्सुगुणा सुरूपा ॥ ५॥  
  
तस्यान्तिके सुमहती सनकन्दवाटी तस्यां निवासमकरोद्बहुपुत्रिणी सा ।  
पुत्रेषु चैव चरमो बलभोलनाथो वव्रे सुनीतिमतुलां निजपूर्वपुण्यात् ॥ ६॥  
  
भक्त्या सुनीतिबलभोलसुनाथयोश्च श्रीशुक्रवारपरिपूजनतुष्टचित्ता ।  
शोकापनोदबहुभाग्यसुदाननित्यं सन्तोषमातुरधुना तव सुप्रभातम् ॥ ७॥  
  
कल्याणनित्यजननि कलिकल्मषघ्नि कामप्रपूरणपरे करुणाऽऽर्द्रचित्ते ।  
श्रीखड्गशूलकमनीयभुजद्वयेऽम्ब सन्तोषमातुरधुना तव सुप्रभातम् ॥ ८॥  
  
सन्तप्तकाञ्चनमयी सकलेष्टदात्री सम्पूर्णनैजविभवा सकलागमेड्या ।  
सम्पत्प्रदा च सहसा निजभक्तवर्गे सन्तोषमातुरधुना तव सुप्रभातम् ॥ ९॥  
  
भाग्यप्रदे भयहरे भवरोगवैद्ये भद्रप्रदे भगवति भजतां जननाम् ।  
शत्रुक्षयैकनिरते श्रितकामधेनो सन्तोषमातुरधुना तव सुप्रभातम् ॥ १०॥  
  
सृष्टिस्थितिप्रळयकारिणि शूलहस्ते सिंहासनस्थितमनोहरराज्यलक्ष्मि ।  
राराजमानरमणीयसुरत्नभूषे सन्तोषमातुरधुना तव सुप्रभातम् ॥ ११॥  
  
क्षिप्रप्रसादनिरते क्षमिताखिललोके क्षेमङ्करि क्षितिधरेन्द्रसुवंशकेतो ।  
अक्षीणपुण्यविभवैः परिचिन्त्यमाने सन्तोषमातुरधुना तव सुप्रभातम् ॥ १२॥  
  
आर्त्तार्तिवारणपटो ह्यणिमादिवन्द्ये अव्याजपूर्णकरुणावरुणालये त्वम् ।  
अस्तोकभाग्यविभवप्रदनैजसिद्धे सन्तोषमातुरधुना तव सुप्रभातम् ॥ १३॥  
  
दुर्गा त्वमेव दुरितौघविनाशशीला लक्ष्मीस्त्वमेव नरवरत्नहिरण्यदात्री ।  
सारस्वतप्रदलना च सरस्वती त्वं सन्तोषमातुरधुना तव सुप्रभातम् ॥ १४॥  
  
त्वं सान्द्रनैजहृदया सुशरण्यमूर्त्तिस्त्वं विघ्नवारणपरा च वरेण्यमूर्त्तिः ।  
वैरिप्रणाशनविधौ वरवीरमूर्तिः सन्तोषमातुरधुना तव सुप्रभातम् ॥ १५॥  
  
विद्याप्रदानसमये वरशुक्लवस्त्रा लक्ष्मीप्रदानसमये नवरक्तवस्त्रा ।  
विद्वेषिवर्गदलने च तमालनीला सन्तोषमातुरधुना तव सुप्रभातम् ॥ १६॥  
  
श्रीवीरवर्यपरमासननित्यजुष्टे विख्याति ते विजयते विपदां निहन्त्री ।  
वन्दारुलोकनवगानसुतुष्टचित्ते सौभाग्यमातुरधुना तव सुप्रभातम् ॥ १७॥  
  
त्वं भीषयस्यखिलदुर्गवर्गमेव त्वं तोषयस्यखिलभक्तसमूहमेव ।  
त्वं दापयस्यखिलसम्पदमाशु नित्यं सन्तोषमातुरधुना तव सुप्रभातम् ॥ १८॥  
  
आसेतुहैमशिखरावधि वन्द्यमाने आबालवृद्धमनुसन्ध्यमुपास्यमाने ।  
आपादचूडमखिलाभरणोज्ज्वलाङ्गे सन्तोषमातुरधुना तव सुप्रभातम् ॥ १९॥  
  
काष्ठेन जीवनपरस्य च गोमयेन कृत्यस्य भक्तसुजनस्य सुभाग्यदात्री ।  
विद्रावणी च निजभक्तसुमातरं द्राक् सन्तोषमातुरधुना तव सुप्रभातम् ॥ २०॥  
  
सम्वर्धिनी त्वमसि सर्वसुमङ्गलानां सम्पूरणी च सकलेष्टमनोरथानाम् ।  
संरोधिनी च विपदामपि नित्यभक्ते सन्तोषमातुरधुना तव सुप्रभातम् ॥ २१॥  
  
संशोषिणी च विषसर्पभयं नतानां सन्दायिनी च सततं सुनराधिपत्यम् ।  
संरक्षणी च निजभक्तजनान् सदापि सन्तोषमातुरधुना तव सुप्रभातम् ॥ २२॥  
  
शोकापनोदनपरे निजभक्तवृन्दे रोगापहारचतुरे निजपादनम्रे ।  
भाग्यप्रदैकनिरते निजपूजकेभ्यः सन्तोषमातुरधुना तव सुप्रभातम् ॥ २३॥  
  
यो भार्गवस्य सुदिने तव नित्यपूजां भक्त्या करोति शुभगोमयलिप्तगेहे ।  
गोभिश्च रौप्यसुहिरण्यसुधान्यराश्या पूर्णां करोषि दयया तव सुप्रभातम् ॥ २४॥  
  
दारिद्र्यदुःखभरितं दुरितातिरेकात् त्वामेव पूजनपरं भृगुवासरेषु ।  
लक्षाधिपं प्रकुरुषे करुणाऽऽर्द्रदृष्ट्या सन्तोषमातुरधुना तव सुप्रभातम् ॥ २५॥  
  
श्रीमाधवाख्यसुपुरे बहुचोरसङ्घान् विद्राव्य तस्य धनरक्षणहृष्टवैश्यात् ।  
उद्योगमाप्य सुधनी हि बभूव भक्तः सन्तोषमातुरधुना तव सुप्रभातम् ॥ २६॥  
  
इत्येव नारदमुखेरितमाप्तभाग्याः सन्तोषमातुरखिलां हि कथां पठन्तु ।  
सर्वस्वपूर्णभवनाः निवसन्तु सौख्यात् सन्तोषमातुरधुना तव सुप्रभातम् ॥ २७॥  
  
सूर्यः शशी कुजबुधौ गुरुशुक्रमन्दाः राहुश्च केतुरपरे तिथिलग्नताराः ।  
आज्ञाप्रतीक्षणपरास्तव भक्तरक्षादक्षा भवन्ति तव मङ्गळसुप्रभातम् ॥ २८॥  
  
त्वां वै नताश्च सहसा धनिका भवन्ति पुण्यार्त्थिनश्च बहुपौत्रसुनप्त्रृपूर्णाः ।  
प्रासादवासमपि ते कृपया लभन्ते सन्तोषमातुरधुना तव सुप्रभातम् ॥ २९॥  
  
शृण्वन्ति ये तव तु पुण्यकथां हि मर्त्याः ये वा पठन्ति च मुदा किल पाठयन्ति ।  
लक्ष्म्यष्टकं हि सहसा समनुप्रविष्टं नैवापयाति भवनात्तदिदं हि सत्यम् ॥ ३०॥  
  
नाग्नौ जले वियति नापि च भूमिभागे नैवापदस्ति पथि चोरभयं न चैव ।  
न्यायालयेऽपि विजयस्तव पूजकानां सन्तोषमातुरधुना तव सुप्रभातम् ॥ ३१॥  
  
यः श्री धनानि विविधानि च धान्यराशिं धैर्यं धियं सुसुतमप्यथ पौत्रलाभम् ।  
दारांश्च भोगमखिलं स्मृतिमात्रतुष्टा सन्तोषिणी वितरतीह हि सत्यमेव ॥ ३२॥  
  
दारिद्र्यभीतिरथ रोगभयादिभीतिः नो मृत्युभीतिरथ शत्रुविषादिभीतिः ।  
पुष्टः सुतुष्टहृदयो निवसेच्चिराय सन्तोषमातुरधिकाधिकसत्कटाक्षात् ॥ ३३॥  
  
सन्तोषमातुरखिलेष्टदमद्भुतं च यः सुप्रभातमुषसि प्रपठेत् स भक्तः ।  
सम्प्राप्य नन्दतितरां सुधनं सुपुत्रं गेहं च भूषणचयं च चिरायुरेव ॥ ३४॥  
  
आस्थाय वीरपरमासनमार्तिहन्त्री खड्गत्रिशूलवरदाभयहस्तभूषा ।  
मन्दस्मिताञ्चितमुखी विलसत्किरीटा सन्तोषनित्यजननी प्रददातु कामान् ॥ ३५॥  
  
राजेश्वरीपदद्वन्द्वे श्रीषण्मुखपदाब्जयो ः ।  
निविष्टहृदयो रामचन्द्रः तत्कृपयाऽलिखत् ॥ ३६॥  
  
इति श्रीसन्तोषीमातुःसुप्रभातस्तोत्रं सम्पूर्णम् ।  
  
  
Encoded by Sivakumar Thyagarajan Iyer shivakumar24 at gmail.com  
Proofread by Sivakumar Thyagarajan Iyer, PSA Easwaran  
  
