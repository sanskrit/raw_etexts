---
Acknowledge-Permission: Gleaning from Sanskrit Literature http://stotram.lalitaalaalitah.com
Author: Parasharabhatta
Category: devii, devI
File name: guNaratnakoShaH.itx
Indexextra: (Scan, Translation)
Language: Sanskrit
Latest update: August 18, 2019
Location: doc_devii
Proofread by: Late P R Ramamurthy, Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: guNaratnakoShaH
Transliterated by: Late P R Ramamurthy
engtitle: guNaratnakoShaH, parAsharabhaTTa
itxtitle: guNaratnakoShaH (parAsharabhaTTavirachitam)
title: गुणरत्नकोषः (पराशरभट्टविरचितम्)

---
  
 श्रीगुणरत्नकोशः   
श्रीपराशर भट्टार्यः श्रीरङ्गेशपुरोहितः  
श्रीवत्साङ्कसुतः श्रीमान् श्रेयसे मेऽस्तु भूयसे ।  
श्रियै समस्तचिदचिद्विधानव्यसनं हरेः ।  
अङ्गीकारिभिरालोकैः सार्थयन्त्यै कृतोऽञ्जलिः ॥ १॥  
  
उल्लासपल्लवितपालितसप्तलोकी-  
निर्वाहकोरकित नेमकटाक्षलीलाम् ।  
श्रीरङ्गहर्म्यतलमङ्गलदीपरेखां  
श्रीरङ्गराजमहिषीं श्रियमाश्रयामः ॥ २॥  
  
अनुकलतनुकाण्डालिङ्गनारम्भशुम्भत्  
प्रतिदिशभुजशाखश्रीसखानोकहर्द्धिः ।  
स्तननयनगुलुच्छस्फारपुष्पद्विरेफाः  
रचयतु मयि लक्ष्मीकल्पवल्ली कटाक्षान् ॥ ३॥  
  
यद्भ्रूभङ्गाः प्रमाणं स्थिरचररचनातारतम्ये मुरारेः  
वेदान्तास्तत्त्वचिन्तां मुरभिदुरसि यत्पादचिह्नैस्तरन्ति ।  
भोगोपोद्घातकेलीचुलकितभगवद्वैश्वरूप्यानुभावा  
सा नः श्रीरास्तृणीताममृतलहरिधीलङ्घनीयैरपाङ्गैः ॥ ४॥  
  
यद्यावत्तववैभवं तदुचितस्तोत्राय दूरे स्पृहा  
स्तोतुं के वयमित्यदश्च जगृहुः प्राञ्चो विरिञ्चादयः ।  
अप्येवं तव देवि! वाङ्मनसयोर्भाषानभिज्ञं पदं  
का वाचः प्रयतामहे कवयितुं स्वस्ति प्रशस्त्यै गिराम् ॥ ५॥  
  
स्तोतारं तमुशन्ति देवि! कवयो यो  विस्तृणीते गुणान्  
स्तोतव्यस्य ततश्च ते स्तुतिधुरा मय्येव विश्राम्यति ।  
यस्मादस्मदमर्षणीयफणितिस्वीकारतस्ते गुणाः  
क्षान्त्यौदार्यदयादयो भगवति! स्वां प्रस्नुवीरन् प्रथाम् ॥ ६॥  
  
सूक्तिं समग्रयतु नः स्वयमेव लक्ष्मीः  
श्रीरङ्गराजमहिषी मधुरैः कटाक्षैः ।  
वैदग्ध्यवर्णगुणगुम्भनगौरवैर्यां  
कण्डूलकर्णकुहराः कवयो धयन्ति ॥ ७॥  
  
अनाघ्रातावद्यं बहुगुणपरीणाहि मनसो  
दुहानं सौहार्दं परिचितमिवाथापि गहनम् ।  
पदानां सौभ्रात्रादनिमिषनिषेव्यं श्रवणयोः  
त्वमेव श्रीर्मह्यं बहुमुखय वाणीविलसितम् ॥ ८॥  
  
श्रियः श्रीः श्रीरङ्गेशय! तव च हृद्यां भगवतीं  
श्रियं त्वत्तोऽप्युच्चैर्वयमिह फणामः शृणुतराम् ।  
दृशौ ते भूयास्तां सुखतरलतारे श्रवणतः  
पुनर्हर्षोत्कर्षात् स्फुटतु भुजयोः कञ्चुकशतम् ॥ ९॥  
  
देवि! श्रुतिं भगवतीं प्रथमे पुमांसः  
त्वत्सद्गुणौघमणिकोशगृहं गृणन्ति ।  
तद्द्वारपाटनपटूनि च सेतिहास-  
सन्तर्कणस्मृतिपुराणपुरस्सराणि ॥ १०॥  
  
आहुर्वेदानमानं कतिचन कतिचाराजकं विश्वमेतत्  
राजन्वत्केचिदीशं गुणिनमपि गुणैस्तं दरिद्राणमन्ये ।  
भिक्षावन्ये सुराजम्भवमिति च जडास्ते तलातल्यकार्षुः  
ये ते श्रीरङ्गहर्म्याङ्गणकनकलते! न क्षणं लक्ष्यमासन् ॥ ११॥  
  
मनसि विलसताऽक्ष्णा भक्तिसिद्धाञ्जनेन  
श्रुतिशिरसिनिगूढं लक्ष्मि! ते वीक्षमाणाः ।  
निधिमिव महिमानं भुञ्जते येऽपि धन्याः  
ननु भगवति! दैवीं सम्पदं तेऽभिजाताः ॥ १२॥  
  
अस्येशाना जगत इतितेऽधीमहे यां समृद्धिं  
श्रीः! श्रीसूक्तं बहुमुखयते तां च शाखानुशाखम् ।  
ईष्टे कश्चिज्जगत इति यः पौरुषे सूक्त उक्तः  
तं च त्वत्कं पतिमधिजगावुत्तरश्चानुवाकः ॥ १३॥  
  
उद्बाहुस्त्वामुपनिषदसावाह नैका नियन्त्रीं  
श्रीमद्रामायणमपि परं प्राणिति त्वच्चरित्रे ।  
स्मर्तारोऽस्मज्जननि यतमे सेतिहासैः पुराणैः  
नित्युर्वेदानपि च ततमे त्वन्महिम्नि प्रमाणम् ॥ १४॥  
  
आकुग्रामनियामकादपि विभोरासर्वनिर्वाहकात्  
ऐश्वर्यं यदिहोत्तरोत्तरगुणं श्रीरङ्गभर्तुः प्रिये ।  
तुङ्गं मङ्गलमुज्ज्वलं गरिमवत् पुण्यं पुनः पावनं  
धन्यं यत्तददश्च वीक्षणभुवस्ते पञ्चषाः विप्रुषः ॥ १५॥  
  
एको मुक्तातपत्रप्रचलमणिघण-  
     त्कारिमौलिर्मनुष्यः  
दृप्यद्दन्तावळस्थो न गणयति  
    नतान् यत्क्षणं क्षोणिपालान् ।  
यत्तस्मै तिष्ठतेऽन्यः  
    कृपणमशरणो दर्शयन् दन्तपङ्क्ती  
तत्ते श्रीरङ्गराजप्रणयिनि नयनो-  
     दञ्चितान्यञ्चिताभ्याम् ॥ १६॥  
  
रतिर्मतिसरस्वती धृतिसमृद्धिसिद्धिश्रियः  
सुधासखि! यतोमुखं चिचलिषेत्तव भ्रूलता ।  
ततोमुखमथेन्दिरे! बहुमुखीमहम्पूर्विकां  
विगाह्य च वशंवदाः परिवहन्ति कूलङ्कषाः ॥ १७॥  
  
सह स्थिरपरित्रसव्रजविरिञ्चनाकिञ्चनैः  
अनोकहबृहस्पतिप्रबलविक्लवप्रक्रियम् ।  
इदं सदसदात्मना निखिलमेव निम्नोन्नतं  
कटाक्षतदुपेक्षयोस्तव हि लक्ष्मि! तत्ताण्डवम् ॥ १८॥  
  
काले शंसति योग्यतां चिदचितोरन्योन्यमालिङ्गतोः  
भूताहङ्कृतिबुद्धिपञ्चकरणीस्वान्तप्रवृत्तीन्द्रियैः ।  
अण्डानावरणैस्सहस्रमकरोत्तान्भूर्भुवस्सर्वतः  
श्रीरङ्गेश्वरदेवि! ते विहृतये सङ्कल्पमानः प्रियः ॥ १९॥  
  
शब्दादीन् विषयान् प्रदर्श्य विभवं विस्मार्य दास्यात्मकं  
वैष्णव्या गुणमाययाऽऽत्मनिवहान् विप्लाव्य पूर्वः पुमान् ।  
पुंसा पण्यवधूविडम्बिवपुषा धूर्तानिवायासयन्  
श्रीरङ्गेश्वरि! कल्पते तव परीहासात्मने केलये ॥ २०॥  
  
यद्दूरे मनसो यदेव तमसः पारे यदत्यद्भुतं  
यत्कालादपचेलिमं सुरपुरी यद्गच्छ्तो दुर्गतिः ।  
सायुज्यस्य यदेव सूतिरथवा यद्दुर्ग्रहं मद्गिरां  
तद्विष्णोः परमं पदं तव कृते मातस्समाम्नासिषुः ॥ २१॥  
  
हेलायामखिलं चराचरमिदं भोगे विभूतिः परा  
पुण्यास्ते परिचारकर्मणि सदा पश्यन्ति ये सूरयः ।  
श्रीरङ्गेश्वरदेवि! केवलकृपानिर्वाह्यवर्गे वयं  
शेषित्वे परमः पुमान् परिकरा ह्येते तव स्फारणे ॥ २२॥  
  
आज्ञानुग्रहभीमकोमलपुरीपाला फलं भेजुषां  
याऽयोध्येत्यपराजितेति विदिता नाकं परेण स्थिता ।  
भावैरद्भुतभोगभूमगहनैस्सान्द्रा सुधास्यन्दिभिः  
श्रीरङ्गेश्वरगेहलक्ष्मि! युवयोस्तां राजधानीं विदुः ॥ २३॥  
  
तस्यां च त्वत्कृपावन्निरवधिजनताविश्रमार्हावकाशं  
सङ्कीर्णं दास्यतृष्णाकलितपरिकरैः पुम्भिरानन्दनिघ्नैः ।  
स्नेहादास्थानरक्षाव्यसनिभिरभयं शार्ङ्गचक्रासिमुख्यै-  
रानन्दैकार्णवं श्रीर्भगवति! युवयोराहुरास्थानरत्नम् ॥ २४॥  
  
तत्र स्रक्स्पर्शगन्धं स्फुरदुपरिफणारत्नरोचिर्वितानं  
विस्तीर्यानन्तभोगं तदुपरि नयता विश्वमेकातपत्रम् ।  
तैस्तैः कान्तेन शान्तोदितगुणविभवैरर्हता त्वामसङ्ख्यैः  
अन्योन्याद्वैतनिष्ठाघनरसगहनान् देवि! बध्नासि भोगान् ॥ २५॥  
  
भोग्या वामपि नान्तरीयकतया पुष्पाङ्गरागैस्समं  
निर्वृत्तप्रणयातिवाहनविधौ नीताः परीवाहताम् ।  
देवि! त्वामनु नीलया सह महीदेव्यस्सहस्रं तथा  
याभिस्वं स्तनबाहुदृष्टिभिरिव स्वाभिः प्रियं श्लाघसे ॥ २६॥  
  
ते साध्यास्सन्ति देवा जननि! गुणवपुर्वेषवृत्तस्वरूपैः  
भोगैर्वा निर्विशेषाः सवयस इव ये नित्यनिर्दोषगन्धाः  
हे श्रीः! श्रीरङ्गभर्तुस्तव च पदपरीचारवृत्त्यै सदाऽपि  
प्रेमप्रद्राणभावाविलहृदयहठात्कारकैङ्कर्यभोगाः ॥ २७॥  
  
स्वरूपं स्वातन्त्र्यं भगवत इदं चन्द्रवदने!  
त्वदाश्लेषोत्कर्षात् भवति खलु निष्कर्षसमये ।  
त्वमासीर्मातः! श्रीः! कमितुरिदमित्थं त्वविभवः  
तदन्तर्भावात्त्वां न पृथगभिदधत्ते  श्रुतिरपि ॥ २८॥  
  
तव स्पर्शादीशं स्पृशति कमले! मङ्गलपदं  
तवेदं नोपाधेरुपनिपतितं श्रीरसि यतः ।  
प्रसूनं पुष्यन्तीमपि परिमलर्धिं जिगदिषुः  
न चैवं त्वा देवं स्वदत इति कश्चित्कवयते ॥ २९॥  
  
अपाङ्गा भूयांसो यदुपरि परं ब्रह्म तदभू-  
दमी यत्र  द्वित्रास्स च शतमखादिस्तदधरात् ।  
अतः श्रीराम्नायस्तदुभयमुशंस्त्वां प्रणिजगौ  
प्रशस्तिस्सा राज्ञो यदपि च पुरीकोशकथनम् ॥ ३०॥  
  
स्वतश्श्रीस्त्वं विष्णोस्स्वमसि तत एवैश भगवान्  
त्वदायत्तर्धित्वेऽप्यभवदपराधीनविभवः  ।  
स्वया दीप्त्या रत्नं भवदपि महार्घं न विगुणं  
न कुण्ठस्वातन्त्र्यं भवति न चान्याहितगुणम् ॥ ३१॥  
  
प्रशकनबलज्योतिर्ज्ञानैश्वरीविजयप्रथा-  
प्रणतवरणप्रेमक्षेमङ्करत्वपुरस्सराः  
अपि परिमलः कान्तिर्लावण्यमर्चिरितीन्दिरे!  
तव भगवतश्चैते साधारणाः गुणराशयः ॥ ३२॥  
  
अन्येऽपि यौवनमुखाः युवयोस्समानाः  
श्रीरङ्गमङ्गलविजृम्भणवैजयन्ति!  
तस्मिंस्तव त्वयि च तस्य परस्परेण  
संस्तीर्य दर्पण इव प्रचुरं स्वदन्ते ॥ ३३॥  
  
युवत्वादौ तुल्येऽप्यरवशताशत्रुशमन-  
स्थिरत्वादीन्कृत्वा भगवति! गुणान् पुंस्त्वसुलभान् ।  
त्वयि स्त्रीत्वैकान्तान् म्रदिमपतिपारार्थ्यकरुणा-  
क्षमादीन्वा भोक्तुं भवति युवयोरात्मनि भिदा ॥ ३४॥  
  
घनकनकद्युती युवदशामपि मुग्धदशां  
युवतरुणत्वयोरुचितमाभरणादि परम् ।  
ध्रुवमसमानदेशविनिवेशि विभज्य हरौ  
त्वयि च कुशेशयोदरविहारिणि निर्विशसि ॥ ३५॥  
  
अङ्गं ते मृदुशीतमुग्धमधुरोदारैर्गुणैर्गुम्भतः  
क्षीराब्धेः किमृजीषतामुपगताः मन्ये महार्घास्ततः ।  
इन्दुः कल्पलता सुधामधुमुखा  इत्याविलां वर्णनां  
श्रीरङ्गेश्वरि! शान्तकृत्रिमकथं दिव्यं वपुर्नार्हति ॥ ३६॥  
  
प्रणमदनुविधित्सावासनानम्रमग्रे  
प्रणयिपरिचिचीषाकुञ्चितं पार्श्वकेन ।  
कनकनिकषचञ्चच्चम्पकस्रक्समान-  
प्रवरमिदमुदारं वर्ष्म वाचामभूमिः ॥ ३७॥  
  
एकं न्यञ्च्य नतिक्षमं मम परं चाकुञ्च्य पादाम्बुजं  
मध्ये विष्टरपुण्डरीकमभयं विन्यस्य हस्ताम्बुजम् ।  
त्वां पश्येम निषेदुषीं प्रतिकलं कारुण्यकूलङ्कष-  
स्फारापाङ्गतरङ्गमम्ब! मधुरं मुग्धं मुखं बिभ्रतीम् ॥ ३८॥  
  
सुरभितनिगमान्तं वन्दिषीयेन्दिरायाः  
तव कमलपलाशप्रक्रियं पादयुग्मम् ।  
वहति यदुपमर्दैर्वैजयन्ती हिमाम्भः  
प्लुतिरिव नवत्वं कान्तबाहान्तराले ॥ ३९॥  
  
त्वत्स्वीकारकलावलेपकलुषा राज्ञां दृशो दुर्वचाः  
नित्यं त्वन्मधुपानमत्तमधुपश्रीनिर्भराभ्यां पतिम् ।  
दृग्भ्यामेव हि पुण्डरीकनयनं वेदो विदामास ते  
साक्षाल्लक्ष्मि! तवावलोकविभवः का क्वा कया वर्ण्यते ॥ ४०॥  
  
आनन्दात्मभिरीशमज्जनमदक्षीबालसैरागल-  
प्रेमार्द्रैरपि कूलमुद्वहकृपासम्प्लावितास्मादृशैः ।  
पद्मे! ते प्रतिबिन्दुबद्धकलिकब्रह्मादिविष्कम्भकैः  
ऐश्वर्योद्गमगद्गदैरशरणं मां पालयाऽऽलोकितैः ॥ ४१॥  
  
पादारुन्तुदमेवपङ्कजरजश्चेटीभृशालोकितैः  
अङ्गम्लानिरथाम्ब! साहसविधौ लीलारविन्दग्रहः  
डोला ते वनमालया हरिभुजे हा कष्टशब्दास्पदं  
केन श्रीरतिकोमला तनुरियं वाचां विमर्दक्षमा ॥ ४२॥  
  
आमर्यादमकण्टकं स्तनयुगं नाद्यापि नालोकित-  
भ्रूभेदस्मितविभ्रमा जहति वा नैसर्गिकत्वाऽयशः ।  
सूते शैशवयौवनव्यतिकरो गात्रेषु ते सौरभं  
भोगस्रोतसि कान्तदेशिककरग्राहेण गाहक्षमः ॥ ४३॥  
  
आमोदाद्भुतशालि यौवनदशाव्याकोचमम्लानिमत्  
सौन्दर्यामृतसेकशीतलमिदं लावण्यसूत्रार्पितम् ।  
श्रीरङ्गेश्वरि! कोमलाङ्गसुमनस्सन्दर्भणं देवि ते  
कान्तोरःप्रतियत्नमर्हति कविं धिङ्मामकाण्डाकुलम् ॥ ४४॥  
  
मर्मस्पृशो रससिरा व्यतिविध्य वृत्तैः  
कान्तोपभोगललितैर्लुलिताङ्गयष्टिः ।  
पुष्पावलीव रसिकभ्रमरोपभुक्ता  
त्वं देवि! नित्यमभिनन्दयसे मुकुन्दम् ॥ ४५॥  
  
कनकरशनामुक्ताताटङ्कहारललाटिका-  
मणिसरतुलाकोटिप्रायैर्जनार्दनजीविके!  
प्रकृतिमधुरं गात्रं जागर्ति मुग्धविभूषणैः  
वलयशकलैर्दुग्धं पुष्पैश्च कल्पलता यथा ॥ ४६॥  
  
सामान्यभोग्यमपि कौस्तुभवैजयन्ती-  
पञ्चायुधादि रमणः स्वयमेव बिभ्रत् ।  
तद्भारखेदमिव ते परिहर्तुकामः  
श्रीरङ्गधाममणिमञ्जरि! गाहते त्वाम् ॥ ४७॥  
  
यदि मनुजतिरश्चां लीलया तुल्यवृत्तेः  
अनुजनुरनुरूपा देवि! नावातरिष्यः ।  
असरसमभविष्यन्नर्म नाथस्य मातः  
दरदलदरविन्दोदन्तकान्तायताक्षि ॥ ४८॥  
  
स्खलितकटकमाल्यैर्दोर्भिरब्धिं मुरारेः  
भगवति दधिमाथं मथ्नतः श्रान्तिशान्त्यै ।  
भ्रमदमृतरङ्गावर्ततः प्रादुरासीः  
स्मितनयनसुधाभिस्सिञ्चती चन्द्रिकेव ॥ ४९॥  
  
मातर्मैथिलि राक्षसीस्त्वयि तदैवार्द्रापराधास्त्वया  
रक्षन्त्या पवनात्मजाल्लघुतरा रामस्य गोष्ठी कृता  
काकं तं च विभीषणं शरणमित्युक्तिक्षमौ रक्षतः  
सा नस्सान्द्रमहागसस्सुखयतु क्षान्तिस्तवाकस्मिकी ॥ ५०॥  
  
मातर्लक्ष्मि यथैव मैथिलजनस्तेनाध्वना ते वयं  
त्वद्दास्यैकरसाभिमानसुभगैर्भावैरिहामुत्र च ।  
जामाता दयितस्तवेति भवतीसम्बन्धदृष्ट्या हरिं  
पश्येम प्रतियाम याम च परीचारान् प्रहृष्येम च ॥ ५१॥  
  
पितेव त्वत्प्रेयान् जननि परिपूर्णागसि जने  
हितस्रोतोवृत्त्या भवति च कदाचित् कलुषधीः ।  
किमेतन्निर्दोषः क इह जगतीतित्वमुचितैः  
उपायैर्विस्मार्य स्वजनयसि माता तदसि नः ॥ ५२॥  
  
नेतुर्नित्यसहायिनी जननि नस्त्रातुं त्वमत्रागता  
लोके त्वन्महिमावबोधबधिरे प्राप्ता विमर्दं बहु ।  
क्लिष्टं ग्रावसु मालतीमृदुपदं विश्लिष्य वासो वने  
जातो धिक्करुणां धिगस्तु युवयोः स्वातन्त्र्यमत्यङ्कुशम् ॥ ५३॥  
  
अधिशयितवानब्धिं नाथो ममन्थ बबन्ध तं  
हरधनुरसौ वल्लीभञ्जं बभञ्ज च मैथिलि ।  
अपि दशमुखीं लूत्वा रक्षः कबन्धमनर्तयत्  
किमिव न पतिः कर्ता त्वच्चाटुचुञ्चुमनोरथः ॥ ५४॥  
  
दशशतपाणिपादवदनाक्षिमुखैरखिलैः  
अपि निजवैश्वरूप्यविभवैरनुरूपगुणैः ।  
अवतरणैरतैश्च रसयन् कमिता कमले  
क्वचन हि विभ्रमभ्रमिमुखे विनिमज्जति ते ॥ ५५॥  
  
जननभवनप्रीत्या दुग्धार्णवं बहुमन्यसे  
जननि दयितप्रेम्णा पुष्णासि तत्परमं पदम् ।  
उदधिपरमव्योम्नोर्विस्मृत्य मादृशरक्षण-  
क्षममिति धिया भूयः श्रीरङ्गधामनि मोदसे ॥ ५६॥  
  
औदार्यकारुणिकताश्रितवत्सलत्व-  
पूर्वेषु सर्वमतिशायितमत्र मातः ।  
श्रीरङ्गधाम्नि यदुतान्यदुदाहरन्ति  
सीतावतारमुखमेतदमुष्य  योग्या ॥ ५७॥  
  
ऐश्वर्यमक्षरगतिं परमं पदं वा  
कस्मै चिदञ्जलिभरं वहते वितीर्य  
अस्मै न किञ्चिदुचितं कृतमित्यथाम्ब!  
त्वं लज्जसे कथय कोऽयमुदारभावः ॥ ५८॥  
  
ज्ञानक्रियाभजनसम्पदकिञ्चनोऽहं  
इच्छाधिकारशकनानुशयानभिज्ञः ।  
आगांसि  देवि युवयोरपि दुस्सहानि  
बध्नामि मूर्खचरितस्तव दुर्भरोऽस्मि ॥ ५९॥  
  
इत्युक्तिकैतवशतेन विडम्बयामि  
तानम्ब! सत्यवचसः पुरुषान् पुराणान् ।  
यद्वा न मे भुजबलं तव पादपद्म-  
लाभे त्वमेव शरणं विधितः कृताऽसि ॥ ६०॥  
  
श्रीरङ्गे शरदश्शतं सह सुहृद्वर्गेण निष्कण्टकं  
निर्दुःखं सुसुखञ्च दास्यरसिकां भुक्त्वा समृद्धिं पराम् ।  
युष्मत्पादसरोरुहान्तररजस्स्याम त्वमम्बा पिता  
सर्वं च त्वमसि त्वमेव भव नः स्वीकुर्वकस्मात्कृपाम् ॥ ६१॥  
  
इति श्रीपराशरभट्टार्यैरनुगृहीतः श्रीगुणरत्नकोशः समाप्तः ।  
  
  
Proofread by Aruna Narayanan narayanan.aruna at gmail.com  
  
