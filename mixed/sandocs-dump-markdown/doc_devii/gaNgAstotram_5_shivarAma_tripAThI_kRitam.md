+++
"Text title" = "Gangastotram 5"
"File name" = "gangAstotram5.itx"
itxtitle = "gaNgAstotram 5 (shivarAma tripAThI kRitam)"
engtitle = "gangAstotram 5"
Category = "devii, devI, nadI"
Location = "doc_devii"
Sublocation = "devii"
SubDeity = "nadI"
Author = "Shivarama Tripathi"
Language = "Sanskrit"
Subject = "philosophy/hinduism/religion"
"Transliterated by" = "Anil Kumar Pandey anil.kumar17pandey at gmail.com"
"Proofread by" = "Anil Kumar Pandey anil.kumar17pandey at gmail.com"
"Description/comments" = "Ganga Jnana Mahodadhi compiled by Acharya Ramapada Chakravarty"
Indexextra = "(Scan)"
"Latest update" = "December 7, 2019"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "गण्गास्तोत्रम् ५ (शिवराम त्रिपाठी कृइतम्)"

+++
  
 गङ्गास्तोत्रम् ५   
श्रीगणेशाय नमः ।  
लोके प्रतिष्ठा भवतो यदेष्टा नेक्ष्या तदा जह्वनरेन्द्रकन्या ।  
नग्नं वृषस्थं पुरुषं विधाय कपालिनं भैक्षचरं करोति ॥ १॥  
  
रजोऽभिभूता रजसा विशुद्धास्तैरेजते जहुर्रेन्द्रकन्ये?  
कस्यै न शुद्ध्यै तव पङ्कलेपः कलेवरे कर्मवशात्स्थितानाम् ॥ २॥  
  
मातर्जलस्य प्रकृतिः प्रसिद्धा शीतेति लोके तव तोयसङ्गात् ।  
पापं हि जन्तोर्भवति क्षणेन यद्भस्मसात्तन्मम चित्रमास्ते ॥ ३॥  
  
यो विष्णुपादाब्जपरागसङ्गो यश्चापि निर्वाणदपूर्विहारः ।  
अघघ्नता या च कलिन्दजाया एतत्वयं त्वत्सखितानिदानम् ॥ ४॥  
  
विधाय सम्भेदमभेदहेतुं सूर्यस्य पुत्र्या सह तीर्थराजे ।  
यमाधिकारं नयसि प्रशान्तिं ततोऽपि नीतिज्ञतया नितान्तम् ॥ ५॥  
  
स्तुवन्ति गङ्गे यमकिङ्करास्त्वां  
     निन्दन्ति वा स्वाधिकृतेरपायात् ।  
जाने न तत्त्वं जननि ! त्वदीयं  
     विधेहि मुक्तं किमु संशयेन ॥ ६॥  
  
अधर्मभीरुः श्रितधर्मभीतिः कुर्वन्यथाशक्तिमति स्वधर्मम् ।  
तत्त्वावबोधेन विनाऽपि वाञ्छन्मुक्तिं हि सम्भेदमहं स्मरामि ॥ ७॥  
  
सम्भेद एवं मिलिता सरस्वती  
     रक्ता मदीया मम शुद्धिहेतवे ।  
जाता त्रिवेणी ग्रथनादितः पृथक्  
     स्तोतुं कथं याति परं हि मानुषम् ॥ ८॥  
  
गिरेः सकाशादुदयं प्रयातां शितिच्छविच्छादितदिग्विभागाम् ।  
यमप्रसक्तोऽपि यमातिभीरुर्नमामि गङ्गां यमुनां स्वमुक्त्यै ॥ ९॥  
  
गौर्याः सपत्नीकविवर्णितां हि  
     लक्ष्म्याः सपत्नीमपि सुप्रसिद्धाम् ।  
समुद्रयोगेन मिथः सपत्नीं  
     नमामि गङ्गां यमुना स्वमुक्त्यै ॥ १०॥  
  
निपीय नीरं तव देवि ! तीरे-  
     स्थितः कुटीरे सुलभान्नभोक्ता ।  
त्यक्तस्पृहः केवलमोक्षकाङ्क्षी  
     ध्वाङ्क्षीव लक्ष्मीनृपतेर्हि तस्य ॥ ११॥  
  
स्मृतिशतपरिगीतांस्त्वद्गुणान्देवि ! शृण्वन्  
     विगतशमनभीतिः स्वैरितामभ्युपेतः ।  
यदि निरयमवेक्षे क्षीरमासेव्य मातः !  
     तव सुरधुनि ! तथ्यं ब्रूहि कस्यापराधः ! ॥ १२॥  
  
इति श्रीशिवराम त्रिपाठी कृतं गङ्गास्तोत्रं सम्पूर्णम् ।  
  
  
Encoded and proofread by Anil Kumar Pandey anil.kumar17pandey at gmail.com   
  
