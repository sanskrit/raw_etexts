+++
"Text title" = "mAtangIdhyAnam"
"File name" = "mAtangIdhyAnam.itx"
itxtitle = "mAtaNgIdhyAnam"
engtitle = "mAtangIdhyAnam"
Category = "dhyAnam, devii, devI, dashamahAvidyA"
Location = "doc_devii"
Sublocation = "devii"
SubDeity = "dashamahAvidyA"
Language = "Sanskrit"
Subject = "philosophy/hinduism/religion"
"Transliterated by" = "Shree Devi Kumar"
"Proofread by" = "PSA Easwaran psaeaswaran at gmail.com"
Indexextra = "(stotramanjari 1)"
Acknowledge-Permission = "Mahaperiaval Trust"
"Latest update" = "July 2, 2017"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "मातण्गीध्यानम्"

+++
  
 श्रीमातङ्गीध्यानम्   
  
तालीदलेनार्पितकर्णभूषां  
माध्वीमदोद्घूर्णितनेत्रपद्माम् ।  
घनस्तनीं शम्भुवधूं नमामि ।  
तडिल्लताकान्तिमनर्घ्यभूषाम् ॥ १॥  
  
घनश्यामलाङ्गीं स्थितां रत्नपीठे  
शुकस्योदितं शृण्वतीं रक्तवस्त्राम् ।  
सुरापानमत्तां सरोजस्थितां श्रीं  
भजे वल्लकीं वादयन्तीं मतङ्गीम् ॥ २॥  
  
माणिक्याभरणान्वितां स्मितमुखीं नीलोत्पलाभां वरां  
रम्यालक्तक लिप्तपादकमलां नेत्रत्रयोल्लासिनीम् ।  
वीणावादनतत्परां सुरनुतां कीरच्छदश्यामलां  
मातङ्गीं शशिशेखरामनुभजे ताम्बूलपूर्णाननाम् ॥ ३॥  
  
श्यामाङ्गीं शशिशेखरां त्रिनयनां वेदैः करैर्बिभ्रतीं  
पाशं खेटमथाङ्कुशं दृढमसिं नाशाय भक्तद्विषाम् ।  
रत्नालङ्करणप्रभोज्वलतनुं भास्वत्किरीटां शुभां  
मातङ्गीं मनसा स्मरामि सदयां सर्वार्थसिद्धिप्रदाम् ॥ ४॥  
  
देवीं षोडशवार्षिकीं शवगतां माध्वीरसाघूर्णितां  
श्यामाङ्गीमरुणाम्बरां पृथुकुचां गुञ्जावलीशोभिताम् ।  
हस्ताभ्यां दधतीं कपालममलं तीक्ष्णां तथा कर्त्रिकां  
ध्यायेन्मानसपङ्कजे भगवतीमुच्छिष्टचाण्डालिनीम् ॥ ५॥  
  
इति श्रीमातङ्गीध्यानम् ॥  
  
  
Proofread by PSA Easwaran psaeaswaran at gmail.com  
  
