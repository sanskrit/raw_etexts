+++
"Text title" = "Anandasagarastava"
"File name" = "anandasagarastava.itx"
itxtitle = "AnandasAgarastavaH"
engtitle = "Anandasagarastava"
Category = "devii, otherforms, stotra, devI"
Location = "doc_devii"
Sublocation = "devii"
SubDeity = "otherforms"
Texttype = "stotra"
Author = "Nilakantha Dikshitar"
Language = "Sanskrit"
Subject = "philosophy/hinduism/religion"
"Transliterated by" = "Sunder Hattangadi"
"Translated by" = "n/a"
Description-comments = "Hymn to Devi Minakshi"
Indexextra = "(Scan)"
"Latest update" = "Dec. 18, 2009"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "आनन्दसागरस्तवः"

+++
  
 आनन्दसागरस्तवः   
  
॥ आनन्दसागरस्तवः ॥  
  
विज्ञापनार्हविरलावसरानवाप्त्या  
मन्दोद्यमे मयि दवीयसि विश्वमातुः ।  
अव्याजभूतकरुणापवनापविद्धा-  
न्यन्तः स्मराम्यहमपाङ्गतरङ्गितानि ॥ १ ॥  
  
आवेद्यतामविदितं किमथाप्यनुक्तं  
वक्तव्यमान्तररुजोपशमाय नालम् ।  
इत्यर्थ्यसे किमपि तच्छ्रवणे निधातुं  
मातः प्रसीद मलयध्वजपाण्ड्यकन्ये ॥२॥  
  
आक्रन्दितं रुदितमाहतमानने वा  
कस्यार्द्रमस्तु हृदयं किमतः फलं वा ।  
यस्या मनो द्रवति या जगतां स्वतन्त्रा  
तस्यास्तवाम्ब पुरतः कथयामि खेदम् ॥ ३ ॥  
  
पर्याकुले मनसि वाचि परिस्खलन्त्यां  
आवर्तगर्त इव चक्षिषि घूर्णमाने ।  
कस्तेऽभिदास्यति शिवे ममतामवस्थां  
काले दयस्व कथयामि तवाधुनैव ॥ ४ ॥  
  
भक्तिं करोतु नितरां सुरजातिमात्रे  
ग्रामीणजन्तुरिव पौरजनेषु लोकः ।  
अन्यत्र देवि भवदीयपदारविन्दा-  
दाकृष्यमाणमपि मे हृदयं न याति ॥ ५ ॥  
  
अङ्गीकुरु त्वमवधीरय वा वयं तु  
दासास्तवेति वचसैव जयेम लोकान् ।  
एतावतैव सुकरो ननु विश्वमातः  
उद्दण्डदण्डधरकिङ्करमौलिभङ्गः ॥ ६ ॥  
  
वेदान्तवाक्यजनितं विमलं विचारैः  
आसाद्य बोधमनुचिन्तनतोऽपरोक्षम् ।  
मुक्तिं व्रजन्ति मनुजा इति सूक्तिमाद्या-  
मालम्ब्य कस्तरितुमर्हति शैलकन्ये ॥ ७ ॥  
  
एकैकवेदविषयाः कति नामशाखा-  
स्तासां शिरांसि कति नाम पृथग्विधानि ।  
अर्थावबोधविधुरोऽक्षरलाभ एव  
केषां नृणां कतिभिरस्तु शरीरबन्धैः ॥ ८ ॥  
  
न्यायाः परस्परविभिन्नदिशः सहस्र-  
मुच्छावचानि च भवन्त्युपबृंहणानि ।  
एवं स्थिते गिरिसुते निगमोपलानां  
तात्पर्यसारमवधारयितुं क्षमः कः ॥ ९ ॥  
  
अस्त्वक्षरग्रहविधिर्जनुषां सहस्रै-  
रापाततो भवतु नाम ततोऽर्थबोधः ।  
दुर्वादिकल्पितविकल्पतरङ्गसान्द्रान्  
दुष्पूर्वपक्षजलधीन् कथमुत्तरेयः ॥ १० ॥  
  
ब्रह्मेति शक्तिरिति बन्धविमोचनीति  
मायामयीति मदनान्तकवल्लभेति ।  
सप्ताष्टशब्दपरिवर्तनमात्र एव  
सामर्थ्यमावहति शास्त्रपरिश्रमोऽयम् ॥ ११ ॥  
  
तस्यै प्रसीदसि गिरीन्द्रसुते य इत्थं  
सम्पादयेत शनकैरपरोक्षबोधम् ।  
यस्मै प्रसीदसि स च क्षमतेऽवबोद्धु-  
मित्थं परस्परसमाश्रयमेतदास्ते ॥ १२ ॥  
  
आकर्णय त्वमिममभ्युपगम्य वादं  
जानातु कोऽपि यदि वा हृदयं श्रुतीनाम् ।  
तस्याप्यसङ्ख्यभवबन्धशतार्जितोऽयं  
द्वैतभ्रमो गलतु जन्मशतैः कियद्भिः ॥ १३ ॥  
  
काले महत्यनवधावपतन्क्वदापि  
क्वाप्यन्तिमे जनुषि कोऽपि गतिं लभेत ।  
इत्थं समर्थनविधिः परमागमानां  
पर्यायसूक्तिविधया नयनं नञर्थे ॥१४ ॥  
  
एकापवर्गसमये जगतोऽपवर्गः  
सर्वापवर्गसमये पुनरस्तशङ्कः ।  
ईदृग्विधं कमपि पक्षमिहावलम्ब्य  
स्थातुं सुखं क्षममनेव पथा प्रवृत्तैः ॥ १५ ॥  
  
अभ्यस्य वेदमवधार्य च पूर्वतन्त्र-  
मालक्ष्य शिष्टचरितानि पृथग्विधानि ।  
अध्यापनादिभिरवाप्य धनं च भूरि  
शर्माणि मातरलसाः कथमाचरेयुः ॥ १६ ॥  
  
आयस्य तावदपि कर्म करोतु कश्चि-  
त्तेनापि मातरधिकं किमिवानुभाव्यम् ।  
अस्ते सुखं य इह भारतवर्षसीम-  
न्यास्ते स किञ्चिदित उत्तरतोऽपसृत्य ॥ १७ ॥  
  
कर्म त्यजेम यदि नूनमधः पतेम  
यद्याचरेम न कदापि भवं तरेम ।  
कर्म त्यजेदिति चरेदिति च प्रवृत्ताः  
भावेन केन निगमा इति न प्रतीमः ॥ १८ ॥  
  
कर्मण्यकर्मविधिरेष यदाचरन्ति  
कर्माणि तत्तदनुबन्धजिहासयेति ।  
सत्यं तथाप्यभिनवो भविता न बन्धः  
प्राचीनबन्धहरणे क इवाभ्युपायः ॥ १९ ॥  
  
प्रारब्धकर्म कियदारभते कियद्वा  
प्रारप्स्यते कियदिदं क इवावधत्ताम् ।  
कालः कियानिव मया प्रतिपालनीयो  
यस्य क्षणार्धमपि कल्पशतत्वमेति ॥ २० ॥  
  
पुंसः क्षणार्धमपि संसरणाक्षमस्य  
साङ्ख्यादयः सरणयो न विशन्ति कर्णम् ।  
सङ्ख्याय गाङ्गसिकताः सकलाश्च सूक्ष्मा  
भुङ्क्ष्वेति वागिव महाक्षुधयार्दितस्य ॥ २१ ॥  
  
भक्तिस्तु का यदि भवेद्रतिभावभेद-  
स्तत्केवलान्वयितया विफलैव भक्तिः ।  
प्रीतिस्त्वयि त्रिजगदात्मनि कस्य नास्ति  
स्वात्मद्रुहो न खलु सन्ति जनास्त्रिलोक्याम् ॥ २२ ॥  
  
आत्मा समस्तजगतां भवतीति सम्य-  
ग्विज्ञाय यद्वितनुते त्वयि भावबन्धम् ।  
सा भक्तिरित्यभिमतं यदि सिद्धमिष्टं  
व्यर्थं विशेष्यमलमस्तु विशेषणं नः ॥ २३ ॥  
  
स्वात्मेतरत्वमवधार्य परत्वबुद्ध्या  
यत्प्रीयते गुरुजनेष्विव सैव भक्तिः ।  
स्यादेतदेवमियमेव तु मे जिहास्या  
द्वैतभ्रमात्किमधिकं भवबन्धमूलम् ॥ २४ ॥  
  
सेवैव भक्तिरिति कर्मपथप्रवेशः  
सेव्यप्रसादफलका किल कर्मसेवा ।  
ध्यानप्रवाह इति चेच्छ्रवणात् तृतीयः  
प्रागेव मातरयमाकलितोऽभ्युपायः ॥ २५ ॥  
  
अत्रैव दास्यसि विमुक्तिमथापि याचे  
मातः शरीरपतनं मणिकर्णिकायाम् ।  
अस्तु स्वकृत्यमनुकम्पनमीश्वराणां  
दासस्य कर्मकरतैव तथा स्वकृत्यम् ॥ २६ ॥  
  
सद्यो भवेत्सुकृतिनामुपदेशलाभः  
पापात्मनां बहुतिथे समये व्यतीते ।  
इत्यादिभिः किल पुराणवचोभिरम्ब  
वाराणसीमपि न याचितुमुत्सुकोऽस्मि ॥ २७ ॥  
  
आक्रान्तमन्तररिभिः मदमत्सराद्यैः  
गात्रं वलीपलितरोगशतानुविद्धम् ।  
दारैः सुतैश्च गृहमावृतमुत्तमर्णैः  
मातः कथं भवतु मे मनसः प्रसादः ॥ २८ ॥  
  
धन्याः कति त्रिभुवने परमोपभाग्यं  
संसारमेव परमेश्वरि भावयन्तः ।  
आभासरूपमवबोधमिमं समेत्य  
क्लिश्ये कियत्कियदहं त्वमुना भवेन ॥ २९ ॥  
  
का संस्कृतिः किमपचारनिबन्धनेयं  
कीदृग्विधस्य तव किं क्षतमेतयेति ।  
प्रश्ने तु नास्मि कुशलः प्रतिवक्तुमेव  
खेदस्तु मे जननि कोऽप्ययमेवमास्ते ॥ ३० ॥  
  
एवं गतस्य मम साम्प्रतमेतदर्ह-  
मत्रेदमौपयिकमित्थमिदं च साध्यम् ।  
अस्मिन्प्रमाणमिदमित्यपि बोद्धुमम्ब  
शक्तिर्न मे भुवनसाक्षिणि किं करोमि ॥ ३१ ॥  
  
न ज्ञायते मम हितं नितरामुपायो  
दीनोऽस्मि देवि समयाचरणाक्षमोऽस्मि ।  
तत्त्वामनन्यशरणः शरणं प्रपद्ये  
मीनाक्षि विश्वजननीं जननीं ममैव ॥ ३२ ॥  
  
किञ्चिन्मया श्रुतिषु किञ्चिदिवागमेषु  
शास्त्रेषु किञ्चिदुपदेशपथेषु किञ्चित् ।  
आघ्रातमस्ति यदतो भवतीं वरीतुं  
गोप्त्रीति काचिदुदपद्यत बुद्धिरेषा ॥ ३३ ॥  
  
ब्रह्मैवमेवमहमेष तदाप्त्युपाय  
इत्यागमार्थविधुराः प्रथमे दयार्हाः ।  
त्वद्रक्षकत्वगुणमात्रविदो द्वितीया  
इत्यर्थये सदधिकार निरूपणाय ॥ ३४ ॥  
  
माता करोषि ममतां मयि यावदीश-  
त्तावद्यते मम ततः किमिवास्ति साध्यम् ।  
मामित्थमित्थमुपयुङ्क्ष्व न विस्मरेति  
किं स्वामिनं त्वरयते क्वचन स्वभृत्यः ॥ ३५ ॥  
  
त्याज्यं त्यजानि विहितं च समाचराणि  
नित्येषु शक्तिमनुरुध्य हु वर्तितव्यम् ।  
तद्बुद्धिशक्तिमनुरुद्ध्य न कार्यशक्ति-  
मित्येतदेव तु शिवे विनिवेदयामि ॥ ३६ ॥  
  
आत्मैव भार इति तं त्वयि यो निधत्ते  
सोऽङ्गानि कानि कलयत्वलसः प्रपत्तेः ।  
विश्वस्य साक्षिणि विलक्षणलक्षणा या  
विस्रम्भसम्पदियमेव समस्तमङ्गम् ॥ ३७ ॥  
  
त्वत्प्रेरणेन मिषतः श्वसतोऽपि मातः  
प्रामादिकेऽपि सति कर्मणि मे न दोषः ।  
मात्रैव दत्तमशनं ग्रसतः सुतस्य  
को नाम वक्ष्यति शिशोरतिभुक्तिदोषम् ॥ ३८ ॥  
  
मुक्तिं निषाधयिषतां निजयैव बुद्ध्या  
प्रारब्धकर्म भवतु प्रतिबन्धहेतुः ।  
त्वामेव साधनतयापि समाश्रितानां  
तुल्यं तदम्ब यदि कस्तव वीरवादः ॥ ३९ ॥  
  
प्रारब्धकर्म गिरिजे भवदाश्रिताना-  
मन्यत्र संक्रमय नाशय वा समूलम् ।  
मर्त्याश्च खल्वपि विषं वपुषि प्रसक्तं  
संक्रामयन्ति परतोऽपि च नाशयन्ति ॥ ४० ॥  
  
त्वद्दर्शनश्रवणचिन्तनवन्दनादि-  
ष्वक्षाणि देवि विनियुज्य यथाधिकारम् ।  
रक्षेत्यसङ्ख्यभवसम्भृतयैव मैत्र्या  
रुन्ध्यां यदि स्थिरममून्यधुनैव न स्युः ॥ ४१ ॥  
  
त्रातव्य एष इति चेत्करुणा मयि स्या-  
त्त्रायस्व किं सुकृतदुष्कृतचिन्तया मे ।  
कर्तुं जगत्तिरयितुं च विशृंखलायाः  
कर्मानुरोध इति कं प्रति वञ्चनेयम् ॥ ४२ ॥  
  
त्वय्यर्पितं प्रथममप्पययज्वनैव  
स्वात्मार्पणं विदधता स्वकुलं समस्तम् ।  
का त्वं महेशि कुलदासमुपेक्षितुं मां  
को वानुपासितुमहं कुलदेवतां त्वाम् ॥ ४३ ॥  
  
मौढ्यादहं शरणयामि सुरान्तरं चे-  
त्किं तावता स्वमपि तस्य भवामि मातः ।  
अज्ञानतः परगृहं प्रविशन्परस्य  
स्वत्वं प्रयास्यति पशुः किमु राजकीयः ॥ ४४ ॥  
  
आधाय मूर्धनि वृथैव भरं महान्तं  
मूर्खा निमज्जथ कथं भवसागरेऽस्मिन् ।  
विन्यस्य भारमखिलं पदयोर्जनन्या  
विस्रब्धमुत्तरत पल्वलतुल्यमेनम् ॥ ४५ ॥  
  
क्वेदं पतिष्यति वपुः क्व ततो नु गम्यं  
को दण्डयिष्यति कियंतमनेहसं वा ।  
किं तस्य सन्तरणसाधनमित्यनन्ता  
चिन्ता स्थिता त्वयि शनैरवतारिता सा ॥ ४६ ॥  
  
ज्ञानं विशेयमुत तेन विनोद्धरेयं  
प्रारब्धमप्यपलपेयमुतानुरुंध्याम् ।  
इत्थं सकृत्प्रपदनैकवशंवदाया  
मातुर्मयि प्रववृते महतीह चिन्ता ॥ ४७ ॥  
  
एतज्जडाजडविवेचनमेतदेव  
क्षित्यादितत्वपरिशोधनकौशलं च ।  
ज्ञानं च शैवमिदमागमकोटिलभ्यं  
मातुर्यदङ्घ्रियुगले निहितो मयात्मा ॥ ४८ ॥  
  
षट्त्रिंशदावरणमध्यजुषि त्वदङ्घ्रौ  
हालास्यनाथदयिते निहितो मयात्मा ।  
भूभुतलत्रिदिववर्तिषु कः क्षमेत  
तच्चक्षुशादि निभृतेन निरीक्षितुं माम् ॥ ४९ ॥  
  
बन्धं हरिष्यसि सुखं वितरिष्यसीति  
निश्चप्रचं निखिलमम्ब तदास्त एव ।  
सम्प्रत्यहं त्वयि निधाय भरं समस्तं  
यानिर्वृणोमिकिमितोऽपि ममापवर्गे ॥ ५० ॥  
  
काश्यां निपातय वपुः श्वपचालये वा  
स्वर्गं नय त्वमपवर्गमधोगतिं वा ।  
अद्यैव वा कुरु दयां पुनरायतौ वा  
कः सम्भ्रमो मम धने धनिनः प्रमाणम् ॥ ५१ ॥  
  
नाहं सहे तव कथाश्रवणान्तरायं  
नाहं सहे तव पदार्चनविच्युतिं वा ।  
मोक्षं दिशैतदविरुद्धमिदं न चेत्या-  
न्नैवास्तु मातरपवर्गमहोपसर्गः ॥ ५२ ॥  
  
आचूडमाचरणमम्ब तवानुवार-  
मन्तःस्मरन्भुवनमङ्गलमङ्गमङ्गम् ।  
आनन्दसागरतरङ्गपरम्पराभि-  
रान्दोलितो न गणयामि गतान्यहानि ॥ ५३ ॥  
  
पाषाणतोऽपि कठिने शिरसि श्रुतीनां  
प्रायः परिक्रमवशादिव पाटलाभम् ।  
अम्ब स्मरेयममृतार्णवमाथलब्ध-  
हैय्यङ्गवीनसु कुमारमिदं पदं ते ॥ ५४ ॥  
  
ये नाम सन्ति कतिचिद्गुरविस्त्रिलोक्यां  
तेषामपि स्वयमुपेतवता गुरुत्वम् ।  
पादेन मूर्ध्नि विधृतेन वयं तवाम्ब  
संसारसागरमिमं सुखमुत्तरामः ॥ ५५ ।  
साधारणे स्मरजये नितिलाक्षिसाध्ये  
भागी शिवो भजतु नाम यशः समग्रम् ।  
वामाङ्घ्रिमात्रकलिते जननि त्वदीये  
का वा प्रसक्तिरपि कालजये पुरारेः ॥ ५६ ॥  
  
स्यात्कोमलं यदि मनो मम विश्वमातः  
तत्पादयोर्मृदुलयोस्तव पादुकाऽस्तु ।  
स्यात्कर्कशं यदि करग्रहणे पुरारेः  
अश्माधिरोपणविधौ भवतूपयोगः ॥ ५७ ॥  
  
प्रस्निग्धमुग्धरुचिपादतले भवत्या  
लग्नं दृढं यदिह मे हृदयारविन्दम् ।  
एषैव साग्रभुवनद्विशतीपतित्व-  
साम्राज्यसूचनकरी तव पद्मरेखा ॥ ५८ ॥  
  
अप्राकृतं मृदुलतामविचिन्त्य किञ्चि-  
दालम्बितासि पदयोः सुदृढं मया यत् ।  
तन्मे भवार्णवनिमज्जनकातरस्य  
मातः क्षमस्व मधुरेश्वरि बालकृत्यम् ॥ ५९ ॥  
  
यत्रानमन्पशुपतिः प्रणयापराधे  
मन्दं किल स्पृशति चन्द्रकलाञ्चलेन ।  
पुष्पार्चनेऽपि मृदितं पदयोर्युगं त-  
न्मातस्तुदन्ति न कथं परुषा गिरो मे ॥ ६० ॥  
  
अव्याजसुन्दरमनुत्तरमप्रमेय-  
मप्राकृतं परममङ्गलमङ्घ्रिपद्मम् ।  
संदर्शयेदपि सकृद्भवती दयार्द्रा  
द्रष्टास्मि केन तदहं तु विलोचनेन ॥ ६१ ॥  
  
दिव्या दृशोऽपि दिविषद्ग्रहणोचितानि  
वस्तूनि काममवधारयितुं क्षमन्ते ।  
त्वन्मात्रवेद्यविभवे तव रूपधेये  
त्वद्भाव एव शरणं परिशेषितो नः ॥ ६२ ॥  
  
अस्मिन्महत्यनवधौ किल कालचक्रे  
धन्यास्तु ये कतिपये शुकयोगिमुख्याः ।  
लीनास्त्वदङ्घ्रियुगले परिशुद्धसत्वान्  
तानात्मनस्तव नखानवधारयामः ॥ ६३ ॥  
  
आ शैशवान्ममतया कलितस्त्वयासा-  
वानृण्यमम्ब तव लब्धुमना मृगाङ्गकः ।  
स्वात्मानमेव नियतं बहुधा विभज्य  
त्वत्पादयोर्विनिदधे नखरापदेशात् ॥ ६४ ॥  
  
नान्तः प्रवेशमयते किमपि श्रुतं मे  
नास्तिक्यवादशिलया प्रतिरुध्यमानम् ।  
तत्पातयाम्यहमिमां महतीमधस्ता-  
त्पादोदकेन कियता परदेवतायाः ॥ ६५ ॥  
  
सन्नाहिभिः यमभटैः परिवार्यमाणे  
मय्यर्भके करुणया स्वयमापतन्त्याः ।  
आकर्णयेयमपि नाम विरामकाले  
मातस्तवाङ्घ्रिमणिनूपुरशिञ्जितानि ॥ ६६ ॥  
  
ब्रह्मेशकेशवमुखैर्बहुभिः कुमारैः  
पर्यायतः परिगृहीतविमुक्तदेशम् ।  
उत्सङ्गमम्ब तव दास्यसि मे कदा त्वं  
मातृप्रियं किल जडं सुतमामनन्ति ॥ ६७ ॥  
  
ऊरौ शिरस्तव निवेश्य दयावितीर्ण-  
संव्यानपल्लवसमीरविनीतखेदम् ।  
अत्रैव जन्मनि विभोः परमोपदेश-  
माकर्णयेयमपि किं मणिकर्णिकायाम् ॥ ६८ ॥  
  
काञ्चीगुणग्रथितकाञ्चनचेलदृश्य-  
चण्डातकांशुकविभापरभागशोभि ।  
पर्यङ्कमण्डलपरिष्करणं पुरारेः  
ध्यायामि ते विपुलमम्ब नितम्बबिम्बम् ॥ ६९ ॥  
  
गर्भे निवेश्य भुवनानि चतुर्दशापि  
संरक्षितुं कलितनिश्चितया भवत्या ।  
प्राकारमेव रचितं परितोऽपि नून-  
मूहे सुवर्णमयमेदुरपट्टबन्धम् ॥ ७० ॥  
  
मुक्ताश्च खल्वपि यदि त्रिपुरे भवत्याः  
स्तन्याशया स्तनतटं न परित्यजन्ति ।  
अस्माकमुद्भटभवज्वरतापिताना-  
मार्द्रीभवन् तु वदनानि कुतो न हेतोः ॥ ७१ ॥  
  
नष्टोपलब्धमधिगत्य शिशुं चिरान्मां  
वात्सल्यविद्रुतहृदः परदेवतायाः ।  
क्लिद्यत्पयोधरविनिःसृतदुग्धबिन्दु-  
निष्यन्दपङ्क्तिरिव दीव्यति हारयष्टिः ॥ ७२ ॥  
  
यत्तद्धनुर्जनमनोमयमैक्षवं ते  
तस्यास्तु देवि हृदयं मम मूलदेशः ।  
चापाधिरोपणविधौ चरणाञ्चलेन  
सम्भाव्यते किल समाक्रमणं कदाचित् ॥ ७३ ॥  
  
आस्थाय दारुणतरं कमपि स्वभाव-  
मत्यन्तदुष्कृतकृतामपि शिक्षणाय ।  
गृह्णासि सायकपदे कुसुमान्यमूनि  
मातः सुतेषु महती किल रूक्षतेयम् ॥ ७४ ॥  
  
पाशं सृणिं च करयोस्तव भावयन्तः  
संस्तम्भयन्ति वशयन्ति च सर्वलोकान् ।  
चापं शरं च सकृदम्ब तव स्मरन्तो  
भूपालतां दधति भोगपथावतीर्णः ॥ ७५ ॥  
  
पाशाङ्कुशौ तव करे परिचिन्त्य राग-  
द्वेषौ जयन्ति परमार्थविदस्तु धन्याः ।  
एकत्र चापमितरत्र शरं च मत्वा  
व्यावर्तयन्ति हृदयं विषयान्धकूपात् ॥ ७६ ॥  
  
उत्क्रान्तमान्तरमिदं शरणं जनाना-  
मप्येति चन्द्रमिति हे श्रुतयो वदन्ति ।  
आस्तामिदं मम तु देवि मनोऽधुनैव  
लीनं दृढं वदनचन्द्रमसि त्वदीये ॥ ७७ ॥  
  
विद्यात्मनो जननि तावकदन्तपङ्क्तेः  
वैमल्यमीदृगिति वर्णयितुं क्षमः कः ।  
तत्सम्भवा यदमला वचसां सवित्री  
तन्मूलकं कवियशोऽपि ततस्तरां यत् ॥ ७८ ॥  
  
स्वच्छापि ते वहति यत्किल दन्तपङ्क्तिः  
स्वच्छन्दनिर्दलितदाडिमबीजशोभाम् ।  
तन्मे रजोव्यतिकराधिकपाटलिम्नि  
चित्ते परं परिचयादिति चिन्तयामि ॥ ७९ ॥  
  
अर्धं जितत्रिपुरमम्ब तव स्मितं चे-  
दर्धान्तरेण च तथा भवितव्यमेव ।  
तच्चिन्तये जननि कारणसूक्ष्मरूप-  
स्थूलात्मकत्रिपुरशान्तिकृते स्मितं ते ॥८० ॥  
  
मत्क्लेशदर्शनपरिद्रवदन्तरङ्ग-  
हैय्यङ्गवी नपरिवाहनिभं जनन्याः ।  
अन्तस्तमोपहमनुस्मरतां जनानां  
मन्दस्मितं भुवनमङ्गलमस्तु भूत्यै ॥ ८१ ॥  
  
सांसिद्धिकाननसरोरुहदिव्यगन्ध-  
सान्द्रीकृतेन्दुशकलाकलिताधिवासम् ।  
ताम्बूलसारमखिलागमबोधसारं  
मातर्विधेहि मम वक्त्रकलाचिकायाम् ॥ ८२ ॥  
  
नासामणिस्तव शिवे चिरसंस्तवेन  
प्रत्याहृते मनसि भाति तपोधनानाम् ।  
अज्ञानसन्ततिनिशात्ययसूचनार्थं  
आविर्भवन्त्यसुरदेशिकतारकेव ॥ ८३ ॥  
  
ताम्बूलगर्भपरिफुल्लकपोललक्ष्य-  
ताटङ्कमौक्तिकमणिप्रतिबिम्बदम्भात् ।  
अस्तद्वयव्यतिकरामलसत्वमाद्यं  
वर्णं बिभर्ति जठरे तव वक्त्रबिम्बम् ॥ ८४ ॥  
  
दत्ते श्रियं बहुविधां कुशलानि दत्ते  
दत्ते पदं सुरपतेरपि लीलयैव ।  
ईदृग्विधाम्ब तव दृष्टिरितोऽधिका वा  
नाद्यापि कर्णमतिवर्तितुमीश्वरीयम् ॥ ८५ ॥  
  
पाशाणकूटकठिणे जनदुर्विगाहे  
व्यर्थं महत्युपनिषद्विपिने प्रवृत्ता ।  
सेव्येत केन तव लोचनचन्द्रिकेय-  
मेनां निपातय सकृन्मयि तप्यमाने ॥ ८६ ॥  
  
कामं शिवेन शमितं पुनरुज्जगार  
दृष्टिस्तवेति किमियं जननि स्तुतिस्ते ।  
लीलाप्रसूतपुरुषार्थचतुष्टयाया-  
स्तस्याः परं तु स भवत्यवयुत्यवादः ॥ ८७ ॥  
  
सोमो जगज्जनयितेति यदाह वेदो  
नेदं लतापरमिति भ्रमितव्यमार्यैः ।  
यः शैववामतनुवर्तिभवद्दृगात्मा  
चन्द्रो जगत्सृजति तत्पर एष वादः ॥ ८८ ॥  
  
सूच्यग्रवद्वसुमतीमणुवच्च मेरुं  
दृष्टिर्यदम्ब तव पश्यति दानशौण्डा ।  
दृष्टास्त्वया वयमपीह ततः स्मरामो  
वेशन्तमेव भवसागरमुत्तरङ्गम् ॥ ८९ ॥  
  
वाणीनिकेतनतया घनसारगौराः  
कल्हारकेसररुचः कमलानुषङ्गात् ।  
मातर्जयन्ति शरणागतलोकचेतो-  
मालिन्यमार्जनवशादसिताः कटाक्षाः ॥ ९० ॥  
  
आकर्णमुल्लसति मातरपाङ्गदेशे  
कालाञ्जनेन घटिता तव भाति रेखा ।  
शैवालपङ्क्तिरिवसन्ततनिर्जिहान-  
कारुण्यपूरपदवीकलितानुबन्धः ॥ ९१ ॥  
  
विश्वं सृजति हन्ति च यः कटाक्षो  
विश्वस्यतां कथमसौ चपलस्वभावः ।  
एषोऽपि यामनुसरल्लभते यशांसि  
तामेव विश्वसिमि देवि तवानुकम्पाम् ॥ ९२ ॥  
  
अर्धं कलङ्करहिता करुणैव शम्भो-  
रर्धं गुणास्तदितरे सकलाः समेताः ।  
इत्यम्ब सम्प्रति किल स्फुरितं रहस्यं  
सम्पश्यतो मम भवन्मयमैशमर्धम् ॥ ९३ ॥  
  
अम्ब भ्रुवोस्तव विचेष्टितमप्रमत्तं  
सम्पश्यतां निजनिजार्थनिदेशहेतोः ।  
तन्मूलदेशनिहिता निभृता सुराणां  
दृष्टिः प्रयाति मृगनाभिविशेषकत्वम् ॥ ९४ ॥  
  
सारं कणं कणमघर्मरुचां सहस्रा-  
त्सङ्गृह्य निर्मितमिदं तव वक्त्रबिम्बम् ।  
तावत्सुधाकरकलङ्ककुलानि पश्चा-  
देकत्र देवि निहितानि कचापदेशात् ॥ ९५ ॥  
  
विन्यस्तमिन्द्रमणिकन्दलसुन्दरेषु  
केशेषु ते स्फटिकनिर्मलमिन्दुखण्डम् ।  
आधारसङ्गतिवशादसितायमान-  
मिन्दीवरच्छदवतंसदशां बिभर्ति ॥ ९६ ॥  
  
चिन्तामणिस्त्रिभुवनेश्वरि कौस्तुभश्च  
ख्यातौ मणी तव गृहाङ्गणकुट्टिमस्थौ ।  
किं रत्नमन्यदुपलभ्य किरीटकोटिं  
वाचस्पतिप्रभृतयस्तव वर्णयन्तु ॥ ९७ ॥  
  
प्रादुर्भवत्तरणिबिम्बशतारुणानि  
पर्याप्तशीतकिरणायुतशीतलानि ।  
शृङ्गारसारपरिवाहमयानि मात-  
रङ्गानि केऽपि चरमे जनुषि स्मरन्ति ॥ ९८॥  
  
प्रत्युग्रकुङ्कुमरसाकलिताङ्गरागं  
प्रत्यङ्गदत्तमणिभूषणजालरम्यम् ।  
ताम्बूलपूरितमुखं तरुणेन्दुचूडं  
सर्वारुणं किमपि वस्तु ममाविरस्तु ॥ ९९ ॥  
  
अर्धं स्त्रियस्त्रिभुवने सचराचरेऽस्मि-  
न्नर्धं पुमांस इति दर्शयितुं भवत्या ।  
स्त्रीपुंसलक्षणमिदं वपुरादृतं य-  
त्तेनासि देवि विदिता त्रिजगच्छरीरा ॥ १०० ॥  
  
निर्मासि संहरसि निर्वहसि त्रिलोकीं  
वृत्तान्तमेतमपि वेत्ति न वा महेशः ।  
तस्येश्वरस्य गिरिजे तव साहचर्या-  
ज्जातः श्रुतिष्वपि जगज्जनकत्ववादः ॥ १०१ ॥  
  
सत्तास्यखण्डसुखसंविदसि त्रिलोकी-  
सर्गस्थितिप्रतिहतिष्वपिनिर्व्यपेक्षा ।  
त्वामन्तरेण शिव इत्यवशिष्यते कि-  
मर्धं शिवस्य भवतीत्यनभिज्ञवादः ॥ १०२ ॥  
  
नास्मिन्रविस्तपति नात्र विवाति वातो  
नास्य प्रवृत्तिमपि वेद जगत्समस्तम् ।  
अन्तःपुरं तदिदमीदृशमन्तकारे-  
रस्मादृशास्तु सुखमत्र चरन्ति बालाः ॥ १०३ ॥  
  
त्वत्सन्निधानरहितो मम मास्तु देश-  
स्त्वत्तत्त्वबोधरहिता मम मास्तु विद्या ।  
त्वत्पादभक्तिरहितो मम मास्तु वंश-  
स्त्वच्चिन्तया विरहितं मम मास्तु चायुः ॥ १०४ ॥  
  
त्वं देवि यादृगसि तादृगसि त्वमीदृ-  
गेवेति वक्तुमपि बोद्धुमपि क्षमः कः ।  
मामेव तावदविदन्नतिपामरोऽहं  
मातः स्तुतिं त्वयि समर्पयितुं विलज्जे ॥ १०५ ॥  
  
काचित्कृता कृतिरिति त्वयि साऽर्पितेति  
कापि प्रमोदकणिका न ममांतरङ्गे ।  
मौढ्यं मदीयमिह यद्विदितं ममैव  
किं त्वम्ब विश्वसिमि दीनशरण्यतां ते ॥ १०६ ॥  
  
कालानपास्य विषुवायनसङ्क्रमादी-  
नस्तङ्गते हिमकरे च दिवाकरे च ।  
अम्ब स्मरेयमपि ते चरणारविन्द-  
मानन्दलक्षणमपास्तसमस्तभेदम् ॥ १०७ ॥  
  
चतुरध्यायीरूपं कलहंसव्यञ्जनं जगन्मातुः ।  
अपरब्रह्ममयं वपुरन्तः शशिखण्डमण्डनमुपासे ॥ १०८ ॥  
  
॥ इति श्री नीलकण्ठदीक्षितविरचितः  
श्रीआनन्दसागरस्तवः सम्पूर्णः ॥  
  
  
  
