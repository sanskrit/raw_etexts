---
Author: Ganapati Muni with Ramana Maharshi
Category: shataka, devii, pArvatI, stotra, gaNapati-muni, ramaNa-maharShi, devI
Description-comments: From The Collected Works of Vasishtha Kavyakantha Ganapati Muni
  Vol 1
File name: umAshatakam1.itx
Indexextra: (Collected Works)
Language: Sanskrit
Latest update: November 24, 2012
Location: doc_devii
Proofread by: DPD
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: devii
Text title: umAshatakam 1
Texttype: stotra
Transliterated by: DPD
engtitle: umAshatakam
itxtitle: umAshatakam (gaNapatimunivirachitam)
title: उमाशतकम् (गणपतिमुनिविरचितम्)

---
  
 उमाशतकम्   
  
प्रथमं दशकम् (आर्यावृत्तम्)  
  
फुल्लत्वं रविदीधितिनिरपेक्षमुमामुख्याब्जस्य ।  
पूर्णं करोतु मानसमभिलाषं पुण्यभूमिजुषाम् ॥ १॥  
  
कैलासवासिनी वा धवलद्युतिबिम्बनिलया वा ।  
आकाशान्तरपीठस्थितोत मे देवता भवति ॥ २॥  
  
आकाशान्तरपीठस्थितैव साक्षात्पराशक्तिः ।  
तस्या अंशव्यक्ती शशिनि सिताद्रौ च राजन्त्यौ ॥ ३॥  
  
सङ्कल्पवातसङ्गादानन्दरसो घनीभूतः ।  
अन्तर्व्यापकशक्तेः समपद्यत ते वपुर्मातः ॥ ४॥  
  
इच्छाविचित्रवीर्यात्तेजःपटलो घनीभूतः ।  
अन्तर्व्यापकशक्तेः समपद्यत ते विभोर्गात्रम् ॥ ५॥  
  
इच्छायोगात्तेजसि तव भागः कश्चिदस्तीशे ।  
विज्ञानयोगतो मुदि भाग्यस्त्वयि कश्चिदीशस्य ॥ ६॥  
  
सम्राजौ शशभृति यौ गृहवन्तौ यौ च सितगिरिणा ।  
तदिदं युवयोर्माया वेषान्तरमिथुनयुगलमुमे ॥ ७॥  
  
यद्यपि विभूतिरधिकं युवयोर्विश्वाम्बिके भवति ।  
मिथुने तथाप्यमू वां नेदिष्ठे देवि पश्यामः ॥ ८॥  
  
दम्पत्योर्भगवति वां प्रतिबिम्बौ भास्करे भवतः ।  
देहभुवौ भूचक्रस्वप्नप्रव्यक्त्ती सुधामहसि ॥ ९॥  
  
देहे भुवः प्रतिबिम्बः प्राणन्मूलस्य नेदीयान् ।  
प्रतिबिम्बव्यक्त्तेश्च स्वप्नव्यक्त्तिश्च नेदिष्ठा ॥ १०॥  
  
  
  
द्वितीयं दशकम् (वसन्ततिलकावृत्तम्)  
  
काश्मीरमुन्नतपयोधरकुम्भसीम्नि  
स्रिग्धं प्रदिग्धमुमया शरणं ममास्तु ।  
भेत्ता पुरामुपरि भस्मन एव धत्ते  
रागस्य चिह्नमिव यत्परिरम्भलग्नम् ॥ ११॥  
  
अस्माकमम्बुदघनस्तनितोपमेषु  
हेरम्बबृंहितविभूतिषु भाषितेषु ।  
सिद्धोद्यमानमतिलङ्ध्य निजापदानं  
बद्धश्रुतिर्भवतु भर्गगृहस्य नेत्री ॥ १२॥  
  
सन्देह एष मम चन्द्रकलाधरस्य  
शुद्धान्तसुन्दरि मनांसि सतां तवाङ्ध्रिः ।  
शुद्धानि किं विशति किन्नु भजन्ति शुद्धिम्  
अङ्ध्रे प्रवेशमनु तानि विधूय पङ्कम् ॥ १३॥  
  
त्रैलोक्यपालनविधायि विकस्वराब्ज-  
शोभाविडम्बि मणिपीठतटीविलम्बि ।  
क्षेमप्रदायि हृदये चरणं न्यधायि  
किंवा न ते नगसुते यदि यं विपन्नः ॥ १४॥  
  
विघ्नानि यन्मुहुरिदं हृदयं चलं यत्  
सौख्यं न किञ्चिदपि यद्यदुपर्यसौख्यम् ।  
त्वामाश्रितस्य च ममाखिललोकराज्ञी  
मत्तः परो जगति को मनुजेषु कल्की ॥ १५॥  
  
मा भून्निदेशवचनं नयनाञ्चलस्य  
माभूत्प्रसारणमयि त्यज निर्दयत्वम् ।  
अङ्गीकुरु स्तुतगुणे चरणाम्बुजं ते  
ध्यातुं तदेव बहु मे भुवनस्य मातः ॥ १६॥  
  
कामं ददातु न दादतु मनो धिनोतु  
नो वा धिनोतु नयताद्दिवमन्यतो वा ।  
आत्मर्पितोऽयगजापदपङ्कजाय  
किं काङ्क्षते प्रतिफलं विपुलोऽनुरागः ॥ १७॥  
  
पादं ददासि मनसे किनु पापिनो मे  
पारिप्लवाय भुवनाधिकवासनाय ।  
दूरे स तावदचलेन्द्रकुमारिका मे  
देवि प्रणाममुररीकुरु तावताऽलम् ॥ १८॥  
  
आराधनं तव भवानि यथाविधानं  
कर्तुं कुलाचलकुमारि न परयामि ।  
पादार्विन्दयुगमेव तवानतोऽहं  
पापाकुलः शरणमीश्वरि काङ्क्षमाणः ॥ १९॥  
  
बद्धव्रता प्रणतपापनिवारणे त्वं  
बद्धाञ्जलिश्च बहुपापसमाकुलोऽहम् ।  
कर्तव्यमद्रितनये निपुणं विमृश्य  
निर्धारयात्र न यथा यशसो विलोपः ॥ २०॥  
  
  
  
तृतीयं दशकम् (पृथ्वीवृत्तम्)  
  
व्रतं तव विदन्हृदि प्रणतपापनाशे कृतं  
फलप्रवणपातकप्रमथितोऽपि नास्म्याकुलः ।  
भवामि शिरसा नतस्तव भवानि पादाम्बुजं  
व्रतस्य परिपालने यदि मतिर्गतिर्मे भव ॥ २१॥  
  
तपश्चरितुमुत्तमं प्रयतितं मयानेकदा  
परन्तु बहुलैरधैः परिणतैर्वृतोऽध्वा मम ।  
अयं मम दृढोऽञ्जलिस्तनुवियोगकालावधि -  
र्यदि त्वमचलव्रतास्यचलकन्यके मामव ॥ २२॥  
  
अजेयबहुपापभृद्भुवि जनिष्यमाणः खलः  
कमीशदयिते पुरा न विदितस्तवायं जनः ।  
व्रतं कृतमिदं त्वया परमसाहसोपेतया  
क्वा वा जननि योषितां जगति दीर्घमालोचनम् ॥ २३॥  
  
इहापुरधमर्षणान्ययश एव भूत्वा मुधा  
व्यलोकि नियमैस्तथा न बहुलैश्चा कश्चिज्जयः ।  
स्थिरं न मदधक्षये मदधतेजसा भूयसा  
व्रतं च तव कुण्ठितं यदि ममैव कीर्तिः परा ॥ २४॥  
  
क्षये यदि मदेनसामसुकरे न धीरं मनो  
न ते नगपतेः सुते किमपि चिन्त्यमेतत्कृते ।  
व्रतं विसृज तन्मुधा ननु वधूस्वभावात्कृतं  
स्थिरीभवतु दुर्विधिर्भुवि तव प्रसदाद्बली ॥ २५॥  
  
कृतं परमयत्नश्चिरमनुज्झितं श्रद्धया  
भृतं बहुविधोद्यमैरविजितं महापातकैः ।  
गतं धनतरं यशो जयति पापजातं मम्  
व्रतं च तव तादृशं जननि कस्य वा स्याज्जयः ॥ २६॥  
  
मदीयदुरितावलिप्रलयकालकादम्बिनी  
मदोन्नतविजृम्भणं वृजनभङ्गबद्धव्रते ।  
भवप्रियतमे निजप्रबलहुङ्कृतिप्रोद्धत -  
प्रभञ्जनमहौजसा शमय पालयात्मव्रतम् ॥ २७॥  
  
अधक्षयविधौ तु ते परिणता परीपक्वता  
विभेदकथनं कथं पॄथुलवैभवे युज्यते ।  
इदं तव विगर्हणं परिणतैनसं वा स्तुति -  
र्मनो यदि मृडानि ते जगति साध्यमेवाखिलम् ॥ २८॥  
  
सहस्रनयनादिभिः सुरवरैः समाराधिता  
सहस्रकिरणप्रभा सितमरीचिशीता मम ।  
सहस्रदलपङ्कजे कृतनिकेतना देहिनां  
सहस्रदललोचना दुरितसन्ततिं कृन्ततु ॥ २९॥  
  
सरोजभवसंस्तुता सकललोकराज्येश्वरी  
करोपमितपल्लवा करुणयान्तरुल्लोलिता ।  
उरोरुहभरालसा मयपुरारिसम्मोहिनी  
करोतु मदघक्षयं कुमुदलोचना काचन ॥ ३०॥  
  
  
  
चतुर्थं दशकम् (शार्दूलविक्रीडितवृत्तम्)  
  
कालाम्भोधरचारुसान्द्रकबरि पूर्णेन्दुबिम्बानना  
ताटङ्कद्युतिधौतगण्डफलका ताम्बूलरक्ताधरा ।  
प्रालेयद्युतिबालकेन रचितोत्तंसा हराङ्कासना  
शान्ता नूतनपल्लवाभचरणा भूत्यै शिवा चिन्त्यते ॥ ३१॥  
  
श्रीपादं तवशैलराजदुहितः भास्वत्करास्फालन -  
प्रोद्भुद्धाम्बुजसुन्दरं श्रुतिवधूचूडातटीलालितम् ।  
वन्दन्तां त्रिदिवौकसो वशमितः संवाहयत्वीश्वरो  
योगी ध्यायतु वन्दिवद्भगवति प्रस्तौति सोऽयं जनः ॥ ३२॥  
  
यस्याश्चामरधारिणी सरसिजप्रासादसञ्चारिणी  
वाग्देवी हृदयेश्वरप्रभृतयो नाकौकसः किङ्कराः ।  
देवः कैरवबन्धुकोरकधरो लीलासहायः सखा  
तस्याः पादसरोजवन्दिपदवीं पाप्तोऽस्म्यहं भाग्यतः ॥ ३३॥  
  
पादस्य क्रियते क्षणान्तकतिचन ध्यानं जगद्धात्रि ते  
यत्तस्येभघटाकुलाङ्गनमहीश्रीर्नानुरुपं फलम् ।  
नोद्गारो मधुमाधुरिमदमुषां स्वाभाविको वा गिरां  
साधीयस्तु फलं यदीश्वरि पुनर्ध्यातुं मतिर्जायते ॥ ३४॥  
  
देवि त्वच्चरणारविन्दयुगलध्यानस्य केचित्फलं  
मन्यन्ते रथवाजिसामजवधूसौधादिरूपां श्रियम् ।  
पीयूषद्रवसारवैभवमुषां वाचां परे पाटवं  
प्राज्ञाः साधनमादितः परिणतौ पाहुः फलं तत्स्वयम् ॥ ३५॥  
  
लोभः कुत्रचिदस्ति कुत्रचिदसौ रोषः परं भीषणः  
कुत्राप्येष मनोभवोऽतिमलिने स्वान्ते निशान्ते मम ।  
एतस्याप्यहहाद्रिराजतनुजे कोणे त्वदीयं पदं  
खेटीमस्तकलालितं शुचितमं वाञ्छामि कर्तुं खलः ॥ ३६॥  
  
कन्दर्पेण निवारितं प्रहसता लोभेन निर्भर्त्सितं  
मात्सर्येण तिरस्कृतं मदमहानागेन चाऽभिद्रुतम् ।  
दुर्भ्रान्त्या गलहस्ति तं बत पुनः क्रोधेन धूतं बला -  
दप्येतत्पदमम्ब ते विशति मे चेतोऽस्य वर्ण्या कृपा ॥ ३७॥  
  
उद्दीप्यन्नखरांशुजालजटिलस्त्वत्पादकण्ठीरवो  
यावन्मीलितलोचनः शशिकलाचूडामणेर्वल्लभे ।  
तावल्लोभकटिप्रखेलति मुदं पुष्णाति कामद्विपो  
रोषद्वीपिपतिश्च गर्जतितरां मन्मानसे कानने ॥ ३८॥  
  
चाञ्चल्यं हृदयस्य नश्यन्ति कथं युष्मत्प्रसादं विना  
त्वं वा देवि कथं प्रसीदसि यदि स्थैर्यादपेतं मनः ।  
अन्योन्याश्रयदोष एष सुमहानन्यं विधिं स्थापय -  
त्यस्माकं वरदे तवोत करुणां निर्हेतुकां जन्तुषु ॥ ३९॥  
  
भक्तिर्मे त्वयि भर्गपत्नि महती ध्यातुं च वाञ्छामि ते  
पादाम्भोजयुगं तथापि चलतां चेतो न मे मुञ्चति ।  
कामाः सन्ति सहस्रशो नगसुते पश्चाद्ब्रवीम्यग्रतः  
चित्तस्य स्थिरतां प्रदेहि करुणा यद्यस्ति ते वस्तुतः ॥ ४०॥  
  
  
  
पञ्चमं दशकम् (सुबोधितावृत्तम्)  
  
उडुराजकलाकलापकान्ते सदये सुन्दरि कोमलाङ्गि मातः ।  
श्रुतिपद्मदृशावतंसितं ते पदपद्मं प्रतिभातु मानसे मे ॥ ४१॥  
  
अरुणाचलनाथसद्मनाथे चरितं ते चरणस्य धात्रि चित्रम् ।  
क्रियतेऽब्जसनाभिनामुना यद्गतपङ्के मुनिमानसे निवासः ॥ ४२॥  
  
चरितं चरणाम्बुजन्मनस्ते परमं विस्मयमातनोति मातः ।  
अतिरागवदप्यदो विधते सहवासेन यदन्तरं विरागम् ॥ ४३॥  
  
भवभामिनि कर्मशर्मदातुः भवदीयस्य पदस्य विस्मयाय ।  
अपि धूलिविधूसरं विधत्ते यदिदं वीतरजो मनो मुनीनाम् ॥ ४४॥  
  
चरणं जगदम्ब कैटभारिर्यतमानोऽपि ददर्श नैव यस्य ।  
स हरस्तव दृश्यते विलग्नश्चरणे चण्डि चराचराधिनाथः ॥ ४५॥  
  
कमलासनकञ्जलोचनादीनवमत्य त्रिदशान्नगेशकन्ये ।  
अगुणे रमसे नगेऽत्र शोणे क्व गुणान् पश्यति जातिपक्षपातः ॥ ४६॥  
  
कुसुमादपि कोमलं वपुस्ते हृदयेशस्त्वरुणो गिरिः कठोरः ।  
प्रचलाखुतुरङ्गमस्य मातः समनुध्याय बिभेमि चेतसेदम् ॥ ४७॥  
  
यदसौ विहितः सितोऽरुणाद्रिस्तव हासेन सितेन नात्र चित्रम् ।  
इदमद्भुतमस्य मानसं यद्विमलं पार्वति नीयतेऽतिरागम् ॥ ४८॥  
  
नवकुङ्कुमरेणुपङ्किलस्य स्मरणात्ते सततं स्तनाचलस्य ।  
स्वयमप्यचलो बभूव शोणः शशिधारी जगतं सवित्रि शङ्के ॥ ४९॥  
  
स्मरणादरुणाचलस्य मुक्त्तिः कथमश्लीलकपालभूषणस्य ।  
वपुषोऽधर्ममुष्य चेन्नचेतस्तिमिरध्वंसिनि सर्वमङ्गले त्वम् ॥ ५०॥  
  
  
  
षष्ठं दशकम् (तूणकवृत्तम्)  
  
गौरि चण्डि कालिके गणाधिनायकाम्बिके  
स्कन्दमातरिन्दुखण्डशेखरे परात्परे ।  
व्रजनायिके प्रपञ्चराज्ञि हैमवत्युमे  
भर्गपत्नि पालयेति गीयतां सदा सखे ॥ ५१॥  
  
वासुदेवमुख्यनित्यदेवमौलिविस्फुर-  
द्रत्रजालरश्मिजातरञ्जिताङ्ध्रिपङ्कजे ।  
शीतभानुबालचूडचित्तबालडोलिके  
शैलपालबालिके सदा वदामि नाम ते ॥ ५२॥  
  
कल्पवल्लि गायतां नितम्बिनीमतल्लिके  
नाम ते विपश्चितो निरन्तरं गृणन्ति ये ।  
दैत्यजैत्रि लोकधात्रि रात्रिराण्णिभानने  
शैलवंशवैजयन्ति जन्तवो जयन्ति ते ॥ ५३॥  
  
आनने त्वदीयनाम पावनाच्च पावनं  
यस्य पुण्यपूरुषस्य पूरुषार्धविग्रहे ।  
सानुमन्महेन्द्रपुत्रि सम्मदाय भूयसे  
बन्धनालयोऽपि तस्य नन्दनं वनं यथा ॥ ५४॥  
  
नामकीर्तनेषु या षडाननस्य षड्विधात्  
शब्दतोऽपि भाषितात्पृथक्पदाभिशोभितात् ।  
उन्नतैकनादतो गजाननस्य बॄंहितात्  
तृप्तिमेति पुत्रयोः समापि सा जयत्युमा ॥ ५५॥  
  
मुग्धमित्रमानसे महान्धकारबन्धुरे  
निद्रितमुमां निजे बहिर्गवेषयस्यहो ।  
तत्प्रविश्य पश्य वेददीपकेन तां ततः  
तारशब्दबोधितां विधाय साधयामृतम् ॥ ५६॥  
  
आदिमो विभोः सुतो यदीयमूलमाश्रितः  
कुञ्जराननो बिभर्ति सालतातनौ तता ।  
अग्रतो दधाति किञ्चिदम्बुजं मरन्दव -  
त्तत्र शक्त्तिरुत्तमा प्रबोधयन्ति तां विदः ॥ ५७॥  
  
द्वादशान्तशायिनी हृदम्बुजान्तरस्थिता  
मण्डलद्वयालया सिताद्रिशृगचारिणी ।  
सर्वभूतजालभर्तुरासनार्धभागिनी  
भूतिमुत्तमां तनोतु भुभृतः सुता तव ॥ ५८॥  
  
क्षत्रमर्दन्प्रसूरसूरिलोकदुर्गमा  
दुर्गमाटवीविहारलालसा मदालसा ।  
नित्यशक्त्तिपौरुषा ममाङ्घ्रिमूलवासिनः ।  
सत्यकीर्तिरार्तिजालहारिणी हरत्वधम् ॥ ५९॥  
  
शक्त्तिधारिणः सवित्रि सर्वशक्त्तिमत्युमे  
भक्तिमज्जनोग्रपापनिग्रहे धृतग्रहे ।  
देवमौलिरत्नकान्तिधौतपादुकाय ते  
सर्वमङ्घ्रये मदियमात्मना सहार्प्यते ॥ ६०॥  
  
  
  
सप्तमं दशकम् (मदालसावृत्तम्)  
  
जम्भारिमुख्यसुरसम्भाविता बहुलदम्भात्मनामसुलभा  
पुम्भावदृप्तसनिशुम्भादिबन्धुगणशुम्भासुरेन्द्रदमनी  
कुम्भापहासिकुचकुम्भानघोरुजितरम्भाऽनुरक्तहृदया  
शम्भाविभेन्द्रमुखडिम्भा करोतु तव शं भामिनीमणिरुमा ॥ ६१॥  
  
तारावलीतुलितहारालिशोभिकुचभाराऽलसालसगतिः  
धाराधराभकचभारा सुपर्वरिपुवीराभिमानशमनी ।  
नीराटकेतुशरधाराभदृष्टिरतिधीरा धराधरसुता  
वाराणसीवसति वाराशितूणरतिराराध्यतामयि सखे ॥ ६२॥  
  
ख्याता मुनीन्द्रजनगीता मयूरहयपोताऽतिचित्रचरिता  
शीताचलाचिपतिजाता प्रभातयमताताविशेषचरणा ।  
पूता पिनाकधरपीताधरा त्रिदिवपातालभूतलजुषां  
सा तापजातमविगीताऽखिलं हरतु माता कटाक्षकलया ॥ ६३॥  
  
खण्डामृतद्युतिशिखण्डा महोग्रतरभण्डादिदैत्यदमनी  
चण्डाऽनलाढ्यकुलकुण्डालया विहितदण्डा खलाय भुवने ।  
शुण्डालभूमिपतितुण्डधिभूततरुषण्डा चलाण्डघटमृत्-  
पिण्डायिता सकलपिण्डान्तरस्थमणिभाण्डायिताऽस्तु शरणम् ॥ ६४॥  
  
राकासुधाकरसमाकारहासधुतभीका भवाब्धितरणे  
नौका कटाक्षधुतशोका महामहिमपाकारिणाऽपि विनुता ।  
एकाम्बिका सकललोकावलेरचलतोकायिताखिलघन-  
श्रीकानतस्य मम सा कालिका कमलनीकाशदृक् दिशतु शम् ॥ ६५॥  
  
नीलालका मधुरशीला विधूतरिपुजाला विलसवसतिः  
लोला दृशोः कनकमालावती विबुधलीलावतीपरिवृत ।  
किलालजाप्तमुखहेला जितामृतकरेमातले निवसतां  
शालारुचामजिनचेलाऽबला कपटकोलानुजा दिशतु शम् ॥ ६६॥  
  
अव्यादुदारतरपव्यायुधप्रभृतिहव्याशिर्कीर्तितगुणा  
गव्याज्यसम्मिलितकव्याशिलोकनुतभव्याऽतिपावनकथा ।  
श्रव्या सदा विविधनव्यावतारवरकव्यारभट्यभिरता  
दिव्याकृतिस्तरुणव्याभपादखिलमव्यात्मजा तव कुलम् ॥ ६७॥  
  
दोषाकरार्भकविभूषा कटाक्षधुतदोषा निरन्तरमन -  
स्तोषा परा कलुषिकाषायधारियतिवेषाऽनवाप्यचरणा ।  
भाषावधूदयितशेषाहिशायिविनुतैषा विषादशमनी  
पोषाय पापततिशोषाय चास्तु कुलयोषा भवस्य भवताम् ॥ ६८॥  
  
वन्दारुसाधुजनमन्दारवल्लिरविन्दाभदीर्घनयना  
कुन्दालिकल्परदबृन्दा पदाब्जनतबृन्दारकेन्दुवदना ।  
मन्दा गतावलममन्दा मतौ जितमुकुन्दासुरप्रशमनी  
नन्दात्मजा दिशतु शं दारुणाधततिभिन्दाननामनिवहा ॥ ६९॥  
  
श्यामा कदम्बवनधामा भवार्तिहरनामा नमज्जनहिता  
भीमा रणेषु सुरभामावतंससुमदामानुवासितपदा ।  
कामाहितस्य कृतकामा किलालमभिरामा रमालयमुखी  
क्षेमाय ते भवतु वामा कदम्बकललामायिता भगवती ॥ ७०॥  
  
  
  
अष्टमं दशकम् (द्रुतविलम्बितवृत्तम्)  
  
जलरुहं दहरं समुपाश्रिता जलचरध्वजसूदनसुन्दरी ।  
हरतु बोधदृगावरणं तमो हृदयगं हसितेन सितेन मे ॥ ७१॥  
  
नमदमर्त्यकिरीटकृतैः किणैः कमठपृष्ठनिभे प्रपदेऽङ्किता ।  
अजिनचेलवधूर्विदधातु वो वृजिनजालमजालमविक्रमम् ॥ ७२॥  
  
ललितया नतपालनलोलया प्रमथनाथमनोहरलीलया ।  
किरिमुखीमुखशक्त्युपजीव्यया विदितयादितया गतिमानहम् ॥ ७३॥  
  
अमृतदीधितिपोवतंसया कृतपदानतपापनिरासया ।  
गतिमदर्धनरकृतिचित्रया भुवनमेव न मे कुलमार्यया ॥ ७४॥  
  
अगणयं न च गोष्पदवद्यदि त्रिभुवनं कुतले न तरामि किम् ।  
शरणवानहमुत्तमभावया गिरिजयारिजयावितदेवया ॥ ७५॥  
  
सकरुणा कुशलं तव रेणुकातनुरुमा तनुतादुदितो यतः ।  
युधि मुनिर्विदधौ परशुं दधज्जनपतीनपतीव्र भुजामदान् ॥ ७६॥  
  
दशरथात्मजपूजितमीश्वरं विदधती रतिनाथवशं गतम् ।  
दिशतु वः कुशलं नगवर्धिनी हरिहयारिहयान मृगेश्वरा ॥ ७७॥  
  
जननि शुम्भनिशुम्भमहासुरोन्मथन विश्रुतविक्रमया त्वया ।  
जगदरक्ष्यत गोपकुलेशितुः तनुजयानुजयार्जुनसारथेः ॥ ७८॥  
  
चरणयोर्धृतया विजयामहे जगति माररिपुप्रियभामया ।  
शशिकलामलमन्दरहासया नगजया गजयानविलासया ॥ ७९॥  
  
इममगाधिपनन्दिनि कल्किनं रुषमपोह्य हरस्य विलोकितैः ।  
कलुषनाशनभीमदृशोल्लसन्मदनकैरवकैरवलोचने ॥ ८०॥  
  
  
  
नवमं दशकम् (आर्यावृय्त्तम्)  
  
स जयति पुण्यकुलेषु भ्राम्यन् गणनाथमातुरालोकः ।  
यमनुचरतो जनार्दनकुलतरुणी देवता च गिराम् ॥ ८१॥  
  
कस्य प्रबलप्रतिभटभुजकण्डूवारणं महद्वीर्यम् ।  
कस्य गिरामिह सर्गो युगस्य परिवर्तनेऽपि पटुः ॥ ८२॥  
  
कस्य पुनरन्तरात्मनि सङ्गसहस्रैरचालिता निष्ठा ।  
धूर्जटिदियते युष्मद्दृगन्तभृतमन्तरा धन्यम् ॥ ८३॥  
  
यस्य निदानमविद्या ममकारः पूर्वरूपमङ्कुरितः ॥  
  
रूपं तापत्रितयं सत्सङ्गः किञ्चिदुपशान्तयै ॥ ८४॥  
  
अन्तःकरणं स्थानं प्रकोपनो विषयपञ्चकाभ्यासः ।  
मुक्तिः सुषुप्तिसमये पुनरगमनाय घोराय ॥ ८५॥  
  
लोभाभिलाषरोषाः कफमारुतमायवस्त्रयो दोषाः ।  
अरुचिः पथ्ये भूयस्यनुबन्धोपद्रवो घोरः ॥ ८६॥  
  
तस्य प्रयच्छ शमनं संसाराख्यज्वरस्य भूरिकृपे ।  
मृत्युञ्जयस्य भामिनि भेषजमालोकितं नाम ॥ ८७॥  
  
भवदीयस्य भवानि प्रसिद्धचरिते कटाक्षमेघस्य ।  
प्रावृट्परितापहृतो भव्यामृतवर्षिणः करुणा ॥ ८८॥  
  
राजोग्रदृष्टिरुग्रो युवराजः सन्ततं मदोपेतः ।  
तव राज्ञि न करुणा चेद्भुवनस्य कथं शुभं भवतु ॥ ८९॥  
  
राज्ञि तव दृष्टिरवने विनतानामपि सदैव खेलन्त्याः ।  
तपतोऽपि नित्यमीशो लोलो लिलासु ते भवति ॥ ९०॥  
  
  
  
दशमं दशकम् (शशिवदनावृत्तम्)  
  
पदकमलाप्त त्रिकलुषहर्त्री ।  
जयति शिवेति त्रिभुवनभर्त्री ॥ ९१॥  
  
अधितनुदृष्टिस्तटिदधिभूतम् ।  
प्रमथपतेः सा सुदृगधिदैवम् ॥ ९२॥  
  
स्वनयनवृतौ स्थिरचरणानाम् ।  
द्विदलसरोजे भगवति भासि ॥ ९३॥  
  
दहरसरोजे निहितपदानाम् ।  
द्विदलसरोजादवतरसि त्वम् ॥ ९४॥  
  
अयि कुलकुण्डे धृतचरणानाम् ।  
दशशतपत्रं व्रजसि तपन्ती ॥ ९५॥  
  
दहरसरोजे दृशमपिहित्वा ।  
विषयपराणां स्खलसि बहिस्त्वम् ॥ ९६॥  
  
स्खलसि यतस्त्वं स भवति हीनः ।  
विलससि यस्मिन् स खलु महात्मा ॥ ९७॥  
  
दृशि दृशि चित्त्वं हृदि हृदि सत्ता ।  
प्रतिनरशीर्षं प्रमदकलाऽसि ॥ ९८॥  
  
तव लहरीषु त्रिपुरविरोधी ।  
किमिव न चित्रं जननि करोति ॥ ९९॥  
  
हरशिरसो गौर्यवसि जगत्त्वम् ।  
गणपतिशीर्षादव मुनिभूमिम् ॥ १००॥  
  
॥ इति श्रीभगवन्महर्षिरमणान्तेवासिनो वासिष्ठस्य  
नरसिंहसूनोः गणपतेः कृतिः उमाशतकं समाप्तम् ॥  
  
  
Encoded and proofread byDPD  
  
