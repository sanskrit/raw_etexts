+++
"Text title" = "shAradAshatashlokIstavaH"
"File name" = "shAradAshatashlokIstavaH.itx"
itxtitle = "shAradAshatashlokIstavaH (shivAbhinavanRisiMhabhAratIvirachitaH)"
engtitle = "shAradAshatashlokIstavaH"
Category = "devii, sachchidAnanda-shivAbhinava-nRisiMhabhAratI, devI, sarasvatI, shataka"
Location = "doc_devii"
Sublocation = "devii"
SubDeity = "sarasvatI"
Author = "Sachchidananda Shivabhinava Nrisimha Bharati Swamigal"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
Indexextra = "(Scans 1, 2)"
"Latest update" = "November 9, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शारदाशतश्लोकीस्तवः (शिवाभिनवनृइसिंहभारतीविरचितः)"

+++
  
 श्रीशारदाशतश्लोकीस्तवः   
करोतु पदविन्यासान्कमलासनकामिनी ।  
जिह्वाग्रे मम कारुण्याज्जितचन्द्रायुतप्रभा ॥ १॥  
  
पापेऽपि शारदाम्ब त्वं कृत्वा बहुकृपां मयि ।  
गरीयसीं चापि वाञ्छां पूरयाशु कृपानिधे ॥ २॥  
  
बहुभिस्त्वद्वदनाम्बुजमुल्लेखैः स्तोतुमार्यजनहृद्यैः ।  
प्रतिभां प्रयच्छ मह्यं करुणाजलधे पयोजभवजाये ॥ ३॥  
  
चम्पकसुमकोरकयुक्चकितमृगीप्रेक्षणेन संयुक्तम् ।  
शुककेकिनिनदजुष्टं वनमिव तव भाति वदनाब्जम् ॥ ४॥  
  
नासिकाख्यवरशाखया युतं खञ्जरीटखगयुग्मभूषितम् ।  
पक्वबिम्बफलसंयुतं शिवे भाति भूरुह इवाननं तव ॥ ५॥  
  
भक्तकेकिकुलतोषणव्रतं पद्मसम्भवहृदम्बराश्रितम् ।  
गद्यपद्यमयवारिसन्ददन्मेघवत्तव मुखं विभाति मे ॥ ६॥  
  
नेत्रोत्पलालङ्कृतमध्यभागं भ्रूवल्लिकाबम्भरपङ्क्तिरम्यम् ।  
पक्ष्मालिशैवालयुतं विभाति तवास्यमेतत्सरसीव वाणि ॥ ७॥  
  
सुचिल्लिकातोरणशोभमानं विशालफालाङ्गणरम्यरम्यम् ।  
उत्तुङ्गमाणिक्यकिरीटहर्म्यं विभाति वेश्मेव तवाम्ब वक्त्रम् ॥ ८॥  
  
नयनझषयुतोऽयं दन्तमुक्ताफलाढ्यो  
     दशनवसननामश्रीप्रवालप्रभायुक् ।  
प्रतिपदमभिवृद्धैः कान्तिपूरैः समेतः  
     शरधिरिव विभाति त्वन्मुखं वाक्सवित्रि ॥ ९॥  
  
कलय कलिविमोकं कालकालानुजाते  
     कलय शुभसमृद्धिं भूमिमध्येऽखिलेऽस्मिन् ।  
कलय रुचिसमृद्धिं स्वस्वधर्मे जनानां  
     कलय सुखसमृद्धिं स्वस्वधर्मे रतानाम् ॥ १०॥  
  
स्फुर ह्रुदयसरोजे शारदे शुभ्रवर्णे  
     कलशममृतपूर्णं मालिकां बोधमुद्राम् ।  
सरसिजनिभहस्तैर्बिभ्रती पुस्तकं च  
     प्रणतहृदयमच्छं कुर्वती तूर्णमेव ॥ ११॥  
  
पालय मां करुणाब्धे परिवारयुतं त्विहापि शृङ्गाद्रौ ।  
शारदशशिनिभवदने वरदे लघु शारदे सदये ॥ १२॥  
  
ऐन्द्रीमाशामैन्दवीं वा कलामि-  
     त्यादौ बीजं जातु मातस्त्वदीयम् ।  
व्याजाद्वा यो व्याहरेत्तस्य वक्त्रा-  
     द्दिव्या वाचो निःसरन्त्यप्रयत्नात् ॥ १३॥  
  
शारदे तव पदाम्बुजयुग्मं बोधपुष्परसपूर्णमजस्रम् ।  
मामकं हृदयसंज्ञकमीशे नैव मुञ्चतु सरः करुणाब्धे ॥ १४॥  
  
कथितानि मदीप्सितानि मातर्मुहुरग्रे तव शारदाम्बिके त्वम् ।  
न हि पूरयसे चिरायसे किं मदघौघात्किमु शक्त्यभावतो वा ॥ १५॥  
  
अद्यैव मत्प्रार्थितमम्ब दद्या यदि त्वपारां करुणां विधाय ।  
वेलाविहीनं सुखमाप्नुयां हि नैवात्र सन्देहलवोऽपि कश्चित् ॥ १६॥  
  
कमनीयकवित्वदां जवाद्रमणीयाम्बुजतुल्यपद्युताम् ।  
शमनीयभयापहारिणीं रमणीं पद्मभवस्य भावये ॥ १७॥  
  
काङ्क्षे कमलजकामिनि कमनीयैः पद्यनिकुरुम्बैः ।  
स्तोतुं वाचां निकरं स्वायत्तं कलय जगदम्ब ॥ १८॥  
  
कामं मम फालतले लिखतु लिपिं दुःखदां विधिः सततम् ।  
नाहं बिभेमि मातर्लुम्पामि त्वत्पदाब्जरजसा ताम् ॥ १९॥  
  
किं कल्पवृक्षमुख्यैः किं करधृतमेरुणा शिवेनापि ।  
किं कमलया च हृदि चेत्किङ्करसर्वेष्टदा वाणी ॥ २०॥  
  
तुङ्गातटनिकटचरं भृङ्गावलिगर्वहरणचणचिकुरम् ।  
श्रीशारदाभिधानं भाग्यं मम जयति शृङ्गशैलाग्रे ॥ २१॥  
  
निरणायि मया समस्तशास्त्रा-  
     ण्यपि वीक्ष्य प्रणतार्तिहारि लोके ।  
प्रविहाय तवाङ्घ्रिपङ्कजातं  
     न परं वस्त्विति वाणि निश्चितं तत् ॥ २२॥  
  
पद्मासनासि खलु भारति वागधीशे  
     पद्मासनप्रियतमे करलग्नपद्मे ।  
मत्कं मनोऽम्बुजमहो स्वयमेव मातः  
     श्रीशारदाम्ब विजहासि किमत्र वाच्यम् ॥ २३॥  
  
आनीय दिव्यकुसुमानि किरन्ति लोका  
     ये त्वत्पदाब्जयुगलं वचसां सवित्रि ।  
तान्प्राप्तराजपदवींस्तरसा किरन्ति  
     पौराङ्गनाः कुसुमलाजचयेन नूनम् ॥ २४॥  
  
आज्ञासीद्गौरवी मे तव खलु करुणावारिधिः शारदाम्बा  
     साष्टाङ्गं योगमारादुपदिशति भवानौरसः सूनुरस्याः ।  
इत्यप्यद्यापि मातर्न हि खलु करुणा जायते मय्यनाथे  
     किं वा कुर्यां वदाम्ब प्रणतभयहरे शारदे चापलोऽहम् ॥ २५॥  
  
नाहं निगृह्य करणानि सरोजजात-  
     जाये त्वदीयपदपङ्कजयोर्हि सेवाम् ।  
शक्नोमि कर्तुमलसाज्ञशिखामणिर्य-  
     त्तस्मान्निसर्गकरुणां कुरु मय्यनाथे ॥ २६॥  
  
वाणि सरस्वति भारति वाग्वादिनि वारिजातजनिजाये ।  
काश्मीरपुरनिवासिनि कामितफलवृन्ददायिनि नमस्ते ॥ २७॥  
  
शरणं त्वच्चरणं मे नान्यद्वाग्देवि निश्चितं त्वेतत् ।  
तस्मात्कुरु करुणां मय्यनन्यशरणे द्रुतं मातः ॥ २८॥  
  
शरदभ्रसदभ्रवस्त्रवीता करदूरीकृतपङ्कजाभिमाना ।  
चरणाम्बुजलग्ननाकिमौलिर्वरदा स्यान्मम शारदा दयार्द्रा ॥ २९॥  
  
स्थापय नरकेषु सदाप्यथ सुखकाष्ठासु दिव्यलोकेषु ।  
न हि तत्र मे विचारः परं तु चित्तं तवाङ्घ्रिगतमस्तु ॥ ३०॥  
  
शृङ्गाद्रिवासलोले भृङ्गाहङ्कारहारिकचभारे ।  
तुङ्गातीरविहारे गङ्गाधरसोदरि प्रसीद मम ॥ ३१॥  
  
ऋष्यशृङ्गजनिभूमिविभूषे कश्यपादिमुनिवन्दितपादे ।  
पश्यदङ्घ्रिमुखपालनलोले वश्यपङ्कजभवेऽव सदा माम् ॥ ३२॥  
  
कम्बुडम्बरनिवर्तककण्ठामम्बुधिं निरवधि करुणयाः ।  
अम्बुदप्रतिमकेशसमूहामम्बुजोद्भवसखीं कलयेऽहम् ॥ ३३॥  
  
भर्मगर्वहरसंहननाभां शर्मदां पदसरोजनतेभ्यः ।  
कर्मभक्तिमुखपद्धतिगम्यां कुर्महे मनसि पद्मजजायाम् ॥ ३४॥  
  
शम्भुसोदरि शशाङ्कनिभास्ये मन्दबुद्धिविततेरपि शीघ्रम् ।  
वाक्प्रदायिनि कृपामृतराशे शृङ्गशैलवरवासविलोले ॥ ३५॥  
  
तुष्टिमेहि वचसां जननि त्वं मत्कृतेन विधिनाऽविधिना वा ।  
ऐञ्जपेन परिपूरय वाञ्छां मामकीं च महतीमपि शीघ्रम् ॥ ३६॥  
  
तवौरसं सूनुमहो त्वदीयभक्ताग्रगण्या मम देशिकेन्द्राः ।  
प्राहुर्यतोऽतो मयि शारदाम्ब पाप्यग्रगण्येऽपि दया विधेया ॥ ३७॥  
  
तवौरसं मां सुतमाहुरार्यास्त्वत्पादभक्ताग्रसरा यतोऽतः ।  
सोढ्वा मदीयान्सकलापराधान्पुरो भवाम्बाशु गिरां सवित्रि ॥ ३८॥  
  
भक्तेष्टपाथोनिधिपूर्णचन्द्रः कवित्वमाकन्दवसन्तकालः ।  
जाड्यान्धकारव्रजपद्मबन्धुरम्ब प्रणामस्तव पादपद्मे ॥ ३९॥  
  
मुखाम्बुजं भातु जगज्जनन्या हृदम्बुजे मे जितचन्द्रबिम्बम् ।  
रदाम्बराधःकृतपक्वबिम्बं महाघविध्वंसनचञ्च्वजस्रम् ॥ ४०॥  
  
यानेन हंसं वदनेन चन्द्रं श्रोणीभराच्छैलपतिं च कामम् ।  
काञ्चिद्धसन्तीं कलये हृदब्जे चन्द्रार्धराजद्वरकेशपाशाम् ॥ ४१॥  
  
विस्मृत्य देहादिकमम्ब सम्यक्समुच्चरंस्तावकमन्त्रराजम् ।  
तुङ्गानदीपुण्यतटे कदाहं सुसैकते स्वैरगतिर्भवामि ॥ ४२॥  
  
श्रीशादिसंसेवितपादपद्मे श्रीबोधदानव्रतबद्धदीक्षे ।  
श्रीकण्ठसोदर्यमितानुकम्पे श्रीशारदाम्बाशु कृपां कुरुष्व ॥ ४३॥  
  
हृद्यानि पद्यानि विनिःसरन्ति त्वदङ्घ्रिसम्पूजकवक्त्रपद्मात् ।  
विना प्रयत्नं तरसा न चित्रं त्वमम्ब यस्माद्वचसां सवित्री ॥ ४४॥  
  
गमागमविवर्जितैरसुभिरन्तरङ्गेऽनिशं  
     गजास्यगुहनन्दिभिः सुरवरैर्मुदा चिन्तिते ।  
गजाजिनधरानुजे गलिततृष्णलोकेक्षिते  
     गतिं मम शुभां मतिं सपदि देहि वागीश्वरि ॥ ४५॥  
  
जलोद्भवजभामिनि प्रणतसौख्यभूमप्रदे  
     जडत्वविनिवारणव्रतनिषक्तचेतोऽम्बुजे ।  
जगत्त्रयनिवासिभिः सततसेव्यपादाम्बुजे  
     जगज्जननि शारदे जनय सौख्यमत्यद्भुतम् ॥ ४६॥  
  
मदेभगमनेऽवने नतततेरनेकैः सुखै-  
     रनारतमजामितं प्रवणहृत्सरोजेऽम्बिके ।  
कुतो मयि कृपा न ते प्रसरति प्रसन्ने वद  
     प्रपञ्चजननप्रभुप्रणयिनि प्रपद्येऽद्य कम् ॥ ४७॥  
  
कदा वा श्रुङ्गाद्रौ विमलतरतुङ्गापरिसरे  
     वसन्मातर्वाचां शिरसि निदधानोऽञ्जलिपुटम् ।  
गिरां देवि ब्राह्मि प्रणतवरदे भारति जवा-  
     त्प्रसीदेति क्रोशन्निमिषमिव नेष्यामि दिवसान् ॥ ४८॥  
  
जगन्नाथं गङ्गा विविधवृजिनोघैः परिवृतं  
     यथाऽरक्षत्पूर्वं सकलमपि हत्वाऽऽशु दुरितम् ।  
पुनश्चान्ते दत्त्वा करसरसिजं पूर्णकृपया  
     जनैः सद्भिः प्राप्यां परमपदवीं प्रापितवती ॥ ४९॥  
  
तथा शान्तं पापं सकलमपि कृत्वा मम जवा-  
     द्धृदम्भोजे लग्नं कुरु तव पदाम्भोरुहयुगम् ।  
कराम्भोजे पश्चात्परमकृपया देवि वचसां  
     प्रदत्त्वाऽऽलम्बं मां गमय पदवीं निर्मलतराम् ॥ ५०॥  
  
दवीयांसं त्वेनं परमकृपया देशिकमुखा-  
     त्समानीयाम्ब त्वं तव पदपयोजातनिकटम् ।  
अवित्वाऽऽपीयन्तं समयमधुना देवि भजसे  
     यदौदास्यं तर्हि त्रिजगति ममान्यां वद गतिम् ॥ ५१॥  
  
कामं सन्तु सुरा निरन्तरनिजध्यानार्चनाकारिणो  
     लोकान्स्वेप्सितसर्वसौख्यसहितान्कर्तुं जगत्यां किल ।  
पूजाध्यानजपादिगन्धरहितांस्त्रातुं पुनस्त्वां विना  
     नान्यद्दैवतमस्तिपद्मजमनःपद्मार्भकार्कप्रभे ॥ ५२॥  
  
कारुण्यं मयि धेहि मातरनिशं पद्मोद्भवप्रेयसि  
     प्रारब्धं मम दुष्टमाशु शमय प्रज्ञां शुभां यच्छ मे ।  
कर्तुं  काव्यचयं रसौघभरितं शक्तिं दृढां भक्तिम-  
     प्यंहःसञ्चयवारिणीं तव पदाम्भोजे कृपाम्भोनिधे ॥ ५३॥  
  
कुर्यामद्य किमम्ब भक्तिरहितः पूजां जपं तर्पणं  
     किं वैराग्यविवेकगन्धरहितः कुर्यां विचारं श्रुतेः ।  
किं योगं प्रकरोमि चञ्चलमनाः शृङ्गाद्रिवासप्रिये  
     त्वत्पादप्रणतिं विहाय न गतिर्मेऽन्या गिरां देवते ॥ ५४॥  
  
जह्यान्नैव कदापि तावकपदं  मातर्मनो मामकं  
     मान्द्यध्वान्तनिवारणोद्यतदिनेशाखर्वगर्वावलि ।  
गौरीनाथरमाधवाब्जभवनैः सम्भाव्यमानं मुदा  
     वाक्चातुर्यविधानलब्धसुयशःसम्पूरिताशामुखम् ॥ ५५॥  
  
तुङ्गातीरविहारसक्तहृदये शृङ्गारजन्मावने  
     गङ्गाधारिमुखामरेन्द्रविनुतेऽनङ्गाहितापद्धरे ।  
सङ्गातीतमनोविहाररसिके गङ्गातरङ्गायिता  
     भृङ्गाहङ्कृतिभेददक्षचिकुरे तुङ्गागिरो देहि मे ॥ ५६॥  
  
त्वत्पादाम्बुजपूजनाप्तहृदयाम्भोजातशुद्धिर्जनः  
     स्वर्गं रौरवमेव वेत्ति कमलानाथास्पदं दुःखदम् ।  
कारागारमवैति चन्द्रनगरं वाग्देवि किं वर्णनै-  
     र्दृश्यं सर्वमुदीक्षते स हि पुना रज्जूरगाद्यैः समम् ॥ ५७॥  
  
त्वत्पादाम्बुरुहं विहाय शरणं नास्त्येव मेऽन्यद्ध्रुवं  
     वाचां देवि कृपापयोजलनिधे कुत्रापि वा स्थापय ।  
अप्यूर्ध्वं ध्रुवमण्डलादथ फणीन्द्रादप्यधस्तत्र मे  
     त्वन्न्यस्तैहिकपारलौकिकभरस्त्वासे न कापि व्यथा ॥ ५८॥  
  
त्वत्पादाम्बुरुहं हृदाख्यसरसिस्याद्रूढमूलं यदा  
     वक्त्राब्जे त्वमिवाम्ब पद्मनिलया तिष्ठेद्गृहे निश्चला ।  
कीर्तिर्यास्यति दिक्तटानपि नृपैः सम्पूज्यता स्यात्तदा  
     वादे सर्वनयेष्वपि प्रतिभटान्दूरीकरोत्येव हि ॥ ५९॥  
  
मातस्त्वत्पदवैभवं निगदितुं प्रारभ्य नागेश्वरा-  
     स्वप्नाचार्यकवीन्दुशेखरदिनेशाद्याः प्रभग्ना मुहुः ।  
क्वाहं तत्कथने जडेष्वचरमः कारुण्यपाथोनिधे  
     वाचां देवि सुतस्य साहसमिदं क्षन्तव्यमेवाम्बया ॥ ६०॥  
  
मातः शृङ्गपुरीनिवासरसिके मातङ्गकुम्भस्तनि  
     प्राणायाममुखैर्विनापि मनसः स्थैर्यं द्रुतं देहि मे ।  
येनाहं सुखमन्यदुर्लभमहोरात्रं भजाम्यन्वहं  
     प्राप्स्याम्यात्मपरैकबोधमचलं निःसंशयं शारदे ॥ ६१॥  
  
वेदाभ्यासजडोऽपि यत्करसरोजातग्रहात्पद्मभू-  
     श्चित्रं विश्वमिदं तनोति विविधं वीतक्रियं सक्रियम् ।  
तां तुङ्गातटवाससक्तहृदयां श्रीचक्रराजालयां  
     श्रीमच्छङ्करदेशिकेन्द्रविनुतां श्रीशारदाम्बां भजे ॥ ६२॥  
  
वैराग्यं दृढमम्ब देहि विषयेष्वाद्यन्तदुःखप्रदे-  
     ष्वाम्नायान्तविचारणे स्तिरतरां चास्थां कृपावारिधे ।  
प्रत्यग्ब्रह्मणि चित्तसंस्थितिविधिं सम्बोधयाश्वेव मां  
     त्वं ब्रूषे सकलं ममेति गुरवः प्राहुर्यतः शारदे ॥ ६३॥  
  
कमलासनवरकामिनि करधृतचिन्मुद्रिके कृपाम्भोधे ।  
करकलितामलकाभं तत्त्वं मां बोधयतु जगदम्ब ॥ ६४॥  
  
करविधृतकीरडिम्भां शरदभ्रसधर्मवस्त्रसंवीताम् ।  
वरदाननिरतपाणिं  सुरदां प्रणमामि शारदां सदयाम् ॥ ६५॥  
  
कामाक्षीविपुलाक्षीमीनाक्षीत्यादिनामभिर्मातः ।  
काञ्चीकाशीमधुरापुरेषु भासि त्वमेव वाग्जननि ॥ ६६॥  
  
चन्द्रार्धशेखरापररूपश्रीशङ्करार्यकरपूज्ये ।  
चन्द्रार्धकृतवतंसे चन्दनदिग्धे नमामि वाणि पदे ॥ ६७॥  
  
जय जय चिन्मुद्रकरे जय जय शृङ्गाद्रिविहरणव्यग्रे ।  
जय जय पद्मजजाये जय जय जगदम्ब शारदे सदये ॥ ६८॥  
  
दुर्वसनदत्तशापप्रतिपालनलक्ष्यतः समस्तानाम् ।  
रक्षार्थमवनिमध्ये कृतचिरवासां नमामि वाग्देवीम् ॥ ६९॥  
  
नवनवकवनसमर्थं पटुतरवाग्धूतवासवाचार्यम् ।  
वनजासनवरमानिनि वरदे कुरु शीघ्रमङ्घ्रिनतम् ॥ ७०॥  
  
भगवत्पदमण्डनयोर्वादमहे सकललोकचित्रकरे ।  
अङ्गीकृतमाध्यस्थ्यां जगदम्बां नौमि शारदां सदयाम् ॥ ७१॥  
  
सेवापूजानमनविधयः सन्तु दूरे नितान्तं  
कादाचित्का स्मृतिरपि पदाम्भोजयुग्मस्य तेऽम्ब ।  
मूकं रङ्कं कलयति सुराचार्यमिन्द्रं च वाचा  
लक्ष्म्या लोको न च कलयते तां कलेः किं हि दौःस्थ्यम् ॥ ७२॥  
  
आशावस्त्रः सदात्मन्यविरतहृदयस्त्यक्तसर्वानुरागः  
काये चक्षुर्मुखेष्वप्यनुदितममतः क्वापि कस्मिंश्च काले ।  
शैलाग्रेऽरण्यकोणे क्वचिदपि पुलिने क्वापि रेवातटे वा  
गङ्गातीरेऽथ तुङ्गातटभुवि च कदा स्वैरचारी भवेयम् ॥ ७३॥  
  
कल्पन्तां काम्यसिद्ध्यै कलिमलहतये चाक्षयैश्वर्यसिद्ध्यै  
कारुण्यापारपूराः कमलभवमनोमोददानव्रताढ्याः  
कात्यायन्यब्धिकन्यामुखसुररमणीकाङ्क्ष्यमाणाः कवित्व-  
प्राग्भाराम्भोधिराकाहिमकरकिरणाः शारदाम्बाकटाक्षाः ॥ ७४॥  
  
कल्पादौ तन्महिम्ना कतिपयदिवसेष्वेव लुप्तेषु मार्गे-  
ष्वाम्नायप्रोदितेषु प्रवरसुरगणैः प्रार्थितः पार्वतीशः ।  
आम्नायाध्वप्रवृद्ध्यै यतिवरवपुषागत्य यां शृङ्गशैले  
संस्थाप्यार्चां प्रचक्रे निवसतु वदने शारदा सादरं सा ॥ ७५॥  
  
तिष्ठाम्यत्रैव मातस्तव पदयुगलं वीक्षमाणः प्रमोदा-  
न्नाहं त्यक्त्वा तवाङ्घ्रिं सकलसुखकरं क्वापि गच्छामि नूनम् ।  
छायां मत्कां विधत्स्व प्रवचननमनध्यानपूजासु शक्तां  
शुद्धामेकां त्रिलोकीजननपटुविधिप्राणकान्ते नमस्ते ॥ ७६॥  
  
त्वद्बीजे वर्तमाने वदनसरसिजे दुर्लभं किं नराणां  
धर्मो वाऽर्थश्च कामोऽप्यथ च सकलसन्त्यागसाध्यश्च मोक्षः ।  
काम्यं वा सार्वभौम्यं कमलजदयितेऽहेतुकारुण्यपूर्णे  
शृङ्गाद्र्यावासलोले भवति सुरवराराध्यपादारविन्दे ॥ ७७॥  
  
दृष्ट्वा त्वत्पादपङ्केरुहनमनविधावुद्यतान्भक्तलोका-  
न्दूरं गच्छन्ति रोगा हरिमिव हरिणा वीक्ष्य यद्वत्सुदूरम् ।  
कालः कुत्रापि लीनो भवति दिनकरे प्रोद्यमाने तमोव-  
त्सौख्यं चायुर्यथाब्जं विकसति वचसां देवि शृङ्गाद्रिवासे ॥ ७८॥  
  
नाहं त्वत्पादपूजामिह गुरुचरणाराधनं चाप्यकार्षं  
नाश्रौषं तत्त्वशास्त्रं न च खलु मनसः स्थैर्यलेशोऽपि कश्चित् ।  
नो वैराग्यं विवेको न च मम सुदृढा मोक्षकाङ्क्षाऽपि नूनं  
मातः कावा गतिर्मे सरसिजभवनप्राणकान्ते न जाने ॥ ७९॥  
  
नौमि त्वां शैववर्याः शिव इति गणनाथार्चका विघ्नहर्ते-  
त्यार्येत्यम्बाङ्घ्रिसक्ता हरिभजनरता विष्णुरित्यामनन्ति ।  
यां तां सर्वस्वरूपां सकलमुनिमनःपद्मसञ्चारशीलां  
शृङ्गाद्र्यावासलोलां कमलजमहिषीं शारदां पारदाभाम् ॥ ८०॥  
  
यः कश्चिद्बुद्धिहीनोऽप्यविदितनमनध्यानपूजाविधानः  
कुर्याद्यद्यम्ब सेवां तव पदसरसीजातसेवारतस्य ।  
चित्रं तस्यास्यमध्यात्प्रसरति कविता वाहिनीवामराणां  
सालङ्कारा सुवर्णा सरसपदयुता यत्नलेशं विनैव ॥ ८१॥  
  
याचन्ते नम्रलोका विविधगुरुरुजाक्रान्तदेहाः पिशाचै-  
राविष्टाङ्गाश्च तत्तज्जनितबहुतरक्लेशनाशाय शीघ्रम् ।  
किं कुर्यां मन्त्रयन्त्रप्रमुखविधिपरिज्ञानशून्यश्चिकित्सां  
कर्तुं न त्वत्पदाब्जस्मरणलवमृते वाणि जानेऽत्र किञ्चित् ॥ ८२॥  
  
रागद्वेषादिदोषैः सततविरहितैः शान्तिदान्त्यादियुक्तै-  
राचार्याङ्घ्र्यब्जसेवाकरणपटुतरैर्लभ्यपादारविन्दा ।  
मुद्रास्रक्कुम्भविद्याः करसलिलरुहैः सन्दधाना पुरस्ता-  
दास्तां वाग्देवता नः कलिकृतविविधापत्तिविध्वंसनाय ॥ ८३॥  
  
वारय पापकदम्बं तारय संसारसागरं तरसा ।  
शोधय चित्तसरोजं बोधय परतत्त्वमाशु मामम्ब ॥ ८४॥  
  
सच्चिद्रूपात्मनिष्ठः प्रगलितसकलाक्षादिवृत्तिः शयानो  
भुञ्जानः सत्यसौख्यं तदितरसुखतः प्राप्तनीरागभावः ।  
पाषाणे वाथ तल्पे वनभुवि सदने पार्थिवस्याऽश्महेम्नो-  
र्नार्यां मृत्यौ च तुल्यः सततसुखिमनाः स्यां कदा शारदाम्ब ॥ ८५॥  
  
किं पाठयेयं लघुचन्द्रिकां वा किं वा त्यजेयं सकलप्रपञ्चम् ।  
स्वप्नेऽद्य मे ब्रूहि किमत्र कार्यं डोलायितं मामकमम्ब चेतः ॥ ८६॥  
  
त्यागे वाऽध्यापने वा मम खलु न गिरां देवि काप्यस्ति शक्ति-  
स्त्वं वै सर्वत्र हेतुर्यदसि निरवधिर्वारिराशिः कृपायाः ।  
तस्मात्स्वप्नेऽद्य कार्यं मम खलु निखिलं बोधयैवं कुरुष्वे-  
त्यज्ञानां बोधनार्थं त्वमिह बहुविधा अम्ब मूर्तीर्बिभर्षि ॥ ८७॥  
  
वितर विधिप्रेयसि मे विमलधियं वाञ्छितं च तरसैव ।  
विष्णुमुखामरवन्द्ये विधुबिम्बसमानवदनकञ्जाते ॥ ८८॥  
  
शारदनीरदसन्निभवसने वनजासनान्तरङ्गचरे ।  
वरटावल्लभयाने वरदे वाग्देवि शारदे पाहि ॥ ८९॥  
  
सप्तदशघस्रमविरतमीशेन समस्तविद्यानाम् ।  
विरचितवादां कुतुकात्सामोदं नौमि वाग्जननीम् ॥ ९०॥  
  
सुरवरनिषेव्यपादे सुखलवाधूतकेकिकुलनिनदे  
सुरवनविहारबलदे सुरवरदे पाहि शारदे सुरदे ॥ ९१॥  
  
कुन्दरदनेऽम्ब वाणि मुकुन्दरवीन्द्वादिदेववर्येड्ये ।  
कुन्दरकृपावशान्मुकुन्दवराद्यांश्च मे निधीन्देहि ॥ ९२॥  
  
स्फुरशरदिन्दुप्रतिभटवदने वाग्देवि मामके मनसि ।  
वरदाननिरतपाणे सरसिजनयने सरोजजातसखि ॥ ९३॥  
  
अस्थिरभक्तेर्मम देवि गिरां शीघ्रं दत्त्वा काञ्चित्सिद्धिम् ।  
कुरु सुदृढां मम तव पादाब्जे भक्तिं शृङ्गगिरीन्द्रनिवासे ॥ ९४॥  
  
सहमानसोदरि सह प्रण्तकृता मानहीनमन्तुततीः ।  
सहमानसोदरीत्वं त्यज वा युक्तं यदत्र कुरु वाणि ॥ ९५॥  
  
वलभिन्मुखनिर्जरवरसेव्ये कलवचनन्यक्कृतपिकरावे ।  
जलजप्रतिभटपदयुगरम्ये कलय प्रवरं कृतिनामेनम् ॥ ९६॥  
  
करविलसद्वरपुस्तकमाले शरदब्जाहङ्कृतिहरचेले ।  
अरणीसुमनिभकुङ्कुमफाले शरणं मम भव धृतशुकबाले ॥ ९७॥  var  अरणीसुतनिभ  
कलयासक्तिं कमलजदयिते तुलनाशून्यामीम्मनुवर्ये ।  
वलयाञ्चितकरसरसीजाते ललनाभिः सुरविततेः पूज्ये ॥ ९८॥  
  
शृङ्गक्ष्माभृत्कूटविहारे तुङ्गातटभूकृतसञ्चारे ।  
वाचां देवि प्रार्थितमर्थं शीघ्रं देहि प्रणतायास्मै ॥ ९९॥  
  
नाहं सोढुं कालविलम्बं शक्नोम्यम्ब प्रणतप्रवणे ।  
ईप्सितमर्थं देहि तदाशु द्रुहिणस्वान्ताम्बुजबालघृणे ॥ १००॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितः श्रीशारदाशतश्लोकीस्तवः सम्पूर्णः ।  
  
Proofread by PSA Easwaran psaeaswaran at gmail.com  
  
