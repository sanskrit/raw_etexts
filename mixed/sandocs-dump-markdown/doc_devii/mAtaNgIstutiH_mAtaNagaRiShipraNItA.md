+++
"Text title" = "Matangi Stuti"
"File name" = "mAtangIstutI.itx"
itxtitle = "mAtaNgIstutiH (mAtaNagaRiShipraNItA)"
engtitle = "Matangi Stuti"
Category = "devii, dashamahAvidyA, devI"
Location = "doc_devii"
Sublocation = "devii"
SubDeity = "dashamahAvidyA"
Language = "Sanskrit"
Subject = "philosophy/hinduism/religion"
"Transliterated by" = "Lalitha Parameswari parameswari.lalitha at gmail.com"
"Proofread by" = "Lalitha Parameswari, NA"
Indexextra = "(Mahavidya Chatushtayam)"
"Latest update" = "June 2, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "मातण्गीस्तुतिः (मातणगऋइषिप्रणीता)"

+++
  
 श्रीमातङ्गी स्तुतिः   
मातङ्गीं नवयावकार्द्र चरणामुल्लासि कृष्णांशुकां  
वीणापुस्तक धारिणीं नतकुचां मुक्ताप्रवालावलिम् ।  
श्यामाङ्गीं शशिशङ्खकुण्डलधरां दन्तप्रभासुस्मितां  
आकर्णालक-वेणि-कञ्ज-नयनां ध्यायेच्छुक श्यामलाम् ॥ १॥  
  
कर्पूर शोभि कर्णाभरणाभिरामां माणिक्यभूषां सुमुखारविन्दाम् ।  
हालामदाघूर्णित लोचनाभां बालां भजे बालतमाल नीलाम् ॥ २॥  
  
कस्तूरी तिलकाभिराम रचिता कर्पूर ताटङ्किनी  
बाला नीलविशालचारुवदना प्रालम्बिधम्मिल्लका ।  
हारोदञ्चित पीवरस्तनतटी हालामदोल्लासिनी  
श्यामा काचन मोहिनी विजयते चञ्चत्प्रपञ्चीकृता ॥ ३॥  
  
अंशे वेणीं चिकुरकुसुमां चूलिकां नीलचेलां  
मुक्ताभूषाङ्करयुगलतां वल्लकीं वादयन्तीम् ।  
माध्वीमत्तां मधुकर निनदां श्यामलां कोमलाङ्गीं  
मातङ्गीं तां सकलफलदां सन्ततं भावयामि ॥ ४॥  
  
वीणा पुस्तक धारिणीं स्मितमुखीं तालीदलाकल्पित  
स्फायत्कुण्डलभूषणां कुवलयश्यामां कुरङ्गीदृशीम् ।  
उत्तुङ्गस्तनकुम्भयुग्म विलसत्काश्मीरपत्रावलीं  
मातङ्गीं पदकैरवं नवचरच्चन्द्रातपत्राम्भजे ॥ ५॥  
  
ध्यायेहं रत्नपीठेशुककुलरणितं शृण्वतीं श्यामलाङ्गीं  
न्यस्तैकाघ्रिं सरोजे शशिशकलधरां वल्लकींवादयन्तीम् ।  
कल्ह्नाराबद्धमालां नियमितविलसच्चूलिकां रक्तवस्त्रां  
मातङ्गीं शङ्खपात्रां मधुमदविवशां चित्रकोद्भासिभालाम् ॥ ६॥  
  
आराध्यमानाश्चरणां पिबन्तोब्रह्मादयो विश्रुत कीर्तिमापुः ।  
अन्येपरं वाग्विभवं मुनीन्द्रा परांश्रियं भक्तिभरेण चान्ये ॥ ७॥  
  
नमामि देवीं नवचन्द्रमौलिं मातङ्गिनीं चन्द्रकलावतंसाम् ।  
आम्नाय वाक्यैः प्रतिपादनार्थे प्रबोधयन्तीं शुकमादरेण ॥ ८॥  
  
मातङ्गलीला गमनेऽपि भक्त्या शिञ्जानमञ्जीरमिषाद्भजन्ति ।  
मातस्त्वदीयं चरणारविन्दमकृत्रिमाणां वचसां निरिच्छाः । ९॥।  
  
पराधिकाशिञ्जितनूपुराभ्यां कृतागमां पदवीं तां पदाभ्याम् ।  
आस्फोटयन्तीं करवल्लकीं तां मातङ्गिनीं मद्धृदये भजामि ॥ १०॥  
  
नीलांशुकाबद्धनितम्बबिम्बां नालीदलेनानतकर्णभूषाम् ।  
मध्ये मदाघूर्णित नेत्रपद्मां मातङ्गिनीं शम्भुवधूं नमामि ॥ ११॥  
  
नीलोत्पलानां श्रियमावहन्तीं काञ्च्या कटाक्षैकशुभां कराणाम् ।  
कदम्ब मालाङ्कितकेशपाशां मातङ्गकन्यां हृदिभावयामि ॥ १२॥  
  
स्तुत्यानया शङ्करधर्मपत्नीं मातङ्गिनीं वागधिदेवतां ताम् ।  
स्वर्गंगतिं भक्तजना मनुष्याः परां श्रियं भक्ति भरेण चान्ये ॥ १३॥  
  
कुचकुम्भ तटन्यस्त मणिवीणामदालसाम् ।  
श्यामां वामाङ्क विन्यस्त मालिकां बालिकाम्भजे ॥ १४॥  
  
अब्धौयाति सरोजचामरमरुद्दोधूयमानालका  
चूलीचुम्बित चारुचम्पक दलागौरी मदोल्लासिनी ।  
नाली बाल पलाश कर्णविलसत्कल्लोल कालिच्छटा  
काली साचलकन्यका विजयते मच्चित्त पद्मासना ॥ १५॥  
  
वीणानर्तित पाणि पङ्कजयुगामाशोणबिम्बाधरां  
वेणी बद्ध कदम्ब पुष्प कलिकामेणी विलोलेक्षणाम् ।  
श्रोणी लम्ब विराजमान सुजपा शोणाम्बरालङ्कृतां  
एणाङ्कार्क विभूषणां कलयतां भिल्लीं पुरन्ध्रीम्भजे ॥ १६॥  
  
तमाल श्यामाङ्गीमतिमधुर सङ्गीत निरतां  
कृपापूर्णापाङ्गीं कुचभर नताङ्गीं स्मितमुखीम् ।  
भ्रमद्भ्रूभङ्गे ते विविध कुसुमैस्तैरिवयुतां  
भजेऽहं मातङ्गीं मदपरवशाङ्गीमनुदिनम् ॥ १७॥  
  
सुकश्यामां श्यामां शुकरणित कल्लोल निरतां  
विपञ्ची सञ्चारारुण करसरोजां भगवतीम् ।  
मदासक्तामुक्ता फलगुणितहारस्तनतटां  
कृपावासामीशामतिरुचिरहासां भजशिवाम् ॥ १८॥  
  
रक्तारविन्द मकरन्द रसानुलेपां  
पानप्रमत्त चलितालि कुलालकान्ताम् ।  
वीणामनोहरनिनादविनोदशीलां  
वाणीं भजे शुकनिभां मधुपान लोलाम् ॥ १९॥  
  
सङ्गीत नाद रसपानघनार्द्रदेहां  
नेत्रारविन्द करुणामृतवाहिनीं ताम् ।  
रक्तारविन्द विनिवेशितवामपादां  
श्यामां मतङ्गतनयां मनसा स्मरामि ॥ २०॥  
  
कस्तूरिका श्यामल कोमलाङ्गीं  
कादम्बरीपानमदालसाङ्गीम् ।  
वामस्तनालिङ्गितरत्नवीणां  
मातङ्गकन्यां मनसास्मरामि ॥ २१॥  
  
स्मरेत्प्रथम पुष्पिणीं रुधिरबिन्दु नीलाम्बरां  
गृहीतमधुपात्रिकां मदविघूर्ण नेत्रोज्वलाम् ।  
घनस्तनभरानतां गलित चूलिकां श्यामलां  
करस्फुरित वल्लकीं विमलशङ्ख ताटङ्किनीम् ॥ २२॥  
  
माणिक्यवीणामुपलालयन्तीं मदालसां मञ्जुल वाग्विलासाम् ।  
माहेन्द्र नीलोत्पल कोमलाङ्गीं मातङ्ग कन्यां मनसास्मरामि ॥ २३॥  
  
कुवलय दलनीलाङ्गीं कुवलय चारुचञ्चलापाङ्गीम् ।  
कुवलय समोत्तमाङ्गीं कुवलय चूलीं नमामि मातङ्गीम् ॥ २४॥  
  
श्यामा कुवलयश्यामा नामकलाधाम भागस्था ।  
मधुपानरतारतापायाद्वाणी वीणाविनोदविश्रान्ता ॥ २५॥  
  
तमालपत्राञ्चितनीलगात्रीं तालीदलेनार्पित कर्णपत्राम् ।  
सप्तस्वरालापविशेषतन्त्रीं बालाम्भजे भव्यमतङ्गपुत्रीम् ॥ २६॥  
  
नित्यानुपात्रार्पितसत्कलाभां नीलाम्बरोद्भासिनितम्बबिम्बाम् ।  
भक्तोपरिन्यस्तकृपावलम्बां बालां भजे भव्यगुणां मदम्बाम् ॥ २७॥  
  
शिवतनुभवसङ्गं शिवचूली लोल चञ्चलोत्सङ्गम् ।  
कलिमल तनुमङ्गं कलये मातङ्गकन्यकापाङ्गम् ॥ २८॥  
  
कलाधीशोत्तंसां करकलित वीणाहितरसां  
कलिन्दापत्याभां करकलित हृदयां रक्तवसनाम् ।  
पुराणीं कल्याणीं  पुरमथनपुण्योदयकला-  
मधीराक्षीं वन्दे बहुकुसुमसन्नद्धकबरीम् ॥ २९॥  
  
कलोदञ्चद्वेणीं कनकदलताटङ्कमहितां  
स्तनाभ्यामानम्रां तरुणमिहिरां रक्तवसनाम् ।  
महाकल्याणीं तन्मधुमदभरां ताम्रनयनां  
तमालश्यामां नस्तवकयतु सौख्यानिसततम् ॥ ३०॥  
  
कराञ्चितविपञ्चिकां कलितचन्द्रचूडामणिं  
कपोलविलसन्महाकनकपत्र ताटङ्किनीम् ।  
तपः फलमिहाश्रितां तरुणभासरक्ताम्बरां  
तमालदलमेचकां तरुणलोचनामाश्रये ॥ ३१॥  
  
माता मरकतश्यामा मातङ्गी मधुशालिनी ।  
कटाक्षयतु कल्याणी कदम्बवनवासिनी ॥ ३२॥  
  
जगदानन्दकलङ्ककण्ठमाला कबरी वेष्टन काङ्क्षणीय गुञ्जा ।  
कुरुतां दुरिताद्विमोक्षणं मे तुहिना भिल्लिकुटुम्बिनी भवानी ॥ ३३॥  
  
वामे विस्मृतशालिनी स्तनतटे विन्यस्त वीणामुखं  
तन्त्रीताल विराविणीमसकलैरास्फालयन्ती नखैः ।  
अर्धोन्मीलित लोचनं सविलसद्ग्रीवं मुखंविभ्रती  
श्यामा काचन मोहिनी विजयते मातङ्गकन्यामयि ॥ ३४॥  
  
प्रतिष्ठा पयोधर प्रसार करपङ्कजं बलभिदः ।  
कदम्ब वनमालिकं शशिकला समुद्भासितम् ॥ ३५॥  
  
मतङ्ग कुलनन्दिनी मनसि मे मुहुजृम्भताम् ।  
समस्त सुखदायिनी तरुणपत्र ताटङ्किनी ॥ ३६॥  
  
लाक्षाराग कपोलपल्लवरतामापीन तुङ्गस्तनीं  
कर्पूरोज्वलचारुशङ्खवलयां काश्मीररक्तांशुकाम् ।  
तन्त्रीतालसपाटलां गुलिदलां वन्दामहे मातरं  
मातङ्गीं मदमन्थरां मरकतश्यामां मनोहारिणीम् ॥ ३७॥  
  
स्रस्तं केतकिदामभिर्वलयितं धम्मिल्लमाबिभ्रती  
तालीपत्र पुटान्तरैः समनतैस्ताटङ्किनी मौक्तिकैः ।  
भाले कल्पतरोः प्रसूनविलसदृष्ट्वैव सम्मोहिनी  
काञ्ची दामवती विजयते वीणासवादानना ॥ ३८॥  
  
मातङ्गीं भूषिताङ्गीं मधुमदमुदितां घूर्णमानाक्षियुग्मां  
स्विद्यद्वक्त्रां कदम्ब प्रविलसद्वेणिकामत्त वीणाम् ।  
बिम्बोष्ठीं रक्तवस्त्रां मृगमद तिलकामिन्दुरेखावतंसां  
कर्णोद्यच्छङ्खपत्रां करकलितशुकां नौमि तुङ्गस्तनीं ताम् ॥ ३९॥  
  
उन्मीलिद्यावकाद्यान्निविडमदभरोद्विग्नभालालकाशां  
रत्नगैवेयहाराङ्गद कटिलसत्सूत्र मञ्जीरघोषाम् ।  
आनीयार्थानभीष्टान् स्मितमधुरदृशा साधिकं तर्पयन्तीं  
ध्यायेद्देवीं शुकाभांशुकमखिलकलारूपमस्याश्चपार्श्वे ॥ ४०॥  
  
वेणीमूल विलासितेन्दु शकलां वीणानिनादप्रियां  
क्षोणीपाल सुरेन्द्र पन्नगगणै राराधिताङ्घ्रिद्वयाम् ।  
एणीचञ्चललोचनां सुवदनां वाणीं पुराणोज्वलां  
श्रोणीभारभरालसामनिमिषां पश्यामि विश्वेश्वरीम् ॥ ४१॥  
  
कुचकलशनिषण्णवीणां कलमधुरध्वनि कम्पितोत्तमाङ्गीम् ।  
मरकतमणिभागमेचकाभांमदमविरोधमनस्विनीमुपासे ॥ ४२॥  
  
तालीदलोल्लसितकोमलकर्णपालीं फालान्तराचिकुरामतिनीलवेणीम् ।  
वक्षोजपीठनिहितोज्वलचारुवीणां श्यामां नमामि मदिरारुणनेत्रयुग्माम् ॥ ४३॥  
  
मध्येबद्धमयूखपिच्छनिकरां श्यामाम्प्रबालाधरां  
भृङ्गीवादनतत्परां सुनयनां मूर्धालकैर्बर्बराम् ।  
गुञ्जाहारधरां समुन्नतकुचां चन्द्राननां शाम्भवीं  
भिल्ली वेषधरां नमामि शबरी तामेकवीरां पराम् ॥ ४४॥  
  
लसत्गुञ्जाहार स्तनभर समुन्मध्यलतिका  
मुदञ्चत्स्वेदाम्भः क्षणगणित फेनोद्गम रुचिम् ।  
शिवं शान्तं पात्रप्रवणमृगयाकारकरणं  
शिवामम्बज्ञातिं चरणमहमन्वेमिशरणम् ॥ ४५॥  
  
नटदगुञ्जा पञ्जाभरणकिरणां रक्तवसनां  
जपाकर्णाभूषां शिखिवरक्षकलापाम्बरवतीम् ।  
नदज्झल्ली वल्लीनवकिसलयैस्तां परिवृतां  
नवामोहारूढां कुटिलकबरीं मोहशबरीम् ॥ ४६॥  
  
गले गुञ्जा पुञ्जावलि मपि च कर्णे शिखिशिखां  
शिरो रङ्गे नृत्यत्कनकदल दूब मञ्जुलदलम् ।  
धनुर्वामे चापे शरमपरपाणौ निदधतीं  
नितम्बे बर्हालिं कुटिलकबरीं नौमि शबरीम् ॥ ४७॥  
  
वीणावादन निरतं तल्लीला बद्धगीत वामकुचम् ।  
श्यामल कोमल गात्रं पाटलनयनं परं भजेधाम ॥ ४८॥  
  
अङ्कित पाणिचतुष्ट्यमङ्कुशपाशेक्षु चापशकलम् ।  
शङ्कर जितेत्यमित्रं पङ्कजनेत्रं परं भजेधाम ॥ ४९॥  
  
करकलित केसारालानुकारेयं कुचकलशा जयते जगताम् ।  
मातामातङ्गी मङ्गेस्वायतना ॥ ५०॥  
  
मुदाकरकदम्ब कानने कनकमष्टपात्रस्थिते  
लसन्मणिमयासने सहचरीभिराराधिताम् ।  
लसत्कनककङ्कणां रजतमञ्जुमञ्जीरकां  
जगज्जनविमोहिनीं जपविधौ स्मरेदम्बिकाम् ॥ ५१॥  
  
अकृशा कुचयोर्विलग्ने विपुलं वक्षसि विस्तृतं नितम्बे ।  
अरुणाधरमाविरस्तुचित्ते करुणाशालि कपालि भागधेयम् ॥ ५२॥  
  
वीणाताल विनोदगीत निरतां नीलांशुकोल्लासिनीं ।  
बिम्बोष्ठीं नवयावकार्द्र चरणामाकीर्ण केशोज्वलाम् ॥ ५३॥  
  
हृद्यावेशित शङ्खकुण्डलधरां माणिक्यभूषोज्वलां  
मातङ्गीं प्रणतोऽस्मि सुस्मितमुखां देवींशुकश्यामलाम् ॥ ५४॥  
  
दिव्यहालामदोन्मत्तां दिव्यभूषणभूषिताम् ।  
दिव्यगन्धर्वकन्याभिस्समाराधितपादुकाम् ॥ ५५॥  
  
दिव्यसिंहासनासीनां शुकवीणालसत्कराम् ।  
सङ्गीत मातृकां वन्दे वरदां सुस्मिताननाम् ॥ ५६॥  
  
स्तुतिषु नवदेव देवि विविध कवि विलोहितमतिर्भवति ।  
निहितमतिर्यद्यपि मामपेतचेतीभवति स्तोतुं विलोभयति ॥ ५७॥  
  
साध्याक्षरगर्भित पञ्चनव इत्यक्षरात्मिके जगन्मातः ।  
भगवति मातङ्गेश्वरि नमस्तुभ्यं महादेवि ॥ ५८॥  
  
इत्युमा साहचर्या भगवान्मातङ्गऋषिप्रणीता इयं स्तुतिः समाप्ता ।  
  
  
Encoded and proofread by Lalitha Parameswari  
parameswari.lalitha at gmail.com  
  
