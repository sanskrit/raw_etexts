---
Category: sahasranAma, devii, pArvatI, stotra, devI
Description-comments: Kurmapurana, Bhagavati Stuti Manjari p329, Slightly different
  from durgAsahasranAmastotram from Skandapurana
File name: paaravatisahasra.itx
Indexextra: (Scan, nAmAvalI)
Language: Sanskrit
Latest update: August 13, 2002
Location: doc_devii
Proofread by: Kirk Wortman"
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: hinduism/religion
Sublocation: devii
Text title: Parvati Sahasranama Stotra from KurmapuraaNa
Texttype: stotra
Transliterated by: Kirk Wortman"
engtitle: pArvatI sahasranAma stotram
itxtitle: pArvatIsahasranAmastotram
title: पार्वतीसहस्रनामस्तोत्रम्

---
  
 श्रीपार्वतीसहस्रनामस्तोत्रम्   
(दुर्गासहस्रनामस्तोत्रमिति स्कान्दे क्वचित्कचिद्भिन्नम् ।)  
     हिमवानुवाच ।  
का त्वं देवि विशालाक्षि शशाङ्कावयवाङ्किते ।  
न जाने त्वामहं वत्से यथावद् ब्रूहि पृच्छते ॥ १॥  
  
गिरीन्द्रवचनं श्रुत्वा ततः सा परमेश्वरी ।  
व्याजहार महाशैलं योगिनामभयप्रदा ॥ २॥  
  
     देव्युवाच ।  
मां विद्धि परमां शक्तिं परमेश्वरसमाश्रयाम् ।  
अनन्यामव्ययामेकां यां पश्यन्ति मुमुक्षवः ॥ ३॥  
  
अहं वै सर्वभावानामात्मा सर्वान्तरा शिवा ।  
शाश्वतैश्वर्यविज्ञानमूर्तिः सर्वप्रवर्तिका ॥ ४॥  
  
अनन्ताऽनन्तमहिमा संसारार्णवतारिणी ।  
दिव्यं ददामि ते चक्षुः पश्य मे रूपमैश्वरम् ॥ ५॥  
  
एतावदुक्त्वा विज्ञानं दत्त्वा हिमवते स्वयम् ।  
स्वं रूपं दर्शयामास दिव्यं तत् पारमेश्वरम् ॥ ६॥  
  
कोटिसूर्यप्रतीकाशं तेजोबिम्बं निराकुलम् ।  
ज्वालामालासहस्राढ्यं कालानलशतोपमम् ॥ ७॥  
  
दंष्ट्राकरालं दुर्धर्षं जटामण्डलमण्डितम् ।  
त्रिशूलवरहस्तं च घोररूपं भयानकम् ॥ ८॥  
  
प्रशान्तं सौम्यवदनमनन्ताश्चर्यसंयुतम् ।  
चन्द्रावयवलक्ष्माणं चन्द्रकोटिसमप्रभम् ॥ ९॥  
  
किरीटिनं गदाहस्तं नूपुरैरुपशोभितम् ।  
दिव्यमाल्याम्बरधरं दिव्यगन्धानुलेपनम् ॥ १०॥  
  
शङ्खचक्रधरं काम्यं त्रिनेत्रं कृत्तिवाससम् ।  
अण्डस्थं चाण्डबाह्यस्थं बाह्यमाभ्यन्तरं परम् ॥ ११॥  
  
सर्वशक्तिमयं शुभ्रं सर्वाकारं सनातनम् ।  
ब्रह्मेन्द्रोपेन्द्रयोगीन्द्रैर्वन्द्यमानपदाम्बुजम् ॥ १२॥  
  
सर्वतः पाणिपादान्तं सर्वतोऽक्षिशिरोमुखम् ।  
सर्वमावृत्य तिष्ठन्तं ददर्श परमेश्वरम् ॥ १३॥  
  
दृष्ट्वा तदीदृशं रूपं देव्या माहेश्वरं परम् ।  
भयेन च समाविष्टः स राजा हृष्टमानसः ॥ १४॥  
  
आत्मन्याधाय चात्मानमोङ्कारं समनुस्मरन् ।  
नाम्नामष्टसहस्रेण तुष्टाव परमेश्वरीम् ॥ १५॥  
  
     हिमवानुवाच ।  
ॐ शिवोमा परमा शक्तिरनन्ता निष्कलाऽमला ।  
शान्ता माहेश्वरी नित्या शाश्वती परमाक्षरा ॥ १॥  
  
अचिन्त्या केवलाऽनन्त्या शिवात्मा परमात्मिका ।  
अनादिरव्यया शुद्धा देवात्मा सर्वगाऽचला ॥ २॥  
  
एकानेकविभागस्था मायातीता सुनिर्मला ।  
महामाहेश्वरी सत्या महादेवी निरञ्जना ॥ ३॥  
  
काष्ठा सर्वान्तरस्था च चिच्छक्तिरतिलालसा ।  
नन्दा सर्वात्मिका विद्या ज्योतीरूपाऽमृताक्षरा ॥ ४॥  
  
शान्तिः प्रतिष्ठा सर्वेषां निवृत्तिरमृतप्रदा ।  
व्योममूर्तिर्व्योमलया व्योमाधाराऽच्युताऽमरा ॥ ५॥  
  
अनादिनिधनाऽमोघा कारणात्मा कलाऽकला ।  
क्रतुः प्रथमजा नाभिरमृतस्यात्मसंश्रया ॥ ६॥  
  
प्राणेश्वरप्रिया माता महामहिषघातिनी ।  
प्राणेश्वरी प्राणरूपा प्रधानपुरुषेश्वरी ॥ ७॥  
  
सर्वशक्तिकलाकारा ज्योत्स्ना द्यौर्महिमास्पदा ।  
सर्वकार्यनियन्त्री च सर्वभूतेश्वरेश्वरी ॥ ८॥  
  
अनादिरव्यक्तगुहा महानन्दा सनातनी ।  
आकाशयोनिर्योगस्था महायोगेश्वरेश्वरी ॥ ९॥  
  
महामाया सुदुष्पूरा मूलप्रकृतिरीश्वरी ।  
संसारयोनिः सकला सर्वशक्तिसमुद्भवा ॥ १०॥  
  
संसारपारा दुर्वारा दुर्निरीक्ष्या दुरासदा ।  
प्राणशक्तिः प्राणविद्या योगिनी परमा कला ॥ ११॥  
  
महाविभूतिर्दुर्धर्षा मूलप्रकृतिसम्भवा ।  
अनाद्यनन्तविभवा परार्था पुरुषारणिः ॥ १२॥  
  
सर्गस्थित्यन्तकरणी सुदुर्वाच्या दुरत्यया ।  
शब्दयोनिः शब्दमयी नादाख्या नादविग्रहा ॥ १३॥  
  
प्रधानपुरुषातीता प्रधानपुरुषात्मिका ।  
पुराणी चिन्मयी पुंसामादिः पुरुषरूपिणी ॥ १४॥  
  
भूतान्तरात्मा कूटस्था महापुरुषसञ्ज्ञिता ।  
जन्ममृत्युजरातीता सर्वशक्तिसमन्विता ॥ १५॥  
  
व्यापिनी चानवच्छिन्ना प्रधानानुप्रवेशिनी ।  
क्षेत्रज्ञशक्तिरव्यक्तलक्षणा मूलवर्जिता ॥ १६॥  
  
अनादिमायासम्भिन्ना त्रितत्त्वा प्रकृतिर्गुहा ।  
महामायासमुत्पन्ना तामसी पौरुषी ध्रुवा ॥ १७॥  
  
व्यक्ताव्यक्तात्मिका कृष्णा रक्ता शुक्ला प्रसूतिका ।  
अकार्या कार्यजननी नित्यं प्रसवधर्मिणी ॥ १८॥  
  
सर्गप्रलयनिर्मुक्ता सृष्टिस्थित्यन्तधर्मिणी ।  
ब्रह्मगर्भा चतुर्विंशा पद्मनाभाऽच्युतात्मिका ॥ १९॥  
  
वैद्युती शाश्वती योनिर्जगन्मातेश्वरप्रिया ।  
सर्वाधारा महारूपा सर्वैश्वर्यसमन्विता ॥ २०॥  
  
विश्वरूपा महागर्भा विश्वेशेच्छानुवर्तिनी ।  
महीयसी ब्रह्मयोनिर्महालक्ष्मीसमुद्भवा ॥ २१॥  
  
महाविमानमध्यस्था महानिद्रात्महेतुका ।  
सर्वसाधारणी सूक्ष्मा ह्यविद्या पारमार्थिका ॥ २२॥  
  
अनन्तरूपाऽनन्तस्था देवी पुरुषमोहिनी ।  
अनेकाकारसंस्थाना कालत्रयविवर्जिता ॥ २३॥  
  
ब्रह्मजन्मा हरेर्मूर्तिर्ब्रह्मविष्णुशिवात्मिका ।  
ब्रह्मेशविष्णुजननी ब्रह्माख्या ब्रह्मसंश्रया ॥ २४॥  
  
व्यक्ता प्रथमजा ब्राह्मी महती ज्ञानरूपिणी ।  
वैराग्यैश्वर्यधर्मात्मा ब्रह्ममूर्तिर्हृदिस्थिता ।  
अपांयोनिः स्वयम्भूतिर्मानसी तत्त्वसम्भवा ॥ २५॥  
  
ईश्वराणी च शर्वाणी शङ्करार्धशरीरिणी ।  
भवानी चैव रुद्राणी महालक्ष्मीरथाम्बिका ॥ २६॥  
  
महेश्वरसमुत्पन्ना भुक्तिमुक्तिफलप्रदा ।  
सर्वेश्वरी सर्ववन्द्या नित्यं मुदितमानसा ॥ २७॥  
  
ब्रह्मेन्द्रोपेन्द्रनमिता शङ्करेच्छानुवर्तिनी ।  
ईश्वरार्धासनगता महेश्वरपतिव्रता ॥ २८॥  
  
सकृद्विभाविता सर्वा समुद्रपरिशोषिणी ।  
पार्वती हिमवत्पुत्री परमानन्ददायिनी ॥ २९॥  
  
गुणाढ्या योगजा योग्या ज्ञानमूर्तिर्विकासिनी ।  
सावित्री कमला लक्ष्मीः श्रीरनन्तोरसि स्थिता ॥ ३०॥  
  
सरोजनिलया मुद्रा योगनिद्रा सुरार्दिनी ।  
सरस्वती सर्वविद्या जगज्ज्येष्ठा सुमङ्गला ॥ ३१॥  
  
वाग्देवी वरदा वाच्या कीर्तिः सर्वार्थसाधिका ।  
योगीश्वरी ब्रह्मविद्या महाविद्या सुशोभना ॥ ३२॥  
  
गुह्यविद्यात्मविद्या च धर्मविद्यात्मभाविता ।  
स्वाहा विश्वम्भरा सिद्धिः स्वधा मेधा धृतिः श्रुतिः ॥ ३३॥  
  
नीतिः सुनीतिः सुकृतिर्माधवी नरवाहिनी ।  
अजा विभावरी सौम्या भोगिनी भोगदायिनी ॥ ३४॥  
  
शोभा वंशकरी लोला मालिनी परमेष्ठिनी ।  
त्रैलोक्यसुन्दरी रम्या सुन्दरी कामचारिणी ॥ ३५॥  
  
महानुभावा सत्त्वस्था महामहिषमर्दनी ।  
पद्ममाला पापहरा विचित्रा मुकुटानना ॥ ३६॥  
  
कान्ता चित्राम्बरधरा दिव्याभरणभूषिता ।  
हंसाख्या व्योमनिलया जगत्सृष्टिविवर्धिनी ॥ ३७॥  
  
निर्यन्त्रा यन्त्रवाहस्था नन्दिनी भद्रकालिका ।  
आदित्यवर्णा कौमारी मयूरवरवाहिनी ॥ ३८॥  
  
वृषासनगता गौरी महाकाली सुरार्चिता ।  
अदितिर्नियता रौद्री पद्मगर्भा विवाहना ॥ ३९॥  
  
विरूपाक्षी लेलिहाना महापुरनिवासिनी ।  
महाफलाऽनवद्याङ्गी कामपूरा विभावरी ॥ ४०॥  
  
विचित्ररत्नमुकुटा प्रणतार्तिप्रभञ्जनी ।  
कौशिकी कर्षणी रात्रिस्त्रिदशार्त्तिविनाशिनी ॥ ४१॥  
  
बहुरूपा सुरूपा च विरूपा रूपवर्जिता ।  
भक्तार्तिशमनी भव्या भवभावविनाशिनी ॥ ४२॥  
  
निर्गुणा नित्यविभवा निःसारा निरपत्रपा ।  
यशस्विनी सामगीतिर्भवाङ्गनिलयालया ॥ ४३॥  
  
दीक्षा विद्याधरी दीप्ता महेन्द्रविनिपातिनी ।  
सर्वातिशायिनी विद्या सर्वसिद्धिप्रदायिनी ॥ ४४॥  
  
सर्वेश्वरप्रिया तार्क्ष्या समुद्रान्तरवासिनी ।  
अकलङ्का निराधारा नित्यसिद्धा निरामया ॥ ४५॥  
  
कामधेनुर्बृहद्गर्भा धीमती मोहनाशिनी ।  
निःसङ्कल्पा निरातङ्का विनया विनयप्रदा ॥ ४६॥  
  
ज्वालामाला सहस्राढ्या देवदेवी मनोन्मनी ।  
महाभगवती दुर्गा वासुदेवसमुद्भवा ॥ ४७॥  
  
महेन्द्रोपेन्द्रभगिनी भक्तिगम्या परावरा ।  
ज्ञानज्ञेया जरातीता वेदान्तविषया गतिः ॥ ४८॥  
  
दक्षिणा दहना दाह्या सर्वभूतनमस्कृता ।  
योगमाया विभावज्ञा महामाया महीयसी ॥ ४९॥  
  
सन्ध्या सर्वसमुद्भूतिर्ब्रह्मवृक्षाश्रयानतिः ।  
बीजाङ्कुरसमुद्भूतिर्महाशक्तिर्महामतिः ॥ ५०॥  
  
ख्यातिः प्रज्ञा चितिः संवित् महाभोगीन्द्रशायिनी ।  
विकृतिः शाङ्करी शास्त्री गणगन्धर्वसेविता ॥ ५१॥  
  
वैश्वानरी महाशाला देवसेना गुहप्रिया ।  
महारात्रिः शिवानन्दा शची दुःस्वप्ननाशिनी ॥ ५२॥  
  
इज्या पूज्या जगद्धात्री दुर्विज्ञेया सुरूपिणी ।  
गुहाम्बिका गुणोत्पत्तिर्महापीठा मरुत्सुता ॥ ५३॥  
  
हव्यवाहान्तर्यागादिः हव्यवाहसमुद्भवा ।  
जगद्योनिर्जगन्माता जन्ममृत्युजरातिगा ॥ ५४॥  
  
बुद्धिमाता बुद्धिमती पुरुषान्तरवासिनी ।  
तरस्विनी समाधिस्था त्रिनेत्रा दिवि संस्थिता ॥ ५५॥  
  
सर्वेन्द्रियमनोमाता सर्वभूतहृदि स्थिता ।  
संसारतारिणी विद्या ब्रह्मवादिमनोलया ॥ ५६॥  
  
ब्रह्माणी बृहती ब्राह्मी ब्रह्मभूता भवारणिः ।  
हिरण्मयी महारात्रिः संसारपरिवर्त्तिका ॥ ५७॥  
  
सुमालिनी सुरूपा च भाविनी तारिणी प्रभा ।  
उन्मीलनी सर्वसहा सर्वप्रत्ययसाक्षिणी ॥ ५८॥  
  
सुसौम्या चन्द्रवदना ताण्डवासक्तमानसा ।  
सत्त्वशुद्धिकरी शुद्धिर्मलत्रयविनाशिनी ॥ ५९॥  
  
जगत्प्रिया जगन्मूर्तिस्त्रिमूर्तिरमृताश्रया ।  
निराश्रया निराहारा निरङ्कुरवनोद्भवा ॥ ६०॥  
  
चन्द्रहस्ता विचित्राङ्गी स्रग्विणी पद्मधारिणी ।  
परावरविधानज्ञा महापुरुषपूर्वजा ॥ ६१॥  
  
विद्येश्वरप्रिया विद्या विद्युज्जिह्वा जितश्रमा ।  
विद्यामयी सहस्राक्षी सहस्रवदनात्मजा ॥ ६२॥  
  
सहस्ररश्मिः सत्त्वस्था महेश्वरपदाश्रया ।  
क्षालिनी सन्मयी व्याप्ता तैजसी पद्मबोधिका ॥ ६३॥  
  
महामायाश्रया मान्या महादेवमनोरमा ।  
व्योमलक्ष्मीः सिंहरथा चेकितानाऽमितप्रभा ॥ ६४॥  
  
वीरेश्वरी विमानस्था विशोका शोकनाशिनी ।  
अनाहता कुण्डलिनी नलिनी पद्मवासिनी ॥ ६५॥  
  
सदानन्दा सदाकीर्तिः सर्वभूताश्रयस्थिता ।  
वाग्देवता ब्रह्मकला कलातीता कलारणिः ॥ ६६॥  
  
ब्रह्मश्रीर्ब्रह्महृदया ब्रह्मविष्णुशिवप्रिया ।  
व्योमशक्तिः क्रियाशक्तिर्ज्ञानशक्तिः परागतिः ॥ ६७॥  
  
क्षोभिका बन्धिका भेद्या भेदाभेदविवर्जिता ।  
अभिन्नाभिन्नसंस्थाना वंशिनी वंशहारिणी ॥ ६८॥  
  
गुह्यशक्तिर्गुणातीता सर्वदा सर्वतोमुखी ।  
भगिनी भगवत्पत्नी सकला कालकारिणी ॥ ६९॥  
  
सर्ववित् सर्वतोभद्रा गुह्यातीता गुहारणिः ।  
प्रक्रिया योगमाता च गङ्गा विश्वेश्वरेश्वरी ॥ ७०॥  
  
कपिला कापिला कान्ता कनकाभा कलान्तरा ।  
पुण्या पुष्करिणी भोक्त्री पुरन्दरपुरस्सरा ॥ ७१॥  
  
पोषणी परमैश्वर्यभूतिदा भूतिभूषणा ।  
पञ्चब्रह्मसमुत्पत्तिः परमार्थार्थविग्रहा ॥ ७२॥  
  
धर्मोदया भानुमती योगिज्ञेया मनोजवा ।  
मनोहरा मनोरक्षा तापसी वेदरूपिणी ॥ ७३॥  
  
वेदशक्तिर्वेदमाता वेदविद्याप्रकाशिनी ।  
योगेश्वरेश्वरी माता महाशक्तिर्मनोमयी ॥ ७४॥  
  
विश्वावस्था वियन्मूर्तिर्विद्युन्माला विहायसी ।  
किन्नरी सुरभी वन्द्या नन्दिनी नन्दिवल्लभा ॥ ७५॥  
  
भारती परमानन्दा परापरविभेदिका ।  
सर्वप्रहरणोपेता काम्या कामेश्वरेश्वरी ॥ ७६॥  
  
अचिन्त्याऽचिन्त्यविभवा हृल्लेखा कनकप्रभा ।  
कूष्माण्डी धनरत्नाढ्या सुगन्धा गन्धदायिनी ॥ ७७॥  
  
त्रिविक्रमपदोद्भूता धनुष्पाणिः शिवोदया ।  
सुदुर्लभा धनाध्यक्षा धन्या पिङ्गललोचना ॥ ७८॥  
  
शान्तिः प्रभावती दीप्तिः पङ्कजायतलोचना ।  
आद्या हृत्कमलोद्भूता गवां माता रणप्रिया ॥ ७९॥  
  
सत्क्रिया गिरिजा शुद्धा नित्यपुष्टा निरन्तरा ।  
दुर्गाकात्यायनी चण्डी चर्चिका शान्तविग्रहा ॥ ८०॥  
  
हिरण्यवर्णा रजनी जगद्यन्त्रप्रवर्तिका ।  
मन्दराद्रिनिवासा च शारदा स्वर्णमालिनी ॥ ८१॥  
  
रत्नमाला रत्नगर्भा पृथ्वी विश्वप्रमाथिनी ।  
पद्मानना पद्मनिभा नित्यतुष्टाऽमृतोद्भवा ॥ ८२॥  
  
धुन्वती दुःप्रकम्प्या च सूर्यमाता दृषद्वती ।  
महेन्द्रभगिनी मान्या वरेण्या वरदर्पिता ॥ ८३॥  
  
कल्याणी कमला रामा पञ्चभूता वरप्रदा ।  
वाच्या वरेश्वरी वन्द्या दुर्जया दुरतिक्रमा ॥ ८४॥  
  
कालरात्रिर्महावेगा वीरभद्रप्रिया हिता ।  
भद्रकाली जगन्माता भक्तानां भद्रदायिनी ॥ ८५॥  
  
कराला पिङ्गलाकारा नामभेदाऽमहामदा ।  
यशस्विनी यशोदा च षडध्वपरिवर्त्तिका ॥ ८६॥  
  
शङ्खिनी पद्मिनी साङ्ख्या साङ्ख्ययोगप्रवर्तिका ।  
चैत्रा संवत्सरारूढा जगत्सम्पूरणीन्द्रजा ॥ ८७॥  
  
शुम्भारिः खेचरी स्वस्था कम्बुग्रीवा कलिप्रिया ।  
खगध्वजा खगारूढा परार्ध्या परमालिनी ॥ ८८॥  
  
ऐश्वर्यवर्त्मनिलया विरक्ता गरुडासना ।  
जयन्ती हृद्गुहा रम्या गह्वरेष्ठा गणाग्रणीः ॥ ८९॥  
  
सङ्कल्पसिद्धा साम्यस्था सर्वविज्ञानदायिनी ।  
कलिकल्मषहन्त्री च गुह्योपनिषदुत्तमा ॥ ९०॥  
  
निष्ठा दृष्टिः स्मृतिर्व्याप्तिः पुष्टिस्तुष्टिः क्रियावती ।  
विश्वामरेश्वरेशाना भुक्तिर्मुक्तिः शिवाऽमृता ॥ ९१॥  
  
लोहिता सर्पमाला च भीषणी वनमालिनी ।  
अनन्तशयनाऽनन्या नरनारायणोद्भवा ॥ ९२॥  
  
नृसिंही दैत्यमथनी शङ्खचक्रगदाधरा ।  
सङ्कर्षणसमुत्पत्तिरम्बिकापादसंश्रया ॥ ९३॥  
  
महाज्वाला महामूर्तिः सुमूर्तिः सर्वकामधुक् ।  
सुप्रभा सुस्तना गौरी धर्मकामार्थमोक्षदा ॥ ९४॥  
  
भ्रूमध्यनिलया पूर्वा पुराणपुरुषारणिः ।  
महाविभूतिदा मध्या सरोजनयना समा ॥ ९५॥  
  
अष्टादशभुजाऽनाद्या नीलोत्पलदलप्रभा ।  
सर्वशक्त्यासनारूढा धर्माधर्मार्थवर्जिता ॥ ९६॥  
  
वैराग्यज्ञाननिरता निरालोका निरिन्द्रिया ।  
विचित्रगहनाधारा शाश्वतस्थानवासिनी ॥ ९७॥  
  
स्थानेश्वरी निरानन्दा त्रिशूलवरधारिणी ।  
अशेषदेवतामूर्तिर्देवता वरदेवता ।  
गणाम्बिका गिरेः पुत्री निशुम्भविनिपातिनी ॥ ९८॥  
  
अवर्णा वर्णरहिता निवर्णा बीजसम्भवा ।  
अनन्तवर्णाऽनन्यस्था शङ्करी शान्तमानसा ॥ ९९॥  
  
अगोत्रा गोमती गोप्त्री गुह्यरूपा गुणोत्तरा ।  
गौर्गीर्गव्यप्रिया गौणी गणेश्वरनमस्कृता ॥ १००॥  
  
सत्यमात्रा सत्यसन्धा त्रिसन्ध्या सन्धिवर्जिता ।  
सर्ववादाश्रया सङ्ख्या साङ्ख्ययोगसमुद्भवा ॥ १०१॥  
  
असङ्ख्येयाऽप्रमेयाख्या शून्या शुद्धकुलोद्भवा ।  
बिन्दुनादसमुत्पत्तिः शम्भुवामा शशिप्रभा ॥ १०२॥  
  
विसङ्गा भेदरहिता मनोज्ञा मधुसूदनी ।  
महाश्रीः श्रीसमुत्पत्तिस्तमःपारे प्रतिष्ठिता ॥ १०३॥  
  
त्रितत्त्वमाता त्रिविधा सुसूक्ष्मपदसंश्रया ।  
शान्त्यतीता मलातीता निर्विकारा निराश्रया ॥ १०४॥  
  
शिवाख्या चित्तनिलया शिवज्ञानस्वरूपिणी ।  
दैत्यदानवनिर्मात्री काश्यपी कालकल्पिका ॥ १०५॥  
  
शास्त्रयोनिः क्रियामूर्तिश्चतुर्वर्गप्रदर्शिका ।  
नारायणी नरोद्भूतिः कौमुदी लिङ्गधारिणी ॥ १०६॥  
  
कामुकी ललिता भावा परापरविभूतिदा ।  
परान्तजातमहिमा बडवा वामलोचना ॥ १०७॥  
  
सुभद्रा देवकी सीता वेदवेदाङ्गपारगा ।  
मनस्विनी मन्युमाता महामन्युसमुद्भवा ॥ १०८॥  
  
अमृत्युरमृता स्वाहा पुरुहूता पुरुष्टुता ।  
अशोच्या भिन्नविषया हिरण्यरजतप्रिया ॥ १०९॥  
  
हिरण्या राजती हैमी हेमाभरणभूषिता ।  
विभ्राजमाना दुर्ज्ञेया ज्योतिष्टोमफलप्रदा ॥ ११०॥  
  
महानिद्रासमुद्भूतिरनिद्रा सत्यदेवता ।  
दीर्घा ककुद्मिनी हृद्या शान्तिदा शान्तिवर्धिनी ॥ १११॥  
  
लक्ष्म्यादिशक्तिजननी शक्तिचक्रप्रवर्तिका ।  
त्रिशक्तिजननी जन्या षडूर्मिपरिवर्जिता ॥ ११२॥  
  
सुधामा कर्मकरणी युगान्तदहनात्मिका ।  
सङ्कर्षणी जगद्धात्री कामयोनिः किरीटिनी ॥ ११३॥  
  
ऐन्द्री त्रैलोक्यनमिता वैष्णवी परमेश्वरी ।  
प्रद्युम्नदयिता दान्ता युग्मदृष्टिस्त्रिलोचना ॥ ११४॥  
  
मदोत्कटा हंसगतिः प्रचण्डा चण्डविक्रमा ।  
वृषावेशा वियन्माता विन्ध्यपर्वतवासिनी ॥ ११५॥  
  
हिमवन्मेरुनिलया कैलासगिरिवासिनी ।  
चाणूरहन्तृतनया नीतिज्ञा कामरूपिणी ॥ ११६॥  
  
वेदविद्याव्रतस्नाता धर्मशीलाऽनिलाशना ।  
वीरभद्रप्रिया वीरा महाकालसमुद्भवा ॥ ११७॥  
  
विद्याधरप्रिया सिद्धा विद्याधरनिराकृतिः ।  
आप्यायनी हरन्ती च पावनी पोषणी खिला ॥ ११८॥  
  
मातृका मन्मथोद्भूता वारिजा वाहनप्रिया ।  
करीषिणी सुधावाणी वीणावादनतत्परा ॥ ११९॥  
  
सेविता सेविका सेव्या सिनीवाली गुरुत्मती ।  
अरुन्धती हिरण्याक्षी मृगाङ्का मानदायिनी ॥ १२०॥  
  
वसुप्रदा वसुमती वसोर्धारा वसुन्धरा ।  
धराधरा वरारोहा वरावरसहस्रदा ॥ १२१॥  
  
श्रीफला श्रीमती श्रीशा श्रीनिवासा शिवप्रिया ।  
श्रीधरा श्रीकरी कल्या श्रीधरार्धशरीरिणी ॥ १२२॥  
  
अनन्तदृष्टिरक्षुद्रा धात्रीशा धनदप्रिया ।  
निहन्त्री दैत्यसङ्घानां सिंहिका सिंहवाहना ॥ १२३॥  
  
सुषेणा चन्द्रनिलया सुकीर्तिश्छिन्नसंशया ।  
रसज्ञा रसदा रामा लेलिहानाऽमृतस्रवा ॥ १२४॥  
  
नित्योदिता स्वयञ्ज्योतिरुत्सुका मृतजीवनी ।  
वज्रदण्डा वज्रजिह्वा वैदेही वज्रविग्रहा ॥ १२५॥  
  
मङ्गल्या मङ्गला माला मलिना मलहारिणी ।  
गान्धर्वी गारुडी चान्द्री कम्बलाश्वतरप्रिया ॥ १२६॥  
  
सौदामिनी जनानन्दा भ्रुकुटीकुटिलानना ।  
कर्णिकारकरा कक्ष्या कंसप्राणापहारिणी ॥ १२७॥  
  
युगन्धरा युगावर्त्ता त्रिसन्ध्या हर्षवर्धनी ।  
प्रत्यक्षदेवता दिव्या दिव्यगन्धा दिवापरा ॥ १२८॥  
  
शक्रासनगता शाक्री साध्वी नारी शवासना ।  
इष्टा विशिष्टा शिष्टेष्टा शिष्टाशिष्टप्रपूजिता ॥ १२९॥  
  
शतरूपा शतावर्त्ता विनता सुरभिः सुरा ।  
सुरेन्द्रमाता सुद्युम्ना सुषुम्ना सूर्यसंस्थिता ॥ १३०॥  
  
समीक्ष्या सत्प्रतिष्ठा च निवृत्तिर्ज्ञानपारगा ।  
धर्मशास्त्रार्थकुशला धर्मज्ञा धर्मवाहना ॥ १३१॥  
  
धर्माधर्मविनिर्मात्री धार्मिकाणां शिवप्रदा ।  
धर्मशक्तिर्धर्ममयी विधर्मा विश्वधर्मिणी ॥ १३२॥  
  
धर्मान्तरा धर्ममेघा धर्मपूर्वा धनावहा ।  
धर्मोपदेष्ट्री धर्मात्मा धर्मगम्या धराधरा ॥ १३३॥  
  
कापालीशा कलामूर्तिः कलाकलितविग्रहा ।  
सर्वशक्तिविनिर्मुक्ता सर्वशक्त्याश्रयाश्रया ॥ १३४॥  
  
सर्वा सर्वेश्वरी सूक्ष्मा सुसूक्ष्मा ज्ञानरूपिणी ।  
प्रधानपुरुषेशेशा महादेवैकसाक्षिणी ।  
सदाशिवा वियन्मूर्तिर्विश्वमूर्तिरमूर्तिका ॥ १३५॥  
  
एवं नाम्नां सहस्रेण स्तुत्वाऽसौ हिमवान् गिरिः ।  
भूयः प्रणम्य भीतात्मा प्रोवाचेदं कृताञ्जलिः ॥ १॥  
  
यदेतदैश्वरं रूपं घोरं ते परमेश्वरि ।  
भीतोऽस्मि साम्प्रतं दृष्ट्वा रूपमन्यत् प्रदर्शय ॥ २॥  
  
एवमुक्ताऽथ सा देवी तेन शैलेन पार्वती ।  
संहृत्य दर्शयामास स्वरूपमपरं पुनः ॥ ३॥  
  
नीलोत्पलदलप्रख्यं नीलोत्पलसुगन्धिकम् ।  
द्विनेत्रं द्विभुजं सौम्यं नीलालकविभूषितम् ॥ ४॥  
  
रक्तपादाम्बुजतलं सुरक्तकरपल्लवम् ।  
श्रीमद् विशालसंवृत्तललाटतिलकोज्ज्वलम् ॥ ५॥  
  
भूषितं चारुसर्वाङ्गं भूषणैरतिकोमलम् ।  
दधानमुरसा मालां विशालां हेमनिर्मिताम् ॥ ६॥  
  
ईषत्स्मितं सुबिम्बोष्ठं नूपुरारावसंयुतम् ।  
प्रसन्नवदनं दिव्यमनन्तमहिमास्पदम् ॥ ७॥  
  
तदीदृशं समालोक्य स्वरूपं शैलसत्तमः ।  
भीतिं सन्त्यज्य हृष्टात्मा बभाषे परमेश्वरीम् ॥ ८॥  
  
॥ इति श्रीकूर्मपुराणे पार्वती सहस्रनाम स्तोत्रम् सम्पूर्णम् ॥  
  
  
Encoded and proofread by Kirk WOrtman kirkwort@hotmail.com  
  
