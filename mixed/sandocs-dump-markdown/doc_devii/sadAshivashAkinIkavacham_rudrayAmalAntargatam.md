+++
"Text title" = "Sadashivashakini Kavacham"
"File name" = "sadAshivashAkinIkavacham.itx"
itxtitle = "sadAshivashAkinIkavacham (rudrayAmalAntargatam)"
engtitle = "sadAshivashAkinIkavacham"
Category = "devii, ShaTchakrashakti, kavacha, shiva, devI"
Location = "doc_devii"
Sublocation = "devii"
SubDeity = "ShaTchakrashakti"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "staff of Muktabodha.org Mark S.G. Dyczkowski"
"Proofread by" = "Aruna Narayanan narayanan.aruna at gmail.com"
"Description/comments" = "rudrayAmale uttaratantre 2 bhairava bhairavI sa.nvAde"
Source = "Rudrayamalam part 2 edited by Ram Prasad Tripathi and Sudhakar Malaviya"
Acknowledge-Permission = "Marjorie Woollacott, Ph.D., Digital Library Coordinator muktabodha.org"
"Latest update" = "February 16, 2020"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "सदाशिवशाकिनीकवचम् (रुद्रयामलान्तर्गतम्)"

+++
  
 सदाशिवशाकिनीकवचम्   
अथ सप्ततितमः पटलः  
श्रीआनन्दभैरव उवाच  
कथितं शाकिनीसारं सदाशिवफलोदयम् ।  
श्रुतं परमकल्याणं भेदभाषाक्रमोदयम् ॥ ७०-१॥  
  
इदानीं श्रोतुमिच्छामि कवचं सारदुर्लभम् ।  
यस्य विज्ञानमात्रेण भवेत् साक्षात् सदाशिवः ॥ ७०-२॥  
  
वद कान्ते शब्दमयि यदि स्नेहोऽस्ति मां प्रति ।  
आनन्दभैरवं नत्वा सोवाचानन्दभैरवी ॥ ७०-३॥  
  
श्रीआनन्दभैरवी उवाच  
गुरोः परमकल्याणं कवचं कथये तव ।  
सदाशिवस्य शाकिन्या भैरवानन्दविग्रह ॥ ७०-४॥  
  
शृणुष्व कामदं नामाद्भुतं कवचमङ्गलम् ।  
त्रैलोक्यसारभूतं च सर्वज्ञानविवर्धनम् ॥ ७०-५॥  
  
सर्वमन्त्रौघनिकरं ज्ञानमात्रेण सिद्ध्यति ।  
सर्वगूढप्रियानन्दं सामरस्यं कुलान्तरम् ॥ ७०-६॥  
  
प्रचण्डचण्डिकातुल्यं सर्वनिर्णयसाक्षिणम् ।  
सर्वबुद्धिकरानन्दं कुलयोगिमनोगतम् ॥ ७०-७॥  
  
रामसेव्यं शिवं शम्भुसेवितं विषनाशनम् ।  
अप्रकाश्यं महायोगं धनारोग्यविवर्धनम् ॥ ७०-८॥  
  
सर्वसौभाग्यजननं सर्वानन्दकरं परम् ।  
सर्वतन्त्रदुर्लभं यत् कथितं रुद्रयामले ॥ ७०-९॥  
  
विनियोगकथनं  
अस्य श्रीशाकिनीसदाशिवकामनानाममहाकवचस्य  
सदाशिवऋषिर्गायत्रीच्छन्दः शाकिनी देवता  
सकलहरीं जीवबीजं मायास्त्रशक्तिः कामस्वाहा कीलकं वज्रं  
दंष्ट्राघोरघर्घरामहोग्राशाकिनीशक्तिः सदाशिवमहामन्त्रसिद्धये  
विनियोगः ।  
  
ॐ प्रभावा सदा पातु महाकाशाधिशाकिनी ।  
त्रिगुणा चण्डिका पातु क्रोधदंष्ट्रा करालिनी ॥ ७०-१०॥  
  
अनन्ताऽनन्तमहिमा महास्त्रदलपङ्कजम् ।  
पूर्वाह्णं पातु सततं गायत्री सविता मम ॥ ७०-११॥  
  
आकाशवाहिनी देवी शिरोमङ्गलमद्भुतम् ।  
सर्वदा पातु मे गुह्यं लिङ्गं चक्रं सुधामयम् ॥ ७०-१२॥  
  
महामण्डलमध्यस्था पातु मे भालमण्डलम् ।  
सहस्रशतकोटीन्दुयोगिनीगणमण्डलम् ॥ ७०-१३॥  
  
महाचक्रेश्वरी पातु महाचक्रेश्वरो मम ।  
मुखाब्जं चण्डिका देवी दन्तावलिमनन्तकः ॥ ७०-१४॥  
  
जिह्वाग्रं तालुमूलस्था तालुमूलं मनोजवः ।  
तीक्ष्णदंष्ट्रा दन्तमध्यं कण्ठाग्रं चिबुकं शिवः ॥ ७०-१५॥  
  
सदा पातु षोडशारं शाकिनी श्रीसदाशिवः ।  
कण्ठमध्यस्थितं पातु महामोहविनाशिनी ॥ ७०-१६॥  
  
प्रेतराजः सदा पातु महादेवी स्वपङ्कजम् ।  
विद्यादेवी महाशक्तिः कूटस्थानं सदाशिवः ॥ ७०-१७॥  
  
महाकाशावलघ्नी मे धूम्रां भोजञ्च धूर्जटी ।  
कौमुदी पटलाङ्गी मे वर्णषोडशसंज्ञकम् ॥ ७०-१८॥  
  
अकारादिकान्तवर्णान् श्रीदेवी परिपातु मे ।  
हेमचित्ररथस्था मे चित्रिणी पातु मे मधु ॥ ७०-१९॥  
  
अपर्णा या विशुद्धं मे षोडशी षोडशाक्ष्यकम् ।  
पञ्चदुर्गा सहदेवः प्रत्येकं पातु मे दलम् ॥ ७०-२०॥  
  
दीपमासहल्कीं मे प्रवरा पातु मे बला ।  
व्यापिनी चानवच्छिन्ना पातु मे दलमण्डलम् ॥ ७०-२१॥  
  
अकालतारिणी दुर्गा शुक्रं चक्रं सदावतु ।  
शाकिनीशो महामाया परिवारान्विताऽवतु ॥ ७०-२२॥  
  
पञ्चरश्मिनीलकण्ठो मधुपूरं स्वपीठकम् ।  
सदा पातु कण्ठपङ्केरुहाश्रयस्वरानपि ॥ ७०-२३॥  
  
कण्ठस्वर्गः सदा पातु कन्दर्पेशो मनोगतिः ।  
शाकिनी शाकविभवा शाकेशी शाकसम्भवा ॥ ७०-२४॥  
  
शाकम्भरीश्वरा पातु सुमना दलषोडशम् ।  
सदाशिवः सदा पातु परिवारगणैः सह ॥ ७०-२५॥  
  
हृदयं शाकिनी देवी शिरःस्थानं सदावतु ।  
काकिनीसहितं पातु द्वादशारं कुलेश्वरी ॥ ७०-२६॥  
  
दलद्वादशकं पातु कामनाथः सदाशिवः ।  
अभेदरूपिणी पातु कादिठान्ताक्षरं मम ॥ ७०-२७॥  
  
वाणी मे हृदयग्रन्थिर्देशं तु कपिलेश्वरः ।  
पायान्मेघं च सूर्यास्या विमाया हृत्सु कर्णिकाम् ॥ ७०-२८॥  
  
तालहस्ता महावाणी पातु मे हृदयान्तरम् ।  
शोषिणी मोहिनी वह्निः पातु मे हृदयाम्बुजम् ॥ ७०-२९॥  
  
पिलापिप्पलादेशो रतिर्मे हृदयेप्सितम् ।  
योगिनीकुलदन्तश्च पातु मे हृत्स्वरानपि ॥ ७०-३०॥  
  
केकरेशो गूढसंज्ञा वज्रधारी हृदम्बुजम् ।  
एकलिङ्गी सदा पातु हृदयान्तः शिवं मम ॥ ७०-३१॥  
  
तदधो मण्डलं पातु भेदाभेदविवर्जिता ।  
अकाललक्षणः पातु पाशिनी नाभिमण्डलम् ॥ ७०-३२॥  
  
कालकूटस्वरूपो मे नाभिपद्मं प्रपातु मे ।  
चन्द्रचूडा विधुमुखी शाकिनी मे दशाम्बुजम् ॥ ७०-३३॥  
  
त्रिवृत्ताकारमुद्रा मे पातु रुद्रश्च लाकिनीम् ।  
त्रिखण्डारोहणः पातु डादिफान्ताक्षरानपि ॥ ७०-३४॥  
  
कालिका कपिला कृष्णा घनावाला कपालिनी ।  
ललिता तारिणी सर्वां महामाया दशच्छदम् ॥ ७०-३५॥  
  
परिपातु कामदुर्गा लाकिनी पातु मे सदा ।  
सदाशिवः पातु नित्यं मणिपूरं कुलस्थलम् ॥ ७०-३६॥  
  
जाड्यनाशकरी दुर्गा मुण्डमालाविभूषिता ।  
मां पातु सप्तरोधात्मा केशवेशी महापदम् ॥ ७०-३७॥  
  
अभया चण्डिका कृष्णा कालिका कुलपण्डिता ।  
वज्रवर्णा धारणाख्या धरा धात्री क्षमा रमा ॥ ७०-३८॥  
  
वासुकी वसुधा वाच्या सर्वाणी सर्वमङ्गला ।  
पार्वती सर्वशक्तिस्था पार्वणे परिपातु माम् ॥ ७०-३९॥  
  
रणे राजकुले द्यूते वादे मानापमानके ।  
गेहेऽरण्ये प्रान्तरे च जले चानलमध्यके ॥ ७०-४०॥  
  
सर्वाणी सर्वदा पातु महातन्त्रार्थभूषिता ।  
विजया पद्मिनी जाया जानकी कमलावती ॥ ७०-४१॥  
  
एताः पान्तु दिग्विदिक्षु महापातकनाशनाः ।  
अन्तरं पातु लिङ्गस्था लिङ्गमूलाम्बुजं मम ॥ ७०-४२॥  
  
कर्णिकां पातु सततं काञ्चीपीठस्थिता शिवा ।  
अतिवेगान्विता पातु वह्निमण्डलमेव मे ॥ ७०-४३॥  
  
राक्षसीशा सदा पातु जम्बुद्वीपनिवासिनी ।  
जाह्नवी भास्करा मौना मलयस्था मलाङ्गजा ॥ ७०-४४॥  
  
मतितप्ता पापहन्त्री परिपातु विभाकरी ।  
लयस्थानं सदा पातु कुञ्जरेश्वरसंस्थिता ॥ ७०-४५॥  
  
विंशत्यर्णमहाविद्या लम्बमाना कुलस्थली ।  
मन्दिरे पातु मां नित्यं वित्तसंहारकारिणी ॥ ७०-४६॥  
  
अनन्तशयना पातु वटमूलनिवासिनी ।  
प्रलये मां काली पातु वटपत्रनिवासिनी ॥ ७०-४७॥  
  
केवलाख्या सदा पातु महाकूर्चस्वरूपिणी ।  
आयुरारोग्यदात्री मे धनं राज्यं सदावतु ॥ ७०-४८॥  
  
कामरूपं गृहं पीठं परिपातु महाबला ।  
बलाका घोरदंष्ट्रा मे उदरं पातु सर्वदा ॥ ७०-४९॥  
  
सर्वरोगहरा पातु मुण्डमालाविभूषिता ।  
आनन्दो नन्दनाथो मे हृदूर्ध्वाब्जं सदाऽवतु ॥ ७०-५०॥  
  
षट्पद्मं सर्वदा पातु नानारूपविहारिणी ।  
अकलङ्का निराधारा नित्यपुष्टा निरिन्द्रिया ॥ ७०-५१॥  
  
षोडशोर्ध्वं महापद्मं द्विदलं पातु सर्वदा ।  
दिग्विदिक्षु सदा पातु शाकिन्याद्यष्टशक्तयः ॥ ७०-५२॥  
  
अतिगुप्तस्थलं पातु पापनाशकरी परा ।  
क्षालनाख्या लिङ्गगुह्ये पातु मे पावनं प्रभा ॥ ७०-५३॥  
  
विप्रचित्ता कोटराक्षी लिपिभूता सरस्वती ।  
चतुर्दलं सदा पातु विभूतिः कामया सह ॥ ७०-५४॥  
  
पान्तु विद्याः सदैताश्च रिपुपक्षविनाशनाः ।  
कटिदेशं सदा पातु चामुण्डा शूलधारिणी ॥ ७०-५५॥  
  
त्रिनेत्रा सर्वदा पातु भूर्भुवःस्वःस्वरूपिणी ।  
वसन्तादिकलाः पान्तु पामरोग्रप्रतापिनी ॥ ७०-५६॥  
  
षड्भुजा सर्वदा पातु वेदहस्ता प्रपातु माम् ।  
अतिविद्या सर्वविद्या चण्डविद्या प्रपातु माम् ॥ ७०-५७॥  
  
वारुणी मदिरा पातु सर्वाङ्गं शाकिनी मम ।  
गृहोदरी सदा पातु सर्वाङ्गं वज्रधारिणी ॥ ७०-५८॥  
  
उल्कामुखी सदा पातु भृगुवंशसमुद्भवा ।  
अकालतारिणी दुर्गा ललिता धर्मधारिणी ॥ ७०-५९॥  
  
विंशत्यर्णा महाविद्या सर्वत्र सर्वदाऽवतु ।  
हसकलहरीं विद्या परिपातु सदाशिवा ॥ ७०-६०॥  
  
सहस्रवदना वाणी परिपातु जलोदरी ।  
जलरूपा सदा पातु महोज्ज्वलकलेवरा ॥ ७०-६१॥  
  
षोडशी सकलहरीं सर्वाणी पातु पार्वती ।  
महामत्ता सदा पातु कामनाथप्रपूरका ॥ ७०-६२॥  
  
वामदेवी सदा पातु सर्वाङ्गे देहदेवता ।  
कामपीठस्थिता दुर्गा परिवारगणावृता ॥ ७०-६३॥  
  
सदाशिवः सदा पातु सामवेदस्वरूपगा ।  
श्मशानवासिनी देवी महाकालसमन्विता ॥ ७०-६४॥  
  
आर्या देवी सदा पातु माता पातु महाकला ।  
सर्वत्र कपिला पातु महाभगवतीश्वरी ॥ ७०-६५॥  
  
फलश्रुतिकथनं  
 इति ते कथितं नाथ महाविद्याफलप्रदम् ।  
कवचं दुर्लभं लोके तव स्नेहात् प्रकाशितम् ॥ ७०-६६॥  
  
अतिगुह्यतरं ज्ञानं कवचं सर्वसिद्धिदम् ।  
अमलोदारचित्तः सन् पूजयित्वा सदाशिवम् ॥ ७०-६७॥  
  
तथा श्रीशाकिनीदेव्याः पूजनं सुमहत्फलम् ।  
राज्यदं धनदं वाञ्छासिद्धिदं धर्मसिद्धिदम् ॥ ७०-६८॥  
  
वाचां सिद्धिं करे प्राप्य अष्टसिद्धिः करे भवेत् ।  
काकिनीदर्शनं प्राप्य शाकिनीदर्शनं भवेत् ॥ ७०-६९॥  
  
मन्त्रसिद्धिं तन्त्रसिद्धिं क्रियासिद्धिं लभेद् ध्रुवम् ।  
आकाशगामिनी सिद्धिः करे तस्य विराजते ॥ ७०-७०॥  
  
पुरुषो दक्षिणे बाहौ योषिद्वामभुजे तथा ।  
धृत्वा कवचराजं तु राजत्वं लभते ध्रुवम् ॥ ७०-७१॥  
  
महापातककोटीश्च हत्वा राजत्वमालभेत् ।  
वने वृक्षतलेऽश्वत्थमूले स्थित्वा पठेद् यदि ॥ ७०-७२॥  
  
त्रिसन्ध्यं दशधा जप्त्वा शतधा वा सहस्रधा ।  
स भवेत् कल्पवृक्षेशो भूमीशो नात्र संशयः ॥ ७०-७३॥  
  
कोटिवर्षसहस्राणि चिरजीवी स योगिराट् ।  
महासिद्धो भवेद् धीमान् महापातकनाशकृत् ॥ ७०-७४॥  
  
मासार्धेन भवेद् योग्यो विप्रो गुणसमन्वितः ।  
वर्षैकेण क्षत्रियश्च वैश्यो वर्षचतुष्टये ॥ ७०-७५॥  
  
शूद्रो द्वादशवर्षेण योगी भवति पाठतः ।  
एवं महाफलं नित्यं कवचं यः पठेत् सुधीः ॥ ७०-७६॥  
  
भोगमोक्षौ करे तस्य किमन्यैर्बहुभाषितैः ॥ ७०-७७॥  
  
इति श्रीरुद्रयामले उत्तरतन्त्रे महातन्त्रोद्दीपने सिद्धमन्त्रप्रकरणे  
षट्चक्रप्रकाशे भैरवभैरवीसंवादे सदाशिवशाकिनीकवचफलादेशो  
नाम सप्ततितमः पटलः ॥ ७०॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
