+++
"Text title" = "shAntiprArthanA, A prayer for peace"
"File name" = "shAntiprArthanA.itx"
itxtitle = "shAntiprArthanA (bAlAsaparyAntargatam)"
engtitle = "shAntiprArthanA"
Category = "devii, devI, misc, dashamahAvidyA"
Location = "doc_devii"
Sublocation = "devii"
SubDeity = "dashamahAvidyA"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
"Description/comments" = "bAlAsaparyAntargatam"
"Latest update" = "June 3, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शान्तिप्रार्थना (बालासपर्यान्तर्गतम्)"

+++
  
 शान्तिप्रार्थना   
माऽहं ब्रह्म निराकुर्यां मा मा ब्रह्म निराकरोत् ।  
अनिराकरणं मेऽस्तु अनिराकरणं मम ॥ १॥  
  
स्वाविद्यैकनिबद्धोऽकरवं कर्माणि मुह्यमानः सन् ।  
दैवाद्विधूतबन्धः स्वात्मज्ञानान्मुनिः स्यां वा ॥ २॥  
  
मायावशेन सुप्तो मध्येऽपश्यं सहस्रशः स्वप्नान् ।  
देशिकवचः प्रबुद्धो दीव्येयं मोदवारिधौ किं वा ॥ ३॥  
  
जनिविपरीतक्रमतो बुद्ध्या प्रविलाप्य पञ्चभूतानि ।  
परिशिष्टमात्मतत्त्वं पश्येयं वा मुनिः शान्तः ॥ ४॥  
  
जगदखिलमिदमसारं मायिकमेवेति मनसि मननेन ।  
पर्यटनपाटिताशः प्रगलितमदमत्सरः स्यां वा ॥ ५॥  
  
त्वमहमभिमानविहीनो मोदितनानाजनाचारः ।  
बालाचरितः स्यां वा विमलसुखाम्भोनिधौ मग्नः ॥ ६॥  
  
अवधूतकर्मजालो जडबधिरान्धोपमाचारः ।  
आत्मारामो यतवागकुतश्चनवसतिरासीय ॥ ७॥  
  
चपलं मनःकुरङ्गं चारु निगृह्णन्विमर्शवागुरया ।  
निगमारण्यविहारश्रान्तं शान्तं विदध्यां वा ॥ ८॥  
  
सन्त्यज्य शास्त्रवार्ताः संव्यवहारं च लौकिकं त्यक्त्वा ।  
अन्तरनुसन्दधन्मनुं ते स्यां वा निष्कम्पदीपवद्योगी ॥ ९॥  
  
जात्यभिमानविहीनो जन्तुषु सर्वत्र पूर्णतां पश्यन् ।  
भूतं भावि च न विदन् निर्मृष्टाशेषविषयेहः ॥ १०॥  
  
त्यजतश्च न सम्पन्नं नासम्पन्नं च वाञ्छतः क्वापि ।  
तृप्तिमनुत्तमसीमां लब्धवतः किं लभेय पदम् ॥ ११॥  
  
इति शान्तिप्रार्थना समाप्ता ।  
  
Proofread by PSA Easwaran psaeaswaran at gmail.com  
  
  
