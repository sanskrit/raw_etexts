+++
"Text title" = "shrItripurasundarIsAnnidhyastavaH"
"File name" = "tripurasundarIsAnnidhyastava.itx"
itxtitle = "tripurasundarIsAnnidhyastavaH"
engtitle = "tripurasundarIsAnnidhyastavaH"
Category = "devii, dashamahAvidyA, stotra, devI"
Location = "doc_devii"
Sublocation = "devii"
SubDeity = "dashamahAvidyA"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "Pankaj Dubey dr.pankaj.dubey at gmail.com"
"Proofread by" = "Pankaj Dubey dr.pankaj.dubey at gmail.com"
Indexextra = "(Hindi)"
"Latest update" = "April 15, 2015"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "त्रिपुरसुन्दरीसान्निध्यस्तवः"

+++
  
 श्रीत्रिपुरसुन्दरी सान्निध्यस्तवः   
               ॥ क॥  
  
कल्प-भानु समान-भास्वर-धाम-लोचन-गोचरम्  
        किं किमित्यति-विस्मिते मयि पश्यतीह समागताम् ।  
काल-कुन्तल-भार-निर्जित-नील-मेघ-कुलां पुरः  
        चक्र-राज-निवासिनीं त्रिपुरेश्वरीमवलोकये ॥ १॥  
  
               ॥ ए॥  
  
एक-दन्त-षडाननादिभिरावृतां जगदीश्वरीम्  
        एनसां परि-पन्थिनिमहमेक-भक्ति-मदर्चिताम् ।  
एक-हीन-शतेषु जन्मसु सञ्चितात् सुकृतादिमाम्  
        चक्र-राज-निवासिनीं त्रिपुरेश्वरीमवलोकये ॥ २॥  
  
               ॥ ई॥  
  
ईदृशीति च वेद-कुन्तल-वाग्भिरप्य निरूपिताम्  
        ईश-पङ्जज-नाभ-सृष्टि-कृदादि-वन्द्य-पदाम्बुजाम् ।  
ईक्षणान्त-निरीक्षणेन मदिष्टदां पुरतोऽधुना  
        चक्र-राज-निवासिनीं त्रिपुरेश्वरीमवलोकये ॥ ३॥  
  
               ॥ ल॥  
  
लक्षणोज्जवल-हार-शोभि-पयोधर-द्वय-कैतवात्  
        लीलयैव दया-रस-स्रवदुज्ज्वलत्-कलशान्विताम् ।  
लाक्षयाङ्कित-पादपाति-मिलिन्द-सन्ततिमग्रतः,  
        चक्र-राज-निवासिनीं त्रिपुरेश्वरीमवलोकये ॥ ४॥  
  
               ॥ ह्रीं॥  
  
ह्रीमिति प्रति-वासरं जप-सुस्थिरोऽहमुदारया  
        योगि-मार्ग-निरूढयैक्य-सुभावनां गतया धिया ।  
वत्स ! हर्षमवाप्त-वत्यहमित्युदार-गिरं पुरः  
        चक्र-राज-निवासिनीं त्रिपुरेश्वरीमवलोकये  ॥ ५॥  
  
               ॥ ह॥  
  
हंस-वृन्दमलक्तकारुण-पाद-पङ्कज-नुपुर-  
        क्वाण-मोहितमादरादनु-धावितं मृदु शृण्वतीम् ।  
हंस-मन्त्र-महार्थ-तत्त्व-मयीं पुरो मम भाग्यतः  
        चक्र-राज-निवासिनीं त्रिपुरेश्वरीमवलोकये  ॥ ६॥  
  
               ॥ स॥  
  
सङ्गतं जलमभ्र-वृन्द-समुद्भवं धरणी- धराद्  
        धारया वहदञ्जसा भ्रममाप्य सैकत-निर्गतम् ।  
एवमादि-महेन्द्र-जाल-सुकोविदां पुरतोऽधुना  
        चक्र-राज-निवासिनीं त्रिपुरेश्वरीमवलोकये  ॥ ७॥  
  
               ॥ क॥  
  
कम्बु- सुन्दर-कन्धरां कच-वृन्द-निर्जित-वारिदाम्  
        कण्ठ-देश-लसत् -सुमङ्गल-हेम-सूत्र-विराजिताम् ।  
कादि-मन्त्रमुपासतां सकलेष्टदां मम सन्निधौ,  
        चक्र-राज-निवासिनीं त्रिपुरेश्वरीमहमाश्रये ॥ ८॥  
  
               ॥ ह॥  
  
हस्त-पद्म-लसत्-त्रिखण्ड-समुद्रिकामहमद्रिजाम्  
        हस्ति-कृत्ति-परीत-कार्मुक-वल्लरी-सम-चिल्लिकाम् ।  
हर्यज-स्तुत-वैभवां भव-कामिनीं मम भाग्यतः  
        चक्र-राज-निवासिनीं त्रिपुरेश्वरीमहमाश्रये  ॥ ९॥  
  
               ॥ ल॥  
  
लक्षणोल्लसदङ्ग-कान्ति-झरी-निराकृत-विद्युतम्  
        लास्य-लोल-सुवर्ण-कुण्डल-मण्डितां जगदम्बिकाम् ।  
लीलयाऽखिल-सृष्टि-पालन-कर्षणादि-वितन्वतीम्  
        चक्र-राज-निवासिनीं त्रिपुरेश्वरीमहमाश्रये ॥ १०॥  
  
               ॥ ह्रीं॥  
  
ह्रींमिति त्रिपुरा-मनु-स्थिर-चेतसा बहुधाऽर्चिताम्  
        हादि-मन्त्र-महाम्बु-जात-विराजमान-सुहंसिकाम् ।  
हेम-कुम्भ-घन-स्तनां चल-लोल-मौक्तिक-भूषणाम्  
        चक्र-राज-निवासिनीं त्रिपुरेश्वरीमहमाश्रये  ॥ ११॥  
  
               ॥ स॥  
  
सर्व-लोक-नमस्कृतां जित-शर्वरी-रमणाननाम्  
        शरव-देव-मनः - प्रियां नव-यौवनोन्मद-गर्विताम् ।  
सर्व-मङ्गल-विग्रहां मम पूर्व-जन्म-तपो-बलात्  
        चक्र-राज-निवासिनीं त्रिपुरेश्वरीमहमाश्रये ॥ १२॥  
  
               ॥ क॥  
  
कन्द-मूल-फलाशिभिर्बहु-योगिभिश्च गवेषिताम्  
        कुन्द-सुन्दर-दन्त-पंक्ति-विराजितामपराजिताम् ।  
कन्दमागम-वीरूधां सुर-सुन्दरीभिरिहागताम्  
        चक्र-राज-निवासिनीं त्रिपुरेश्वरीमहमाश्रये  ॥ १३॥  
  
               ॥ ल॥  
  
ल-त्रयाङ्कित-मन्त्र-राट्-समलंकृतां जगदम्बिकाम्  
        लोल-नील-सुकुन्तलावलि-निर्जितालि-कदम्बकाम् ।  
लोभ-मोह-विदारणीं करुणा-मयीमरुणां शिवाम्  
        चक्र-राज-निवासिनीं त्रिपुरेश्वरीमहमाश्रये ॥ १४॥  
  
               ॥ ह्रीं॥  
  
ह्रीं-पराख्य-महा-मनोरधि-देवतां भुवनेश्वरीम्  
        हृत्-सरोज-निवासिनीं हर-वल्लभां बहु-रूपिणीम् ।  
हार-कुण्डल-नूपुरादिभिरन्वितां पुरतोऽधुना  
        चक्र-राज-निवासिनीं त्रिपुरेश्वरीमहमाश्रये  ॥ १५॥  
  
               ॥ श्रीं॥  
  
श्रीं सु-पञ्च-दशाक्षरीमपि षोडषाक्षर-रूपिणीम्  
        श्री-सुधार्णव-मध्य-शोभि-सरोज-कानन-चन्द्निकाम् ।  
श्रीगुह-स्तुत-वैभवां पर-देवतां मम सन्निधौ  
        चक्र-राज-निवासिनीं त्रिपुरेश्वरीमहमाश्रये  ॥ १६॥  
  
॥ इति श्रीत्रिपुरसुन्दरी सान्निध्यस्तव सम्पूर्णा ॥  
  
  
Encoded and proofread by Pankaj Dubey dr.pankaj.dubey at gmail.com  
  
