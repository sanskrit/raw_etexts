---
Category: tantra, devii, devI
File name: akulviiratantra.itx
Language: Sanskrit
Latest update: January 5,2005
Location: doc_devii
Proofread by: Mike Magee
Send corrections to: 'Mike Magee Description-comments  : akulviiratantra'
Site access: https://sanskritdocuments.org
Subject: tantram
Sublocation: devii
Text title: akulviiratantra
Transliterated by: Michael Magee  1997 -  http://www.shivashakti.com/
engtitle: akulavIra tantram
itxtitle: akulavIra tantram
title: अकुलवीर तन्त्रम्

---
  
 अकुलवीर तन्त्रम्   
  
श्रीमच्छन्दपादकेभ्यो नमः ।  
श्रीमीनसहजनन्दं स्वकीयाङ्गसमुद्भवम् ।  
सर्वमाधारगम्भीरमचलं व्यपकं परम् ।  
अथातः सम्प्रवयामि अकुलवीरं महद्भूतम् ।  
गुह्याद् गुह्यतरं गुह्यं सिद्धसद्भावसन्ततिः ॥ १॥  
  
अनग्रहाय लोकानां सिद्धनाथेन भाषितम् ।  
गोपनीयं प्रयत्नेन यदीच्छन् शाश्वतं पदम् ॥ २॥  
  
संसारार्णवमग्नातां भूतानां महदाश्रयम् ।  
यथा नदीनदाः सर्वे सागरे समुपागताः ॥ ३॥  
  
तथा अकुलवीरेषु सर्वधर्मा लयङ्गताः ।  
सर्वाधारमशेषस्य जगतः सर्वदा प्रभुः ॥ ४॥  
  
सहजानन्दं न विन्दन्ति सर्वधर्मसमासृताः ।  
अनानन्तमलैर्ग्रस्ता महामायान्धच्छदिताः ॥ ५॥  
  
शास्त्रजालेन सन्तुष्टा मोहितास्त्यजयन्तिताः (?) ।  
न विन्दन्ति पदं शान्तं कौलानां निष्कलं गुरुम् ॥ ६॥  
  
संवादयन्ति ये केचिन् न्यायवैशेषिकास्तथा ।  
बौधास्तु अरिहन्ता ये सोमसिद्धान्तवादिनः ॥ ७॥  
  
मीमांस पञ्चस्त्रोताश्च वामसिद्धान्तदक्षिणाः ।  
इतिहासपुराणञ्च भूततत्त्वन्तु गारुडम् ॥ ८॥  
  
एभिः शैवागमैः सर्वैः परोक्षञ्च क्रियान्विताइः ।  
सविकल्पसिद्धिर्सञ्चारन्तत् सर्वं पापबन्धवित् ॥ ९॥  
  
विकल्पबहुलाः सर्वैर्मिथ्यावादा निरर्थकाः ।  
न ते मुञ्चन्ति संसारे अकुलवीरविवर्जिताः ॥ १०॥  
  
सर्वज्ञं सर्वमासृत्य सर्वतो हितलक्षणम् ।  
सर्वेषां सिद्धिस्तत्रस्था सर्वसिद्धिञ्च तत्र वै ॥ ११॥  
  
यत्नासौ अकुलवीरो दृश्यते सर्वतोमुखम् ।  
तं विदित्वा परं रूपं मनो निश्चलतां व्रजेत् ॥ १२॥  
  
शब्दरूपरसस्पर्शगन्धञ्चैवात्र पञ्चमम् ।  
सर्वभावाश्च तत्रैव प्रलीणाः प्रलयं गताः ॥ १३॥  
  
भावाभावविनिर्मुक्त उदयास्तमनवर्जितः ।  
स्वभावमतिमतं शान्तं मनो यस्य मनोमयम् ॥ १४॥  
  
अकुलवीरमिति ख्यातं सर्वाधारपापरम् ।  
नाधारलक्षभेदन्तु न नादगोचरे पठेत् ॥ १५॥  
  
हृदि स्थाने न वक्त्रे च घण्टिका तालरन्ध्रके ।  
न इडा पिङ्गला शान्ता न चास्तीति गमागमे ॥ १६॥  
  
न नाभिचक्रकण्ठे च न शिरे नैव मस्तके ।  
तथा चक्षुरुन्मीलने च न नासाग्रनिरीक्षणे ॥ १७॥  
  
न पूरककुम्भके तत्र रेचके [च] तथा पुनः ।  
न बिन्दुभेदके ग्रन्थौ ललाटे न तु वह्निके ॥ १८॥  
  
प्रवेशनिर्गमे नैव नावाहनविसर्जनम् ।  
न करणैर्नासनं मुद्रैर्नमासे भिन्नतालुके ॥ १९॥  
  
न निरोधो न चोद्धारो नातीतां चालनं न हि ।  
न प्रेर्यप्रेरकञ्चैव न स्थानन्नैव चश्रयम् ॥ २०॥  
  
न चात्मनैव तद् ग्राह्यं ग्राह्यातीतपदं भवेत् ।  
एतत् पक्षविर्निर्मुक्तं हेतुदृष्टान्तवर्जितम् ॥ २१॥  
  
न दूरे न च वै निकटे न भरितो न च रिक्तकः ।  
न उन्नोन सोऽधिक एभिः पक्षैर्विवर्जितम् ॥ २२॥  
  
यश्च विंशात्मको ह्येष पुद्गल नास्ति यत्र वै ।  
यत्र लक्षं न विद्येत अकुलवीर स उच्च्यते ॥ २३॥  
  
यस्यैवं संशितं कऽश्चित् समरस संशितः ।  
स ब्रह्मा सो हरिश्चैशः स रुद्रो स च ईश्वरः ॥ २४॥  
  
स शिवः परमदेवः स सोमार्काग्निकस्तथा ।  
स च साङ्ख्यः पुराणाश्च अर्हन्तबुद्ध एव च ॥ २५॥  
  
स्वयं देवी स्वयं देवः स्वयं शिष्यः स्वयं गुरुः ।  
स्वयं ध्यानं स्वयं ध्याता स्वयं सर्वत्र देवता ॥ २६॥  
  
यादृशेन तु भावेन पुरुषो भावयेत् सदा ।  
तादृशां फलमाव्प्नोति नात्र कार्यविचारणात् ॥ २७॥  
  
अस्यैव हि हि नामानि पृथग्भूतानि योगिभिः ।  
अनाम तस्य गियन्ते भ्रान्तिज्ञानविमोहितैः ॥ २८॥  
  
धर्माधर्मसमाक्लिष्टाविकल्पतमश्छादिताः ।  
तेन मुञ्चन्ति संसारं नरकं योनिसङ्कुलम् ॥ २९॥  
  
अकुलवीरं महद्भूतं यदा पश्यन्ति सर्वगम् ।  
स बाह्याभ्यन्तरे नित्यं एकाकारं चराचरम् ॥ ३०॥  
  
निस्तरङ्गं निराभासं पदभेदविवर्जितम् ।  
सर्वावयवनिर्मुक्तं निर्लयं निर्वकारजम् ॥ ३१॥  
  
अदृष्टनिर्गुणं शान्तं तत्त्वातीतं निरञ्जनम् ।  
सर्वज्ञं परिपूर्णञ्च स्वभावश्चैवमक्षयम् ॥ ३२॥  
  
कार्यकारणनिर्मुक्तमचिन्त्यमनामयम् ।  
मायातीतं निरालम्बं व्यापकं सर्वतोमुखम् ॥ ३३॥  
  
समत्वं एकभूतञ्च ऊहापोहविवर्जितम् ।  
अकुलवीरं महद्भूतं अस्तिनास्तिविवर्जितम् ॥ ३४॥  
  
न मनो न च वै बुद्धिर्न चिन्ताचेतनादिकम् ।  
न कालः कलनाशक्तिर्न शिवो न च इन्द्रियः ॥ ३५॥  
  
न भूते गृह्यते सो हि न सुखं दुःखमेव च ।  
न रसो हि न सुखं दुःखमेव च ॥ ३६॥  
  
न रसो विरसश्चैव न कृतो न च जायते ।  
न च्छाय न च तापस्तु न शीतो न च उष्णवान् ॥ ३७॥  
  
न दृश्यते मन स्तत्र उदयास्तमनवर्जितम् ।  
न सीमा दृश्यते तत्र न च तिर्थ्यं न चहिवहि ॥ ३८॥  
  
अद्वैतमचलं शान्तं सङ्गदोषविवर्जितम् ।  
निराकुलं निर्विकल्पञ्च निबद्धञ्च मलक्षणम् ॥ ३९॥  
  
अनाथं सर्वनाथञ्च उन्मनां मदवर्जितम् ।  
अनिगृढमसन्धिञ्च स्थावरं जङ्गमेव च ॥ ४०॥  
  
ज्वलज्वलनभूम्या च आपोञ्चैव तथैव च ।  
सर्वं समरसं पूर्णं अकुलवीरन्तु केवलम् ॥ ४१॥  
  
यस्यैषा सम्।स्थिता मुक्तिः स मुक्तो भवबन्धनात् ।  
न तस्य मातापिता व बान्धवं न च देवता ॥ ४२॥  
  
न यज्ञं नोपवासञ्च न क्रिया वर्णभेदकम् ।  
त्यक्त्वा विकल्पस।घातं अकुलवीरलयं गताः ॥ ४३॥  
  
न जपो नार्चनं स्नानं न होमं नैव साधनम् ।  
अग्निप्रवेशनं नास्ति हेतन्तभृगु नोदनम् ॥ ४४॥  
  
नियमोऽपि न तस्यास्ति नोपवासो विधीयते ।  
पितृकार्यं न करोताति तीर्थयात्राव्रतानि च ॥ ४५॥  
  
धर्माधर्मफलं नास्ति न स्नानं नोदकक्रिया ।  
स्वयं त्यज सर्वकार्याणि लोकाचाराणि यानि च ॥ ४६॥  
  
समयाचारविचारञ्च कृतका बन्धकानि तु ।  
सङ्कल्पञ्च निकल्पञ्च ये चान्ये किल धर्मिणः ॥ ४७॥  
  
भवे योगी निराचारो पशुचारविवर्जितः ।  
सिद्धिश्चविविधाकार पाताले च रसायनम् ॥ ४८॥  
  
प्रत्यक्षञ्च या लब्धं न गृह्नीयात् कदाचन ।  
सर्वञ्च पाशजालञ्च अधोमार्गप्रदायकः ॥ ४९॥  
  
एतेषु मोचना नास्ति अकुलवीरविवर्जिताः ।  
यथा मृताः न जानन्ति स्वादं कटुमधुरस्य तु ॥ ५०॥  
  
तथा अकुलवीरन्तु न जानन्ति स्वभावगम् ।  
यथा मदिरा महान्तस्य कथितं नेवशकृते ॥ ५१॥  
  
रस्यपरमानन्दमतिगुह्यं सुगोपितम् ।  
लोकानां च हितार्थाय सिद्धनाथेन भाषितम् ॥ ५२॥  
  
निर्विकल्पं पदं शान्तं यत्र लीनं परापरम् ।  
मोक्षस्य तन्महास्थानं मन्त्ररूपविवर्जितम् ॥ ५३॥  
  
तत्रैव सृष्टिरूपेण पुनस्तत्र लयं गता ।  
किन्तेन बहुनोक्तेन सर्वबन्धविवर्जितम् ॥ ५४॥  
  
अकुलवीरं यदा लब्धं तदा किं कौलिकैः क्रमैः ।  
लभ्द्वा तु मोक्षसद्भावं अकुलवीरं महापहम् ॥५५॥  
  
कौलमार्गे द्वयो सन्ति कृतका सहजा तथा ।  
कुण्डलि कृतका ज्ञेया सहजा समरस स्थिता ॥ ५६॥  
  
प्रेर्यप्रेरकभावस्था कृतका साऽभिधीयते ।  
ततः स पातयेद् भूमै मुद्रामन्त्रैर्नियोगितैः ॥ ५७॥  
  
आहुते पतने चान्ये कर्णजापेन धूपकैः ।  
एतत् साध्यमिदं तत्त्वं एतद् ध्यानञ्च धारणा ॥ ५८॥  
  
अनेकैः कर्मसङ्घातैः नानामार्गविभावनैः ।  
विकल्पकललोल्लोया उद्भ्रान्ता भ्रान्तचेतसः ॥ ५९॥  
  
हृदि शोकेन सन्तप्ता व्यासङ्गाच्च महाभयैः ।  
हर्षविषादसम्पन्ना शोच्यमाना मुहुर्मुहुः ॥ ६०॥  
  
तावद्भ्रमन्ति संसारे कल्पाकल्पैर्भवार्णवैः ।  
दग्धबीजेषु सम्भूतिर्यथा नैव प्रजायते ॥ ६१॥  
  
मूलछिन्ने यथा वृक्षे न प्ररोहं विद्यते ।  
अकुलवीरगतं भिन्नं नानाभावानुबन्धनैः ॥ ६२॥  
  
न बध्यते यथा विमले रसं विप्रलयं गतम् ।  
तद्वदकुलवीरे च सत्त्वे भ्राभ्राख्य यद्गतः ॥ ६३॥  
  
तिमिरेण यथाच्छन्नमुदितार्कं न पश्यति ।  
अज्ञानमनस्तद्वद् भ्रान्तिजालविमोहिता ॥ ६४॥  
  
अकुले वीरे च सम्प्राप्ते सर्वमेतद्विनिश्यति ।  
दधिमधे यथा सर्पिः काष्ठे चाग्नि स्थितो यथा ॥ ६५॥  
  
पुष्पे गन्धस्तिले तैलं वृक्षे चाया समाश्रिता ।  
मद्यमध्ये यथानन्दं दीपे प्रभा समाश्रिता ॥ ६६॥  
  
पद्ममध्ये च कुण्डल्या अङ्गप्रत्यङ्गमेव च ।  
रक्तार्थाकुलवीरे च तत्सर्वं विनियोजितम् ॥ ६७॥  
  
भावाऽभावादिसम्।युक्तैः प्रत्ययैर्द्दृष्टिगोचरैः ।  
अकुलवीरं न जानन्ति कृतकैर्मोहितात्मनः ॥ ६८॥  
  
पाशजालनिबद्धाश्च महामायविमोहिताः ।  
न जानन्ति पदं शान्तमचिन्त्यं नित्यसम्भवः ॥ ६९॥  
  
सर्वव्यापिभावस्थं स्थानवर्णविवर्जितम् ।  
सर्वभूतस्थितं ह्येकमध्ययं धेयवर्जितम् ॥ ७०॥  
  
स च सर्वगतो भावः स्थिरे पूर्णो निरन्तरे ।  
तत्र मनो विलीनन्तु अचलं भवतन्मयम् ॥ ७१॥  
  
मनोवृद्धिस्तथा चिन्त्यं क्षिप्ता तन्मयतां गता ।  
यथा तिष्ठति तत्त्वस्थः शिवनिष्कलमव्यये ॥ ७२॥  
  
तदा तन्मयतां याति निर्मलं निश्चलं पदम् ।  
अकुलवीरं महद्भुतमेकवीरं च सर्वगम् ॥ ७३॥  
  
दुर्लभं सुरसिद्धानां योगिनीनाञ्च गोचरम् ।  
केचिद् वदन्तीदं धर्ममिदं शास्त्रमिदं तपः ॥ ७४॥  
  
अयं लोकमिमं स्वर्गमिदं साध्यमिदं फलम् ।  
इदं ज्ञानञ्च विज्ञानं शुद्धाशुद्धमिदं परम् ॥ ७५॥  
  
ज्ञेयञ्च तत्त्वकूटञ्च यत्र ध्यानञ्च धारणा ।  
तदासौ योगिनी ह्येकः नान्यस्तु हि द्वितीयकः ॥ ७६॥  
  
अनागतन्तु गतञ्चैव न हच्छेन्न च तिष्ठति ।  
न भूतं न भविष्यञ्च स्थितिप्रलयवर्जितम् ॥ ७७॥  
  
न चाहं प्रचितैर्दोषैः लिप्तते न कदाचन ।  
नाहं कश्चिन्न मे कश्चिन्न बद्धो न च बाधकः ॥ ७८॥  
  
न मुक्ति वै न च न मुक्तमे मोक्षस्य च स्पृहा ।  
गच्छंस्तिष्ठन् स्थपन् जाग्रद्भूञ्जानओ मैथुनेऽपि वा ॥ ७९॥  
  
भयदारिद्रशोकैश्च विविधैर्भक्षणैस्तथा ।  
चिकित्सा नैव कुर्वीत इन्द्रियार्थैः कदाचन ॥ ८०॥  
  
आचरेत् सर्ववर्णैस्तु न तु भक्ष्यं विचारयेत् ।  
एवं स चरते योगी यथारण्ये हुताशनः ॥ ८१॥  
  
पिण्डबधाञ्च नानास्ति अवस्था मुर्खवासनाम् ।  
सोमशून्यस्तथा वह्निप्राणायमवर्जितम् ॥ ८२॥  
  
अप्रमेयनिराभासं धारणाध्यानवर्जितम् ।  
येन जन्मसहस्राणि भक्त्या सम्पूजितो गुरुः ॥ ८३॥  
  
ते लभन्ति महाज्ञानं अकुलवीरन्तु मोक्षदम् ।  
योगिनीराकिणीचक्रे यस्य भक्तिः सुनिश्चला ॥ ८४॥  
  
अकुलवीरं महद्भूतं गम्भीरं गहनामयम् ।  
पिण्डातीतं यदा ज्ञेयमपिण्डं पिण्डवर्जितम् ॥ ८५॥  
  
पदव्यञ्जननिर्मुक्तं विमलं सततोदितम्।  
तल्लिने तन्मयात्मानं विन्दते श्वाश्वतं पदम् ॥ ८६॥  
  
चितातीतं भवेत् सो हि योगसंयोगवर्जितम् ।  
निर्वाणं वासनाहीनं तृप्तात्म च निरामयः ॥ ८७॥  
  
तेन लब्धा न सन्देहोऽमला मलच्छेदनाः ।  
तस्य प्रवर्त्तते क्षिप्तं तस्यैव सर्वसर्वगम् ॥ ८८॥  
  
वेदसिद्धान्तशास्त्राणि नानाविधानि शिखानि च ।  
तानि सर्वाणि मोहानि कायक्लेशैर्निरर्थकम् ॥ ८९॥  
  
विद्याहञ्ख़ारग्रस्तास्तु गर्विताः कुगतिं गताः ।  
अनर्थेन च सन्तुष्टा बहुग्रन्थार्थचिन्तकाः ॥ ९०॥  
  
अकुलवीरं न विन्दन्ति कृतकैर्मोहितामनः ।  
गर्वितानं कुतो ज्ञानं ग्रन्थकोटिशतैरपि ॥ ९१॥  
  
कर्पूरकुङ्कुमादीनां वस्त्रताम्बूलमेव च ।  
खरवद्भवति तद्भारं सर्वं तस्य निरर्थकम् ।  
अकुलवीरञ्च देहस्थं यदा पश्यति सर्वगम् ॥ ९२॥  
  
धर्माधर्मफलं नास्ति नोदकं तीर्थसेवना ।  
न क्रिया सत्यश्चैवं वा कर्मकाण्डे न भावना ॥ ९३॥  
  
न तस्य कर्मकर्माणि लोकाचाराणि यानि च ।  
चरिताः समयाचारा जनैर्भ्रान्तिविमोहितैः ॥ ९४॥  
  
अकुलवीरं न जानन्ति किं विशिष्टं कुतः स्थितम् ।  
कृतका बन्धना लोके कल्पिताश्च कुपण्डितैः ॥ ९५॥  
  
सम्।कल्पविकल्पञ्च कलाकर्माणि यानि च ।  
सिद्धयो विविधा लोके पातालं च रसायनम् ॥ ९६॥  
  
प्रत्यक्षञ्च यदा लब्धं न विगृह्णीयात् कदाचन ।  
सर्वे ते पाशबद्धाश्च अधोमार्गप्रदायकाः ॥ ९७॥  
  
न चैतैर्मुक्तिः सम्।सारे अकुलं बीरवर्जिताः ।  
यथा मदिरमानन्दं कथितं नैव जायते ॥ ९८॥  
  
तद्वदकुलवीराख्यं स्वसम्।वेद्यनिरोपणम् ।  
न जानन्ति नरा मूढाः सारात् सारतरं परम् ॥ ९९॥  
  
तावद् भ्रान्तिविमुग्धात्मा यावत्तलं न विन्दति ।  
चितातीते यदा योगी स योगी योगचिन्तकः ॥ १००॥  
  
विरक्ता वासना यस्य तृप्तात्म च निरामयः ।  
तावद् भ्रमन्ति मोहात्मा नानाभावानुबन्धनैः ॥ १०१॥  
  
यावत् सममेकत्वं परमानन्दं न विन्दति ।  
मुर्खाणां च यथाशास्त्रं कुमारीसुरतिं यथा ॥ १०२॥  
  
अकुलवीरं विन्दन्ति कथ्यमानैः कुमारिकाः ।  
दिशवेशाविनिर्मुल्तं स्थानवर्णविवर्जितम् ॥ १०३॥  
  
निराकुलं निर्विकल्पं निर्गुणञ्च सुनिर्मलम् ।  
अनाथं सर्वनाथञ्च प्रमादोन्मादवर्जितम् ॥ १०४॥  
  
घननिविडनिसन्धिस्थावरे जङ्गमेषु च ।  
जले ज्वलने तथा पवने भूम्याकाशे तथैव च ॥ १०५॥  
  
सर्वत्र समरसं भरितमकुलवीरन्तु केवलम् ।  
न ज्ञातं येन देहस्थं स मुक्तः सर्वबन्धनात् ॥ १०६॥  
  
न तस्य क्रियाबन्धेन न वेद्यं न च वेदना ।  
न यज्ञो नोपवासश्च न चर्या न क्रियोदयः ॥ १०७॥  
  
न वर्णो वर्णभेदश्च अकुलवीरं यदागतम् ।  
न जापो नार्चानग्नीनां न होमो नैव साधनम् ॥ १०८॥  
  
नाग्निप्रवेशनन्तस्य मन्त्रपूजाचरणोदकम् ।  
नियमाश्च न तस्यास्ति क्षेत्रपीठे च सेवनैः ॥ १०९॥  
  
न क्रिया नार्चनाकाद्यैर्न तीर्थानि व्रतानि च ।  
निरालम्बपदं शान्तं तथातीतं निरञ्जनम् ॥ ११०॥  
  
सर्वज्ञपरिपूर्णञ्च स्वभावेन विलक्ष्यते ।  
कार्यकारणनिर्मुक्तमचिन्तितञ्च अनामयम् ॥ १११॥  
  
मायातीतं निरालम्बं व्यापकं सर्वतोमुखम् ।  
स्वदेहे संस्थितं शान्तमकुलवीरं तदुच्यते ॥ ११२॥  
  
समस्तमेकदाभूतं द्वैताभावविवर्जितम् ।  
अकुलवीरं महद्भूतमस्तिनास्तिविवर्जितम् ॥ ११३॥  
  
मनोबुद्धिचित्तस्तचित्ता नैव स्वचेतना ।  
न कालकलना चैव न शक्तिश्च न चेन्द्रियः ॥ ११४॥  
  
न भूते गृह्यते सो हि न दुःखं सुखमेव च ।  
न रसोऽधिरसश्चैव कृतकं नैव कारकम् ॥ ११५॥  
  
न च्छाया नातपो वह्निर्न च शीतोष्णववेदना ।  
न दिनं रात्रिमित्युक्तमुदयास्तमनवर्जितम् ॥ ११६॥  
  
न मनो दृश्यते तत्र नोर्द्ध्वमध्यं च ज्ञायते ।  
अक्षोभ्यमचलं शान्तमीदृशं तत्त्वनिर्णयम् ॥ ११७॥  
  
यादृशेन तु भावेन पुरुषो भावयेत् सदा ।  
तादृशं फलमाप्नोति नात्र कार्यविचारणात् ॥ ११८॥  
  
एवञ्च कुलसद्भावमवाच्यं परमामृतम् ।  
अगम्यं गम्यते कस्माद् भ्रान्तिज्ञानविहोहिताः ॥ ११९॥  
  
न दूरे न निकटे चैव प्रत्यक्षं न परोक्षता ।  
न भरितो न रिक्तो वा निपुणो नापि चाधिकः ॥ १२०॥  
  
एतत्पक्षविनिर्मुक्तो हेतुदृष्टान्तवर्जितः ।  
कृतकैर्मोहिता मूढाः कर्मकाण्डरतास्तु ये ॥ १२१॥  
  
न तेषां मुक्तिः संसारे नरके योनिसङ्कुले ।  
अकुलवीरं महद्भूतं यदा पश्यति सर्वगम् ॥ १२२॥  
  
सबाह्याभ्यन्तरैकत्वं सर्वत्रैव व्यवस्थितम् ।  
निस्तरङ्गं निराभासं पदच्छेदविवर्जितम् ॥ १२३।  
सर्वावयवनिर्मुक्तं निर्विकारञ्च निर्मलम् ।  
अदृश्यं निर्गुणं नित्यं निर्णिरोधञ्च निश्चलम् ॥ १२४॥  
  
न ध्यानं धारणा नैव न स्थानं वर्णमेव च ।  
न रेचकं पूरकञ्चैव नरोद्घातञ्च कुम्भकम् ॥ १२५॥  
  
न चान्तमादिमध्यस्थं न सतो वृद्धिरेव च ।  
ग्राह्यग्राहकनिर्मुक्तग्रन्थातीतञ्च यद्भवेत् ॥ १२६॥  
  
एतैः सर्वैर्विनिर्मुक्तं हेतुदृष्टान्तवर्जितम् ।  
सबाह्याभ्यन्तरैकत्वं सर्वत्रैव व्यवस्थितम् ॥ १२७॥  
  
समरसानन्द्ररूपेण एकाकारं चराचरे ।  
ये च ज्ञातं स्वदेहस्थमकुलवीरं महद्भूतम् ॥ १२८॥  
  
यस्या वशं स्थितः कश्चित् समरसं रससंस्थितम् ।  
स ब्रह्मा स हरिश्चैव स रुद्रञ्चैवेश्वरस्तथा ॥ १२९॥  
  
स शिवः शाश्वतो देवः स च सोमार्कशङ्करः ।  
स विशाख्यो मयुराक्षो अर्हन्तो बुधमेव च ॥ १३०॥  
  
स्वयं देवि स्वयं देवः स्वयं शिष्यः स्वयं गुरुः ।  
स्वयं ध्यानं स्वयं ध्याता स्वयं सर्वेश्वरो गुरुः ॥ १३१॥  
  
सर्वज्ञः सर्वमासृत्य सर्वतो हितलक्षणः ।  
सर्वयोगिनी तत्रस्था सर्वे सिद्धाश्च तत्र वै ॥ १३२॥  
  
सर्वं सर्वा^र्थकं चैव सर्वज्ञानश्च तत्र वै ।  
यथासौ महार्थञ्च अकुलवीरमिति स्मृतम् ॥ १३३॥  
  
शब्दः स्पर्शो रसो रूपं गन्धो वद्याणिपम च ।  
सर्वे भीराश्च तत्रैव ये प्रलीनाः प्रलयं गताः ॥ १३४॥  
  
नाधारे ध्येयलक्ष्ये च न नादगोचरे परे ।  
न हृदि नाभिकण्ठे वा वक्त्रे घण्टिकरन्ध्रयोः ॥ १३५॥  
  
न इडा पिङ्गला चैव सुष्मण च गमागमैः ।  
न नाभिचक्रे कण्ठे च न शिरे बिन्दुके तथा ॥ १३६॥  
  
चक्षुकर्णोन्मीलनं नैवं नासिकाग्रनिरीक्षणे ।  
न पूरके कुम्भके चैव रेचके च तथा पुनः ॥ १३७॥  
  
न बिन्दुभेदग्रन्थौ च ललाटे न च चन्द्रमाः ।  
प्रवेशे निर्गमे चैव शिखा ऊर्द्ध्वे न बिन्दुके ॥ १३८॥  
  
न करैर्न सरैर्मुद्रैः नाकाशो वायुमण्डले ।  
न चापे चन्द्रसूर्ये च भावाभावे समागमे ॥ १३९॥  
  
अनौपम्यं निरालम्बं पक्षापक्षविवर्जितम् ।  
अज्ञानमलग्रस्तात्मा महामायविमोहिताः ॥ १४०॥  
  
शास्त्रार्थेन विमुढात्मा मोहिता विदुषो जनाः ।  
न विदन्ति पदं शान्तं कैवल्यं निश्क्रियं गुरुम् ॥ १४१॥  
  
सङ्ख्यादयश्च ये केचित् न्यायवैशेषिकास्तथा ।  
बौद्धारहन्ताश्च ये केचित् सोमसिद्धान्तदक्षिणाः ॥ १४२॥  
  
मीमांसा पञ्चरात्रञ्च वामदक्षिणकौलिकाः ।  
इतिहासपुराणानि भूततत्त्वञ्च गारुडम् ॥ १४३॥  
  
एते चैव समाः सर्वे केचित् वाऽपि क्रियान्विताः ।  
विकल्पसिद्धिदाः सर्वे तद्विदुर्न च पण्डिताः ॥ १४४॥  
  
विकल्पबहलाः सर्वे मिथ्यावादनिरर्थकाः ।  
न ते मुच्यन्ति संसारे अकुलवीरविवर्जिताः ॥ १४५॥  
  
यानि कानि च स्थानानि गिरिर्नगरसागरम् ।  
सर्वत्र संस्थितं नित्यं स्थावरे जङ्गमेषु च ॥ १४६॥  
  
पञ्चभूतात्मकं सर्वे यत् किञ्चित् सचराचरम् ।  
शिवाद्यदेवपर्यन्तं सर्वं तत्रैव संस्थितम् ॥ १४७॥  
  
ईदृशं योगिनं दृष्ट्वा उपसर्पन्ति ये नराः ।  
गन्दैः पुष्पैश्च धूपैश्च खानपानादिभक्षणैः ॥ १४८॥  
  
तर्पयन्ति च ये भक्तास्त्रिविधैश्चैवान्तरात्मना ।  
तेऽपि बन्दैः प्रमुच्यन्ति मुक्तिमार्गी न काड्क्षिणः ॥ १४९॥  
  
ब्रहेन्द्रविष्णुरुद्रञ्च अरहन्ता बुद्धमेव च ।  
विषाख्यो मयूराक्ष ये च ऋषयस्तपोधनाः ॥ १५०॥  
  
देवादिभो नरेन्द्राश्च ये चान्ये मोक्षकाङ्क्षिणः ।  
ते सर्वे मोक्षमिच्छन्ति अकुलवीरन्तु मोक्षदम् ॥ १५१॥  
  
अथान्यं सम्प्रवक्ष्यामि भिन्नावस्थां स्वभागः ।  
पूर्वं यदुक्ता सर्वे अन्वयमार्गे त्वकौलिके ॥ १५२॥  
  
 * * * * * * * * * *  
 * * * * * * *  नात्र संशयः ॥ १५३॥  
  
न जरास्तेषां न मृत्युश्च न शोको दुःखमेव च ।  
सर्वव्याधिहरश्चैव न पुनर्भवसम्भवः ॥ १५४॥  
  
अकुलवीरं स्थितं दिव्यं सिद्धनाथप्रसादतः ।  
सर्वतः सर्वदा शुद्धः सर्वतः सर्वदा प्रभुः ॥ १५५॥  
  
इति मच्छेन्द्रपादावतारिते कामरूपिस्थाने  
योगिनीप्रसादाल्लब्धं अकुलवीरं समाप्तम् ।  
  
Encoded by Mike Magee ac70@cityscape.co.uk  
  
