+++
"Text title" = "gangAShTakam kAlidAsavirachitaM"
"File name" = "gangAShTakamkAlidAsa2.itx"
itxtitle = "gaNgAShTakam (kAlidAsakRitam 2)"
engtitle = "gaNgAShTakam by Kalidasa"
Category = "aShTaka, devii, nadI, kAlidAsa, devI"
Location = "doc_devii"
Sublocation = "devii"
SubDeity = "nadI"
Author = "Kalidas"
Language = "Sanskrit"
Subject = "philosophy/hinduism/religion"
"Transliterated by" = "Dinesh Agarwal  dinesh.garghouse at gmail.com"
"Proofread by" = "Dinesh Agarwal  dinesh.garghouse at gmail.com"
"Latest update" = "May 4, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "गण्गाष्टकम् (कालिदासकृइतम् २)"

+++
  
 गङ्गाष्टकम् २ कालिदासकृतम्   
  
श्रीगणेशाय नमः ॥  
  
कत्यक्षीणि करोटयः कति कति द्वीपिद्विपानां त्वचः  
काकोलाः कति पन्नगाः कति सुधाधाम्नश्च खण्डा कति ।  
किं च त्वं च कति त्रिलोकजननित्वद्वारिपूरोदरे  
मज्जज्जन्तुकदम्बकं समुदयत्येकैकमादाय यत् ॥ १॥  
  
देवि त्वत्पुलिनाङ्गणे स्थितिजुषां निर्मानिनां ज्ञानिनां  
स्वल्पाहारनिबद्धशुद्धवपुषां तार्णं गृहं श्रेयसे ।  
नान्यत्र क्षितिमण्डलेश्वरशतैः संरक्षितो भूपतेः  
प्रासादो ललनागणैरधिगतो भोगीन्द्रभोगोन्नतः ॥ २॥  
  
तत्तत्तीर्थगतैः कदर्थनशतैः किं तैरनर्थाश्रितै-  
र्ज्योतिष्टोममुखैः किमीशविमुखैर्यज्ञैरवज्ञाद्दतै ।  
  
सूते केशववासवादिविबुधागाराभिरामां श्रियं गङ्गे  
देवि भवत्तटे यदि कुटीवासः प्रयासं विना ॥ ३॥  
  
गङ्गातीरमुपेत्य शीतलशिलामालम्ब्य हेमाचलीं  
यैराकर्णि कुतूहलाकुलतया कल्लोलकोलाहलः ।  
ते शृण्वन्ति सुपर्वपर्वतशिलासिंहासनाध्यासनाः  
सङ्गीतागमशुद्धसिद्धरमणीमंजीरधीरध्वनिम् ॥ ४॥  
  
दूरं गच्छ सकच्छगं च भवतो नालोकयामो  
मुखं रे पाराक वराक साकमितरैर्नाकप्रदैर्गम्यताम् ।  
सद्यः प्रोद्यतमन्दमारुतरजःप्राप्ता  कपोलस्थले  
गङ्गाम्भःकणिका विमुक्तगणिकासङ्गाय सम्भाव्यते ॥ ५॥  
  
विष्णोः सङ्गतिकारिणी हरजटाजूटाटवीचारिणी  
प्रायश्चित्तनिवारिणी जलकणैः पुण्यौधविस्तारिणी ।  
भूभृत्कन्दरदारिणी निजजले मज्जज्जनोत्तारिणी  
श्रेयः स्वर्गविहारिणी विजयते गङ्गा मनोहारिणी ॥ ६॥  
  
वाचालं विकलं खलं श्रितमलं कामाकुलं व्याकुलं  
चाण्डालं तरलं निपीतगरलं दोषाविलं चाखिलम् ।  
कुम्भीपाकगतं तमन्तककरादाकृष्य कस्तारयेन्-  
मातर्जह्नुनरेन्द्रनन्दिनि तव स्वल्पोदबिन्दुं विना ॥ ७॥  
  
श्लेषमश्लेषणयानलेऽमृतबिले शाकाकुले व्याकुले  
कण्ठे घर्घरघोषनादमलिने काये च सम्मीलति ।  
यां ध्यायन्न्पि भारभङ्गुरतरां प्राप्नोति मुक्तिं नरः  
स्नातुश्वेतसि जाह्न्वी निवसतां संसारसन्तापहृत् ॥ ८॥  
  
इति श्रीमत्कालिदासविरचितं गङ्गाष्टकस्तोत्रं सम्पूर्णम् ॥   
  
  
  
  
  
Encoded and proofread by Dinesh Agarwal  dinesh.garghouse at gmail.com  
  
  
