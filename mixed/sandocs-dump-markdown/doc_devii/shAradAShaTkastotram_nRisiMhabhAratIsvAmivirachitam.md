+++
"Text title" = "shAradAShaTkastotram"
"File name" = "shAradAShaTkastotram.itx"
itxtitle = "shAradAShaTkastotram (nRisiMhabhAratIsvAmivirachitam)"
engtitle = "shAradAShaTkastotram"
Category = "ShaTkam, devii, sarasvatI, nRisiMhabhAratIsvAmi, devI"
Location = "doc_devii"
Sublocation = "devii"
SubDeity = "sarasvatI"
Author = "nRisiMhabhAratIsvAmi"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
Description-comments = "Brihatstotraratnakara 2, Narayana Ram Acharya, Nirnayasagar, stotrasankhyA 225-425"
"Latest update" = "February 10, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शारदाषट्कस्तोत्रम् (नृइसिंहभारतीस्वामिविरचितम्)"

+++
  
 शारदाषट्कस्तोत्रम्   
  
श्रीगणेशाय नमः ॥  
  
वेदाभ्यासजडोऽपि यत्करसरोजातग्रहात्पद्मभूश्चित्रं  
विश्वमिदं तनोति विविधं वीतक्रियं सक्रियम् ।  
तां तुङ्गातटवाससक्तहृदयां श्रीचक्रराजालयां  
श्रीमच्छङ्करदेशिकेन्द्रविनुतां श्रीशारदाम्बां भजे ॥ १॥  
  
यः कश्चिद्बुद्धिहीनोऽन्यविदितनमनध्यानपूजाविधानः  
कुर्याद्यद्यम्ब सेवां तव पदसरसीजातसेवारतस्य ।  
चित्रं तस्यास्यमध्यात्प्रसरति कविता वाहिनीवामराणां  
सालङ्कारा सुवर्णा सरसपदयुता यत्नलेशं विनैव ॥ २॥  
  
सेवापूजानमनविधयः सन्तु दूरे नितान्तं  
कादाचित्का स्मृतिरपि पदाम्भोजयुग्मस्य तेऽम्ब ।  
मूकं रङ्कं कलयति सुराचार्यमिन्द्रं च वाचा  
लक्ष्म्या लोको न च कलयते तां कलेः किं हि दौःस्थ्यम् ॥ ३॥  
  
दृष्ट्वा त्वत्पादपङ्केरुहनमनविधावुद्यतान्भक्तलोकान्  
दूरं गच्छन्ति रोगा हरिमिव हरिणा वीक्ष्य तद्वत्सुदूरम् ।  
कालः कुत्रापि लीनो भवति दिनकरे प्रोद्यमाने तमोवत्  
सौख्यं चायुर्यथाब्जं विकसति वचसां देवि शृङ्गाद्रिवासे ॥ ४॥  
  
त्वत्पादाबुजपूजनाप्तहृदयाम्भोजातशुद्धिर्जनः  
स्वर्गं रौरवमेव वेत्ति कमलानाथास्पदं दुःखदम् ।  
कारागारमवैति चन्द्रनगरं वाग्देवि किं वर्णनैर्दृश्यं  
सर्वमुदीक्षते स हि पुना रज्जूरगाद्यैः समम् ॥ ५॥  
  
त्वत्पादाम्बुरुहं हृदाख्यसरसि स्याद्रूढमूलं यदा  
वक्त्राब्जे त्वमिवाम्ब पद्मनिलया तिष्ठेद्गृहे निश्चला ।  
कीर्तिर्यास्यति दिक्तटानपि नृपैः सम्पूजिता स्यात्तदा  
वादे सर्वनयेष्वपि प्रतिभटान्दूरे करोत्येव हि ॥ ६॥  
  
इति श्रीजगद्गुरुनृसिंहभारतीस्वामिविरचितं शारदाषट्कस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
