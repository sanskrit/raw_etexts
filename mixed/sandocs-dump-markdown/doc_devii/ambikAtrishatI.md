+++
"Text title" = "ambikA trishati"
"File name" = "ambikA300.itx"
itxtitle = "ambikAtrishatI"
engtitle = "ambikAtrishatI"
Category = "shatI, devii, pArvatI, devI, trishatI"
Location = "doc_devii"
Sublocation = "devii"
SubDeity = "pArvatI"
Author = "Gangadharamakhin"
Language = "Sanskrit"
Subject = "hinduism/religion"
"Transliterated by" = "Sridhar  Seshagiri seshagir at engineering.sdsu.edu"
"Proofread by" = "Sridhar  Seshagiri seshagir at engineering.sdsu.edu"
"Latest update" = "July 14, 2003"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "अम्बिकात्रिशती"

+++
  
 अम्बिकात्रिशती   
  
गङ्गाधरमखिविरचिता ।  
परमाभरणं शंभोः पर्वतनाथस्य पुण्यपरिपाकः ।  
निजलोचनवीक्षणतो रक्षितलोकत्रयं च तद्रत्नम् ॥ १ ॥  
  
निगमान्तपरमविद्या दद्यादद्य प्रमोदमिह नमताम् ।  
निखिलचराचरचिन्मयरूपं रक्षाकरं च लोकानाम् ॥ २ ॥  
  
आदृतशिववामान्तामार्यामार्याभिमान्यमहिमानम् ।  
आगममौलिवतंसां वन्दे चिद्रूपकन्दलां जननीम् ॥ ३ ॥  
  
परमशिवभागधेयं सुरमुनिमनुजादिभिः सदा ध्येयम् ।  
यन्नाम कर्णपेयं पातु सदा वेदमौलिकामेयम् ॥ ४ ॥  
  
जयति तवाम्ब कटाक्षे को वा सेवेत कल्पभूमिरुहम् ।  
कामादिहानिदोऽसौ नमतां संपत्प्रदानकृतदीक्षः ॥ ५ ॥  
  
भुवनजननी पुरारेः महिषी भूषायितामृतमयूखा ।  
कलिकलुषितजनमेनं पातु सुधाकारमञ्जुलापाङ्गैः ॥ ६ ॥  
  
निखिलनिगमान्तवेद्या विद्या परमा पुरारिसर्वस्वम् ।  
यमपाशभीतमेनं रक्षतु जनमेनमद्रिपतिकन्या ॥ ७ ॥  
  
धुतपदनतजनपापा परचिद्रूपाप्रेमयनिजरूपा ।  
शशिमौलिभागधेयं जयति नगेशानकन्यका मान्या ॥ ८ ॥  
  
तव भूधरेन्द्रतनये पादाब्जं निगमदीर्घिकाफुल्लम् ।  
उत्तंसयन्ति पुरुषा धन्याः केचित् त एव सुरमान्याः ॥ ९ ॥  
  
शतमखनीलमणीनां प्रभयाच्छुरिता तवाक्षियुगलश्रीः ।  
तारकविभेदिवाहं नृत्तोन्मुखमातनोति शरदि पथि ॥ १० ॥  
  
कुवलयसंपत्प्रदमिह विलोचनं मातरचलतनये ते ।  
मम मानसं तु चन्द्रं कलयति तापप्रशान्तिदं समये ॥ ११ ॥  
  
निजगतिजितकादम्बामम्बामम्भोजलोचनां वन्दे ।  
संभावयति महेशो यां किल कालेषु हृद्यनव्यरसैः ॥ १२ ॥  
  
ललितगुणरत्नभूषापेटी शुकमान्यनैजवाग्धाटी ।  
आश्रितकदम्बवाटी जयति परानन्दजातपरिपाटी ॥ १३ ॥  
  
कुसुमशरवैरिकान्ता कान्तालकभारललिताफालान्ता ।  
निखिलनिगमान्तसारा सा रजति शंभुभाग्यधारा हि ॥ १४ ॥  
  
करकमलकलितचापे परमानन्दैककन्दले शंभोः ।  
कनकमणिललितकण्ठे त्वामेवाहं भजामि परवृत्त्यै ॥ १५ ॥  
  
चिन्तितफलदे पुंसां प्रबलतरामोदकन्दले शंभोः ।  
पुण्यानां परिपाकं त्वत्पदपद्मं प्रफुल्लमिह चित्ते ॥ १६ ॥  
  
निजमौलिलसनशशिकरविलासिधम्मिल्लकुवलयामोदैः ।  
ततमधुकरगीतीनां दम्भादम्ब त्वदीयवाग्रक्षा ॥ १७ ॥  
  
ललितकुटिलालकान्ता कान्ता शंभोरमेयविभवान्ता ।  
संपदमिह नस्तनुते कुलभूधरनाथभाग्यपरिणामः ॥ १८ ॥  
  
जनताचिरतरविरचितसुचरितपरिपाकरूपममरेड्यम् ।  
कुसुमशरवैरिभाग्यं लसतु कलिक्षोभहानये मनसि ॥ १९ ॥  
  
विनतालिविभवदा ते कटाक्षधारा विभाति लोकाम्ब ।  
कुसुमशरशास्त्रसिद्धिप्रदा गिरीशस्य योगिहृद्दीपा ॥ २० ॥  
  
नित्यकुमारी काले कापि पयोजासनादिनुतितुष्टा ।  
शितिकण्ठभाग्यरक्षासूत्रं तनुते स्ववैभवैर्हृद्यैः ॥ २१ ॥  
  
निखिलनिगमान्तसारं यावद्रूपं मदम्ब पश्यामि ।  
सा तु नियमितदूतगणो दूरे यात्यमितकोपकोपकोऽपि यमः ॥ २२ ॥  
  
शिववामभागभूषा काचिद् योषा नतालिकृतभाषा ।  
ताटङ्करत्नभूषारुचिभरकाषायितात्ममुखवेषा ॥ २३ ॥  
  
वाणीशविनुतमहिमा परमा च कला सतां समाराध्या ।  
हिमभूधरवरकन्या कृतभूसुरसौख्यसंपदारान्मे ॥ २४ ॥  
  
शिथिलितभवभीतिततिं भूधरकन्यामहं सदोपास्याम् ।  
आनन्दाद्वैतकलां भजे कलिक्षोभहानये निभृतम् ॥ २५ ॥  
  
नवरत्नखचितभूषाततिभानीराजिताखिलाङ्गीं ताम् ।  
कामपि कलामुपासे सततानन्दैककन्दलीं जननीं ॥ २६ ॥  
  
मम हृदयकेलिभवने विलसति तद्रूपमिष्टदं पुंसाम् ।  
यदिहादरेण शंभुर्लोकत्रयरक्षणाय चकमे च ॥ २७ ॥  
  
गङ्गाधरवरभूषा भङ्गायास्माकमखिलदुरितानाम् ।  
शृङ्गारसारवेषा तुङ्गानन्दप्रदास्तु जगदम्बा ॥ २८ ॥  
  
तेन वयं परतन्त्राः यच्छशिशेखरमनश्वरैश्वर्यम् ।  
शंभोरिह लोकानां चिन्तामणिरादिमः सुलभ्यश्च ॥ २९ ॥  
  
नयनाञ्जनकलिकेयं शंभोरम्भोजलोचना चपला ।  
श्रुतिसुदतीसूत्रकला मम हृदि भवने विकासमुपयाति ॥ ३० ॥  
  
कुचकुम्भाङ्कितशंभुं करपद्मादृतपयोजमणिमालाम् ।  
नतजनभरणासक्तामम्बामम्भोजलोचनां नौमि ॥ ३१ ॥  
  
बालमरालीलीलां बालां बलिवैरिवासवादिनुताम् ।  
जगदम्बामालम्बां निबिडनितम्बां हितार्थमवलम्बे ॥ ३२ ॥  
  
ध्यानैर्वेद्यं तत्त्वं मीनध्वजवैरिमहितभाग्यं तत् ।  
भूधरकन्यारूपं विहरति मम मानसे हततमस्के ॥ ३३ ॥  
  
मुनिजनमान्यचरित्रा नानादेशेषु लसितबहुपीठा ।  
सर्वस्वसंप्रदायः शंभोरम्बा ममाञ्जलिप्रीता ॥ ३४ ॥  
  
वाचामगोचरं तत् पुरातनीनामपीह नतसुलभम् ।  
गिरिजारूपं तेजो भातु गिरीशार्धमादरादक्ष्णोः ॥ ३५ ॥  
  
मन्दस्मितेन मधुरा मधुरापीठस्थिता च हरभाग्यम् ।  
शीतलनयनासारैः सिञ्चति मामञ्जसा जगन्माता ॥ ३६ ॥  
  
भाति पुरन्ध्री शंभोरिह पुरतोऽस्माकमात्तसुमबाणा ।  
सुमबाणवैरिचित्ताकर्षणकुलिका च चिन्मयी परमा ॥ ३७ ॥  
  
लोचनपाते शीता पाता पादाम्बुजात्तचित्तानाम् ।  
श्वेता च मन्दहसिते श्वेतारण्यस्थिरप्रदीपकला ॥ ३८ ॥  
  
पुरमथनमहिषि चित्ते कुरु पदविन्यासमात्तकुतुका त्वम् ।  
तेनैवाहं धन्यः कुरवै पुरवैरिपादपूजां च ॥ ३९ ॥  
  
शतमखमुखसुरवन्द्ये कान्ताश्लेषेण पुलकिताङ्गि त्वाम् ।  
मनसा स्मरामि दयसे तेनैवाहं कलौ युगे धन्यः ॥ ४० ॥  
  
पुरमथनस्यापि वपुः पुनतीमम्बां निजाक्रमणशक्त्या ।  
चिरपुण्यदर्शनीयां स्मरामि मनसा परां सुतामद्रेः ॥ ४१ ॥  
  
कुङ्कुमकणलसिताङ्गीं कुवलयदृशमब्जलोचनां वन्दे ।  
लोचनजितसारङ्गीं भवमहिषीमर्धचन्द्रशेखरिणीम् ॥ ४२ ॥  
  
नानालीलाखेलां हररतिलोलां हितैकपरिशीलाम् ।  
वन्दे बालां भूमिधरपतिकन्यां सुरेशबहुमान्याम् ॥ ४३ ॥  
  
सरसिजमृदुलपदाब्जं पदाब्जविन्यासधन्यभूभागम् ।  
मनसि नयने च वाचि स्फुरतु महेशानमान्यसाम्राज्यम् ॥ ४४ ।  
शंभोः कुटुम्बिनी सा मधुकरमालालसत्स्वधम्मिल्ला ।  
सौभाग्यदा सदा मे लसतु कृपापूरलालितापाङ्गा ॥ ४५ ॥  
  
ऊरीकृतपुरमथना दूरीकृतदुष्टराक्षसादिगणा ।  
नारी परमा सैषा भेरीभास्वत्करोरुहा भाति ॥ ४६ ॥  
  
निखिलोपनिषद्विद्यासारं संसारबन्धमोहहरम् ।  
हरमान्यं तत् तेजो भाति सुरेशादिरक्षणोपायम् ॥ ४७ ॥  
  
शंभोरुत्सवधारा नवनवहारा समाश्रिताधारा ।  
संविद्रूपारूपा कोपार्दितदुर्जना च सा जयति ॥ ४८ ॥  
  
पुण्यसमुदायसरणिं पुरहूतमुखैरभिष्टुतामम्बाम् ।  
भज मानस भो नित्यं नित्यानन्दाद्वयात्मिकां देवीम् ॥ ४९ ॥  
  
जीवितसर्वस्वमिदं शंभोरम्भोजलोचनं रत्नम् ।  
यच्चिन्तनेन धन्या वैमानिकवन्यकलितविश्रामाः ॥ ५० ॥  
  
अन्तस्तमोनिहन्त्री संध्यापूर्वा विभाति गिरितनया ।  
उदये यस्या विदुषां विलसन्ति कराम्बुजानि नक्तमपि ॥ ५१ ॥  
  
कुलगिरिनाथनूजे लोकाम्ब त्वत्पदाम्बुजं जन्तुः ।  
भक्त्या स्मरति हृदि स्वे तत्पदयुगलं वहन्ति शिरसान्ये ॥ ५२ ॥  
  
महिषासुरमर्दनि ते भीमं रूपं तदस्तु रिपुनेत्रे ।  
सादरकटाक्षापातं पुरतो मम भातु सौम्यरूपं ते ॥ ५३ ॥  
  
आदृतशुकादिवाणी वाणीशसुरेशहरिमुखैः स्तुत्या ।  
सुमलसितमृदुलवेणी विलसति कैलासपीठिकामध्ये ॥ ५४ ॥  
  
दयमानमानसं तत् स्मयमानमुखं निरीक्ष्य तत्तेजः ।  
नियमादिविधुतपापा वयमानन्दाश्रुझरपरीताङ्गाः ॥ ५५ ॥  
  
ललितगतिं सुरविनुतिं लसितमतिं किंच यतिमनोजुष्टाम् ।  
तव मूर्तिमम्ब पार्वति कदा नु पश्यन् नयामि कलिकालम् ॥ ५६ ॥  
  
कुरुते मनसि मदीये विहारलीलां नगेन्द्रवरकन्या ।  
तावद् विलसति चिन्मयतत्त्वं तत्त्वार्थिभिः समाराध्यम् ॥ ५७ ॥  
  
शंकरमिश्रितदेहं श्रुतिसुदतीमौलिभूषणं तेजः ।  
मुखजितचन्द्रं तन्मे प्रसीदतु क्षिप्रनम्रपापहरम् ॥ ५८ ॥  
  
विधुमौलिविभ्रमश्रीर्विद्रुमरुचिसोदरात्मतनुकान्तिः ।  
सिञ्चत्यमृतमिहाक्ष्णोश्चिरपुण्यवशादिहासेव्यम् ॥ ५९ ॥  
  
परकैवल्यानन्दप्राप्तिस्तेषां ध्रुवं हि तनुभजाम् ।  
येषां चित्ते वित्ताधिपमुखसेव्या विहारभाग् गौरी ॥ ६० ॥  
  
गौरि तव पादपद्मं शशधरकलयाङ्कितात्ममौलितले ।  
मम चान्तिमप्रयाणे विलसतु नेत्रे स्मृतौ च हृदि वाचि ॥ ६१ ॥  
  
शंकरसुकृतसमूहा किंकरदेवादिरङ्कवीणा च ।  
शङ्कादिमोहहन्त्री लसतु ममाक्ष्णोः शशाङ्कमौलितला ॥ ६२ ॥  
  
कुचकुम्भाश्लेषवशादाहृतहरचित्तवृत्तिरमराणाम् ।  
मनुजानामपि नित्यं दैवतमेषा चकास्ति गिरिकन्या ॥ ६३ ॥  
  
परितुष्टा हरभजने निजगलकलगीतिविजितपरपुष्टा ।  
सूचितसुररिपुकष्टा परमकलत्रं हरस्य तज्जयति ॥ ६४ ॥  
  
सततालोलितदयया दृशाम्ब मां पश्य सरसिजातरुचा ।  
परमशिवे निर्वृत्तिमहमवाप्य तेनैव तावको भक्तः ॥ ६५ ॥  
  
सरसकविता च संपच्चाक्षोभ्यं मण्डलाधिपत्यं च ।  
ननु जायते नृणां किल तव वीक्षावैभवेन भवकान्ते ॥ ६६ ॥  
  
त्वन्मौलिचन्द्रविसृमरकरधाराभिः कृताभिषेका त्वम् ।  
द्विगुणितदयार्द्रहृदया परिपुष्यसि मङ्गलानि भक्तानाम् ॥ ६७ ॥  
  
गौरि नगाधिपतनये शशिशेखरदिव्यमहिषि मां पाहि ।  
इति किल कलिताञ्जलयः सेवन्ते सुरनरादयो नित्यम् ॥ ६८ ॥  
  
परमेश्वरदयिते त्वत्पदपद्मयुगार्चनारताः सन्तः ।  
कलयन्ति गाङ्गसलिलं पुष्पाण्यपि भक्तिभारसंपन्नाः ॥ ६९ ॥  
  
शृङ्गारागमसारा तव लीला जयति चेतसि भवस्य ।  
अत एव स्वाङ्गे त्वामारोपयदाशु विजितकामोऽपि ॥ ७० ॥  
  
ननु मातरम्ब मन्दस्मितलीलादिकमुदीक्ष्य शशिमौलिः ।  
विरहासहिष्णुरनिशं वहति त्वां नैजवपुषि सानन्दम् ॥ ७१ ॥  
  
तव शंकरि भूषोरगलसदुरुमणिदम्भतः शिवः काले ।  
नीराजनमातनुते भक्तहितार्थी सुमङ्गलावाप्त्यै ॥ ७२ ॥  
  
तव पादभक्तिरम्ब क्षितिधरतनये तनोति कविसूक्तिम् ।  
अमरश्रियमथ सहसा धराधिपत्यादिकं नृणाम् ॥ ७३ ॥  
  
आलोकनेन मातस्तव मनुजानां हृदि स्थितं च तमः ।  
गलति हठात् पापालिः सहसामरलोकसंपदाभाति ॥ ७४ ॥  
  
यः सूक्तिमालिकाभिस्तव पादयुगं समर्चयति जन्तुः ।  
तत्पदयुग्मं तु सुराः कल्पमहीरुहसुमैश्च गाङ्गजलैः ॥ ७५ ॥  
  
पार्वति तव मुखकमलालोकनतो गलितसंशयाः सन्तः ।  
कैवल्यरूपकन्दलमासाद्य विधानतो जना भान्ति ॥ ७६ ॥  
  
नन्वद्रिसुते मन्दस्मितकान्तिमिषात् त्वदीयकीर्तिझरी ।  
दिक्सौधाञ्चलभागे विलसति नतरक्षणोत्थिता जगति ॥ ७७ ॥  
  
करणविहीनान् मूढान् नरान् सुरान् पासि योगिनोऽपि तथा ।  
लोकाम्ब भावनाद्यैः काले काले नगेन्द्रतनये त्वम् ॥ ७८ ॥  
  
नगराजवंशसंपद् दिव्या काचिद् विभाति हरमान्या ।  
गणपतिमयूरवाहौ यत्तनयौ लोकसंपदे जयतः ॥ ७९ ॥  
  
प्रतिदिनकलितामेनामञ्जलिकलिकामगाधिपतनूजे ।  
अङ्गीकुरुष्व दयया तेनैव वयं कृतार्थाः स्मः ॥ ८० ॥  
  
कल्याणकेलिभाजनमिह शर्वस्याप्रेमयतुष्टिकला ।  
चन्द्रकलाविलसितनिजमौलितला भातु मानसे कापि ॥ ८१ ॥  
  
विनतजनबन्धहारिणि कल्याणि पुरारिसुकृतपरिपाके ।  
बध्नीमो वयमञ्जलिमनुदिनममितात्मचित्सुखावाप्त्यै ॥ ८२ ॥  
  
कंदर्पागमसारा लसदुरुहारा च मङ्गलाकारा ।  
ताराधिपवासलसन्मौलितला भातु मानसे देवी ॥ ८३ ॥  
  
नतहंसावलिरेषा गतिजितहंसावली च गिरितनया ।  
शिशिरीकरोति लोचनमालामालापविजितशुकवाणी ॥ ८४ ॥  
  
शुकवाणीसदृशीयं मम वाणी हरकुटुम्बिनीनिकटम् ।  
न खलु करोति प्राप्ता मुदमस्या मधुरमन्दहासजुषः ॥ ८५ ॥  
  
शशिशकलकलितमौलिस्त्रिलोचना कुङ्कुमच्छाया ।  
पाति जननी जनानां किंनरयक्षादिगेयमाहात्म्या ॥ ८६ ॥  
  
निजतनुतेजःप्रसरौरिन्दुकलोत्तंसलसितमौलितला ।  
पूरयति लोकमाता त्रिभुवनमिदमात्तकौतुका पीठे ॥ ८७ ॥  
  
तव मातरङ्घ्रिसरसिजभक्तिविशेषात्तवैभवा हि नराः ।  
वैमानिकपदवीष्वप्याशारहिता विशन्ति ते धाम ॥ ८८ ॥  
  
तव हारमणिप्रभया पार्श्वस्थितशंभुचन्द्रमौलिकला ।  
संप्राप्तपूर्णमण्डलशोभा सततं विराजते मातः ॥ ८९ ॥  
  
अर्धाङ्गशंभुभूषणफणामणिप्रचुरकान्तिवीचीभिः ।  
तव हस्तहरिणपोतः शश्वद् धावति नवीनतृणबुद्ध्या ॥ ९० ॥  
  
नाथकलानुगुणं ते रूपं जगदम्ब सर्वबुधवन्द्यम् ।  
पर्वतराजसुते नः श्रेयःश्रेण्यै तदस्तु कलितदयम् ॥ ९१ ॥  
  
कैरातो वेषो वा भिक्षाटनरूपमन्यदपि शंभोः ।  
सर्वं तत् त्वत्कलया लसितं भात्यत्र भूधरेन्द्रसुते ॥ ९२ ॥  
  
त्रिपुरविजयश्च मातस्त्वत्कोपादरिषु चन्द्रमौलेस्तु ।  
आसीत् सुलभकलः किल ते कीर्तिः कीर्तिता दिशां वलये ॥ ९३ ॥  
  
तव पादाम्बुजसेवादरेण मातस्तव स्तुत्याम् ।  
यैः कलिता मतिरेषां चरणौ पूज्यौ हि नाकिनां वृन्दैः ॥ ९४ ॥  
  
तव पादभक्तिभूम्ना पाण्डित्यं सर्वसंमान्यम् ।  
कीर्तिं च सुखं लभते भक्तस्ते मातरचलसुते ॥ ९५ ॥  
  
परिफुल्लकमलसुषमासंमान्यैस्ते कटाक्षैर्यः ।  
भात्यङ्कितो धरण्यां स तु धनदो वा महेन्द्रो वा ॥ ९६ ॥  
  
कमलाक्षमुखैर्देवैः फक्कृतगीर्भिस्तव स्तुतौ मातः ।  
कथमम्ब मानुषोऽहं स्तोतुं त्वां शक्नुयां मन्दः ॥ ९७ ॥  
  
तव पादपद्मभक्तिर्धरणिधरेन्द्रस्य कन्यके काले ।  
वाचालीकुरुते  मां मन्दमपि स्तोतुमादराज्जननि ॥ ९८ ॥  
  
जननि विना पुण्यानां खण्डं त्वामीक्षितुं नयनैः ।  
शक्ता नैव हि मनुजास्ते रूपं तत् परं जयति ॥ ९९ ॥  
  
नाकिनगराम्बुजाक्षीनिटिलसुमामोदवासितं मातः ।  
तव चरणपङ्कजं मे कृन्तति मोहादिकं हृदये ॥ १०० ॥  
  
परमेश्वरस्य दयितापादपयोजातपांसवो धन्याः ।  
कृतपुण्यानां मूर्तिषु भासन्ते सर्वशुद्धये ह्येते ॥ १०१ ॥  
  
तव पादजलजरेणुस्पर्शनसंजातवैभवा मनुजाः ।  
धिक्कृतनाकेशपदास्तव सारूप्यादिसंपदुल्लसिताः ॥ १०२ ॥  
  
जननि तवालकरत्नप्रभाप्ररोहैर्गिरीशशिरसि कला ।  
चान्द्रमसी सा भजते जपाप्रभालेपनं रम्यम् ॥ १०३ ॥  
  
काञ्च्यां वा कैलासे मेरौ वा भक्तमानसाम्भोजे ।  
परमशिववामभागे राजति कालेऽम्बिका ख्याता ॥ १०४ ॥  
  
ध्यानपरीवाहाङ्कुरकलितं ते कुसुमकोमलं हि वपुः ।  
योगिहृदयाम्बुजान्तर्जननि विभाति स्फुटाकारम् ॥ १०५ ॥  
  
येषामञ्जलिकलिकालसितं करयुगमिदं काले ।  
न प्रेरयति कृतान्तो निजदूतान् तेषु ते परं गुरवः ॥ १०६ ॥  
  
कारुण्याकुलितहृदा तयाम्बया भक्तपापालिः ।  
न हि गण्यते गिरीशोऽप्यस्मिन् सततं कृतप्रसादश्च ॥ १०७ ॥  
  
जगतः पितरावेतौ रक्षाहेतोर्निजाङ्घ्रिभक्तानाम् ।  
राजत इह बहुरूपौ जनदृक्दृश्यौ च देववन्द्यौ च ॥ १०८ ॥  
  
सा भगवती पुरस्तादास्तां नः शांकरी जननी ।  
यद्वीक्षालवहीनाः पीड्यन्ते तप्तगात्राश्च ॥ १०९ ॥  
  
जातपराक्रमकलिका दिशि दिशि किंनरसुगीतनिजयशसः ।  
धन्या भान्ति हि मनुजा यद्वीक्षालवविशेषतः काले ॥ ११० ॥  
  
वाचां सनातनीनां विश्रान्तिस्थानकं हि यत् स्थानम् ।  
करुणापालितलोकत्रितयं तद् भाति सुकृतिहृदयतटे ॥ १११ ॥  
  
श्रुतिमौलिभूषणं ते पदारविन्दं जनः काले ।  
भक्त्या प्रणम्य बहुजननगरे सिंहासने लसति ॥ ११२ ॥  
  
श्यामा चन्द्रकलोज्ज्वलमौलिरियं शांकरी काले ।  
ध्यानजपादौ पुण्यात्मनां हृदि प्रस्फुरत्यमले ॥ ११३ ॥  
  
त्रिभुवनरक्षाहेतोरङ्गीकृतगिरिशदेहयष्टिरियम् ।  
राजति राजतपीठे त्रिभुवनसुन्दररुचात्तबहुकोणे ॥ ११४ ॥  
  
निश्चलदीपकला सा रक्षितमरुदौष्ण्यहीननिजरूपा ।  
शूलिस्नेहोल्लसिता जनहृत्तमसां निहन्त्री च ॥ ११५ ॥  
  
निगमान्तमध्यवीथीमहामणिः सर्वमूल्या च ।  
भक्तिक्रया च काले केयूरमणिश्च शूलिनो जयति ॥ ११६ ॥  
  
कल्याणसंततेर्या कलिता जन्मस्थलीति विबुधेशैः ।  
नः कल्याणाय स्यात् सा गौरी मेदुरा दयया ॥ ११७ ॥  
  
तव केशकान्तिविसरै राहोः शङ्का शिरःस्थेन्दोः ।  
ग्रसनादिदैन्यहारिप्रभावमालोच्य ते सौम्यः ॥ ११८ ॥  
  
मन्दस्मितरुचिभरिते पुरःस्थले तेऽर्चनाहेतोः ।  
न्यस्तानि हि पुष्पाणि भ्रमराक्षेपात् स्फुटं भान्ति ॥ ११९ ॥  
  
क्षीरसहोदरमन्दस्मितरुचिनिरसितनतालिहृत्तिमिरा ।  
सा जयति शांकरी किल शंकरसंस्तूयमानविभवा च ॥ १२० ॥  
  
मन्दानामपि मञ्जुलकवित्वरसदायिनी जननी ।  
कापि करुणामयी सा लसतु पुरस्तात् सदास्माकम् ॥ १२१ ॥  
  
तापहरसविवर्षणकृतकुतुका कापि नीलनलिनरुचिः ।  
कादम्बिनी पुरस्तादास्तां नः संततं जननी ॥ १२२ ॥  
  
करुणाकटाक्षलहरी कामायास्तु प्रकामकृतरक्षा ।  
गौर्या गिरिपतिमान्या सत्सुखदाने भृशं ख्याता ॥ १२३ ॥  
  
ऐक्यमनीयत नितरां यदादरेणेन्दुमौलिना पूर्वम् ।  
तत् तेजो हृदि लसतु स्थिरे च निष्कल्मषेऽस्माकम् ॥ १२४ ॥  
  
यत्पदरेखा मान्या लेखादीनां शुभोदये निभृतम् ।  
सा लोचने पुरस्तादास्तां नः शशिकलोल्लसन्मौलिः ॥ १२५ ॥  
  
यस्याविर्भाववशान्मान्योऽभूद् भूधरेन्द्रोऽपि ।  
तत् पार्वतीति संज्ञं गौरी दाक्षायणी च लोकाम्बा ॥ १२६ ॥  
  
मारारातिमनोहरलावण्या कुसुममृदुशरीरेयम् ।  
निजकरुणापाङ्गसुधापूरणकृतवैभवा भाति ॥ १२७ ॥  
  
धनधान्यकीर्तिकविताललनासुतहर्म्यमुख्यकामपरैः ।  
तैर्नूनमर्चिताचलसुताङ्घ्रिजलजैस्तथाभूतैः ॥ १२८ ॥  
  
गिरिश्शरीरविहारि त्रातजगत् तत् परं ज्योतिः ।  
शारदसरसिजनयनं मम गौरीरूपमाविरस्तु हृदि ॥ १२९ ॥  
  
अचलसुतया सनाथा वयमेते धूतपापकलाः ।  
शशिशिखरं चर्मधरं गङ्गाधरमीक्ष्य मोदन्ते ॥ १३० ॥  
  
प्रौढान्धकारनिरसनचणमेतत् पार्वतीरूपम् ।  
परमं ज्योतिर्लसति स्फुटं च सद्गणसमावृतं हृदये ॥ १३१ ॥  
  
दहराकाशविहारि ज्योत्स्नालसदुत्तमाङ्गमिदमाद्यम् ।  
चिन्तारत्नं गिरिशप्रकामभाग्यं च लोकदीपकला ॥ १३२ ॥  
  
पुण्याङ्कुरवृद्धिकरं गौरीरूपं सदा ध्याये ।  
यच्छिवनेत्रमहोत्सवनिभृतं रक्षितजगत्त्रितयम् ॥ १३३ ॥  
  
सूर्यसुताकल्लोलोल्ललनदशारम्यनेत्रलहरीभिः ।  
श्रेयःसंततिमचिरात् तरङ्गयति नः सदा देवी ॥ १३४ ॥  
  
भूधरकन्या सेयं सादरदत्तार्हणादिबहुतोषा ।  
वादरसविजयदाः नः पादरसासक्तकलितबहुभाषा ॥ १३५ ॥  
  
प्रौढतमालवनालीरुचिभरकमनीयनेत्रविस्फारैः ।  
दिशि दिशि कलिता संपद् यया तया नः कुलं जयति ॥ १३६ ॥  
  
निजतारुण्यविहारैर्मोहकरं शूलिनोऽपि यत् तेजः ।  
तत् कुमुदिनीशखण्डस्फुरच्छिरःकरलसद्धनुर्वर्यम् ॥ १३७ ॥  
  
शंकरपुण्याङ्कुरकृतरूपं पाथोजनयनं च ।  
पृथुजघनकुचयुगं च त्रातजगत् दग्धदैत्यचयम् ॥ १३८ ॥  
  
नीलनलिनीसुमालीललितकचं शंकरार्हललितकुचम् ।  
कैलासपीठमध्ये भाति सदा ध्येयमाराध्यम् ॥ १३९ ॥  
  
स्मरणदशयापि कापि प्रदीपिका नाशिनी तमसाम् ।  
निगमततिसौधवलभीप्रकाशिनी नित्यतेजस्का ॥ १४० ॥  
  
पुरारिपुवामाङ्कतलोद्भासितगात्रं महः किमपि ।  
हृदि लसतु संततं मे निरस्तसंसृतितमोराशि ॥ १४१ ॥  
  
निगमान्तमध्यपञ्जरशुकी शुकाद्यैः समाराध्या ।  
करधृतपुण्ड्रेक्षुकला श्रेयःसंतानदायिनी नमताम् ॥ १४२ ॥  
  
तव पादपद्मशोभाच्छुरितं पुरतः स्थलं गौर्याः ।  
कृतपल्लवसंस्तरणं मत्वा तूष्णीं बभूव ते दासः ॥ १४३ ॥  
  
नवजलधरनीलरुचा संमान्यैस्ते कटाक्षकान्तिभरैः ।  
संकलितनित्यतोरणशोभं ते मण्टपास्थानम् ॥ १४४ ॥  
  
राकाचन्द्रनिभास्या सा काश्यादिषु कृतात्मबहुपीठा ।  
नाकादिराजविनुता शोकादिहरप्रभावजन्मकला ॥ १४५ ॥  
  
पारावारसुताद्यैरारात्कलनीयनैजविभवा सा ।  
वीराढ्यनैजरूपा दाराः कैलासवासिनो जयति ॥ १४६ ॥  
  
धीरात्महृदयकमले धाराधरनीलचिकुरभारवती ।  
क्षीरादिहृद्यवाणी धारा सा भाति पार्वतीरूपा ॥ १४७ ॥  
  
परमशिवभाग्यधाटी काञ्चनशाटी ममास्तु हृदि सततम् ।  
परिमलितवक्त्रवीटी कृतनतिघोटी गजादिपरिपाटी ॥ १४८ ॥  
  
सन्मानसकासारे कृतपरमानन्दसंततिर्जननी ।  
शंकरतत्त्वोन्मेषं कल्यति काले दयासारात् ॥ १४९ ॥  
  
एणाङ्कलसितमौलिः क्षीणानां रक्षिणी परमा ।  
पाणावादृतहरिणा वीणानुतिलालिता च सा जयति ॥ १५० ॥  
  
मूकादीनां पुरहरमौल्यान्दोलनकरोज्ज्वला वाचः ।  
यत्कारुण्यात् काले समुल्लसन्तीह सा मदीयधनम् ॥ १५१ ॥  
  
सर्वेषां देवानामपि मर्त्यानां तथा गिरीशस्य ।  
एका पुण्यश्रेणी गौरीरूपा हि सर्वदा जयति ॥ १५२ ॥  
  
पशुपतिपुण्यश्रेणीपरिपाकं पार्वतीरूपम् ।  
निजदृग्रक्षितलोकत्रयमिदमाराद् विराजते तेजः ॥ १५३ ॥  
  
शीतलभूधरजनिता दयया च पुनस्तथा शीता ।  
शीतलललयकटाक्षा सा जननी नः सदा जयति ॥ १५४ ॥  
  
स्मृतिमात्रतापहान्यै कलितप्तानां जनानां सा ।  
कृतसंकल्पानल्पाभरणा भरणाय हृदि लसति ॥ १५५ ॥  
  
सुकृतिजनदृश्यरूपं दुष्कृतिजनदूरगं च तत् तेजः ।  
कारुण्यपूर्णहृदयं तद्भावनतां तथा जयति ॥ १५६ ॥  
  
तापिञ्छस्तबकरुचिर्जननी सा शांकरी भजताम् ।  
निजदृक्पातप्रशमितदारिद्र्यादिर्लसति पीठे ॥ १५७ ॥  
  
परमशिवास्थानतले नित्यं खेलनकृतादरं तेजः  
तद् राजते मुनीनां हृदये निगमान्तसौधे च ॥ १५८ ॥  
  
निश्चलभावभृतां तन्निश्चलरूपं विराजते तेजः ।  
हंसीव मानसे मे मञ्जुलगतिदायिनी सुदृशाम् ॥ १५९ ॥  
  
माधुर्यं वचसि गतौ गाम्भीर्यं नेत्रयोस्तैक्षण्यम् ।  
शैतल्यं हृदि च सदा यत्र हि दृश्यं तदेव जननी नः ॥ १६०॥  
  
निजशोभाजितकन्दुककुचयुगलश्रीजितेशहृदया सा ।  
मनसि मम संनिधत्तां दत्तात्रेयादिभिर्वन्द्या ॥ १६१ ॥  
  
निजमौलिचन्द्रकिरणप्रसारणेऽप्युल्लसत्सरोजयुगम् ।  
दधती श्रवसोरेषा चकास्ति हृदये परा देवी ॥ १६२ ॥  
  
मुखजिततारानाथा मखभुग्गणसेव्यचरणजलजाता ।  
नखकान्तिपटलदम्भाद् गतिजितहंसावली विभातु हृदि ॥ १६३ ॥  
  
कविताभाग्यविधात्री परिमलसंक्रान्तमधुपगणकेशा ।  
मम नयनयोः कदा वा कर्णेजपलोचनं दिव्यम् ॥ १६४ ॥  
  
शशिखण्डवतंसश्रीः पशुपतिभाग्यं च तत् तेजः ।  
मम नयनयोः कदा वा कर्णेजपलोचनं दिव्यम् ॥ १६५ ॥  
  
तत् तेजः शाश्वतमिह सामान्यं भूनिवासकृताम् ।  
द्युसदामपि जयति कृतादरं तदस्तु श्रियै काले ॥ १६६ ॥  
  
शतमखनीलमणीनां प्रभाविसारप्रलोभतनुकान्त्या ।  
श्रुतिमौलिसौधदीपश्रिया तया नाथवानहं काले ॥ १६७ ॥  
  
कविकुलसूक्तिश्रेणीश्रवणानन्दोल्लसद्वतंससुमा ।  
सा देवी मम हृदये कृतसांनिध्या कृतत्राणा ॥ १६८ ॥  
  
पुष्पेष्वागमसारा पुरभिन्मानसविभेदिनिजकेलिः ।  
विश्वविमोहनमूर्तिः सा देवी शांकरी जयति ॥ १६९ ॥  
  
काशीकाञ्च्यादितटस्थिरासना मेखलाभिरामकटिः ।  
मुग्धस्मेरमुखी सा या गौरी संपदां जननी ॥ १७० ॥  
  
मुखविजितचन्द्रमण्डलमिदमम्भोरुहविलोचनं तेजः ।  
ध्याने जपे च जपतां चकास्ति हृदये कवीश्वराणां च ॥ १७१ ॥  
  
मञ्जुलकवितासंततिबीजाङ्कुरदायिनी रसालोका ।  
जननि तवापाङ्गश्रीर्जयति जगत्त्राणकलितदीक्षेयम् ॥ १७२ ॥  
  
अम्ब तवापाङ्गश्रीरपाङ्गकेलीशतानि जनयन्ती ।  
पुरहन्तुर्हृदि जयति व्रीडामदमोहकामसारकरी ॥ १७३ ॥  
  
दिनकरसुतातरङ्गावलिशोभाकृतकचाकचिश्रीश्च ।  
शशिखण्डवतंसशिराः सा देवी शरणमर्थिनां परमम् ॥ १७४ ॥  
  
कलकलनिनदत्काञ्ची काञ्च्यादितलस्थिरासना देवी ।  
पुरहरभूषणमूर्तिः सा देवी शरणमस्माकम् ॥ १७५ ॥  
  
पुरहरसहधर्मचरीं कचभारलसन्निशीथिनीशकलाम् ।  
कविकुलमान्यचरित्रां पवित्रितक्षोणिभृत्कुलां वन्दे ॥ १७६ ॥  
  
भक्तजनावलिकथितस्तुतिशतदत्तादरामिमां देवीम् ।  
सरसकवनप्रदात्रीं भूषितशिववामभागरेखान्ताम् ॥ १७७ ॥  
  
मङ्गलमूर्तिं किंनरकीर्तितनिजकीर्तिवल्लरीं जननीम् ।  
मूर्तिमतीं कामकलां शंभोरम्भोजलोचनां नौमि ॥ १७८ ॥  
  
जितमन्मथमारकलादात्रीं शिवगात्रदिव्यभूषां ताम् ।  
त्रिजगत्सुखजनयित्रीमम्बामम्बुदमनोज्ञतनुमूर्तिम् ॥ १७९ ॥  
  
खण्डितसुरवैरिगणां चण्डकराद्यैः सुरैश्च नुतसदनाम् ।  
मण्डितपुरहरदेहां ताण्डविनः सर्वमङ्गलां देवीम् ॥ १८० ॥  
  
निजलोचनकृतसंपदमजकमलेक्षणशचीशसुरवन्द्याम् ।  
भजनकृदन्तर्ज्योतिषमजतनयाद्यैश्च नित्यसेव्यकलाम् ॥ १८१ ॥  
  
भरितभुवनामपर्णां सरिदुरुवीचीविलोलितात्मकचाम् ।  
गिरिशकृतनित्यलीलां वरिवस्यादानतुष्टनिजहृदयाम् ॥ १८२ ॥  
  
जननुतनित्यविभूतिं कनदुरुभूषावलीलसितदेहाम् ।  
मनसाप्यगण्यतत्त्वां वनवासिध्यानगोचरात्मकलाम् ॥ १८३ ॥  
  
नीलाम्बुजकान्तिमुषं बालार्कनिभात्मकर्णपूरवतीम् ।  
मालालंकृतकण्ठां बालां स्कन्दस्य मातरं वन्दे ॥ १८४ ॥  
  
शरणागतजनरक्षणकृतदीक्षावीक्षणेन जितशंभुः ।  
कुलभूधरवरतपसां परिपाकः कोऽपि विजयते लोके ॥ १८५ ॥  
  
कुसुमशरमथनमनसाप्यादरणीयात्मकामकेलिरियम् ।  
जननी कल्याणततिं भजतां नः सादरात् तरङ्गयति ॥ १८६ ॥  
  
मत्तगजमान्यगमना मधुरालापा च मान्यचरिता सा ।  
मन्दस्मेरमुखाब्जा गौरी मम हृदयसारसे लसतु ॥ १८७ ॥  
  
पुरहरनेत्रमहोत्सवतारुण्यश्रीर्निरस्तनतशत्रुः ।  
ललितलिकुचाभकुचभरयुगला दृग्विजितहरिणसंदोहा ॥ १८८ ॥  
  
कारुण्यपूर्णनयना कलिकल्मषहारिणी च सा गौरी ।  
मुखजितशारदकमला वक्त्राम्भोजे सदा स्फुरतु काले ॥ १८९ ॥  
  
शूलिमनोरथपात्रं संतप्तस्वर्णकाम्यनिजगात्रम् ।  
आश्रितहिमवद्गोत्रं रक्षितनतबाहुजच्छात्रम् ॥ १९० ॥  
  
कविकुलजिह्वालोलं शशिशेखरकलितरम्यबहुलीलम् ।  
निरसितनतदुष्कालं वन्दे तेजः सदालिनुतशीलम् ॥ १९१ ॥  
  
कमलसुषमानिवासस्थानकटाक्षं चिराय कृतरक्षम् ।  
रक्षोगणभीतिकरं तेजो भाति प्रकाममिह मनसि ॥ १९२ ॥  
  
कुमुदवनीशक्रीडास्थानायितकेशभारायै ।  
नम उक्तिरस्तु मात्रे वाग्जितपीयूषधारायै ॥ १९३ ॥  
  
बालकुरङ्गविलोचनधाटीरक्षितसुरादिमनुजान्तम् ।  
नयनयुगासेव्यं तद् भातीह धरातले नियतम् ॥ १९४ ॥  
  
कुशलविधये तदस्तु प्रसूनविशिखारिकृतलीलम् ।  
कबलितपदनतदैन्यं तरुणाम्बुदमेचकं धाम ॥ १९५ ॥  
  
जननि कदा वा नेष्याम्यहमारादर्चितत्वदीयपदः ।  
निमिषमिव हन्त दिवसान् दृष्ट्वा त्वामादरेण कल्याणीम् ॥ १९६ ॥  
  
कविवाग्वासन्तीनां वसन्तलक्ष्मीः पुरारिदयिता नः ।  
परमां मुदं विधत्ते काले काले महाभूत्यै ॥ १९७ ॥  
  
त्रिभुवनसुन्दररूपं तेजस्तद् भक्तितः समभ्यर्च्य ।  
गरुडेन याति कुतुकादथवा हंसेन सुरसेव्यः ॥ १९८ ॥  
  
तव पदपद्मे भक्तिर्न मे तथापि तवदीयकृपयाहम् ।  
ध्यायाम्यन्वहमम्ब त्वामारादादरात् सिद्ध्यै ॥ १९९ ॥  
  
यो देव्याः पदसरसिजनतिभाक् तस्येह सिध्यन्ति ।  
स्थिरविभुता सत्सङ्गः सायुज्यं चापि कालेन ॥ २०० ॥  
  
हिमगिरितपःफलं तन्मुनिजनहृदयाब्जनित्यकृतनृत्तम् ।  
करुणालोलापाङ्गं तत् तेजो भातु निःसमं वदने ॥ २०१ ॥  
  
जननि तरङ्गय नयने मयि दीने ते दयास्निग्धे ।  
तेन वयं तु कृतार्था नातः परमस्ति नः प्रार्थ्यम् ॥ २०२ ॥  
  
मुनिहृदयपद्महंसी शिवकेलीसदनरत्नदीपकला ।  
हिमवत्पुत्री कृपया मामवति महौषधी कलिव्याधेः ॥ २०३ ॥  
  
प्रतिफलतु भावनायामस्माकं सा स्फुरत्कृपाधारा ।  
पुरहरदृक्साफल्यं कैलासे किमपि निश्चितं तेजः ॥ २०४ ॥  
  
सज्जनमानसधाम्ने नम उक्तिर्मे श्रुतीड्यनिजभूम्ने ।  
शिववामभागधाम्ने महाविभूत्यै हि शंकरीनाम्ने ॥ २०५ ॥  
  
देशिकमानसविहरणकलाजुषे भक्तिरस्तु मे तस्मै ।  
यच्चन्द्रमौलिलोचनचापल्यं रक्षितस्वभक्तौघम् ॥ २०६ ॥  
  
निजलोचनकेलिकलावशीकृतप्रसबाणरिपुहृदयम् ।  
दयया लोलितहृदयं तदस्तु तेजः पुरोऽस्माकम् ॥ २०७ ॥  
  
सततं बद्धाञ्जलिपुटमुपास्महे तच्छुभप्रदं तेजः ।  
यन्मरकतकान्तिलसत् प्रसूनशरवैरिपुण्यपरिपाकम् ॥ २०८ ॥  
  
तीरं संसृतिजलधेः पूरं शंकरविलोचनप्रीतेः ।  
सारं निगमान्तानां दूरं दुर्जनततेर्हि तत् तेजः ॥ २०९ ॥  
  
नगराजकन्यका सा लसतु पुरोऽस्माकमादरकृतश्रीः ।  
यत्प्रणमनाज्जनानां कवितोन्मेषः सदीडितो लसति ॥ २१० ॥  
  
सन्नयनसारसालीपूषा भूषा च हरशरीरस्य ।  
हिमगिरितनया योषा भाषास्तोत्रप्रिया च सा भाति ॥ २११ ॥  
  
सफलयतु नेत्रयुगलं हतनतदुरिता हि सा परा देवी ।  
धरणिधरनायकप्रियसुता च सोमार्धभूषितात्मकचा ॥ २१२ ॥  
  
सुमनोवाञ्छादाने कृतावधानं धनं शंभोः ।  
धिषणाजाड्यादिहरं यद्वीक्षणमामनन्ति जगति बुधाः ॥ २१३ ॥  
  
को वा न श्रयति बुधः श्रेयोऽर्थी तामिमामम्बाम् ।  
यामर्धचन्द्रशेखरसधर्मिणीमर्चयन्ति सुरनाथाः ॥ २१४ ॥  
  
शमितनतदुरितसंघा हराय निजनेत्रकल्पितानङ्गा ।  
कृतसुरशात्रवभङ्गा सा देवी मङ्गलैस्तुङ्गा ॥ २१५ ॥  
  
कवितारसपरिमलितं करोति वदनं नतानां या ।  
स्तोतुं तामहमारात् सा देवी सुप्रसन्नास्तु ॥ २१६ ॥  
  
पुरहरवामोत्सङ्गे भजामि लसितं तु तत् तेजः ।  
सृष्टिस्थितिलयकार्यं यज्जनयति कालभेदेन ॥ २१७ ॥  
  
कल्याणदानकलनात् ख्याता सा शांकरी लोके ।  
तद्वैभवकीर्तनतो वयमत्रासाः परानन्दाः ॥ २१८ ॥  
  
मन्दहसितैर्वशीकृतशांकरहृदया हि भक्तानाम् ।  
रक्षणकार्याय परं साम्बा कुम्भोद्भवादिभिर्वन्द्या ॥ २१९ ॥  
  
निजमौलिचन्द्रकिरणप्रसारणाद्गाङ्गवीचिकापवनैः ।  
तत्क्षणनिरसितसुरतश्रमा भवानीह राजते भूत्यै ॥ २२० ॥  
  
मम गाहते हि हृदयं नयनयुगं त्रिपुरदमयितुर्भाग्यम् ।  
यदकृत्रिमवाग्गुम्भैः स्तुत्यं ध्येय सदाभ्यर्च्यम् ॥ २२१ ॥  
  
करधृतशूलाद्यायुधजालनिरस्ताखिलारिबृन्देयम् ।  
कुन्दाभदन्तवदनानन्दायास्तु प्रकाममिह नमताम् ॥ २२२ ॥  
  
कुचभारनम्रगात्रं निजजनिपरिपूतजनकवरगोत्रम् ।  
सुरवैरिकलितकोपं गौरीरूपं तदस्तु हततापम् ॥ २२३ ॥  
  
निटिलात्तवह्निनेत्रं लोलालकमेतदादृतं तेजः ।  
निजकेल्यधीनशंकरमस्माकं चाक्षयं स्थानम् ॥ २२४ ॥  
  
तव मन्दस्मितलहरीविशेषितरुचिर्गिरीशशशिशकलः ।  
तव रूपं गिरिशस्य स्वरूपमपि भाति योगिनां हृदये ॥ २२५ ॥  
  
नीलारविन्दलोचनयुगलामम्बामहं नौमि ।  
कालारिचित्तहरणे यल्लीलाः पाटवं नीताः ॥ २२६ ॥  
  
शशधरभूषितमकुटी कविकुलवागब्जशरदियं देवी ।  
आर्तत्राणपरायणविलोचना हिमवतः पुत्री ॥ २२७ ॥  
  
श्रुतिपञ्जरकेलिशुकी शंकरपरिरम्भणोत्सुका माता ।  
बहिरप्यन्तयर्मिनां चकास्ति लोकाम्बिका कृतत्राणा ॥ २२८ ॥  
  
चिन्तितवस्तुविधात्री संततमपि लोकरक्षणैकरता ।  
संदानितनाकिलसत्संतानसुमप्रगल्भधम्मिल्ला ॥ २२९ ॥  
  
कलितत्रिवर्गपदवीमपवर्गदकल्यसेवनामम्बाम् ।  
गाङ्गजलैर्नलिनदलैरारग्वधपत्रजालकैरर्च्याम् ॥ २३० ॥  
  
शशिशेखरसर्वस्वं पूर्वाचार्यैः पुरस्कृतं तेजः ।  
मामकचक्षुर्विषयं कदा नु कैलासकलितचङ्क्रमणम् ॥ २३१ ॥  
  
मोहितभुवना देवी सा हितकरनित्यचिन्तना भजताम् ।  
ताडितरिपुजनमान्या पीडितनिजभक्तभवभया जयति ॥ २३२ ॥  
  
प्रत्यङ्गलसितभूषा सत्यं माता हि शरणमस्माकम् ।  
क्क्त्यं यमभयमस्याः स्तुत्यं जगतीह वैभवं मनुजैः ॥ २३३ ॥  
  
अम्ब त्वमेव कमलासनादिवैभवविधात्री च ।  
तां त्वां शरणं प्राप्ताः लोकेऽमुष्मिन् किमाशास्यम् ॥ २३४ ॥  
  
कुङ्कुमरुचिलसिताङ्गं कमलासनमात्तकमलं च ।  
हस्ताम्बुजधृतपुस्तकरुद्राक्षादि च तथा रूपम् ॥ २३५ ॥  
  
जितमन्मथवरिवस्यासक्तं रूपं च ते मातः ।  
कालानुकूलकलितं परतत्वविदां चकास्ति हृदयतटे ॥ २३६ ॥  
  
हिमवन्नगेन्द्रकन्ये भूसुरकृतबहुलपूजया धन्ये ।  
मान्ये सुमनःसंघैस्त्वां कलये हृदि सदा हि कटिशून्ये ॥ २३७ ॥  
  
निरसितनिष्कंचनजनदैन्या कन्या धराधरेशस्य ।  
दृक्कान्तिविजितहरिणा हरिणाराध्या च सा जयति ॥ २३८ ॥  
  
विनतजनितापवर्गा सर्गादिकरी च सा देवी ।  
निजलीलाहृतभर्गा दुर्गादिश्रेयसां जननी ॥ २३९ ॥  
  
कवनकृतां तोषकृते जगदवनादिक्रियापेषु भवतु ।  
शांकरिरूपाय परं नम उक्तिर्ज्योतिषेऽस्माकम् ॥ २४० ॥  
  
फणिपतिभूषितदेहा हरभजनानन्दसंदोहा ।  
तत्त्वैर्हतसंदेहा चकास्तु हृदये विधूतजनमोहा ॥ २४१ ॥  
  
जयति जननि त्वदीयं रूपं रविकोटितुलितमिदम् ।  
एतन्नानाकारं काले कृतरक्षणं च भुवनेड्यम् ॥ २४२ ॥  
  
मदनारिकण्ठसुषमासाक्षीभूतस्वबाहुयुगला सा ।  
कुङ्कुमपङ्काङ्किततनुरेषा देवी चकास्ति बहुरूपा ॥ २४३ ॥  
  
काञ्चीमणिलसितकटिः काञ्चीपुरभूषणं च तद्धाम ।  
यन्मन्मथरिपुमान्यं निजलीलाकलितबहुरूपम् ॥ २४४ ॥  
  
करपङ्कजधृतमाला सृष्टिस्थित्यादिबहुलीला ।  
वीटीविलसितवदना विरचितनतहर्म्यवरसदना ॥ २४५ ॥  
  
विसृमरतानुकम्पा तं पातकिवर्गमादरादम्बा ।  
रक्षति तनुजितशम्पा सा नः शरणं पुरः स्फुरतु ॥ २४६ ॥  
  
शूलिनि सुरजनपालिनि कात्यायनि देवि मां पाहि ।  
सुरलोककुसुममालिनि शिवखेलिनि चण्डिके पाहि ॥ २४७ ॥  
  
भारति भैरवि शांकरि कपालिनि नमोऽस्तु ते नित्यम् ।  
स्तुत्वैवमम्ब वाचा मनसाराध्यं नमामि ते पादम् ॥ २४८ ॥  
  
कुटिलकचं लिकुचकुचं मृदुबाहुलतं च कङ्कुमच्छायम् ।  
विलसति शशधरमौलेः सर्वस्वं सुकृतपरिपाकः ॥ २४९ ॥  
  
उन्मूलयति शुभेतरवार्तामप्यम्ब ते नाम ।  
भजनादपि कीर्तनतः किं वा भाग्यं त्वदीयभक्तानाम्। ॥ २५० ॥  
  
परमशिवपुण्यकोटी निजगतिजितसन्मरालगतिधाटी ।  
कृतनित्यकामकोटी कोटीरोल्लसितचन्द्रपरिपाटी ॥ २५१ ॥  
  
चन्द्राभरणवतंसा कंसारिमुखैः सुरैश्च नुतचरिता ।  
गजमुखषण्मुखजननी सास्माकं मानसे कृतास्थाना ॥ २५२ ॥  
  
परमशिवदिव्यजाया मायामोहितसुरासुरा जननी ।  
कुङ्कुमविलसितकायापायान्मां रक्षतीह कविगेया ॥ २५३ ॥  
  
भूषितरत्नाभरणा शरणर्थिजनालिकल्पिताभरणा ।  
मुदितनिजान्तःकरणा मरणादिध्वंसिनी सदावरणा ॥ २५४ ॥  
  
श्रुतिसुदतीस्तबकायितचरणाम्भोजा च भोजाद्यैः ।  
कृतपरिचरणा विस्तृतकरुणाम्बा शैलराजवरतनया ॥ २५५ ॥  
  
अधरे लसितारुण्यं तनौ तु हरमान्यपूर्णतारुण्यम् ।  
लोचनधृतकारुण्यं करे कुसुम्भादिसंभृतारुण्यम् ॥ २५६ ॥  
  
तत्तेजो लसति हृदि स्मरारिसंमान्यबहुलीलम् ।  
सृणिपाशाङ्कुशहस्तं प्रशस्तमस्तोदयादिहीनं च ॥ २५७ ॥  
  
कलितचराचररक्षणमक्षीणोद्दामवैभवं किमपि ।  
निखिलागमयन्त्रकलासारं तल्लसति पुरभिदा मान्यम् ॥ २५८ ॥  
  
भवचित्तराजहंसी भवभयमोहादिभेदिनी शरणम् ।  
सवरक्षणकृतदीक्षा शिववामाङ्गोल्लसितमूर्तिः ॥ २५९ ॥  
  
तव चरणन्यासवशात् परिपूता भूरियं भूत्यै ।  
देवेशमौलिसेव्या तां त्वामाराधयामि गिरितनये ॥ २६० ॥  
  
क्षणमिह मातर्दूरे स्याद् यदि दृष्टिः शुभंकरी मान्या ।  
अष्टैश्वर्योऽपि तदा विनष्टशोभो विकल्यश्च ॥ २६१ ॥  
  
अत एव हि कारुण्याल्लोकाम्ब त्वं सदादृतभवाङ्गा ।  
क्रीडसि रक्षसि काले जनयसि मोहादिकानथवा ॥ २६२ ॥  
  
परमशिवकेलिरसिके यः कोऽपि जनस्तव स्तवं कुर्वन् ।  
निरसितनाकेशपदस्तव सारूप्यं क्रमाद् भजति ॥ २६३ ॥  
  
तव पादपद्मविसृमरकान्तिझरीं मनसि कलयंस्तु ।  
निरसितनरकादिभयो विराजते नाकिसदसि सुरवन्द्यः ॥ २६४ ॥  
  
बालमरालीगत्यै सुरगिरिधानुष्कमहितकलगीत्यै ।  
विरचितनानानीत्यै चेतो मे स्पृहयते बहुलकीर्त्यै ॥ २६५ ॥  
  
वितरणकलाप्रसक्तौ चिन्तामणिकामधेनुसुरवृक्षाः ।  
ते दूरे तां त्वामहमाराधयितुं कृतप्रयत्नोऽस्मि ॥ २६६ ॥  
  
विनमदमरेशसुदतीकचसुममकरन्दधारया स्निग्धम् ।  
तव पादपद्ममेतत्  कदा नु मम मूर्ध्नि भूषणं जननि ॥ २६७ ॥  
  
तव हरपुरंध्रि मातश्चरणपयोजं क्रमार्चितं येन ।  
तेनैन्द्रपदमपि द्राग् विराजते तत् समाक्रान्तम् ॥ २६८ ॥  
  
तव पदसरोजपांसुन्यासाद्धन्योत्तमाङ्गलसिताश्च ।  
गायन्ति च नृत्यन्ति प्रमोदकृतनुतिचयाश्च राजन्ते ॥ २६९ ॥  
  
यत्प्रणयकलहवार्ताभीतो निरसितसिमेषुरपि विनयी ।  
मदनं तमपि वसन्तं मानयितुं संप्रवृत्तहृदयोऽभूत् ॥ २७० ॥  
  
कुसुमैर्गाङ्गैर्वारिभिरनुनयवाग्भिश्च नम्रमुखः ।  
सा पुरहरभूषा नो मनसि विहरतां किरीटलसदिन्दुः ॥ २७१ ॥  
  
पुरहरपरतन्त्रं तद् गततन्द्रं वस्तु निस्तुलमुपासे ।  
तेनैवाहं धन्यो मद्वंश्या निरसितात्मतापभराः ॥ २७२ ॥  
  
मुखसुषमाजितपद्मं पद्मजहरिवासवादिबुधसेव्यम् ।  
काव्यार्थसारमेतद् गौरीरूप हि विजयते तेजः ॥ २७३ ॥  
  
यस्याः पदसरसिजयोर्विबुधकिरीटावलिर्गौर्याः ।  
नीराजनविधिकलिता सा मे कुलदैवतं लसतु ॥ २७४ ॥  
  
कविहृत्कैरविकसनचन्द्रिकया शमिततापभराः ।  
मन्दस्मितश्रिया किल यस्याः सा भाति हिमवतः पुत्री ॥ २७५ ॥  
  
निरसिततमःप्रचारा पूर्वा संध्येव नगपतेस्तनया ।  
द्विजसंघोदयकलना सा मे कुलदैवतं लसतु ॥ २७६ ॥  
  
रचयामि नमंसि भृशं शंकरमण्डितनिजाङ्कवल्लर्यै ।  
पुण्यात्मने पुरारेः पर्वतकुलराजतनयायै ॥ २७७ ॥  
  
पुरमथनभाग्यधाटी कविलोकसमीड्यसूक्तिरसधाटी ।  
मुखलसितसारवीटी विहरतु हृदि मे कृपौघपरिपाटी ॥ २७८ ॥  
  
अम्ब तव करुणयाहं रक्षितसंतानवैभवो नित्यम् ।  
एतादृशी तुमहती कीर्तिस्ते जृम्भते प्रतिदिशं हि ॥ २७९ ॥  
  
मदनपरिपन्थिमहिषी मम मानसकल्पितासना जयति ।  
श्रुतिमौलिविहितचरणा योगिहृदम्भोजलालितापि मुहुः ॥ २८० ॥  
  
पशुपतिपुरंध्रि मातस्तव पादयुगं प्रणम्य जन्तुरिह ।  
विधुतयमदूतभीतिस्त्रिदिशैरपि मान्यते कलितसेवः ॥ २८१ ॥  
  
सुरसुदतीलोलालकमकरन्दरसवासितं तव पदाब्जम् ।  
मम मानसे तु फुल्लं भवतु हि काले वयं तु धन्याः स्मः ॥ २८२ ॥  
  
तव नाम यस्य वक्त्रे फाले च पदाब्जकुङ्कुमच्छाया ।  
स भवति मान्यस्त्रिदशैरपि धुतसमस्तदुरितजालः सन् ॥ २८३ ॥  
  
आस्तां हि मे पुरस्तात् पुरजयिनः पुण्यपरिमलोल्लासि ।  
जननीरूपं संततमाश्रितरक्षैकक्लृप्तदीक्षं तत् ॥ २८४ ॥  
  
हरिणाङ्कमौलिदयिते यदि ते दृष्टिस्तदादरात् कविता ।  
आलिङ्ग्य मोदति चिरं तेन हि सर्वज्ञता लोके ॥ २८५ ॥  
  
डम्भादिदुर्गुणौघो धावति दूरे त्वदीयपदभक्तम् ।  
त्यक्त्वा यदि ते दृष्टिस्तेन हि सर्वाः श्रियः काले ॥ २८६ ॥  
  
तव मातर्मुनिमान्यं पदमाराध्य प्रसूनौघैः ।  
लभते सहस्रनयनान्यथवाष्टौ पुण्यसंवृतः पुरुषः ॥ २८७ ॥  
  
निर्धूततमःकन्दे मुकुन्दपद्मासनादिसेव्यपदे ।  
भक्तिर्मम हि सदा स्यात् तेनाहं धन्यचरितोऽस्मि ॥ २८८ ॥  
  
नूपुरमनिगणरञ्जितपादाब्जं मातरम्बिके हृदये ।  
मम लसतु तव कटाक्षान्नातः परमर्थनीयं हि ॥ २८९ ॥  
  
मुक्तामणिभूषितया कोकिलशुकमान्यवाग्विभूषितया ।  
हिमगिरिसुतयाहं किल सनायको धूतपापादिः ॥ २९० ॥  
  
निर्धूततमसि रूपं तव मातर्मामके हृदये ।  
स्फुरति तवैव हि दयया न मामकैः कर्मभिश्च व्रतगुम्भैः ॥ २९१ ॥  
  
निगमान्तवेद्यवैभवमेतत् ते रूपमम्बिके मातः ।  
स्फुरति मम नयनयोरिह तत्र तु हेतुस्त्वदीयकरुणा हि ॥ २९२ ॥  
  
त्रिणयनसाम्राज्यमिदं तव रूपं निखिलदेवतोपास्यम् ।  
ननु मातः स्फुरतु सदा नातः परमर्थनीयं हि ॥ २९३ ॥  
  
हरिणाङ्कमौल्यधीना कापिपरा शक्तिरम्बिका क्षेत्रे ।  
मौलौ च नित्यवचसां मम चित्ते भजतु नित्यलीलादिम् ॥ २९४ ॥  
  
परिसरनतविबुधालीकिरीटमणिकान्तिवल्लरीविसरैः ।  
कृतनीराजनविधि ते मम तु शिरोभूषणं पदसरोजम् ॥ २९५ ॥  
  
भागीरथीव वाणी तव नुतिरूपा विराजते परमा ।  
इह मातर्यद्भजनं सर्वेषां सर्वसंपदां हेतुः ॥ २९६ ॥  
  
नगपतितनये मातः शांकरि माहेस्वरीति नामानि ।  
नित्यं जपन्नहं तु त्वदीयदासोऽस्मि मुक्तये सिद्धः ॥ २९७ ॥  
  
निखिलचराचररक्षां वितन्वती शांकरी दयया ।  
मम कुलदैवतमेषा जयति सदाराध्यमान्यपदकमला ॥ २९८ ॥  
  
सर्वजनैः संसेव्ये संततमपि वाञ्छितप्रदे देवि ।  
अम्ब त्वमेव शरणं तेनाहं प्राप्तसर्वकार्यार्थः ॥ २९९ ॥  
  
शांकरि कथं नु वर्ण्यस्तव महिमा वेदमौलिगणवेद्यः ।  
इति निश्चित्य पदाब्जं तव वन्दे मोक्षकामोऽहम् ॥ ३०० ॥  
  
त्वामम्ब बालिशोऽहं त्वचमत्कारैर्गिरां गुम्भैः ।  
अयथायथक्रमं हि स्तुवन्नपि प्राप्तजन्मसाफल्यः ॥ ३०१ ॥  
  
इति अम्बिकात्रिशती समाप्ता  
  
  
  
Encoded and proofread by Sridhar Seshagiri seshagir at egr.msu.edu  
  
