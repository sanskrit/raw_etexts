+++
"Text title" = "aghanAshakagAyatrIstotra"
"File name" = "aghanaashakagaayatrii.itx"
itxtitle = "aghanAshakagAyatrIstotram (devIbhAgavatAntargatam)"
engtitle = "aghanAshakagAyatrIstotra"
Category = "devii, gAyatrI, stotra, devI"
Location = "doc_devii"
Sublocation = "devii"
SubDeity = "gAyatrI"
Texttype = "stotra"
Author = "Traditional"
Language = "Sanskrit"
Subject = "philosophy/hinduism/religion"
"Transliterated by" = "http://www.webdunia.com"
"Proofread by" = "http://www.webdunia.com"
Description-comments = "skandha 12, adhyAya 5"
Source = "Devi Bhagavata Mahapurana"
Indexextra = "(text)"
"Latest update" = "November 22, 2001, April 19. 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "अघनाशकगायत्रीस्तोत्रम् (देवीभागवतान्तर्गतम्)"

+++
  
 अघनाशकगायत्रीस्तोत्रम्   
  
नारद उवाच -  
भक्तानुकम्पिन्सर्वज्ञ हृदयं पापनाशनम् ।  
गायत्र्याः कथितं तस्माद्गायत्र्याः स्तोत्रमीरय ॥ १॥  
  
आदिशक्ते जगन्मातर्भक्तानुग्रहकारिणि ।  
सर्वत्र व्यापिकेऽनन्ते श्रीसन्ध्ये ते नमोऽस्तु ते ॥ २॥  
  
त्वमेव सन्ध्या गायत्री सावित्री च सरस्वती ।  
ब्राह्मी च वैष्णवी रौद्री रक्ता श्वेता सितेतरा । ३॥।  
  
प्रातर्बाला च मध्याह्ने यौवनस्था भवेत्पुनः ।  
ब्रह्मा सायं भगवती चिन्त्यते मुनिभिः सदा ॥ ४॥ वृद्धा सायं  
  
हंसस्था गरुडारूढा तथा वृषभवाहिनी ।  
ऋग्वेदाध्यायिनी भूमौ दृश्यते या तपस्विभिः ॥ ५॥  
  
यजुर्वेदं पठन्ती च अन्तरिक्षे विराजते ।  
सा सामगापि सर्वेषु भ्राम्यमाणा तथा भुवि ॥ ६॥  
  
रुद्रलोकं गता त्वं हि विष्णुलोकनिवासिनी ।  
त्वमेव ब्रह्मणो लोकेऽमर्त्यानुग्रहकारिणी ॥ ७॥  
  
सप्तर्षिप्रीतिजननी माया बहुवरप्रदा ।  
शिवयोः करनेत्रोत्था ह्यश्रुस्वेदसमुद्भवा ॥ ८॥  
  
आनन्दजननी दुर्गा दशधा परिपठ्यते ।  
वरेण्या वरदा चैव वरिष्ठा वरवर्णिनी ॥ ९॥  
  
गरिष्ठा च वरार्हा च वरारोहा च सप्तमी ।  
नीलगङ्गा तथा सन्ध्या सर्वदा भोगमोक्षदा ॥ १०॥  
  
भागीरथी मर्त्यलोके पाताले भोगवत्यपि ।  
त्रिलोकवाहिनी देवी स्थानत्रयनिवासिनी ॥ ११॥  
  
भूर्लोकस्था त्वमेवासि धरित्री लोकधारिणी ।  
भुवो लोके वायुशक्तिः स्वर्लोके तेजसां निधिः ॥ १२॥  
  
महर्लोके महासिद्धिर्जनलोके जनेत्यपि ।  
तपस्विनी तपोलोके सत्यलोके तु सत्यवाक् ॥ १३॥  
  
कमला विष्णुलोके च गायत्री ब्रह्मलोकगा । ब्रह्मलोकदा  
रुद्रलोके स्थिता गौरी हरार्धाङ्गनिवासिनी ॥ १४॥  
  
अहमो महतश्चैव प्रकृतिस्त्वं हि गीयसे ।  
साम्यावस्थात्मिका त्वं हि शबलब्रह्मरूपिणी ॥ १५॥  
  
ततः परापरा शक्तिः परमा त्वं हि गीयसे ।  
इच्छाशक्तिः क्रियाशक्तिर्ज्ञानशक्तिस्त्रिशक्तिदा ॥ १६॥  
  
गङ्गा च यमुना चैव विपाशा च सरस्वती ।  
सरयूर्देविका सिन्धुर्नर्मदेरावती तथा ॥ १७॥  
  
गोदावरी शतद्रुश्च कावेरी देवलोकगा ।  
कौशिकी चन्द्रभागा च वितस्ता च सरस्वती ॥ १८॥  
  
गण्डकी तापिनी तोया गोमती वेत्रवत्यपि ।  
इडा च पिङ्गला चैव सुषुम्णा च तृतीयका ॥ १९॥  
  
गान्धारी हस्तिजिह्वा च पूषापूषा तथैव च ।  
अलम्बुषा कुहूश्चैव शङ्खिनी प्राणवाहिनी ॥ २०॥  
  
नाडी च त्वं शरीरस्था गीयसे प्राक्तनैर्बुधैः ।  
हृतपद्मस्था प्राणशक्तिः कण्ठस्था स्वप्ननायिका ॥ २१॥  
  
तालुस्था त्वं सदाधारा बिन्दुस्था बिन्दुमालिनी ।  
मूले तु कुण्डली शक्तिर्व्यापिनी केशमूलगा ॥ २२॥  
  
शिखामध्यासना त्वं हि शिखाग्रे तु मनोन्मनी ।  
किमन्यद् बहुनोक्तेन यत्किञ्चिज्जगतीत्रये ॥ २३॥  
  
तत्सर्वं त्वं महादेवि श्रिये सन्ध्ये नमोऽस्तु ते ।  
इतीदं कीर्तितं स्तोत्रं सन्ध्यायां बहुपुण्यदम् ॥ २४॥  
  
महापापप्रशमनं महासिद्धिविधायकम् ।  
य इदं कीर्तयेत् स्तोत्रं सन्ध्याकाले समाहितः ॥ २५॥  
  
अपुत्रः प्राप्नुयात् पुत्रं धनार्थी धनमाप्नुयात् ।  
सर्वतीर्थतपोदानयज्ञयोगफलं लभेत् ॥ २६॥  
  
भोगान् भुक्त्वा चिरं कालमन्ते मोक्षमवाप्नुयात् ।  
तपस्विभिः कृतं स्तोत्रं स्नानकाले तु यः पठेत् ॥ २७॥  
  
यत्र कुत्र जले मग्नः सन्ध्यामज्जनजं फलम् ।  
लभते नात्र सन्देहः सत्यं च नारद ॥ २८॥  
  
शृणुयाद्योऽपि तद्भक्त्या स तु पापात् प्रमुच्यते ।  
पीयूषसदृशं वाक्यं सन्ध्योक्तं नारदेरितम् ॥ २९॥  
  
॥ इति श्रीदेवीभागवते महापुराणे द्वादशस्कन्धे  
पञ्चमोऽध्याये श्रीअघनाशकगायत्रीस्तोत्रं सम्पूर्णम् ॥  
  
  
  
