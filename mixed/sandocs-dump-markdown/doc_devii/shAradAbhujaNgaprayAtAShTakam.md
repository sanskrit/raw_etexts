---
Author: Popular stotra
Category: devii, sarasvatI, bhujanga, shankarAchArya, devI
File name: shaaradaabhuja.itx
Indexextra: (sha.nkarAchArya)
Language: Sanskrit
Latest update: June 24, 2000
Location: doc_devii
Proofread by: Savithri D. savdev at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subcategory: bhujanga
Subject: philosophy/hinduism
Sublocation: devii
Text title: shaaradaabhuja.ngaprauaataashhTakaM
Transliterated by: Savithri D. savdev at hotmail.com
engtitle: Sharadabhujangaprayatashtakam
itxtitle: shAradAbhujaNgaprayAtAShTakam
title: शारदाभुजण्गप्रयाताष्टकम्

---
  
 शारदाभुजङ्गप्रयाताष्टकम्   
  
सुवक्षोजकुम्भां सुधापूर्णकुम्भां  
प्रसादावलम्बां प्रपुण्यावलम्बाम् ।  
सदास्येन्दुबिम्बां सदानोष्ठबिम्बां  
भजे शारदाम्बामजस्रं मदम्बाम् ॥ १॥  
  
कटाक्षे दयार्द्रो करे ज्ञानमुद्रां  
कलाभिर्विनिद्रां कलापैः सुभद्राम् ।  
पुरस्त्रीं विनिद्रां पुरस्तुङ्गभद्रां  
भजे शारदाम्बामजस्रं मदम्बाम् ॥ २॥  
  
ललामाङ्कफालां लसद्गानलोलां  
स्वभक्तैकपालां यशःश्रीकपोलाम् ।  
करे त्वक्षमालां कनत्प्रत्नलोलां  
भजे शारदाम्बामजस्रं मदम्बाम् ॥ ३॥  
  
सुसीमन्तवेणीं दृशा निर्जितैणीं  
रमत्कीरवाणीं नमद्वज्रपाणीम् ।  
सुधामन्थरास्यां मुदा चिन्त्यवेणीं  
भजे शारदाम्बामजस्रं मदम्बाम् ॥ ४॥  
  
सुशान्तां सुदेहां दृगन्ते कचान्तां  
लसत्सल्लताङ्गीमनन्तामचिन्त्याम् ।  
स्मरेत्तापसैः सङ्गपूर्वस्थितां तां  
भजे शारदाम्बामजस्रं मदम्बाम् ॥ ५॥  
  
कुरङ्गे तुरङ्गे मृगेन्द्रे खगेन्द्रे  
मराले मदेभे महोक्षेऽधिरूढाम् ।  
महत्यां नवम्यां सदा सामरूपां  
भजे शारदाम्बामजस्रं मदम्बाम् ॥ ६॥  
  
ज्वलत्कान्तिवह्निं जगन्मोहनाङ्गीं  
भजे मानसाम्भोजसुभ्रान्तभृङ्गीम् ।  
निजस्तोत्रसङ्गीतनृत्यप्रभाङ्गीम्  
भजे शारदाम्बामजस्रं मदम्बाम् ॥ ७॥  
  
भवाम्भोजनेत्राजसम्पूज्यमानां  
लसन्मन्दहासप्रभावक्त्रचिह्नाम् ।  
चलच्चञ्चलाचारूताटङ्ककर्णो  
भजे शारदाम्बामजस्रं मदम्बाम् ॥ ८॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
शारदाभुजङ्गप्रयाताष्टक सम्पूर्णम् ॥  
  
  
Savithri D savdev at hotmail.com  
%Date: Sat, 24 Jun 2000 02:42:08 GMT  
  
