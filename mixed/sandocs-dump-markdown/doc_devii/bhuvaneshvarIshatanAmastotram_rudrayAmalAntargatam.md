+++
"Text title" = "bhuvaneshvarIshatanAmastotram"
"File name" = "bhuvaneshvarIshatanAmastotram.itx"
itxtitle = "bhuvaneshvarIshatanAmastotram (rudrayAmalAntargatam)"
engtitle = "bhuvaneshvarIshatanAmastotram"
Category = "aShTottarashatanAma, devii, devI, dashamahAvidyA"
Location = "doc_devii"
Sublocation = "devii"
Language = "Sanskrit"
Subject = "philosophy/hinduism/religion"
"Transliterated by" = "Shree Devi Kumar"
"Proofread by" = "PSA Easwaran psaeaswaran at gmail.com"
"Description/comments" = "Rudrayamala"
Indexextra = "(stotramanjari 1)"
Acknowledge-Permission = "Mahaperiaval Trust"
"Latest update" = "July 2, 2017"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "भुवनेश्वरीशतनामस्तोत्रम् (रुद्रयामलान्तर्गतम्)"

+++
  
 श्रीभुवनेश्वरीशतनामस्तोत्रम्   
कैलासशिखरे रम्ये नानारत्नोपशोभिते ।  
नरनारीहितार्थाय शिवं पप्रच्छ पार्वती ॥ १॥  
  
देव्युवाच -  
भुवनेशीमहाविद्यानाम्नामष्टोत्तरं शतम् ।  
कथयस्व महादेव यद्यहं तव वल्लभा ॥ २॥  
  
ईश्वर उवाच -  
शृणु देवि महाभागे स्तवराजमिदं शुभम् ।  
सहस्रनाम्नामधिकं सिद्धिदं मोक्षहेतुकम् ॥ ३॥  
  
शुचिभिः प्रातरुत्थाय पठितव्यं समाहितैः ।  
त्रिकालं श्रद्धया युक्तैः सर्वकामफलप्रदम् ॥ ४॥  
  
अस्य श्रीभुवनेश्वर्यष्टोत्तरशतनामस्तोत्रस्य शक्तिरृषिः  
गायत्री छन्दःभुवनेश्वरी देवता चतुर्वर्गसाधने जपे विनियोगः ।  
  
ॐ महामाया महाविद्या महाभोगा महोत्कटा ।  
माहेश्वरी कुमारी च ब्रह्माणी ब्रह्मरूपिणी ॥ ५॥  
  
वागीश्वरी योगरूपा योगिनीकोटिसेविता ।  
जया च विजया चैव कौमारी सर्वमङ्गला ॥ ६॥  
  
हिङ्गुला च विलासी च ज्वालिनी ज्वालरूपिणी ।  
ईश्वरी क्रूरसंहारी कुलमार्गप्रदायिनी ॥ ७॥  
  
वैष्णवी सुभगाकारा सुकुल्या कुलपूजिता ।  
वामाङ्गा वामचारा च वामदेवप्रिया तथा ॥ ८॥  
  
डाकिनी योगिनीरूपा भूतेशी भूतनायिका ।  
पद्मावती पद्मनेत्रा प्रबुद्धा च सरस्वती ॥ ९॥  
  
भूचरी खेचरी माया मातङ्गी भुवनेश्वरी ।  
कान्ता पतिव्रता साक्षी सुचक्षुः कुण्डवासिनी ॥ १०॥  
  
उमा कुमारी लोकेशी सुकेशी पद्मरागिणी ।  
इन्द्राणी ब्रह्म चाण्डाली चण्डिका वायुवल्लभा ॥ ११॥  
  
सर्वधातुमयीमूर्तिर्जलरूपा जलोदरी ।  
आकाशी रणगा चैव नृकपालविभूषणा ॥ १२॥  
  
नर्मदा मोक्षदा चैव धर्मकामार्थदायिनी ।  
गायत्री चाथ सावित्री त्रिसन्ध्या तीर्थगामिनी ॥ १३॥  
  
अष्टमी नवमी चैव दशम्येकादशी तथा ।  
पौर्णमासी कुहूरूपा तिथिमूर्तिस्वरूपिणी ॥ १४॥  
  
सुरारिनाशकारी च उग्ररूपा च वत्सला ।  
अनला अर्धमात्रा च अरुणा पीतलोचना ॥ १५॥  
  
लज्जा सरस्वती विद्या भवानी पापनाशिनी ।  
नागपाशधरा मूर्तिरगाधा धृतकुण्डला ॥ १६॥  
  
क्षत्ररूपा क्षयकरी तेजस्विनी शुचिस्मिता ।  
अव्यक्ता व्यक्तलोका च शम्भुरूपा मनस्विनी ॥ १७॥  
  
मातङ्गी मत्तमातङ्गी महादेवप्रिया सदा ।  
दैत्यहा चैव वाराही सर्वशास्त्रमयी शुभा ॥ १८॥  
  
य इदं पठते भक्त्या शृणुयाद्वा समाहितः ।  
अपुत्रो लभते पुत्रं निर्धनो धनवान् भवेत् ॥ १९॥  
  
मूर्खोऽपि लभते शास्त्रं चोरोऽपि लभते गतिम् ।  
वेदानां पाठको विप्रः क्षत्रियो विजयी भवेत् ॥ २०॥  
  
वैश्यस्तु धनवान्भूयाच्छूद्रस्तु सुखमेधते ।  
अष्टम्याञ्च चतुर्दश्यां नवम्यां चैकचेतसः ॥ २१॥  
  
ये पठन्ति सदा भक्त्या न ते वै दुःखभागिनः ।  
एककालं द्विकालं वा त्रिकालं वा चतुर्थकम् ॥ २२॥  
  
ये पठन्ति सदा भक्त्या स्वर्गलोके च पूजिताः ।  
रुद्रं दृष्ट्वा यथा देवाः पन्नगा गरुडं यथा ॥  
  
शत्रवः प्रपलायन्ते तस्य वक्त्रविलोकनात् ॥ २३॥  
  
इति श्रीरुद्रयामले देवीशङ्करसंवादे भुवनेश्वर्यष्टोत्तरशतनामस्तोत्रम् ॥  
  
  
Proofread by PSA Easwaran psaeaswaran at gmail.com  
  
