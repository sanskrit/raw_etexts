+++
"Text title" = "shrI bAlAtripurasundarIsahasranAmastotram 2"
"File name" = "bAlAtripurasundarIsahasranAmastotra2.itx"
itxtitle = "bAlAtripurasundarIsahasranAmastotram 2 (rudrayAmalAntargatam)"
engtitle = "bAlAtripurasundarIsahasranAmastotram 2"
Category = "sahasranAma, devii, dashamahAvidyA, devI"
Location = "doc_devii"
Sublocation = "devii"
SubDeity = "dashamahAvidyA"
Language = "Sanskrit"
Subject = "philosophy/hinduism/religion"
"Transliterated by" = "DPD, Alex"
"Proofread by" = "DPD, PSA Easwaran"
Description-comments = "From Rudrayamalatantra"
"Latest update" = "August 19, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "बालात्रिपुरसुन्दरीसहस्रनामस्तोत्रम् २ (रुद्रयामलान्तर्गतम्)"

+++
  
 श्रीबालात्रिपुरसुन्दरीसहस्रनामस्तोत्रम् २   
  
समाध्युपरतं काले कदाचिद्विजने मुदा ।  
परमानन्दसन्दोहमुदितं प्राह पार्वती ॥ १॥  
  
श्रीदेव्युवाच -  
श्रीमन्नाथ तवानन्दकारणं ब्रूहि शङ्कर ।  
योगीन्द्रोपास्य देवेश प्रेमपूर्ण सुधानिधे ।  
कृपास्ति यदि मे शम्भो सुगोप्यमपि कथ्यताम् ॥ २॥  
  
श्रीभैरवः  
निर्भरानन्दसन्दोहः शक्तिभावेन जायते ।  
लावण्यसिन्धुस्तत्रास्ति बालाया रसकन्दरः ॥ ३॥  
  
तामेवानुक्षणं देवीं चिन्तयामि ततः शिवाम् ।  
तस्या नामसहस्राणि कथयामि तव प्रिये ॥ ४॥  
  
सुगोप्यान्यपि रम्भोरु गम्भीरस्नेहविभ्रमात् ।  
तामेव स्तुवतो देवि ध्यायतोऽनुक्षणं मम ।  
सुखसन्दोहसम्भावो ज्ञानानन्दस्य कारणम् ॥ ५॥  
  
अस्य श्रीबालात्रिपुरसुन्दरी सहस्रनामस्तोत्रस्य शङ्कर ऋषिः,  
अनुष्टुप् छन्दः । श्रीबालात्रिपुरा देवता । ऐं बीजम् । सौः शक्तिः ।  
क्लीं कीलकम् । श्रीबालाप्रीत्यर्थे समस्तपुरुषार्थसिद्ध्यर्थे  
पारायणे विनियोगः ।  
ऐं अङ्गुष्ठाभ्यां नमः । क्लीं तर्जनीभ्यां नमः ।  
सौः मध्यमाभ्यां नमः । ऐं अनामिकाभ्यां नमः ।  
क्लीं कनिष्ठिकाभ्यां नमः । सौः करतलकरपृष्ठाभ्यां नमः ।  
एवं हृदयादिन्यासः ।  
ध्यानम् ।  
अरुणकिरणजालै रञ्जिताशावकाशा  
विधृतजपवटीका पुस्तकाभीतिहस्ता ।  
इतरवरकराढ्या फुल्लकल्हार संस्था  
निवसतु हृदि बाला नित्यकल्याणशीला ॥  
  
रक्ताम्बरां चन्द्रकलावतंसां समुद्यदादित्यनिभां त्रिनेत्राम् ।  
विद्याक्षमालाभयदानहस्तां ध्यायामि बालामरुणाम्बुजस्थाम् ॥  
  
आनन्दसिन्धुरानन्दाऽऽनन्दमूर्तिर्विनोदिनी ।  
त्रिपुरा सुन्दरी प्रेमपाथोनिधिरनुत्तमा ॥ १॥  
  
वामार्धगह्वरा भूतिर्विभूतिः शङ्करी शिवा ।  
शृङ्गारमूर्तिर्वरदा रसा च शुभगोचरा ॥ २॥  
  
परमानन्दलहरी रती रङ्गवती गतिः ।  
रङ्गमालानङ्गकला केली कैवल्यदा कला ॥ ३॥  
  
रसकल्पा कल्पलता कुतूहलवती गतिः ।  
विनोददिग्धा सुस्निग्धा मुग्धमूर्तिर्मनोरमा ॥ ४॥  
  
बालार्ककोटिकिरणा चन्द्रकोटिसुशीतला ।  
स्रवत्पीयूषदिग्धाङ्गी स्वर्गार्थपरिकल्पिता ॥ ५॥  
  
कुरङ्गनयना कान्ता सुगतिः सुखसन्ततिः ।  
राजराजेश्वरी राज्ञी महेन्द्रपरिवन्दिता ॥ ६॥  
  
प्रपञ्चगतिरीशानी प्रपञ्चगतिरुत्तमा ।  
दुर्वासा दुःसहा शक्तिः शिञ्जत्कनकनूपुरा ॥ ७॥  
  
मेरुमन्दरवक्षोजा सृणिपाशवरायुधा ।  
शरकोदण्डसंसक्तपाणिद्वयविराजिता ॥ ८॥  
  
चन्द्रबिम्बानना चारुमुकुटोत्तंसचन्द्रिका ।  
सिन्दूरतिलका चारुधम्मिल्लामलमालिका ॥ ९॥  
  
मन्दारदाममुदिता रत्नमालाविभूषिता ।  
सुवर्णाभरणप्रीता मुक्तादाममनोरमा ॥ १०॥  
  
ताम्बूलपूर्णवदना मदनानन्दमानसा ।  
सुखाराध्या तपः सारा कृपापारा विधीश्वरी ॥ ११॥  
  
वक्षःस्थललसद्रत्नप्रभा मधुरसोन्मदा ।  
बिन्दुनादात्मकोच्चाररहिता तुर्यरूपिणी ॥ १२॥  
  
कमनीयाकृतिर्धन्या शाङ्करी प्रीतिमञ्जरी ।  
प्रपञ्चा पञ्चमी पूर्णा पूर्णपीठनिवासिनी ॥ १३॥  
  
राज्यलक्ष्मीश्च श्रीलक्ष्मीर्महालक्ष्मीः सुराजिका ।  
सन्तोषसीमा सम्पत्तिः शातकौम्भी १ तथा द्युतिः ॥ १४॥  
  
१ शातकुम्भप्रियाकृतिः  
परिपूर्णा जगद्धात्री विधात्री बलवर्धिनी ।  
सार्वभौमनृपश्रीश्च साम्राज्यगतिरम्बिका ॥ १५॥  
  
सरोजाक्षी दीर्घदृष्टिः साचीक्षणविचक्षणा ।  
रङ्गस्रवन्ती रसिका (१००) प्रधाना रसरूपिणी ॥ १६॥  
  
रससिन्धुः सुगात्री च धूसरी मैथुनोन्मुखा ।  
निरन्तरगुणासक्ता शक्तिर्निधुवनात्मिका ॥ १७॥  
  
कामाक्षी कमनीया च कामेशी भगमङ्गला ।  
सुभगा भोगिनी भोग्या भग्यदा सुभगा भगा ॥ १८॥  
  
भगलिङ्गानन्दकला भगमध्यनिवासिनी ।  
भगरूपा भगमयी भगयन्त्रा भगोत्तमा ॥ १९॥  
  
योनिमुद्रा कामकला कुलामृतपरायणा ।  
कुलकुण्डालया सूक्ष्मा जीवात्मा लिङ्गरूपिणी ॥ २०॥  
  
मूलक्रिया मूलरूपा मूलाकृतिस्वरूपिणी ।  
सोत्सुका कमलानन्दा चिद्भावाऽऽत्मगतिः शिवा ॥ २१॥  
  
श्वेतारुणा बिन्दुरूपा वेदयोनिर्ध्वनिक्षणा ।  
घण्टाकोटि रवारावा रविबिम्बोत्थिताऽद्भुता ॥ २२॥  
  
नादान्तलीना सम्पूर्णा पूर्णस्था बहुरूपिका ।  
भृङ्गारावा वंशगतिर्वादित्रा मुरजध्वनिः ॥ २३॥  
  
वर्णमाला सिद्धिकला षट् चक्रक्रमवासिनी ।  
मूलकेलीरता स्वाधिष्ठाना तुर्यनिवासिनी ॥ २४॥  
  
मणिपूरस्थितिः स्निग्धा कूर्मचक्रपरायणा ।  
अनाहतगतिर्दीपशिखा मणिमयाकृतिः ॥ २५॥  
  
विशुद्धा शब्दसंशुद्धा जीवबोधस्थली रवा ।  
आज्ञाचक्राब्जसंस्था च स्फुरन्ती निपुणा त्रिवृत् ॥ २६॥  
  
चन्द्रिका चन्द्रकोटि श्रीः सूर्यकोटिप्रभामयी ।  
पद्मरागारुणच्छाया निश्चलाऽमृतनन्दिनी ।  
कान्ताङ्गसङ्गमुदिता सुधामाधुर्यसम्भृता ॥ २८॥  
  
महामञ्चस्थिताऽलिप्ता तृप्ता दृप्ता सुसम्भृतिः ।  
स्रवत्पीयूषसंसिक्ता रक्तार्णवविवर्धिनी ॥ २९॥  
  
सुरक्ता प्रियसंसिक्ता शश्वत्कुण्डालयाऽभया । (२००) ।  
श्रेयः श्रुतिश्च प्रत्येकानवकेशिफलावली ॥ ३०॥  
  
प्रीता शिवा शिवप्रिया शाङ्करी शाम्भवी विभा ।  
स्वयम्भूः स्वप्रिया स्वीया स्वकीया जनमातृका ॥ ३१॥  
  
स्वारामा स्वाश्रया साध्वी सुधाधाराऽधिकाधिका ।  
मङ्गलोज्जयिनी मान्या सर्वमङ्गलसङ्गिनी ॥ ३२॥  
  
भद्रा भद्रावली कन्या कलितार्धेन्दुबिम्बभाक् ।  
कल्याणलतिका काम्या कुकर्मा कुमतिर्मनुः ॥ ३३॥  
  
कुरङ्गाक्षी क्षीबनेत्रा क्षारा रसमदोन्मदा ।  
वारुणीपानमुदिता मदिरारचिताश्रया ॥ ३४॥  
  
कादम्बरीपानरुचिर्विपाशा पाशभीतिनुत् ।  
मुदिता मुदितापाङ्गा दरदोलितदीर्घदृक् ॥ ३५॥  
  
दैत्यकुलानलशिखा मनोरथसुधाद्युतिः ।  
सुवासिनी पीनगात्री पीनश्रोणिपयोधरा ॥ ३६॥  
  
सुचारुकबरी दन्तदीधितिदीप्रमौक्तिका ।  
बिम्बाधरा द्युतिमुखा प्रवालोत्तमदीधितिः ॥ ३७॥  
  
तिलप्रसूननासाग्रा हेमकक्कोलभालका ।  
निष्कलङ्केन्दुवदना बालेन्दुमुकुटोज्ज्वला ॥ ३८॥  
  
नृत्यत्खञ्जननेत्रश्रीर्विस्फुरत्कर्णशष्कुली ।  
बालचन्द्रातपत्रार्धा मणिसूर्यकिरीटिनी १ ॥ ३९॥  
  
१ केशौघचम्पकासेनामालतीदामपण्डिता - इत्यधिकम् ।  
हेममाणिक्यताटङ्का मणिकाञ्चनकुण्डला ।  
सुचारुचिबुका कम्बुकण्ठी मणिमनोरमा ॥ ४०॥  
  
गङ्गातरङ्गहारोर्मिर्मत्तकोकिलनिःस्वना ।  
मृणालविलसद्बाहुः पाशाङ्कुशधनुर्धरा ॥ ४१॥  
  
केयूरकटकाच्छन्ना नानारत्नमनोरमा ।  
ताम्रपङ्कजपाणिश्रीर्नखरत्नप्रभावती ॥ ४२॥  
  
अङ्गुलीयमणिश्रेणिचञ्चदङ्गुलिसन्ततिः ।  
मन्दरद्वन्द्वसुकुचा रोमराजीभुजङ्गका ॥ ४३॥  
  
गम्भीरनाभिस्त्रिवलीवलया च सुमध्यमा ।  
रणत्काञ्चीगुणोन्नद्धा पट्टांशुकसुनीविका ॥ ४४॥  
  
मेरुगुण्डीनितम्बाढ्या गजगण्डोरुयुग्मयुक् ।  
सुजानुमन्दरासक्तलसज्जङ्घाद्वयान्विता ॥ ४५॥  
  
गूढगुल्फा मञ्जुशिञ्जन्मणिनूपुरमण्डिता १ ।  
१ पदद्वन्द्वा रुणाम्भोजा नखचन्द्रा रविप्रभा ।  
     सुसोमप्रपदा राजहंसा मत्तेभमन्दगा ॥ इत्यधिकम् (extra) ।  
योगिध्येयपदद्वन्द्वा सुधामाऽमृतसारिणी ॥ ४६॥  
  
लावण्यसिन्धुः सिन्दूरतिलका कुटिलालका ।  
साधुसिद्धा सुबुद्धा च बुधा वृन्दारकोदया ॥ ४७॥  
  
बालार्ककिरणश्रेणीशोणा श्रीप्रेमकामधुक् ।  
रसगम्भीरसरसी पद्मिनी (३००) रससारसा ॥ ४८॥  
  
प्रसन्नाऽऽसन्नवरदा शारदा च सुभाग्यदा ।  
नटराजप्रिया विश्वनाट्या नर्तकनर्तकी ॥ ४९॥  
  
विचित्रयन्त्रा चित्तन्त्रा विद्यावल्ली गतिः शुभा ।  
कूटारकूटा कूटस्था पञ्चकूटा च पञ्चमी ॥ ५०॥  
  
चतुष्कूटा त्रिकूटाद्या षट्कूटा वेदपूजिता ।  
कूटषोडशसम्पन्ना तुरीया परमा कला ॥ ५१॥  
  
षोडशी मन्त्रयन्त्राणामीश्वरी मेरुमण्डला ।  
षोडशार्णा त्रिवर्णा च बिन्दुनादस्वरूपिणी ॥ ५२॥  
  
वर्णातीता वर्णमाता शब्दब्रह्ममहासुखा ।  
चैतन्यवल्ली कूटात्मा कामेशी स्वप्रदृश्यगा ॥ ५३॥  
  
स्वप्नावती बोधकरी जागृतिर्जागराश्रया ।  
स्वप्नाश्रया सुषुप्तिश्च तन्द्रामुक्ता च माधवी ॥ ५४॥  
  
लोपामुद्रा कामराज्ञी मानवी वित्तपार्चिता ।  
शाकम्भरी नन्दिविद्या भास्वद्विद्योतमालिनी ॥ ५५॥  
  
माहेन्द्री स्वर्गसम्पत्तिर्दुर्वासःसेविता श्रुतिः ।  
साधकेन्द्रगतिः साध्वी सुलभा सिद्धिकन्दरा ॥ ५६॥  
  
पुरत्रयेशी पुरजिदर्चिता पुरदेवता ।  
पुष्टिर्विघ्नहरी भूतिर्विगुणा पूज्यकामधुक् ॥ ५७॥  
  
हिरण्यमाता गणपा गुहमाता नितम्बिनी ।  
सर्वसीमन्तिनी मोक्षा दीक्षा दीक्षितमातृका ॥ ५८॥  
  
साधकाम्बा सिद्धमाता साधकेन्द्रा मनोरमा ।  
यौवनोन्मादिनी तुङ्गा सुश्रोणिर्मदमन्थरा ॥ ५९॥  
  
पद्मरक्तोत्पलवती रक्तमाल्यानुलेपना ।  
रक्तमालारुचिः शिखाशिखण्डिन्यतिसुन्दरी ॥ ६०॥  
  
शिखण्डिनृत्तसन्तुष्टा सौरभेयी वसुन्धरा ।  
सुरभिः कामदा काम्या कमनीयार्थकामदा ॥ ६१॥  
  
नन्दिनी लक्षणवती वसिष्ठालयदेवता ।  
गोलोकदेवी (४००) लोकश्रीर्गोलोकपरिपालिका ॥ ६२॥  
  
हविर्धानी देवमाता वृन्दारकवरानुयुक् ।  
रुद्रपत्नी भद्रमाता सुधाधाराऽम्बुविक्षतिः ॥ ६३॥  
  
दक्षिणा यज्ञसम्मूर्तिः सुबाला धीरनन्दिनी ।  
क्षीरपूर्णार्णवगतिः सुधायोनिः सुलोचना ॥ ६४॥  
  
रामानुगा सुसेव्या च सुगन्धालयवासगा ।  
सुचारित्रा सुत्रिपुरा सुस्तनी स्तनवत्सला ॥ ६५॥  
  
रजस्वला रजोयुक्ता रञ्जिका रङ्गमालिका ।  
रक्तप्रिया सुरक्ता च रतिरङ्गस्वरूपिणी ॥ ६६॥  
  
रजः शुक्राम्बिका निष्ठा रतनिष्ठा रतिस्पृहा ।  
हावभावा कामकेलिसर्वस्वा सुरजीविका ॥ ६७॥  
  
स्वयम्भूकुसुमानन्दा स्वयम्भूकुसुमप्रिया ।  
स्वयम्भूप्रीतिसन्तुष्टा स्वयम्भूनिन्दकान्तकृत् ॥ ६८॥  
  
स्वयम्भूस्था शक्तिपुटी रतिसर्वस्वपीठिका ।  
अत्यन्तसभिका दूती विदग्धा प्रीतिपूजिता ॥ ६९॥  
  
कुल्लिका यन्त्रनिलया योगपीठाधिवासिनी ।  
सुलक्षणा रसरूपा सर्वलक्षणलक्षिता ॥ ७०॥  
  
नानालङ्कारसुभगा पञ्चबाणसमर्चिता ।  
ऊर्ध्वत्रिकोणनिलया बाला कामेश्वरी तथा ॥ ७१॥  
  
गणाध्यक्षा कुलाध्यक्षा लक्ष्मीश्चैव सरस्वती ।  
वसन्तसमयप्रीता प्रीतिः कुचभरानता ॥ ७२॥  
  
कलाधरमुखाऽमूर्धा पादवृद्धिः कलावती ।  
पुष्पप्रिया धृतिश्चैव रतिकण्ठी मनोरमा ॥ ७३॥  
  
मदनोन्मादिनी चैव मोहिनी पार्वणीकला ।  
शोषिणी वशिनी राजिन्यत्यन्तसुभगा भगा ॥ ७४॥  
  
पूषा वशा च सुमना रतिः प्रीतिर्धृतिस्तथा ।  
ऋद्धिः सौम्या मरीच्यंशुमाला प्रत्यङ्गिरा तथा ॥ ७५॥  
  
शशिनी चैव सुच्छाया सम्पूर्णमण्डलोदया ।  
तुष्टा चामृतपूर्णा च भगयन्त्रनिवासिनी ॥ ७६॥  
  
लिङ्गयन्त्रालया (५००) शम्भुरूपा संयोगयोगिनी ।  
द्राविणी बीजरूपा च अक्षुब्धा साधकप्रिया ॥ ७७॥  
  
राजबीजमयी राज्यसुखदा वाञ्छितप्रदा ।  
रजः संवीर्यशक्तिश्च शुक्रविच्छिवरूपिणी ॥ ७८॥  
  
सर्वसारा सारमया शिवशक्तिमयी प्रभा ।  
संयोगानन्दनिलया संयोगप्रीतिमातृका ॥ ७९॥  
  
संयोगकुसुमानन्दा संयोगा योगवर्धिनी ।  
संयोगसुखदारस्था चिदानन्दैकसेविता ॥ ८०॥  
  
अर्ध्यपूजकसम्पत्तिरर्घ्यद्रव्यस्वरूपिणी ।  
सामरस्या परा प्रीता प्रियसङ्गमरूपिणी ॥ ८१॥  
  
ज्ञानदूती ज्ञानगम्या ज्ञानयोनिः शिवालया ।  
चित्कला ज्ञानसकला सकुला सकुलात्मिका ॥ ८२॥  
  
कलाचतुष्टयी पद्मिन्यतिसूक्ष्मा परात्मिका ।  
हंसकेलिस्थली च्छाया हंसद्वयविकासिनी ॥ ८३॥  
  
विरागता मोक्षकला परमात्मकलावती ।  
विद्याकलान्तरात्मस्था चतुष्टयकलावती ॥ ८४॥  
  
विद्यासन्तोषिणी तृप्तिः परब्रह्मप्रकाशिका ।  
परमात्मपरा वस्तुलीनशक्तिचतुष्टयी ॥ ८५॥  
  
शान्तिर्बोधकलावाप्तिः परज्ञानात्मिका कला ।  
पश्यन्ती परमात्मस्था चान्तरात्मकलाकुला ॥ ८६॥  
  
मध्यमा वैखरी चात्मकलानन्दा कलावती ।  
तारिणी तरणी तारा शिवलिङ्गालयाऽऽत्मवित् ॥ ८७॥  
  
परस्परशुभाचारा ब्रह्मानन्दविनोदिनी ।  
रसालसा दूतरासा सार्था सार्थप्रिया ह्युमा ॥ ८८॥  
  
जात्यादिरहिता योगियोगिन्यानन्दवर्धिनी । १  
१ कान्ता शान्ता दान्तगतिर्वेदाद्युद्दामपद्धतिः - इत्यधिकम् ।  
वीरभावप्रदा दिव्या वीरसूर्वीरभावदा ॥ ८९॥  
  
पशुत्वाभिवीरगतिर्वीरसङ्गमहोदया ।  
मूर्धाभिषिक्त राजश्रीः क्षत्रियोत्तममातृका ॥ ९०॥  
  
शस्त्रास्त्रकुशला शोभा रसस्था युद्धजीविका ।  
विजया योगिनी यात्रा परसैन्यविमर्दिनी ॥ ९१॥  
  
पूर्णा (६००) वित्तैषिणी वित्ता वित्तसञ्चयशालिनी ।  
भाण्डागारस्थिता रत्ना रत्नश्रेण्यधिवासिनी ॥ ९२॥  
  
महिषी राजभोग्या च गणिका गणभोगभृत् ।  
करिणी वडवा योग्या मल्लसेना पदातिका ॥ ९३॥  
  
सैन्यश्रेणी शौर्यरता पताकाध्वजवासिनी ।  
सुच्छत्रा चाम्बिका चाम्बा प्रजापालनसद्गतिः ॥ ९४॥  
  
सुरभिः पूजकाचारा राजकार्यपरायणा ।  
ब्रह्मक्षत्रमयी सोमसूर्यान्तर्यामिनी स्थितिः ॥ ९५॥  
  
पौरोहित्यप्रिया साध्वी ब्रह्माणी यज्ञसन्ततिः ।  
सोमपानपरा प्रीता जनाढ्या तपना क्षमा ॥ ९६॥  
  
प्रतिग्रहपरा दात्री सृष्टाजातिः सताङ्गतिः ।  
गायत्री वेदलभ्या च दीक्षा सन्ध्यापरायणा ॥ ९७॥  
  
रत्नसद्दीधितिर्विश्ववासना विश्वजीविका ।  
कृषिवाणिज्यभूतिश्च वृद्धिर्धीश्च कुसीदिका ॥ ९८॥  
  
कुलाधारा सुप्रसारा मनोन्मनी परायणा ।  
शूद्रा विप्रगतिः कर्मकरी कौतुकपूजिता ॥ ९९॥  
  
नानाविचारचतुरा बाला प्रौढा कलामयी ।  
सुकर्णधारा नौः पारा सर्वाशा दुर्गमोचनी ॥ १००॥  
  
दुर्गा विन्ध्यवनस्था च कन्दर्पनयपूरणी ।  
भूभारशमनी कृष्णा रक्षाराध्या रसोल्लसा ॥ १०१॥  
  
त्रिविधोत्पातशमनी समग्रसुखशेवधिः ।  
पञ्चावयववाक्यश्रीः प्रपञ्चोद्यानचन्द्रिका ॥ १०२॥  
  
सिद्धसन्दोहसुखिता योगिनीवृन्दवन्दिता ।  
नित्याषोडशारूपा च कामेशी भगमालिनी ॥ १०३॥  
  
नित्यक्लिन्ना च भी(भे) रुण्डा वह्निमण्डलवासिनी ।  
महाविद्येश्वरी नित्या शिवदूतीति विश्रुता ॥ १०४॥  
  
त्वरिता प्रथिता ख्याता विख्याता कुलसुन्दरी ।  
नित्या नीलपताका च विजया सर्वमङ्गला ॥ १०५॥  
  
ज्वालामाला(७००) विचित्रा च महात्रिपुरसिन्दरी ।  
गुरुवृन्दा परगुरुः प्रकाशानन्दनाथिनी ॥ १०६॥  
  
शिवानन्दनाथरूपा शक्त्यानन्दस्वरूपिणी ।  
देव्यानन्दनाथमयी कौलेशानन्दनाथिनी ॥ १०७॥  
  
दिव्यौघगुरुरूपा च समयानन्दनाथिनी ।  
शुक्लदेव्यानन्दनाथा कुलेशानन्दनाथिनी १ ॥ १०८॥  
  
१ कामेश्वर्यानन्दनाथमयी श्रीगुरुरूपिणी - इत्यधिकम् ।  
क्लिन्नाङ्गानन्दरूपा च समयानन्दनाथिनी ।  
वेदानन्दनाथमयी सहजानन्दनाथिनी ॥ १०९॥  
  
सिद्धौघगुरुरूपा च अपरागुरुरूपिणी ।  
गगनानन्दनाथा च विश्वानन्दस्वनाथिनी ॥ ११०॥  
  
विमलानन्दनाथा च मदनानन्दनाथिनी ।  
भुवनाद्या च लीलाद्या नन्दनानन्दनाथिनी ॥ १११॥  
  
स्वात्मानन्दानन्दरूपा प्रियाद्यानन्दनाथिनी ।  
मानवौघगुरुश्रेष्ठा परमेष्ठि गुरुप्रभा ॥ ११२॥  
  
परगुह्या गुरुशक्तिः स्वगुरुकीर्तनप्रिया ।  
त्रैलोक्यमोहनख्याता सर्वाशापरिपूरका ॥ ११३॥  
  
सर्वसङ्क्षोभिणी पूर्वाम्नायप्रथितवैभवा ।  
शिवाशक्तिः शिवशक्तिः शिवचक्रत्रयालया ॥ ११४॥  
  
सर्वसौभाग्यदाख्या च सर्वार्थसाधिकाह्वया ।  
सर्वरक्षाकराख्या च दक्षिणाम्नायदेवता ॥ ११५॥  
  
मध्यार्कचक्रनिलया पश्चिमाम्नायदेवता ।  
नवचक्रकृतावासा कौबेराम्नायदेवता ॥ ११६॥  
  
कुबेरपूज्या कुलजा कुलाम्नायप्रवर्तिनी ।  
बिन्दुचक्रकृतावासा मध्यसिंहासनेश्वरी ॥ ११७॥  
  
श्रीविद्या च महालक्ष्मीः लक्ष्मीः शक्तित्रयात्मिका ।  
सर्वसाम्राज्यलक्ष्मीश्च पञ्चलक्ष्मीतिविश्रुता ॥ ११८॥  
  
श्रीविद्या च परञ्ज्योतिः परनिष्कलशाम्भवी ।  
मातृका पञ्चकोशी च श्रीविद्या त्वरिता तथा ॥ ११९॥  
  
पारिजातेश्वरी चैव त्रिकूटा पञ्चबाणगा ।  
पञ्चकल्पलता पञ्चविद्या चामृतपीठिका ॥ १२०॥  
  
सुधासू रमणेशाना चान्नपूर्णा च कामधुक् ।  
श्रीविद्या सिद्धलक्ष्मीश्च मातङ्गी भुवनेश्वरी ॥ १२१॥  
  
वाराही पञ्चरत्नानामीश्वरी मातृवर्णगा ।  
पराञ्ज्योतिः कोशरूपा ऐन्दवी कलया युता ॥ १२२॥  
  
परितः स्वामिनी शक्तिदर्शना रविबिन्दुयुक् ।  
ब्रह्मदर्शनरूपा च शिवदर्शनरूपिणी ॥ १२३॥  
  
विष्णुदर्शनरूपा च सृष्टिचक्रनिवासिनी ।  
सौरदर्शनरूपा च स्थितिचक्रकृतालया ॥ १२४॥  
  
बौद्धदर्शनरूपा च महात्रिपुरसुन्दरी ।  
तत्त्वमुद्रास्वरूपा च प्रसन्ना(८००) ज्ञानमुद्रिका ॥ १२५॥  
  
सर्वोपचारसन्तुष्टा हृन्मयी शीर्षदेवता ।  
शिखास्थिता ब्रह्ममयी नेत्रत्रयविलासिनी ॥ १२६॥  
  
अस्त्रस्था चतुरस्रा च द्वारकाद्वारवासिनी ।  
अणिमा पश्चिमस्था च लघिमोत्तरदेवता ॥ १२७॥  
  
पूर्वस्था महिमेशित्वा दक्षिणद्वारदेवता ।  
वशित्वा वायुकोणस्था प्राकाम्येशानदेवता ॥ १२८॥  
  
अग्निकोणस्थिता भुक्तिरिच्छा नैऋतवासिनी ।  
प्राप्तिसिद्धिरवस्था च प्राकाम्यार्धविलासिनी ॥ १२९॥  
  
ब्राह्मी माहेश्वरी चैव कौमारी वैष्णवी तथा ।  
वाराह्यौन्द्री च चामुण्डा महालक्ष्मीर्दिशाङ्गतिः ॥ १३०॥  
  
क्षोभिणी द्राविणी मुद्राऽऽकर्षोन्मादनकारिणी ।  
महाङ्कुशा खेचरी च बीजाख्या योनिमुद्रिका ॥ १३१॥  
  
सर्वाशापूरचक्रस्था कार्यसिद्धिकरी तथा ।  
कामाकर्षिणिकाशक्तिर्बुद्ध्याकर्षणरूपिणी ॥ १३२॥  
  
अहङ्काराकर्षिणी च शब्दाकर्षणरूपिणी ।  
स्पर्शाकर्षणरूपा च रूपाकर्षणरूपिणी ॥ १३३॥  
  
रसाकर्षणरूपा च गन्धाकर्षणरूपिणी ।  
चित्ताकर्षणरूपा च धैर्याकर्षणरूपिणी ॥ १३४॥  
  
स्मृत्याकर्षणरूपा च बीजाकर्षणरूपिणी ।  
अमृताकर्षिणी चैव नामाकर्षणरूपिणी ॥ १३५॥  
  
शरीराकर्षिणीदेवी आत्माकर्षणरूपिणी ।  
षोडशस्वररूपा च स्रवत्पीयूषमन्दिरा ॥ १३६॥  
  
त्रिपुरेशी सिद्धरूपा कलादलनिवासिनी ।  
सर्वसङ्क्षोभचक्रेशी शक्तिर्गुप्ततराभिधा ॥ १३७॥  
  
अनङ्गकुसुमाशक्तिरनङ्गकटिमेखला ।  
अनङ्गमदनाऽनङ्गमदनातुररूपिणी ॥ १३८॥  
  
अनङ्गरेखा चानङ्गवेगानङ्गाङ्कुशाभिधा ।  
अनङ्गमालिनी शक्तिरष्टवर्गदिगन्विता ॥ १३९॥  
  
वसुपत्रकृतावासा श्रीमत्त्रिपुरसुन्दरी ।  
सर्वसाम्राज्यसुखदा सर्वसौभाग्यदेश्वरी ॥ १४०॥  
  
सम्प्रदायेश्वरी सर्वसङ्क्षोभणकरी तथा ।  
सर्वविद्राविणी सर्वाकर्षणाटोपकारिणी ॥ १४१॥  
  
सर्वाह्लादनशक्तिश्च सर्वजृम्भणकारिणी ।  
सर्वस्तम्भन शक्तिश्च सर्वसम्मोहिनी तथा ॥ १४२॥  
  
सर्ववश्यकरीशक्तिः सर्वसर्वानुरञ्जिनी ।  
सर्वोन्मादनशक्तिश्च सर्वार्थसिद्धिकारिणी ॥ १४३॥  
  
सर्वसम्पत्तिदा शक्तिः सर्वमन्त्रमयी तथा ।  
सर्वद्वन्द्वक्षयकरी(९००) सिद्धिस्त्रिपुरवासिनी ॥ १४४॥  
  
सर्वार्थसाधकेशी च सर्वकार्यार्थसिद्धिदा ।  
चतुर्दशारचक्रेशी कलायोगसमन्विता ॥ १४५॥  
  
सर्वसिद्धिप्रदा देवी सर्वसम्पत्प्रदा तथा ।  
सर्वप्रियङ्करी शक्तिः सर्वमङ्गलकारिणी ॥ १४६॥  
  
सर्वकामप्रपूर्णा च सर्वदुःखप्रमोचिनी ।  
सर्वमृत्युप्रशमनी सर्वविघ्नविनाशिनी ॥ १४७॥  
  
सर्वाङ्गसुन्दरी देवी सर्वसौभाग्यदायिनी ।  
त्रिपुरेशी सर्वसिद्धिप्रदा च दशकोणगा ॥ १४८॥  
  
सर्वरक्षाकरेशी च निगर्भा योगिनी तथा ।  
सर्वज्ञा सर्वशक्तिश्च सर्वैश्वर्यप्रदा तथा ॥ १४९॥  
  
सर्वज्ञानमयीदेवी सर्वव्याधिविनाशिनी ।  
सर्वाधारस्वरूपा च सर्वपापहरा तथा ॥ १५०॥  
  
सर्वानन्दमयीदेवी सर्वरक्षास्वरूपिणी ।  
महिमाशक्तिदेवी च देवी सर्वसमृद्धिदा ॥ १५१॥  
  
अन्तर्दशारचक्रेशी देवी त्रिपुरमालिनी ।  
सर्वरोगहरेशी च रहस्या योगिनी तथा ॥ १५२॥  
  
वाग्देवी वशिनी चैव देवीकामेश्वरी तथा ।  
मोदिनी विमला चैव अरुणा जयिनी तथा ॥ १५३॥  
  
सर्वेश्वरी कौलिनी च ह्यष्टारसर्वसिद्धिदा ।  
सर्वकामप्रदेशी च परापररहस्यवित् ॥ १५४॥  
  
त्रिकोणचतुरश्रस्था सर्वैश्वर्याऽऽयुधात्मिका ।  
कामेश्वरीबाणरूपा कामेशीचापरूपिणी ॥ १५५॥  
  
कामेशीपाशरूपा च कामेश्यङ्कुशरूपिणी ।  
कामेश्वरीन्द्रशक्तिश्च अग्निचक्रकृतालया ॥ १५६॥  
  
कामगिर्यधिदेवी च त्रिकोणस्थाऽग्रकोणगा ।  
दक्षकोणेश्वरी विष्णुशक्तिर्जालन्धराश्रया ॥ १५७॥  
  
सूर्यचक्रालया रुद्रशक्तिर्वामाङ्गकोणगा ।  
सोमचक्रा ब्रह्मशक्तिः पूर्णगिर्यनुरागिणी ॥ १५८॥  
  
श्रीमत्त्रिकोणभुवना त्रिपुरात्मा महेश्वरी ।  
सर्वानन्दमयेशी च बिन्दुगातिरहस्यभृत् ॥ १५९॥  
  
परब्रह्मस्वरूपा च महात्रिपुरसुन्दरी ।  
सर्वचक्रान्तरस्था च समस्तचक्रनायिका ॥ १६०॥  
  
सर्वचक्रेश्वरी सर्वमन्त्राणामीश्वरी तथा ।  
सर्वविद्येश्वरी चैव सर्ववागीश्वरी तथा ॥ १६१॥  
  
सर्वयोगीश्वरी चैव पीठेश्वर्यखिलेश्वरी ।  
सर्वकामेश्वरी सर्वतत्त्वेश्वर्यागमेश्वरी ॥ १६२॥  
  
शक्तिः शक्तिधृगुल्लासा निर्द्वन्द्वा द्वैतगर्भिणी ।  
निष्प्रपञ्चा महामाया सप्रपञ्चा सुवासिनी ॥ १६३॥  
  
सर्वविश्वोत्पत्तिधात्री परमानन्दसुन्दरी (१०००) ।  
इत्येतत्कथितं दिव्यं परमानन्दकारणम् ॥ १६४॥  
  
लावण्यसिन्धुलहरीबालायास्तोषमन्दिरम् ।  
सहस्रनाम तन्त्राणां सारमाकृष्य पार्वति ॥ १६५॥  
  
अनेन स्तुवतो नित्यमर्धरात्रे निशामुखे ।  
प्रातः काले च पूजायां सर्वकालमतः प्रिये ॥ १६६॥  
  
सर्वसाम्राज्यसुखदा बाला च परितुष्यति ।  
रत्नानि विविधान्यस्य वित्तानि प्रचुराणि च ॥ १६७॥  
  
मनोरथपथस्थानि ददाति परमेश्वरी ।  
पुत्राः पौत्राश्च वर्धन्ते सन्ततिः सार्वकालिकी ॥ १६८॥  
  
शत्रवस्तस्य नश्यन्ति वर्धन्तेऽस्य बलानि च ।  
व्याधयस्तस्य दूरस्थाः सकलान्यौषधानि च ॥ १६९॥  
  
मन्दिराणि विचित्राणि राजन्ते तस्य सर्वदा ।  
कृषिः फलवती तस्य भूमिः कामदुघाऽव्यया ॥ १७०॥  
  
स्फीतो जनपदस्तस्य राज्यं तस्य निरीतिकम् ।  
मातङ्गाः पक्षिणस्तुङ्गाः सिञ्चन्तो मदवारिभिः ॥ १७१॥  
  
द्वारे तस्य विराजन्ते हृष्टा नागतुरङ्गमाः ।  
प्रजास्तस्य विराजन्ते निर्विवादाश्च मन्त्रिणः ॥ १७२॥  
  
ज्ञातयस्तस्य तुष्यन्ति शीलं तस्यातिसुन्दरम् ।  
लक्ष्मीस्तस्य वशे नित्यं स्वासना च मनोरमा ॥ १७३॥  
  
गद्यपद्यमयी वाणी तस्य गङ्गातरङ्गवत् ।  
नानापदपदार्थानां वादचातुर्यसम्भृता ॥ १७४॥  
  
समग्ररससम्पत्तिशालिनी लास्यमालिनी ।  
अदृष्टान्यपि शास्त्राणी प्रकाश्यन्ते निरन्तरम् ॥ १७५॥  
  
निग्रहः परवाक्यानां सभायां तस्य जायते ।  
स्तुवन्ति वन्दिनस्तं वै राजानो दासवत्तथा ॥ १७६॥  
  
शस्त्राण्यस्त्राणि तदङ्गे जनयन्ति रुजां न हि ।  
महिलास्तस्य वशगाः सर्वावस्था भवन्ति वै ॥ १७७॥  
  
विषं निर्विषतां याति पानीयममृतं भवेत् ।  
परपक्षस्तम्भनं च प्रतिपक्षस्य जृम्भणम् ॥ १७८॥  
  
नवरात्रेण जायेत स तदभ्यासयोगवित् ।  
अहोरात्रं पठेद्यस्तु निस्तन्द्रः शान्तमानसः ॥ १७९॥  
  
वशे तस्य प्रजा याति सर्वे लोकाः सुनिश्चितम् ।  
षण्मासाभ्यासयोगेन योगमायाति निश्चितम् ॥ १८०॥  
  
नित्यं कामकलां ध्यायन् यः पठेत् स्तोत्रमुत्तमम् ।  
मदनोन्मादकलिताः पुरन्घ्र्यास्तद्वशानुगाः ॥ १८१॥  
  
लावण्यमदनाः साक्षाद्वैदग्ध्यमुदितेक्षणाः ।  
प्रेमपूर्णामपि वशे ह्युर्वशीं स हि विन्दति ॥ १८२॥  
  
भूर्जपत्रे रोचनया कुङ्कुमेन शुभे दिने ।  
लाक्षारसद्रवेणापि यावकैर्वा विशेषतः ॥ १८३॥  
  
धातुरागेण वा देवि लिखितं यन्त्रमञ्चितम् ।  
सुवर्णरौप्यगर्भस्थं सुसम्पूतं सुसाधितम् ॥ १८४॥  
  
बालाबुद्ध्या पूजितं च प्रतिष्ठितसमीरणम् ।  
धारयेन्मस्तके कण्ठे बाहुमूले तथा हृदि ॥ १८५॥  
  
नाभौ वापि धृतं धन्यं जयदं सर्वकामदम् ।  
रक्षणं नापरं किञ्चिद्विद्यते भुवनत्रये ॥ १८६॥  
  
ग्रहरोगादिभयहृत् सुखकृत्यविवर्धनम् ।  
बलवीर्यकरं क्रूरभूतशत्रुविनाशनम् ॥ १८७॥  
  
पुत्रपौत्रान् गुणगणैर्वर्धनं धनधान्यकृत् ।  
धरण्यां सा पुरी धन्या यत्रायं साधकोत्तमः ॥ १८८॥  
  
यद्गृहे लिखितं तिष्ठेत् स्तोत्रमेतद्वरानने ।  
तत्र चाहं शिवे नित्यं हरिश्च कमला तथा ॥ १८९॥  
  
वसामः सर्वतीर्थानामुत्पत्तिस्तत्र जायते ।  
यो वापि पाठयेद्भक्त्या पठेद्वै साधकोत्तमः ॥ १९०॥  
  
ज्ञानानन्दकलायोगादैक्यवृत्तिं स विन्दति ।  
स्तोत्रेणानेन देवेशि तव पूजाफलं लभेत् ॥ १९१॥  
  
षोढान्यासतनुर्भूत्वा पठितव्यं प्रयत्नतः ।  
उत्तमा सर्वतन्त्राणां बालायाः पूजनस्रुतिः ॥ १९२॥  
  
तत्रोत्तमा षोडशार्णा तत्रेदं स्तोत्रमुत्तमम् ।  
नाशिष्याय प्रदातव्यमशुद्धाय शठाय च ॥ १९३॥  
  
अलसायाप्रयत्नायाशिवाभक्ताय सुन्दरि ।  
भक्तिहीनाय मलिने गुरुनिन्दापराय च ॥ १९४॥  
  
विष्णुभक्तिविहीनाय विकल्पावृतबुद्धये ।  
देयं भक्तवरे मुक्तेः कारणं भक्तिवर्धनम् ॥ १९५॥  
  
लतायोगे पठेद्यस्तु स्तोत्रमेतद्वरानने ।  
सैव कल्पलता तस्य वाञ्छाफलकरी तथा ॥ १९६॥  
  
पुष्पिताया लतायोगे कुरङ्गमुखि साधकः ।  
अक्षुब्धः सन् पठेद्यस्तु शतयज्ञस्य पुण्यभाक् ॥ १९७॥  
  
ब्रह्मादयोऽपि देवेशि प्रार्थयन्ति पदद्वयम् ।  
स्वयं शिवः स विज्ञेयो यो बालाभावलम्पटः ॥ १९८॥  
  
ब्रह्मानन्दमयी ज्योत्स्ना सदाशिवविधूदिता ।  
आनन्दो योऽपि यं वेदा वदन्त्यस्या वशे स्थिताः ॥ १९९॥  
  
आह्लादनं बालाध्यानाद्बालाया नामकीर्तनात् ।  
सदानन्दाभ्यासयोगात् सदानन्दः प्रजायते ॥ २००॥  
  
इति श्रीरुद्रयामले तन्त्रे भैरवभैरवीसंवादे  
श्रीबालात्रिपुरसुन्दरीसहस्रनामस्तोत्रं सम्पूर्णम् ॥  
  
  
  
  
  
Encoded by DPD with help from Alex  
Proofread by DPD, PSA Easwaran psaeaswaran at gmail.com  
  
