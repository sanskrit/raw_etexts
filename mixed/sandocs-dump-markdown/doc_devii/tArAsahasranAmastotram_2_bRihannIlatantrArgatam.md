+++
"Text title" = "tArAsahasranAmastotram bRRihannIlatantrAntargatam"
"File name" = "tArAsahasranAmastotrambRRihannIla.itx"
itxtitle = "tArAsahasranAmastotram 2 (bRihannIlatantrArgatam)"
engtitle = "tArAsahasranamastotra from Brihannilatantra"
Category = "sahasranAma, devii, dashamahAvidyA, stotra, devI"
Location = "doc_devii"
Sublocation = "devii"
SubDeity = "dashamahAvidyA"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "muktabodha.org"
"Proofread by" = "DPD"
Description-comments = "Brihannilatantra"
Acknowledge-Permission = "Marjorie Woollacott, Ph.D., Digital Library Coordinator muktabodha.org"
"Latest update" = "March 8, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "तारासहस्रनामस्तोत्रम् २ (बृइहन्नीलतन्त्रार्गतम्)"

+++
  
 तारासहस्रनामस्तोत्रम् बृहन्नीलतन्त्रार्गतम्   
  
श्रीदेव्युवाच ।  
  
देव देव महादेव सृष्टिस्थित्यन्तकारक ।  
प्रसङ्गेन महादेव्या विस्तरं कथितं मयि ॥ १८-१॥  
  
देव्या नीलसरस्वत्याः सहस्रं परमेश्वर ।  
नाम्नां श्रोतुं महेशान प्रसादः क्रियतां मयि ।  
कथयस्व महादेव यद्यहं तव वल्लभा ॥ १८-२॥  
  
श्रीभैरव उवाच ।  
  
साधु पृष्टं महादेवि सर्वतन्त्रेषु गोपितम् ।  
नाम्नां सहस्रं तारायाः कथितुं नैव शक्यते ॥ १८-३॥  
  
प्रकाशात् सिद्धिहानिः स्यात् श्रिया च परिहीयते ।  
प्रकाशयति यो मोहात् षण्मासाद् मृत्युमाप्नुयात् ॥ १८-४॥  
  
अकथ्यं परमेशानि अकथ्यं चैव सुन्दरि ।  
क्षमस्व वरदे देवि यदि स्नेहोऽस्ति मां प्रति ॥ १८-५॥  
  
सर्वस्वं शृणु हे देवि सर्वागमविदां वरे ।  
धनसारं महादेवि गोप्तव्यं परमेश्वरि ॥ १८-६॥  
  
आयुर्गोप्यं गृहच्छिद्रं गोप्यं न पापभाग् भवेत् ।  
सुगोप्यं परमेशानि गोपनात् सिद्धिमश्नुते ॥ १८-७॥  
  
प्रकाशात् कार्यहानिश्च प्रकाशात् प्रलयं भवेत् ।  
तस्माद् भद्रे महेशानि न प्रकाश्यं कदाचन ॥ १८-८॥  
  
इति देववचः श्रुत्वा देवी परमसुन्दरी ।  
विस्मिता परमेशानी विषणा तत्र जायते ॥ १८-९॥  
  
शृणु हे परमेशान कृपासागरपारग ।  
तव स्नेहो महादेव मयि नास्त्यत्र निश्चितम् ॥ १८-१०॥  
  
भद्रं भद्रं महादेव इति कृत्वा महेश्वरी ।  
विमुखीभूय देवेशी तत्रास्ते शैलजा शुभा ॥ १८-११॥  
  
विलोक्य विमुखीं देवीं महादेवो महेश्वरः ।  
प्रहस्य परमेशानीं परिष्वज्य प्रियां कथाम् ॥ १८-१२॥  
  
कथयामास तत्रैव महादेव्यै महेश्वरि ।  
मम सर्वस्वरूपा त्वं जानीहि नगनन्दिनि ॥ १८-१३॥  
  
त्वां विनाहं महादेवि पूर्वोक्तशवरूपवान् ।  
क्षमस्व परमानन्दे क्षमस्व नगनन्दिनि ॥ १८-१४॥  
  
यथा प्राणो महेशानि देहे तिष्ठति सुन्दरि ।  
तथा त्वं जगतामाद्ये चरणे पतितोऽस्म्यहम् ॥ १८-१५॥  
  
इति मत्वा महादेवि रक्ष मां तव किङ्करम् ।  
ततो देवी महेशानी त्रैलोक्यमोहिनी शिवा ॥ १८-१६॥  
  
महादेवं परिष्वज्य प्राह गद्गदया गिरा ।  
सदा देहस्वरूपाहं देही त्वं परमेश्वर ॥ १८-१७॥  
  
तथापि वञ्चनां कर्तुं मामित्थं वदसि प्रियम् ।  
महादेवः पुनः प्राह भैरवि प्राणवल्लभे ॥ १८-१८॥  
  
नाम्नां सहस्रं तारायाः श्रोतुमिच्छस्यशेषतः ।  
  
श्रीदेव्युवाच ।  
  
न श्रुतं परमेशान तारानामसहस्रकम् ।  
कथयस्व महाभाग सत्यं परमसुन्दरम् ॥ १८-१९॥  
  
श्रीपार्वत्युवाच ।  
  
कथमीशान सर्वज्ञ लभन्ते सिद्धिमुत्तमाम् ।  
साधकाः सर्वदा येन तन्मे कथय सुन्दर ॥ १८-२०॥  
  
यस्मात् परतरं नास्ति स्तोत्रं तन्त्रेषु निश्चितम् ।  
सर्वपापहरं दिव्यं सर्वापद्विनिवारकम् ॥ १८-२१॥  
  
सर्वज्ञानकरं पुण्यं सर्वमङ्गलसंयुतम् ।  
पुरश्चर्याशतैस्तुल्यं स्तोत्रं सर्वप्रियङ्करम् ॥ १८-२२॥  
  
वश्यप्रदं मारणदमुच्चाटनप्रदं महत् ।  
नाम्नां सहस्रं तारायाः कथयस्व सुरेश्वर ॥ १८-२३॥  
  
श्रीमहादेव उवाच ।  
  
नाम्नां सहस्रं तारायाः स्तोत्रपाठाद् भविष्यति ।  
नाम्नां सहस्रं तारायाः कथयिष्याम्यशेषतः ॥ १८-२४॥  
  
शृणु देवि सदा भक्त्या भक्तानां परमं हितम् ।  
विना पूजोपहारेण विना जा(प्येन यत् फलम् ॥ १८-२५॥  
  
तत् फलं सकलं देवि कथयिष्यामि तच्छृणु ।  
  
ॐ अस्य श्रीतारासहस्रनामस्तोत्रमहामन्त्रस्य,   
अक्षोभ्य ऋषिः, बृहती-उष्णिक् छन्दः,   
श्री उग्रतारा श्रीमदेकजटा श्रीनीलसरस्वती देवता,  
पुरुषार्थचतुष्टयसिद्ध्यर्थे विनियोगः ॥  
  
तारा रात्रिर्महारात्रिर्कालरात्रिर्महामतिः  ।  
कालिका कामदा माया महामाया महास्मृतिः ॥ १८-२६॥  
  
महादानरता यज्ञा यज्ञोत्सवविभूषिता ।  
चन्द्रव्वज्रा चकोराक्षी चारुनेत्रा सुलोचना ॥ १८-२७॥  
  
त्रिनेत्रा महती देवी कुरङ्गाक्षी मनोरमा ।  
ब्राह्मी नारायणी ज्योत्स्ना चारुकेशी सुमूर्धजा ॥ १८-२८॥  
  
वाराही वारुणी विद्या महाविद्या महेश्वरी ।  
सिद्धा कुञ्चितकेशा च महायज्ञस्वरूपिणी ॥ १८-२९॥  
  
गौरी चम्पकवर्णा च कृशाङ्गी शिवमोहिनी ।  
सर्वानन्दस्वरूपा च सर्वशङ्कैकतारिणी ॥ १८-३०॥  
  
विद्यानन्दमयी नन्दा भद्रकालीस्वरूपिणी ।  
गायत्री सुचरित्रा च कौलव्रतपरायणा ॥ १८-३१॥  
  
हिरण्यगर्भा भूगर्भा महागर्भा सुलोचनी ।  
हिमवत्तनया दिव्या महामेघस्वरूपिणी ॥ १८-३२॥  
  
जगन्माता जगद्धात्री जगतामुपकारिणी ।  
ऐन्द्री सौम्या तथा घोरा वारुणी माधवी तथा ॥ १८-३३॥  
  
आग्नेयी नैरृती चैव ऐशानी चण्डिकात्मिका ।  
सुमेरुतनया नित्या सर्वेषामुपकारिणी ॥ १८-३४॥  
  
 ललज्जिह्वा सरोजाक्षी मुण्डस्रक्परिभूषिता ।  
सर्वानन्दमयी सर्वा सर्वानन्दस्वरूपिणी ॥ १८-३५॥  
  
धृतिर्मेधा तथा लक्ष्मीः श्रद्धा पन्नगगामिनी ।  
रुक्मिणी जानकी दुर्गाम्बिका सत्यवती रतिः ॥ १८-३६॥ १८-  
  
कामाख्या कामदा नन्दा नारसिंही सरस्वती ।  
महादेवरता चण्डी चण्डदोर्दण्डखण्डिनी ॥ १८-३७॥  
  
दीर्घकेशी सुकेशी च पिङ्गकेशी महाकचा ।  
भवानी भवपत्नी च भवभीतिहरा सती ॥ १८-३८॥  
  
पौरन्दरी तथा विष्णोर्जाया माहेश्वरी तथा ।  
सर्वेषां जननी विद्या चार्वङ्गी दैत्यनाशिनी ॥ १८-३९॥  
  
सर्वरूपा महेशानि कामिनी वरवर्णिनी ।  
महाविद्या महामाया महामेधा महोत्सवा ॥ १८-४०॥  
  
विरूपा विश्वरूपा च मृडानी मृडवल्लभा ।  
कोटिचन्द्रप्रतीकाशा शतसूर्यप्रकाशिनी ॥ १८-४१॥  
  
जह्नुकन्या महोग्रा च पार्वती विश्वमोहिनी ।  
कामरूपा महेशानी नित्योत्साहा मनस्विनी ॥ १८-४२॥  
  
वैकुण्ठनाथपत्नी च तथा शङ्करमोहिनी ।  
काश्यपी कमला कृष्णा कृष्णरूपा च कालिनी ॥ १८-४३॥  
  
माहेश्वरी वृषारूढा सर्वविस्मयकारिणी ।  
मान्या मानवती शुद्धा कन्या हिमगिरेस्तथा ॥ १८-४४॥  
  
अपर्णा पद्मपत्राक्षी नागयज्ञोपवीतिनी ।  
महाशङ्खधरा कान्ता कमनीया नगात्मजा ॥ १८-४५॥  
  
ब्रह्माणी वैष्णवी शम्भोर्जाया गङ्गा जलेश्वरी ।  
भागीरथी मनोबुद्धिर्नित्या विद्यामयी तथा ॥ १८-४६॥  
  
 हरप्रिया गिरिसुता हरपत्नी तपस्विनी ।  
महाव्याधिहरा देवी महाघोरस्वरूपिणी ॥ १८-४७॥  
  
महापुण्यप्रभा भीमा मधुकैटभनाशिनी ।  
शङ्खिनी वज्रिणी धात्री तथा पुस्तकधारिणी ॥ १८-४८॥  
  
चामुण्डा चपला तुङ्गा शुम्बदैत्यनिकृन्तनी ।  
शान्तिर्निद्रा महानिद्रा पूर्णनिद्रा च रेणुका ॥ १८-४९॥  
  
कौमारी कुलजा कान्ती कौलव्रतपरायणा ।  
वनदुर्गा सदाचारा द्रौपदी द्रुपदात्मजा ॥ १८-५०॥  
  
यशस्विनी यशस्या च यशोधात्री यशःप्रदा ।  
सृष्टिरूपा महागौरी निशुम्बप्राणनाशिनी ॥ १८-५१॥  
  
पद्मिनी वसुधा पृथ्वी रोहिणी विन्ध्यवासिनी ।  
शिवशक्तिर्महाशक्तिः शङ्खिनी शक्तिनिर्गता ॥ १८-५२॥  
  
दैत्यप्राणहरा देवी सर्वरक्षणकारिणी ।  
क्षान्तिः क्षेमङ्करी चैव बुद्धिरूपा महाधना ॥ १८-५३॥  
  
श्रीविद्या भैरवि भव्या भवानी भवनाशिनी ।  
तापिनी भाविनी सीता तीक्ष्णतेजःस्वरूपिणी ॥ १८-५४॥  
  
दात्री दानपरा काली दुर्गा दैत्यविभूषणा ।  
महापुण्यप्रदा भीमा मधुकैटभनाशिनी ॥ १८-५५॥  
  
पद्मा पद्मावती कृष्णा तुष्टा पुष्टा तथोर्वशी ।  
वज्रिणी वज्रहस्ता च तथा नारायणी शिवा ॥ १८-५६॥  
  
खड्गिनी खड्गहस्ता च खड्गखर्परधारिणी ।  
देवाङ्गना देवकन्या देवमाता पुलोमजा ॥ १८-५७॥  
  
सुखिनी स्वर्गदात्री च सर्वसौख्यविवर्धिनी ।  
शीला शीलावती सूक्ष्मा सूक्ष्माकारा वरप्रदा ॥ १८-५८॥  
  
वरेण्या वरदा वाणी ज्ञानिनी ज्ञानदा सदा ।  
उग्रकाली महाकाली भद्रकाली च दक्षिणा ॥ १८-५९॥  
  
भृगुवंशसमुद्भूता भार्गवी भृगुवल्लभा ।  
शूलिनी शूलहस्ता च कर्त्रीखर्परधारिणी ॥ १८-६०॥  
  
महावंशसमुद्भूता मयूरवरवाहना ।  
महाशङ्खरता रक्ता रक्तखर्परधारिणी ॥ १८-६१॥  
  
रक्ताम्बरधरा रामा रमणी सुरनायिका ।  
मोक्षदा शिवदा श्यामा मदविभ्रममन्थरा ॥ १८-६२॥  
  
परमानन्ददा ज्येष्ठा योगिनी गणसेविता ।  
सारा जाम्बवती चैव सत्यभामा नगात्मजा ॥ १८-६३॥  
  
रौद्रा रौद्रबला घोरा रुद्रसारारुणात्मिका ।  
रुद्ररूपा महारौद्री रौद्रदैत्यविनाशिनी ॥ १८-६४॥  
  
कौमारी कौशिकी चण्डा कालदैत्यविनाशिनी ।  
शम्भुपत्नी शम्भुरता शम्बुजाया महोदरी ॥ १८-६५॥  
  
शिवपत्नी शिवरता शिवजाया शिवप्रिया ।  
हरपत्नी हररता हरजाया हरप्रिया ॥ १८-६६॥  
  
मदनान्तककान्ता च मदनान्तकवल्लभा ।  
गिरिजा गिरिकन्या च गिरीशस्य च वल्लभा ॥ १८-६७॥  
  
भूता भव्या भवा स्पष्टा पावनी परपालिनी ।  
अदृश्या च व्यक्तरूपा इष्टानिष्टप्रवर्द्धिनी ॥ १८-६८॥  
  
अच्युता प्रच्युतप्राणा प्रमदा वासवेश्वरी ।  
अपांनिधिसमुद्भूता धारिणी च प्रतिष्ठिता ॥ १८-६९॥  
  
उद्भवा क्षोभणा क्षेमा श्रीगर्भा परमेश्वरी ।  
कमला पुष्पदेहा च कामिनी कञ्जलोचना ॥ १८-७०॥  
  
शरण्या कमला प्रीतिर्विमलानन्दवर्धिनी ।  
कपर्दिनी कराला च निर्मला देवरूपिणी ॥ १८-७१॥  
  
उदीर्णभूषणा भव्या सुरसेना महोदरी ।  
श्रीमती शिशिरा नव्या शिशिराचलकन्यका ॥ १८-७२॥  
  
सुरमान्या सुरश्रेष्ठा ज्येष्ठा प्राणेश्वरी स्थिरा ।  
तमोघ्नी ध्वान्तसंहन्त्री प्रयतात्मा पतिव्रता ॥ १८-७३॥  
  
प्रद्योतिनी रथारूढा सर्वलोकप्रकाशिनी ।  
मेधाविनी महावीर्या हंसी संसारतारिणी ॥ १८-७४॥  
  
प्रणतप्राणिनामार्तिहारिणी दैत्यनाशिनी ।  
डाकिनी शाकिनीदेवी वरखट्वाङ्गधारिणी ॥ १८-७५॥  
  
कौमुदी कुमुदा कुन्दा कौलिका कुलजामरा ।  
गर्विता गुणसम्पन्ना नगजा खगवाहिनी ॥ १८-७६॥  
  
चन्द्रानना महोग्रा च चारुमूर्धजशोभना ।  
मनोज्ञा माधवी मान्या माननीया सतां सुहृत् ॥ १८-७७॥  
  
ज्येष्ठा श्रेष्ठा मघा पुष्या धनिष्ठा पूर्वफाल्गुनी ।  
रक्तबीजनिहन्त्री च रक्तबीजविनाशिनी ॥ १८-७८॥  
  
चण्डमुण्डनिहन्त्री च चण्डमुण्डविनाशिनी ।  
कर्त्री हर्त्री सुकर्त्री च विमलामलवाहिनी ॥ १८-७९॥  
  
विमला भास्करी वीणा महिषासुरघातिनी ।  
कालिन्दी यमुना वृद्धा सुरभिः बालिका सती ॥ १८-८०॥  
  
कौशल्या कौमुदी मैत्रीरूपिणी चाप्यरुन्धती ।  
पुरारिगृहिणी पूर्णा पूर्णानन्दस्वरूपिणी ॥ १८-८१॥  
  
पुण्डरीकाक्षपत्नी च पुण्डरीकाक्षवल्लभा ।  
सम्पूर्णचन्द्रवदना बालचन्द्रसमप्रभा ॥ १८-८२॥  
  
रेवती रमणी चित्रा चित्राम्बरविभूषणां ।  
सीता वीणावती चैव यशोदा विजया प्रिया ॥ १८-८३॥  
  
नवपुष्पसमुद्भूता नवपुष्पोत्सवोत्सवा ।  
नवपुष्पस्रजामाला माल्यभूषणभूषिता ॥ १८-८४॥  
  
नवपुष्पसमप्राणा नवपुष्पोत्सवप्रिया ।  
प्रेतमण्डलमध्यस्ता सर्वाङ्गसुन्दरी शिवा ॥ १८-८५॥  
  
नवपुष्पात्मिका षष्ठी पुष्पस्तवकमण्डला ।  
नवपुष्पगुणोपेता श्मशानभैरवप्रिया ॥ १८-८६॥  
  
कुलशास्त्रप्रदीपा च कुलमार्गप्रवर्द्धिनी ।  
श्मशानभैरवी काली भैरवी भैरवप्रिया ॥ १८-८७॥  
  
आनन्दभैरवी ध्येया भैरवी कुरुभैरवी ।  
महाभैरवसम्प्रीता भैरवीकुलमोहिनी ॥ १८-८८॥  
  
श्रीविद्याभैरवी नीतिभैरवी गुणभैरवी ।  
सम्मोहभैरवी पुष्टिभैरवी तुष्टिभैरवी ॥ १८-८९॥  
  
संहारभैरवी सृष्टिभैरवी स्थितिभैरवी ।  
आनन्दभैरवी वीरा सुन्दरी स्थितिसुन्दरी ॥ १८-९०॥  
  
गुणानन्दस्वरूपा च सुन्दरी कालरूपिणी ।  
श्रीमायासुन्दरी सौम्यसुन्दरी लोकसुन्दरी ॥ १८-९१॥  
  
श्रीविद्यामोहिनी बुद्धिर्महाबुद्धिस्वरूपिणी ।  
मल्लिका हाररसिका हारालम्बनसुन्दरी ॥ १८-९२॥  
  
नीलपङ्कजवर्णा च नागकेसरभूषिता ।  
जपाकुसुमसङ्काशा जपाकुसुमशोभिता ॥ १८-९३॥  
  
प्रिया प्रियङ्करी विष्णोर्दानवेन्द्रविनाशिनी ।  
ज्ञानेश्वरी ज्ञानदात्री ज्ञानानन्दप्रदायिनी ॥ १८-९४॥  
  
गुणगौरवसम्पन्ना गुणशीलसमन्विता ।  
रूपयौवनसम्पन्ना रूपयौवनशोभिता ॥ १८-९५॥  
  
गुणाश्रया गुणरता गुणगौरवसुन्दरी ।  
मदिरामोदमत्ता च ताटङ्कद्वयशोभिता ॥ १८-९६॥  
  
वृक्षमूलस्थिता देवी वृक्षशाखोपरिस्थिता ।  
तालमध्याग्रनिलया वृक्षमध्यनिवासिनी ॥ १८-९७॥  
  
स्वयम्भूपुष्पसंकाशा स्वयम्भूपुष्पधारिणी ।  
स्वयम्भूकुसुमप्रीता स्वयम्भूपुष्पशोभिनी ॥ १८-९८॥  
  
स्वयम्भूपुष्परसिका नग्ना ध्यानवती सुधा ।  
शुक्रप्रिया शुक्ररता शुक्रमज्जनतत्परा ॥ १८-९९॥  
  
पूर्णपर्णा सुपर्णा च निष्पर्णा पापनाशिनी ।  
मदिरामोदसम्पन्ना मदिरामोदधारिणी ॥ १८-१००॥  
  
सर्वाश्रया सर्वगुणा नन्दनन्दनधारिणी ।  
नारीपुष्पसमुद्भूता नारीपुष्पोत्सवोत्सवा ॥ १८-१०१॥  
  
नारीपुष्पसमप्राणा नारीपुष्परता मृगी ।  
सर्वकालोद्भवप्रीता सर्वकालोद्भवोत्सवा ॥ १८-१०२॥  
  
चतुर्भुजा दशभुजा अष्टादशभुजा तथा ।  
द्विभुजा षड्भुजा प्रीता रक्तपङ्कजशोभिता ॥ १८-१०३॥  
  
कौबेरी कौरवी कौर्या कुरुकुल्ला कपालिनी ।  
सुदीर्घकदलीजङ्घा रम्भोरू रामवल्लभा ॥ १८-१०४॥  
  
निशाचरी निशामूर्तिर्निशाचन्द्रसमप्रभा ।  
चान्द्री चान्द्रकला चन्द्रा चारुचन्द्रनिभानना ॥ १८-१०५॥  
  
स्रोतस्वती स्रुतिमती सर्वदुर्गतिनाशिनी ।  
सर्वाधारा सर्वमयी सर्वानन्दस्वरूपिणी ॥ १८-१०६॥  
  
सर्वचक्रेश्वरी सर्वा सर्वमन्त्रमयी शुभा ।  
सहस्रनयनप्राणा सहस्रनयनप्रिया ॥ १८-१०७॥  
  
सहस्रशीर्षा सुषमा सदम्भा सर्वभक्षिका ।  
यष्टिका यष्टिचक्रस्था षद्वर्गफलदायिनी ॥ १८-१०८॥  
  
षड्विंशपद्ममध्यस्था षड्विंशकुलमध्यगा ।  
हूँकारवर्णनिलया हूँकाराक्षरभूषणा ॥ १८-१०९॥  
  
हकारवर्णनिलया हकाराक्षरभूषणा ।  
हारिणी हारवलिता हारहीरकभूषणा ॥ १८-११०॥  
  
ह्रींकारबीजसहिता ह्रींकारैरुपशोभिता ।  
कन्दर्पस्य कला कुन्दा कौलिनी कुलदर्पिता ॥ १८-१११॥  
  
केतकीकुसुमप्राणा केतकीकृतभूषणा ।  
केतकीकुसुमासक्ता केतकीपरिभूषिता ॥ १८-११२॥  
  
कर्पूरपूर्णवदना महामाया महेश्वरी ।  
कला केलिः क्रिया कीर्णा कदम्बकुसुमोत्सुका ॥ १८-११३॥  
  
कादम्बिनी करिशुण्डा कुञ्जरेश्वरगामिनी ।  
खर्वा सुखञ्जनयना खञ्जनद्वन्द्वभूषणा ॥ १८-११४॥  
  
खद्योत इव दुर्लक्षा खद्योत इव चञ्चला ।  
महामाया ज्गद्धात्री गीतवाद्यप्रिया रतिः ॥ १८-११५॥  
  
गणेश्वरी गणेज्या च गुणपूज्या गुणप्रदा ।  
गुणाढ्या गुणसम्पन्ना गुणदात्री गुणात्मिका ॥ १८-११६॥  
  
गुर्वी गुरुतरा गौरी गाणपत्यफलप्रदा ।  
महाविद्या महामेधा तुलिनी गणमोहिनी ॥ १८-११७॥  
  
भव्या भवप्रिया भाव्या भावनीया भवात्मिका ।  
घर्घरा घोरवदना घोरदैत्यविनाशिनी ॥ १८-११८॥  
  
घोरा घोरवती घोषा घोरपुत्री घनाचला ।  
चर्चरी चारुनयना चारुवक्त्रा चतुर्गुणा ॥ १८-११९॥  
  
चतुर्वेदमयी चण्डी चन्द्रास्या चतुरानना ।  
चलच्चकोरनयना चलत्खञ्जनलोचना ॥ १८-१२०॥  
  
चलदम्भोजनिलया चलदम्भोजलोचना ।  
छत्री छत्रप्रिया छत्रा छत्रचामरशोभिता ॥ १८-१२१॥  
  
छिन्नछदा छिन्नशिराश्छिन्ननासा छलात्मिका ।  
छलाढ्या छलसंत्रस्ता छलरूपा छलस्थिरा ॥ १८-१२२॥  
  
छकारवर्णनिलया छकाराढ्या छलप्रिया ।  
छद्मिनी छद्मनिरता छद्मच्छद्मनिवासिनी ॥ १८-१२३॥  
  
जगन्नाथप्रिया जीवा जगन्मुक्तिकरी मता ।  
जीर्णा जीमूतवनिता जीमूतैरुपशोभिता ॥ १८-१२४॥  
  
जामातृवरदा जम्भा जमलार्जुनभञ्जिनी ।  
झर्झरी झाकृतिर्झल्ली झरी झर्झरिका तथा ॥ १८-१२५॥  
  
टङ्कारकारिणी टीका सर्वटङ्कारकारिणी ।  
ठंकराङ्गी डमरुका डाकारा डमरुप्रिया ॥ १८-१२६॥  
  
ढक्कारावरता नित्या तुलसी मणिभूषिता ।  
तुला च तोलिका तीर्णा तारा तारणिका तथा ॥ १८-१२७॥  
  
तन्त्रविज्ञा तन्त्ररता तन्त्रविद्या च तन्त्रदा ।  
तान्त्रिकी तन्त्रयोग्या च तन्त्रसारा च तन्त्रिका ॥ १८-१२८॥  
  
तन्त्रधारी तन्त्रकरी सर्वतन्त्रस्वरूपिणी ।  
तुहिनांशुसमानास्या तुहिनांशुसमप्रभा ॥ १८-१२९॥  
  
तुषाराकरतुल्याङ्गी तुषाराधारसुन्दरी ।  
तन्त्रसारा तन्त्रकरो तन्त्रसारस्वरूपिणी ॥ १८-१३०॥  
  
तुषारधामतुल्यास्या तुषारांशुसमप्रभा ।  
तुषाराद्रिसुता तार्क्ष्या ताराङ्गी तालसुन्दरी ॥ १८-१३१॥  
  
तारस्वरेण सहिता तारस्वरविभूषिता ।  
थकारकूटनिलया थकाराक्षरमालिनी ॥ १८-१३२॥  
  
दयावती दीनरता दुःखदारिद्र्यनाशिनी ।  
दौर्भाग्यदुःखदलिनी दौर्भाग्यपदनाशिनी ॥ १८-१३३॥  
  
दुहिता दीनबन्धुश्च दानवेन्द्रविनाशिनी ।  
दानपात्री दानरता दानसम्मानतोषिता ॥ १८-१३४॥  
  
दान्त्यादिसेविता दान्ता दया दामोदरप्रिया ।  
दधीचिवरदा तुष्टा दानवेन्द्रविमर्दिनी ॥ १८-१३५॥  
  
दीर्घनेत्रा दीर्घकचा दीर्घनासा च दीर्घिका ।  
दारिद्र्यदुःखसंनाशा दारिद्र्यदुःखनाशिनी ॥ १८-१३६॥  
  
दाम्भिका दन्तुरा दम्भा दम्भासुरवरप्रदा ।  
धनधान्यप्रदा धन्या धनेश्वरधनप्रदा ॥ १८-१३७॥  
  
धर्मपत्नी धर्मरता धर्माधर्मविविवर्द्धिनी ।  
धर्मिणी धर्मिका धर्म्या धर्माधर्मविवर्द्धिनी ॥ १८-१३८॥  
  
धनेश्वरी धर्मरता धर्मानन्दप्रवर्द्धिनी ।  
धनाध्यक्षा धनप्रीता धनाढ्या धनतोषिता ॥ १८-१३९॥  
  
धीरा धैर्यवती धिष्ण्या धवलाम्भोजसंनिभा ।  
धरिणी धारिणी धात्री धूरणी धरणी धरा ॥ १८-१४०॥  
  
धार्मिका धर्मसहिता धर्मनिन्दकवर्जिता ।  
नवीना नगजा निम्ना निम्ननाभिर्नगेश्वरी ॥ १८-१४१॥  
  
नूतनाम्भोजनयना नवीनाम्भोजसुन्दरी ।  
नागरी नगरज्येष्ठा नगराजसुता नगा ॥ १८-१४२॥  
  
नागराजकृततोषा नागराजविभूषिता ।  
नागेश्वरी नागरूढा नागराजकुलेश्वरी ॥ १८-१४३॥  
  
नवीनेन्दुकला नान्दी नन्दिकेश्वरवल्लभा ।  
नीरजा नीरजाक्षी च नीरजद्वन्द्वलोचना ॥ १८-१४४॥  
  
नीरा नीरभवा वाणी नीरनिर्मलदेहिनी ।  
नागयज्ञोपवीताढ्या नागयज्ञोपवीतिका ॥ १८-१४५॥  
  
नागकेसरसंतुष्टा नागकेसरमालिनी ।  
नवीनकेतकीकुन्द ? मल्लिकाम्भोजभूषिता ॥ १८-१४६॥  
  
नायिका नायकप्रीता नायकप्रेमभूषिता ।  
नायकप्रेमसहिता नायकप्रेमभाविता ॥ १८-१४७॥  
  
नायकानन्दनिलया नायकानन्दकारिणी ।  
नर्मकर्मरता नित्यं नर्मकर्मफलप्रदा ॥ १८-१४८॥  
  
नर्मकर्मप्रिया नर्मा नर्मकर्मकृतालया ।  
नर्मप्रीता नर्मरता नर्मध्यानपरायणा ॥ १८-१४९॥  
  
पौष्णप्रिया च पौष्पेज्या पुष्पदामविभूषिता ।  
पुण्यदा पूर्णिमा पूर्णा कोटिपुण्यफलप्रदा ॥ १८-१५०॥  
  
पुराणागमगोप्या च पुराणागमगोपिता ।  
पुराणगोचरा पूर्णा पूर्वा प्रौढा विलासिनी ॥ १८-१५१॥  
  
प्रह्लादहृदयाह्लादगेहिनी पुण्यचारिणी ।  
फाल्गुनी फाल्गुनप्रीता फाल्गुनप्रेधारिणी ॥ १८-१५२॥  
  
फाल्गुनप्रेमदा चैव फणिराजविभूषिता ।  
फणिकाञ्ची फणिप्रीता फणिहारविभूषिता ॥ १८-१५३॥  
  
फणीशकृतसर्वाङ्गभूषणा फणिहारिणी ।  
फणिप्रीता फणिरता फणिकङ्कणधारिणी ॥ १८-१५४॥  
  
फलदा त्रिफला शक्ता फलाभरणभूषिता ।  
फकारकूटसर्वाङ्गी फाल्गुनानन्दवर्द्धिनी ॥ १८-१५५॥  
  
वासुदेवरता विज्ञा विज्ञविज्ञानकारिणी ।  
वीणावती बलाकीर्णा बालपीयूषरोचिका ॥ १८-१५६॥  
  
बालावसुमती विद्या विद्याहारविभूषिता ।  
विद्यावती वैद्यपदप्रीता वैवस्वती बलिः ॥ १८-१५७॥  
  
बलिविध्वंसिनी चैव वराङ्गस्था वरानना ।  
विष्णोर्वक्षःस्थलस्था च वाग्वती विन्ध्यवासिनी ॥ १८-१५८॥  
  
भीतिदा भयदा भानोरंशुजालसमप्रभा ।  
भार्गवेज्या भृगोः पूज्या भरद्वारनमस्कृता ॥ १८-१५९॥  
  
भीतिदा भयसंहन्त्री भीमाकारा च सुन्दरी ।  
मायावती मानरता मानसम्मानतत्परा ॥ १८-१६०॥  
  
माधवानन्ददा माध्वी मदिरामुदितेक्षणा ।  
महोत्सवगुणोपेता महती च महद्गुणा ॥ १८-१६१॥  
  
मदिरामोदनिरता मदिरामज्जने रता ।  
यशोधरी यशोविद्या यशोदानन्दवर्द्धिनी ॥ १८-१६२॥  
  
यशःकर्पूरधवला यशोदामविभूषिता ।  
यमराजप्रिया योगमार्गानन्दप्रवर्द्धिनी ॥ १८-१६३॥  
  
यमस्वसा च यमुना योगमार्गप्रवर्द्धिनी ।  
यादवानन्दकर्त्री च यादवानन्दवर्द्धिनी ॥ १८-१६४॥  
  
यज्ञप्रीता यज्ञमयी यज्ञकर्मविभूषिता ।  
रामप्रीता रामरता रामतोषणतत्परा ॥ १८-१६५॥  
  
राज्ञी राजकुलेज्या च राजराजेश्वरी रमा ।  
रमणी रामणी रम्या रामानन्दप्रदायिनी ॥ १८-१६६॥  
  
रजनीकरपूर्णास्या रक्तोत्पलविलोचना ।  
लाङ्गलिप्रेमसंतुष्टा लाङ्गलिप्रणयप्रिया ॥ १८-१६७॥  
  
लाक्षारुणा च ललना लीला लीलावती लया ।  
लङ्केश्वरगुणप्रीता लङ्केशवरदायिनी ॥ १८-१६८॥  
  
लवङ्गीकुसुमप्रीता लवङ्गकुसुमस्रजा ।  
धाता विवस्वद्गृहिणी विवस्वत्प्रेमधारिणी ॥ १८-१६९॥  
  
शवोपरिसमासीना शववक्षःस्थलस्थिता ।  
शरणागतरक्षित्री शरण्या श्रीः शरद्गुणा ॥ १८-१७०॥  
  
षट्कोणचक्रमध्यस्था सम्पदार्थनिषेविता ।  
हूंकाराकारिणी देवी हूंकाररूपशोभिता ॥ १८-१७१॥  
  
क्षेमङ्करी तथा क्षेमा क्षेमधामविवर्द्धिनी ।  
क्षेमाम्नाया तथाज्ञा च इडा इश्वरवल्लभा ॥ १८-१७२॥  
  
उग्रदक्षा तथा चोग्रा अकारादिस्वरोद्भवा ।  
ऋकारवर्णकूटस्था ॠकारस्वरभूषिता ॥ १८-१७३॥  
  
एकारा च तथा चैका एकाराक्षरवासिता ।  
ऐष्टा चैषा तथा चौषा औकाराक्षरधारिणी ॥ १८-१७४॥  
  
अं अःकारस्वरूपा च सर्वागमसुगोपिता ।  
इत्येतत् कथितं देवि तारानामसहस्रकम् ॥ १८-१७५॥  
  
य इदं पठति स्तोत्रं प्रत्यहं भक्तिभावतः ।  
दिवा वा यदि वा रात्रौ सन्ध्ययोरुभयोरपि ॥ १८-१७६॥  
  
स्तवराजस्य पाठेन राजा भवति किङ्करः ।  
सर्वागमेषु पूज्यः स्यात् सर्वतन्त्रे स्वयं हरः ॥ १८-१७७॥  
  
शिवस्थाने श्मशाने च शून्यागारे चतुष्पथे ।  
य पठेच्छृणुयाद् वापि स योगी नात्र संशयः ॥ १८-१७८॥  
  
यानि नामानि सन्त्यस्मिन् प्रसङ्गाद् मुरवैरिणः ।  
ग्राह्याणि तानि कल्याणि नान्यान्यपि कदाचन ॥ १८-१७९॥  
  
हरेर्नाम न गृह्णीयाद् न स्पृशेत् तुलसीदलम् ।  
नान्यचिन्ता प्रकर्तव्या नान्यनिन्दा कदाचन ॥ १८-१८०॥  
  
सिन्दूरकरवीराद्यैः पुष्पैर्लोहितकैस्तथा ।  
योऽर्चयेद् भक्तिभावेन तस्यासाध्यं न किञ्चन ॥ १८-१८१॥  
  
वातस्तम्भं जलस्तम्भं गतिस्तम्भं विवस्वतः ।  
वह्नेः स्तम्भं करोत्येव स्तवस्यास्य प्रकीर्तनात् ॥ १८-  
१८२॥  
  
श्रियमाकर्षयेत् तूर्णमानृण्यं जायते हठात् ।  
यथा तृणं दहेद् वह्निस्तथारीन् मर्दयेत् क्षणात् ॥ १८-१८३॥  
  
मोहयेद् राजपत्नीश्च देवानपि वशं नयेत् ।  
यः पठेत् शृणुयाद् वापि एकचित्तेन सर्वदा ॥ १८-१८४॥  
  
दीर्घायुश्च सुखी वाग्मी वाणी तस्य वशङ्करी ।  
सर्वतीर्थाभिषेकेण गयाश्राद्धेन यत् फलम् ॥ १८-१८५॥  
  
तत्फलं लभते सत्यं यः पठेदेकचित्ततः ।  
येषामाराधने श्रद्धा ये तु साधितुमुद्यताः ॥ १८-१८६॥  
  
तेषां कृतित्वं सर्वं स्याद् गतिर्देवि परा च सा ।  
ऋतुयुक्तलतागारे स्थित्वा दण्डेन ताडयेत् ॥ १८-१८७॥  
  
जप्त्वा स्तुत्वा च भक्त्या च गच्छेद् वै तारिणीपदम् ।  
अष्टम्यां च चतुर्दश्यां नवम्यां शनिवासरे ॥ १८-१८८॥  
  
संक्रान्त्यां मण्डले रात्रौ अमावास्यां च योऽर्चयेत् ।  
वर्षं व्याप्य च देवेशि तस्याधीनाश्च सिद्धयः ॥ १८-१८९॥  
  
सुतहीना च या नारी दौर्भाग्यामयपीडिता ।  
वन्ध्या वा काकवन्ध्या वा मृतगर्भा च याङ्गना ॥ १८-१९०॥  
  
धनधान्यविहीना च रोगशोकाकुला च या ।  
सापि चैतद् महादेवि भूर्जपत्रे लिखेत्ततः ॥ १८-१९१॥  
  
सव्ये भुजे च बध्नीयात् सर्वसौख्यवती भवेत् ।  
एवं पुमानपि प्रायो दुःखेन परिपीडितः ॥ १८-१९२॥  
  
सभायां व्यसने घोरे विवादे शत्रुसंकटे ।  
चतुरङ्गे च तथा युद्धे सर्वत्रारिप्रपीडिते ॥ १८-१९३॥  
  
स्मरणादेव कल्याणि संक्षयं यान्ति दूरतः ।  
पूजनीयं प्रयत्नेन शून्यागारे शिवालये ॥ १८-१९४॥  
  
बिल्वमूले श्मशाने च तटे वा कुलमण्डले ।  
शर्करासवसंयुक्तैर्भक्तैर्दुग्धैः सपायसैः ॥ १८-१९५॥  
  
अपूपापिष्टसंयुक्तैर्नैवेद्यैश्च यथोचितैः ।  
निवेदितं च यद्द्रव्यं भोक्तव्यं च विधानतः ॥ १८-१९६॥  
  
तन्न चेद् भुज्यते मोहाद् भोक्तुं नेच्छन्ति देवताः ।  
अनेनैव विधानेन योऽर्चयेत् परमेश्वरीम् ॥ १८-१९७॥  
  
स भूमिवलये देवि साक्षादीशो न संशयः ।  
महाशङ्खेन देवेशि सर्वं कार्यं जपादिकम् ॥ १८-१९८॥  
  
कुलसर्वस्वकस्यैवं प्रभावो वर्णितो मया ।  
न शक्यते समाख्यातुं वर्षकोटिशतैरपि ॥ १८-१९९॥  
  
किञ्चिद् मया च चापल्यात् कथितं परमेश्वरि ।  
जन्मान्तरसहस्रेण वर्णितुं नैव शक्यते ॥ १८-२००॥  
  
कुलीनाय प्रदातव्यं ताराभक्तिपराय च ।  
अन्यभक्ताय नो देयं वैष्णवाय विशेषतः ॥ १८-२०१॥  
  
कुलीनाय महेच्छाय भक्तिश्रद्धापराय च ।  
महात्मने सदा देयं परीक्षितगुणाय च ॥ १८-२०२॥  
  
नाभक्ताय प्रदातव्यं पथ्यन्तरपराय च ।  
न देयं देवदेवेशि गोप्यं सर्वागमेषु च ॥ १८-२०३॥  
  
पूजाजपविहीनाय स्त्रीसुरानिन्दकाय च ।  
न स्तवं दर्शयेत् क्वापि सन्दर्श्य शिवहा भवेत् ॥ १८-२०४॥  
  
पठनीयं सदा देवि सर्वावस्थासु सर्वदा ।  
यः स्तोत्रं कुलनायिके प्रतिदिनं भक्त्या पठेद् मानवः   
स स्याद्वित्तचयैर्धनेश्वरसमो विद्यामदैर्वाक्पतिः ।  
सौन्दर्येण च मूर्तिमान् मनसिजः कीर्त्या च नारायणः   
शक्त्या शङ्कर एव सौख्यविभवैर्भूमेः पतिर्नान्यथा ॥ १८-२०५॥  
  
इति ते कथितं गुह्यं तारानामसहस्रकम् ।  
अस्मात् परतरं स्तोत्रं नास्ति तन्त्रेषु निश्चयः ॥ १८-२०६॥  
  
इति श्रीबृहन्नीलतन्त्रे भैरवभैरवीसंवादे तारासहस्रनामनिरूपणं   
अष्टादशः पटलः ॥ १८॥  
  
  
Proofread byDPD  
  
