+++
"Text title" = "shAradAchatuHShaShTiH"
"File name" = "shAradAchatuHShaShTiH.itx"
itxtitle = "shAradAchatuHShaShTiH (shivAbhinavanRisiMhabhAratIvirachitA)"
engtitle = "shAradAchatuHShaShTiH"
Category = "devii, sachchidAnanda-shivAbhinava-nRisiMhabhAratI, devI, sarasvatI"
Location = "doc_devii"
Sublocation = "devii"
SubDeity = "sarasvatI"
Author = "Sachchidananda Shivabhinava Nrisimha Bharati Swamigal"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
Indexextra = "(Scans 1, 2)"
"Latest update" = "November 9, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शारदाचतुःषष्टिः (शिवाभिनवनृइसिंहभारतीविरचिता)"

+++
  
 श्रीशारदाचतुःषष्टिः   
अद्राक्षमव्याजकृपामपारां श्रीशारदाम्बाभिधया लसन्तीम् ।  
श्रीशृङ्गपुर्यामधिचक्रमध्यमितः परं किं करणीयमस्ति ॥ १॥  
  
अद्राक्षमम्भोजभवस्य पुण्यपरम्परामाश्रितदिव्यमूर्तिम् ।  
मालासुधाकुम्भलसत्कराब्जामितः परं किं करणीयमस्ति ॥ २॥  
  
अद्राक्षमानन्दपयोधिराकासुधाकराणामिव रम्यपङ्क्तिम् ।  
विबोधमुद्रावरपुस्तकाढ्यामितः परं किं करणीयमस्ति ॥ ३॥  
  
अद्राक्षमुत्तुङ्गतरङ्गतुङ्गातटान्तराजद्वरमन्दिरस्थाम् ।  
शशाङ्कबालोज्ज्वलदिव्यमौलिमितः परं किं करणीयमस्ति ॥ ४॥  
  
अद्राक्षमर्धेन्दुसमानफालां लावण्यसर्वस्वपयोधिवेलाम् ।  
कीलालसम्भूतसमुत्थलोलामितः परं किं करणीयमस्ति ॥ ५॥  
  
अद्राक्षमिन्दीवरतुल्यनेत्रां भ्रूवल्लिकानिर्जितकामचापाम् ।  
तुङ्गानदीतीरविहारशीलामितः परं किं करणीयमस्ति ॥ ६॥  
  
अद्राक्षमक्ष्णोर्जनिमर्थयुक्तां प्रकुर्वतीं स्वाङ्घ्रिनिरीक्षणेन ।  
पयःप्रभूतप्रभवस्य जायामितः परं किं करणीयमस्ति ॥ ७॥  
  
अद्राक्षमिक्षूदतरङ्गतुल्यां वाचं नतानां ददतीं जवेन ।  
लोकेशवामाङ्कमहद्विभूषामितः परं किं करणीयमस्ति ॥ ८॥  
  
अद्राक्षमास्येन्दुविलोकनेन विकासयन्तीं हृदयाम्बुजानि ।  
प्रणम्रपङ्क्तेर्वचसां सवित्रीमितः परं किं करणीयमस्ति ॥ ९॥  
  
अद्राक्षमज्ञानतमःप्रचण्डमार्ताण्डषण्डीकृतपादसेवाम् ।  
अपारसच्चित्सुखरूपदेहामितः परं किं करणीयमस्ति ॥ १०॥  
  
अद्राक्षमक्षीणदयारसार्द्रकटाक्षसंरक्षितलोकजालाम् ।  
अजान्तरङ्गाम्बुजभानुरूपामितः परं किं करणीयमस्ति ॥ ११॥  
  
अद्राक्षमद्याहमशेषलोकप्रवृत्तिसाक्ष्यात्मतया विभान्तीम् ।  
गुप्त्यै प्रपञ्चस्य कृतावतारामितः परं किं करणीयमस्ति ॥ १२॥  
  
अद्राक्षमत्यन्तविरक्तिभक्तिश्रद्धाप्रमुख्यैः सुगुणैः सुलभ्याम् ।  
सुदुर्लभां तद्गुणवर्जितानामितः परं किं करणीयमस्ति ॥ १३॥  
  
अद्राक्षमम्भोजभवाब्जनेत्रगिरीशमुख्यैः परिपूज्यमानाम् ।  
वीणालसत्पाणिसरोजमध्यामितः परं किं करणीयमस्ति ॥ १४॥  
  
अद्राक्षमङ्गच्छविनिर्जितेन्दुनीहारहारावलिदुग्धसिन्धुम् ।  
सगर्भयन्तीमगजासनाथमितः परं किं करणीयमस्ति ॥ १५॥  
  
अद्राक्षमाद्यैर्वचसां समूहैरभिष्टुतां देवमुनीन्द्रसङ्खैः ।  
अम्भोजमच्छं शुकमादधानामितः परं किं करणीयमस्ति ॥ १६॥  
  
अद्राक्षमाद्यन्तविहीनशुद्धबुद्धस्वभावं परमप्रमेयम् ।  
विबोधयन्तीं कृपया प्रणम्रानितः परं किं करणीयमस्ति ॥ १७॥  
  
अद्राक्षमङ्कावहमङ्कवासमालोच्य वासं प्रतिहाय तत्र ।  
चतुर्मुखास्याम्बुजवाससक्तामितः परं किं करणीयमस्ति ॥ १८॥  
  
अद्राक्षमीशानरमेशपद्मभवादिरूपेण जगत्प्रवृत्तिम् ।  
प्रकुर्वतीं शृङ्गमहीधरस्थामितः परं किं करणीयमस्ति ॥ १९॥  
  
अद्राक्षमाम्नायशिरोवचांसि हृदाप्यलभ्यां जगदुर्हि यां ताम् ।  
विचित्रमस्याः करुणाविशेषादितः परं किं करणीयमस्ति ॥ २०॥  
  
अद्राक्षमायासविहीनसेवालवैरपि प्रीतहृदम्बुजाताम् ।  
अशेषकल्याणगुणाभिरामामितः परं किं करणीयमस्ति ॥ २१॥  
  
अद्राक्षमाकण्ठनतानुकम्पामक्षिप्रभानिर्जितमीनगर्वाम् ।  
वाङ्माधुरीनिर्जितकेकिलोकामितः परं किं करणीयमस्ति ॥ २२॥  
  
अद्राक्षमैश्वर्यमपारमाशु सम्प्रापयन्तीं पदनम्रलोकान् ।  
दन्तच्छदाधःकृतपक्वबिम्बामितः परं किं करणीयमस्ति ॥ २३॥  
  
अद्राक्षमानम्रजनानुतापवाराशिसंशोषणबाडवाग्निम् ।  
तुङ्गानदीखेलनलोलचित्तामितः परं किं करणीयमस्ति ॥ २४॥  
  
अद्राक्षमाधारसरोरुहस्थां पञ्चाननामस्थिकृतप्रतिष्ठाम् ।  
मुद्गौदनासक्तमनोऽम्बुजातामितः परं किं करणीयमस्ति ॥ २५॥  
  
अद्राक्षमष्टाङ्गहठादियोगनिबद्धभावैरनुचिन्त्यमानाम् ।  
कष्टादिषड्वर्गविभेददक्षामितः परं किं करणीयमस्ति ॥ २६॥  
  
अद्राक्षमर्कायुतभासमानामनाहताख्ये हृदयाब्जमध्ये ।  
फालेऽहिशत्रोर्धनुषः सवर्णामितः परं किं करणीयमस्ति ॥ २७॥  
  
अद्राक्षमिन्दोः सदृशीं शिरस्थसहस्रपत्रे कमले मनोज्ञे ।  
त्रिकोणमध्ये वरदीपिकाभामितः परं किं करणीयमस्ति ॥ २८॥  
  
अद्राक्षमम्बाङ्घ्रिसरोजयुग्ममवोचमप्यम्ब तवाभिधानम् ।  
अश्रौषमंहोहरणं चरित्रमितः परं किं करणीयमस्ति ॥ २९॥  
  
अद्राक्षमम्भोदतमःसमूहनीकाशकेशव्रजशोभमानाम् ।  
कण्ठप्रभानिर्जितकम्बुगर्वामितः परं किं करणीयमस्ति ॥ ३०॥  
  
अद्राक्षमव्याजदयासमुद्रैर्नृसिंहभारत्यभिधैर्यतीन्द्रैः ।  
मोदाच्चिरं पूजितपादपद्मामितः परं किं करणीयमस्ति ॥ ३१॥  
  
अद्राक्षमीशानपरावतारश्रीशङ्करार्यैर्वरचक्रराजे ।  
प्रतिष्ठितां सर्वजगत्सवित्रीमितः परं किं करणीयमस्ति ॥ ३२॥  
  
अद्राक्षमत्यन्तविरक्तिमाशु विश्राणयन्तीं विषयेषु सुस्थाम् ।  
शमादिषट्कं च विनम्रपङ्क्तेरितः परं किं करणीयमस्ति ॥ ३३॥  
  
अद्राक्षमात्मैक्यविबोधनेन संसारवाराकरमध्यमग्नान् ।  
उत्तारयन्तीं करुणाकटाक्षैरितः परं किं करणीयमस्ति ॥ ३४॥  
  
अद्राक्षमश्वस्तननित्यवस्तुविवेकमत्यन्तमुमुक्षुतां च ।  
सम्पादयन्तीं पदसन्नतानामितः परं किं करणीयमस्ति ॥ ३५॥  
  
अद्राक्षमाकाशनभस्वदग्निजलादिरूपाणि जगन्ति सृष्ट्वा ।  
प्रविश्य तेषु प्रविभासमानामितः परं किं करणीयमस्ति ॥ ३६॥  
  
अद्राक्षमूरीकृतपारहंस्यैर्दूरीकृताङ्गप्रभवप्रसङ्गैः ।  
विचार्यमाणां श्रुतिशीर्षवाग्भिरितः परं किं करणीयमस्ति ॥ ३७॥  
  
अद्राक्षमेनां हृदि मौनिवर्यैर्विशोषयद्भिर्विषयप्रवाहान् ।  
साक्षात्कृतां पङ्कजजातकान्तामितः परं किं करणीयमस्ति ॥ ४४॥  
  
अद्राक्षमेतत्परिदृश्यमानं यद्दर्शनान्नीरसमेव विश्वम् ।  
तां सच्चिदानन्दघनस्वरूपामितः परं किं करणीयमस्ति ॥ ३९॥  
  
अद्राक्षमापूर्णकलङ्कशून्यशीतांशुनीकाशमुखाम्बुजाताम् ।  
कञ्जातसञ्जातमनोहरन्तीमितः परं किं करणीयमस्ति ॥ ४०॥  
  
अद्राक्षमाकर्णविशालनेत्रां रम्भासमानोरुयुगाभिरामाम् ।  
नागेन्द्रकुम्भप्रतिमस्तनाढ्यामितः परं किं करणीयमस्ति ॥ ४१॥  
  
अद्राक्षमेनां जडजातजातोऽप्यनेकनानाविधविश्वकर्ता ।  
यत्पाणिपद्मग्रहणादभूत्तामितः परं किं करणीयमस्ति ॥ ४२॥  
  
अद्राक्षमेनां कलिकल्मषघ्नीं यत्पादपद्मं दिननाथतुल्यम् ।  
स्वध्यातृहृद्ध्वान्तनिवारणात्तामितः परं किं करणीयमस्ति ॥ ४३॥  
  
अद्राक्षमच्छाच्छपयोजसंस्थां शरन्निशानाथसदृक्षचेलाम् ।  
नम्रालिजिह्वाग्रकृतप्रनृत्तामितः परं किं करणीयमस्ति ॥ ४४॥  
  
अद्राक्षमव्याहतशक्तिदात्रीं विनिग्रहानुग्रहयोः क्षणेन ।  
अपीन्द्रलोकादिसमस्तसृष्ट्यामितः परं किं करणीयमस्ति ॥ ४५॥  
  
अद्राक्षमेनां महिषासुरस्य निशुम्भशुम्भासुरयोश्च हन्त्रीम् ।  
अस्वप्नलोकावनबद्धदीक्षामितः परं किं करणीयमस्ति ॥ ४६॥  
  
अद्राक्षमालोक्य जनिं समृत्युं जातस्य हीत्यादि नयेन वव्रे ।  
अजं पतिं या चतुरामहं तामितः परं किं करणीयमस्ति ॥ ४७॥  
  
अद्राक्षमेनां तरसैव नम्रान्कुल्यामिवायासलवं विनैव ।  
संसारयन्तीं भववारिराशीमितः परं किं करणीयमस्ति ॥ ४८॥  
  
अद्राक्षमद्वैतविबोधनार्थं कण्ठेन कम्बोर्वचसा पिकस्य ।  
मध्येन सिंह्या दधतीमभेदमितः परं किं करणीयमस्ति ॥ ४९॥  
  
अद्राक्षमेनां दयया जवेन प्रकुर्वतीं स्वाङ्घ्रिसरोजनम्रान् ।  
सम्पन्नसार्वज्ञ्यसमस्तशक्तीनितः परं किं करणीयमस्ति ॥ ५०॥  
  
अद्राक्षमग्राह्यनिजस्वरूपां गूढामशेषे किल भूतवर्गे ।  
ग्राह्यां सुखेनैव सुसूक्ष्मधीभिरितः परं किं करणीयमस्ति ॥ ५१॥  
  
अद्राक्षमक्षासुमनोविभिन्नसच्चित्सुखाकारतया गुरूक्त्या ।  
अवापमानन्दमपायशून्यमितः परं किं करणीयमस्ति ॥ ५२॥  
  
अद्राक्षमेनां मुनिभिर्हि साहमहं च सेति व्यतिहारतो या ।  
विभाव्यते तां त्रिजगत्सवित्रीमितः परं किं करणीयमस्ति ॥ ५३॥  
  
अद्राक्षमष्टादशसङ्ख्यविद्या वश्या यदङ्घ्र्यम्बुजलग्नबुद्धेः ।  
तां सर्वविद्यामयदिव्यदेहामितः परं किं करणीयमस्ति ॥ ५४॥  
  
अद्राक्षमेनां परिहृत्य पञ्चकोशान्सुधीभिः परिचिन्त्यमानाम् ।  
वेदान्तसिद्धान्तविचारशीलैरितः परं किं करणीयमस्ति ॥ ५५॥  
  
अद्राक्षमाधारगतत्रिकोणे सन्तप्तहेमप्रभलिङ्गरूपाम् ।  
अनाहताख्येऽरुणलिङ्गरूपामितः परं किं करणीयमस्ति ॥ ५६॥  
  
अद्राक्षमब्जायुतकोटिशुक्ललिङ्गस्वरूपां कमले शिरःस्थे ।  
वाणीमनोजन्मपरस्वरूपामितः परं किं करणीयमस्ति ॥ ५७॥  
  
अद्राक्षमेनां गृहदारपुत्रदेहेष्वहन्ताममते जहाति ।  
यत्पादपाथोजविचिन्तनात्तामितः परं किं करणीयमस्ति ॥ ५८॥  
  
अद्राक्षमेनां हरिदन्तजालविख्यातपाण्डित्ययुता भवन्ति ।  
यत्पादसंसक्तहृदो मुहुस्तामितः परं किं करणीयमस्ति ॥ ५९॥  
  
अद्राक्षमेनां मदवद्विवादिगर्वेभनिर्वापणपञ्चवक्त्राः ।  
यत्पादपङ्केरुहपूजकास्तामितः परं किं करणीयमस्ति ॥ ६०॥  
  
अद्राक्षमेनामपि किम्पचानः सुरेन्द्रतुल्यः प्रभवेज्जवेन ।  
यन्मन्त्रजापाद्दृढभक्तितस्तामितः परं किं करणीयमस्ति ॥ ६१॥  
  
अद्राक्षमम्लानसरोजमालाविभूषितोरःस्थलशीर्षभागाम् ।  
अमर्त्यतेजःसमुदायरूपामितः परं किं करणीयमस्ति ॥ ६२॥  
  
अद्राक्षमङ्गप्रभवप्रभूतव्यथानभिज्ञैः परिचिन्त्यमानाम् ।  
चित्तामलत्वप्रदनैजचिन्तामितः परं किं करणीयमस्ति ॥ ६३॥  
  
अद्राक्षमात्मेष्टवरप्रदानसन्तोषितानेकनतिप्रधानाम् ।  
अजातरूपामपि जातरूपामितः परं किं करणीयमस्ति ॥ ६४॥  
  
अद्राक्षं नारदाद्यैः सुरमुनिनिकरैर्गीयमानापदानां  
नृत्यद्दिव्याङ्गनानां करचरणलसत्कङ्कणानां रवौघैः ।  
सम्पूर्णाशावकाशां नवनवकविताचातुरीदानदक्षां  
शृङ्गाद्रौ चक्रराजस्थिरकृतनिलयां शारदां पारदाभाम् ॥ ६५॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचिता श्रीशारदाचतुःषष्टिः समाप्ता ।  
  
  
Proofread by PSA Easwaran psaeaswaran at gmail.com  
  
