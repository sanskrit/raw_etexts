---
Acknowledge-Permission: Mahaperiyaval Trust
Category: devii, radha, devI
Description-comments: 1800 names for Radha from Krishnayamala mahAtantra
File name: rAdhAnAmnAmaShTAdashashatI.itx
Language: Sanskrit
Latest update: November 6, 2014
Location: doc_devii
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Source: shrIkriShNayAmale mahAtantre chaturvisho.adhyAyaH
SubDeity: radha
Subject: philosophy/hinduism/religion
Sublocation: devii
Text title: rAdhAnAmnAmaShTAdashashatI
Transliterated by: Shri Devi Kumar, refined by PSA Easwaran
engtitle: rAdhAnAmnAmaShTAdashashatI
itxtitle: rAdhAnAmnAmaShTAdashashatI
title: राधानाम्नामष्टादशशती

---
  
 श्रीमद्राधादेव्या नाम्नामष्टादशशती   
  
(श्रीकृष्णयामले महातन्त्रे)  
चतुर्विंशोऽध्यायः  
ब्राह्मण उवाच  
ततः सा त्वरया वृन्दा दासी कृष्णस्य योगिनी ।  
सम्मुखस्था महादेव्या गृहीत्वा करपङ्कजम् ।  
अपृच्छन्मधुरालापा तन्नाम चरितानि च ॥ १॥  
  
वृन्दा उवाच  
किं ते नाम महादेवि तन्मे कथय सुव्रते ।  
मया त्वं कृत्ययाविष्टा लक्ष्यसे मन्दगामिनि ॥ २॥  
  
श्रुतमस्ति मया किञ्चित्तदाकर्णय सुव्रते ।  
परब्रह्मस्वरूपस्य कृष्णस्याऽद्भुतरूपिणः ॥ ३॥  
  
देहाद्विनिर्गता पूर्वं राधिका सकलाधिका ।  
तां दृष्ट्वा रूपिणीं देवीं स्वयं कृष्णो मुमोह सः ॥ ४॥  
  
ततस्तुष्टाव विकलो राधा राधेति जल्पकः ।  
तामेव नीलराजीवलोचनीं शोकमोचनीम् ॥ ५॥  
  
ततः सा च महादेवी भुवनेश्याऽवरोधिता ।  
कृष्णदेहोद्भवाऽप्यद्य रतिभीताऽद्रवत् क्षणात् ॥ ६॥  
  
हस्तप्राप्तां च तां देवीं न स जग्राह केशवः ।  
प्रेमभङ्गभयात् साऽपि ततश्चान्तर्दधे क्षणात् ॥ ७॥  
  
अन्तर्हितायां राधायां तत्कामासक्तचेतनः ।  
चिन्तयामास विश्वात्मा कथं मद्वशगा भवेत् ॥ ८॥  
  
अपूर्वरूपसम्पन्ना नवयौवनगर्विणी ।  
तत्र चिन्तयतस्तस्य कृष्णस्य परमात्मनः ॥ ९॥  
  
देहादाविर्बभूवाऽसौ परब्रह्मस्वरूपिणी ।  
समस्तलोकजननी श्रीमत्त्रिपुरसुन्दरी ॥ १०॥  
  
यथा कृष्णे न भेदोऽस्ति परमानन्दरूपिणी ।  
बहुरूपा च सा देवी ततो जाताः सहस्रशः ॥ ११॥  
  
अनङ्गकुसुमाद्याश्च नित्यलीला महाबलाः ।  
नानारूपधराः सर्वा नानाशक्तिसमन्विताः ॥ १२॥  
  
अन्वेषणाय राधायाः प्रेषिता विश्वरूपया ।  
राधया चापि ताः सर्वा निर्जिता निजमायया ॥ १३॥  
  
तच्छ्रुत्वा त्रिपुरादेवी योगिनी त्रिपुरातनी ।  
चकार कर्म तद्दिव्यं मन्त्रमुद्रासमन्वितम् ॥ १४॥  
  
सङ्क्षोभणं द्रावणं च वश्याकर्षणमादनम् ।  
त्रिखण्डाद्या मुद्रिकाश्च वश्यकर्मकुतूहलाः ॥ १५॥  
  
याभिर्विरचिताभिश्च का स्त्री न स्याद्वशङ्गता ।  
मायया मोहिता याश्च उन्माद्यन्त्यो मनस्विनि ॥ १६॥  
  
न जाने कीदृशी तासां गतिर्भवति शोभने ।  
त्रिपुरा त्रिजगद्धात्री साक्षाद्या भगवत्तनुः ॥ १७॥  
  
तया विरचिता माया न कस्या वा हरेन्मनः ।  
न जाने कासि देवी त्वं किं ते नाम प्रकाश्यताम् ॥ १८॥  
  
नवलावण्यवश्याभिः समाप्लावितविग्रहाः ।  
न क्वापि कापि मे दृष्टा सृष्टाविह विहारिणी ॥ १९॥  
  
ब्राह्मण उवाच  
इत्युक्ता सा महादेवी कृष्णदेवस्य वल्लभा ।  
वाणीं सुमधुरां कान्तामकरोदतिथिं मुखे ॥ २०॥  
  
श्रीराधिका उवाच  
न जानामि कुतो जाता कस्मादत्र समागता ।  
किं मे नाम न जानामि स्वभावचपलाऽस्म्यहम् ॥ २१॥  
  
एकं स्मरामि पुरुषं श्यामलं पुरुषाकृतिम् ।  
तत्कटाक्षबाणभिन्नहृदया हृदयाम्बुजे ॥ २२॥  
  
रिरंसुरपि तं दूरे भयात् प्रथमसङ्गमे ।  
दैवादहं गता दूरे नीपमूलादिति स्मरे ॥ २३॥  
  
ब्राह्मण उवाच  
ततो वृन्दा भगवती भूयः प्रोवाच कामिनी ।  
तामेव राधिकां देवीं प्रणयाविष्टमानसा ॥ २४॥  
  
वृन्दा उवाच  
कथयस्व महेशानि नाम किं ते सुखावहे ।  
रूपं दृष्ट्वा मोहितायै मह्यं शुश्रूषवे परम् ॥ २५॥  
  
रूपमीदृङ्नाम कीदृक् सुधासहचरं भवेत् ।  
इति व्याकुलिताया मे सत्यमान्दोलितं मनः ॥ २६॥  
  
करुणाकरुणापूर्णमरुणायतलोचने ।  
यद्यस्ति कुरु चेतस्त्वं मम शोकविमोचने ॥ २७॥  
  
श्रीराधिका उवाच  
शृणु ते कथयिष्यामि वृन्दे वृन्दारवन्दिते ।  
अष्टादशशतीं नाम्नां वेदागमसुगोपिताम् ॥ २८॥  
  
पवित्रां परमां पुण्यां पापसंहारकारिणीम् ।  
श्रीकृष्णविरहाक्रान्तमनसो यदि नो सुखम् ॥ २९॥  
  
तथापि तव सौभाग्यान्मुखे वाणीं युनज्म्यहम् ।  
यत्ते प्रवर्त्तयिष्यामि प्रवर्त्त्यं न कदाचन ।  
केभ्योऽपि प्राणतुल्येभ्यो भक्तेभ्योऽपि विशेषतः ॥ ३०॥  
  
अस्याऽष्टादशशतीनामस्तोत्रस्य नारदऋषिरनुष्टुपछन्दः  
श्रीकृष्णाऽभिन्ना राधारसमयीशक्तिर्देवता पुरुषस्य  
पुरुषार्थचतुष्टय-  
साधने श्रीराधानाम्नामष्टादशशतीपाठे विनियोगः ।  
  
ॐ राधा परमा शक्तिः श्रीकृष्णप्राणवल्लभा ।  
नित्या रसमयी शुद्धा प्रबुद्धा बुद्धरूपिणी ॥ ३१॥  
  
कमला कमलास्या च कमलासनवन्दिता ।  
कमलासना कामिनी च कान्ता कान्तमनोहरा ॥ ३२॥  
  
कान्तिमत्यनुरागाढ्या कामकेलिविलासिनी ।  
वृन्दारण्येश्वरी वृन्दा वृन्दारकमनोरमा ॥ ३३॥  
  
विश्वेषां जननी विश्वा विश्वपालनकारिणी ।  
विश्वाधारा विश्वरूपा विश्वसृष्टिविकासिनी ॥ ३४॥  
  
विश्वेश्वरी विश्वमाया विश्वसंहारचारिणी ।  
अमृता मोक्षदा मोक्षा मोक्षलक्ष्मीः सुलक्षणा ॥ ३५॥  
  
नित्यं विलासरसिका नित्यं कौतुकलम्पटा ।  
गोपी राज्ञी शशिमुखी खञ्जनाक्षी च खञ्जना ॥ ३६॥  
  
क्रीडानिकुञ्जनिलया कदम्बतरुवासिनी ।  
अभक्तोत्सारणकरी सदा प्रणतवत्सला ३७॥  
  
जगन्मोहा मोहरूपा गजेन्द्रमृदुगामिनी ।  
नितम्बिनी कामदेवजयजङ्गमदेवता ॥ ३८॥  
  
शिवदा विपदुद्धारकारिणी विजयप्रदा ।  
विजया भामिनी देवी श्रीमती रतिलालसा ॥ ३९॥  
  
मदोन्मत्ता मादिनी च दीप्ता त्रैलोक्यसुन्दरी ।  
वृषभानुसुता दुर्गा दुर्गोत्तारणकारिणी ॥ ४०॥  
  
श्रीवृन्दावनचन्द्राक्षिचकोरवरचन्द्रिका ।  
लावण्यवश्या स्नाताङ्गी पूर्णामृतरसोदया ॥ ४१॥  
  
अनन्तानन्तचरिताऽनन्तविक्रमचातुरी ।  
अरूपा अधिकाकारा अमिता अहिता हिता ॥ ४२॥  
  
अलीकहीना अध्यास्या अरिष्टगणभञ्जनी ।  
अरिक्ता अघृताशक्ता अत्युज्ज्वलसमुज्ज्वला ॥ ४३॥  
  
अत्यद्भुता अविकृतिरविचारविवर्जिता ।  
अवचोगोचरा व्यक्तिरमनो वर्त्मगामिनी ॥ ४४॥  
  
अनुच्छ्वसन्मानसा च अतिकान्तिकलापिनी ।  
अजन्मा कर्मसुकृता अमला अतिसुन्दरी ॥ ४५॥  
  
अभिरामाऽभिचलिताप्यभिसारविहारिणी ।  
अतीवरतिसञ्चारिमानसा चातिकामुकी ॥ ४६॥  
  
अनङ्गरङ्गचतुरा चाङ्गसङ्गतचन्दना ।  
अपाङ्गभङ्गसञ्चारा अतिथिप्रियसेविनी ॥ ४७॥  
  
अमराधिताङ्घ्र्यब्जा अलिका कलिकाकुला ।  
अचिन्त्यरूपचरिता अधिकानन्दशालिनी ॥ ४८॥  
  
अमन्दरससम्पन्ना अकला चाकुला तथा ।  
अकाला चाकृतिरताऽप्यचला चलसन्निभा ॥ ४९॥  
  
अमन्दा अरुणाक्षी च अरुणारुणिमाधरा ।  
अपराधभञ्जिनी च अखला चाबला तथा ॥ ५०॥  
  
अगलन्ती छलाढ्या च अम्बुदागमहर्षिता ।  
अम्बरावीतसर्वाङ्गी अम्बुराशिनिवासिनी ॥ ५१॥  
  
अतलाघातिनी चापि अनिलानलरूपिणी ।  
अफलाढ्याप्यभीता च अमूलाप्ययमादरा ॥ ५२॥  
  
अरविन्देक्षणाऽलास्याऽप्यबोधा चाहृदर्पिता ।  
अक्षमालाधरा चाक्षकुन्तकाप्यक्षणेक्षणा ॥ ५३॥  
  
अकामाऽकालमिलिता अकान्ताऽगामिनी तथा ।  
अचारिका जालगता अतानाऽतान्तरूपिणी ॥ ५४॥  
  
अदान्ताऽघारिणी चैव अलास्याऽपालिता तथा ।  
अवारिताप्यभाव्या च अमाल्या मार्द्दवाऽपरा ॥ ५५॥  
  
आकल्पाकलिता कल्या चाक्वणन्मणिनूपुरा ।  
आकम्रा कमिता कम्प्रा चाकुञ्चितशिरोरुहा ॥ ५६॥  
  
आखेलमाना खेला च आखेटकविहारिणी ।  
आलस्येन विहीना च आलया लास्यकारिणी ॥ ५७॥  
  
आगमोक्ताद्दऽप्यगणिता आगमे गोपिता गता ।  
आघृणा चञ्चलाऽभ्यर्च्या आज्ज्वलज्वलनोज्ज्वला ॥५८॥  
  
आतन्वती रतिकथामादरोदारभाविता ।  
आनतानतिसुप्रीता चापन्नैरापदि स्मृता ॥ ५९॥  
  
आफलितावृता वीता भासयन्त्यभया तथा ।  
आमूलरससंस्निग्धहृदयाऽऽमयवर्जिता ॥ ६०॥  
  
आयता रतिशीला च आलीढा हसितानना ।  
आबुद्धाप्याश्रिताऽखिन्ना हाररूपा च जीविनाम् ॥ ६१॥  
  
आक्षोदा क्षीणमध्या च आक्षालनकरी तथा ।  
इन्दीवरवरामोदा इन्दुकोटिसुशीतला ॥ ६२॥  
  
इच्छामयीष्टा शिष्टानामिन्दीवरवनप्रिया ।  
इनसेवनसन्तुष्टा इकास्येभा मदागमा ॥ ६३॥  
  
ईश्वरी ईशवशगा चेक्षणाह्लादकारिणी ।  
ईहमाना ईतिहीना ईडिता सर्वदैवतैः ॥ ६४॥  
  
उमा उचितकर्त्री च उक्तिप्रत्युक्तिकारिणी ।  
उन्मदाऽप्युषितोल्लासा चोच्चैस्तेजोभिरुज्ज्वला ॥ ६५॥  
  
उग्रा चोग्रप्रभा उल्काप्युक्षवाहनसेविता ।  
उच्चस्वराऽप्युदीर्णा च उन्नीतोन्वयशालिनी ॥ ६६॥  
  
उच्चार्यमाणचरिता चोद्धतोद्धारकारिणी ।  
उपपन्नाऽप्युन्मनाश्च उपपातकपातिनी ॥ ६७॥  
  
उदाराऽप्युन्नसोपायाऽप्यूरीकृतजगत्त्रया ।  
उल्ललन्ती तथोल्लोलाऽप्युच्छ्रितोच्छ्रायकारिणी ॥६८॥  
  
उछ्वासाऽप्युच्छ्वसद्वक्त्रा उच्छ्वासनविवर्जिता ।  
उषा उषःकालगता उषसिप्रतिचिन्तिता ॥ ६९॥  
  
उत्साहवर्धनकरी उत्सहन्ती परां व्यथाम् ।  
उत्सेधोत्सेककलिता उत्सारितविदूषणा ॥ ७०॥  
  
ऊर्ध्वोर्ध्वगमनी ऋक्षा ऋक्षवृन्दनिषेविता ।  
ऋक्षव्यूहाभयङ्कारी ऋभुक्षा ऋक्षरूपिणी ॥ ७१॥  
  
एकाकिनी त्वेधमाना एणाक्षी एकसेविता ।  
ऐङ्काररूपिणी ऐक्यशालिनी ऐच्छिकी तथा ॥ ७२॥  
  
ऐश्वर्येण विनार्च्या च ऐन्द्रिया चैन्द्रदायिनी ।  
ओकःस्वरूपिणी ओघा ओघतारणकारिणी ॥ ७३॥  
  
ओजस्विनी औचिती च औदरिक्यौर्द्धिकी तथा ।  
कालिका कलिका कीला कीलालाकुलनिग्रहा ॥ ७४॥  
  
कुलीना कुलधर्माढ्या कुचकुट्टलकुट्टिता ।  
कृता कृतमयी कृत्या हीनाकृतिनिषेविता ॥ ७५॥  
  
केलिलोला केलिरूपा कौलिकी कौलरूपिणी ।  
कौलाचारपरा कौलैःसेविता कौलधर्मिभिः ॥ ७६॥  
  
काञ्चनाङ्गी कण्टकिनी कण्टकेन विवर्जिता ।  
कुत्साविहीना कन्दर्पदर्पसंहारकारिणी ॥ ७७॥  
  
कलिन्दकन्या कूलस्था कालिन्दी कलनिःस्वना ।  
काकी कङ्कतिका कङ्करूपिणी चैव किङ्करी ॥ ७८॥  
  
काचा काचमयी चैव कच्छपी कज्जलोज्ज्वला ।  
कटकर्त्री कटिपटी कटन्दीनिरता कटा ॥ ७९॥  
  
कठोरा कठिनव्यक्ता कठिना कठिनस्तनी ।  
कडारा काण्डसम्पूर्णा कण्डूः कण्डूतिकारिणी ॥ ८०॥  
  
कुण्डा कुण्डलिनी कुण्डरूपिणी कुण्डसंस्थिता ।  
कुण्डिना कुण्डिनस्था च कण्डोलस्थितिकारिणी ॥ ८१॥  
  
कातरा क्वथिता क्वाथा कनकाचलवासिनी ।  
काननी काननमयी काननेन स्तुता कदा ॥ ८२॥  
  
काधारा कृपणा कूपा कूपशोषणकारिणी ।  
कफप्रहारिणी चैव कैवल्यमोक्षदायिनी ॥ ८३ ।१  
कामाकुला कूलहीना कर्मकार्मणकारिणी ।  
कामदीप्ता काररूपा कलाढ्या काशिकामयी ॥ ८४॥  
  
काशीश्वरप्रकाशा च कौशिकी कोशरूपिणी ।  
कशा कशाताडिनी च केशिनी केशिसूदनी ॥ ८५॥  
  
काष्ठा काष्ठिनी कुष्ठनाशिनी कुशजनकरी ।  
कुशेशया कृशाङ्गी च कीशकेश्वरसेविता ॥ ८६॥  
  
कुशला कुशलाढ्या च कुशला कलिका तथा ।  
काषायवसना काष्ठा काष्ठिनी कुष्ठनाशिनी ॥८७॥  
  
कूर्मजलकरी कंसध्वसिनी कसृतिक्षमा ।  
काहारकारिणी कक्षा कक्षाकोटिविहारिणी ॥ ८८॥  
  
कक्षरूपा कक्षमयी कौक्षेयककरी तथा ।  
कुक्षिसंस्थापिता चैव कुक्षतिः कुक्षमाकरी ॥ ८९॥  
  
चक्रपाणिश्च चकिता चक्राढ्या चक्रवर्तिनी ।  
चामीकराकारगौरी चमूरुरमणीक्षणा ॥ ९०॥  
  
चञ्चला चिञ्चिनाथेष्टा चञ्चदङ्गी च चिञ्चिका ।  
चटका चटकप्रीता चण्डिका चण्डविक्रमा ॥ ९१॥  
  
चित्तेशा चातकी चन्द्रा चन्द्रिका चन्द्ररूपिणी ।  
चीनाचारपरा चैव चीनदेशभवा तथा ॥ ९२॥  
  
चपला चम्पकामोदा चम्पकाङ्गी तथैव च ।  
चयरूपा चयाकारा चारुरूपा चराचरा ॥ ९३॥  
  
चरित्रचारिणी चर्व्यमानासुरनराधिपा ।  
चतुश्चरिधरा चीरा चिरचारणचारिता ॥ ९४॥  
  
चलाचलप्रिया चैव चलद्विन्दिमनोहरा ।  
चाषरूपा चूष्यरसा चषकास्यतपायिनी ॥ ९५॥  
  
चक्षुर्लक्षणयुक्ता च चरमाऽचरमाऽचला ।  
टीका टङ्कारिणी चैव टलण्टलकरी तथा ॥ ९६॥  
  
तिक्ता चैव तथा तङ्का तङ्किनी तङ्कवर्जिता ।  
तिग्मा तकारसन्तुष्टा तिग्मवह्निप्रिया तथा ।१ ९७॥  
  
तङ्कनी तङ्कमहिमा तच्छ्रीस्ताच्छील्यशालिनी ।  
तुच्छहीना तेजिता च तज्जिता तज्जयात्मिका ॥ ९८॥  
  
तटिनी तटरूपा च तडित्ताडनकारिणी ।  
तडागनिलया ताड्या तडित्वत्प्रीतिदायिनी ॥ ९९॥  
  
ताण्डवा ताण्डवप्रीता तण्डा ताण्डवितानना ।  
तूणीरा तूणकुशला तुण्डिनी तुण्डभूषणा ॥ १००॥  
  
तताततिकरी तानप्रिया तित्तिरिनिःस्वना ।  
तोत्रा तोत्रकरा चैव तत्सत्तत्सन्निवेशिता ॥ १०१॥  
  
ततिनी तडिनी चैव तथास्त्वितिवरप्रदा ।  
तथागतागताभिज्ञा तथ्यवाणी तथैव च ॥ १०२॥  
  
तथ्यातथ्यवता चैव तिथिस्तिथिपतिप्रिया ।  
तदाराध्यतनुस्तन्वी तनुरूपा तनीयसी ॥ १०३॥  
  
तानिनी तानरसिका तपस्या तपसारता ।  
तपस्विनी तापहीना तापिनी तापसप्रिया' ॥ १०४॥  
  
तृप्ता तेमनसुप्रीता तेमना ताम्यतीतमा ।  
तापिनी तारिणी तारा त्रिनेत्रा त्रिशरीरिणी ॥ १०५॥  
  
त्रयी त्राणकरी त्रेता त्रेतायुगसमुत्थिता ।  
तरिस्तरणिसन्तुष्टा तरुणी तरुरूपिणी ॥ १०६॥  
  
तरुणानन्दिनी तीररसिका तीरसंस्थिता ।  
तला तल्लयमापन्ना तानोत्सवपरायणा ॥ १०७॥  
  
तालाङ्करसिका तालप्रिया तिलकिनी तिला ।  
तिलोत्तमा तुलाहीना तुलिता तृणकारिणी ॥ १०८॥  
  
तुषिनी तुषहीना च तुष्टिस्तुष्टमनास्तथा ।  
तृष्णा तृष्णावर्जिता च तोषिणी तोषकारिणी ॥ १०९॥  
  
तक्षिणी तक्षरूपा च तक्षकादिनिषेविता ।  
तीक्ष्णा तीक्ष्णप्रभा पाका पाकसम्पादिनी तथा ॥ ११०॥  
  
पिकस्वरा पक्षिरता पक्षिराजनिषेविता ।  
पक्षव्रतपरा चैव पक्षिणी पक्षरूपिणी ॥ १११॥  
  
पूग पूगरता पङ्का पङ्काकुलसुदुर्लभा ।  
पचिनी पाचिनी पृच्छा पृच्छाकुशलकारिणी ॥ ११२॥  
  
पूज्या पूजनशक्ता च पञ्चानननिषेविता ।  
पञ्चवक्त्रा पञ्चबाणमोहिनी पञ्चसेविता ॥ ११३॥  
  
पञ्चत्वहा पञ्चपापनाशिनी च तथैव च ।  
पञ्चमस्वरसन्तुष्टा पञ्चास्यक्षीणमध्यमा ॥ ११४॥  
  
पाञ्चालिका पाञ्चजन्यनिनदा पिञ्जशालिनी ।  
पञ्जरा पञ्जरस्था च पुञ्जिनी पुञ्जरूपिणी ॥ ११५॥  
  
पटीसिन्दूरतिलका पटशाटीसमावृता ।  
पाटला पुटिनी चैव पेटीपोटा तथैव च ॥ ११६॥  
  
पठनासक्तहृदया पाठिनी पीडितासुरा ।  
पणकर्त्री पाणिपद्मशोभिता पण्डिता तथा ॥ ११७ १।  
पाण्डित्यदायिनी चैव पिण्डदा पिण्डतोषिता ।  
पतितोद्धारकर्त्री च पातिताऽमित्रसंहतिः ॥ ११८ १।  
पितृभक्तिरता चैव पुत्रिणी पुत्रदायिनी ।  
पूतना पूतनाशत्रुः पृतना पृतनावती ॥ ११९॥  
  
पोताधानाधानकर्त्री पोतनिस्तारकारिणी ।  
पथिपूज्या पथिप्रज्ञा पथिकोच्छ्वासकारिणी ॥ १२०॥  
  
पाथोरुहनिवासा च पृथिवी पृथिवीश्वरी ।  
पदा पादपतद्भक्ता पिदधाना पिधायिनी ॥ १२१॥  
  
पानीयजसमुच्चेताः पीनस्तनकटिद्वया ।  
पुनःपुनारसावेशा पौनःपुन्यविधायिनी ॥ १२२॥  
  
पन्थाः पान्थस्वरूपा च पान्थदुःखविनाशिनी ।  
पापनाशी पुष्परता पवनोत्सुकमानसा ॥ १२३॥  
  
पावकोज्ज्वलतेजाश्च पिबपिबेतिवादिनी ।  
पीवरा पामरा प्राप्या पम्पापदविलासिनी ॥ १२४॥  
  
पयस्विनी पयोजाढ्या पायसप्रीतमानसा ।  
प्रियालकुसुमासक्ता परोन्मूलनकारिणी ॥ १२५॥  
  
पारप्रदा पुराणार्च्या पूर्वोत्था पूर्वसेविता ।  
पौर्वापर्यकरी चैव पलायनविवर्जिता ॥ १२६॥  
  
पालनी पुलकाङ्गी च पाशहस्ता तथैव च ।  
पृश्निगर्भावतारा च पिण्डघोरसुदुर्धरा ॥ १२७॥  
  
पुष्टदेहा पुष्टरूपा पोष्यपोषणकारिणी ।  
पौषमासनिदाघा च पाक्षिकी पक्षिनिःस्वना ॥ १२८॥  
  
पक्षद्वयविधात्री च पक्षान्तार्हणतोषिता ।  
खकृता खगतिश्चैव खगतिर्लधुपायिनी ॥ १२९॥  
  
खगे खगी खगरुती खगनागस्वरूपिणी ।  
खञ्जा खञ्जप्रिया चैव खञ्जनाक्षी च खञ्जनी ॥ १३०॥  
  
खट्वारता च खड्वाङ्गघारिणी खेटकप्रिया ।  
खण्डा खाण्डवदाहा च खण्डिता सुरयूथपा ॥ १३१॥  
  
खादन्ती खाद्यमाना च खण्डहीना च खेदनी ।  
खनित्री खननासक्ता खनिरूपा खनीलिभा ॥ १३२॥  
  
खिन्ना खरतरा चैव खरांशुमालिनी तथा ।  
खलखली खारकरी खलीनकुरुकाश्रया ॥ १३३॥  
  
खलीना खिलहीना च खिलाखिलनिषेविता ।  
गौर्गोभिःकमिता चैव गोखुरार्चनसंरता ॥ १३४॥  
  
गगना गगनाधारा गोगता गोगणार्चिता ।  
गोग्रहा गोग्रहाह्लादकारिणी च तथैव च ॥ १३५॥  
  
गोधनाह्लादसन्तुष्टा गोघटा घटिता तथा ।  
गङ्गा च गाङ्गता चैव गञ्जनी गञ्जनोज्झिता ॥ १३६॥  
  
गुञ्जन्मधुव्रतरुता गुञ्जामालाविभूषणा ।  
गणेश्वरी गणरता गणेश्वरनिषेविता ॥ १३७॥  
  
गुणिता गुणपूर्णा च गौणा गुणविवर्जिता ।  
गण्डा गण्डवती चैव गण्डकुण्डलमण्डिता ॥ १३८॥  
  
गण्डकी चैव गाण्डीवधारिणी गेन्दुकप्रिया ।  
गता गतिमती चैव गीता गीताप्रचारिता ॥ १३९॥  
  
गोतनुर्गोतता गाथा गाथागानपरायणा ।  
गदिता गदसंहन्त्री गोदानव्रतचारिणी ॥ १४०॥  
  
गोधा गोधाङ्गुलित्रा च गोधान्यधनवर्द्धिनी ।  
गानासक्तमना गन्त्री गन्धा गन्धवहा तथा ॥ १४१॥  
  
गोपी गोपालसक्ता च गोपालबालपालिता ।  
गोपगोपार्चिता चैव गोपतिप्रणयान्विता ॥ १४२॥  
  
गोफला गोफलकरी गोवर्धनघरी तथा ।  
गोबला गोबलीवर्दनर्दनोत्सवमानसा ॥ १४३॥  
  
गोबालकलिताभूषा गोविन्दप्रेमलालसा ।  
गोवाहनमनोज्ञा च गोवृता गोवनस्थिता ॥ १४४॥  
  
गोभारभरणासक्ता गोभूता गोऽमृतप्रिया ।  
गमिता गमने मन्दा गामिनी गोमती तथा ॥ १४५॥  
  
गम्भीरी चैव गम्भीरा गयासुरनिषूदनी ।  
गया गयावासिनी च गायत्री चैव गायनी ॥ १४६॥  
  
गेया गोयानरसिका गरला गरलाकुला ।  
गानोन्मत्तमणिश्रीका गिरन्ती च गिरामयी ॥ १४७॥  
  
गीर्यमाणा गोरसाढ्या गोरसक्रयकारिणी ।  
गौरी गोश्वसितामोदा गृष्टिरूपा तथैव च ॥ १४८॥  
  
गोसारणकरी चैव गोसुलक्षणलक्षिता ।  
गोसर्जनकरी चैव गहना गहनप्रिया ॥ १४९॥  
  
गाहा गुहनिषेव्या च गुह्या च गृहदेवता ।  
गेहिनी गोक्षमाधीरा घूका घूकारुतोत्सवा ॥ १५०॥  
  
घाटिता घटिता चैव घाटावत्यपि घाटिका ।  
घोटकाकारकलिता घण्टा घण्टाविमोदिनी ॥ १५१॥  
  
घण्टाकर्णनिषेव्या च घाणामौक्तिकराजिता ।  
घृणावती घातकरी घृतामोदविधायिनी ॥ १५२॥  
  
घनानन्दा घनमयी घनाघननिषेविता ।  
घनागमरकृतरतिर्धर्मागमसुशीतला ॥ १५३॥  
  
घर्षणा घृष्टरूपा च घृष्टिर्घासाभिलाषिणी ।  
छेकाछेक रवेलमाना छगली छागवाहिनी ॥ १५४॥  
  
छागवाहनसेव्या च छटात्रैलोक्यमोहिनी ।  
छत्राछत्रमयी छत्रछादिता छात्ररूपिणी ॥ १५५॥  
  
छदाकर्णा छादिनी च छेदिनी छेदवर्जिता ।  
छदरूपा छन्नरूपा छन्ननाम्नी तथैव च ॥ १५६॥  
  
छिन्नमस्ता छन्नमूर्तिश्छन्नप्रच्छन्नकारिणी ।  
छन्दा छन्दमयी चैव छन्दोगा छन्दसाम्प्रभुः ॥ १५७॥  
  
छायामयी छायिनी च छायाकर्त्री छलप्रिया ।  
छलाछलकरी छल्या जगन्नाथप्रियापि च ॥ १५८॥  
  
जगतामुपकर्त्री च तथा जागरणक्षमा ।  
जङ्गमा जङ्गमेशानी तथा जङ्गमचारिणी ॥ १५९॥  
  
जटाजूटधारिणी च जडाजडनिपातिनी ।  
जितामित्रा च जेत्री च जैत्रकर्मविधायिनी ॥ १६०॥  
  
जननी जननीतिज्ञा जिनाचारपरायणा ।  
जपा जप्या जपकरी जापिनी जीवधारिणी ॥ १६१॥  
  
जीवापि जीवजीवातुर्जैवात्रिकमनोरमा ।  
जडिनी जडसुप्रीता जमलार्जुनभञ्जिनी ॥ १६२॥  
  
जेमना जेमनकरी जैमिनिस्तवनप्रिया ।  
जम्बूलमालिकारक्ता जम्बूप्रीता च जाम्बवी ॥ १६३॥  
  
जाम्बवत्यपि जम्बाला जम्बालकलिताऽपि च ।  
जम्बुवत्सेविता चैव जम्बूनदविभूषणा ॥ १६४॥  
  
जम्बीरविपिनासक्ता जम्बुकाननवासिनी ।  
जृम्भापि जृम्भमानास्या जम्भसूदनवन्दिता ॥ १६५॥  
  
जम्भप्रवैरिणी चैव जया च जयिनी तथा ।  
जाया जेयविजेत्री च जरामरणवर्जिता ॥ १६६॥  
  
जला जलमयी चैव जलेश्वरनिषेविता ।  
जलवासा जालहीना जालक्षेपणकारिणी ॥ १६७॥  
  
जक्षिणी जक्षसेव्या च जक्षिणीगणसेविता ।  
जक्षराडभिलाष्या च झङ्कारा झङ्कृतिप्रिया ॥ १६८॥  
  
झञ्झारूपा झटा चैव झिण्टीकुसुमपूजिता ।  
झररूपा झषाकारा झषराशिनिषेविता ॥ १६९॥  
  
ठं ठं ठनितिशब्दाढ्या ठद्वया ठठरूपिणी ।  
डमड्डमरुहस्ता च ढक्कावाद्यविनोदिनी ॥ १७०॥  
  
दण्डा दण्डधरा चैव दण्डपाणिनिषेविता ।  
दात्री दूती दूत्यसक्ता दूतिसञ्चारकारिणी ॥ १७१॥  
  
दानसञ्चारसन्तुष्टा दानद्विरदगामिनी ।  
दण्डिनी दण्डधवला दान्ता द्वन्द्वविनाशिनी ॥ १७२॥  
  
दन्दशूकसमाकारा दवाग्निवीर्यसम्भृता ।  
दावम्थिता दविष्ठा च देवतागणसेविता ॥ १७३॥  
  
देवी देववसुस्निग्धा देवकी देवकप्रिया ।  
तथा दैवविधानज्ञा दैवविद्भिर्निषेविता १। १७४॥  
  
दमरूपा दामिनी च दम्भा दम्भोलिविक्रमा ।  
दम्भा दम्भवती चैव दया चापि दयामयी ॥ १७५॥  
  
दायाढ्या दायरूपा च दूयमाना सुराधिपा ।  
देयप्राप्या दराढ्या च दरहीना दरावहा ॥ १७६॥  
  
दारिणी दूरलभ्या च दलपूर्णा दलप्रिया ।  
दोलायमानसर्वाङ्गी दिव्यतेजःप्रकाशिनी ॥ १७७ १।  
दिव्या दिविविहारा च दिवारात्रिकरी तथा ।  
दशदिग्ज्योतिनी चैव दशाफलविधायिनी ॥ १७८॥  
  
दशादशकलादेशकालोचितपराक्रमा ।  
दिशन्ती दाशरूपा च दोषलेशविवर्जिता ॥ १७९॥  
  
दोषक्षयकरी दुष्टदूषणोद्धारकारिणी ।  
दासीप्रिया दास्यकरी दासीगणविराजिता ॥ १८००  
दहना दहनेशा च दाहनिर्मूलकारिणी ।  
दहनी दीहमाना च दिहन्नितम्बशालिनी ॥ १८१॥  
  
देहधात्री दौहिकी च दोहिनी दोहरूपिणी ।  
दक्षा दक्षिणदिग्जाता दक्षिणा दक्षिणप्रिया ॥ १८२॥  
  
दाक्षिण्यनिरता दीक्षा दीक्षाकृतिपरायणा ।  
दीक्षितप्रणयाविष्टा दीक्षितातिवशस्थिता ॥ १८३॥  
  
धिक्कारिणी च धटिनी धेटीकटिसुशोभिता ।  
धेटिनी धेटरूपा च धृतश्रीर्धौतविग्रहा ॥ १८४॥  
  
धन्या धनदसन्तुष्टा धन्वानोदनकारिणी ।  
धूपिनी धूपसम्मोदा धवलाङ्गी च धाविनी ॥ १८५ १।  
धमिनी धामिनी धूम्रा धूमकेतुविनाशिनी ।  
धूमयोनिकतप्रीतिर्धूम्रलोचनमर्दिनी ॥ १८६॥  
  
धूमा धौम्या धौम्यरता ध्मायमानाऽम्बुजापि च ।  
धिया प्राप्या धूयमाना ध्येया ध्यानविगोचरा ॥ १८७॥  
  
धरणी धरणीशानी धरणीधरधारिणी ।  
धाराधारमयी धाराधारिणी धीरपूजिता ॥ १८८॥  
  
धुरन्धरा धोरणी च धौरीणव्रतचारिणी ।  
धूलिधूसरगात्रा च धूसरा धूसरेक्षणा ॥ १८९॥  
  
धिषणावत्सेविता च धिषणा धिषणावती ।  
धूक्षन्ती नाकनिलया नाकनायकनायिका ॥ १९०॥  
  
निकटस्था च नौका च नौकासन्तारकारिणी ।  
नृकपालमालकण्ठा निकारान्तविधायिनी ॥ १९१॥  
  
नखरा नखचन्द्रा च नसरेखाविभूषणा ।  
नगगानगजा चैव नगराजनिवासिनी ॥ १९२॥  
  
नागवाहनसन्तुष्टा नागिनी नागसेविता ।  
नवला नाचला चैव नृचातुर्यकरी तथा ॥ १९३॥  
  
निचोलाञ्चलसंवीता नैचिकीगणपूजिता ।  
नौचला नोच्छलकरी नृच्छादनकरी तथा ॥ १९४॥  
  
निजलोकशोकहरा नेजनी नौजनस्तुता ।  
नृजनार्चनसन्तुष्टा नृसंहारकरी तथा ॥ १९५॥  
  
नटिनी नटरूपा च नटनाटनकारिणी ।  
नाट्यलीलाविनोदा च नाटिताखिलसम्मृतिः ॥ १९६॥  
  
नीजजारुतकर्त्री च नीजजाधिपवाहना ।  
नतचेतोऽम्बुजस्था च निन्दानन्दमयी तथा ॥ १९७॥  
  
नूतनातिनूतना च नेत्रत्रयविभूषिता ।  
नेत्री नेत्रशोभिताङ्गी नास्वरूपा नदन्मुग्वी ॥ १९८॥  
  
नादरूपा निदधती नौधराधरनिश्चला ।  
नदस्वरा चैव तथा नानागुणसमन्विता ॥ १९९॥  
  
नृणामप्रीतिहृदया नौनाशितभयावहा ।  
नन्दिनी नन्दिता चैव नन्दनन्दनजीवनी ॥ २००॥  
  
निन्दाहीना तथा नन्दा नीपमूलविनाशिनी ।  
नृपतित्वप्रदा चैव नौपतिप्रतिसेविता ॥ २०१॥  
  
नृफलैकप्रदात्री च नवनीतसुकोमला ।  
नावनीतरसस्निग्धा निविडाश्लेषकारिणी ॥ २०२॥  
  
नीविबन्धानुबन्धा च नभोगमनलालसा ।  
नाभिह्रदगभीरा च निभासद्भास्करोज्ज्वला ॥ २०३॥  
  
अपि नौभवनस्था च नमस्या नाममोहिनी ।  
निम्ननाभिसुशोभा च नृमण्डलविभूषणा ॥ २०४॥  
  
नेमिर्नेमिवती चैव नैमिषारण्यवासिनी ।  
नित्यरूपा नित्यरसा नयनानन्दवर्धिनी ॥ २०५॥  
  
नयधीरा नायिका च नियता नियतिप्रदा ।  
नियमाचारसञ्चारा नरेन्द्रपरिसेविता ॥ २०६॥  
  
नरान्तर्यामिनी चैव निरयान्तककारिणी ।  
नारायणी नीरवासा नैरन्तर्या च नौरता ॥ २०७॥  
  
नलसेव्या च नानाढ्या तथा नीलसरस्वती ।  
नृलम्बनकरी चैव नौलम्बनकरी तथा ॥ २०८॥  
  
नाशनी नाशरहिता नृशीलपरिशीलना ।  
नौशान्धकारदलनी नोषरस्था च नोषिता ॥ २०९॥  
  
नासावेषितमुक्ता च नृसज्जनसुतोषिता ।  
नीहारालयपुत्री च निहतिर्निहतिक्रिया ॥ २१०॥  
  
नीहारांशुसमाकारा तथा नौहरणोद्यता ।  
नृक्षयकरी तथा चैव नौक्षालनकरी तथा ॥ २११॥  
  
फटावती फणिपतिप्रथिता फणदीपिता ।  
फेनशुभ्रा च फूत्कारा फेत्कारिण्यपि फेरुता ॥ २१२॥  
  
फलदात्री फुल्लरूपा फुल्लस्तबकशोभिता ।  
फल्गुरूपा फल्गुवाक्या फल्गूत्सवपरायणा ॥ २१३॥  
  
बकलीला बाकला च वृकव्यूहविनाशिनी ।  
वृकोदराऽग्निरूपा च बाता वाग्वागुपासिता ॥ २१४॥  
  
विगता वेगिनी चैव विधातृभयनाशिनी ।  
वचनारचनादक्षा वाचिकप्राणमोहिनी ॥ २१५॥  
  
विचारचतुरा वीचिर्वीचिहन्त्री तयैव च ।  
वज्रभूषा वज्रपाणिर्वज्रवैरोचनी तथा ॥ २१६॥  
  
वाजिपृष्ठसमारूढा विजरा बीजरूपिणी ।  
वञ्चकारुतसन्धात्री वञ्चकव्यूहवेष्टिता ॥ २१७॥  
  
वटमूलनिवासा च वटाधिष्ठानकारिणी ।  
विटजल्पितसुप्रीता विट्ठलेश्वरपूजिता ॥ २१८॥  
  
विट्पूजिता च वडवा वाडवाग्निसमप्रभा ।  
वीणावादनसुप्रीता वीणा वीणावती तथा ॥ २१९॥  
  
वन्दनासक्तहृदया वसन्तोत्सवकातरा ।  
वातपुत्री च वितनुध्वजिनी वीतविद्रवा ॥ २२०॥  
  
वृतकन्दर्पमित्रा च वेत्रपाणिस्तथैव च ।  
वदावदप्रिया चैव वादिनी विदरा तथा ॥ २२१॥  
  
वेदरूपा वेदवती वैदर्भीवधकारिणी ।  
बाधा बाधानाशिनी च विधन्वा विधुरूपिणी ॥ २२२॥  
  
विधिशीला बुधा बोध्या वेधःपूज्या च वैधसी ।  
बोधिता बोधशीला च बौद्धा बौद्धक्रियाप्रिया ॥ २२३॥  
  
वनस्थिता वानप्रस्था विनेत्रा वृन्तरूपिणी ।  
वन्दनप्रीतचित्ता च वन्दिता वन्दितप्रिया ॥ २२४॥  
  
वृन्दारवृन्दवीता च वृन्दावनविलासिनी ।  
बन्धनापन्नाशिनी च बन्धुजीवारुणाधरा ॥ २२५॥  
  
वन्ध्यापत्यप्रदा चैव बान्धवाप्रीतमानसा ।  
वपनोत्सवसंसर्पा वनिता विपणिस्थिता ॥ २२६॥  
  
वरवरस्रवद्रक्ता विवरान्तरचारिणी ।  
विभीर्वैभवसम्पूर्णा वमितासुरपुङ्गवा ॥ २२७॥  
  
वामा च वामदेवार्च्या विभनोहृदयस्थिता ।  
बिम्बाधरा व्ययाढ्या च वैयासकिनिषेविता ॥ २२८॥  
  
वरारोहा वारिणी च विरहानलकीलिता ।  
वीरा वीर्ययुता चैव वीरणप्रीतिमानसा ॥ २२९॥  
  
वैरिनिष्कम्पिनी चेव बलसूदनदुर्लभा ।  
बलरामाभिरामा च बलविक्रमकारिणी ॥ २३०॥  
  
बाला बिलप्रविष्टा च विलम्बकरणक्षमा ।  
वशंवदा विशाखेशा वेशचारुविलासिनी ॥ २३१॥  
  
वैशम्पायनपूज्या च वषड् विषविनाशिनी ।  
वृषासुरनिहन्त्री च वृषरक्षणकारिणी ॥ २३२॥  
  
वौषट्वसनशून्या च वास्तुयागसुतोषिता ।  
विसिनीदलवासा च वाहिनी वाहिनीस्थिरा ॥ २३३॥  
  
विहारकारिणी चैव बृहती वैहायसी तथा ।  
वक्षोरुहयुगोत्तुङ्गा विक्षालनकरी तथा ॥ २३४ ०।  
वृक्षश्रेष्ठाग्रनिलया भेकप्लुतिविनाशिनी ।  
भगभालालङ्कृता च भगवत्यपि भागिनी ॥ २३५॥  
  
भाग्यवत्ती तथा चैव भृगुसेवनतोषिता ।  
भोगिनी भोगदा भोग्या भङ्गभीतिविनाशिनी ॥ २३६॥  
  
भृङ्गरङ्गसङ्गमा च भजनस्निग्धमानसा ।  
भाजनश्रीवृद्धिकरी भुजान्दोलविलासिनी ॥ २३७॥  
  
भोज्यभोजनसन्तुष्टा भञ्जनी भटदुर्घटा ।  
भुवनासक्तवदना भण्डमण्डनकारिणी ॥ २३८॥  
  
भाण्डवत्यपि भाण्डाङ्गी भीता भूतरानिषेविता ।  
भृता भृत्यप्रिया चैव भौतचेष्टाविधायिनी ॥ २३९॥  
  
भिदाकर्त्री भेदहीना भूपगोष्ठीसमर्चिता ।  
भापपदप्रदात्री च भवेन परिभाविता ॥ २४०॥  
  
भाविनी भुवनप्रीता तथा भामा च पम्भामिनी ।  
भीमवीर्यपोषणी च भूआम्मभूम्मगुणाबूता ॥ २४१॥  
  
भौमस्थानप्रदात्री च भौमग्रहसुपूजिता ।  
भयहीना भवोद्भ्रान्ता भारोत्तोलनकारिणी ॥ २४२॥  
  
भीरुर्भूरिगुणोपेतसेविता भेरिनिःस्वना ।  
भेरुण्डा भैरवी चापि भूलम्बनकरी तथा ॥ २४३॥  
  
भृशदुरितनिहन्त्री च भाषिणी भिषगर्चिता ।  
भीषणा च भुशुण्ड्यस्त्रा भूषणेन विभूषिता ॥ २४४॥  
  
भेषजाशननीरोगा भैषज्यपददायिनी ।  
भक्षिणी चैव भिक्षुश्च भिक्षाकर्मकलापिनी ॥ २४५॥  
  
भूक्षयकलालोला च तथा भैक्ष्यविधायिनी ।  
भैक्षाचारसुसन्तुष्टा मकराकृतिकुण्डला ॥ २४६॥  
  
मुक्ता मुक्तनिषेव्या च मुक्ताहारविहारिणी ।  
मृकण्डुतनयार्च्या च मृकण्डपरिखण्डिनी ॥ २४७॥  
  
मौक्तिकाभासुररदा मखकर्मसमर्हिता ।  
मेखला कटिबन्धा च मौखर्यपरिवर्जिता ॥ २४८॥  
  
मृगशिरसि जाता च मृगचर्मोपवेशिता ।  
मृगपत्नीलोचनी च मुग्धा मुग्धनिषेविता ॥ २४९॥  
  
मघवद्विक्रमकरी मोघीकृतरिपुव्रजा ।  
मेघकेशी मङ्गली च तथा मङ्गलदायिनी ॥ २५०॥  
  
मज्जावती मृजाशीला मञ्चस्था मञ्जुवागपि ।  
मोटिनी मठमध्यस्था मृडानी मेढूचक्रगा ॥ २५१॥  
  
मणिमण्डपमध्यस्था मणिराजिविराजिता ।  
मणिपत्रस्थिता चैव तथा माणवकाकृतिः ॥ २५२॥  
  
मृणालाभभुजायुग्मा मृणालशयनोत्सुका ।  
मण्डलान्तरसंस्था च मुण्डमालासमाकुला ॥ २५३॥  
  
मताभिज्ञा मातलीष्टा मित्रसंसर्गतोषिता ।  
मृतसत्कारकर्त्री च मैत्रवर्त्मप्रकाशिनी ॥ २५४॥  
  
मथनी मदपूर्णा च मादिनी मुदिता तथा ।  
मृदिता मेदुरा चैव मोदिनी मौदिरप्रदा' ॥ २५५॥  
  
मधुमाध्वीकमत्ता च माधवीपुष्पसौरभा ।  
मृधनिर्जयिनी चैव मनोविषयजृम्भिता ॥ २५६॥  
  
मानिनी मीननेत्रा च मुनिराजनिषेविता ।  
मौनिनी च तथा चैव मन्थानदण्डधारिणी ॥ २५७॥  
  
मन्दारकुसुमार्च्या च मान्द्यवर्जनकारिणी ।  
मयदानवसंसेव्या मायाहीना च मायिनी ॥ २५८॥  
  
मयूरनिनदाप्रीता मयूररुतकारिणी ।  
मरणत्रासहन्त्री च मारोद्दीपनकारिणी ॥ २५९॥  
  
मुरागन्धप्रिया चैव मललेशविनाशिनी ।  
मालाशोभितसर्वाङ्गा मिलन्ती मीलयन्त्यपि ॥ २६०॥  
  
मूलरूपा मौलिका च मेधामैश्वर्यदायिका ।  
मिषन्ती मूषिकाकारा मूषिकांशुवरप्रदा ॥ २६१॥  
  
मेषादिनी मोषहीना मासव्रतपरायणा ।  
मोहिनी मक्षिकारूपा मेक्षणी मोक्षदायिनी ॥ २६२॥  
  
यागप्रिया युगकरी योगिनीकोटिवल्लभा ।  
यौगिकी याचमाना च यच्छन्ती यजनक्रिया ॥ २६३॥  
  
याजयन्ती तथा चैव योजनायामविस्तृता ।  
योटनी यतमाना च यातनाक्षयकारिणी ॥ २६४॥  
  
यदुवंशक्षयकरी यानमङ्गलचारिणी ।  
योनिरूपा यौवनाढ्या युवलोकविलोकिता ॥ २६५॥  
  
यमभीतिक्षयकरी यामिनी यमुना तथा ।  
यावद्गुणसुसम्पन्ना यशस्या च यशस्विनी ॥ २६६॥  
  
यशोदामोहिनी चैव योषाकुलशिरोमणिः ।  
रुक्मिणी रागरसिका रुगपेता च रोगहृत् ॥ २६७॥  
  
राघवी राघवप्रीता रङ्ङ्कानुग्रहकारिणी ।  
रङ्गदा रिङ्गणकरी रोचिःसञ्चारकारिणी ॥ २६८॥  
  
रुचिरा रौचिकी चैव राजलक्षणलक्षिता ।  
रुजासञ्चारकर्त्री च रञ्जना रटनोत्सवा ॥ २६९॥  
  
रणदुर्मदमत्ता च रतकालविलासिनी ।  
रीतिज्ञा रुतघोरा च रथलक्षपुरोगता ॥ २७० १।  
रदद्वयस्मेरयुता राधिता रोधकारिणी ।  
रोधोविनाशिनी चैव रन्धनाकुलविग्रहा ॥ २७१॥  
  
रूप्यभाण्डा रूपवती रोपणी रवकौतुका ।  
राविणी रेवती रेवा तथा रैवतकस्थिता ॥ २७२॥  
  
रमा च रमणी चेव रामणीयकमयुता ।  
रोमराजीराजिता च रम्भा रम्भावनस्थिता ॥ २७३॥  
  
रयकर्त्री रोषकरी रुष्टा रसितकौतुका ।  
रासावेशविलासा च रोहिणी रक्षिणी तथा ॥ २७४॥  
  
राक्षसेश्वरसेव्या च रूक्षा लकुचवेष्टिता ।  
लगिता लग्नसञ्चारा चापि लग्नमयी तथा ॥ २७५॥  
  
लधुबुद्धिप्रदा चैव लङ्कापुरनिवासिनी ।  
लैङ्गवर्त्मप्रकाशा च लिङ्गरूपा च लिङ्गिनी ॥ २७६॥  
  
लङ्घनी च तथा लज्जा लज्जाभरधरा तथा ।  
लाजविक्षेपणी चैव लाङ्गुली लाङ्गुलान्विता ॥ २७७॥  
  
लाता लोडनकर्त्री च लूतातन्तुप्रसारिणी ।  
लूनामित्रा च लपनी लापसंलापकारिणी ॥ २७८॥  
  
लोपामुद्रा लाभकत्री लोभहीना च लोभनी ।  
लोमशाराघ्यचरणा लम्बनी लम्भनी तथा ॥ २७९॥  
  
लयहीना लयगता लयनान्तरशायिनी ।  
लालामयी ललज्जिह्वा लास्यकर्त्री च लासिका ॥ २८०॥  
  
लक्षसेव्या च लाक्षाभा लाक्षारागानुरागिणी ।  
वुद्धिप्रदा बुद्धिरता बुद्धिरूपा तथैव च ।१ ९८१॥  
  
शक्तिः शाकम्भरी चैव शिक्यनिर्माणकारिणी ।  
शुकपोषणकर्त्री च शुकदेववरप्रदा ॥ २८२॥  
  
शूकराकृतिकर्त्री च शूकधान्यसुतोषिता ।  
शोकापनोदिनी चैव शाखिनी शिखिसत्प्रभा ॥ २८३॥  
  
शाङ्करी शङ्करा चैव शङ्खिनी शृङ्गधारिणी ।  
शाटीपटसमुद्दीप्ता शठलोकबिभर्त्सनी ॥ २८४॥  
  
शाढ्यहीना तथा चैव शणसूत्रशिरोरुहा ।  
शूलपाणिः शोणनेत्रा शातकुम्भस्तनद्वयी ॥ २८५॥  
  
शितबाणा शीतमूर्तिः शोथघ्नी शुद्धरूपिणी ।  
शान्ता शान्तिमती चैव शिञ्जिता सज्जनप्रिया ॥ २८६॥  
  
शपथा शान्तहृदया शापमोचनकारिणी ।  
शफरीनयनी चैव शिफारूढा शवासना ॥ २८७॥  
  
शावपोष्ट्री शिवोपास्या शिवा च शेवधिस्तथा ।  
शिविका शिविकारूढा शैववर्त्मप्रदायिनी ॥ २८८॥  
  
शोभाकरी शमवती शामिन्यपि च शेमुषी ।  
शम्पामध्या शम्बरारिवारिणी शाम्बरी तथा ॥ २८९॥  
  
शम्भुरूपा शाम्भवी च शम्भुमूर्ध्निस्थितापि च ।  
शयनोच्छ्वसिता चैव शायिता शरवारिणी ॥ २९०॥  
  
श्रीः श्रीमन्निषेव्या च श्रीफलाधःस्थिता तथा ।  
शारिणी शिवमूर्द्धा च शिवहस्ता तयैव च ॥ २९१ ।१  
शूरसेव्या शैवहस्तप्रददा शौरकर्मिणी ।  
शलभोद्धारिणी चैव शालानिर्माणकारिणी ॥ २९२॥  
  
शिलावृष्टिकरी शीलशालिनी शूलिनी तथा ।  
शैलतुल्या श्वरीना च श्वापदव्यूहवेष्टिता ॥ २९३॥  
  
श्वेतासना श्वैत्यवती श्वाती श्वसनकारिणी ।  
श्वासानिलसुगन्धा च शशचर्मनिवासिनी ॥ २९४॥  
  
शैशवाढ्या शेषहीना शोषणी शासिनी तथा ।  
शिक्षाकरी सुकण्ठी च सेककर्त्री सुकोमला ॥ २९५॥  
  
सुखप्रदा सौख्यरूपा सगरान्वयतारिणी ।  
सागरास्था च सुगदध्वंसिनी सङ्करप्रिया ॥ २९६॥  
  
साङ्गोपाङ्गक्रियाध्यक्षा सङ्घसञ्चारकारिणी ।  
सज्जनाह्लादजननी सुजनी सञ्जयार्चिता ॥ २९७॥  
  
सितपद्मदलप्रीता सुतनुः सूत्ररूपिणी ।  
सृता च सदरा चैव सादरा सीददुद्व्यथा ॥ २९८॥  
  
सुदया सुदरा चैव सोदरप्रीतिकारिणी ।  
सधवा च तथा साध्वी सिद्धा सीधुनिपायिनी ॥ २९९॥  
  
सुधन्वा च तथा सेनाकोलाहलविधायिनी ।  
सैन्यमूर्द्धासन्दलनी सन्देशहारिणी तथा ॥ ३००॥  
  
सान्द्रानन्दा च सिन्दूरमण्डितालिकमण्डला ।  
सुन्दोपसुन्दहन्त्री च सौन्दर्यसर्वमोहिनी ॥ ३०१॥  
  
सन्धिविग्रहकार्या च सन्धात्री सन्ध्ययार्चिता ।  
सन्ध्या सिन्धुस्वरूपा च सिन्धुमज्जनकारिणी ॥ ३०२॥  
  
सैन्धवी सैन्धवश्रीका सुपदा सूपकारिणी ।  
सौपद्यदायिनी चैव सवृत्तिः सावरा तथा ॥ ३०३॥  
  
सुवर्णालङ्कारधात्री सौवर्णप्रभवोज्ज्वला ।  
सभासभ्यघिकर्त्री च साभा च सुभगा तथा ॥ ३०४॥  
  
समा साम्यविहीना च सीमन्तोत्सवकारिणी ।  
सृमरा सोमभावा च सोमवर्त्मप्रसारिणी ॥ ३०५॥  
  
सम्पन्ना च तथा सम्पत् सम्पद्दात्री तथैव च ।  
संवृता च तथा सम्भाषणकौशलकारिणी ॥ ३०६॥  
  
शुम्भनिशुम्भहन्त्री च सम्पन्ना सायतिस्तथा ।  
सरःस्था सारसी चैव सुरसा सुरसाधिता ॥ ३०७॥  
  
सौरस्यदायिनी चैव सनया सानया तथा ।  
सुनीला स्वच्छबुद्धिश्च तथा स्वाच्छन्द्यकारिणी ॥ ३०८॥  
  
रचनामृतवर्षिणी च स्विन्ना स्वप्नावती तथा ।  
स्वयम्भूपूजिता चैव स्वयम्भूः स्वात्मदीपनी ॥ ३०९॥  
  
स्वरसप्तकसङ्गीतरङ्गिणी स्वात्मभाविनी ।  
स्वाहा स्वधा स्वाक्षरा च तथापि स्वामिवल्लभा ॥ ३१०॥  
  
सक्षता साक्षिणी चैव सुक्षोदा सूक्षिता तथा ।  
हुङ्कारिणी तथा हूट्टवासिनी हठकारिणी ॥ ३११॥  
  
हतिहन्त्री हुतप्रीता हुतासुरमहाहना ।  
हूतपापा हेतिहस्ता होतृरूपा तथैव च ॥ ३१२॥  
  
हौतासनप्रभाकर्त्री हृदम्बुजनिवासिनी ।  
हननारिप्टहृदया हीनदोषा तथैव च ॥ ३१३॥  
  
हम्भारवाकालनोत्था हृदयानन्दशालिनी ।  
हयवाहनसुप्रीता हायनज्ञानदायिनी ॥ ३१४॥  
  
हूयमाना हरिप्रीता हारिणी हीरकोज्ज्वला ।  
हलिदर्शनक्रीम्भारा हलाहलनिपायिनी ॥ ३१५॥  
  
हिलिहिलीतिकर्त्री च तथा हुलहुलिप्रिया ।  
हेलाकरी ह्ववालन्ती च ह्वालयन्ती तथैव च ॥ ३१६॥  
  
हेषारवसमोदा सा हसन्ती हासविह्वला ।  
हाहा हाहाकरी चैव हूहू गन्धर्ववेष्टिता ॥ ३१७॥  
  
हैहयार्चिततजाश्च क्षतिकर्त्री क्षितिस्थिता ।  
क्षुतकर्त्री क्षेत्ररूपा क्षेत्रपालनिषविता ॥ ३१८॥  
  
क्षौतदोषप्रशमनी क्षुद्रा च क्षोदिना तथा ।  
क्षौद्रकप्रीतहृदया क्षिपन्ती क्षोभवर्जिता ॥ ३१९॥  
  
क्षमावती तथा क्षामाक्षरोल्लापविलासिनी ।  
क्षेमङ्करी क्षौमवस्त्रा तथा क्षयविवर्जिता ॥ ३के ०॥  
  
क्षरहीना भक्तजना क्षारहीना तथैव च ।  
क्षारप्रीताक्षरप्राप्या क्षालनी क्षालनप्रिया ॥ ३२१॥  
  
अघमर्दन्यङ्कजा च अङ्गप्रत्यङ्गकोमला ।  
अच्छीकरणदक्षा च अजमाया तथैव च ॥ ३२२॥  
  
अञ्चलीचञ्चला चैव अञ्जनारञ्जनी तथा ।  
अटवीरटनप्रीता अतलाधःस्थिता तथा ॥ ३२३॥  
  
अवनी अमरारातिकोटिकोटिनिपातिनी ।  
अयस्थिता अरालभ्रुरशक्ताऽशकला तथा ॥ ३२४॥  
  
अशया अशरा चैव अशलाकाशकोज्ज्वला ।  
अस्वप्ना असहा चैव अहन्त्री अक्षवृत्तिगा ॥ ३२५॥  
  
आकाशवासिनी चैव आगतापि तथैव च ।  
आधारसुस्थिता चैव अचलादलकाह्वला ॥ ३२६॥  
  
आचाररचिताचार्या आजिमध्यप्रवेशिनी ।  
आयसा आरकूटस्था आलस्यक्षयकारिणी ॥ ३२७॥  
  
आशंसाकर्मशुभदा आषाढधारिणी तथा ।  
आशावर्धनकर्त्री च आशाज्योतिर्विधायिनी ॥ ३२८॥  
  
आषाढमासि पूज्या च आशंसास्वान्तमास्थिता ।  
आसारसुखिता चैव आहोस्विदिति तर्किता ॥ ३२९॥  
  
इडा इडतापत्रया ईषद्धास्यमिलन्मुखी ।  
उड्डियानपीठगता उष्ट्रपुङ्गववाहिनी ॥ ३३०॥  
  
उक्ता उतथ्याध्वजधृक् उद्धवप्रीतिकारिणी ।  
उम्भिता उदिता चैव उन्नता उपरिस्थिता ॥ ३३१॥  
  
इक्षुहस्ता तथाऽप्यूढा ऋतुकालसुखप्रदा ।  
ऋतप्रिया तथा चैव ऋक्षमोक्षणकारिणी ॥ ३३२॥  
  
ऋषिभिः सेविता चैव ऋष्यशृङ्गसमर्चिता ।  
ओड्रपुष्पपूजिता च आधारचक्रवासिनी ॥ ३३३॥  
  
मणिपुरवासिनी च स्वाधिष्ठाननिवासिनी ।  
अनाहतानाहता च विशुद्धचक्रवासिनी ।  
आज्ञाचक्रवासिनी च सहस्रदलवासिनी ॥ ३३४॥  
  
इतीमां नाम्नामष्टादशशतीं यः पठति शृणोति पाठयति श्रावयति  
वा स सर्वपापविमुक्तः, स धनी धनद इव, स कविः कविरिव,  
स पण्डितो गुरुरिव, स रूपवान् जगन्मोहनो मन्मथ इव,  
स राज्याधिकारी सुरराज इव, स तेजस्वी वह्निरिव,  
स शासकः पितृपतिरिव, स सर्वतोगतिः पवमान इव,  
स शौर्ययुक्तः सूर्य इव, स शीतलः शीतमरीचिरिव भवेत् ॥ ३३५॥  
  
यः पठेत् प्रयतो विद्वान् पद्यार्धं पद्यमेव वा ।  
ब्रह्महत्यादिपापेभ्यो मुक्त एव न सशयः ॥ ३३६॥  
  
इमं स्तवं पठन् व्यासः कवीन्द्रत्वमुपागतः ।  
वाल्मीकिरपि विप्रत्वं विश्वामित्रो जगाम सः ॥ ३३७॥  
  
यद्यपि कुष्ठी कुनखी बधिरोऽन्धः पुनरति दुर्गतो  
नानादुरवस्थाजडीकृतकलेवरो जपति जापयति वा सोऽपि पापं सर्वं  
सन्दह्य प्रेमलक्षणां भक्तिमधिष्ठाय सर्वोपरि भ्राजते ॥ ३३८॥  
  
सर्वाबाधाप्रशमनं धनधान्यविवर्धनम् ।  
एतस्याध्ययनेनैव सत्यं सत्यं वदाम्यहम् ॥ ३३९॥  
  
धर्मलिप्सुर्लभेद्धर्ममर्थेप्स्वर्थमवाप्नुयात् ।  
कामं कामी लभेदाशु मुमुक्षुर्मोक्षमाप्नुयात् ॥ ३४०॥  
  
सङ्कटे समनुप्राप्ते इदं स्वस्त्ययनं परम् ।  
रणे वा राजसदने द्यूते च विजयप्रदम् ॥ ३४१॥  
  
यस्तु नित्यं समाहितः सम्यगालपति पुनरालापयति  
शृणुते श्रावयति वा  
तद्दर्शनमात्रेण वादिनो निष्प्रभा भवन्ति  
दूरादेव तेजःपुञ्जप्रतिहतचक्षुषो  
योगिनी-डाकिनी-यक्ष-रक्ष-कूष्माण्ड-  
भूत-प्रेत-पिशाच-हिंस्रजन्तवः पलायन्ते ॥ ३४२॥  
  
तस्य वने वा गहने पोते वाताद्घूर्णिते वा न किञ्चिद्भयम् ।  
न विद्युतो भयं न च दस्युतो भयं  
न राजतो भयं नाऽनलतो भयं न केभ्योऽपि भयम् ॥ ३४३॥  
  
स सर्वधर्मसम्पूर्णो नित्यानन्दमयस्तथा ।  
इह लोके सुखं भुक्त्वा परत्र मयि लीयते ॥ ३४४॥  
  
नापमृत्युर्न च ज्वरो नाऽशुभा बुद्धिरुन्मदा ।  
न मात्सर्यं न लोभश्च तस्य पुंसोऽपि दुर्मतेः ॥ ३४५॥  
  
इमा स्तुतिं पठति यः परां पुमान्  
भवेत् स हिऽप्रथितकीर्तिरुत्तमः ।  
विधूयऽतत्सकलकल्मषं व्रजेद्-  
व्रजेश्वरी चरणपद्मभृङ्गताम् ॥ ३४६॥  
  
॥ इति श्रीकृष्णयामले महातन्त्रे  
श्रीमद्राधादेव्या नाम्नामष्टादशशती समाप्ता ॥  
  
चतुर्विशोऽध्यायः ॥ २४॥  
  
  
Proofread by PSA Easwaran psaeaswaran at gmail  
  
