---
Author: Traditional
Category: kavacha, devii, gAyatrI, devI
Description-comments: vasiShTha saMhitA
File name: gaayatriikavach.itx
Language: Sanskrit
Latest update: August 17, 2004, April 7, 2017
Location: doc_devii
Proofread by: Ravin Bhalekar ravibhalekar at hotmail.com, PSA Easwaran
Send corrections to: Sanskrit@cheerful.com
Site access: https://sanskritdocuments.org
SubDeity: gAyatrI
Subject: philosophy/hinduism/religion
Sublocation: devii
Text title: gAyatrI kavacham 1
engtitle: gAyatrI kavacham 1
itxtitle: gAyatrIkavacham 1 (vasiShThasaMhitAyAm)
title: गायत्रीकवचम् १ (वसिष्ठसंहितायाम्)

---
  
 श्रीगायत्रीकवचम् १   
  
श्रीगणेशाय नमः ।  
याज्ञवल्क्य उवाच ।  
स्वामिन् सर्वजगन्नाथ संशयोऽस्ति महान्मम ।  
चतुःषष्ठिकलानं च पातकानां च तद्वद ॥ १॥  
  
मुच्यते केन पुण्येन ब्रह्मरूपं कथं भवेत् ।  
देहं च देवतारूपं मन्त्ररूपं विशेषतः ॥ २॥  
  
क्रमतः श्रोतुमिच्छामि कवचं विधिपूर्वकम् ।  
ब्रह्मोवाच ।  
गायत्र्याः कवचस्यास्य ब्रह्मा विष्णुः शिवो ऋषिः ॥ ३॥  
  
ऋग्यजुःसामाथर्वाणि छन्दांसि परिकीर्तिताः ।  
परब्रह्मस्वरूपा सा गायत्री देवता स्मृता ॥ ४॥  
  
रक्षाहीनं तु यत्स्थानं कवचेन विना कृतम् ।  
सर्वं सर्वत्र संरक्षेत्सर्वाङ्गं भुवनेश्वरी ॥ ५॥  
  
बीजं भर्गश्च युक्तिश्च धियः कीलकमेव च ।  
पुरुषार्थविनियोगो यो नश्च परिकीर्त्तितः ॥ ६॥  
  
ऋषिं मूर्ध्नि न्यसेत्पूर्वं मुखे छन्द उदीरितम् ।  
देवतां हृदि विन्यस्य गुह्ये बीजं नियोजयेत् ॥ ७॥  
  
शक्तिं विन्यस्य पदयोर्नाभौ तु कीलकं न्यसेत् ।  
द्वात्रिंशत्तु महाविद्याः साङ्ख्यायनसगोत्रजाः ॥ ८॥  
  
द्वादशलक्षसंयुक्ता विनियोगाः पृथक्पृथक् ।  
एवं न्यासविधिं कृत्वा कराङ्गं विधिपूर्वकम् ॥ ९॥  
  
व्याहृतित्रयमुच्चार्य ह्यनुलोमविलोमतः ।  
चतुरक्षरसंयुक्तं कराङ्गन्यासमाचरेत् ॥ १०॥  
  
आवाहनादिभेदं च दश मुद्राः प्रदर्शयेत् ।  
सा पातु वरदा देवी अङ्गप्रत्यङ्गसङ्गमे ॥ ११॥  
  
ध्यानं मुद्रां नमस्कारं गुरुमन्त्रं तथैव च ।  
संयोगमात्मसिद्धिं च षड्विधं किं विचारयेत् ॥ १२॥  
  
अस्य श्रीगायत्रीकवचस्य ब्रह्मविष्णुरुद्रा ऋषयः,  
ऋग्यजुःसामाधर्वाणि छन्दांसि, परब्रह्मस्वरूपिणी  
गायत्री देवता, भूर्बीजं, भुवः शक्तिः, स्वाहा कीलकं,  
श्रीगायत्रीप्रीत्यर्थे जपे विनियोगः ॥  
  
ॐ भूर्भुवः स्वः तत्सवितुरिति हृदयाय नमः ।  
ॐ भूर्भुवः स्वः वरेण्यमिति शिरसे स्वाहा ।  
ॐ भूर्भुवः स्वः भर्गो देवस्येति शिखायै वषट् ।  
ॐ भूर्भुवः स्वः धीमहीति कवचाय हुम् ।  
ॐ भूर्भुवः स्वः धियो यो नः इति नेत्रत्रयाय वौषट् ।  
ॐ भूर्भुवः स्वः प्रचोदयादिति अस्त्राय फट् ॥  
  
वर्णास्त्रां कुण्डिकाहस्तां शुद्धनिर्मलज्योतिषीम्म् ।  
सर्वतत्त्वमयीं वन्दे गायत्रीं वेदमातरम् ॥ १३॥  
  
अथ ध्यानम् ।  
मुक्ता विद्रुमहेमनीलधवलच्छायैर्मुखैस्त्रीक्षणै-  
     र्युक्तामिन्दुनिबद्धरत्नमुकुटां तत्त्वार्थवर्णात्मिकाम् ।  
गायत्रीं वरदाभयाङ्कुशकशां शूलं कपालं गुणं  
     शङ्खं चक्रमथारविन्दयुगलं हस्तैर्वहन्तीं भजे ॥ १४॥  
  
ॐ गायत्री पूर्वतः पातु सावित्री पातु दक्षिणे ।  
ब्रह्मविद्या च मे पश्चादुत्तरे मां सरस्वती ॥ १५॥  
  
पावकी मे दिशं रक्षेत्पावकोज्ज्वलशालिनी ।  
यातुधानीं दिशं रक्षेद्यातुधानगणार्दिनी ॥ १६॥  
  
पावमानीं दिशं रक्षेत्पवमानविलासिनी ।  
दिशं रौद्रीमवतु मे रुद्राणी रुद्ररूपिणी ॥ १७॥  
  
ऊर्ध्वं ब्रह्माणी मे रक्षेदधस्ताद्वैष्णवी तथा ।  
एवं दश दिशो रक्षेत् सर्वतो भुवनेश्वरी ॥ १८॥  
  
ब्रह्मास्त्रस्मरणादेव वाचां सिद्धिः प्रजायते ।  
ब्रह्मदण्डश्च मे पातु सर्वशस्त्रास्त्रभक्षक्रः ॥ १९॥  
  
ब्रह्मशीर्षस्तथा पातु शत्रूणां वधकारकः ।  
सप्त व्याहृतयः पान्तु सर्वदा बिन्दुसंयुताः ॥ २०॥  
  
वेदमाता च मां पातु सरहस्या सदैवता ।  
देवीसूक्तं सदा पातु सहस्राक्षरदेवता ॥ २१॥  
  
चतुःषष्टिकला विद्या दिव्याद्या पातु देवता ।  
बीजशक्तिश्च मे पातु पातु विक्रमदेवता ॥ २२॥  
  
तत्पदं पातु मे पादौ जङ्घे मे सवितुःपदम् ।  
वरेण्यं कटिदेशं तु नाभिं भर्गस्तथैव च ॥ ५३॥  
  
देवस्य मे तु हृदयं धीमहीति गलं तथा ।  
धियो मे पातु जिह्वायां यःपदं पातु लोचने ॥ २४॥  
  
ललाटे नः पदं पातु मूर्धानं मे प्रचोदयात् ।  
तद्वर्णः पातु मूर्धानं सकारः पातु भालकम् ॥ २५॥  
  
चक्षुषी मे विकारस्तु श्रोत्रं रक्षेत्तु कारकः ।  
नासापुटेर्वकारो मे रेकारस्तु कपोलयोः ॥ २६॥  
  
णिकारस्त्वधरोष्ठे च यकारस्तूर्ध्व ओष्ठके ।  
आत्यमध्ये भकारस्तु गोकारस्तु कपोलयोः ॥ २७॥  
  
देकारः कण्ठदेशे च वकारः स्कन्धदेशयोः ।  
स्यकारो दक्षिणं हस्तं धीकारो वामहस्तकम् ॥ २८॥  
  
मकारो हृदयं रक्षेद्धिकारो जठरं तथा ।  
धिकारो नाभिदेशं तु योकारस्तु कटिद्वयम् ॥ २९॥  
  
गुह्यं रक्षतु योकार ऊरू मे नः पदाक्षरम् ।  
प्रकारो जानुनी रक्षेच्चोकारो जङ्घदेशयोः ॥ ३०॥  
  
दकारो गुल्भदेशं तु यात्कारः पादयुग्मकम् ।  
जातवेदेति गायत्री त्र्यम्बकेति दशाक्षरा ॥ ३१॥  
  
सर्वतः सर्वदा पातु आपोज्योतीति षोडशी ।  
इदं तु कवचं दिव्यं बाधाशतविनाशकम् ॥ ३२॥  
  
चतुःषष्ठिकलाविद्यासकलैश्वर्यसिद्धिदम् ।  
जपारम्भे च हृदयं जपान्ते कवचं पठेत् ॥ ३३॥  
  
स्त्रीगोब्राह्मणमित्रादिद्रोहाद्यखिलपातकैः ।  
मुच्यते सर्वपापेभ्यः परं ब्रह्माधिगच्छति ॥ ३४॥  
  
पुष्पाञ्जलिं च गायत्र्या मूलेनैव पठेत्सकृत् ।  
शतसाहस्रवर्षाणां पूजायाः फलमाप्नुयात् ॥ ३५॥  
  
भूर्जपत्रे लिखित्वैतत् स्वकण्ठे धारयेद्यदि ।  
शिखायां दक्षिणे बाहौ कण्ठे वा धारयेद्बुधः ॥ ३६॥  
  
त्रैलोक्यं क्षोभयेत्सर्वं त्रैलोक्यं दहति क्षणात् ।  
पुत्रवान् धनवान् श्रीमान्नानाविद्यानिधिर्भवेत् ॥ ३७॥  
  
ब्रह्मास्त्रादीनि सर्वाणि तदङ्गस्पर्शनात्ततः ।  
भवन्ति तस्य तुच्छनि किमन्यत्कथयामि ते ॥ ३८॥  
  
अभिमन्त्रितगायत्रीकवचं मानसं पठेत् ।  
तज्जलं पिबतो नित्यं पुरश्चर्याफलं भवेत् ॥ ३९॥  
  
लघुसामान्यकं मन्त्रं, महामन्त्रं तथैव च ।  
यो वेत्ति धारणां युञ्जन्, जीवन्मुक्तः स उच्यते ॥ ४०॥  
  
सप्ताव्याहृतिविप्रेन्द्र सप्तावस्थाः प्रकीर्तिताः ।  
सप्तजीवशता नित्यं व्याहृती अग्निरूपिणी ॥ ४१॥  
  
प्रणवे नित्ययुक्तस्य व्याहृतीषु च सप्तसु ।  
सर्वेषामेव पापानां सङ्करे समुपस्थिते ॥ ४२॥  
  
शतं सहस्रमभ्यर्च्य गायत्री पावनं महत् ।  
दशशतमष्टोत्तरशतं  गायत्री पावनं महत् ॥ ४३॥  
  
भक्तियुक्तो भवेद्विप्रः सन्ध्याकर्म समाचरेत् ।  
काले काले प्रकर्तव्यं सिद्धिर्भवति नान्यथा ॥ ४४।  
प्रणवं पूर्वमुद्धृत्य भूर्भुवस्वस्तथैव च ।  
तुर्यं सहैव गयत्रीजप एवमुदाहृतम् ॥ ४५॥  
  
तुरीयपादमुत्सृज्य गायत्रीं च जपेद्द्विजः ।  
स मूढो नरकं याति कालसूत्रमधोगतिः ॥ ४६॥  
  
मन्त्रादौ जननं प्रोक्तं मत्रान्ते मृतसूत्रकम् ।  
उभयोर्दोषनिर्मुक्तं गायत्री सफला भवेत् ॥ ४७॥  
  
मत्रादौ पाशबीजं च मन्त्रान्ते कुशबीजकम् ।  
मन्त्रमध्ये तु या माया गायत्री सफला भवेत् ॥ ४८॥  
  
वाचिकस्त्वहमेव स्यादुपांशु शतमुच्यते ।  
सहस्रं मानसं प्रोक्तं त्रिविधं जपलक्षणम् ॥ ४९॥  
  
अक्षमालां च मुद्रां च गुरोरपि न दर्शयेत् ।  
जपं चाक्षस्वरूभेणानामिकामध्यपर्वणि ॥ ५०॥  
  
अनामा मध्यया हीना कनिष्ठादिक्रमेण तु ।  
तर्जनीमूलपर्यन्तं गायत्रीजपलक्षणम् ॥ ५१॥  
  
पर्वभिस्तु जपेदेवमन्यत्र नियमः स्मृतः ।  
गायत्री वेदमूलत्वाद्वेदः पर्वसु गीयते ॥ ५२॥  
  
दशभिर्जन्मजनितं शतेनैव पुरा कृतम् ।  
त्रियुगं तु सहस्राणि गायत्री हन्ति किल्बिषम् ॥ ५३॥  
  
प्रातःकालेयु कर्तव्यं सिद्धिं विप्रो य इच्छति ।  
नादालये समाधिश्च सन्ध्यायां समुपासते ॥ ५४॥  
  
अङ्गुल्यग्रेण यज्जप्तं यज्जप्तं मेरुलङ्घने ।  
असङ्ख्यया च यज्जप्तं तज्जप्तं निष्फलं भवेत् ॥ ५५॥  
  
विना वस्त्रं प्रकुर्वीत गायत्री निष्फला भवेत् ।  
वस्त्रपुच्छं न जानाति वृथा तस्य परिश्रमः ॥ ५६॥  
  
गायत्रीं तु परित्यज्य अन्यमन्त्रमुपासते ।  
सिद्धान्नं च परित्यज्य भिक्षामटति दुर्मतिः ॥ ५७॥  
  
ऋषिश्छन्दो देवताख्या बीजं शक्तिश्च कीलकम् ।  
नियोगं न च जानाति गायत्री निष्फला भवेत् ॥ ५८॥  
  
वर्णमुद्राध्यानपदमावाहनविसर्जनम् ।  
दीपं चक्रं न जानाति गायत्री निषफला भवेत् ॥ ५९॥  
  
शक्तिर्न्यासस्तथा स्थानं मन्त्रसम्बोधनं परम् ।  
त्रिविधं यो न जानाति गायत्री तस्य निष्फला ॥ ६०॥  
  
पञ्चोपचारकांश्चैव होमद्रव्यं तथैव च ।  
पञ्चाङ्गं च विना नित्यं गायत्री निष्फला भवेत् ॥ ६१॥  
  
मन्त्रसिद्धिर्भवेज्जातु विश्वामित्रेण भाषिम् ।  
व्यासो वाचस्पतिर्जीवस्तुता देवी तपःस्मृतौ ॥ ६२॥  
  
सहस्रजप्ता सा देवी ह्युपपातकनाशिनी ।  
लक्षजाप्ये तथा तच्च महापातकनाशिनी ।  
कोटिजाप्येन राजेन्द्र यदिच्छति तदाप्नुयात् ॥ ६३॥  
  
न देयं परशिष्येभ्यो ह्यभक्तेभ्यो विशेषतः ।  
शिष्येभ्यो भक्तियुक्तेभ्यो ह्यन्यथा मृत्युमाप्नुयात् ॥ ६४॥  
  
इति श्रीमद्वसिष्ठसंहितोक्तं गयत्रीकवचं सम्पूर्णम् ॥  
  
  
Proofread by Ravin Bhalekar ravibhalekar at hotmail.com  
and PSA Easwaran psaeaswaran at gmail.com  
  
