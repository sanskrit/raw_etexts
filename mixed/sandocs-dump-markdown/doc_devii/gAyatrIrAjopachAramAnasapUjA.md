---
Category: devii, gAyatrI, pUjA
File name: gAyatrIrAjopachAramAnasapUjA.itx
Indexextra: (Scan)
Language: Sanskrit
Latest update: April 5, 2020
Location: doc_devii
Proofread by: Mandar Mali aryavrutta at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: gAyatrI
Subject: philosophy/hinduism/religion
Sublocation: devii
Text title: Gayatri Raja Upachara Manasa Puja
Transliterated by: Mandar Mali aryavrutta at gmail.com
engtitle: gAyatrIrAjopachAramAnasapUjA
itxtitle: gAyatrIrAjopachAramAnasapUjA
title: गायत्रीराजोपचारमानसपूजा

---
  
 गायत्रीराजोपचारमानसपूजा   
१. ध्यानम् -  
      मुक्ताविद्रुमहेमनीलधवलच्छायैर्मुखैस्त्रीक्षणे -  
           र्युक्तामिन्दुकलानिद्धमुकुटां तत्त्वार्थवर्णात्मिकाम् ।  
      गायत्रीं वरदाऽभयाङ्कुशकशां शुभ्रं कपालं गदा  
           शङ्खं चक्रमथारविन्दयुगलं हस्तैर्वहन्तीं भजे ॥ १॥  
  
२. आवाहनम् -  
      उषसि मागधमङ्गलगायनैर्झटिति जागृहिं जागृहि जागृहि  
      अतिकृपार्द्रकटाक्षनिरीक्षणैर्जगदिदं सुखिनं कुरु हेऽम्बिके ॥  
  
      ॐ ऐं ही श्रीं भगवत्यै गायत्र्यै आवाहनं समर्पयामि नमः ।  
      ॐ कनकमयवितर्दिशोभमानं  
           दिशि दिशि पूर्णसुवर्णकुम्भयुक्तम् ।  
      मणिमयशुभमण्डपं त्वमेहि  
           मयि कृपयेति समर्चनं ग्रहीतुम् ॥ २॥  
  
३. आसनम् -  
      कनकमयवितर्दिस्थापिते तूलिकाढ्ये  
           विविधकुसुमकीर्णे कोटिबालार्कवर्णे ।  
      भगवति रमणीये रत्नसिंहासनेऽस्मिन्  
           उपविश पदयुग्मं हेमपीठे निधेहि ॥ ३॥  
  
      ॐ ऐं ह्रीं श्रीं भगवत्यै हेमपीठ आसनं समर्पयामि नमः ॥  
  
४. पाद्यम् -  
      दूर्वया सरसिजान्वितमातः कान्तया च सहितं कुसुमाढ्यम् ।  
      पद्मयुग्मसदृशे पदयुग्मे पाद्यमेतदुररीकुरु मातः ।  
      ॐ ऐं ह्रीं श्रीं भगवत्यै गायत्र्यै पाद्यपात्रात्पादयोः  
                पाद्यं समर्पयामि नमः ॥ ४॥  
  
५. अर्घ्यम् -  
      गन्धपुष्पयवसर्षपदूर्वासंयुतं कुशतिलाक्षतमित्रम् ।  
      हेमपात्रनिहितं सहरत्नैरर्घ्यमेतदुररीकुरु मातः ।  
      ॐ ऐं ह्रीं श्रीं भगवत्यै गायत्र्यै अर्घ्यपात्रात्  
                हस्तयोरर्घ्यं समर्पयामि नमः ॥ ४॥  
  
६. आचमनीयम् -  
      जलजदयुतिना करेण जातीफलकङ्कोललवङ्गगन्धयुक्तैः ।  
      अमृतैरमृतैरिवाश्रितैतद्भगवत्याचमनं विधीयताम् ।  
      ॐ ऐ हीं श्रीं भगवत्यै गायत्र्यै आचमनीयपात्रादाचमनीयं  
                समर्पयामि नमः ॥ ६॥  
  
७. मधुपर्कः-  
      मधुनिहितं कनकस्य सम्पुटे पिहितं रत्नपिधानकेन यत् ।  
      तदिदं भगवति करेऽर्पितं ते मधुपर्कं जननि प्रगृह्यताम् ।  
      ॐ ऐ ह्रीं श्रीं भगवत्यै गायत्र्यै मधुपर्कपात्रात्  
                मधुपर्कं समर्पयामि नमः ॥ ७॥  
  
८. आचमनीयम् -  
      पाद्यान्ते परिकल्पितं च पदयोरर्घ्यं तथा हस्तयोः  
      सौधीभिर्मधुपर्कमम्ब मधुरं धाराभिरास्वादयः ।  
      तोयेनाचमनं विधेहि शुचिना गाङ्गेन यत्कल्पितं  
      साष्टाङ्गप्राणिपातयुक्तशिशुकं दृष्ट्या कृतार्थीकुरु ।  
      ॐ ऐ ह्रीं श्रीं भगवत्यै गायत्र्यै आचमनीयपात्रादिदमाचमनीयं  
      समर्पयामि नमः ॥ ८॥  
  
९. स्नानम् -  
      गङ्गासरस्वतीरेवापयोष्णीनर्मदाजलैः ।  
      स्नापिताऽसि मया देवि प्रसीद परमेश्वरि ।  
      ॐ ऐ हीं श्रीं भगवत्यै गायत्र्यै नानानदीनां  
                जलैः स्नानं समर्पयामि नमः ॥ ९॥  
  
१०. पञ्चामृतस्नानम् -  
      पयो दधि घृतं चैव मधुशर्करया युतम् ।  
      पञ्चामृतं मयाऽऽनीतं स्नानार्थं प्रतिगृह्यताम् ।  
      ॐ ऐ हीं श्रीं भगवत्यै गायत्र्यै पञ्चामृतस्नानं  
                समर्पयामि नमः ॥ १०॥  
  
११. पयः स्नानम् -  
      स्वधेनुजातं बलवीर्यवर्द्धनं दिव्यामृतात्यन्तरसप्रदं शुभम् ।  
      श्री चण्डिके दुग्धसमुद्रसम्भवे गृहाण दुग्धं मनसा समर्पितम् ।  
      ॐ ऐ ह्रीं श्रीं भगवत्यै गायत्र्यै दुग्धस्नानं  
                समर्पयामि नमः ॥ ११॥  
  
१२. दधिस्नानम् -  
      क्षीरोद्भवं स्वादु सुधामयं च  
                श्रीचन्द्रकान्तिसदृशं सुशोभनम् ।  
      श्री चण्डिके शुम्भनिशुम्भनाशिनि  
                स्नानार्थमङ्गीकुरु चार्पितं दधि ।  
      ॐ ऐं ह्रीं श्रीं भगवत्यै गायत्र्यै दधिस्नानं  
                समर्पयामि नमः ॥ १२॥  
  
१३. घृतस्नानम् -  
      श्रीक्षीरजोद्भूतमिदं मनोज्ञं प्रदीप्तवह्निदयुतिपावितं च ।  
      श्रीचण्डिके दैत्यविनाशदक्षे हैयङ्गवीनं परिग्टह्यतां च ।  
      ॐ ऐं ह्रीं श्रीं भगवत्यै गायत्र्यै घृतस्नानं  
                समर्पयामि नमः ॥ १३॥  
  
१४. मधुस्नानम् -  
      माधुर्यमिश्रं मधुमक्षिकागणैर्वृक्षालिरम्ये मधकानने चितम् ।  
      श्रीचण्डिके शङ्करप्राणवल्लभे  
                स्नानार्थमङ्गीकुरु तेऽर्पितं मधु ।  
      ॐ ऐं हीं श्रीं भगवत्यै गायत्र्यै मधुस्नानं  
                समर्पयामि नमः ॥ १४॥  
  
१५. शर्करास्नानम् -  
      पूर्णेक्षुकाम्भोधिसमुद्भवामिमां माणिक्यमुक्ताफलदानमञ्जुलाम् ।  
      श्रीचण्डिके चण्डविनाशकारिणि स्नानार्थमङ्गीकुरु शर्करां शुभाम् ।  
      ॐ ऐं ह्रीं श्रीं भगवत्यै गायत्र्यै शर्करास्नानं  
                समर्पयामि नमः ॥ १५॥  
  
१६. जलस्नानम् -  
      ॐ तस्माद्यज्ञात्सर्वहुतः सम्भृतं पृषदाज्यम् ।  
      पशूंस्तांश्चक्रे वायव्यानारण्या ग्राम्याश्च ये ।  
      ॐ ऐं ह्रीं श्रीं भगवत्यै गायत्र्यै जलस्नानं  
                समर्पयामि नमः ॥ १६॥  
  
१७. इक्षुरसस्नानम् -  
      ॐ ऐं ह्रीं श्रीं भगवत्यै गायत्र्यै इक्षुरसस्नानं  
                समर्पयामि नमः ॥ १७॥  
  
१८. सुगन्धितैलम् -  
      एतत्वम्पकतैलमम्ब विविधैः पुष्पैर्मुहुर्वासितं  
      न्यस्तं रत्नमये सुवर्णचषके भृङ्गैर्धमद्भिर्वृतम् ॥  
  
      सानन्दं शुभसुन्दरीभिरभितो हस्ते धृते चिन्मये  
      केशेषु भ्रमरप्रभेषु सकलस्वाङ्गेषु चालिप्यताम् ।  
      ॐ ऐं ह्रीं श्रीं भगवत्यै गायत्र्यै सुगन्धिततैलं  
                समर्पयामि नमः ॥ १८॥  
  
१९. उद्वर्त्तनस्नानम् -  
      मातः कुङ्कुमपङ्कनिर्मितमिदं देहे तवोद्वर्त्तनं  
      भक्त्याहं कलयामि हैमरजसा सम्मिश्रितं केसरैः ।  
      केशानानामलकैर्विशोध्य विशदं कस्तूरिकाद्यर्चितैः  
      स्नानं ते नवरत्नकुम्भविधिना संवासितोष्णोदकैः ।  
      ॐ ऐं ह्रीं श्रीं भगवत्यै गायत्र्यै उद्ववर्त्तनस्नानं  
                समर्पयामि नमः ॥ १९॥  
  
२०. सुगन्धिजलम् -  
      एलोशीरसुवासितैः सकुसुमैर्गङ्गादितीर्थोदकैः  
      माणिक्यादिकमौक्तिकामृतयुतैः स्वच्छैः सुवर्णोदकैः ।  
      मन्त्रान् वैदिकतान्त्रिकान् परिपठन् सानन्दमत्यादरं  
      स्नानं ते परिकल्पयामि जननि स्नेहात्त्वमङ्गीकुरु ।  
      ॐ ऐं ह्रीं श्रीं भगवत्यै गायत्र्यै सुगन्धिजलस्नानं  
                समर्पयामि नमः ॥ २०॥  
  
२१. शुद्धोदकस्नानम् -  
      उद्गन्धैरगुरूद्भवैः सुरभिणा कस्तूरिकावारिणा  
      स्फूर्जत्सौरभयक्षकर्दमजलैः काश्मीरनीलैरपि ॥  
  
      पुष्पाम्भोभिरशेषतीर्थसलिलैः कर्पूरवासोभरैः  
      स्नानं ते परिकल्पयामि कमले भक्त्या तदङ्गीकुरु ।  
      ॐ ऐं ह्रीं श्रीं भगवत्यै गायत्र्यै शुद्धोदकस्नानं  
                समर्पयामि नमः ॥ २१॥  
  
२२. वस्त्रम् -  
      बालार्कद्युति दाडिमीयकुसुमप्रस्पर्द्धि सर्वोत्तम  
      मातस्त्वं परिधेहि दिव्यवसनं भक्त्या मया कल्पितम् ।  
      मुक्ताभिर्ग्रन्थितं च कञ्चुकमिदं स्वीकृत्य पीतप्रभं  
      तप्तस्वर्णसमानवर्णमतुलं प्रावारमङ्गीकुरु ।  
      ॐ ऐं हीं श्रीं भगवत्यै गायत्र्यै वस्त्रं समर्पयामि नमः ॥ २२॥  
  
२३. उपवस्त्रम् -  
      कौशेयैर्ग्रथितं दिव्यं नानरत्नयुतं वरम् ।  
      उपवस्त्रं मया दत्तं गृहाण परमेश्वरि ।  
      ॐ ऐं ह्रीं श्रीं भगवत्यै गायत्र्यै उपवस्त्रं  
                समर्पयामि नमः ॥ २३॥  
  
२४. आचमनम् -  
      भूपालदिक्पालकिरीटरत्नमरीचियोगार्चितपादपीठैः ।  
      देवैः समाराधितपादपद्यैः श्रीचण्डिके स्वाचमनं गृहाण ।  
      ॐ ऐं ह्रीं श्रीं भगवत्यै गायत्र्यै आचमनं  
                समर्पयामि नमः ॥ २४॥  
  
२५. पादुके -  
      नवरत्नयुते मयार्पिते कमनीये तपनीयपादुके । -  
      सविलासमिदं पदद्वयं कृपया देवि तयोर्निधीयताम् ।  
      ॐ ऐं ह्रीं श्रीं भगवत्यै गायत्र्यै रत्नखचितस्वर्णनिर्मिते  
                पादुके समर्पयामि नमः ॥ २५॥  
  
२६. मण्डपप्रवेशम् -  
      नानारत्नसमाकीर्णं मणिस्तम्भविराजितम् ।  
      मण्डपं प्रविश त्वं हे मातः शीघ्रं प्रसीद मे ।  
      ॐ ऐं ह्रीं श्रीं भगवति मातः मण्डपं प्रविश ते नमः ॥ २६॥  
  
२७. सिंहासनारोहणम् -  
      मुक्ताविद्रुमनीलमरकततमणिप्रख्ये शुभेऽत्युज्ज्वले  
      तिग्मांशुप्रविकासिहेमरचिते सिंहैः सदालङ्कृते ।  
      कौशेयैः सुसमावृतेऽतिमृदुले नानोपधानावृते  
      मातस्त्वं पदवीं निधेहि कृपया दिव्येऽति सिंहासने ।  
      ऐं ह्रीं श्रीं भगवति गायत्रि सिंहासनमधिरुह्यतां नमः ॥ २७॥  
  
२८. केशपाशसंस्कारः-  
      बहुभिरगुरुधूपैः सादरं धूपयित्वा  
      भगवति तव केशान् कङ्कतैर्मार्जयित्वा ॥  
  
      सुरभि (कमलवृन्दैः) श्चम्पकैश्चार्चयित्वा  
      झटिति कनकसूत्रैर्जुटयन् वेषयामि ।  
      ॐ ऐं ह्रीं श्रीं भगवत्यै गायत्र्यै केशपाशान्  
                वेष्टितुं प्रार्थयामि नमः ॥ २८॥  
  
२९. सौवीराञ्जनम् -  
      सौवीराजनमिदमम्ब चक्षुषोस्ते  
      विन्यस्तं कनकंशलाकया मया यत् ।  
      तन्नूनं मलिनमपि त्वदक्षिसङ्गात्  
      ब्रह्मेन्द्रादयभिलषणीयतामियाय ।  
      ॐ ऐं ह्रीं श्रीं भगवत्यै गायत्र्यै सौवीराञ्जनं  
                समर्पयामि नमः ॥ २९॥  
  
३०. अलङ्काराणि -  
      मञ्जीरान् पदयोर्निधाय रुचिरान् विन्यस्य काञ्ची कटौ  
      मुक्ताहारसुरोजयोरनुपमं नक्षत्रमालां गले ।  
      केयूराणि भुजेषु रत्नवलयश्रेणीं करेषु क्रमात्  
      ताटङ्के तव कर्णयोर्विनिदधे शीर्षे च चूडामणिम् ॥  
  
      धम्मिल्ले तव देवि हेमकुसमान्याधाय भालस्थले  
      मुक्ताराजिविराजि हेमतिलकं नासापुटे मौलिकाम् ।  
      मातर्मौक्तिकजालिकां च कुचयोः सर्वाङ्गुलीषूर्मिकाः  
      कटयां काञ्चनकिङ्किणीं विनिदधे रत्नावतंसौ श्रुतौ ।  
      ॐ ऐं ह्रीं श्रीं भगवत्यै गायत्र्यै नानालङ्कराणि  
                समर्पयामि नमः ॥ ३०॥  
  
३१. गन्धम् -  
      प्रत्यङ्गं परिमार्जयामि शुचिना वस्त्रेण सम्प्रोक्षितम् ।  
      कुर्वे केशकलापमायततरं घूपोत्तमैर्धूपितम् ।  
      काश्मीरैरगुरुद्रवैर्मलयजैः सङ्घर्ष्य सम्पादितं  
      भक्तत्राणपरे (विशुद्ध-) विमले श्रीचन्दनं गृह्यताम् ।  
      ॐ ऐं ह्रीं श्रीं भगवत्यै गायत्र्यै गन्धं समर्पयामि नमः ॥ ३१॥  
  
३२. कुङ्कुमम् -  
      मातर्भालतले तवातिविमले काश्मीरकस्तूरिका-  
      ऽगुरुभिः संवलितं करोमि तिलकं देहेऽङ्गरागं हि तत् ।  
      वक्षोजादिषु यक्षकर्दमरसं सिक्त्वा च पुष्पावृतिं  
      पादौ कुङ्कुमलेपनादिभिरहं सम्पूजयामि क्रमात् ।  
      ॐ ऐं ह्रीं श्रीं भगवत्यै गायत्र्यै कुङ्कुमं  
                समर्पयामि नमः ॥ ३२॥  
  
३३. कज्जलम् -  
      चाम्पेयकपूर्रकचन्दनादिभिर्नानाविधैर्गन्धचयैः सुवासितम् ।  
      नेत्राञ्जनार्थाय हरिन्मणिप्रभं श्रीचण्डिके स्वीकुरु कज्जलं शुभम् ।  
      ॐ ऐं ह्रीं श्रीं भगवत्यै गायत्र्यै कज्जलं  
                समर्पयामि नमः ॥ ३३॥  
  
३४. अक्षतान् -  
      रत्नाक्षतैस्त्वां परिपूजयामि मुक्ताफलैर्वा रुचिरैरविद्धैः ।  
      अखण्डितैर्देवि यवादिभिर्वा काश्मीरपङ्काङ्किततण्डुलैर्वा ।  
      ॐ ऐं ह्रीं श्रीं भगवत्यै गायत्र्यै अक्षतान् समर्पयामि नमः ॥ ३४॥  
  
३५. अत्तरम् -  
      जननि चम्पतैलमिदं पुरो मृगमदः पटवासक ऐडकः ।  
      विपुलगन्धमिदं च चतुःसमं सपदि सर्वमिदं परिगृह्यताम् ।  
      ॐ ऐं ह्रीं श्रीं भगवत्यै गायत्र्यै परिमलं  
                समर्पयामि नमः ॥ ३५॥  
  
३६. सिन्दूरम् -  
      सीमन्ते ते भगवति मया सादरं न्यस्तमेतत्  
      सिन्दूर ते हृदयकमले हर्षवर्षं तनोतु ।  
      बालादित्यदयुतिरिव सदा लोहितायस्यकान्ति-  
      श्चन्तर्ध्वान्तं हरतु सकलं चेतसा चिन्तयामि ।  
      ॐ ऐं ह्रीं श्रीं भगवत्यै गायत्र्यै सिन्दूरं समर्पयामि नमः ॥ ३६॥  
  
३७. मुकुटम् -  
      ॐ ऐं ह्रीं श्रीं भगवत्यै गायत्र्यै नवरत्नजटितस्वर्णमुकुटं  
                समर्पयामि नमः ॥ ३७॥  
  
३८. पुष्पाणि -  
      मन्दारकुन्दकरवीरलवङ्गपुष्पै-  
      स्त्वां देवि सन्ततमहं परिपूजयामि ।  
      जातीजपाबकुलचम्पककेतकादि-  
      नानाविधानि कुसुमानि च तेऽर्पयामि ।  
      ॐ ऐं ह्रीं श्रीं भगवत्यै गायत्र्यै नानाविधानि पुष्पाणि  
                समर्पयामि नमः ॥ ३८॥  
  
३९. पुष्पमाला -  
      पुष्पौघैर्द्योतयद्भिः सततपरिचलत्कान्तिकल्लोलजालैः  
      कुर्वाणा मज्जदन्तःकरणविमलताशोभितेयं त्रिवेणी ।  
      मुक्ताभिः पद्मरागैर्मरकतमणिभिर्निमिता दीप्यमानैः  
      नित्यं हारं त्वं भगवति कमले गृह्यतां कण्ठमध्ये ॥ ३९॥  
  
      ॐ ऐं ह्रीं श्रीं भगवत्यै गायत्र्यै पुष्पमालां  
                समर्पयामि नमः ॥ ३९॥  
  
४०. श्वेतचूर्णम् -  
      मन्दारवल्लीकरवीरसम्भवं कर्परपाटीरसुवासितं सितम् ।  
      श्रीश्वेतचूर्णं विधिना समर्पितं प्रीत्या त्वमङ्गीकुरु मातरद्य ।  
      ॐ ऐं ह्रीं श्रीं भगवत्यै गायत्र्यै स्वेतचूर्ण  
                समर्पयामि नमः ॥ ४०॥  
  
४१. रक्तचूर्णम् -  
      प्रत्यूषबालार्कमयूखसन्निभं जातीफलैलागुरुणा सुवासितम् ।  
      श्रीरक्तचूर्णं मनसा मयार्पितं प्रीत्यां त्वमङ्गीकुरु मातरद्य ।  
      ॐ ऐं ह्रीं श्रीं भगवत्यै गायत्र्यै रक्तचूर्ण  
                समर्पयामि नमः ॥ ४१॥  
  
४२. हरिद्रा -  
      हरिद्रमोत्थामतिपीतवर्णा सुवासितां चन्दनपारिजातैः ।  
      अनन्यभावेन समर्पितं ते मातर्हरिद्रामुररीकुरुस्व ।  
      ॐ ऐं ह्रीं श्रीं भगवत्यै गायत्र्यै हरिद्रां  
                समर्पयामि नमः ॥ ४२॥  
  
४३. कुङ्कुमम् -  
      कुङ्कुमं कामनादिव्यं कामनाकामसम्भवम् ।  
      कुङ्कुमेनार्चिता देवि प्रसीद परमेश्वरि ।  
      ॐ ऐं ह्रीं श्रीं भगवत्यै गायत्र्यै कुङ्कुमं  
                समर्पयामि नमः ॥ ४३॥  
  
४४. अबीरगुललाम् -  
      अबीरं च गुलालं च चोवाचन्दनमेव च ।  
      अबीरेणार्चिता देवि ऋतं शान्तिं प्रयच्छ मे ।  
      ॐ ऐं ह्रीं श्रीं भगवत्यै गायत्र्यै अबीरं समर्पयामि नमः ॥ ४४॥  
  
४५. धूपम् -  
      लाक्षारसमिलितैः सिताभ्रसहितैः श्रीवाससम्मिश्रितैः  
      कर्पूराकलितैः सितामधुयुतैर्गोसर्पिषाऽऽलोडितैः ।  
      श्रीखण्डागुरुगुग्गुलुप्रभृतिभिर्नानाविधैर्वस्तुभि-  
      र्धूपं ते परिकल्पयामि जननि तद्भूपमङ्गीकुरु ।  
      ॐ ऐं ह्रीं श्रीं भगवत्यै गायत्र्यै धूपमाघ्रापयामि नमः ॥ ४५॥  
  
४६. दीपम् -  
      रत्नालङ्कृतहेमपात्रनिहितैर्गोसर्पिषा दीपितै-  
      र्दीपैर्दीर्घतरान्धकारभिदुरैर्वालार्ककोटिप्रभैः ।  
      आताम्रज्वलदुज्ज्वलद्गगनवद्रत्नप्रदीपैः सदा  
      मातस्त्वामहमादरादनुदिनं नीराञ्जयाम्युज्ज्वलैः ।  
      ॐ ह्रीं श्रीं भगवत्यै गायत्र्यै दीपं दर्शयामि नमः ॥ ४६॥  
  
४७. नैवेद्यम् -  
      मातस्त्वां दघिदुग्धपायसमहाशाल्यन्नसन्तालिका  
      सूपापूपसिताघृतैः सवटकैः सक्षौद्ररम्भाफलैः ।  
      एलाजीरकहिङ्गुनागरनिशाकौस्तुम्बरैः संस्कृतैः  
      शाकैः शाकयुतैः सुधादिसरसैः सन्तर्पयाम्यर्पितैः ॥  
  
      सासूपसूपदधिदुग्धसिताघृतानि  
      सुस्वादुभक्ष्यपरमान्नपुरःसराणि ॥  
  
      शाकील्लसनमरिचजीरकत्वल्लिकानि  
      भक्ष्याणि भक्ष जगदम्ब मयार्पितानि ।  
      ॐ ऐं ह्रीं श्रीं भगवत्यै गायत्र्यैनानाविधपरिपक्व-  
                सुमधुरपक्वफलयुक्त नैवेद्यं निवेदयामि नमः ॥ ४७॥  
  
४८. आचमनीयम् -  
      गङ्गोत्तरीवेगसमुद्भवेन सुशीतलेनापि मनोहरेण ।  
      तत्पद्मपत्राक्षि मयाऽर्पितेन शाङ्खोदकेनाचमनं कुरुस्व ।  
      ॐ ऐं ह्रीं श्रीं भगवत्यै गायत्र्यै नैवेद्यान्ताचमनीयं जलं  
                समर्पयामि नमः ॥ ४८॥  
  
४९. पूर्वामधुरपानम् -  
      क्षीरमेतदिदमुत्तमोत्तमं प्राज्यमाज्यमिदमुज्ज्वलं मधु ।  
      पानमेतदमृतोपमं त्वया सम्भ्रमेण परिणीयतां मुहुः ।  
      ॐ ऐं ह्रीं श्रीं भगवत्यै गायत्र्यै नैवेद्यान्ताचमनीयं जलं  
                समर्पयामि नमः ॥ ४९॥  
  
५०. जलम् -  
      अतिशीतमुशीरवासितं तपनीयोपवने निवेदितम् ।  
      पटपूतमिदं जितामृतं शुचि गङ्गामृतमेव पीयताम् ।  
      ॐ ऐं ह्रीं श्रीं भगवत्यै गायत्र्यै जलं समर्पयामि नमः ॥ ५०॥  
  
५१. उत्तराचमनीयम् -  
      नीहारहारं वनसारसारं प्रकल्पितानेकसुगन्धिभारम् ।  
      शीताम्बु जाम्बुनदपात्रवर्त्ति पीत्वा हि विश्वेश्वरि पीयतां पुनः ।  
      ॐ ऐं ह्रीं श्रीं भगवत्यै गायत्र्यै उत्तराचमनीयं  
                समर्पयामि नमः ॥ ५१॥  
  
५२. करोद्वर्तनम् -  
      उष्णोदकैः पाणियुगं मुखं च प्रक्षाल्य मातः कलधौतपात्रे ।  
      कर्पूरमिश्रेण सकुङ्कुमेन हस्तौ समुद्वर्त्तय चन्दनेन ।  
      ॐ ऐं ह्रीं श्रीं भगवत्यै गायत्र्यै करोद्वर्त्तनं गन्धं  
                समर्पयामि नमः ॥ ५२॥  
  
५३. ताम्बूलम् -  
      कर्पूरेण युतैः लवङ्गसहितैः कङ्कोलचूर्णान्वितैः  
      सुस्वादुक्रमुकैः सगौरखदिरैः सुस्निग्धजातीफलैः ।  
      मातः केतकपत्रकेन्दुरुचिभिस्ताम्बूलवल्लीदलैः  
      सानन्दं मुखमण्डनीयमतुलं ताम्बूलमङ्गीकुरु ।  
      ॐ ऐं ह्रीं श्रीं भगवत्यै गायत्र्यै ताम्बूलं  
                समर्पयामि नमः ॥ ५३॥  
  
५४. दक्षिणा -  
      अथ वहुमणिमिश्रैर्मौक्तिकैस्त्वां विकीर्य  
      त्रिभुवनकमनीये पूजयित्वा च वस्त्रैः ।  
      मिलितविविधयुक्तैदिव्यलावण्ययुक्तां  
      जननि कनकवृष्टिं दक्षिणां तेऽर्पयामि ।  
      ॐ ऐं ह्रीं श्रीं भगवत्यै गायत्र्यै दक्षिणां  
                समर्पयामि नमः ॥ ५४॥  
  
५५. आरार्त्तिक्यम् -  
      ॐ कर्पूरगौरं करुणावतारं संसारसार भुजगेन्द्रहारम् ।  
      सदा वसन्तं हृदयारविन्दे भवं भवानीसहितं नमामि ॥  
  
      ॐ इदं हविः प्रजननं मेऽस्तु दशवीरं सर्वगणं स्वस्तये ।  
      आत्मसनि प्रजासनि पशुसनि लोकसन्यभयसनि ।  
      अग्नि प्रजां बहुलां मेऽकरोतु अन्नं पयो रेतोऽस्मासु धत्त ।  
      ॐ ऐं ह्रीं श्रीं भगवत्यै गायत्र्यै आरार्तिक्यं  
                समर्पयामि नमः ॥ ५५॥  
  
५६. प्रदक्षिणा -  
      पदे पदे या परिपूजकेभ्यः सद्योऽश्वमेधादिफलं ददाति ।  
      तां सर्वपापक्षयहेतुभूतां प्रदाक्षिणां ते परितः करोमि ।  
      ॐ ऐं हीं श्रीं भगवत्या गायत्र्याः प्रदाक्षिणां करोमि नमः ॥ ५६॥  
  
५७. मन्त्रपुष्पाञ्जलिः -  
      ॐ यज्ञेन यज्ञमयजन्त देवास्तानि धर्माणि प्रथमान्यासन् ।  
      ते ह नाकं महिमानः सचन्त यत्र पूर्वे साध्याः सन्ति देवाः ।  
      ॐ ऐं ह्रीं श्रीं भगवत्यै गायत्र्यै मन्त्रपुष्पाञ्जलिं  
                समर्पयामि नमः ॥ ५७॥  
  
५८. प्रार्थना -  
      ॐ श्रीश्च ते लक्ष्मीश्च पत्न्यावहोरात्रे पार्श्वे  
      नक्षत्राणि रूपमश्विनौ व्यात्तम् ।  
      इष्णन्निषाणामुम्म इषाण सर्वलोकम्म इषाण ॥  
  
      ॐ विश्वतश्चक्षुरुत विश्वतो मुखो विश्वतो बाहुरुत विश्वतस्पात् ।  
      सम्बाहुभ्यां धमति सम्पतत्रैर्द्यावाभूमी जनयन् देव एकः ।  
      ॐ ऐं ह्रीं श्रीं भगवती गायत्र्यीं प्रार्थयामि नमः ॥ ५८॥  
  
५९. विशेषार्घ्यम् -  
      कलिङ्गकोशातकसंयुतानि जम्बीरनारङ्गसमन्वितानि ।  
      सुनारिकेलानि सदाडिमानि फलानि ते देवि समर्पयामि ।  
      ॐ ऐं ह्रीं श्रीं भगवत्यै गायत्र्यै विशेषार्घ्यं  
                समर्पयामि नमः ॥ ५९॥  
  
६०. छत्रम् -  
      मातः काञ्चनदण्डमण्डितमिदं पूर्णेन्दुविम्बप्रभं  
      नानारत्नविशोधि हेमतिलकं लोकत्रयाह्लादकम् ।  
      भास्वन्मौक्तिकजालिकापरिवृतं प्रीत्यात्महस्ते धृतं  
      छत्रं ते परिकल्पयामि जननि त्वष्ट्रा स्वयं निर्मितम् ।  
      ॐ ऐं ह्रीं श्रीं भगवत्यै गायत्र्यै छत्रं समर्पयामि नमः ॥ ६०॥  
  
६१. चामरम् -  
      शरदिन्दुमरीचिगौरवर्णैः माणिक्यमुक्ताविलसत्सुदण्डैः ।  
      जगदम्ब विचित्र चामरैस्त्वामहमानन्दभरेण वीजयामि ।  
      ऐं ह्रीं श्रीं भगवतीं गायत्रीं चामरेण वीजयामि नमः ॥ ६१॥  
  
६२. आदर्शः-  
      मार्तण्डमण्डलनिभो जगदम्ब योऽयं  
      भक्त्या मया मणिमयो मुकुरोऽर्पितस्ते ।  
      पूर्णेन्दुबिम्बरुचिरं वदनं स्वकीय-  
      मस्मिन् विलोकय विलोलविलोचनेन ।  
      ॐ ऐं ह्रीं श्रीं भगवतीं गायत्रीं दर्पणं दर्शयामि नमः ॥ ६२॥  
  
६३. अस्त्रम् -  
      ॐ ऐं ह्रीं श्रीं भगवत्यै गायत्र्यै सुदर्शनाद्यस्त्रं  
                समर्पयामि नमः ॥ ६३॥  
  
६४. शस्त्रम् -  
      ॐ ऐं ह्रीं श्रीं भगवत्यै गायत्र्यै गदाशखम्पाशादि शस्त्रं  
                समर्पयामि नमः ॥ ६४॥  
  
६५. वाहनम् -  
      ॐ ऐं ह्रीं श्रीं भगवत्यै गायत्र्यै हंससिंहगरुडादि वाहनं  
                समर्पयामि नमः ॥ ६५॥  
  
६६. सैन्यम् -  
      ॐ ऐं ह्रीं श्रीं भगवत्यै गायत्र्यै सैन्यं समर्पयामि नमः ॥  
  
६७. नृत्यम् -  
      भ्रमविलोलितकुन्तलवृन्दका गलितमाल्यविकीर्णसुभूमयः ।  
      झटिति झङ्कृतिभिर्जगदम्बिके मृदुरवा हृदयं सुखयन्तु ते ।  
      ॐ ऐं ह्रीं श्रीं भगवत्यै गायत्र्यै नृत्यं  
                समर्पयामि नमः ॥ ६७॥  
  
६८. प्रणामः -  
      ॐ ऐं ह्रीं श्रीं भगवती गायत्री साष्टाङ्ग प्रणमामि ।  
        
इति राजोपचारमानसपूजा समाप्ता ।  
समाप्ति चागादियं गायत्रीउपासनापद्धतिः ।  
ॐ शान्तिः ! शान्तिः !! शान्तिः !!!  
  
गायत्री राज उपचार मानस पूजा उपासना पद्धति  
  
Encoded and proofread by Mandar Mali aryavrutta at gmail.com  
  
