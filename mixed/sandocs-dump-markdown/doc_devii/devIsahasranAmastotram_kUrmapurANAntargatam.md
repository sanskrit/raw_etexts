+++
"Text title" = "shrIdevIsahasranAmastotra kUrmapurANAntargatam"
"File name" = "shrIdevIsahasranAmastotra.itx"
itxtitle = "devIsahasranAmastotram (kUrmapurANAntargatam)"
engtitle = "Devi SahasranAmastotram"
Category = "sahasranAma, devii, pArvatI, stotra, devI"
Location = "doc_devii"
Sublocation = "devii"
SubDeity = "pArvatI"
Texttype = "stotra"
Language = "Sanskrit"
Subject = "philosophy/hinduism/religion  Condensed just the sahasranAmastotra from kUrmapurANa  Krishnadas Sanskrit series.   3472 available at Chaukhamba Sanskrit Pustakalay"
"Transliterated by" = "sa.wikisource.org"
"Proofread by" = "DPD"
Description-comments = "shrIshaktisahasranAmastotra sa.ngraha whos has"
Indexextra = "(Portion from kUrmapurANa adhyAya 12)"
"Latest update" = "April 9, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "देवीसहस्रनामस्तोत्रम् (कूर्मपुराणान्तर्गतम्)"

+++
  
 श्रीदेवीसहस्रनामस्तोत्रम् कूर्मपुराणान्तर्गतम्   
  
ऋषयः ऊचुः --  
कैषा भगवती देवी शंकरार्धशरीरिणी ।  
शिवा सती हैमवती यथावद्ब्रूहि पृच्छताम् ॥ १॥  
  
तेषां तद्वचनं श्रुत्वा मुनीनां पुरुषोत्तमः ।  
प्रत्युवाच महायोगी ध्यात्वा स्वं परमं पदम् ॥ २॥  
  
श्रीकूर्म उवाच --  
पुरा पितामहेनोक्तं मेरुपृष्ठे सुशोभनम् ।  
रहस्यमेतद् विज्ञानं गोपनीयं विशेषतः ॥ ३॥  
  
सांख्यानां परमं सांख्यं ब्रह्मविज्ञानमुत्तमम् ।  
संसारार्णवमग्नानां जन्तूनामेकमोचनम् ॥ ४॥  
  
या सा माहेश्वरी शक्तिर्ज्ञानरूपाऽतिलालसा ।  
व्योमसंज्ञा परा काष्ठा सेयं हैमवती मता ॥ ५॥  
  
शिवा सर्वगताऽनन्ता गुणातीता सुनिष्कला ।  
एकानेकविभागस्था ज्ञानरूपाऽतिलालसा ॥ ६॥  
  
अनन्या निष्कले तत्त्वे संस्थिता तस्य तेजसा ।  
स्वाभाविकी च तन्मूला प्रभा भानोरिवामला ॥ ७॥  
  
एका माहेश्वरी शक्तिरनेकोपाधियोगतः ।  
परावरेण रूपेण क्रीडते तस्य सन्निधौ ॥ ८॥  
  
सेयं करोति सकलं तस्याः कार्यमिदं जगत् ।  
न कार्यं नापि करणमीश्वरस्येति सूरयः ॥ ९॥  
  
चतस्रः शक्तयो देव्याः स्वरूपत्वेन संस्थिताः ।  
अधिष्ठानवशात्तस्याः शृणुध्वं मुनिपुङ्गवाः ॥ १०॥  
  
शान्तिर्विद्या प्रतिष्ठा च निवृत्तिश्चेति ताः स्मृताः ।  
चतुर्व्यूहस्ततो देवः प्रोच्यते परमेश्वरः ॥ ११॥  
  
अनया परया देवः स्वात्मानन्दं समश्नुते ।  
चतुर्ष्वपि च वेदेषु चतुर्मूर्तिर्महेश्वरः ॥ १२॥  
  
अस्यास्त्वनादिसंसिद्धमैश्वर्यमतुलं महत् ।  
तत्सम्बन्धादनन्तायाः रुद्रेण परमात्मना ॥ १३॥  
  
सैषा सर्वेश्वरी देवी सर्वभूतप्रवर्तिका ।  
प्रोच्यते भगवान् कालो हरिः प्राणो महेश्वरः ॥ १४॥  
  
तत्र सर्वमिदं प्रोतमोत चैवाखिलं जगत् ।  
स कालोऽग्निर्हरो रुद्रो गीयते वेदवादिभिः ॥ १५॥  
  
कालः सृजति भूतानि कालः संहरते प्रजाः ।  
सर्वे कालस्य वशगा न कालः कस्यचिद् वशे ॥ १६॥  
  
प्रधानं पुरुषस्तत्त्वं महानात्मा त्वहंकृतिः ।  
कालेनान्यानि तत्त्वानि समाविष्टानि योगिना ॥ १७॥  
  
तस्य सर्वजगत्सूतिः शक्तिर्मायेति विश्रुता ।  
तयेदं भ्रामयेदीशो मायावी पुरुषोत्तमः ॥ १८॥  
  
सैषा मायात्मिका शक्तिः सर्वाकारा सनातनी ।  
वैश्वरूपं महेशस्य सर्वदा सम्प्रकाशयेत् ॥ १९॥  
  
अन्याश्च शक्तयो मुख्यास्तस्य देवस्य निर्मिताः ।  
ज्ञानशक्तिः क्रियाशक्तिः प्राणशक्तिरिति त्रयम् ॥ २०॥  
  
सर्वासामेव शक्तीनां शक्तिमन्तो विनिर्मिताः ।  
माययैवाथ विप्रेन्द्राः सा चानादिरनन्तयाः ॥ २१॥  
  
सर्वशक्त्यात्मिका माया दुर्निवारा दुरत्यया ।  
मायावी सर्वशक्तीशः कालः कालकारः प्रभुः ॥ २२॥  
  
करोति कालः सकलं संहरेत् काल एव हि ।  
कालः स्थापयते विश्वं कालाधीनमिदं जगत् ॥ २३॥  
  
लब्ध्वा देवाधिदेवस्य सन्निधिं परमेष्ठिनः ।  
अनन्तस्याखिलेशस्य शंभोः कालात्मनः प्रभोः ॥ २४॥  
  
प्रधानं पुरुषो माया माया चैवं प्रपद्यते ।  
एका सर्वगतानन्ता केवला निष्कला शिवा ॥ २५॥  
  
एका शक्तिः शिवैकोऽपि शक्तिमानुच्यते शिवः ।  
शक्तयः शक्तिमन्तोऽन्ये सर्वशक्तिसमुद्भवाः ॥ २६॥  
  
शक्तिशक्तिमतोर्भेदं वदन्ति परमार्थतः ।  
अभेदं चानुपश्यन्ति योगिनस्तत्त्वचिन्तकाः ॥ २७॥  
  
शक्तयो गिरिजा देवी शक्तिमन्तोऽथ शंकरः ।  
विशेषः कथ्यते चायं पुराणे ब्रह्मवादिभिः ॥ २८॥  
  
भोग्या विश्वेश्वरी देवी महेश्वरपतिव्रता ।  
प्रोच्यते भगवान् भोक्ता कपर्दी नीललोहितः ॥ २९॥  
  
मन्ता विश्वेश्वरो देवः शंकरो मन्मथान्तकः ।  
प्रोच्यते मतिरीशानी मन्तव्या च विचारतः ॥ ३०॥  
  
इत्येतदखिलं विप्राः शक्तिशक्तिमदुद्भवम् ।  
प्रोच्यते सर्ववेदेषु मुनिभिस्तत्त्वदर्शिभिः ॥ ३१॥  
  
एतत्प्रदर्शितं दिव्यं देव्या माहात्म्यमुत्तमम् ।  
सर्ववेदान्तवेदेषु निश्चितं ब्रह्मवादिभिः ॥ ३२॥  
  
एकं सर्वगतं सूक्ष्मं कूटस्थमचलं ध्रुवम् ।  
योगिनस्तत्प्रपश्यन्ति महादेव्याः परं पदम् ॥ ३३॥  
  
आनन्दमक्षरं ब्रह्म केवलं निष्कलं परम् ।  
योगिनस्तत्प्रपश्यन्ति महादेव्याः परं पदम् ॥ ३४॥  
  
परात्परतरं तत्त्वं शाश्वतं शिवमच्युतम् ।  
अनन्तप्रकृतौ लीनं देव्यास्तत्परमं पदम् ॥ ३५॥  
  
शुभं निरञ्जनं शुद्धं निर्गुणं द्वैतवर्जितम् ।  
आत्मोपलब्धिविषयं देव्यास्ततपरमं पदम् ॥ ३६॥  
  
सैषा धात्री विधात्री च परमानन्दमिच्छताम् ।  
संसारतापानखिलान्निहन्तीश्वरसंश्रया ॥ ३७॥  
  
तस्माद्विमुक्तिमन्विच्छन् पार्वतीं परमेश्वरीम् ।  
आश्रयेत्सर्वभूतानामात्मभूतां शिवात्मिकाम् ॥ ३८॥  
  
लब्ध्वा च पुत्रीं शर्वाणीं तपस्तप्त्वा सुदुश्चरन् ।  
सभार्यः शरणं यातः पार्वतीं परमेश्वरीम् ॥ ३९॥  
  
तां दृष्ट्वा जायमानां च स्वेच्छयैव वराननाम् ।  
मेना हिमवतः पत्नी प्राहेदं पर्वतेश्वरम् ॥ ४०॥  
  
मेनोवाच --  
पश्य बालामिमां राजन् राजीवसदृशाननाम् ।  
हिताय सर्वभूतानां जाता च तपसाऽऽवयोः ॥ ४१॥  
  
सोऽपि दृष्ट्वा ततः देवीं तरुणादित्यसन्निभाम् ।  
कपर्दिनीं चतुर्वक्त्रां त्रिनेत्रामतिलालसाम् ॥ ४२॥  
  
अष्टहस्तां विशालाक्षीं चन्द्रावयवभूषणाम् ।  
निर्गुणां सगुणां साक्षात्सदसद्व्यक्तिवर्जिताम् ॥ ४३॥  
  
प्रणम्य शिरसा भूमौ तेजसा चातिविह्वलः ।  
भीतः कृताञ्जलिस्तस्याः प्रोवाच परमेश्वरीम् ॥ ४४॥  
  
हिमवानुवाच --  
का त्वं देवि विशालाक्षि शशाङ्कावयवाङ्किते ।  
न जाने त्वामहं वत्से यथावद्ब्रूहि पृच्छते ॥ ४५॥  
  
गिरीन्द्रवचनं श्रुत्वा ततः सा परमेश्वरी ।  
व्याजहार महाशैलं योगिनामभयप्रदा ॥ ४६॥  
  
देव्युवाच --  
मां विद्धि परमां शक्तिं परमेश्वरसमाश्रयाम् ।  
अनन्यामव्ययामेकां यां पश्यन्ति मुमुक्षवः ॥ ४७॥  
  
अहं वै सर्वभावानात्मा सर्वान्तरा शिवा ।  
शाश्वतैश्वर्यविज्ञानमूर्तिः सर्वप्रवर्तिका ॥ ४८॥  
  
अनन्ताऽनन्तमहिमा संसारार्णवतारिणी ।  
दिव्यं ददामि ते चक्षुः पश्य मे रूपमैश्वरम् ॥ ४९॥  
  
एतावदुक्त्वा विज्ञानं दत्त्वा हिमवते स्वयम् ।  
स्वं रूपं दर्शयामास दिव्यं तत् पारमेश्वरम् ॥ ५०॥  
  
कोटिसूर्यप्रतीकाशं तेजोबिम्बं निराकुलम् ।  
ज्वालामालासहस्राढ्यं कालानलशतोपमम् ॥ ५१॥  
  
दंष्ट्राकरालं दुर्धर्षं जटामणडलमण्डितम् ।  
त्रिशूलवरहस्तं च घोररूपं भयानकम् ॥ ५२॥  
  
प्रशान्तं सोम्यवदनमनन्ताश्चर्यसंयुतम् ।  
चन्द्रावयवलक्ष्माणं चन्द्रकोटिसमप्रभम् ॥ ५३॥  
  
किरीटिनं गदाहस्तं नूपुरैरुपशोभितम् ।  
दिव्यमाल्याम्बरधरं दिव्यगन्धानुलेपनम् ॥ ५४॥  
  
शङ्खचक्रधरं काम्यं त्रिनेत्रं कृत्तिवाससम् ।  
अण्डस्थं चाण्डबाह्यस्थं बाह्यमाभ्यन्तरं परम् ॥ ५५॥  
  
सर्वशक्तिमयं शुभ्रं सर्वाकारं सनातनम् ।  
ब्रह्मोन्द्रोपेन्द्रयोगीन्द्रैर्वन्द्यमानपदाम्बुजम् ॥ ५६॥  
  
सर्वतः पाणिपादान्तं सर्वतोऽक्षिशिरोमुखम् ।  
सर्वमावृत्य तिष्ठन्तं ददर्श परमेश्वरम् ॥ ५७॥  
  
दृष्ट्वा तदीदृशं रूपं देव्या माहेश्वरं परम् ।  
भयेन च समाविष्टः स राजा हृष्टमानसः ॥ ५८॥  
  
आत्मन्याधाय चात्मानमोङ्कारं समनुस्मरन् ।  
नाम्नामष्टसहस्रेण तुष्टाव परमेश्वरीम् ॥ ५९॥  
  
हिमवानुवाच --  
शिवोमा परमा शक्तिरनन्ता निष्कलामला ।  
शान्ता माहेश्वरी नित्या शाश्वती परमाक्षरा ॥ ६०॥  
  
अचिन्त्या केवलाऽनन्त्या शिवात्मा परमात्मिका ।  
अनादिरव्यया शुद्धा देवात्मा सर्वगाऽचला ॥ ६१॥  
  
एकानेकविभागस्था मायातीता सुनिर्मला ।  
महामाहेश्वरी सत्या महादेवी निरञ्जना ॥ ६२॥  
  
काष्ठा सर्वान्तरस्था च चिच्छक्तिरतिलालसा ।  
नन्दा सर्वात्मिका विद्या ज्योतीरूपाऽमृताक्षरा ॥ ६३॥  
  
शान्तिः प्रतिष्ठा सर्वेषां निवृत्तिरमृतप्रदा ।  
व्योममूर्तिर्व्योमलया व्योमाधाराऽच्युताऽमरा ॥ ६४॥  
  
अनादिनिधनाऽमोघा कारणात्मा कुलाकुला ।  
क्रतुः प्रथमजा नाभिरमृतस्यात्मसंश्रया ॥ ६५॥  
  
प्राणेश्वरप्रिया माता महामहिषघातिनी ।  
प्राणेश्वरी प्राणरूपा प्रधानपुरुषेश्वरी ॥ ६६॥  
  
महामाया सुदुष्पूरा मूलप्रकृतिरीश्वरी ।  
सर्वशक्तिकलाकारा ज्योत्स्ना धौर्महिमास्पदा ॥ ६७॥  
  
सर्वकार्यनियन्त्री च सर्वभूतेश्वरेश्वरी ।  
संसारयोनिः सकला सर्वशक्तिसमुद्भवा ॥ ६८॥  
  
संसारपारा दुर्वारा दुर्निरीक्ष्य दुरासदा ।  
प्राणशक्तिः प्राणविद्या योगिनी परमा कला ॥ ६९॥  
  
महाविभूतिदुर्घर्षा मूलप्रकृतिसम्भवा ।  
अनाद्यनन्तविभवा परार्था पुरुषारणिः ॥ ७०॥  
  
सर्गस्थित्यन्तकरणी सुदुर्वाच्या दुरत्यया ।  
शब्दयोनिः शब्दमयी नादाख्या नादविग्रहा ॥ ७१॥  
  
अनादिरव्यक्तगुणा महानन्दा सनातनी ।  
आकाशयोनिर्योगस्था महायोगेश्वरेश्वरी ॥ ७२॥  
  
महामाया सुदुष्पारा मूलप्रकृतिरीश्वरी ।  
प्रधानपुरुषातीता प्रधानपुरुषात्मिका ॥ ७३॥  
  
पुराणी चिन्मयी पुंसामादिः पुरुषरूपिणी ।  
भूतान्तरात्मा कूटस्था महापुरुषसंज्ञिता ॥ ७४॥  
  
जन्ममृत्युजरातीता सर्वशक्तिसमन्विता ।  
व्यापिनी चानवच्छिन्ना प्रधानानुप्रवेशिनी ॥ ७५॥  
  
क्षेत्रज्ञशक्तिरव्यक्तलक्षणा मलवर्जिता ।  
अनादिमायासंभिन्ना त्रितत्त्वा प्रकृतिर्गुहा ॥ ७६॥  
  
महामायासमुत्पन्ना तामसी पौरुषी ध्रुवा ।  
व्यक्ताव्यक्तात्मिका कृष्णा रक्ता शुक्ला प्रसूतिका ॥ ७७॥  
  
अकार्या कार्यजननी नित्यं प्रसवधर्मिणी ।  
सर्गप्रलयनिर्मुक्ता सृष्टिस्थित्यन्तधर्मिणी ॥ ७८॥  
  
ब्रह्मगर्भा चतुर्विशा पद्मनाभाऽच्युतात्मिका ।  
वैद्युती शाश्वती योनिर्जगन्मातेश्वरप्रिया ॥ ७९॥  
  
सर्वाधारा महारूपा सर्वैश्वर्यसमन्विता ।  
विश्वरूपा महागर्भा विश्वेशेच्छानुवर्तिनी ॥ ८०॥  
  
महीयसी ब्रह्मयोनिः महालक्ष्मीसमुद्भवा ।  
महाविमानमध्यस्था महानिद्रात्महेतुका ॥ ८१॥  
  
सर्वसाधारणी सूक्ष्मा ह्यविद्या पारमार्थिका ।  
अनन्तरूपाऽनन्तस्था देवी पुरुषमोहिनी ॥ ८२॥  
  
अनेकाकारसंस्थाना कालत्रयविवर्जिता ।  
ब्रह्मजन्मा हरेर्मूर्तिर्ब्रह्मविष्णुशिवात्मिका ॥ ८३॥  
  
ब्रह्मेशविष्णुजननी ब्रह्माख्या ब्रह्मसंश्रया ।  
व्यक्ता प्रथमजा ब्राह्मी महती ज्ञानरूपिणी ॥ ८४॥  
  
वैराग्यैश्वर्यधर्मात्मा ब्रह्ममूर्तिर्हृदिस्थिता ।  
अपांयोनिः स्वयंभूतिर्मानसी तत्त्वसंभवा ॥ ८५॥  
  
ईश्वराणी च शर्वाणी शंकरार्द्धशरीरिणी ।  
भवानी चैव रुद्राणी महालक्ष्मीरथाम्बिका ॥ ८६॥  
  
महेश्वरसमुत्पन्ना भुक्तिमुक्तिफलप्रदा ।  
सर्वेश्वरी सर्ववन्द्या नित्यं मुदितमानसा ॥ ८७॥  
  
ब्रह्मेन्द्रोपेन्द्रनमिता शंकरेच्छानुवर्तिनी ।  
ईश्वरार्द्धासनगता महेश्वरपतिव्रता ॥ ८८॥  
  
सकृद्विभाता सर्वार्ति समुद्रपरिशोषिणी ।  
पार्वती हिमवत्पुत्री परमानन्ददायिनी ॥ ८९॥  
  
गुणाढ्या योगजा योग्या ज्ञानमूर्तिर्विकासिनी ।  
सावित्रीकमला लक्ष्मीः श्रीरनन्तोरसि स्थिता ॥ ९०॥  
  
सरोजनिलया मुद्रा योगनिद्रा सुरार्दिनी ।  
सरस्वती सर्वविद्या जगज्ज्येष्ठा सुमङ्गला ॥ ९१॥  
  
वाग्देवी वरदा वाच्या कीर्तिः सर्वार्थसाधिका ।  
योगीश्वरी ब्रह्मविद्या महाविद्या सुशोभना ॥ ९२॥  
  
गुह्यविद्यात्मविद्या च धर्मविद्यात्मभाविता ।  
स्वाहा विश्वंभरा सिद्धिः स्वधा मेधा धृतिः श्रुतिः ॥ ९३॥  
  
नीतिः सुनीतिः सुकृतिर्माधवी नरवाहिनी ।  
पूज्या विभावरी सौम्या भोगिनी भोगशायिनी ॥ ९४॥  
  
शोभा वंशकरी लोला मालिनी परमेष्ठिनी ।  
त्रैलोक्यसुन्दरी रम्या सुन्दरी कामचारिणी ॥ ९५॥  
  
महानुभावा सत्त्वस्था महामहिषमर्दिनी ।  
पद्ममाला पापहरा विचित्रा मुकुटानना ॥ ९६॥  
  
कान्ता चित्राम्बरधरा दिव्याबरणभूषिता ।  
हंसाख्या व्योमनिलया जगत्सृष्टिविवर्द्धिनी ॥ ९८॥  
  
निर्यन्त्रा यन्त्रवाहस्था नन्दिनी भद्रकालिका ।  
आदित्यवर्णा कौमारी मयूरवरवाहिनी ॥ ९९॥  
  
वृषासनगता गौरी महाकाली सुरार्चिता ।  
अदितिर्नियता रौद्री पद्मगर्भा विवाहना ॥ १००॥  
  
विरूपाक्षी लेलिहाना महापुरनिवासिनी ।  
महाफलाऽनवद्याङ्गी कामरूपा विभावरी ॥ १०१॥  
  
विचित्ररत्नमुकुटा प्रणतार्तिप्रभञ्जनी ।  
कौशिकी कर्षणी रात्रिस्त्रिदशार्तिविनाशिनी ॥ १०२॥  
  
बहुरूपा स्वरूपा च विरूपा रूपवर्जिता ।  
भक्तार्तिशमनी भव्या भवभारविनाशनी ॥ १०३॥  
  
निर्गुणा नित्यविभवा निःसारा निरपत्रपा ।  
यशस्विनी सामगीतिर्भवाङ्गनिलयालया ॥ १०४॥  
  
दीक्षा विद्याधरी दीप्ता महेन्द्रविनिपातिनी ।  
सर्वातिशायिनी विश्वा सर्वसिद्धिप्रदायिनी ॥ १०५॥  
  
सर्वेश्वरप्रिया भार्या समुद्रान्तरवासिनी ।  
अकलङ्का निराधारा नित्यसिद्धा निरामया ॥ १०६॥  
  
कामधेनुर्बृहद्गर्भा धीमती मोहनाशिनी ।  
निःसङ्कल्पा निरातङ्का विनया विनयप्रदा ॥ १०७॥  
  
ज्वालामालासहस्राढ्या देवदेवी मनोमयी ।  
महाभगवती भर्गा वासुदेवसमुद्भवा ॥ १०८॥  
  
महेन्द्रोपेन्द्रभगिनी भक्तिगम्या परावरा ।  
ज्ञानज्ञेया जरातीता वेदान्तविषया गतिः ॥ १०९॥  
  
दक्षिणा दहना दाह्या सर्वभूतनमस्कृता ।  
योगमाया विभागज्ञा महामाया महीयसी ॥ ११०॥  
  
संध्या सर्वसमुद्भूतिर्ब्रह्मवृक्षाश्रयानतिः ।  
बीजाङ्कुरसमुद्भूतिर्महाशक्तिर्महामतिः ॥ १११॥  
  
ख्यातिः प्रज्ञा चितिः संवित् महाभोगीन्द्रशायिनी ।  
विकृतिः शाङ्करी शास्त्री गणगन्धर्वसेविता ॥ ११२॥  
  
वैश्वानरी महाशाला देवसेना गुहप्रिया ।  
महारात्रिः शिवानन्दा शची दुःस्वप्ननाशिनी ॥ ११३॥  
  
इज्या पूज्या जगद्धात्री दुर्विज्ञेया सुरूपिणी ।  
गुहाम्बिका गुणोत्पत्तिर्महापीठा मरुत्सुता ॥ ११४॥  
  
हव्यवाहान्तरागादिः हव्यवाहसमुद्भवा ।  
जगद्योनिर्जगन्माता जन्ममृत्युजरातिगा ।  
बुद्धिमाता बुद्धिमती पुरुषान्तरवासिनी ॥ ११७॥  
  
तपस्विनी समाधिस्था त्रिनेत्रा दिविसंस्थिता ।  
सर्वेन्द्रियमनोमाता सर्वभूतहृदिस्थिता ॥ ११८॥  
  
संसारतारिणी विद्या ब्रह्मवादिमनोलया ।  
ब्रह्माणी बृहती ब्राह्मी ब्रह्मभूता भवारणी ॥ ११९॥  
  
हिरण्मयी महारात्रिः संसारपरिवर्त्तिका ।  
सुमालिनी सुरूपा च भाविनी तारिणी प्रभा ॥ १२०॥  
  
उन्मीलनी सर्वसहा सर्वप्रत्ययसाक्षिणी ।  
सुसौम्या चन्द्रवदना ताण्डवासक्तमानसा ॥ १२१॥  
  
सत्त्वशुद्धिकरी शुद्धिर्मलत्रयविनाशिनी ।  
जगत्प्रिया जगन्मूर्तिस्त्रिमूर्तिरमृताश्रया ॥ १२२॥  
  
निराश्रया निराहारा निरङ्कुरवनोद्भवा ।  
चन्द्रहस्ता विचित्राङ्गी स्रग्विणी पद्मधारिणी ॥ १२३॥  
  
परावरविधानज्ञा महापुरुषपूर्वजा ।  
विद्येश्वरप्रिया विद्या विद्युज्जिह्वा जितश्रमा ॥ १२४॥  
  
विद्यामयी सहस्राक्षी सहस्रवदनात्मजा ।  
सहस्ररश्मिः सत्त्वस्था महेश्वरपदाश्रया ॥ १२५॥  
  
क्षालिनी सन्मयी व्याप्ता तैजसी पद्मबोधिका ।  
महामायाश्रया मान्या महादेवमनोरमा ॥ १२६॥  
  
व्योमलक्ष्मीः सिहरथा चेकितानामितप्रभा ।  
वीरेश्वरी विमानस्था विशोका शोकनाशिनी ॥ १२७॥  
  
अनाहता कुण्डलिनी नलिनी पद्मवासिनी ।  
सदानन्दा सदाकीर्तिः सर्वभूताश्रयस्थिता ॥ १२८॥  
  
वाग्देवता ब्रह्मकला कलातीता कलारणी ।  
ब्रह्मश्रीर्ब्रह्महृदया ब्रह्मविष्णुशिवप्रिया ॥ १२९॥  
  
व्योमशक्तिः क्रियाशक्तिर्ज्ञानशक्तिः परागतिः ।  
क्षोभिका बन्धिका भेद्या भेदाभेदविवर्जिता ॥ १३०॥  
  
अभिन्नाभिन्नसंस्थाना वंशिनी वंशहारिणी ।  
गुह्यशक्तिर्गुणातीता सर्वदा सर्वतोमुखी ॥ १३१॥  
  
भगिनी भगवत्पत्नी सकला कालकारिणी ।  
सर्ववित् सर्वतोभद्रा गुह्यातीता गुहारणिः ॥ १३२॥  
  
प्रक्रिया योगमाता च गङ्गा विश्वेश्वरेश्वरी ।  
कपिला कापिला कान्ताकनकाभाकलान्तरा ॥ १३३॥  
  
पुण्या पुष्करिणी भोक्त्री पुरंदरपुरस्सरा ।  
पोषणी परमैश्वर्यभूतिदा भूतिभूषणा ॥ १३४॥  
  
पञ्चब्रह्मसमुत्पत्तिः परमार्थार्थविग्रहा ।  
धर्मोदया भानुमती योगिज्ञेय मनोजवा ॥ १३५॥  
  
मनोहरा मनोरक्षा तापसी वेदरूपिणी ।  
वेदशक्तिर्वेदमाता वेदविद्याप्रकाशिनी ॥ १३६॥  
  
योगेश्वरेश्वरी माता महाशक्तिर्मनोमयी ।  
विश्वावस्था वियन्मूर्त्तिर्विद्युन्माला विहायसी ॥ १३७॥  
  
किन्नरी सुरभिर्वन्द्या नन्दिनी नन्दिवल्लभा ।  
भारती परमानन्दा परापरविभेदिका ॥ १३८॥  
  
सर्वप्रहरणोपेता काम्या कामेश्वरेश्वरी ।  
अचिन्त्याऽचिन्त्यविभवा हृल्लेखा कनकप्रभा ॥ १३९॥  
  
कूष्माण्डी धनरत्नाढ्या सुगन्धा गन्धदायिनी ।  
त्रिविक्रमपदोद्भूता धनुष्पाणिः शिवोदया ॥ १४०॥  
  
सुदुर्लभा धनाद्यक्षा धन्या पिङ्गललोचना ।  
शान्तिः प्रभावती दीप्तिः पङ्कजायतलोचना ॥ १४१॥  
  
आद्या हृत्कमलोद्भूता गवां मता रणप्रिया ।  
सत्क्रिया गिरिजा शुद्धा नित्यपुष्टा निरन्तरा ॥ १४२॥  
  
दुर्गा कात्यायनी चण्डी चर्चिका शान्तविग्रहा ।  
हिरण्यवर्णा रजनी जगद्यन्त्रप्रवर्तिका ॥ १४३॥  
  
मन्दराद्रिनिवासा च शारदा स्वर्णमालिनी ।  
रत्नमाला रत्नगर्भा पृथ्वी विश्वप्रमाथिनी ॥ १४४॥  
  
पद्मानना पद्मनिभा नित्यतुष्टाऽमृतोद्भवा ।  
धुन्वती दुःप्रकम्पा च सूर्यमाता दृषद्वती ॥ १४५॥  
  
महेन्द्रभगिनी मान्या वरेण्या वरदायिका ।  
कल्याणी कमला रामा पञ्चभूता वरप्रदा ॥ १४६॥  
  
वाच्या वरेश्वरी वन्द्या दुर्जया दुरतिक्रमा ।  
कालरात्रिर्महावेगा वीरभद्रप्रिया हिता ॥ १४७॥  
  
भद्रकाली जगन्माता भक्तानां भद्रदायिनी ।  
कराला पिङ्गलाकारा नामभेदा महामदा ॥ १४८॥  
  
यशस्विनी यशोदा च षडध्वपरिवर्त्तिका ।  
शङ्खिनी पद्मिनी सांख्या सांख्ययोगप्रवर्तिका ॥ १४९॥  
  
चैत्रा संवत्सरारूढा जगत्सम्पूरणीन्द्रजा ।  
शुम्भारिः खेचरीस्वस्था कम्बुग्रीवाकलिप्रिया ॥ १५०॥  
  
खगध्वजा खगारूढा परार्या परमालिनी ।  
ऐश्वर्यपद्मनिलया विरक्ता गरुडासना ॥ १५१॥  
  
जयन्ती हृद्गुहा रम्या गह्वरेष्ठा गणाग्रणीः ।  
संकल्पसिद्धा साम्यस्था सर्वविज्ञानदायिनी ॥ १५२॥  
  
कलिकल्मषहन्त्री च गुह्योपनिषदुत्तमा ।  
निष्ठा दृष्टिः स्मृतिर्व्याप्तिः पुष्टिस्तुष्टिः क्रियावती ॥ १५३॥  
  
विश्वामरेश्वरेशाना भुक्तिर्मुक्तिः शिवाऽमृता ।  
लोहिता सर्पमाला च भीषणी वनमालिनी ॥ १५४॥  
  
अनन्तशयनाऽनन्ता नरनारायणोद्भवा ।  
नृसिंही दैत्यमथनी शङ्खचक्रगदाधरा ॥ १५५॥  
  
संकर्षणसमुत्पत्तिरम्बिकापादसंश्रया ।  
महाज्वाला महामूर्त्तिः सुमूर्त्तिः सर्वकामधुक् ॥ १५६॥  
  
सुप्रभा सुस्तना सौरी धर्मकामार्थमोक्षदा ।  
भ्रूमध्यनिलया पूर्वा पुराणपुरुषारणिः ॥ १५७॥  
  
महाविभूतिदा मध्या सरोजनयना समा ।  
अष्टादशभुजानाद्या नीलोत्पलदलप्रभा । १५८॥  
  
सर्वशक्त्यासनारूढा धर्माधर्मार्थवर्जिता ।  
वैराग्यज्ञाननिरता निरालोका निरिन्द्रिया ॥ १५९॥  
  
विचित्रगहनाधारा शाश्वतस्थानवासिनी ।  
स्थानेश्वरी निरानन्दा त्रिशूलवरधारिणी ॥ १६०॥  
  
अशेषदेवतामूर्त्तिर्देवता वरदेवता ।  
गणाम्बिका गिरेः पुत्री निशुम्भविनिपातिनी ॥ १६१॥  
  
अवर्णा वर्णरहिता त्रिवर्णा जीवसंभवा ।  
अनन्तवर्णाऽनन्यस्था शंकरी शान्तमानसा ॥ १६२॥  
  
अगोत्रा गोमती गोप्त्री गुह्यरूपा गुणोत्तरा ।  
गौर्गीर्गव्यप्रिया गौणी गणेश्वरनमस्कृता ॥ १६३॥  
  
सत्यमात्रा सत्यसन्ध्या त्रिसन्ध्या संधिवर्जिता ।  
सर्ववादाश्रया सांख्या सांख्ययोगसमुद्भवा ॥ १६४॥  
  
असंख्येयाऽप्रमेयाख्या शून्या शुद्धकुलोद्भवा ।  
बिन्दुनादसमुत्पत्तिः शंभुवामा शशिप्रभा ॥ १६५॥  
  
विसङ्गा भेदरहिता मनोज्ञा मधुसूदनी ।  
महाश्रीः श्रीसमुत्पत्तिस्तमःपारे प्रतिष्ठिता ॥ १६६॥  
  
त्रितत्त्वमाता त्रिविधा सुसूक्ष्मपदसंश्रया ।  
शन्ता भीता मलातीता निर्विकारा निराश्रया ॥ १६७॥  
  
शिवाख्या चित्तनिलया शिवज्ञानस्वरूपिणी ।  
दैत्यदानवनिर्मात्री काश्यपी कालकर्णिका ॥ १६८॥  
  
शास्त्रयोनिः क्रियामूर्तिश्चतुर्वर्गप्रदर्शिका ।  
नारायणी नरोद्भूतिः कौमुदी लिङ्गधारिणी ॥ १६९॥  
  
कामुकी ललिताभावा परापरविभूतिदा ।  
परान्तजातमहिमा बडवा वामलोचना ॥ १७०॥  
  
सुभद्रा देवकी सीता वेदवेदाङ्गपारगा ।  
मनस्विनी मन्युमाता महामन्युसमुद्भवा ॥ १७१॥  
  
अमृत्युरमृतास्वादा पुरुहूता पुरुष्टुता ।  
अशोच्या भिन्नविषया हिरण्यरजतप्रिया ॥ १७२॥  
  
हिरण्या राजती हैमा हेमाभरणभूषिता ।  
विभ्राजमाना दुर्ज्ञेया ज्योतिष्टोमफलप्रदा ॥ १७३॥  
  
महानिद्रासमुद्भूतिरनिद्रा सत्यदेवता ।  
दीर्घा ककुद्मिनी हृद्या शान्तिदा शान्तिवर्द्धिनी ॥ १७४॥  
  
लक्ष्म्यादिशक्तिजननी शक्तिचक्रप्रवर्तिका ।  
त्रिशक्तिजननी जन्या षडूर्मिपरिवर्जिता ॥ १७५॥  
  
सुधामा कर्मकरणी युगान्तदहनात्मिका ।  
संकर्षणी जगद्धात्री कामयोनिः किरीटिनी ॥ १७६॥  
  
ऐन्द्री त्रैलोक्यनमिता वैष्णवी परमेश्वरी ।  
प्रद्युम्नदयिता दात्री युग्मदृष्टिस्त्रिलोचना ॥ १७७॥  
  
मदोत्कटा हंसगतिः प्रचण्डा चण्डविक्रमा ।  
वृषावेशा वियन्माता विन्ध्यपर्वतवासिनी ॥ १७८॥  
  
हिमवन्मेरुनिलया कैलासगिरिवासिनी ।  
चाणूरहन्तृतनया नीतिज्ञा कामरूपिणी ॥ १७९॥  
  
वेदविद्याव्रतस्नाता धर्मशीलाऽनिलाशना ।  
वीरभद्रप्रिया वीरा महाकामसमुद्भवा ॥ १८०॥  
  
विद्याधरप्रिया सिद्धा विद्याधरनिराकृतिः ।  
आप्यायनी हरन्ती च पावनी पोषणी खिला ॥ १८१॥  
  
मातृका मन्मथोद्भूता वारिजा वाहनप्रिया ।  
करीषिणी सुधावाणी वीणावादनतत्परा ॥ १८२॥  
  
सेविता सेविका सेव्या सिनीवाली गरुत्मती ।  
अरुन्धती हिरण्याक्षी मृगाङ्का मानदायिनी ॥ १८३॥  
  
वसुप्रदा वसुमती वसोर्धारा वसुंधरा ।  
धाराधरा वरारोहा वरावरसहस्रदा ॥ १८४॥  
  
श्रीफला श्रीमती श्रीशा श्रीनिवासा शिवप्रिया ।  
श्रीधरा श्रीकरी कल्या श्रीधरार्धशरीरिणी ॥ १८५॥  
  
अनन्तदृष्टिरक्षुद्रा धात्रीशा धनदप्रिया ।  
निहन्त्री दैत्यसङ्घानां सिहिका सिहवाहना ॥ १८६॥  
  
सुषेणा चन्द्रनिलया सुकीर्तिश्छिन्नसंशया ।  
रसज्ञा रसदा रामा लेलिहानामृतस्रवा ॥ १८७॥  
  
नित्योदिता स्वयंज्योतिरुत्सुका मृतजीवना ।  
वज्रदण्डा वज्रजिह्वा वैदेही वज्रविग्रहा ॥ १८८॥  
  
मङ्गल्या मङ्गला माला मलिना मलहारिणी ।  
गान्धर्वी गारुडी चान्द्री कम्बलाश्वतरप्रिया ॥ १८९॥  
  
सौदामिनी जनानन्दा भ्रुकुटीकुटिलानना ।  
कर्णिकारकरा कक्ष्या कंसप्राणापहारिणी ॥ १९०॥  
  
युगन्धरा युगावर्त्ता त्रिसंध्या हर्षवर्धिनी ।  
प्रत्यक्षदेवता दिव्या दिव्यगन्धा दिवापरा ॥ १९१॥  
  
शक्रासनगता शाक्री सान्ध्या चारुशरासना ।  
इष्टा विशिष्टा शिष्टेष्टा शिष्टाशिष्टप्रपूजिता ॥ १९२॥  
  
शतरूपा शतावर्त्ता विनता सुरभिः सुरा ।  
सुरेन्द्रमाता सुद्युम्ना सुषुम्णा सूर्यसंस्थिता ॥ १९३॥  
  
समीक्ष्या सत्प्रतिष्ठा च निवृत्तिर्ज्ञानपारगा ।  
धर्मशास्त्रार्थकुशला धर्मज्ञा धर्मवाहना ॥ १९४॥  
  
धर्माधर्मविनिर्मात्री धार्मिकाणां शिवप्रदा ।  
धर्मशक्तिर्धर्ममयी विधर्मा विश्वधर्मिणी ॥ १९५॥  
  
धर्मान्तरा धर्ममेघा धर्मपूर्वा धनावहा ।  
धर्मोपदेष्ट्री धर्मात्मा धर्मगम्या धराधरा ॥ १९६॥  
  
कापाली सकलामूर्त्तिः कला कलितविग्रहा ।  
सर्वशक्तिविनिर्मुक्ता सर्वशक्त्याश्रयाश्रया ॥ १९७॥  
  
सर्वा सर्वेश्वरी सूक्ष्मा सूक्ष्मा ज्ञानस्वरूपिणी ।  
प्रधानपुरुषेशेषा महादेवैकसाक्षिणी ॥ १९८॥  
  
सदाशिवा वियन्मूर्त्तिर्विश्वमूर्त्तिरमूर्त्तिका ।  
एवं नाम्नां सहस्रेण स्तुत्वाऽसौ हिमवान् गिरिः ॥ १९९॥  
  
भूयः प्रणम्य भीतात्मा प्रोवाचेदं कृताञ्जलिः ।  
यदेतदैश्वरं रूपं घोरं ते परमेश्वरि ॥ २००॥  
  
भीतोऽस्मि साम्प्रतं दृष्ट्वा रूपमन्यत् प्रदर्शय ।  
एवमुक्ताऽथ सा देवी तेन शैलेन पार्वती ॥ २०१॥  
  
संहृत्य दर्शयामास स्वरूपमपरं पुनः ।  
नीलोत्पलदलप्रख्यं नीलोत्पलसुगन्धिकम् ॥ २०२॥  
  
द्विनेत्रं द्विभुजं सौम्यं नीलालकविभूषितम् ।  
रक्तपादाम्बुजतलं सुरक्तकरपल्लवम् ॥ २०३॥  
  
श्रीमद्विशालसंवृत्तंललाटतिलकोज्ज्वलम् ।  
भूषितं चारुसर्वाङ्गं भूषणैरतिकोमलम् ॥ २०४॥  
  
दधानमुरसा मालां विशालां हेमनिर्मिताम् ।  
ईषत्स्मितं सुबिम्बोष्ठं नूपुरारावसंयुतम् ॥ २०५॥  
  
प्रसन्नवदनं दिव्यमनन्तमहिमास्पदम् ।  
तदीदृशं समालोक्य स्वरूपं शैलसत्तमः ॥ २०६॥  
  
नाम्नामष्टसहस्रं तु देव्या यत् समुदीरितम् ।  
ज्ञात्वाऽर्कमण्डलगतां संभाव्य परमेश्वरीम् ॥ २०७॥  
  
अभ्यर्च्य गन्धपुष्पाद्यैर्भक्तियोगसमन्वितः ।  
संस्मरन्परमं भावं देव्या माहेश्वरं परम् ॥ २०८॥  
  
अनन्यमानसो नित्यं जपेदामरणाद् द्विजः ।  
सोऽन्तकाले स्मृतिं लब्ध्वा परं ब्रह्माधिगच्छति ॥ २०९॥  
  
अथवा जायते विप्रो ब्राह्मणानां कुले शुचौ ।  
पूर्वसंस्कारमाहात्म्याद् ब्रह्मविद्यामवाप्नुयात् ॥ २१०॥  
  
सम्प्राप्य योगं परमं दिव्यं तत् पारमेश्वरम् ।  
शान्तः सर्वगातो भूत्वा शिवसायुज्यमाप्नुयात् ॥ २११॥  
  
प्रत्येकं चाथ नामानि जुहुयात् सवनत्रयम् ।  
पूतनादिकृतैर्दोषैर्ग्रहदोषैश्च मुच्यते ॥ २१२॥  
  
जपेद् वाऽहरहर्नित्यं संवत्सरमतन्द्रितः ।  
श्रीकामः पार्वतीं देवीं पूजयित्वा विधानतः ॥ २१३॥  
  
सम्पूज्य पार्श्वतः शंभुं त्रिनेत्रं भक्तिसंयुतः ।  
लभते महतीं लक्ष्मीं महादेवप्रसादतः ॥ २१४॥  
  
तस्मात् सर्वप्रयत्नेन जप्तव्यं हि द्विजातिभिः ।  
सर्वपापापनोदार्थं देव्या नाम सहस्रकम् ॥ २१५॥  
  
॥ इति श्रीकूर्मपुराणे षट्साहस्त्र्यां संहितायां  
पूर्वविभागे श्रीदेवीसहस्रनामस्तोत्रम् ॥  
  
  
From sa.wikisource.org Kurmapurana.  
Proofread byDPD from shrIshaktisahasranAmastotra sa.ngraha  
Book number 3472 with vyAkhyA available at  
Chaukhamba Sanskrit Pustakalay, Varanasi  
(It was condensed from Kurmapurana removing Himavana stuti.)  
  
