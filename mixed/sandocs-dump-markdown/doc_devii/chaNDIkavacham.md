---
Author: Traditional
Category: kavacha, devii, durgA, devI
Description-comments: vArAhapurANe, Gitapress saptashati, also Mantra Maharnava Khemraj
  - 1924, Pdf file no - 5 , page no 95
File name: chaNDiikavacham.itx
Indexextra: (Saptashati, Mantra Maharnava)
Language: Sanskrit
Latest update: May, 15, 2006, February 3, 2019
Location: doc_devii
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: durgA
Subject: philosophy/hinduism/religion
Sublocation: devii
Text title: chaNDiikavacham
Transliterated by: Ravin Bhalekar ravibhalekar at hotmail.com
engtitle: chaNDIkavacham
itxtitle: chaNDIkavacham
title: चण्डीकवचम्

---
  
 चण्डीकवचम्   
श्रीगणेशाय नमः ।  
अस्य श्रीचण्डीकवचस्य ब्रह्मा ऋषिः , अनुष्टुप् छन्दः ,  
चामुण्डा देवता , अङ्गन्यासोक्तमातरो बीजम् ,  
दिग्बन्धदेवतास्तत्त्वम् , श्रीजगदम्बाप्रीत्यर्थे जपे विनियोगः ।  
ॐ नमश्चण्डिकायै ।  
ॐ मार्कण्डेय उवाच ।  
ॐ यद्गुह्यं परमं लोके सर्वरक्षाकरं नृणाम् ।  
यन्न कस्यचिदाख्यातं तन्मे ब्रूहि पितामह ॥ १॥  
  
ब्रह्मोवाच ।  
अस्ति गुह्यतमं विप्र सर्वभूतोपकारकम् ।  
देव्यास्तु कवचं पुण्यं तच्छृणुष्व महामुने ॥ २॥  
  
प्रथमं शैलपुत्रीति द्वितीयं ब्रह्मचारिणी ।  
तृतीयं चन्द्रघण्टेति कूष्माण्डेति चतुर्थकम् ॥ ३॥  
  
पञ्चमं स्कन्दमातेति षष्ठं कात्यायनीति च ।  
सप्तमं कालरात्रिश्च महागौरीति चाष्टमम् ॥ ४॥  
  
नवमं सिद्धिदात्री च नवदुर्गाः प्रकीर्तिताः ।  
उक्तान्येतानि नामानि ब्रह्मणैव महात्मना ॥ ५॥  
  
अग्निना दह्यमानस्तु शत्रुमध्ये गतो रणे ।  
विषमे दुर्गे चैव भयार्ताः शरणं गताः ॥ ६॥  
  
न तेषां जायते किञ्चिदशुभं रणसङ्कटे ।  
नापदं तस्य पश्यामि शोकदुःखभयं नहि ॥ ७॥  
  
यैस्तु भक्त्या स्मृता नूनं तेषां सिद्धिः प्रजायते ।  
ये त्वां स्मरन्ति देवेशि रक्षसे तान्न संशयः । ८॥  
  
प्रेतसंस्था तु चामुण्डा वाराही महिषासना ।  
ऐन्द्री गजसमारुढा वैष्णवी गरुडासना ॥ ९॥  
  
माहेश्वरी वृषारुढा कौमारी शिखिवाहना ।  
लक्ष्मीः पद्मासना देवी पद्महस्ता हरिप्रिया ॥ १०॥  
  
श्वेतरूपधरा देवी ईश्वरी वृषवाहना ।  
ब्राह्मी हंससमारुढा सर्वाभरणभूषिता ॥ ११॥  
  
इत्येता मातरः सर्वाः सर्वयोगसमन्विताः ।  
नानाभरणशोभाढ्या नानारत्नोपशोभिता ॥ १२॥  
  
दृश्यन्ते रथमारुढा देव्यः क्रोधसमाकुलाः ।  
शङ्खं चक्रं गदां शक्तिं हलं च मुसलायुधम् ॥ १३॥  
  
खेटकं तोमरं चैव परशुं पाशमेव च ।  
कुन्तायुधं त्रिशूलं च शार्ङ्गमायुधमुत्तमम् ॥ १४॥  
  
दैत्यानां देहनाशाय भक्तानामभयाय च ।  
धारयन्त्यायुधानीत्थं देवानां च हिताय वै ॥ १५॥  
  
नमस्तेऽस्तु महारौद्रे महाघोरपराक्रमे ।  
महाबले महोत्साहे महाभयविनाशिनी ॥ १६॥  
  
त्राहि मां देवि दुष्प्रेक्ष्ये शत्रूणां भयवर्धिनि ।  
प्राच्यां रक्षतु मामैन्द्री आग्नेयामग्निदेवता ॥ १७॥  
  
दक्षिणेऽवतु वाराही नैऋत्यां खड्गधारिणी ।  
प्रतीच्यां वारुणी रक्षेद्वायव्यां मृगवाहिनी ॥ १८॥  
  
उदीच्यां रक्ष कौबेरि ईशान्यां शूलधारिणी ।  
ऊर्ध्वं ब्रह्माणी मे रक्षेदधस्ताद्वैष्णवी तथा ॥ १९॥  
  
एवं दश दिशो रक्षेच्चामुण्डा शववाहना ।  
जया मे अग्रतः स्थातु विजया स्थातु पृष्ठतः ॥ २०॥  
  
अजिता वामपार्श्वे तु दक्षिणे चापराजिता ।  
शिखां मे द्योतिनी रक्षेदुमा मूर्ध्नि व्यवस्थिता ॥ २१॥  
  
मालाधरी ललाटे च भ्रुवौ रक्षेद्यशस्विनी ।  
त्रिनेत्रा च भ्रुवोर्मध्ये यमघण्टा च नासिके ॥ २२॥  
  
शङ्खिनी चक्षुषोर्मध्ये श्रोत्रयोर्द्वारवासिनी ।  
कपोलौ कालिका रक्षेत्कर्णमूले तु शाङ्करी ॥ २३॥  
  
नासिकायां सुगन्धा च उत्तरोष्ठे च चर्चिका ।  
अधरे चामृतकला जिह्वायां च सरस्वती ॥ २४॥  
  
दन्तान् रक्षतु कौमारी कण्ठमध्ये तु चण्डिका ।  
घण्टिकां चित्रघण्टा च महामाया च तालुके ॥ २५॥  
  
कामाक्षी चिबुकं रक्षेद्वाचं मे सर्वमङ्गला ।  
ग्रीवायां भद्रकाली च पृष्ठवंशे धनुर्धरी ॥ २६॥  
  
नीलग्रीवा बहिःकण्ठे नलिकां नलकूबरी ।  
स्कन्धयोः खड्गिनी रक्षेद् बाहू मे वज्रधारिणी ॥ २७॥ खड्गधारिण्युभौ स्कन्धौ  
  
हस्तयोर्दण्डिनी रक्षेदम्बिका चाङ्गुलीस्तथा ।  
नखाञ्छूलेश्वरी रक्षेत् कुक्षौ रक्षेन्नलेश्वरी ॥ २८॥  
  
स्तनौ रक्षेन्महालक्ष्मीर्मनःशोकविनाशिनी ।  
हृदये ललितादेवी उदरे शूलधारिणी ॥ २९॥  
  
नाभौ च कामिनी रक्षेद्गुह्यं गुह्येश्वरी तथा ।  
पूतना कामिका मेढ्रं गुदे महिषवाहिनी ॥ ३०॥ भूतनाथा च मेढ्रं च  
  
कट्यां भगवती रक्षेज्जानुनी विन्ध्यवासिनी ।  
जङ्घे महाबला प्रोक्ता सर्वकामप्रदायिनी ॥ ३१॥  
  
गुल्फयोर्नारसिंही च पादौ चामिततेजसी ।  
पादाङ्गुलीः श्रीर्मे रक्षेत्पादाधस्तलवासिनी ॥ ३२॥  
  
नखान्दंष्ट्राकराली च केशांश्चैवोर्ध्वकेशिनी ।  
रोमकूपेषु कौबेरी त्वचं वागीश्वरी तथा ॥ ३३॥  
  
रक्तमज्जावमांसान्यस्थिमेदांसी पार्वती ।  
अन्त्राणि कालरात्रिश्च पित्तं च मुकुटेश्वरी ॥ ३४॥  
  
पद्मावती पद्मकोशे कफे चुडामणिस्तथा ।  
ज्वालामुखी नखज्वाला अभेद्या सर्वसन्धिषु ॥ ३५॥  
  
शुक्रं ब्रह्माणी मे रक्षेच्छायां छत्रेश्वरी तथा ।  
अहङ्कारं मनो बुद्धिं रक्ष मे धर्मचारिणि ॥ ३६॥  
  
प्राणापानौ तथा व्यानं समानोदानमेव च ।  
वज्रहस्ता च मे रेक्षेत्प्राणं कल्याणशोभना ॥ ३७॥  
  
रसे रूपे च गन्धे च शब्दे स्पर्शे च योगिनी ।  
सत्त्वं रजस्तमश्चैव रक्षेन्नारायणी सदा ॥ ३८॥  
  
आयू रक्षतु वाराही धर्मं रक्षतु वैष्णवी ।  
यशः कीर्तिं च लक्ष्मीं च धनं विद्यां च चक्रिणी ॥ ३९॥  
  
गोत्रमिन्द्राणी मे रक्षेत्पशून्मे रक्ष चण्डिके ।  
पुत्रान् रक्षेन्महालक्ष्मीर्भार्यां रक्षतु भैरवी ॥ ४०॥  
  
पन्थानं सुपथा रक्षेन्मार्गं क्षेमकरी तथा ।  
राजद्वारे महालक्ष्मीर्विजया सर्वतः स्थिता ॥ ४१॥  
  
रक्षाहीनं तु यत्स्थानं वर्जितं कवचेन तु ।  
तत्सर्वं रक्ष मे देवि जयन्ती पापनाशिनी ॥ ४२॥  
  
पदमेकं न गच्छेत्तु यदीच्छेच्छुभमात्मनः ।  
कवचेनावृतो नित्यं यत्र यत्राधिगच्छति ॥ ४३॥  
  
तत्र तत्रार्थ लाभश्च विजयः सार्वकामिकः ।  
यं यं कामयते कामं तं तं प्राप्नोति निश्चितम् ।  
परमैश्वर्यमतुलं प्राप्स्यते भूतले पुमान् ॥ ४४॥  
  
निर्भयो जायते मर्त्यः सङ्ग्रामेष्व पराजितः ।  
त्रैलोक्ये तु भवेत्पूज्यः कवचेनावृतः पुमान् ॥ ४५॥  
  
इदं तु देव्याः कवचं देवानामपि दुर्लभम् ।  
यः पठेत्प्रयतो नित्यं त्रिसन्ध्यं श्रद्धयान्वितः ॥ ४६॥  
  
दैवी कला भवेत्तस्य त्रैलोकेष्व पराजितः ।  
जीवेद्वर्षशतं साग्रमपमृत्यु विवर्जितः ॥ ४७॥  
  
नश्यन्ति व्याधयः सर्वे लूताविस्फोटकादयः ।  
स्थावरं जङ्गमं वापि कृत्रिमं चापि यद्विषम् ॥ ४८॥  
  
अभिचाराणि सर्वाणि मन्त्रयन्त्राणि भूतले ।  
भूचराः खेचराश्चैव जलजाश्चोपदेशिकाः ॥ ४९॥  
  
सहजाः कुलजा मालाः शाकिनी डाकिनी तथा ।  
अन्तरिक्षचरा घोरा डाकिन्यश्च महाबलाः ॥ ५०॥  
  
ग्रहभूतपिशाचाश्च यक्षगन्धर्वराक्षसाः ।  
ब्रह्मराक्षसवेतालाः कूष्माण्डा भैरवादयः ॥ ५१॥  
  
नश्यन्ति दर्शनात्तस्य कवचे हृदि संस्थिते ।  
मानोन्नतिर्भवेद्राज्ञस्तेजोवृद्धिकरं परम् ॥ ५२॥  
  
यशसा वर्धते सोऽपि कीर्तिमण्डितभूतले ।  
जपेत्सप्तशतीं चण्डीं कृत्वा तु कवचं पुरा ॥ ५३॥  
  
यावद्भूमण्डलं धत्ते सशैलवनकाननम् ।  
तावत्तिष्ठति मेदिन्यां सन्ततिः पुत्रपौत्रकी ॥ ५४॥  
  
देहान्ते परमं स्थानं यत्सुरैरपि दुर्लभम् ।  
प्राप्नोति पुरुषो नित्यं महामायाप्रसादतः ॥ ५५॥  
  
लभते परमं रूपं शिवेन सह मोदते ॥ ५६॥  
  
॥ इति श्रीवाराहपुराणे हरिहरब्रह्मविरचितं देव्याः कवचं सम्पूर्णम् ॥  
  
  
  
Encoded and Proofread by Ravin Bhalekar ravibhalekar@hotmail.com, NA  
  
