+++
"Text title" = "rAjarAjeshvarImantramAtRikAstava"
"File name" = "rAjarAjeshvarImantramAtRikAstava.itx"
itxtitle = "rAjarAjeshvarI mantramAtRikAstavaH shrIrAjarAjeshvarItarpaNastotram cha (vidyArchanapaddhatau)"
engtitle = "rAjarAjeshvarI mantramAtRikAstavaH"
Category = "devii, dashamahAvidyA, stotra, devI"
Location = "doc_devii"
Sublocation = "devii"
SubDeity = "dashamahAvidyA"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "Lalitha Ramani, Sivakumar Thyagarajan"
"Proofread by" = "Harsha, Sridhar Seshagiri, Sivakumar Thyagarajan, PSA Easwaran"
Indexextra = "(Scan)"
"Latest update" = "March 21, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "राजराजेश्वरी मन्त्रमातृइकास्तवः श्रीराजराजेश्वरीतर्पणस्तोत्रम् च (विद्यार्चनपद्धतौ)"

+++
  
 श्रीराजराजेश्वरी मन्त्रमातृकास्तवः   
श्रीराजराजेश्वरीतर्पणस्तोत्रम् (विद्यार्चनपद्धतौ)  
ॐ श्रीगणेशाय नमः ।  
कल्याणायुतपूर्णचन्द्रवदनां प्राणेश्वरानन्दिनीं  
पूर्णां पूर्णतरां परेशमहिषीं पूर्णामृतास्वादिनीम् ।  
सम्पूर्णां परमोत्तमामृतकलां विद्यावतीं भारतीं  
श्रीचक्रप्रियबिन्दुतर्पणपरां श्रीराजराजेश्वरीम् ॥ १॥  
  
एकारादिसमस्तवर्णविविधाकारैकचिद्रूपिणीं  
चैतन्यात्मकचक्रराजनिलयां चन्द्रान्तसञ्चारिणीम् ।  
भावाभावविभाविनीं भवपरां सद्भक्तिचिन्तामणिं  
श्रीचक्रप्रियबिन्दुतर्पणपरां श्रीराजराजेश्वरीम् ॥ २॥  
  
ईहाधिक्परयोगिवृन्दविदितां स्वानन्दभूतां परां  var  ईशाधीश्वरयोगि  
पश्यन्तीं तनुमध्यमां विलसिनीं श्रीवैखरीरूपिणीम् ।  
आत्मानात्मविचारिणीं विवरगां विद्यां त्रिबीजात्मिकां  
श्रीचक्रप्रियबिन्दुतर्पणपरां श्रीराजराजेश्वरीम् ॥ ३॥  
  
लक्ष्यालक्ष्यनिरीक्षणां निरूपमां रुद्राक्षमालाधरां  
त्र्यक्षार्धाकृतिदक्षवंशकलिकां दीर्घाक्षिदीर्घस्वराम् ।  
भद्रां भद्रवरप्रदां भगवतीं भद्रेश्वरीं मुद्रिणीं  
श्रीचक्रप्रियबिन्दुतर्पणपरां श्रीराजराजेश्वरीम् ॥ ४॥  
  
ह्रींबीजागतनादबिन्दुभरितामोङ्कारनादात्मिकां  
ब्रह्मानन्दघनोदरीं गुणवतीं ज्ञानेश्वरीं ज्ञानदाम् ।  
ज्ञानेच्छाकृतिनीं महीं गतवतीं गन्धर्वसंसेवितां  
श्रीचक्रप्रियबिन्दुतर्पणपरां श्रीराजराजेश्वरीम् ॥ ५॥  
  
हर्षोन्मत्तसुवर्णपात्रभरितां पीनोन्नताघूर्णितां (?)  
हुंकारप्रियशब्दजालनिरतां सारस्वतोल्लासिनीम् ।  
सारासारविचारचारुचतुरां वर्णाश्रमाकारिणीं  
श्रीचक्रप्रियबिन्दुतर्पणपरां श्रीराजराजेश्वरीम् ॥ ६॥  
  
सर्वेशाङ्गविहारिणीं सकरुणां सन्नादिनीं नादिनीं  
संयोगप्रियरूपिणीं प्रियवतीं प्रीतां प्रतापोन्नताम् ।  
सर्वान्तर्गतिशालिनीं शिवतनूसन्दीपिनीं दीपिनीं  var  सर्वान्तरगत  
श्रीचक्रप्रियबिन्दुतर्पणपरां श्रीराजराजेश्वरीम् ॥ ७॥  
  
कर्माकर्मविवर्जितां कुलवतीं कर्मप्रदां कौलिनीं  
कारुण्याम्बुधिसर्वकामनिरतां सिन्धुप्रियोल्लासिनीम् ।  
पञ्चब्रह्मसनातनासनगतां गेयां सुयोगान्वितां  
श्रीचक्रप्रियबिन्दुतर्पणपरां श्रीराजराजेश्वरीम् ॥ ८॥  
  
हस्त्युत्कुम्भनिभस्तनद्वितयतः पीनोन्नतादानतां  
हाराद्याभरणां सुरेन्द्रविनुतां शृङ्गारपीठालयाम् ।  
योन्याकारकयोनिमुद्रितकरां नित्यां नवार्णात्मिकां  
श्रीचक्रप्रियबिन्दुतर्पणपरां श्रीराजराजेश्वरीम् ॥ ९॥  
  
लक्ष्मीलक्षणपूर्णभक्तवरदां लीलाविनोदस्थितां  
लाक्षारञ्चितपादपद्मयुगलां ब्रह्मेन्द्रसंसेविताम् ।  var  रञ्जित  
लोकालोकितलोककामजननीं लोकाश्रयाङ्कस्थितां  
श्रीचक्रप्रियबिन्दुतर्पणपरां श्रीराजराजेश्वरीम् ॥ १०॥  
  
ह्रींकाराश्रितशङ्करप्रियतनुं श्रीयोगपीठेश्वरीं  
माङ्गल्यायुतपङ्कजाभनयनां माङ्गल्यसिद्धिप्रदाम् ।  
तारुण्येन विशेषिताङ्गसुमहालावण्यसंशोभितां  
श्रीचक्रप्रियबिन्दुतर्पणपरां श्रीराजराजेश्वरीम् ॥ ११॥  
  
सर्वज्ञानकलावतीं सकरुणां सर्वेश्वरीं सर्वगां  
सत्यां सर्वमयीं सहस्रदलजां सत्त्वार्णवोपस्थिताम् ।   
सङ्गासङ्गविवर्जितां सुखकरीं बालार्ककोटिप्रभां  
श्रीचक्रप्रियबिन्दुतर्पणपरां श्रीराजराजेश्वरीम् ॥ १२॥  
  
कादिक्षान्तसुवर्णबिन्दुसुतनुं सर्वाङ्गसंशोभितां  
नानावर्णविचित्रचित्रचरितां चातुर्यचिन्तामणिम् ।  
चित्तानन्दविधायिनीं सुचपलां कूटत्रयाकारिणीं  
श्रीचक्रप्रियबिन्दुतर्पणपरां श्रीराजराजेश्वरीम् ॥ १३॥  
  
लक्ष्मीशानविधीन्द्रचन्द्रमकुटाद्यष्टाङ्गपीठाश्रितां  
सूर्येन्द्वग्निमयैकपीठनिलयां त्रिस्थां त्रिकोणेश्वरीम् ।  
गोप्त्रीं गर्वनिगर्वितां गगनगां गङ्गागणेशप्रियां  
श्रीचक्रप्रियबिन्दुतर्पणपरां श्रीराजराजेश्वरीम् ॥ १४॥  
  
ह्रींकूटत्रयरूपिणीं समयिनीं संसारिणीं हंसिनीं  
वामाचारपरायणीं सुकुलजां बीजावतीं मुद्रिणीम् ।  var  वामाराध्यपदाम्बुजां  
कामाक्षीं करुणार्द्रचित्तसहितां श्रीं श्रीत्रिमूर्त्यम्बिकां  
श्रीचक्रप्रियबिन्दुतर्पणपरां श्रीराजराजेश्वरीम् ॥ १५॥  
  
या विद्या शिवकेशवादिजननी या वै जगन्मोहिनी  
याब्रह्मादिपिपीलिकान्तजगदानन्दैकसन्दायिनी ।  
या पञ्चप्रणवद्विरेफनलिनी या चित्कलामालिनी  
सा पायात्परदेवता भगवती श्रीराजराजेश्वरी ॥ १६॥  
  
इति श्रीशाक्तमतसिद्धान्तसंस्थापनवामाचारपरमाचर्यवर्य-  
वावदूकविद्वच्छङ्करानन्दविराजितः  
           श्रीराजराजेश्वरीमातृकामन्त्रस्तवः सम्पूर्णः ॥  
  
  
Encoded by Lalitha Ramani, Sivakumar Thyagarajan shivakumar24 at gmail.com  
Proforead by Harsha, Sridhar Seshagiri, Sivakumar Thyagarajan and PSA Easwaran  
  
