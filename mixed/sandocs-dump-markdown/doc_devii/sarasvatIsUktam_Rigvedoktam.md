+++
"Text title" = "sarasvatIsUktam"
"File name" = "sarasvatIsUktam.itx"
itxtitle = "sarasvatIsUktam (Rigvedoktam)"
engtitle = "sarasvatIsUktam"
Category = "devii, sarasvatI, sUkta, svara, devI"
Location = "doc_devii"
Sublocation = "devii"
SubDeity = "sarasvatI"
Texttype = "svara"
Language = "Sanskrit"
Subject = "philosophy/hinduism/religion"
"Transliterated by" = "PSA Easwaran"
"Proofread by" = "PSA Easwaran"
"Description/comments" = "Rigveda Mandala 6, 61st Suktam"
"Latest update" = "January 5, 2020"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "सरस्वतीसूक्तम् (ऋइग्वेदोक्तम्)"

+++
  
 श्रीसरस्वती सूक्तम्   
ऋग्वेदं षष्ठं मण्डलं ६१ सूक्तम् ।  
इयमददाद्रभसमृणच्युतं दिवोदासं वध्र्यश्वायं दाशुषे ।  
या शश्वन्तमाचखशदावसं पणिं ता ते दात्राणि तविषा सरस्वती ॥ १॥  
  
इयं शुष्मेभिर्बिसखा इवारुजत्सानुं गिरीणां तविषेभिरूर्मिभिः ।  
पारावतघ्नीमवसे सुवृक्तिभिः सरस्वती मा विवासेम धीतिभिः ॥ २॥  
  
सरस्वति देवनिदो नि बर्हय प्रजां विश्वस्य बृसयस्य मायिनः ।  
उत क्षितिभ्योऽवनीरविन्दो विषमेभ्यो अस्रवो वाजिनीवति ॥ ३॥  
  
प्रणो देवी सरस्वती वाजेभिर्वाजिनीवती । धीनामवित्र्यवतु ॥ ४।  
यस्त्वा देवि सरस्वत्युपब्रूते धने हिते । इन्द्रं न वृत्रतूर्ये ॥ ५॥  
  
त्वं देवि सरस्वत्यवा वाजेषु वाजिनि । रदा पूषेव नः सनिम् ॥ ६॥  
  
उत स्या नः सरस्वती घोरा हिरण्यवर्तनिः । वृत्रघ्नी वष्टि सुष्टुतिम् ॥ ७॥  
  
यस्या अनन्तो अह्रुतस्त्वेषश्चरिष्णुरर्णवः । अमश्चरति रोरुवत् ॥ ८॥  
  
सा नो विश्वा अति द्विषः स्वसॄरन्या ऋतावरी । अतन्नहेव सूर्यः ॥ ९॥  
  
उत नः प्रिया प्रियासु सप्तस्वसा सुजुष्टा । सरस्वती स्तोम्या भूत् ॥ १०॥  
  
आपप्रुषी पार्थिवान्युरु रजो अन्तरिक्षम् । सरस्वती निदस्पातु ॥ ११॥  
  
त्रिषधस्था सप्तधातुः पञ्चं जाता वर्धयन्ती । वाजेवाजे हव्याभूत् ॥ १२॥  
  
प्र या महिम्ना महिनासु चेकिते द्युम्नेभिरन्या अपसामपस्तमा ।  
रथ इव बृहती विभ्वने कृतोपस्तुत्या चिकितुषा सरस्वती ॥ १३॥  
  
सरस्वत्यभि नो नेषि वस्यो माप स्फरीः पयसा मा न आ धक् ।  
जुषस्व नः सख्या वेश्या च मा त्वत् क्षेत्राण्यरेणानि गन्म ॥ १४॥  
  
प्र क्षोसा धायसा सस्र एषा सरस्वती धरुणमाय॑सी पूः ।  
प्रबाबधाना रथ्येव याति विश्वा अपो महिना सिन्धुरन्याः ॥ १५॥  
  
एकाचेतत् सरस्वती नदीनां शुचिर्यती गिरिभ्य आ समुद्रात् ।  
रायश्चेतन्ती भुवनस्य भूरेर्घृतं पयो दुदुहे नाहुषाय ॥ १६॥  
  
स वावृधे नर्यो योषणासु वृषा शिशुर्वृषभो यज्ञियासु ।  
स वाजिनं मघवद्भ्यो दधाति वि सातये तन्वं मामृजीत ॥ १७॥  
  
उत स्या नः सरस्वती जुषाणोप श्रवत् सुभगा यज्ञे अस्मिन् ।  
मितज्ञुभिर्नमस्यैरियाना राया युजा चिदुत्तरा सखिभ्यः ॥ १८॥  
  
इमा जुह्वाना युप्मदा नमोभिः प्रति स्तोमं सरस्वति जुषस्व ।  
तव शर्मन् प्रियतमे दधाना उप स्थेयाम शरणं न वृक्षम् ॥ १९॥  
  
अपमु ते सरस्वति वसिष्ठो द्वारावृतस्य सुभगे व्यावः ।  
वर्ध शुभ्रे स्तुवते रासि वाजान् यूयं पात स्वस्तिभिः सदा नः ॥ २०॥  
  
बृहदु गायिषे वचोऽसुर्या नदीनाम् ।  
सरस्वतीमिन्महया सुवृक्तिभिः स्तोमैर्वसिष्ठ रोदसी ॥ २१॥  
  
उभे यत्ते महिना शुभ्रे अन्धसी अधिक्षियन्ति पूरवः ।  
सा नो बोध्यवित्री मरुत्सखा चोद राधो मघोनाम् ॥ २२॥  
  
भद्रमिद् भद्रा कृणवत् सरस्वत्यकवारी चेतति वाजिनीवती ।  
गृणाना जमदग्निवत् स्तुवाना च वसिष्ठवत् ॥ २३॥  
  
जनीयन्तो न्वग्रवः पुत्रीयन्तः सुदानवः । सरस्वन्तं हवामहे ॥ २४॥  
  
ये ते सरस्व ऊर्मयो मधुमन्तो घृतश्चुतः । तेभिर्नोऽविता भव ॥ २५॥  
  
पीपिवांसं सरस्वतः स्तनं यो विश्वदर्शतः ।  
भक्षीमहि प्रजामिषम् ॥ २६॥  
  
अम्बितमे नदीतमे देवितमे सरस्वति ।  
अप्रशस्ता इव स्मसि प्रशस्तिमम्ब नस्कृधि ॥ २७॥  
  
त्वे विश्वा सरस्वति चितायूंषि देव्याम् ।  
शुनहोत्रेषु मत्स्व प्रजां देवि दिदिड्ढि नः ॥ २८॥  
  
इमा ब्रह्म सरस्वति जुषस्व वाजिनीवति ।  
या ते मन्म गृत्समदा ऋतावरि प्रिया देवेषु जुह्वति ॥ २९॥  
  
पावका नः सरस्वती बाजेभिर्वाजिनीवती । यज्ञ वष्टु धियावसूः ॥ ३०॥  
  
चोदायित्री सूनृतानां चेतन्ती सुमतीनाम् ।  यज्ञं दधे सरस्वती ॥ ३१॥  
  
महो अर्णः सरस्वती प्र चेतयति केतुना । धियो विश्वा वि रीजति ॥ ३२॥  
  
सरस्वतीं दैव्यन्तो हवन्ते सरस्वतीमध्वरे तायमाने ।  
सरस्वतीं सुकृतो अह्वयन्त सरस्वती दाशुषे वार्यं दात् ॥ ३३॥  
  
सरस्वति या सरथं ययाथ स्वधाभिर्देवि पितृभिर्मदन्ती ।  
आसद्यास्मिन् बर्हिषि मादयस्वानमीवा इष आ धेह्यस्मे ॥ ३४॥  
  
सरस्वतीं यां पितरो हवन्ते दक्षिणा यज्ञमभिनक्षमाणाः ।  
सहस्रार्घमिळो अत्र भागं रायस्पोषं यजमानेषु धेहि ॥ ३५॥  
  
आ नो दिवो बृहतः पर्वतादा सरस्वती यजता गन्तु यज्ञम् ।  
हवं देवी जुजुषाणा घृताची शग्मां नो वाचमुशती शृणोतु ॥ ३६॥  
  
राकामहं सुहवीं सुष्टुती हुवे शृणोतु नः सुभगा बोधतु त्मना ।  
सीव्यत्वपः सूच्याच्छिद्यमानया ददातु वीरं शतदाययमुक्थ्यम् ॥ ३७॥  
  
यास्ते राके सुमतयः सुपेशसो याभिर्ददासि दाशुषे वसूनि ।  
ताभिर्नो अद्य सुमना उपागहि सहस्रपोषं सुभगे रराणा ॥ ३८॥  
  
सिनीवालि पृथुष्टुके या देवानामसि स्वसा ।  
जुषस्व हव्यमाहुतं प्रजां देवि दिदिड्ढि नः ॥ ३९॥  
  
या सुबाहुः स्वङ्गुरिः सुषूमा बहुसूवरी ।  
तस्यै विश्पन्त्यै हविः सिनीवाल्यै जुहोतन ॥ ४०॥  
  
या गुङ्गूर्या सिनीवाली या राका या सरस्वती ।  
इन्द्राणीमह्व ऊतये वरुणानीं स्वस्तये ॥ ४१॥  
  
ॐ शान्तिः शान्तिः शान्तिः ॥  
  
  
Encoded and proofread by PSA Easwaran  
  
