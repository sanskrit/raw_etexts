---
Author: Traditional
Category: devii, gAyatrI, stotra, devI
File name: gAyatrI_saMhitA.itx
Language: Sanskrit
Latest update: Mar. 14, 2014
Location: doc_devii
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: Gayatri Mahavijnana -
SubDeity: gAyatrI
Subject: philosophy/hinduism/religion
Sublocation: devii
Text title: Gayatri Samhita
Texttype: stotra
Transliterated by: Sunder Hattangadi sunderh at hotmail.com
engtitle: Gayatri Samhita
itxtitle: gAyatrI saMhitA
title: गायत्री संहिता

---
  
 गायत्री संहिता   
  
आदि शक्तिरिति विष्णोस्तामहं प्रणमामि हि ।  
सर्गः स्थितिर्विनाशश्च जायन्ते जगतोऽनया ॥ १॥  
  
नाभि-पद्म-भुवा विष्णोर्ब्रह्मणा निर्मितं जगत् ।  
स्थावरं जङ्गमं शक्त्या गायत्र्या एव वै ध्रुवम् ॥ २॥  
  
चन्द्रशेखर केशेभ्यो निर्गता हि सुरापगा ।  
भगीरथं ततारैव परिवारसमं यथा ॥ ३॥  
  
जगद्धात्री समुद्भूय या हृन्मानसरोवरे ।  
गायत्री सकुलं पारं तथा नयति साधकम् ॥ ४॥  
  
सास्ति गङ्गैव ज्ञानाख्यसुनीरेण समाकुला ।  
ज्ञान गङ्गा तु तां भक्त्या वारं-वारं नमाम्यहम् ॥ ५॥  
  
ऋषयो वेद-शास्त्राणि सर्वे चैव महर्षयः ।  
श्रद्धया हृदि गायत्रीं धारयन्ति स्तुवन्ति च ॥ ६॥  
  
ह्रीं श्रीं क्लीं चेति रूपैस्तु त्रिभिर्वा लोकपालिनी ।  
भासते सततं लोके गायत्री त्रिगुणात्मिका ॥ ७॥  
  
गायत्र्यैव मता माता वेदानां शास्त्रसम्पदाम् ।  
चत्वारोऽपि समुत्पन्ना वेदास्तस्या असंशयम् ॥ ८॥  
  
परमात्मनस्तु या लोके ब्रह्म शक्तिर्विराजते ।  
सूक्ष्मा च सात्त्विकी चैव गायत्रीत्यभिधीयते ॥ ९॥  
  
प्रभावादेव गायत्र्या भूतानामभिजायते ।  
अन्तःकरणेषु देवानां तत्त्वानां हि समुद्भवः ॥ १०॥  
  
गायत्र्युपासनाकरणादात्मशक्तिर्विवर्धते ।  
प्राप्यते क्रमशोऽजस्य सामीप्यं परमात्मनः ॥ ११॥  
  
शौचं शान्तिर्विवेकश्चैतल्लाभ त्रयमात्मिकम् ।  
पश्चादवाप्यते नूनं सुस्थिरं तदुपासकम् ॥ १२॥  
  
कार्येषु साहसः स्थैर्यं कर्मनिष्ठा तथैव च ।  
एते लाभाश्च वै तस्माज्जायन्ते मानसास्त्रयः ॥ १३॥  
  
पुष्कलं धन-संसिद्धिः सहयोगश्च सर्वतः ।  
स्वास्थ्यं वा त्रय एते स्युस्तस्माल्लाभाश्च लौकिकाः ॥ १४॥  
  
काठिन्यं विविधं घोरं ह्यापदां संहतिस्तथा ।  
शीघ्रं विनाशतां यान्ति विविधा विघ्नराशयः ॥ १५॥  
  
विनाशादुक्त शत्रूणामन्तः शक्तिर्विवर्धते ।  
सङ्कटानामनायासं पारं याति तया नरः ॥ १६॥  
  
गायत्र्युपासकस्वान्ते सत्कामा उद्भवन्ति हि ।  
तत्पूर्तयेऽभिजायन्ते सहजं साधनान्यपि ॥ १७॥  
  
त्रुटयः सर्वथा दोषा विघ्ना यान्ति यदान्तताम् ।  
मानवो निर्भयं याति पूर्णोन्नति पथं तदा ॥ १८॥  
  
बाह्यञ्चाभ्यन्तरं त्वस्य नित्यं सन्मार्गगामिनः ।  
उन्नतेरुभयं द्वारं यात्युन्मुक्तकपाटताम् ॥ १९॥  
  
अतः स्वस्थेन चित्तेन श्रद्धया निष्ठया तथा ।  
कर्तव्याविरतं काले गायत्र्याः समुपासना ॥ २०॥  
  
दयालुः शक्ति सम्पन्ना माता बुद्धिमती यथा ।  
कल्याणं कुरुते ह्येव प्रेम्णा बालस्य चात्मनः ॥ २१॥  
  
तथैव माता लोकानां गायत्री भक्तवत्सला ।  
विदधाति हितं नित्यं भक्तानां ध्रुवमात्मनः ॥ २२॥  
  
कुर्वन्नपि त्रुटीर्लोके बालको मातरं प्रति ।  
यथा भवति कश्चिन्न तस्या अप्रीतिभाजनः ॥ २३॥  
  
कुर्वन्नपि त्रुटीर्भक्तः क्वचित् गायत्र्युपासने ।  
न तथा फलमाप्नोति विपरीतं कदाचन ॥ २४॥  
  
अक्षराणां तु गायत्र्या गुम्फनं ह्यस्ति तद्विधम् ।  
भवन्ति जागृता येन सर्वा गुह्यास्तु ग्रन्थयः ॥ २५॥  
  
जागृता ग्रन्थयस्त्वेताः सूक्ष्माः साधकमानसे ।  
दिव्यशक्तिसमुद्भूतिं क्षिप्रं कुर्वन्त्यसंशयम् ॥ २६॥  
  
जनयन्ति कृते पुंसामेता वै दिव्यशक्तयः ।  
विविधान् वै परिणामान् भव्यान् मङ्गलपूरितान् ॥ २७॥  
  
मन्त्रस्योच्चारणं कार्यं शुद्धमेवाप्रमादतः ।  
तदशक्तो जपेन्नित्यं सप्रणवास्तु व्याहृतीः ॥ २८॥  
  
ओमिति प्रणवः पूर्वं भूर्भुवः स्वस्तदुत्तरम् ।  
एषोक्ता लघु गायत्री विद्वद्भिर्वेदपण्डितैः ॥ २९॥  
  
शुद्धं परिधानमाधाय शुद्धे वै वायुमण्डले ।  
शुद्ध देहमनोभ्यां वै कार्या गायत्र्युपासना ॥ ३०॥  
  
दीक्षामादाय गायत्र्या ब्रह्मनिष्ठाग्रजन्मना ।  
आरभ्यतां ततः सम्यग्विधिनोपासना सता ॥ ३१॥  
  
गायत्र्युपासनामुक्त्वा नित्यावश्यककर्मसु ।  
उक्तस्तत्र द्विजातीनां नानध्यायो विचक्षणैः ॥ ३२॥  
  
आराधयन्ति गायत्रीं न नित्यं ये द्विजन्मनः ।  
जायन्ते हि स्वकर्मभ्यस्ते च्युता नात्र संशयः ॥ ३३॥  
  
शूद्रास्तु जन्मना सर्वे पश्चाद्यान्ति द्विजन्मताम् ।  
गायत्र्यैव जनाः साकं ह्युपवीतस्य धारणात् ॥ ३४॥  
  
उच्चता पतितानां च पापिनां पापनाशनम् ।  
जायेते कृपयैवास्याः वेदमातुरनन्तया ॥ ३५॥  
  
गायत्र्या या युता सन्ध्या ब्रह्मसन्ध्या तु सा मता ।  
कीर्तितं सर्वतः श्रेष्ठं तस्यानुष्ठानमागमैः ॥ ३६॥  
  
आचमनं शिखाबन्धः प्राणायामोऽघमर्षणम् ।  
न्यासश्चोपासनायां तु पञ्च कोषा मता बुधैः ॥ ३७॥  
  
ध्यानतस्तु ततः पश्चात् सावधानेन चेतसा ।  
जप्या सततं तुलसी मालया च मुहुर्मुहुः ॥ ३८॥  
  
एक वारं प्रतिदिनं न्यूनतो न्यूनसङ्ख्यकम् ।  
धीमान्मन्त्र शतं नूनं नित्यमष्टोत्तरं जपेत् ॥ ३९॥  
  
ब्राह्मे मुहूर्ते प्राङ्मुखो मेरुदण्डं प्रतन्य हि ।  
पद्मासनं समासीनः सन्ध्यावन्दनमाचरेत् ॥ ४०॥  
  
दैन्यरुक् शोक चिन्तानां विरोधाक्रमणापदाम् ।  
कार्यं गायत्र्यनुष्ठानं भयानं वारणाय च ॥ ४१॥  
  
जायते सा स्थितिरस्मान्मनोऽभिलाषयान्विता ।  
यतः सर्वेऽभिजायन्ते यथा कालं हि पूर्णताम् ॥ ४२॥  
  
अनुष्ठानात्तु वै तस्माद्गुप्ताध्यात्मिक-शक्तयः ।  
चमत्कारमया लोके प्राप्यन्तेऽनेकधा बुधैः ॥ ४३॥  
  
सपादलक्षमन्त्राणां गायत्र्या जपनं तु वै ।  
ध्यानेन विधिना चैव ह्यनुष्ठानं प्रचक्षते ॥ ४४ ।  
पञ्चम्यां पूर्णिमायां वा चैकादश्यां तथैव हि ।  
अनुष्ठानस्य कर्तव्यं आरम्भः फल-प्राप्तये ॥ ४५॥  
  
मासद्वयेऽविरामं तु चत्वारिंषट् दिनेषु वा ।  
पूरयेत्तदनुष्ठानं तुल्यसङ्ख्यासु वै जपन् ॥ ४६॥  
  
तस्याः प्रतिमां सुसंस्थाप्य प्रेम्णा शोभन-आसने ।  
गायत्र्यास्तत्र कर्तव्या सत्प्रतिष्ठा विधानतः ॥ ४७  
तद्विधाय ततो दीप-धूप-नैवेद्य-चन्दनैः ।  
नमस्कृत्याक्षतेनापि तस्याः पूजनमाचरेत् ॥ ४८॥  
  
पूजनानन्तरं विज्ञः भक्त्या तज्जपमारभेत् ।  
जपकाले तु मनः कार्यं श्रद्धान्वितमचञ्चलम् ॥ ४९॥  
  
कार्यतो यदि चोत्तिष्ठेन्मध्य एव ततः पुनः ।  
कर-प्रक्षालनं कृत्वा शुद्धैरङ्गैरुपाविशेत् ॥ ५०॥  
  
आद्यशक्तिर्वेदमाता गायत्री तु मदन्तरे ।  
शक्तिकल्लोलसन्दोहान् ज्ञानज्योतिश्च सन्ततम् ॥ ५१॥  
  
उत्तरोत्तरमाकीर्य प्रेरयन्ति विराजते ।  
इत्येवाविरतं ध्यायन् ध्यानमग्नस्तु तां जपेत् ॥ ५२॥  
  
चतुर्विंशतिलक्षाणां सततं तदुपासकः ।  
गायत्रीणामनुष्ठानाद्गायत्र्याः सिद्धिमाप्नुते ॥ ५३  
साधनायै तु गायत्र्या निश्छलेन हि चेतसा ।  
वरणीयः सदाचार्यः साधकेन सुभाजनः ॥ ५४॥  
  
लघ्वनुष्ठानतो वापि महानुष्ठानतोऽथवा ।  
सिद्धिं विन्दति वै नूनं साधकः सानुपातिकाम् ॥ ५५॥  
  
एक एव तु संसिद्धः गायत्री मन्त्र आदिशत् ।  
समस्त-लोकमन्त्राणां कार्यसिद्धेस्तु पूरकः ॥ ५६॥  
  
अनुष्ठानावसाने तु अग्निहोत्रो विधीयताम् ।  
यथाशक्ति ततो दानं ब्रह्मभोजस्ततः खलु ॥ ५७॥  
  
महामन्त्रस्य चाप्यस्य स्थाने स्थाने पदे पदे ।  
गूढानन्तोपदेशानां रहस्यं तत्र वर्तते ॥ ५८॥  
  
यो दधाति नरश्चैतानुपदेशांस्तु मानसे ।  
जायते ह्युभयं तस्य लोकमानन्दसङ्कुलम् ॥ ५९॥  
  
समग्रामपि सामग्रीमनुष्ठानस्य पूजिताम् ।  
स्थाने पवित्र एवैतां कुत्रचिद्धि विसर्जयेत् ॥ ६०॥  
  
सत्पात्रो यदि वाचार्यो न चेत्संस्थापयेत्तदा ।  
नारिकेलं शुचिं वृत्वाचार्यभावेन चासने ॥ ६१॥  
  
प्रायश्चित्तं मतं श्रेष्ठं त्रुटीनां पापकर्मणाम् ।  
तपश्चर्यैव गायत्र्याः नातोऽन्यद्दृश्यते क्वचित् ॥ ६२॥  
  
सेव्याः स्वात्मसमुद्ध्यर्थं पदार्थाः सात्त्विकाः सदा ।  
राजसाश्च प्रयोक्तव्याः मनोवाञ्छितपूर्तये ॥ ६३॥  
  
प्रादुर्भावस्तु भावानां तामसानां विजायते ।  
तमोगुणानामर्थानां सेवनादिति निश्चयः ॥ ६४॥  
  
मालासन-समिध्यज्ञ-सामग्र्यर्चन-सङ्ग्रहः ।  
गुणत्रयानुसारं हि सर्वे वै ददते फलम् ॥ ६५॥  
  
प्रादुर्भवन्ति वै सूक्ष्माश्चतुर्विंशति शक्तयः ।  
अक्षरेभ्यस्तु गायत्र्या मानवानां हि मानसे ॥ ६६॥  
  
मुहूर्ता योगदोषा वा येऽप्यमङ्गलकारिणः ।  
भस्मतां यान्ति ते सर्वे गायत्र्यास्तीव्रतेजसा ॥ ६७॥  
  
एतस्मात्तु जपान्नूनं ध्यानमग्नेन चेतसा ।  
जायते क्रमशश्चैव षट् चक्राणां तु जागृतिः ॥ ६८॥  
  
षट् चक्राणि यदैतानि जागृतानि भवन्ति हि ।  
षट् सिद्धयोऽभिजायन्ते चक्रैरेतैर्नरस्य वै ॥ ६९॥  
  
अग्निहोत्रं तु गायत्री मन्त्रेण विधिवत् कृतम् ।  
सर्वेष्ववसरेष्वेव शुभमेव मतं बुधैः ॥ ७०॥  
  
यदावस्थासु स्याल्लोके विपन्नासु तदा तु सः ।  
मौनं मानसिकं चैव गायत्री-जपमाचरेत् ॥ ७१॥  
  
तदनुष्ठानकाले तु स्वशक्तिं नियमेज्जनः ।  
निम्नकर्मसु ताः धीमान् न व्ययेद्धि कदाचन ॥ ७२  
नैवानावश्यकं कार्यमात्मोद्धारस्थितेन च ।  
आत्मशक्तेस्तु प्राप्तायाः यत्र तत्र प्रदर्शनम् ॥ ७३॥  
  
आहारे व्यवहारे च मस्तिष्केऽपि तथैव हि ।  
सात्त्विकेन सदा भाव्यं साधकेन मनीषिणा ॥  ७४॥  
  
कर्तव्यधर्मतः कर्म विपरीतं तु यद्भवेत् ।  
तत्साधकस्तु प्रज्ञावानाचरेन्न कदाचन ॥ ७५॥  
  
पृष्ठतोऽस्याः साधनाया राजतेऽतितरं सदा ।  
मनस्विसाधकानां हि बहूनां साधनाबलम् ॥ ७६॥  
  
अल्पीयस्या जगत्येवं साधनायास्तु साधकः ।  
भगवत्याश्च गायत्र्याः कृपां प्राप्नोत्यसंशयम् ॥ ७७॥  
  
प्राणायामे जपन् लोकः गायत्रीं ध्रुवमाप्नुते ।  
निग्रहं मनसश्चैव इन्द्रियाणां हि सम्पदाम् ॥ ७८॥  
  
मन्त्रं विभज्य भागेषु चतुर्षु सुबुधस्तदा ।  
रेचकं कुम्भकं बाह्यं पूरकं कुम्भकं चरेत् ॥ ७९॥  
  
यथा पूर्वस्थितञ्चैव न द्रव्यं कार्य-साधकम् ।  
महासाधनतोऽप्यस्मान्नाज्ञो लाभं तथाप्नुते ॥ ८०॥  
  
साधकः कुरुते यस्तु मन्त्रशक्तेरपव्ययः ।  
तं विनाशयति सैव समूलं नात्र संशयः ॥ ८१॥  
  
सततं साधनाभिर्यो याति साधकतां नरः ।  
स्वप्नावस्थासु जायन्ते तस्य दिव्यानुभूतयः ॥ ८२॥  
  
सफलः साधको लोके प्राप्नुतेऽनुभवान् नवान् ।  
विचित्रान् विविधाँश्चैव साधनासिद्ध्यनन्तरम् ॥ ८३॥  
  
भिन्नाभिर्विधिभिर्बुद्ध्या भिन्नासु कार्यपङ्क्तिषु ।  
गायत्र्याः सिद्धमन्त्रस्य प्रयोगः क्रियते बुधैः ॥ ८४॥  
  
चतुर्विंशतिवर्णैर्या गायत्री गुम्फिता श्रुतौ ।  
रहस्यमुक्तं तत्रापि दिव्यैः रहस्यवादिभिः ॥ ८५॥  
  
रहस्यमुपवीतस्य गुह्याद्गुह्यतरं हि यत् ।  
अन्तर्हितं तु तत्सर्वं गायत्र्यां विश्वमातरि ॥ ८६॥  
  
अयमेव गुरोर्मन्त्रः यः सर्वोपरि राजते ।  
बिन्दौ सिन्धुरिवास्मिंस्तु ज्ञानविज्ञानमाश्रितम् ॥ ८७॥  
  
आभ्यन्तरे तु गायत्र्या अनेके योगसञ्चयाः ।  
अन्तर्हिता विराजन्ते कश्चिदत्र न संशयः ॥ ८८॥  
  
धारयन् हृदि गायत्रीं साधको धौतकिल्बिषः ।  
शक्तीरनुभवत्य्ग्राः स्वस्मिन्नेव ह्यलौकिकाः ॥ ८९॥  
  
एतादृश्यस्तु वार्ता भासन्तेऽल्पप्रयासतः ।  
यास्तु साधारणो लोको ज्ञातुमर्हति नैव हि ॥ ९०॥  
  
एतादृश्यस्तु जायन्ते तन्मनस्यनुभूतयः ।  
यादृश्यो न हि दृश्यन्ते मानवेषु कदाचन ॥ ९१॥  
  
प्रसादं ब्रह्मज्ञानस्य येऽन्येभ्यो वितरन्त्यपि ।  
आसादयन्ति ते नूनं मानवाः पुण्यमक्षयम् ॥ ९२॥  
  
गायत्री संहिता ह्येषा परमानन्ददायिनी ।  
सर्वेषामेव कष्टानां वारणायास्त्यलं भुवि ॥ ९३॥  
  
श्रद्धया ये पठन्त्येनां चिन्तयन्ति च चेतसा ।  
आचरन्त्यानुकूल्येन भवबाधां तरन्ति ते ॥ ९४॥  
  
  
  
Encoded and proofread by Sunder Hattangadi sunderh at hotmail.com  
  
