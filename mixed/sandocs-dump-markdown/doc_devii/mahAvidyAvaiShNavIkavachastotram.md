+++
"Text title" = "Shri Mahavidya Vaishnavi Kavachastotram"
"File name" = "mahAvidyAvaiShNavIkavachastotram.itx"
itxtitle = "mahAvidyAvaiShNavIkavachastotram"
engtitle = "mahAvidyAvaiShNavIkavachastotram"
Category = "devii, dashamahAvidyA, kavacha, devI"
Location = "doc_devii"
Sublocation = "devii"
SubDeity = "dashamahAvidyA"
Language = "Sanskrit"
Subject = "philosophy/hinduism/religion"
Indexextra = "(Text)"
"Latest update" = "August 10, 2019"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "महाविद्यावैष्णवीकवचस्तोत्रम्"

+++
  
 श्रीमहाविद्या वैष्णवी कवचस्तोत्रम्   
श्रीभगवानुवाच-  
अस्य मन्त्रस्य कवचं शृणु वेतालभैरव ।  
वैष्णवीतन्त्रसंज्ञस्य वैष्णव्याश्च विशेषतः ॥ १॥  
  
तत्र मन्त्राद्यक्षरं तु वासुदेवस्वरूपधृक् ।  
वर्णो द्वितीयो ब्रह्मैव तृतीयश्चन्द्रशेखरः ॥ २॥  
  
चतुर्थो गजवक्त्रश्च पञ्चमस्तु दिवाकरः ।  
शक्तिः स्वयं पकारश्च महामाया जगन्मयी ॥ ३॥  
  
यकारस्तु महालक्ष्मीः शेषवर्णः सरस्वती ।  
योगिनी पूर्ववर्णस्य शैलपुत्री प्रकीर्तिता ॥ ४॥  
  
द्वितीयस्य तु वर्णस्य चण्डिका योगिनी मता ।  
चण्डघण्टा तृतीयस्य कूष्माण्डा तत्परस्य च ॥ ५॥  
  
स्कन्दमाता तकारस्य पस्य कात्यायनी स्वयम् ।  
कालरात्रिः सप्तमस्य महादेवीति संस्थिता ॥ ६॥  
  
प्रथमं वर्णकवचं योगिनीकवचं तथा ।  
देवौघकवचं पश्चाद्देवीदिक्कवचं तथा ॥ ७॥  
  
ततस्तु पार्श्वकवचं द्वितीयान्ताव्ययस्य च ।  
कवचं तु ततः पश्चात् षड्वर्णकवचं तथा ॥ ८॥  
  
अभेद्यकवचं चेति सर्वत्राणपरायणम् ।  
इमानि कवचान्यष्टौ यो जानाति नरोत्तमः ।  
सोऽहमेव महादेवो देवीरूपश्च शक्तिमान् ॥ ९॥  
  
ॐ अस्य श्रीवैष्णवीकवचस्तोत्रमहामन्त्रस्य नारायण ऋषिः ।  
अनुष्टुप् छन्दः । श्रीमहाविद्या वैष्णवीकात्यायनी देवता ।  
सर्वार्थसाधने जपे विनियोगः ॥  
  
अः पातु पूर्वकाष्ठायामाग्नेय्यां पातु कः सदा ।  
पातु चो यमकाष्ठायाण्टो नैरृत्यां च सर्वदा ॥ १०॥  
  
मां पातु तोऽसौ पाश्चात्ये शक्तिर्वायव्यदिग्गता ।  
मूर्ध्नि रक्षतु मां सोऽसौ बाहौ मां दक्षिणे तु कः ।  
मां वामबाहौ च पातु हृदि तो मां सदावतु ॥ ११॥  
  
तः पातु कण्ठदेशे मां कट्योः शक्तिस्तथावतु ।  
यः पातु दक्षिणे पादे शो मां वामपदे तथा ॥ १२॥  
  
शैलपुत्री तु पूर्वस्यांआग्नेय्यां पातु चण्डिका ।  
चण्डाघण्टा पातु याम्यां यमभीतिविमर्दिनी ॥ १३॥  
  
नैरृत्ये त्वथ कूष्माण्डा पातु मां जगतां प्रसूः ।  
स्कन्दमाता पश्चिमायां मां रक्षतु सदैव हि ॥ १४॥  
  
कात्यायनी मां वायव्ये पातु लोकेश्वरी सदा ।  
कालरात्री तु कौबेर्यां सदा रक्षतु मां स्वयम् ॥ १५॥  
  
महागौरी तथेशान्यां सततं पातु पावनी ।  
नेत्रयोर्वासुदेवो मां पातु नित्यं सनातनः ॥ १६॥  
  
ब्रह्मा मां पातु वदने पद्मयोनिरयोनिजः ।  
नासाभागे रक्षतु मां सर्वदा चन्द्रशेखरः ॥ १७॥  
  
गजवक्त्रः स्तन्ययुग्मे पातु नित्यं हरात्मजः ।  
वामदक्षिणपाण्योर्मां नित्यं पातु दिवाकरः ॥ १८॥  
  
महामाया स्वयं नाभौ मां पातु परमेश्वरी ।  
महालक्ष्मीः पातु गुह्ये जानुनी तु सरस्वती ॥ १९॥  
  
महामाया पूर्वभागे नित्यं रक्षतु मांशुभा ।  
अग्निज्वाला तथाग्नेय्यां पायान्नित्यं वरासनी ॥ २०॥  
  
रुद्राणी पातु मां याम्यां नैरृत्यां चण्डनायिका ।  
उग्रचण्डा पश्चिमायां पातु नित्यं महेश्वरी ॥ २१॥  
  
प्रचण्डा पातु वायव्ये कौबेर्यां घोररूपिणी ।  
ईश्वरी च तथैशान्यां पातु नित्यं सनातनी ॥ २२॥  
  
ऊर्ध्वे पातु महामाया पात्वधः परमेश्वरी ।  
अग्रतः पातु मामुग्रा पृष्ठतो वैष्णवी तथा ॥ २३॥  
  
ब्रह्माणी दक्षिणे पार्श्वे नित्यं रक्षतु शोभना ।  
कौमारी पर्वते पातु वाराही सलिले च माम् ॥ २४॥  
  
नारसिंही दंष्ट्रिभये पातु मां विपिनेषु च ।  
ऐन्द्री मां पातु चाकाशे तथा सर्वजले स्थले ॥ २५॥  
  
सेतुः सर्वाङ्गुलीः पातु देवादिः पातु कर्णयोः ।  
देवान्तश्चिबुके पातु पार्श्वयोः शक्तिपञ्चमः ॥ २६॥  
  
हा पातु मां तथैर्वोर्वोर्माया रक्षतु जङ्घयोः ।  
सर्वेन्द्रियाणि मे पातु रोमकूपेषु सर्वदा ॥ २७॥  
  
त्वचि मां वै सदा पातु मांशम्भुः पातु सर्वदा ।  
नखदन्तकरोष्ठादौ यो मां पातु सदैव हि ॥ २८॥  
  
देवादिः पातु मां हस्तौ देवान्तः स्तनकक्षयोः ।  
एतदादौ तु यः सेतुर्बाह्ये मां पातु देहतः ॥ २९॥  
  
आज्ञाचक्रे सुषुम्नायांषट्चक्रे हृदिसन्धिषु ।  
आदिषोडशचक्रे च ललाटाकाश एव च ॥ ३०॥  
  
वैष्णवीतन्त्रमन्त्रश्च मां नित्यं रक्षतात्सदा ।  
कर्णनाडीषु सर्वासु पार्श्वकक्षशिखासु च ॥ ३१॥  
  
रुधिरस्नायुमज्जासु मस्तिष्केषु च पर्वसु ।  
द्वितीयाष्टाक्षरो मन्त्रः कवचं पातु सर्वतः ॥ ३२॥  
  
रेतो वायौ नाभिरन्ध्रे पृष्ठसन्धिषु सर्वतः ।  
षडक्षरस्तृतीयोऽयं मन्त्रो मां पातु सर्वदा ॥ ३३॥  
  
नासारन्ध्रे महामाया कण्ठरन्ध्रे तु वैष्णवी ।  
सर्वसन्धिषु मां पातु दुर्गा दुर्गार्तिहारिणी ॥ ३४॥  
  
श्रोत्रयोर्हुं फडित्येवं नित्यं रक्षतु कालिका ।  
नेत्रबीजत्रयं नेत्रे सदा तिष्ठतु रक्षितुम् ॥ ३५॥  
  
ॐ ऐं ह्रीं ह्रौं नासिकायां रक्षन्ती चास्तु चण्डिका ।  
ॐ ह्रीं ह्रूं मां सदा तारा जिह्वमूले तु तिष्ठतु ॥ ३६॥  
  
हृदि तिष्ठतु मे सेतुर्ज्ञानं रक्षितुमुत्तमम् ।  
ॐ क्षौं फट् च महामारी पातु मां सर्वतः सदा ॥ ३७॥  
  
ॐ जूं सः कौशिकी मां प्राणन् रक्षतु रक्षिता ।  
ॐ ह्रीं ह्रूं मां भर्गदयिता देहशून्येषु पातु माम् ॥ ३८॥  
  
ॐ मः सदाशैलपुत्री सर्वानोग्रान् प्रमृज्यताम् ।  
ॐ ह्रीं सः स्फें क्षः फडस्त्राय सिंहव्याघ्रभयाद्रणात् ॥ ३९॥  
  
शिवदूती पातु नित्यं ह्रीं सर्वास्त्रेषु तिष्ठतु ।  
ॐ ह्रां ह्रीं सः चण्डघण्टा कर्णछिद्रेषु पातु माम् ॥ ४०॥  
  
ॐ ह्रीं सः कामेश्वरी कामानभितिष्ठतु रक्षतु ।  
ॐ आं हूं फट् उग्रचण्डा रिपून् विघ्नान् विमर्दताम् ॥ ४१॥  
  
ॐ आं लां पातु मां नित्यं वैष्णवी जगदीश्वरी ।  
ॐ कं ब्रह्माणी पातु चक्रात् ॐ चं रुद्राणी तु शक्तितः ॥ ४२॥  
  
ॐ टं कौमारी पातु वज्रात् ॐ तं वाराही तु काण्डतः ।  
ॐ पं पातु नारसिंही मां क्रव्यादेभ्यस्तथास्त्रतः ॥ ४३॥  
  
शस्त्रास्त्रेभ्यः समस्तेभ्यो यन्त्रेभ्योऽनिष्टमन्त्रतः ।  
चण्डिका मां सदा पातु ॐ यं सं देव्यै नमो नमः ॥ ४४॥  
  
विश्वासघातकेभ्यो मामैन्द्री रक्षतु मन्मनः ।  
ॐ नमो महामायायै ॐ वैष्णव्यै नमो नमः ।  
रक्ष मां सर्वभूतेभ्यः सर्वत्र परमेश्वरी ॥ ४५॥  
  
आधारे वायुमार्गे हृदि कमलदले चन्द्रवत्स्मेरसूर्ये  
     हस्तौ वह्नौ समिद्धे विशतु वरदयामन्त्रमष्टाक्षरं तत् ।  
यद्ब्रह्मा मूर्ध्नि धत्ते हरिरवति गले चन्द्रचूडो हृदिस्थं  
     तन्मां पातु प्रधानं निखिलमतिशयम्प्रद्मगर्भाभबीजम् ॥ ४६॥  
  
आद्याः शेषाः स्वरौघैर्नमयबलवरैरस्वरेणापि युक्तैः  
     सानुस्वारा विसर्गैर्हरिहरविदितं यत्सहस्रं च साष्टम् ।  
मन्त्राणां सेतुबन्धं निवसति सततं वैष्णवीतन्त्रमन्त्रे  
     तन्मां पायात्पवित्रं परमवरमजम्भूतलव्योमभागे ॥ ४७॥  
  
अङ्गान्यष्टौ तथाष्टौ वसव इह तथैवाष्टमूर्तिर्दलानि  
     प्रोक्तान्यष्टौ तथाष्टौ मधुमतिरचिताः सिद्धयोऽष्टौ तथैव ।  
अष्टावष्टाष्टसङ्ख्या जगति रतिकलाः क्षिप्रकाष्टाङ्गयोगा  
     मय्यष्टावक्षराणि क्षरतु सहिगणो यद्धृदोयस्त्वमूषाम् ॥ ४८॥  
  
फलश्रुतिः -  
इति तत्कवचं प्रोक्तं धर्मकामार्थसाधकम् ।  
इदं रहस्यं परममिदं सर्वार्थसाधकम् ॥ ४९॥  
  
यः सकृच्छृणुयादेतत्कवचं यन्मयोदितम् ।  
स सर्वान् लभते कामान् परत्र शिवरूपताम् ॥ ५०॥  
  
सकृद्यस्तु पठेदेतत् कवचं यन्मयोदितम् ।  
स सर्वयज्ञस्य फलं लभते नात्र संशयः ॥ ५१॥  
  
सङ्ग्रामेषु जयेच्छत्रून् मतङ्गानिव केसरी ।  
दहेत्तृणं यथा वह्निस्तथाशत्रून् दहेत्सदा ॥ ५२॥  
  
नास्त्राणि तस्य शस्त्राणि शरीरे प्रविशन्ति वै ।  
न तस्य जायते व्याधिर्न च दुःखं कदाचन ॥ ५३॥  
  
गुटिकाञ्जनपातालपादलेपरसाञ्जनम् ।  
उच्चाटनाद्यास्ताः सर्वाः प्रसीदन्ति च सिद्धयः ॥ ५४॥  
  
वायोरिव गतिस्तस्य भवेदन्यैरवारिता ।  
दीर्घायुः कामभोगी च धनवानभिजायते ॥ ५५॥  
  
अष्टम्यां संयुतो भूत्वा नवम्यां विधिवच्छिवाम् ।  
पूजयित्वा विधानेन विचिन्त्य मनसाशिवाम् ॥ ५६॥  
  
यो न्यसेत् कवचं देहे तस्य पुण्यफलंशृणु ।  
जितव्याधिः शतायुश्च रूपवान् गुणवान् सदा ॥ ५७॥  
  
धनरत्नौघसम्पूर्णो विद्यावान् स च जायते ।  
नाग्निर्दहति तत्कायं नापः सङ्क्लेदयन्ति च ॥ ५८॥  
  
न शोषयति तं वायुः क्रव्यात्तन्न हिनस्ति च ।  
शस्त्राणि नैनं छिन्दन्ति न तापयति भास्करः ॥ ५९॥  
  
न तस्य जायते विघ्नो नास्ति तस्य च सञ्ज्वरः ।  
वेतालाश्च पिशाचाश्च राक्षसा गणनायकाः ॥ ६०॥  
  
सर्वे तस्य वशं यान्ति भूतग्रामाश्चतुर्विधाः ।  
नित्यं पठति यो भक्त्या कवचं हरनिर्मितम् ॥ ६१॥  
  
सोऽहमेव महादेवो महामाया च मातृका ।  
धर्मार्थकाममोक्षाश्च तस्य नित्यं करे स्थिताः ॥ ६२॥  
  
अन्यस्य वरदः सो वै नित्यं भवति पण्डितः ।  
कवित्वं सत्यवादित्वं सततं तस्य जायते ॥ ६३॥  
  
वदेत् श्लोकसहस्राणि भवेत् श्रुतिधरस्तथा ।  
लिखितं यस्य गेहे तु कवचं भैरवस्थितम् ॥ ६४॥  
  
न तस्य दुर्गतिः क्वापि जायते तस्य दूषणम् ।  
ग्रहाश्च सर्वे तुष्यन्ति वशं गच्छन्ति भूमिपाः ॥ ६५॥  
  
यद्राज्ये कवचज्ञोऽस्ति जायन्ते तत्र नेतयः ।  
सेतुर्देवः शक्तिबीजं पञ्चमो हायने नमः ॥ ६६॥  
  
वायुर्बलेन चैतायै द्वितीयाष्टाक्षरं त्विदम् ।  
सेतुर्देवोऽथ वैष्णव्यै षडक्षरमिदं स्मृतम् ॥ ६७॥  
  
एतद्द्वयं तु जिह्वाग्रे सततं यस्य वर्तते ।  
तस्य देवी महामाया काये तिष्ठति वै सदा ॥ ६८॥  
  
मन्त्राणां प्रणवः सेतुः तत्सेतुः प्रणवः स्मृतः ।  
क्षरत्यनोङ्कृतं पूर्वं परस्ताच्च विशीर्यते ॥ ६९॥  
  
नमस्कारो महामन्त्रो देव इत्युच्यते सुरैः ।  
द्विजातीनामयं मन्त्रः शूद्राणां सर्वकर्मणि ॥ ७०॥  
  
अकारं चाप्युकारं च मकारं च प्रजापतिः ।  
वेदत्रयात्समुद्धृत्य प्रणवं निर्ममे पुरा ॥ ७१॥  
  
स उदात्तो द्विजातीनां राज्ञां स्यादनुदात्तकः ।  
प्रचितश्चोरुजातानां मनसापि तथा स्मरेत् ॥ ७२॥  
  
चतुर्दशस्वरो योऽसौ शेष औकारसंज्ञकः ।  
स चानुस्वारचन्द्राभ्यांशूद्राणां सेतुरुच्यते ॥ ७३॥  
  
निःसेतु च यथा तोयं क्षणान्निम्नं प्रसर्पति ।  
मन्त्रस्तथैव निःसेतुः क्षणात् क्षरति यज्ज्वनाम् ॥ ७४॥  
  
तस्मात्सर्वत्र मन्त्रेषु चतुर्वर्णा द्विजातयः ।  
पार्श्वयोः सेतुमादाय जपकर्म समाचरेत् ॥ ७५॥  
  
शूद्राणामादिसेतुर्वा द्विः सेतुर्वा यथेच्छतः ।  
द्विः सेतवः समाख्याताः सर्वदैव द्विजातयः ॥ ७६॥  
  
और्व उवाचएतत्ते सर्वमाख्यातं कवचं त्र्यम्बकोदितम् ।  
अभेद्यं कवचं तत्तु कवचाष्टकमुत्तमम् ॥ ७७॥  
  
महामायामन्त्रकल्पं कवचं मन्त्रसंयुतम् ।  
षडक्षरसमायुक्तं त्रिषु लोकेषु दुर्लभम् ॥ ७८॥  
  
एत्तत्वं नृपशार्दूल नित्यं भक्तियुतः पठन् ।  
जपन् मन्त्रं च वैष्णव्याः सर्वसिद्धिमवाप्स्यसि ॥ ७९॥  
  
इति श्रीमहाविद्या वैष्णवी कवचस्तोत्रं सम्पूर्णम् ।  
  
  
