---
Author: Shankaracharya
Category: devii, durgA, stotra, devI, shankarAchArya
Description-comments: yogeshvarI stotra
File name: dapradh.itx
Indexextra: (stotra)
Language: Sanskrit
Latest update: January 19, 2019
Location: doc_devii
Proofread by: Ahto Jarve ajarve at fms30.cca.rockwell.com jarve at cs.miu.edu ek879
  at cleveland.freenet.edu
Send corrections to: Sanskrit@cheerful.com
Site access: https://sanskritdocuments.org
SubDeity: durgA
Subject: philosophy/hinduism/religion
Sublocation: devii
Text title: devi aparAdha kShamApana stotra
Texttype: stotra
Transliterated by: Ahto Jarve ajarve at fms30.cca.rockwell.com jarve at cs.miu.edu
  ek879 at cleveland.freenet.edu
engtitle: devi aparAdha kShamApana stotra
itxtitle: devI aparAdhakShamApaNastotram (shaNkarAchAryavirachitam)
title: देवी अपराधक्षमापणस्तोत्रम् (शण्कराचार्यविरचितम्)

---
  
 देव्यपराधक्षमापणस्तोत्रम्   
          ॥ अथ देव्यपराधक्षमापणस्तोत्रम् ॥  
  
     न मन्त्रं नो यन्त्रं तदपि च न जाने स्तुतिमहो  
न चाह्वानं ध्यानं तदपि च न जाने स्तुतिकथाः ।  
     न जाने मुद्रास्ते तदपि च न जाने विलपनं  
परं जाने मातस्त्वदनुसरणं क्लेशहरणम् ॥ १॥  
  
     विधेरज्ञानेन द्रविणविरहेणालसतया  
विधेयाशक्यत्वात्तव चरणयोर्या च्युतिरभूत् ।  
     तदेतत् क्षन्तव्यं जननि सकलोद्धारिणि शिवे  
कुपुत्रो जायेत क्वचिदपि कुमाता न भवति ॥ २॥  
  
     पृथिव्यां पुत्रास्ते जननि बहवः सन्ति सरलाः  
परं तेषां मध्ये विरलतरलोऽहं तव सुतः ।  
     मदीयोऽयं त्यागः समुचितमिदं नो तव शिवे  
कुपुत्रो जायेत क्वचिदपि कुमाता न भवति ॥ ३॥  
  
     जगन्मातर्मातस्तव चरणसेवा न रचिता  
न वा दत्तं देवि द्रविणमपि भूयस्तव मया ।  
     तथापि त्वं स्नेहं मयि निरुपमं यत्प्रकुरुषे  
कुपुत्रो जायेत क्वचिदपि कुमाता न भवति ॥ ४॥  
  
     परित्यक्ता देवा विविधविधसेवाकुलतया  
मया पञ्चा शीतेरधिकमपनीते तु वयसि ।  
     इदानीं चेन्मातस्तव यदि कृपा नापि भविता  
निरालम्बो लम्बोदरजननि कं यामि शरणम् ॥ ५॥  
  
     श्वपाको जल्पाको भवति मधुपाकोपमगिरा  
निरातङ्को रङ्को विहरति चिरं कोटिकनकैः ।  
     तवापर्णे कर्णे विशति मनु वर्णे फलमिदं  
जनः को जानीते जननि जननीयं जपविधौ ॥ ६॥  
  
     चिताभस्मालेपो गरलमशनं दिक्पटधरो  
जटाधारी कण्ठे भुजगपतिहारी पशुपतिः ।  
     कपाली भूतेशो भजति जगदीशैकपदवीं  
भवानि त्वत्पाणिग्रहणपरिपाटीफलमिदम् ॥ ७॥  
  
     न मोक्षस्याकाङ्क्षा भवविभववाञ्छापि च न मे  
न विज्ञानापेक्षा शशिमुखि सुखेच्छापि न पुनः ।  
     अतस्त्वां संयाचे जननि जननं यातु मम वै  
मृडानी रुद्राणी शिव शिव भवानीति जपतः ॥ ८॥  
  
     नाराधितासि विधिना विविधोपचारैः  
किं रुक्षचिन्तनपरैर्न कृतं वचोभिः ।  
     श्यामे त्वमेव यदि किञ्चन मय्यनाथे  
धत्से कृपामुचितमम्ब परं तवैव ॥ ९॥  
  
     आपत्सु मग्नः स्मरणं त्वदीयं  
करोमि दुर्गे करुणार्णवेशि ।  
     नैतच्छठत्वं मम भावयेथाः  
क्षुधातृषार्ता जननीं स्मरन्ति ॥ १०॥  
  
     जगदम्ब विचित्र मत्र किं  
परिपूर्णा करुणास्ति चेन्मयि ।  
     अपराधपरम्परापरं  
न हि माता समुपेक्षते सुतम् ॥ ११॥  
  
मत्समः पातकी नास्ति पापघ्नी त्वत्समा न हि ।  
एवं ज्ञात्वा महादेवि यथायोग्यं तथा कुरु ॥ १२॥ ॐ ॥  
  
  
  
Encoded and proofread by   
Ahto Jarve ajarve at fms30.cca.rockwell.com jarve at cs.miu.edu ek879 at  
cleveland.freenet.edu  
  
