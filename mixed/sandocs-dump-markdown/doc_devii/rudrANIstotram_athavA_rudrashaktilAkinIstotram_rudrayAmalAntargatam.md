+++
"Text title" = "rudrANIstotram"
"File name" = "rudrANIstotram.itx"
itxtitle = "rudrANIstotram athavA rudrashaktilAkinIstotram (rudrayAmalAntargatam)"
engtitle = "rudrANIstotram from Rudrayamala"
Category = "devii, ShaTchakrashakti, devI"
Location = "doc_devii"
Sublocation = "devii"
SubDeity = "ShaTchakrashakti"
Language = "Sanskrit"
Subject = "philosophy/hinduism/religion"
"Transliterated by" = "Muktabodha.org"
"Proofread by" = "Muktabodha.org, PSA Easwaran psaeaswaran at gmail.com"
Description-comments = "Rudrayamalatantra paTala 46"
Acknowledge-Permission = "Muktabodha.org"
"Latest update" = "January 7, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "रुद्राणीस्तोत्रम् अथवा रुद्रशक्तिलाकिनीस्तोत्रम् (रुद्रयामलान्तर्गतम्)"

+++
  
 श्रीरुद्राणीस्तोत्रम् अथवा श्रीरुद्रशक्तिलाकिनीस्तोत्रम्   
  
आनन्दभैरवी उवाच  
शृणु भैरव वक्ष्यामि रुद्राणीस्तोत्रमुत्तमम् ।  
श्रुत्त्वा पठित्त्वा देवेश धारयित्त्वा स्वदेहके ॥ १॥  
  
महासिद्धो भवेदेव महाकालवशो भवेत् ।  
त्रैलोक्यरक्षणार्थाय ब्रह्मणा विष्णुना तथा ॥ २॥  
  
रुद्रयुक्तां महारौद्रीं स्तुत्त्वा सर्वजयो भवेत् ।  
तच्छ्रुत्त्वा मुनयः सर्वे योगिनो योगदर्शकाः ॥ ३॥  
  
सर्वे देवाः सर्वलोकाधिपाः स्युः प्राणरक्षकाः ।  
एतत्स्तवनमात्रेण ब्रह्मा ब्रह्मत्वमाप्नुयात् ॥ ४॥  
  
विष्णुर्विष्णुत्वमाप्नोति देवत्वं सर्वदेवताः ।  
इदानीं शृणु तत्स्तोत्रमष्टाङ्गयोगसाधनम् ॥ ५॥  
  
एतत्स्तवनपाठेन चाष्टाङ्गकुलदेवताः ।  
वशीभूताः प्रभवन्ति सप्तस्वर्गस्थदेवताः ॥ ६॥  
  
अस्य महारुद्रशक्तिस्तोत्रस्य महाकालभैरवऋषिरनुष्टुप्छन्दः  ।  
श्रीमछ्रीरूपिणी देवता  । वां बीजं द्रां शक्तिः समौं स्फें कीलकं ।  
महोग्रादि देवता सर्वाभीष्टसिद्ध्यर्थे जपे विनियोगः ॥  
  
महारौद्री रुद्रारुणारवरवक्रोधनिकरा  
   विकारा धर्माणां हरतु विषयं देहि परमम् ।  
विवेकं सत्पुत्रं त्वमपि जगतामादिपुरुषं  
   विभाकोटिग्रामस्खलननिचला लोचनचला ॥ ७॥  
  
त्वमेका त्रैलोक्यं व्यवसि सततं मे शुभभवा  
   अनन्ता सा चातीन्द्रियगणकला नागवसना ।  
श्रियं दातुं नित्यं समुदयति रश्मिस्तव शिवे  
   शिवाह्लादानन्दा जडितमनमन्दा कुरु मुदा ॥ ८॥  
  
महालोभं पापं हर हर हरे हीरकनिभे  
   विषानन्दोद्घाता मम तनु विषं वेशवशिनि ।  
सुधानन्दं देहि क्षयमपि हर क्रोधमतुलं  
   मदं कामं मोहं कुलजननि दिव्यं वितर तत् ॥ ९॥  
  
तपस्यासद्भावं त्वमपि च ददासीह यदि वा  
   प्रदीप्ता सद्व्याप्ता भवति तव दाने मम मनः ।  
प्रफुल्लातिश्रीदे जय मम न भक्तिं निजशुभां  
   समीडे त्वामेकां भुवनजनरक्षां कुरु सदा ॥ १०॥  
  
विचार्य स्वे तन्त्रे रचयसि सुखं नित्यमिलितं  
   महाखड्गप्रख्या त्रिभुवनकरा रुद्रदयिता ।  
सुराणां संरक्षां यदि कुरु मुदा पीठनिकरे  
   मणिद्वीपे तेजोमयि हि मणिपूरेऽमलपदम् ॥ ११॥  
  
महाक्षेत्रे युद्धोत्सवभयहरा त्वं कुलकला  
   किराती सर्वाणी मम कुलगतं पालय लये ।  
लयज्ञानानन्दं रचय हृदये योगजननि  
   यतीनां रक्षायै कुलयुवति विद्ये उदयति ॥ १२॥  
  
प्रतिष्ठा कीर्तिस्ते त्वमवतरसि त्रासि तिमिरा-  
   न्न जाने त्वत्तत्त्वं तरुणि महिमानं सुखमयम् ।  
महापारावारांनिधिभवजलेशं कुरु जयं  
   हिरण्याह्लादस्था त्वमपि करुणासागरमयी ॥ १३॥  
  
विधातारं विष्णुं सुरवरणवन्दीन् परजनान्  
   प्रपासि त्वं सिद्धा सुखभुवनभङ्गक्षयकरा ।  
किरन्ती सानन्दा किरणशतकोटिं त्रिभुवने  
   त्वमेका कल्याणि गिरिशरमणिं पाहि सततम् ॥ १४॥  
  
त्वदीयं सुखान्तं समीच्छामि सत्यं  
      विसर्गेन्दुवर्णात्मकं कामनाऽऽख्यम् ।  
कृपादृष्टिपाता मनः पाहि शुद्धा  
      त्वमेका परब्रह्मरूपेण सिद्धा ॥ १५॥  
  
जगत्तारिणी त्वं जगद्व्यापिनी त्वं  
      जगज्ज्वालरूपा जगद्धर्मरूपा ।  
अनैकान्तिकत्त्वात्त्वमानन्दरूपा  
      त्वमेका परब्रह्मरूपेण सिद्धा ॥ १६॥  
  
विधानं जनानां कुरु त्वं त्वमीशा  
      क्षपाक्षामचित्ता प्रियानन्ददात्री ।  
त्वमाज्ञाम्बुजस्था त्वमार्या गुरूणां  
      त्वमेका परब्रह्मरूपेण सिद्धा ॥ १७॥  
  
प्रभामण्डलस्था स्थितित्यागसंस्था  
      स्थलाम्भोजमाला त्वमालग्नकण्ठा ।  
शिवश्यामवर्णा महापिङ्गलार्णा  
      त्वमेका परब्रह्मरूपेण सिद्धा ॥ १८॥  
  
चतुर्थश्रुतिस्था चलच्चन्द्रसंस्था  
      महावेदभाषा त्वमेका जगत्याम् ।  
महाभक्तिभावाश्रितं मां प्रसिद्धे  
      त्वमेका परब्रह्मरूपेण सिद्धा ॥ १९॥  
  
जगद्धामचेष्टे जगद्बुद्धिनिष्ठे  
      जगद्यौवनस्था जगद्भावसंस्था ।  
समावर्त्तमध्ये महाघूर्णितं मां  
      त्वमेका परब्रह्मरूपेण सिद्धा ॥ २०॥  
  
महा सृष्टिसंहारकालक्रमस्था  
      महामांसभक्षा सदानन्दरूपा ।  
महाशाक्यमौनीन्द्रपूज्ये सुरेज्ये  
      त्वमेका परब्रह्मरूपेण सिद्धा ॥ २१॥  
  
चतुःषष्टितन्त्रार्णवाह्लादकत्वा-  
      न्महाभौतिकत्वान्महासिद्धिविद्या ।  
छलच्छिन्नदेहा छलानन्नसंज्ञा  
      त्वमेका परब्रह्मरूपेण सिद्धा ॥ २२॥  
  
शिवत्वं महत्त्वं समत्वामलत्वा-  
      दनैकान्तिकत्वं ददासि त्वमाद्या ।  
सुधासागरस्था महामोहनस्था ।  
      त्वमेका परब्रह्मरूपेण सिद्धा ॥ २३॥  
  
महासिंहपृष्ठे पदाम्भोजलक्ष्मी-  
      र्मम श्रीशिरोमण्डलस्थं प्रपातु ।  
भवानन्दसन्तानकल्पेऽव देहं  
      त्वमेका परब्रह्मरूपेण सिद्धा ॥ २४॥  
  
स्थिरा सा महाविद्युदाकारहारा  
      महाचञ्चला चाचला ज्ञानजन्या ।  
सदा भावनत्वात्सदा ज्ञापनस्था  
      त्वमेका परब्रह्मरूपेण सिद्धा ॥ २५॥  
  
कुलानन्दमोहा महाकौलकन्या  
      कुलक्षेत्ररक्षा कुलच्छत्रकारा ।  
महाचञ्चलत्वान्महावायुघूर्णा  
      त्वमेका परब्रह्मरूपेण सिद्धा ॥ २६॥  
  
चिरञ्जीविनी भामिनी भूमिबीजा  
      भयाभावहन्त्री शरत्कोटिचन्द्रा ।  
विभूतिर्भयाहारकर्त्री प्रकृष्टा  
      त्वमेका परब्रह्मरूपेण सिद्धा ॥ २७॥  
  
महावीरभावाश्रया भावरूपा  
      विशेषाविशेषे महाशैववीरा ।  
विसर्गापवर्गाश्रयार्णोज्ज्वलत्त्वात्  
      त्वमेका परब्रह्मरूपेण सिद्धा ॥ २८॥  
  
महापञ्चमत्वान्महामोदकत्वात्  
      महाकौलिकात्वादसञ्चारणत्वात् ।  
कुलप्रेमभावक्रियानिश्चलत्वात्  
      त्वमेका परब्रह्मरूपेण सिद्धा ॥ २९॥  
  
वसोः सिद्धिदात्री शिवानन्दकर्त्री  
      महामैथुनानन्दसम्भेदनत्वात् ।  
सुखाश्वासतत्त्वात्तपः प्राणरक्षा  
      त्वमेका परब्रह्मरूपेण सिद्धा ॥ ३०॥  
  
गलत्प्रेमभावा कुलज्ञानतत्त्वात्  
      प्रिया श्रीकृपात्वं भवाधारमूर्तिः ।  
महैश्वर्यहेतोर्महाराजकन्या  
      त्वमेका परब्रह्मरूपेण सिद्धा ॥ ३१॥  
  
महामोक्षविद्या महानिर्मलत्वात्  
      प्रभापञ्चचूडस्य सिद्धिप्रिया च ।  
महानादबिन्दुप्रयासाभिरामा  
      त्वमेका परब्रह्मरूपेण सिद्धा ॥ ३२॥  
  
महाविद्रुमाकारवर्णाभिरामा  
      कुलाह्लादसूत्रादिसंसाधनत्वात् ।  
महद्राज्यविद्याधना सङ्घटत्वात्  
      त्वमेका परब्रह्मरूपेण सिद्धा ॥ ३३॥  
  
तवाङ्घ्रिद्वयाम्भोजपूजासुखत्वा-  
      न्महाकालरूपा स्वयं सर्वविद्या ।  
विकारादि सम्बन्धविशेषणत्वात्  
      त्वमेका परब्रह्मरूपेण सिद्धा ॥ ३४॥  
  
शिवत्वं शुभत्वं महाशैलकन्ये  
      प्रियत्वं परत्वं महापावनत्वम् ।  
समाधेहि तत्त्वादनैकान्तिकत्वात्  
      त्वमेका परब्रह्मरूपेण सिद्धा ॥ ३५॥  
  
महाचेतनादेवनादोन नत्वाद-  
      सङ्ख्यामतीनां मनोयोगमुख्या ।  
विरोधापहन्त्री रिपुप्राणहन्त्री  
      त्वमेका परब्रह्मरूपेण सिद्धा ॥ ३६॥  
  
चतुर्विंशतिक्रोधतत्त्वानुकूले  
      वियत्खण्डचन्द्रोज्ज्वले कीलकस्थे ।  
सदा मां प्रपातु प्रचण्डार्कवर्णा  
      त्वमेका परब्रह्मरूपेण सिद्धा ॥ ३७॥  
  
शुभं कामधेनुस्वरूपं स्वदेहं  
      सदा दर्शने श्रद्धया चारुवर्णा ।  
हिमांशुप्रभाकोटिवर्णेऽत्वपूर्णे  
      त्वमेका परब्रह्मरूपेण सिद्धा ॥ ३८॥  
  
महाकामबीजान्विता खण्डयन्ती  
      महादोषजालं शनैरावहन्ती ।  
शिवा भद्रकाली स्थिरानन्दमाला  
      त्वमेका परब्रह्मरूपेण सिद्धा ॥ ३९॥  
  
महाकालकूटाशिनं तीक्ष्णनेत्रं  
      सदा पाहि शम्भुं भयार्द्रातिवेलम् ।  
भवापालनत्वादसङ्ख्यानिवासा  
      त्वमेका परब्रह्मरूपेण सिद्धा ॥ ४०॥  
  
हरन्ती विषाढ्यं वहन्ती कलाद्यम्  
      रटन्ती नटन्ती विशाला भ्रमन्ती ।  
श्रियः पालनी पालिका बालिकात्वात्  
      त्वमेका परब्रह्मरूपेण सिद्धा ॥ ४१॥  
  
भवानन्दहेतोः सदा श्रद्धया वा  
      पदाम्भोजमध्ये मनोयोगकाले ।  
परासङ्ख्यते कामसङ्क्षालनत्वात्  
      त्वमेका परब्रह्मरूपेण सिद्धा ॥ ४२॥  
  
क्षितिक्षोभनाशाय सिद्धादिविद्या  
      कुलाढ्याखिलाढ्यानना सूक्ष्ममध्या ।  
प्रयत्नं करोषि क्षयानन्ददाना  
      त्वमेका परब्रह्मरूपेण सिद्धा ॥ ४३॥  
  
महाधैर्यमाहृत्यजं जप्यते यै-  
      स्तवाद्याभिधानानि कालिप्रभाते ।  
तदैवापि काले ददासीह सिद्धिं  
      त्वमेका परब्रह्मरूपेण सिद्धा ॥ ४४॥  
  
चिरं स्थापयन्ती चिरं भासयन्ती  
      त्वमाख्या गुरूणां कुलानन्दविद्ये ।  
स्वधाकारतुष्टा कलावह्निजाया  
      त्वमेका परब्रह्मरूपेण सिद्धा ॥ ४५॥  
  
सुरानन्दकाले फलोद्भूतचिन्हा  
      चितामध्यदेशे महासिद्धिदात्री ।  
त्रिभिन्ना विभिन्ना महारुद्रविद्ये  
      त्वमेका परब्रह्मरूपेण सिद्धा ॥ ४६॥  
  
महापूर्वि कात्यायनि क्रोधमूले  
      विवेकादिकं धर्ममादौ ददासि ।  
त्रयाणां सुराणां मुदा रक्षणाय  
      त्वमेका परब्रह्मरूपेण सिद्धा ॥ ४७॥  
  
विशुद्धस्फुटत्त्वान्महाकौतुकत्वा-  
      त्तनुध्यानमोहादनन्ते कृतत्त्वात् ।  
कुलारक्षणात्मा महालक्षणात्मा  
      त्वमेका परब्रह्मरूपेण सिद्धा ॥ ४८॥  
  
दहन्ती रिपूणां कुलञ्चात्मदेशं  
      क्षणादेव सूक्ष्मासुसूक्ष्मा सती सा ।  
ममानन्ददेशं सदा पालय श्री  
      त्त्वमेका परब्रह्मरूपेण सिद्धा ॥ ४९॥  
  
चतुर्थाश्रमस्थाश्रमं पाहि रुद्रे  
      महोग्रप्रतापे महारौद्रि भद्रे ।  
महापातकादिक्षयत्वामृतत्त्वा-  
      त्त्वमेका परब्रह्मरूपेण सिद्धा ॥ ५०॥  
  
महावायुरम्ये महाज्ञानगम्ये  
      महामन्त्रजाप्यादिसिद्धिप्रसिद्धे ।  
लयं देहि बाह्यानिलाघातनत्वा-  
      त्त्वमेका परब्रह्मरूपेण सिद्धा ॥ ५१॥  
  
न जानामि किं वामरो वापि विष्णु-  
      र्महाकौलिको वा न जानाति पूजाम् ।  
कुलाद्यासनन्ते सुरेन्द्रादिपाठे  
      त्वमेका परब्रह्मरूपेण सिद्धा ॥ ५२॥  
  
मदीयं प्रलोभ्यं महाभद्रकालि  
      प्रकाशेन कर्त्तुं समर्था भव त्वम् ।  
पदाब्जे च हन्तुं महापापसर्गे  
      त्वमेका परब्रह्मरूपेण सिद्धा ॥ ५३॥  
  
वहन्ती कपालं स्खलन्तीमपार्थं  
      महाहेममाला महाकाशयन्ती ।  
शिवो मङ्गलं मे तु वैश्वानरीशे  
      त्वमेका परब्रह्मरूपेण सिद्धा ॥ ५४॥  
  
प्रचण्डा प्रसन्ना भवक्षोभहेतो-  
      र्विवादादिघाताय शान्तिः प्रतुष्टिः ।  
कियत्कालसंस्था प्रसन्नान्तरात्मा  
      त्वमेका परब्रह्मरूपेण सिद्धा ॥ ५५॥  
  
महावायुपाना क्रियामोक्षकाले  
      कुलज्ञानदाना दिवारूपिणी त्वम् ।  
प्रभुत्वं विधेहि क्षमे कामकर्त्री  
      त्वमेका परब्रह्मरूपेण सिद्धा ॥ ५६॥  
  
यदि श्रीवराद्ये ममाख्या ससिद्धिं  
      विदेहीति चित्ते समाधाय भक्तः ।  
समाप्नोति शीघ्रं सदा प्रार्थ्यते यैः  
      सदा पठ्यते वा मुदा वारमेकम् ॥ ५७॥  
  
महाकालशम्भो महाज्ञानसिद्धः  
      सदा कालवश्ये पठेदेकचित्तः ।  
महाभक्तिभावं लभेद् वेद मुक्तिं  
      महादेवभक्तिं त्रिकालेन योगम् ॥ ५८॥  
  
मणेः पीठमध्ये महारुद्रकान्तां  
      महालाकिनीं कुण्डलीं भावयन्ती ।  
महापुण्यलाभं स्तवं ब्रह्मसारं  
      महाकान्तलाभाय पुण्याय सिद्ध्यै ॥ ५९॥  
  
महाकालि रुद्राणि भद्राणि कृष्णे  
      भवानन्दमूर्तिप्रकाशाय कुर्यात् ।  
किलानन्दमाकृत्य सम्पूज्यते यै-  
      र्महादेवि चण्डे तव ध्याननिष्ठा ॥ ६०॥  
  
महामोक्षभावं समाप्नोति शीघ्रं  
      महाशुद्धता कामहा कालरूपी ॥ ६१॥  
  
इति श्रीरुद्रयामले उत्तरतन्त्रे महातन्त्रोद्दीपने सिद्धिमन्त्रप्रकरणे  
षट्चक्रप्रकाशे मणिपूरभेदनक्रमे भैरवीभैरवसंवादे  
रुद्रशक्तिलाकिनीस्तोत्रं नाम षट्चत्त्वारिंशः पटलः ॥ ४६॥  
  
  
Muktabodha Library  
Proofread by PSA Easwaran psaeaswaran at gmail.com  
  
