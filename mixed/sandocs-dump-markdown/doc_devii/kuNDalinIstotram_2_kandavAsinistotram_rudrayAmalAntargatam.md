+++
"Text title" = "Kundalini Stotram 2 Kandavasini Stotram"
"File name" = "kuNDalinIstotram2.itx"
itxtitle = "kuNDalinIstotram 2 kandavAsinistotram (rudrayAmalAntargatam)"
engtitle = "kuNDalinIstotram 2"
Category = "devii, ShaTchakrashakti, devI"
Location = "doc_devii"
Sublocation = "devii"
SubDeity = "ShaTchakrashakti"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "staff of Muktabodha.org Mark S.G. Dyczkowski"
"Proofread by" = "Aruna Narayanan narayanan.aruna at gmail.com"
"Description/comments" = "rudrayAmale uttaratantre 1 bhairava bhairavI sa.nvAde"
Source = "Rudrayamalam part 1 edited by Ram Prasad Tripathi and Sudhakar Malaviya"
Acknowledge-Permission = "Marjorie Woollacott, Ph.D., Digital Library Coordinator muktabodha.org"
"Latest update" = "February 16, 2020"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "कुण्डलिनीस्तोत्रम् २ कन्दवासिनिस्तोत्रम् (रुद्रयामलान्तर्गतम्)"

+++
  
 कुण्डलिनीस्तोत्रम् २ कन्दवासिनीस्तोत्रम्   
श्रीआनन्दभैरवी उवाच  
अथ कान्त प्रवक्ष्यामि शृणुष्व मम तत्त्वतः ।  
शक्तिः कुण्डलिनी देवी सर्वभेदनभेदिनी ॥ ३२-१॥  
  
कलिकल्मषहन्त्री च जगतां मोक्षदायिनी ।  
तस्याः स्तोत्रं तथा ध्यानं न्यासं मन्त्रं शृणु प्रभो ॥ ३२-२॥  
  
यस्य विज्ञानमात्रेण मूलपद्मे मनोलयः ।  
चैतन्यानन्दनिरतो भवेत् कुण्डलिसङ्गमात् ॥ ३२-३॥  
  
आकाशगामिनीं सिद्धिं ददाति कुण्डली भृशम् ।  
अमृतानन्दरूपाभ्यां करोषि पालनं नृणाम् ॥ ३२-४॥  
  
कुण्डलिनी-ध्यानम् ।  
श्वासोच्छ्वासकलाभ्यां च शरीरं त्रिगुणात्मकम् ।  
पञ्चभूतावृता नित्यं पञ्चानिला भवेद् ध्रुवम् ॥ ३२-५॥  
  
कोटिसूर्यप्रतीकाशां निरालम्बां विभावयेत् ।  
सर्वस्थितां ज्ञानरूपां श्वासोच्छ्वासनिवासिनीम् ॥ ३२-६॥  
  
स्वयम्भूकुसुमोत्पन्नां ध्यानज्ञानप्रकाशिनीम् ।  
मोक्षदां शक्तिदां नित्यां नित्यज्ञानस्वरूपिणीम् ॥ ३२-७॥  
  
लोलां लीलाधरां सर्वां शुद्धज्ञानप्रकाशिनीम् ।  
कोटिकालानलसमां विद्युत्कोटिमहौजसाम् ॥ ३२-८॥  
  
तेजसा व्याप्तकिरणां मूलादूर्ध्वप्रकाशिनीम् ।  
अष्टलोकप्रकाशाढ्यां फुल्लेन्दीवरलोचनाम् ॥ ३२-९॥  
  
सर्वमुखीं सर्वहस्तां सर्वपादाम्बुजस्थिताम् ।  
मूलादिब्रह्मरन्ध्रान्तस्थानलोकप्रकाशिनीम् ॥ ३२-१०॥  
  
त्रिभाषां सर्वभक्षां च श्वासनिर्गमपालिनीम् ।  
ललितां सुन्दरीं नीलां कुण्डलीं कुण्डलाकृतिम् ॥ ३२-११॥  
  
अभूमण्डलबाह्यस्थां बाह्यज्ञानप्रकाशिनीम् ।  
नागिनीं नागभूषाढ्यां भयानककलेवराम् ॥ ३२-१२॥  
  
योगिज्ञेयां शुद्धरूपां विरलामूर्ध्वगामिनीम् ।  
एवं ध्यात्वा मूलपद्मे कुण्डलीं परदेवताम् ॥ ३२-१३॥  
  
भावसिद्धिर्भवेत् क्षिप्रं कुण्डलीभावनादिह ।  
ततो मानसजापं हि मानसं होमतर्पणम् ॥ ३२-१४॥  
  
अभिषेकं मुदा कृत्वा प्रातः काले पुनः पुनः  
प्राणायामं ततः कृत्वा स्तोत्रं च कवचं पठेत् ॥ ३२-१५॥  
  
एतत्स्तोत्रस्य पाठेन स्वयं सिद्धान्तविद्भवेत् ।  
कुण्डली सुकृपा तस्य मासाद्भवति निश्चितम् ॥ ३२-१६॥  
  
निद्रादोषादिक्ं त्यक्त्वा प्रकाश्याहं शरीरके ।  
अहं दात्री सुयोगानामधिपाहं जगत्त्रये ॥ ३२-१७॥  
  
अहं कर्म अहं धर्मः अहं देवी च कुण्डली ।  
यो जानाति महावीर कुण्डलीरूपसेवनात् ॥ ३२-१८॥  
  
 इति तं पात्रकं कर्तुमवतीर्णास्मि सर्वदा ।  
अत एव परं मन्त्रं कुण्डलिन्याः स्तवं शुभम् ॥ ३२-१९॥  
  
प्रपठेत् सर्वदा देहे यदि वश्या न कुण्डली ।  
तावत् कालं जपं कुर्याद् यावत् सिद्धिर्न जायते ॥ ३२-२०॥  
  
कुण्डलिनीस्तोत्रम् --  
आधारे परदेवता भवनताधोकुण्डली देवता ।  
देवानामधिदेवता त्रिजगतामानन्दपुञ्जस्थिता ॥ ३२-२१॥  
  
मूलाधारनिवासिनी त्रिरमणी या ज्ञानिनी मालिनी ।  
सा मे मातृमनुस्थिता कुलपथानन्दैकबीजानना ॥ ३२-२२॥  
  
सर्वाङ्गस्थितिकारिणी सुरगणानन्दैकचिन्हा शिवा ।  
वीरेन्द्रा नवकामिनी वचनदा श्रीमानदा ज्ञानदा ॥ ३२-२३॥  
  
सानन्दा घननन्दिनी घनगणा छिन्ना भवा योगिनी ।  
धीरा धैर्यवती समाप्तविषया श्रीमङ्गली कुण्डली ॥ ३२-२४॥  
  
सर्वाकारनिवासिनी जयधराधाराधरस्थागया ।  
गीता गोधनवर्द्धिनी गुरुमयी ज्ञानप्रिया गोधना ॥ ३२-२५॥  
  
गार्हाग्निस्थिति चन्द्रिका सुलतिका जाड्यापहा रागदा ।  
दारा गोधनकारिणी मृगमना ब्रह्माण्डमार्गोज्ज्वला ॥ ३२-२६॥  
  
माता मानसगोचरा हरिचरा सिंहासनकारणा ।  
यामा दासगणेश्वरी गुणवती छायापथस्थायिनी ॥ ३२-२७॥  
  
निद्रा क्षुब्धजनपिरया वरतृषा भाषाविशेषस्थिता ।  
स्थित्यन्तप्रलयापहा नरशिरोमालाधरा कुण्डली ॥ ३२-२८॥  
  
गाङ्गेशी यमुनेश्वरी गुरुतरी गोदावरी भास्करी ।  
भक्तार्तिक्षयकारिणी समशिवं यद्येकभावान्विता ॥ ३२-२९॥  
  
त्वं शीघ्रं कुरु कौलिके मम शिरोरन्ध्रं तदब्जं मुदा ।  
तत्पत्रस्थितदैवतं कुलवती मातृस्थलं पाहिकम् ॥ ३२-३०॥  
  
भालोर्द्ध्वे धवला कलारसकला कालाग्निजालोज्ज्वला ।  
फेरुप्राणनिकेतने गुरुतरा गुर्व्वी सुगुर्व्वी सुरा ॥ ३२-३१॥  
  
हालोल्लाससमोदया यतिनया माया जगत्तारिणी ।  
निद्रामैथुननाशिनी मम हरा मोहापहा पातुकम् ॥ ३२-३२॥  
  
भालं नीलतनुस्थिता मतिमतामर्थप्रिया मैथिली ।  
भालानन्दकरा महाप्रियजना पद्मानना कोमला ॥ ३२-३३॥  
  
नानारङ्गसुपीठदेशवसना सिद्धासना घोषणा ।  
त्राणस्थावररूपिणी कलिहनी श्रीकुण्डली पातुकम् ॥ ३२-३४॥  
  
भ्रूमध्यं बगलामुखी शशिमुखी विद्यामुखी सम्मुखी ।  
नागाख्या नगवाहिनी महिषहा पञ्चाननस्थायिनी ॥ ३२-३५॥  
  
पारावार विहारहेतुसफरी सेतुप्रकारा परा ।  
काशीवासिनमीश्वरं प्रतिदिनं श्रीकुण्डली पातुकम् ॥ ३२-३६॥  
  
या कुण्डोद्भवसारपाननिरता मोहादिदोषापहा ।  
सा नेत्रत्रयमम्बिका सुवलिका श्रीकालिका कौलिका ॥ ३२-३७॥  
  
काकस्था द्विकचञ्चुपारणकरी संज्ञाकरी सुन्दरी ।  
मे पातु प्रियया तया विशदया सच्छायया छादिता ॥ ३२-३८॥  
  
श्रीकुण्डे रणचण्डिका सुरतिका कङ्कालिका बालिका ।  
साकाशा परिवर्जिता सुगतिका ज्ञानोर्मिका चोत्सुका ॥ ३२-३९॥  
  
सौकासूक्ष्मसुखप्रिया गुणनिका दीक्षा च सूक्ष्माख्यका ।  
मामन्द्यं मम कन्दवासिनि शिवे सन्त्राहि सन्त्राहिकम् ॥ ३२-४०॥  
  
एतत्स्तोत्रं पठित्वा त्रिभुवनपवनं पावनं लौकिकानाम् ।  
राजा स्यात् किल्बिषाग्निः क्रतुपतिरिह यः क्षेमदं योगिनां वा ॥ ३२-४१॥  
  
सर्वेशः सर्वकर्ता भवति निजगृहे योगयोगाङ्गवक्ता ।  
शाक्तः शैवः स एकः परमपुरुषगो निर्मलात्मा महात्मा ॥ ३२-४२॥  
  
प्रणवेन पुटितं कृत्वा यः स्तौति नियतः शुचिः ।  
स भवेत् कुण्डलीपुत्रो भूतले नात्र संशयः ॥ ३२-४३॥  
  
इति श्रीरुद्रयामले उत्तरतन्त्रे महातन्त्रोद्दीपने मूलचक्रसारसङ्केते  
भैरवभैरवीसंवादे कन्दवासिनीस्तोत्रं नाम द्वात्रिंशः पटलः ॥ ३२॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
