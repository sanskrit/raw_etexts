+++
"Text title" = "devIdhAmAShTakam"
"File name" = "devIdhAmAShTakam.itx"
itxtitle = "devIdhAmAShTakam (shivAbhinavanRisiMhabhAratIvirachitam)"
engtitle = "devIdhAmAShTakam"
Category = "devii, sachchidAnanda-shivAbhinava-nRisiMhabhAratI, devI, aShTaka"
Location = "doc_devii"
Sublocation = "devii"
Author = "Sachchidananda Shivabhinava Nrisimha Bharati Swamigal"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
Indexextra = "(Scans 1, 2)"
"Latest update" = "November 9, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "देवीधामाष्टकम् (शिवाभिनवनृइसिंहभारतीविरचितम्)"

+++
  
 देवीधामाष्टकम्   
कस्मैचिदङ्घ्रिप्रणताखिलेष्टविश्राणनव्रीडितकौस्तुभाय ।  
कामारिवामाङ्कजुषे किरीटकनच्छशाङ्काय नमोऽस्तु धाम्ने ॥ १॥  
  
कस्मैचिदुद्यद्रविकोटिभासे कल्पद्रुमाणामपि गर्वहर्त्रे ।  
पुण्ड्रेक्षुपाशाङ्कुशपुष्पबाणहस्ताय शस्ताय नमोऽस्तु धाम्ने ॥ २॥  
  
कस्मैचिदाद्याय नमोऽस्तु धाम्ने बन्धूकपुष्पाभकलेबराय ।  
कुलाद्रिवंशाम्बुधिकौस्तुभाय मत्तेभकुम्भस्तनबन्धुराय ॥  
  
कस्मैचिदाद्याय नमोऽस्तु धाम्ने भण्डासुराम्भोनिधिबाडवाय ।  
भक्तौघसंरक्षणदक्षिणाय भाधीशनीकाशमुखाम्बुजाय ॥ ४॥  
  
कस्मैचिदस्तु प्रणतिः कराम्बुजातम्रदिम्ना हसते प्रवालम् ।  
कारुण्यजन्मावनये कापर्दिमोदाब्धिराकारजनीकराय ॥ ५॥  
  
कल्याणशैलाधिपमध्यशृङ्गनिकेतनाय प्रणतार्तिहन्त्रे ।  
क्रव्यादवैरिप्रमुखेडिताय कुर्मः प्रणामं कुतुकाय शम्भौ ॥ ६॥  
  
कचप्रभानिर्जितनीरदाय कस्तुरिकाकुङ्कुमलेपनाय ।  
बिम्बाधराय श्रुतिबोधिताय बन्धापनोदाय नमोऽस्तु धाम्ने ॥ ७॥  
  
कटाक्षकाङ्क्षिप्रवरामराय कालारिचित्ताम्बुजभास्कराय ।  
पटीयसे पापसमूहभेदे नमोऽस्तु कस्मैचिदमोघधाम्ने ॥ ८॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीदेवीधामाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
