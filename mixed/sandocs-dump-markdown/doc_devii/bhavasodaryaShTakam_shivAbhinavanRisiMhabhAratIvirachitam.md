+++
"Text title" = "bhavasodaryaShTakam"
"File name" = "bhavasodaryaShTakam.itx"
itxtitle = "bhavasodaryaShTakam (shivAbhinavanRisiMhabhAratIvirachitam)"
engtitle = "bhavasodaryaShTakam"
Category = "devii, sachchidAnanda-shivAbhinava-nRisiMhabhAratI, devI, sarasvatI, aShTaka"
Location = "doc_devii"
Sublocation = "devii"
SubDeity = "sarasvatI"
Author = "Sachchidananda Shivabhinava Nrisimha Bharati Swamigal"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
Indexextra = "(Scans 1, 2)"
"Latest update" = "November 9, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "भवसोदर्यष्टकम् (शिवाभिनवनृइसिंहभारतीविरचितम्)"

+++
  
 श्रीभवसोदर्यष्टकम्   
भजतां कल्पलतिका भवभीतिविभञ्जनी ।  
भ्रमराभकचा भूयाद्भव्याय भवसोदरी ॥ १॥  
  
करनिर्जितपाथोजा शरदभ्रनिभाम्बरा ।  
वरदानरता भूयाद्भव्याय भवसोदरी ॥ २॥  
  
काम्या पयोजजनुषा नम्या सुरवरैर्मुहुः ।  
रभ्याब्जवसतिर्भूयाद्भव्याय भवसोदरी ॥ ३॥  
  
कृष्णादिसुरसंसेव्या कृतान्तभयनाशिनी ।  
कृपार्द्रहृदया भूयाद्भव्याय भवसोदरी ॥ ४॥  
  
मेनकादिसमाराध्या शौनकादिमुनिस्तुता ।  
कनकाभतनुर्भूयाद्भव्याय भवसोदरी ॥ ५॥  
  
वरदा पदनम्रेभ्यः पारदा भववारिधेः ।  
नीरदाभकचा भूयाद्भव्याय भवसोदरी ॥ ६॥  
  
विनताघहारा शीघ्रं विनतातनयार्चिता ।  
पीनतायुक्कुचा भूयाद्भव्याय भवसोदरी ॥ ७॥  
  
वीणालसतपाणिपद्मा काणादमुखशास्त्रदा ।  
एणाङ्कशिशुभृद्भूयाद्भव्याय भवसोदरी ॥ ८॥  
  
अष्टकं भवसोदर्याः कष्टनाशकरं द्रुतम् ।  
इष्टदं सम्पठञ्छीघ्रमष्टसिद्धीरवाप्नुयात् ॥ ९॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीभवसोदर्यष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
