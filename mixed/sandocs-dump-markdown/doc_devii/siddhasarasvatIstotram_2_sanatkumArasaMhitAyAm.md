---
Category: devii, devI, sarasvatI
Description/comments: Brihat Stotra Ratnakar Shivadutta Shastri
File name: siddhasarasvatIstotram2.itx
Language: Sanskrit
Latest update: February 19, 2019
Location: doc_devii
Proofread by: Aruna Narayanan narayanan.aruna at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: siddhasarasvatIstotram 2
engtitle: siddhasarasvatIstotram 2
itxtitle: siddhasarasvatIstotram 2 (sanatkumArasaMhitAyAm)
title: सिद्धसरस्वतीस्तोत्रम् २ (सनत्कुमारसंहितायाम्)

---
  
 सिद्धसरस्वतीस्तोत्रम् २   
ॐ अस्य श्रीसरस्वतीस्तोत्रमन्त्रस्य मार्कण्डेयऋषिः,  
स्रग्धरा-ऽनुष्टुप्-छन्दः, सरस्वतीदेवता, ऐं वीजं, वद वद  
शक्तिः, स्वाहा कीलकं मम वाक् सिद्ध्यर्थं जपे विनियोगः ।  
न्यासः - ॐ ह्रीं अङ्गुष्ठाभ्यां नमः । ॐ ऐं तर्जनीभ्यां नमः ।  
धी मध्यमाभ्यां नमः । ॐ क्लीं अनामिकाभ्यां नमः । ॐ सौं कनिष्ठि-  
काभ्यां नमः । ॐ श्रीं करतलकरपृष्ठाभ्यां नमः ।  
हृदयादिन्यासः - ॐ ह्रीं हृदयाय नमः । ॐ ऐं शिरसे स्वाहा । ॐ  
धीं शिखायै वषट् । ॐ क्लीं नेत्रत्रयाय वौषट् । ॐ सौं कवचाय  
हुम् । ॐ श्रीं अस्त्राय फट् ।  
ध्यानं -  
शुक्लां ब्रह्मविचार-सार-परमामाद्यां जगद्व्यापिनीं  
     वीणा-पुस्तक-धारिणीमभयदां जाड्यान्धकारापहाम् ।  
हस्ते स्फाटिक-मालिकां विदधतीं पद्मासने संस्थितां  
     वन्दे तां परमेश्वरीं भगवतीं बुद्धिप्रदां शारदाम् ॥ १॥  
  
दोर्भिर्युक्तैश्चतुर्भिः स्फटिकमणिमयीमक्षमालां दधानां  
     हस्तेनैकेन पद्मं सितमपि च शुकं पुस्तकं चापरेण ।  
पाशं वीणां मुकुन्द-स्फटिकमणिनिभां भासमाना समाना  
     सा मे वादे च तथ्यं निवसतु वदने सर्वदा सुप्रसन्ना ॥ २॥  
  
या कुन्देन्दु-तुषार-हार-धवला या शुभ्रवस्त्रावृता  
     या वीणा-वर-दण्ड-मण्डितकरा या श्वेतपद्मासना ।  
या ब्रह्मा-ऽच्युत-शङ्कर-प्रभृतिभि-र्देवैः सदा वन्दिता  
     सा मां पातु सरस्वती भगवती निःशेषजाड्यापहा ॥ ३॥  
  
इति ध्यात्वा, १०८ मन्त्रं जपेत् । ॐ ऐं धीं क्लीं सौं श्रीं सरस्वत्यै नमः ॥  
  
ह्रीं ह्रीं ह्रीं हृद्यैकबीजे शशि-रुचि-कमले कल्पविस्पष्टशोभे  
     भव्ये व्यानुकूले शुभमतिवरदे विश्ववन्द्याङ्घ्रिपद्मे ।  
पद्मे पद्मोपविष्टे प्रणत-जनमनोमोद-सम्पादयित्रि  
     प्रोत्फुल्लज्ञानकूले हरिहरनमिते देवि! संसारसारे ॥ १॥  
  
ऐं ऐं ऐं जाप्यतुष्टे हिमरुचि-मुकुटे वल्लकीव्यग्रहस्ते  
     मातर्मातर्नमस्ते दह दह जडतां देहि बुद्धिं प्रशस्ताम् ।  
विद्ये वेदान्तवेद्ये श्रुतिपरिपठिते मोक्षदे मुक्तिमार्गे  
     मार्गातीतस्वरूपे भव मम वरदे शारदे शुभ्रहारे ॥ २॥  
  
धीं धीं धीं धारणाख्ये धृति-मति-नुतिभिर्नामभिः कीर्तनीये  
     नित्ये नित्ये निमित्ते मुनिजन-नमिते नूतने वै पुराणे ।  
पुण्ये पुण्यप्रभावे हरिहरनमिते पूर्णतत्त्वस्वरूपे  
     मातर्मात्रार्थतत्त्वे! मति-मति-मतिदे! माधवप्रीतिनादे ॥ ३॥  
  
क्लीं क्लीं क्लीं सुस्वरूपे दह दह दुरितं पुस्तकं व्यग्रहस्ते  
     सन्तुष्टाकारचित्ते स्मितमुखि सुभगे जृम्भिणि स्तम्भनीये ।  
मोहे मुग्धप्रबोधे मम कुरु कुमति-ध्वान्त-विध्वंसमीड्ये  
     गी-गौं-र्वाग्भारतीत्वं कविधृतरसने सिद्धिदे सिद्धिसाध्ये ॥ ४॥  
  
सौं सौं सौं शक्तिबीजे कमल-भवमुखाम्भोजमूर्तिस्वरूपे  
     रूपे रूपप्रकाशे सकलगुणमये निर्गुणं निर्विकल्पे ।  
न स्थूले नैव सूक्ष्मेऽप्यविदितविभवे जाप्यविज्ञानतुष्टे  
     विश्वे विश्वान्तराले सकलगुणमये निष्कले नित्यशुद्धे ॥ ५॥  
  
श्रीं श्रीं श्रीं स्तौमि त्वाऽहं मम खलु रसनां मा कदाचित् त्यज त्वं  
     मा मे बुद्धिर्विरुद्धा भवतु मम मनो पातु मां देवि! पापात् ।  
मा मे दुःखं कदाचित् क्वचिदपि विषये पुस्तके नाकुलत्वं  
     शास्त्रे वादे कवित्वे प्रसरतु मम धीर्मास्तु कुण्ठा कदाऽपि ॥ ६॥  
  
इत्येतैः श्लोकमुख्येः प्रतिदिनमुषसि स्तौति यो भक्तिनम्रो  
     वाणी वाचस्पतेरप्यविदितविभवो वाक्यतत्त्वार्थवेत्ता ।  
स स्यादिष्टार्थलाभी सुतमिव सततं पातु तं सा च देवी  
     सौभाग्यं तस्य लोके प्रसरतु कविता विघ्नमस्तं प्रयातु ॥ ७॥  
  
निर्विघ्नं तस्य विद्या प्रभवति सततं चाऽऽशु ग्रन्थप्रबोधः  
     कीर्तिस्त्रैलोक्यमध्ये निवसति वदने शारदा तस्य साक्षाद् ।  
दीर्घायुर्लोकपूज्यः सकलगुणनिधिः सन्ततं राजमान्यते  
     वाग्देव्याः सम्प्रसादात् त्रिजगति विजयो जायते तस्य साक्षाद् ॥ ८॥  
  
ब्रह्मचारी व्रती मौनी त्रयोदश्यामहर्निशम् ।  
सारस्वतो जनः पाठाद् भवेदिष्टार्थलाभवान् ॥ ९॥  
  
     पक्षद्वये त्रयोदश्यामेकविंशतिसङ्ख्यया ।  
अविच्छिन्नं पठेद्यस्तु सुभगो लोकविश्रुतः ।  
     वाञ्छितं फलमाप्नोति षण्मासैर्नाऽत्र संशयः ॥ १०॥  
  
ॐ ह्रीं ऐं धीं क्लीं सौं श्रीं वद वद वाग्वादिन्यै स्वाहा । मालां  
शिरसि धृत्वा-  
त्वं माले! सर्वदेवानां सर्वकामप्रदा मता ।  
तेन सत्येन मे सिद्धिं देहि मातर्नमोऽस्तु ते ॥ इत्यर्पणम् ॥ ११॥  
  
इति सनत्कुमारसंहितायां सिद्धसरस्वतीस्तोत्रं सम्पूर्णम् ।  
  
  
Proofread by Aruna Narayanan narayanan.aruna at gmail.com  
  
