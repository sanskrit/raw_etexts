+++
"Text title" = "kAmAkhyAkavacham"
"File name" = "kAmAkhyAkavacha.itx"
itxtitle = "kAmAkhyAkavacham"
engtitle = "kAmAkhyAkavacham"
Category = "kavacha, devii, dashamahAvidyA, devI"
Location = "doc_devii"
Sublocation = "devii"
SubDeity = "dashamahAvidyA"
Language = "Sanskrit"
Subject = "philosophy/hinduism/religion"
"Proofread by" = "KS Ramachandran, PSA Easwaran"
Source = "Kalikapurana"
Indexextra = "(Wiki)"
"Latest update" = "May 30, 2015"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "कामाख्याकवचम्"

+++
  
 कामाख्या कवचम् ध्यानं च   
           कामाख्या ध्यानम्  
रविशशियुतकर्णा कुंकुमापीतवर्णा  
मणिकनकविचित्रा लोलजिह्वा त्रिनेत्रा ।  
अभयवरदहस्ता साक्षसूत्रप्रहस्ता  
प्रणतसुरनरेशा सिद्धकामेश्वरी सा ॥ १॥  
  
अरुणकमलसंस्था रक्तपद्मासनस्था  
नवतरुणशरीरा मुक्तकेशी सुहारा ।  
शवहृदि पृथुतुङ्गा स्वाङ्घ्रियुग्मा मनोज्ञा  
शिशुरविसमवस्त्रा सर्वकामेश्वरी सा ॥ २॥  
  
विपुलविभवदात्री स्मेरवक्त्रा सुकेशी  
दलितकरकदन्ता सामिचन्द्रावतंसा ।  
मनसिज-दृशदिस्था योनिमुद्रालसन्ती  
पवनगगनसक्ता संश्रुतस्थानभागा ।  
चिन्ता चैवं दीप्यदग्निप्रकाशा  
धर्मार्थाद्यैः साधकैर्वाञ्छितार्था ॥ ३॥  
  
         कामाख्या-कवचम्  
ॐ कामाख्याकवचस्य मुनिर्बृहस्पतिः स्मृतः ।  
देवी कामेश्वरी तस्य अनुष्टुप्छन्द इष्यते ॥  
  
विनियोगः सर्वसिद्धौ तञ्च शृण्वन्तु देवताः ।  
शिराः कामेश्वरी देवी कामाख्या चक्षूषी मम ॥  
  
शारदा कर्णयुगलं त्रिपुरा वदनं तथा ।  
कण्ठे पातु माहामाया हृदि कामेश्वरी पुनः ॥  
  
कामाख्या जठरे पातु शारदा पातु नाभितः ।  
त्रिपुरा पार्श्वयोः पातु महामाया तु मेहने ॥  
  
गुदे कामेश्वरी पातु कामाख्योरुद्वये तु माम् ।  
जानुनोः शारदा पातु त्रिपुरा पातु जङ्घयोः ॥  
  
माहामाया पादयुगे नित्यं रक्षतु कामदा ।  
केशे कोटेश्वरि पातु नासायां पातु दीर्घिका ॥  
  
भैरवी (शुभगा)  दन्तसङ्घाते मातङ्ग्यवतु चाङ्गयोः ।  
बाह्वोर्मे ललिता पातु पाण्योस्तु वनवासिनी ॥  
  
विन्ध्यवासिन्यङ्गुलीषु श्रीकामा नखकोटिषु ।  
रोमकूपेषु सर्वेषु गुप्तकामा सदावतु ॥  
  
पादाङ्गुली पार्ष्णिभागे पातु मां भुवनेश्वरी ।  
जिह्वायां पातु मां सेतुः कः कण्टाभ्यन्तरेऽवतु ॥  
  
पातु नश्चान्तरे वक्षः ईः पातु जठरान्तरे ।  
सामीन्दुः पातु मां वस्तौ विन्दुर्विन्द्वन्तरेऽवतु ॥  
  
ककारस्त्वचि मां पातु रकारोऽस्थिषु सर्वदा ।  
लकारः सर्वनाडिषु ईकारः सर्वसन्धिषु ॥  
  
चन्द्रः स्नायुषु मां पातु विन्दुर्मज्जासु सन्ततम् ।  
पूर्वस्यां दिशि चाग्नेय्यां दक्षिणे नैरृते तथा ॥  
  
वारुणे चैव वायव्यां कौबेरे हरमन्दिरे ।  
अकाराद्यास्तु वैष्णव्याः अष्टौ वर्णास्तु मन्त्रगाः ॥  
  
पान्तु तिष्ठन्तु सततं समुद्भवविवृद्धये ।  
ऊर्द्ध्वाधः पातु सततं मां तु सेतुद्वये सदा ॥  
  
नवाक्षराणि मन्त्रेषु शारदा मन्त्रगोचरे ।  
नवस्वरास्तु मां नित्यं नासादिषु समन्ततः ॥  
  
वातपित्तकफेभ्यस्तु त्रिपुरायास्तु त्र्यक्षरम् ।  
नित्यं रक्षतु भूतेभ्यः पिशाचेभ्यस्तथैव च ॥  
  
तत् सेतु सततं पातु क्रव्याद्भ्यो मान्निवारकम्   
नमः कामेश्वरीं देवीं महामायां जगन्मयीम् ।  
या भूत्वा प्रकृतिर्नित्या तनोति जगदायतम् ॥  
  
कामाख्यामक्षमालाभयवरदकरां सिद्धसूत्रैकहस्तां  
श्वेतप्रेतोपरिस्थां मणिकनकयुतां कुङ्कमापीतवर्णाम् ।  
ज्ञानध्यानप्रतिष्ठामतिशयविनयां ब्रह्मशक्रादिवन्द्या-  
मग्नौ विन्द्वन्तमन्त्रप्रियतमविषयां नौमि विन्ध्याद्र्यतिस्थाम् ॥    
मध्ये मध्यस्य भागे सततविनमिता भावहारावली या  
लीलालोकस्य कोष्ठे सकलगुणयुता व्यक्तरूपैकनम्रा ।  
विद्या विद्यैकशान्ता शमनशमकरी क्षेमकर्त्री वरास्या  
नित्यं पायात् पवित्रप्रणववरकरा कामपूर्वेश्वरी नः ॥  
  
इति हरेः कवचं तनुकेस्थितं शमयति वै शमनं तथा यदि ।  
इह गृहाण यतस्व विमोक्षणे सहित एष विधिः सह चामरैः ॥  
  
इतीदं कवचं यस्तु कामाख्यायाः पठेद्बुधः ।  
सुकृत् तं तु महादेवी तनु व्रजति नित्यदा ॥  
  
नाधिव्याधिभयं तस्य न क्रव्याद्भ्यो भयं तथा ।  
नाग्नितो नापि तोयेभ्यो न रिपुभ्यो न राजतः ॥  
  
दीर्घायुर्बहुभोगी च पुत्रपौत्रसमन्वितः ।  
आवर्तयन् शतं देवीमन्दिरे मोदते परे ॥  
  
यथा तथा भवेद्बद्धः सङ्ग्रामेऽन्यत्र वा बुधः ।  
तत्क्षणादेव मुक्तः स्यात् स्मारणात् कवचस्य तु ॥  
  
  
Proofread by KS Ramachandran, PSA Easwaran  
  
