---
Author: Traditional
Category: laharI, devii, gAyatrI, devI
File name: gAyatrI_laharI.itx
Language: Sanskrit
Latest update: Mar. 14, 2014
Location: doc_devii
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: Gayatri Mahavijnana -Pandit Rama Sharma Acharya,
SubDeity: gAyatrI
Subject: philosophy/hinduism/religion
Sublocation: devii
Text title: Gayatri Lahari
Transliterated by: Sunder Hattangadi sunderh at hotmail.com
engtitle: Gayatri Lahari
itxtitle: gAyatrIlaharI
title: गायत्रीलहरी

---
  
 गायत्री लहरी   
  
अमन्दानन्देनामरवरगृहे वास निरतां-  
नरं गायन्तं या भुवि भवभयात्त्रायत इह ।  
सुरेशैः सम्पूज्यां मुनिगणनुतां तां सुखकरीं  
नमामो गायत्रीं निखिलमनुजाघौघशमनीम् ॥ १॥  
  
अवामा संयुक्तं सकलमनुजैर्जाप्यमभितो-  
ह्यपायात्पायाद्भूरथ भुवि भुवः स्वः पदमिति ।  
पदं तन्मे पादाववतु सवितुश्चैव जघने-  
वरेण्यं श्रोणिं मे सततमवतान्नाभिमपि च ॥ २॥  
  
पदं भर्गो देवस्य मम हृदयं धीमहि तथा-  
गलम्पायान्नित्यं धिय इह पदं चैव रसनाम् ।  
तथा नेत्रे योऽव्यादलकमवतान्नः पदमिति-  
शिरोदेशं पायान्मम तु परितश्चान्तिमपदम् ॥ ३॥  
  
अये दिव्ये देवि त्रिदशनिवहैर्वन्दितपदे  
न शेकुस्त्वां स्तोतुं भगवति महान्तोऽपि मुनयः ।  
कथङ्कारं तर्हिस्तुतिततिरियं मे शुभतरा-  
तथा पूर्णा भूयात् त्रुटिपरियुता भावरहिता ॥ ४॥  
  
भजन्तं निर्व्याजं तव सुखदमन्त्रं विजयिनं  
जनं यावज्जीवं जपति जननि त्वं सुखयसि ।  
न वा कामं काचित् कलुषकणिकाऽपि स्पृशति तं  
संसारं संसारं सरति सहसा तस्य सततम् ॥ ५॥  
  
दधानां ह्याधानं सितकुवलयास्फालनरुचां  
स्वयं विभ्राजन्तीं त्रिभुवनजनाह्लादनकरीम् ।  
अलं चालं चालं मम चकितचित्तं सुचपलं  
चलच्चन्द्रास्ये त्वद्वदनरुचमाचामय चिरम् ॥ ६॥  
  
ललामे भाले ते बहुतर विशालेऽति विमले  
कलाचञ्चच्चान्द्री रुचिरतिलकावेन्दुकलया ।  
नितान्तं गोमाया निविड तमसो नाश व्यसना  
तमो मे गाढं हि हृदयसदनस्थं ग्लपयतु ॥ ७॥  
  
अये मातः किन्ते चरण-शरणं संश्रयवतां-  
जनानामन्तस्थो वृजिन हुतभुक् प्रज्वलति यः ।  
तदस्याशु सम्यक् प्रशमनहितायैव विधृतं-  
करे पात्रं पुण्यं सलिलभरितं काष्ठरचितम् ॥ ८॥  
  
अथाहोस्विन्मातः सरिदधिपतेः सारमखिलं  
सुधारूपं कूपं लघुतरमनूपं कलयति ।  
स्वभक्तेभ्यो नित्यं वितरसि जनोद्धारिणि शुभे  
विहीने दीने मय्यपि कृपय किञ्चित् करुणया ॥ ९॥  
  
सदैव त्वत्पाणौ विधृतमरविन्दं द्युतिकरं  
त्विदं दर्शं दर्शं रविशशिसमं नेत्रयुगलम् ।  
विचिन्त्य स्वां वृत्तिं भ्रमविषमजालेऽस्ति पतित-  
मिदं मन्ये नोचेत् कथमिति भवेदर्ध-विकचम् ॥ १०॥  
  
स्वयं मातः किंवा त्वमसि जलजानामपि खनि-  
र्यतस्ते सर्वाङ्गं कमलमयमेवास्ति किमु नो ।  
तथा भीत्या तस्माच्छरणमुपयातः कमलराट् -  
प्रयुञ्जानोऽश्रान्तं भवति तदिहैवासनविधौ ॥ ११॥  
  
दिवौकोभिर्वन्द्ये विकसित सरोजाक्षि सुखदे  
कृपादृष्टेर्वृष्टिः सुनिपतति यस्योपरि तव ।  
तदीया वाञ्छा किं द्रुतमनु विधेयास्ति सकला  
अतोमन्तोस्तन्तून् मम सपदि छित्वाऽम्ब सुखय ॥ १२॥  
  
करेऽक्षाणां माला प्रविलसति या तेऽतिविमले  
किमर्थं सा कान् वा गणयसि जनान् भक्ति निरतान् ।  
जपन्ती कं मन्त्रं प्रशमयसि दुःखं जनिजुषा  
मये का वा वाञ्छा तव वरिवृति त्वत्र वरदे ॥ १३॥  
  
न मन्ये धन्येऽहं त्ववितथमिदं लोकगदितं  
ममात्रोक्तिर्मत्वा कमलमिव फुल्लं तव करम् ।  
विजृम्भा संयुक्त द्युतिमयमिदं कोकनदमि-  
त्यरं जानानेयं मधुकरततिः संविलसति ॥ १४॥  
  
महामोहाम्भोधौ मम निपतिता जीवनतरि-  
र्निरालम्बा दोला चलित दुरवस्थामधिगता ।  
जलावर्त व्यालो ग्रसितुमभितो वाञ्छति च तां  
करालम्बं दत्वा भगवति द्रुतं तारय शिवे ॥ १५ ।  
दधानासित्वं यत् स्ववपुषि पयोधारि-युगल-  
मिति श्रुत्वा लोकैर्मम मनसि चिन्ता समभवत् ।  
कथं स्यात् सा तस्मादलक लतिका मस्तक भुवि  
शिरोद्यां हृद्येयं जलदपटली खेलति किल ॥ १६॥  
  
तथा तत्रैवोपस्थितिमपि निशीथिन्यधिपतेः  
प्रपश्यामि श्यामे सह सहचरैस्तारक गणैः ।  
अहोरात्रः क्रीडा परवशमितास्तेऽपि चकिता-  
श्चिरं चिक्रीडन्ते तदपि महदाश्चर्य-चरितम् ॥ १७॥  
  
यदाहुस्तं मुक्ता पटल जटितं रत्न मुकुटं  
न धत्ते तेषां सा वचनरचना साधुपदवीम् ।  
निशैषा केशास्तु नहि विगत वेशा ध्रुवमिति  
प्रसन्नाऽध्यासन्ना विधुपरिषदेषा विलसति ॥ १८॥  
  
त्रिबीजे हे देवि त्रि प्रणवसहिते त्र्यक्षरयुते  
त्रिमात्रा राजन्ते भुवनविभवे ह्योमितिपदे ।  
त्रिकालं संसेव्ये त्रिगुणवति च त्रिस्वरमयि  
त्रिलोकेशैः पूज्ये त्रिभुवनभयात्त्राहि सतततम् ॥ १९॥  
  
न चन्द्रो नैवेमे नभसि वितता तारकगणाः  
त्विषां राशी रम्या तव चरणयोरम्बुनिचये ।  
पतित्वा कल्लोलैः सह परिचयाद्विस्तृतिमिता  
प्रभा सैवाऽनन्ता गगनमुकुरे दीव्यति सदा ॥ २०॥  
  
त्वमेव ब्रह्माणी त्वमसि कमला त्वं नगसुता  
त्रिसन्ध्यं सेवन्ते चरणयुगलं ये तव जनाः ।  
जगज्जाले तेषां निपतित जनानामिह शुभे  
समुद्धारार्थं किं मतिमति मतिस्ते न भवति ॥ २१॥  
  
अनेकैः पापौघैर्लुलित वपुषं शोक सहितं  
लुठन्तं दीनं मां विमल पदयो रेणुषु तव ।  
गलद्बाष्पं शश्वद् जननि सहसाश्वासनवचो  
ब्रुवाणोत्तिष्ठ त्वं अमृतकणिकां पास्यसि कदा ॥ २२॥  
  
न वा मादृक् पापी नहि तव समा पापहरणी  
न दुर्बुद्धिर्मादृक् न च तव समा धी वितरिणी ।  
न मादृग् गर्विष्ठो नहि तव समा गर्वहरणी  
हृदि स्मृत्वा ह्येवं मामयि कुरु यथेच्छा तव यथा ॥ २३॥  
  
दरीधर्ति स्वान्तेऽक्षर वर चतुर्विंशतिमितं  
त्वदन्तर्मन्त्रं यत्त्वयि निहित चेतो हि मनुजः ।  
समन्ताद् भास्वन्तं भवति भुवि सञ्जीवनवनं  
भवाम्भोधेः पारं व्रजति स नितान्तं सुखयुतः ॥ २४॥  
  
भगवति लहरीयं रुद्रदेव प्रणीता  
तव चरण सरोजे स्थाप्यते भक्तिभावैः ।  
कुमतितिमिरपङ्कस्याङ्कमग्नं सशङ्कं  
अयि खलु कुरु दत्वा वीतशङ्कं स्वमङ्कम् ॥ २५॥  
  
॥ इति श्री रुद्रदेव विरचित गायत्री लहरी समाप्ता ॥  
  
  
  
Encoded and proofread by Sunder Hattangadi sunderh at hotmail.com  
  
