---
Category: devii, suprabhAta, otherforms, devI
File name: mUkAmbikAsuprabhAtam.itx
Indexextra: (Scan, Video)
Language: Sanskrit
Latest update: June 29, 2019
Location: doc_devii
Proofread by: PSA Easwaran psaeaswaran at gmail.com, NA
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: Mukambika Suprabhatam
Transliterated by: NA
engtitle: mUkAmbikAsuprabhAtam
itxtitle: mUkAmbikAsuprabhAtam
title: मूकाम्बिकासुप्रभातम्

---
  
 श्रीमूकाम्बिका सुप्रभातं   
उत्तिष्ठोत्तिष्ठ मूकाम्बा उत्तिष्ठ जगदीश्वरि ।  
निद्रां मुञ्च महामाये त्रिलोकीं परिपालय ॥ १॥  
  
ब्रह्मर्षिसिद्धमुनिसङ्घमुपेत्य देवि  
     त्वद्द्वारदेशमधितिष्ठति दर्शनार्थम् ।  
निद्रां जहि ह्यमलभक्तजनानुकम्पे  
     मूकाम्बिके परशिवे तव सुप्रभातम् ॥ २॥  
  
ब्रह्मेन्द्ररुद्रवरुणा भगवाननन्त-  
     शेषो धनेश शशिभास्करवह्निमुख्याः ।  
तत्त्वं त्वदीयमवगन्तुमुपस्थितास्ते  
     मूकाम्बिके परशिवे तव सुप्रभातम् ॥ ३॥  
  
वाल्मीकिकश्यपपराशरगौतमादि-  
     भृग्वङ्गिरा सनकनारदवामदेवाः ।  
द्वार्यागताः सगुणरूपमुपासितुं ते  
     मूकाम्बिके परशिवे तव सुप्रभातम् ॥ ४॥  
  
विद्याधरप्रमथकिन्नरयक्षनाग-  
     गन्धर्वसिद्धपितरश्च समास्थितास्ते ।  
द्रष्टुं तवाङ्घ्रियुगलं कृतकृत्यतार्थं  
     मूकाम्बिके परशिवे तव सुप्रभातम् ॥ ५॥  
  
त्वद्दर्शनाय विधिवद्विहिताग्निहोत्रा  
     तिष्ठन्त्युपायनकरा ऋषयो मुनीन्द्राः ।  
उत्तिष्ठ जागृहि महेश्वरि मुञ्च निद्रां  
     मूकाम्बिके परशिवे तव सुप्रभातम् ॥ ६॥  
  
क्षेत्रं महद्फलदमन्यसुकर्मकर्तुः  
     कोलापुरं तव महीतलपुण्यभूमिम् ।  
आयान्ति साधकजनास्तपसेऽतिदूरात्  
     मूकाम्बिके परशिवे तव सुप्रभातम् ॥ ७॥  
  
इत्थं पुरश्चरणयोग्यमतिप्रशान्तं  
     क्षेत्रं पवित्रमिह सिद्धजना वसन्ति ।  
त्वत्सन्निधौ भवभयार्तिविनाशनाय  
     मूकाम्बिके परशिवे तव सुप्रभातम् ॥ ८॥  
  
त्रैयन्तवेद्यविभवे निगमातिदूरे  
     सृष्टिस्थितिप्रलयकारिणि सर्वनाथे ।  
भक्तार्तिनाशिनि सदाचरणप्रसन्ने  
     मूकाम्बिके परशिवे तव सुप्रभातम् ॥ ९॥  
  
कल्याणि मङ्गलमये निजबोधरूपे  
     भक्तेष्टदाननिरते भवसिन्धुसेतो ।  
कोलर्षिनारदमुखैरुपगीतकीर्ते  
     मूकाम्बिके परशिवे तव सुप्रभातम् ॥ १०॥  
  
श्रीमन्महेश्वरि सदाशिववल्लभेति  
     कामेश्वरीति भजतां भयहारिणीति ।  
वागीश्वरीति मनसां वचसामगम्ये  
     मूकाम्बिके परशिवे तव सुप्रभातम् ॥ ११॥  
  
सर्वाश्रिते जननि चन्द्रकलावतंसे  
     कम्भासुरासुहरशक्तिधरे भवानि ।  
मूकाम्बिकेति सततं प्रवदन्ति सन्तः  
     मूकाम्बिके परशिवे तव सुप्रभातम् ॥ १२॥  
  
इन्द्रादि सर्वविबुधामलशक्तिराशे  
     मूकासुराख्यखलदानवदर्पनाशे ।  
चन्द्रार्धधारिणि लसच्छुभभालदेशे  
     मूकाम्बिके परशिवे तव सुप्रभातम् ॥ १३॥  
  
शैलाधिराजतनये परदिव्यरूपे  
     शुम्भासुरप्रमुखदैत्यविनाशशीले ।  
सद्वृत्तभक्तजनदुःखभयार्तिहन्त्रि  
     मुकाम्बिके परशिवे तव सुप्रभातम् ॥ १४॥  
  
त्वं भक्तरक्षणविधौ विविधस्वरूपं  
     धृत्वा विनाशयसि दुष्टजनं सलीलम् ।  
एतेन ते प्रकटिता भजकानुकम्पा  
     मूकाम्बिके परशिवे तव सुप्रभातम् ॥ १५॥  
  
ज्योतिर्मयं निखिलदैवतसारभूतं  
     सर्वार्तिहं मुनिसुरार्चितदिव्यलिङ्गम् ।  
कोलापुरे लसति गर्भगृहे त्वदीये  
     मूकाम्बिके परशिवे तव सुप्रभातम् ॥ १६॥  
  
निष्कामभक्तनिवहाच्च सकामकाच्च  
     जिज्ञासवत्सहृदयाच्च नितान्तभक्त्या ।  
स्वस्वाधिकारमनुसृत्य भजन्ति सर्वे  
     मूकाम्बिके परशिवे तव सुप्रभातम् ॥ १७॥  
  
श्रद्धालवो जपतपश्चरणानुरक्ताः  
     कुर्वन्ति साधनमसह्यमपि त्वदीयाः ।  
सिद्धिं प्रयान्ति च ततत्पदमग्रहेण  variation  ततः परमश्रमेण  
     मूकाम्बिके परशिवे तव सुप्रभातम् ॥ १८॥  
  
संसारसागरसमुद्धराणैकहेतोः  
     सर्वाभिलाषमपहाय भजन्त्यनन्याः।  
तेषां प्रसीदसि मनोरथपूरणाय  
     मूकाम्बिके परशिवे तव सुप्रभातम् ॥ १९॥  
  
त्वत्पादपद्मभजनार्चनतत्पराणां  
     मातर्भयं भरसि भावुकसज्जनानाम् ।  
त्वत्सेवनाद्विगतकल्मषमानसानां  
     मूकाम्बिके परशिवे तव सुप्रभातम् ॥ २०॥  
  
सौम्यं वपुः सुललितं तव सुप्रसन्नं  
     शिष्टेषु कोमलतमं सदयं तथापि ।  
दुष्टेषु निर्दयमतीव भयं करोति  
     मूकाम्बिके परशिवे तव सुप्रभातम् ॥ २१॥  
  
सञ्चिन्तये यदि गतं तव सौम्यरूपं  
     श्रीपाञ्चजन्यवरदाभयचक्रहस्तम् ।  
पद्मासनोपरि रतं स्मितहास्ययुक्तं  
     मूकाम्बिके परशिवे तव सुप्रभातम् ॥ २२॥  
  
आलस्यदोषनिहताः खलु भाग्यहीनाः  
     प्रारब्धकर्म बलवन्मनुजा वदन्ति ।  
ते तु प्रयत्नविमुखाः प्रपतन्ति दुःखे  
     मूकाम्बिके परशिवे तव सुप्रभातम् ॥ २३॥  
  
चित्तस्य शुद्धिमखिलस्य ममास्तु कर्म  
     सत्कर्मशुद्धहृदये मनुजो विकारी ।  
शुद्धिं विना न मनसो निजबोधलाभः  
     मूकाम्बिके परशिवे तव सुप्रभातम् ॥ २४॥  
  
सर्वत्र चञ्चलतरं भ्रममाणदीनं  
     मां पालय ह्यविरतं दययेति मातः ।  
विश्वासतस्तवपदं शरणं प्रपद्ये  
     मूकाम्बिके परशिवे तव सुप्रभातम् ॥ २५॥  
  
नाहं तपश्चरणमर्चनसाधनं वा  
     जानामि कर्तुमभयं कुरु पाहि मातः ।  
जाने न केवलविधिं किमपीह दीनः  
     मूकाम्बिके परशिवे तव सुप्रभातम् ॥ २६॥  
  
भावेन देशमनिशं वशमानयन्ति  
     भावोऽपि कारणमतः कवयो वदन्ति ।  
त्याकेशसादृशमिहाद्य भवानि भावं  
     मूकाम्बिके परशिवे तव सुप्रभातम् ॥ २७॥  
  
यद्भावनान्वितहृदा भवतीं भजन्ति  
     तद्भावनानुसरणं च तव स्वभावः ।  
तस्माद्भजामि भवबन्धविमोचनाय  
     मूकाम्बिके परशिवे तव सुप्रभातम् ॥ २८॥  
  
यादन्तरङ्गदमनं विषयेषु शान्तिः  
     दान्तिश्च बाह्यविषयेषु विनिग्रहाख्या ।  
शीतोष्णदुःखसूखयोः सहनं तितिक्षा  
     मूकाम्बिके परशिवे तव सुप्रभातम् ॥ २९॥  
  
वेदोक्तकर्मनिचयाचरणेन नित्यं  
     वाक्कायमानसिकपापसमूलनाशम् ।  
वाञ्छन्ति भावुकजनस्त्वदनुग्रहेण  
     मूकाम्बिके परशिवे तव सुप्रभातम् ॥ ३०॥  
  
शक्तिस्तु सर्वजगतां तव देव्यधीना  
     विश्वं सृजस्यवसि हंसि च देवि काले ।  
लिलेयमीश्वरि तवातुलदिव्यरूपे  
     मूकाम्बिके परशिवे तव सुप्रभातम् ॥ ३१॥  
  
मोहान्धकारचरमूढजनो न चैतत्  
     जानाति देवि जगतीति तवैव माया ।  
मायास्वरूपमवलम्ब्य तनोषि विश्वं  
     मूकाम्बिके परशिवे तव सुप्रभातम् ॥ ३२॥  
  
सृष्ट्वा चराचरमिदं जगदात्मशक्त्या  
     तस्मिन्प्रविश्य विविधं च तनोषि रूपम् ।  
तस्मान्न चास्ति किमपीह विना त्वयात्र  
     मूकाम्बिके परशिवे तव सुप्रभातम् ॥ ३३॥  
  
धूम्राक्षलोहितभवौ मधुकैटभौ च  
     चण्डं च मुण्डमपि शुम्भनिशुम्भ सौख्यौ ।  
दुर्गेति हंसि जगतः सुखशान्तिसिद्ध्यै  
     मूकाम्बिके परशिवे तव सुप्रभातम् ॥ ३४॥  
  
दुर्गेति दुर्गतिहरं तव नामधेयं  
     श्रीशाम्भवीति च सुखङ्करमप्रमेयम् ।  
संसारसागरसमुद्धरणं शिवेति  
     मूकाम्बिके परशिवे तव सुप्रभातम् ॥ ३५॥  
  
तेजोमयं सुरमणीयमति प्रसन्नं  
     अत्यन्तसुन्दरमतीव मनोभिरामम् ।  
स्वेच्छाधृतं ललितरूपमिदं त्वदीयं  
     मूकाम्बिके परशिवे तव सुप्रभातम् ॥ ३६॥  
  
सच्चित्सुखं तु निगमागमशास्त्रसारं  
     ज्ञानं तु शोभनमतीन्द्रियकं सुवेद्यम् ।  
श्रुत्यैव सद्गुरुमुखादधिगम्यमम्ब  
     मूकाम्बिके परशिवे तव सुप्रभातम् ॥ ३७॥  
  
केचित् स्वकर्मफलमेव वदन्ति धीराः  
     भक्तिं तथा नवविधामपरे महान्तः ।  
अन्ये विरक्तिमतुलां परमाप्तिमाहुः  
     मूकाम्बिके परशिवे तव सुप्रभातम् ॥ ३८॥  
  
श्रद्धासि देवि निखिलागमकर्ममूला  
     भ्रान्तिश्च मोहजननेन भयार्तिमूला ।  
त्वत्सेवया जनहितं विधितुं समर्थः  
     मूकाम्बिके परशिवे तव सुप्रभातम् ॥ ३९॥  
  
कामेश्वरि प्रणतभक्तजनानुकम्पे  
     सर्वान्तरङ्गयमुने परिपूर्णरूपे ।  
मामुद्धरोद्धर भवाद्भवतापहन्त्रि  
     मूकाम्बिके परशिवे तव सुप्रभातम् ॥ ४०॥  
  
बुद्धिप्रचोदिनि चराचरविश्वरूपे  
     निष्कल्मषं कुरु महेशि ममान्तरङ्गम् ।  
मज्जन्मसार्थकमिहास्तु तव प्रसादात्  
     मूकाम्बिके परशिवे तव सुप्रभातम् ॥ ४१॥  
  
सा त्वं दयामयि मयेप्सित भुक्तिमुक्तिं  
     सर्वं प्रदापय जगज्जननीशपूज्ये ।  
सर्वज्ञतासि तव देवि महानुभावे  
     मूकाम्बिके परशिवे तव सुप्रभातम् ॥ ४२॥  
  
ऐश्वर्यवन्तरहितं कमलालये त्वं  
     ज्ञानं च सर्वविषयं तव देहि मह्यम् ।  
आनन्दतुन्दिलमनोरथमप्रमेयं  
     मूकाम्बिके परशिवे तव सुप्रभातम् ॥ ४३॥  
  
एकापि सर्वगतया त्वमनेकरूपा  
     अन्तो न लभ्यत इति त्वमनन्तरूपा ।  
सूक्ष्मातिसूक्ष्मकतया त्वमलक्ष्यरूपा  
     मूकाम्बिके परशिवे तव सुप्रभातम् ॥ ४४॥  
  
शान्तं विशिष्टकमनीयकलाविचित्रं  
     सान्निध्यपूर्णमतिसुन्दरमन्दिरं ते ।  
प्राराजते कुटजपर्वतमूलदेशे  
     मूकाम्बिके परशिवे तव सुप्रभातम् ॥ ४५॥  
  
अष्टाधिकेषु विविधेष्वपि शक्तिपीठेषु  
     अष्टादशेष्वपि तथा नवकोटिमूर्तिः ।  
एकाप्यनेकशुभरूपधरा विभासि  
     मूकाम्बिके परशिवे तव सुप्रभातम् ॥ ४६॥  
  
नानुष्ठितं किमपि सार्थककारि कार्यं  
     लब्ध्वापि चोत्तमजनिं सुविचारमग्नम् ।  
तापत्रयार्थभयभीतमिमं प्रपाहि  
     मूकाम्बिके परशिवे तव सुप्रभातम् ॥ ४७॥  
  
त्वन्नामरूपममलं निगमार्थसारं  
     नित्यं निरञ्जनमनन्तमजं पुराणम् ।  
ब्रह्मेति शाश्वतमखण्डसुखं वदन्ति  
     मूकाम्बिके परशिवे तव सुप्रभातम् ॥ ४८॥  
  
स्वान्तःसुखाय वरदे सुमतिप्रकाशं  
     कृत्वाव मामिति पुनःपुनरर्थयामि ।  
सच्चित्सुखानुभवशान्तिहृदं कुरुष्व  
     मूकाम्बिके परशिवे तव सुप्रभातम् ॥ ४९॥  
  
त्वद्दासदासगणनायकसत्यशास्त्री  
     याचत्यनन्तभव आर्तजनानुकम्पे ।  
भक्तिं प्रयच्छ भवतापविनाशयित्रि  
     कोलापूरेश्वरि शिवे तव सुप्रभातम् ॥ ५०॥  
  
मङ्गलं तेऽस्तु मूकाम्बा मङ्गलं सर्वमङ्गले ।  
मङ्गलं तव सद्रूपं त्रैलोक्यं मङ्गलं कुरु ॥ ५१॥  
  
इति श्रीमूकाम्बिका सुप्रभातं समाप्तम् ।  
  
Proofread by PSA Easwaran psaeaswaran at gmail.com, NA  
  
