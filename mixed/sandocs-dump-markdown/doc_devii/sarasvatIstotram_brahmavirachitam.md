---
Author: Brahmadeva
Category: devii, sarasvatI, stotra, vyAsa, devI
File name: sarasvatistotrabrahma.itx
Language: Sanskrit
Latest update: June 30, 2004; December 31, 2018
Location: doc_devii
Proofread by: Ravin Bhalekar ravibhalekar at hotmail.com, Sri Raghava Kiran Mukku
  msrkiran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: sarasvatI
Subject: philosophy/hinduism/religion
Sublocation: devii
Text title: sarasvatIstotram
Texttype: stotra
engtitle: sarasvatIstotram
itxtitle: sarasvatIstotram (brahmavirachitam)
title: सरस्वतीस्तोत्रम् (ब्रह्मविरचितम्)

---
  
 श्रीसरस्वतीस्तोत्रम्   
श्रीगणेशाय नमः ।  
ॐ अस्य श्रीसरस्वतीस्तोत्रमन्त्रस्य । ब्रह्मा ऋषिः ।  
गायत्री छन्दः । श्रीसरस्वती देवता ।  
धर्मार्थकाममोक्षार्थे जपे विनियोगः ।  
आरूढा श्वेतहंसे भ्रमति च गगने दक्षिणे चाक्षसूत्रं  
वामे हस्ते च दिव्याम्बरकनकमयं पुस्तकं ज्ञानगम्या ।  
सा वीणां वादयन्ती स्वकरकरजपैः शास्त्रविज्ञानशब्दैः  
क्रीडन्ती दिव्यरूपा करकमलधरा भारती सुप्रसन्ना ॥ १॥  
  
श्वेतपद्मासना देवी श्वेतगन्धानुलेपना ।  
अर्चिता मुनिभिः सर्वैः ऋर्षिभिः स्तूयते सदा ।  
एवं ध्यात्वा सदा देवीं वाञ्छितं लभते नरः ॥ २॥  
  
शुक्लां ब्रह्मविचारसारपरमामाद्यां जगद्व्यापिनीं  
वीणापुस्तकधारिणीमभयदां जाड्यान्धकारापहाम् ।  
हस्ते स्फाटिकमालिकां विदधतीं पद्मासने संस्थितां  
वन्दे तां परमेश्वरीं भगवतीं बुद्धिप्रदां शारदाम् ॥ ३॥  
  
या कुन्देन्दुतुषारहारधवला या शुभ्रवस्त्रावृता  
या वीणावरदण्डमण्डितकरा या श्वेतपद्मासना ।  
या ब्रह्माच्युतशङ्करप्रभृतिभिर्देवैः सदा वन्दिता  
सा मां पातु सरस्वती भगवती निःशेषजाड्यापहा ॥ ४॥  
  
ह्रीं ह्रीं हृद्यैकबीजे शशिरुचिकमले कल्पविस्पष्टशोभे  
भव्ये भव्यानुकूले कुमतिवनदवे विश्ववन्द्याङ्घ्रिपद्मे ।  
पद्मे पद्मोपविष्टे प्रणतजनमनोमोदसम्पादयित्रि  
प्रोत्फुल्लज्ञानकूटे हरिनिजदयिते देवि संसारसारे ॥ ५॥  
  
ऐं ऐं ऐं दृष्टमन्त्रे कमलभवमुखाम्भोजभूतस्वरूपे  
रूपारूपप्रकाशे सकलगुणमये निर्गुणे निर्विकारे ।  
न स्थूले नैव सूक्ष्मेऽप्यविदितविभवे नापि विज्ञानतत्त्वे  
विश्वे विश्वान्तरात्मे सुरवरनमिते निष्कले नित्यशुद्धे ॥ ६॥  
  
ह्रीं ह्रीं ह्रीं जाप्यतुष्टे हिमरुचिमुकुटे वल्लकीव्यग्रहस्ते  
मातर्मातर्नमस्ते दह दह जडतां देहि बुद्धिं प्रशस्ताम् ।  
विद्ये वेदान्तवेद्ये परिणतपठिते मोक्षदे मुक्तिमार्गे ।  
मार्गातीतस्वरूपे भव मम वरदा शारदे शुभ्रहारे ॥ ७॥  
  
धीं धीं धीं धारणाख्ये धृतिमतिनतिभिर्नामभिः कीर्तनीये  
नित्येऽनित्ये निमित्ते मुनिगणनमिते नूतने वै पुराणे ।  
पुण्ये पुण्यप्रवाहे हरिहरनमिते नित्यशुद्धे सुवर्णे  
मातर्मात्रार्धतत्त्वे मतिमति मतिदे माधवप्रीतिमोदे ॥ ८॥  
  
ह्रूं ह्रूं ह्रूं स्वस्वरूपे दह दह दुरितं पुस्तकव्यग्रहस्ते  
सन्तुष्टाकारचित्ते स्मितमुखि सुभगे जृम्भिणि स्तम्भविद्ये ।  
मोहे मुग्धप्रवाहे कुरु मम विमतिध्वान्तविध्वंसमीडे  
गीर्गौर्वाग्भारति त्वं कविवररसनासिद्धिदे सिद्धिसाध्ये ॥ ९॥  
  
स्तौमि त्वां त्वां च वन्दे मम खलु रसनां नो कदाचित्त्यजेथा  
मा मे बुद्धिर्विरुद्धा भवतु न च मनो देवि मे यातु पापम् ।  
मा मे दुःखं कदाचित्क्वचिदपि विषयेऽप्यस्तु मे नाकुलत्वं  
शास्त्रे वादे कवित्वे प्रसरतु मम धीर्मास्तु कुण्ठा कदापि ॥ १०॥  
  
इत्येतैः श्लोकमुख्यैः प्रतिदिनमुषसि स्तौति यो भक्तिनम्रो  
वाणी वाचस्पतेरप्यविदितविभवो वाक्पटुर्मृष्टकण्ठः ।  
सः स्यादिष्टाद्यर्थलाभैः सुतमिव सततं पातितं सा च देवी  
सौभाग्यं तस्य लोके प्रभवति कविता विघ्नमस्तं व्रयाति ॥ ११॥  
  
र्निविघ्नं तस्य विद्या प्रभवति सततं चाश्रुतग्रन्थबोधः  
कीर्तिस्रैलोक्यमध्ये निवसति वदने शारदा तस्य साक्षात् ।  
दीर्घायुर्लोकपूज्यः सकलगुणनिधिः सन्ततं राजमान्यो  
वाग्देव्याः सम्प्रसादात्त्रिजगति विजयी जायते सत्सभासु ॥ १२॥  
  
ब्रह्मचारी व्रती मौनी त्रयोदश्यां निरामिषः ।  
सारस्वतो जनः पाठात्सकृदिष्टार्थलाभवान् ॥ १३॥  
  
पक्षद्वये त्रयोदश्यामेकविंशतिसङ्ख्यया ।  
अविच्छिन्नः पठेद्धीमान्ध्यात्वा देवीं सरस्वतीम् ॥ १४॥  
  
सर्वपापविनिर्मुक्तः सुभगो लोकविश्रुतः ।  
वाञ्छितं फलमाप्नोति लोकेऽस्मिन्नात्र संशयः ॥ १५॥  
  
ब्रह्मणेति स्वयं प्रोक्तं सरस्वत्याः स्तवं शुभम् ।  
प्रयत्नेन पठेन्नित्यं सोऽमृतत्त्वाय कल्पते ॥ १६॥  
  
॥ इति श्रीमद्ब्रह्मणा विरचितं सरस्वतीस्तोत्रं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
and Sri Raghava Kiran Mukku msrkiran@gmail.com  
  
