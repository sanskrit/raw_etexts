---
Author: Traditional
Category: devii, dashamahAvidyA, lalitA, devI, dvishatI, stavarAja
File name: lalitAstavaratnam.itx
Language: Sanskrit
Latest update: November 25, 2012, August 12, 2016
Location: doc_devii
Proofread by: DPD
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subcategory: lalitA
Subject: philosophy/hinduism/religion
Sublocation: devii
Text title: Lalitastavaratnam or Arya Dvishati by durvasamaharshi
Texttype: pramukha
Transliterated by: DPD
engtitle: lalitAstavaratnam orArya Dvishati by Durvasamuni
itxtitle: lalitAstavaratnam athavA AryA dvishati (maharShidUrvAsapraNItam)
title: ललितास्तवरत्नम् अथवा आर्या द्विशति (महर्षिदूर्वासप्रणीतम्)

---
  
 ललितास्तवरत्नं महर्षिदूर्वासः प्रणीतम्   
आर्या द्विशती च  
  
       ॥ श्री ललितास्तवरत्नम्  पारायण क्रमः ॥  
  
वन्दे गजेन्द्रवदनं वामाङ्कारूढवल्लभाश्लिष्टम् ।  
कुङ्कुमपरागशोणं कुवल्यिनीजार-कोरकापीडम् ॥  
  
अस्य श्री ललितास्तवरत्नमालामहामन्त्रस्य ।  
भगवान् श्रीदुर्वासा ऋषिः । पङ्क्तिः छन्दः ।  
सपरिवारश्रीललितामहात्रिपुरसुन्दरी देवता ॥  
  
ऐं तापिञ्चमेचकाभां तालीदलरचित कर्णताटङ्काम् ।  
ताम्बूलपूरितमुखीं ताम्राधरबिम्बदरहासाम् ॥ इति बीजम् ॥  
  
सौः धूर्तानामतिदूरा वार्ता शेषावलग्न कमनीया ।  
आर्तालीशुभदात्री वार्ताली भवतु वाञ्चितार्थाय ॥ इति शक्तिः ॥  
  
क्लीं आदिमरसावलम्बां अनिदम्प्रथमाक्तिवल्लरीकलिकाम् ।  
आब्रह्मकीटजननीम्मन्तः कलयामि सुन्दरीमनिशम् ॥ इति कीलकम् ॥  
  
मम सपरिवारश्रीललितामहात्रिपुरसुन्दरीप्रसादसिद्धिद्वारा  
सर्वाभीष्टसिद्ध्यर्थे पारायणे विनियोगः ।  
कुङ्कुमललामभास्वन्निटिलां कुटिलतरछिल्लिका युगलाम् ।  
नालीकतुल्यनयनां नासाञ्चलनटितमौक्तिकाभरणाम् ॥  
  
अङ्गुष्टाभ्यां नमः । हृदयाय नमः ॥ १॥  
  
अङ्कुरित मन्दहासां अरुणाधरकान्तिविजितबिम्बाभाम् ।  
कस्तूरीमकरीयुतकपोलसङ्क्रान्तकनकताटङ्काम् ॥  
  
तर्जनीभ्यां नमः । शिरसे स्वाहा ॥ २॥  
  
कर्पूरसान्द्रवीटीकबलितवदनारविन्दकमनीयाम् ।  
कम्बुसहोदरकण्ठप्रलम्बमानाच्छमौक्तिककलापाम् ॥  
  
मध्यमाभ्यां नमः । शिखायै वषट् ॥ ३॥  
  
कल्हारदामकोमल भुजयुगल स्फुरित रत्नकेयूराम् ।  
करपद्ममूलविलसत् काञ्चनमयकटकवलयसन्दोहाम् ॥  
  
अनामिकाभ्यां नमः । कवचाय हुं ॥ ४॥  
  
पाणिचतुष्टयविलसत्पाशाङ्कुशपुण्ड्रचापपुष्पास्राम् ।  
कूलङ्कषकुचशिखरां कुङ्कुमकर्दमितरत्नकूर्पासाम् ॥  
  
कनिष्टिकाभ्यां नमः । नेत्रत्रयाय वौषट् ॥ ५॥  
  
कमलभवकञ्जलोचनकिरीटरत्नांशुरञ्जितपदाब्जाम् ।  
उन्मस्तकानुकम्पामुत्तरलापाङ्कपोषितानङ्गाम् ॥  
  
करतलकरपृष्टाभ्यां नमः । अस्त्राय फट् ।  
भूर्भुवस्सुवरोमिति दिग्बन्धः ॥ ६॥  
  
             ॥ ध्यानम् ॥  
  
आदिमरसावलम्बाम् अनिदम्प्रथमोक्तिवल्लरीकलिकाम् ।  
आब्रह्मकीटजननीं अन्तः कलयामि सुन्दरीमनिशम् ॥ १॥  
  
नतजनसुलभाय नमो नालीकसनाभिलोचनाय नमः ।  
नन्दितगिरिशाय नमो महसे नवनीपपाटलाय नमः ॥ २॥  
  
पवनमयि पावकमयि क्षोणीमयि गगनमयि कृपीटमयि ।  
रविमयि शशिमयि दिङ्मयि समयमयि प्राणमयि शिवे पाहि ॥ ३॥  
  
कालि कपालिनि शूलिनि भैरवि मातङ्गि पञ्चमि त्रिपुरे ।  
वाग्देवि विन्ध्यवासिनि बाले भुवनेशि पालय चिरं माम् ॥ ४॥  
  
लमित्यादि पञ्चपूजा ॥  
  
ततः पारायणान्तरमं हृदयादिन्यासं विधाय ध्यात्वा  
पञ्चोपचारेः सम्पूजयेत् ॥  
  
॥ महर्षिदुर्वासः प्रणीतं श्री ललितास्तवरत्नम् ॥  
  
           ॥ आर्या द्विशती ॥  
  
वन्दे गजेन्द्रवदनं वामाङ्कारूढवल्लभाश्लिष्टम् ।  
कुङ्कुमपरागशोणं कुवलयिनीजार-कोरकापीडम् ॥ १॥  
  
स जयति सुवर्णशैलः सकलजगच्चक्रसङ्घटितमूर्तिः ।  
काञ्चन निकुञ्जवाटी कन्दलदमरीप्रपञ्च सङ्गीतः ॥ २॥  
  
हरिहयनैऋतमारुतहरितामन्तेष्ववस्थितं तस्य ।  
विनुमः सानुत्रितयं विधिहरिगौरीशविष्टपाधारम् ॥ ३॥  
  
मध्ये पुनर्मनोहररत्नरुचिस्तबक रञ्जितदिगन्तम् ।  
उपरि चतुः शतयोजनमुत्तङ्ग शृङ्गम्पुङ्गवमुपासे ॥ ४॥  
  
तत्र चतुः शतयोजनपरिणाहं देव शिल्पिना रचितम् ।  
नानासालमनोज्ञं नमाम्यहं नगरं आदिविद्यायाः ॥ ५॥  
  
प्रथमं सहस्रपूर्वक षट्शतसङ्ख्याक योजनं परितः ।  
वलयीकृतस्वगात्रं वरणं शरणं व्रजाम्ययो रूपम् ॥ ६॥  
  
तस्योत्तरे समीरणयोजनदूरे तरङ्गितच्छायः ।  
घटयतु मुदं द्वितीयो घण्टास्तनसार निर्मितः सालः ॥ ७॥  
  
उभयोरन्तरसीमन्युद्दाम भ्रमररञ्जितोदारम् ।  
उपवमनमुपास्महे वयमूरीकृत मन्दमारुत स्यन्दम् ॥ ८॥  
  
आलिङ्ग्य भद्रकालीमासीनस्तत्र हरिशिलाश्यामाम् ।  
मनसि महाकालो मे विहरतु मधुपानविभ्रमन्नेत्रः ॥ ९॥  
  
तार्त्तीयीको वरणस्तस्योत्तरसीम्नि वातयोजनतः ।  
ताम्रेण रचितमूर्तिस्तनुतादा चन्द्रतारकं भद्रम् ॥ १०॥  
  
मध्ये तयोश्च मणिमयपल्लवशाखा प्रसूनपक्ष्मलिताम् ।  
कल्पानोकहवाटीं कलये मकरन्दपङ्किलावालाम् ॥ ११॥  
  
तत्र मधुमाधवश्रीतरुणीभ्यां तरलदृक्चकोराभ्याम् ।  
आलिङ्गितोऽवतान्मामनिशं प्रथमर्तुरात्तपुष्पास्रः ॥ १२॥  
  
नमत तदुत्तरभागे नाकिपथोल्लङ्घि शृङ्गसङ्घातम् ।  
सीसाकृतिं तुरीयं सितकिरणालोकनिर्मलं सालम् ॥ १३॥  
  
सालद्वयान्तराले सरलालिकपोत-चाटुसुभगायाम् ।  
सन्तानवाटिकायां सक्तं चेतोऽस्तु सततमस्माकम् ॥ १४॥  
  
तत्र तपनादिरूक्षः साम्राज्ञीचरण सान्द्रितस्वान्तः ।  
शुक्र शुचिश्रीसहितो ग्रीष्मर्तुर्दिशतु कीर्तिमाकल्पम् ॥ १५॥  
  
उत्तरसीमनि तस्योन्नतशिखरोत्कम्पि हाटकपताकः ।  
प्रकटयतु पञ्चमो नः प्राकारः कुशलमारकूटमयः ॥ १६॥  
  
प्राकारयोश्च मध्ये पल्लवितान्यभृतपञ्चमोन्मेषा ।  
हरिचन्दनद्रुवाटीहरतादामूलमस्मदनुतापम् ॥ १७॥  
  
तत्र नभश्री मुख्यैस्तरुणी वर्गैः समन्वितः परितः ।  
वज्राट्टऋहासमुखरो वाञ्छापूर्तिं तनोतु वर्षर्तुः ॥ १८॥  
  
मारुतयोजनदूरे महनीयस्तस्य चोत्तरे भागे ।  
भद्रं कृषीष्ट षष्ठः प्राकारः पञ्चलोहधातुमयः ॥ १९॥  
  
अनयोर्मध्ये सन्ततमङ्कूरद्दिव्यकुसुमगन्धायाम् ।  
मन्दारवाटिकायां मानसमङ्गीकरोतु मे विहृतिम् ॥ २०॥  
  
तस्यामिषोर्जलक्ष्मीतरुणीभ्यां शरदृतुः सदा सहितः ।  
अभ्यर्चयन् स जीयादम्बामामोदमेदुरैः कुसुमैः ॥ २१॥  
  
तस्यर्षिसङ्ख्ययोजनदूरे देदीप्यमानशृङ्गौघः ।  
कलधौतकलितमूर्तिः कल्याणं दिशतु सप्तमः सालः ॥ २२॥  
  
मध्ये तयोर्मरुत्पथ लङ्घिथविट-पाग्रविरुतकलकण्ठा ।  
श्रीपारिजातवाटी श्रियमनिशं दिशतु शीतलोद्देशा ॥ २३॥  
  
तस्यामतिप्रियाभ्यां सहखेलन् सहसहस्य लक्ष्मीभ्याम् ।  
सामन्तो झषकेतोर्हेमन्तो भवतु हेमवृद्ध्यै नः ॥ २४॥  
  
उत्तरतस्तस्य महानुद्भट हुत्भुक्षि स्वारुणः मयूखः ।  
तपनीयखण्डरचितस्तनुतादायुष्यमष्टमो वरणः ॥ २५॥  
  
कादम्बविपिनवाटीमनयोर्मध्यभुवि कल्पितावासाम् ।  
कलयामि सूनकोरककन्दलितामोद-तुन्दिलसमीराम् ॥ २६॥  
  
तस्यामति-शिशिराकृतिरासीनस्तपतपस्यलक्ष्मीभ्याम् ।  
शिवमनिशं कुरुतान्मे शिशिरर्तुः सततशीतलदिगन्तः ॥ २७॥  
  
तस्यां कदम्बवाट्यां तत्प्रसवामोदमिलित-मधुगन्धम् ।  
सप्तावरणमनोज्ञं शरणं समुपैमि मन्त्रिणी-शरणम् ॥ २८॥  
  
तत्रालये विशाले तपनीयारचित-तरल-सोपाने ।  
माणिक्य मण्डपान्तर्महिते सिंहासने मणीखचिते ॥ २९॥  
  
बिन्दु-त्रिपञ्च-कोण-द्विप-नृप-वसु-वेद-दल-कुरेखाढ्ये ।  
चक्रे सदा निविष्टां षष्ठ्यष्टत्रिंशदक्षरेशानीम् ॥ ३०॥  
  
तापिञ्छमेचकाभां तालीदलघटितकर्णताटङ्काम् ।  
ताम्बूलपूरितमुखीं ताम्राधरबिम्बदृष्टदरहासाम् ॥ ३१॥  
  
कुङ्कुमपङ्किलदेहां कुवलय-जीवातु-शावकावतंसाम् ।  
कोकनदशोणचरणां कोकिल-निक्वाण-कोमलालापाम् ॥ ३२॥  
  
वामाङ्गगलितचूलीं वनमाल्यकदम्बमालिकाभरणाम् ।  
मुक्ताललन्तिकाञ्चित मुग्धालिक-मिलित-चित्रकोदाराम् ॥ ३३॥  
  
करविधृतकीरशावक-कल-निनद-व्यक्त-निखिल-निगमार्थाम् ।  
वामकुचसङ्गिवीणावादनसौख्यार्धमीलिताक्षियुगाम् ॥ ३४॥  
  
आपाटलांशुकधरां आदिरसोन्मेषवासित कटाक्षाम् ।  
आम्नायसारगुलिकां आद्यां सङ्गीतमातृकां वन्दे ॥ ३५॥  
  
तस्य च सुवर्णसालस्योत्तरतस्तरुणकुङ्कुमच्छायः ।  
शमयतु मम सन्तापं सालो नवमः स पुष्परागमयः ॥ ३६॥  
  
अनयोरन्तरवसुधाः प्रणुमः प्रत्यग्रपुष्परागमयीः ।  
सिंहासनेश्वरीमनुचिन्तन-निस्तन्द्र-सिद्धनीरन्ध्राः ॥ ३७॥  
  
तत्सालोत्तरदेशे तरुणजपा-किरण-धोरणी-शोणः ।  
प्रशमयतु पद्मरागप्राकारो मम पराभवं दशमः ॥ ३८॥  
  
अन्तरभूकृतवासाननयोरपनीत चित्तवैमत्यान् ।  
चक्रेशीपदभक्तांश्चारणवर्गानहर्निशं कलये ॥ ३९॥  
  
सारङ्गवाहयोजनदूरेऽऽसङ्घटित केतनस्तस्य ।  
गोमेदकेन रचितो गोपायतु मां समुन्नतः सालः ॥ ४०॥  
  
वप्रद्वयान्तरोर्व्यां वटुकैर्विविधैश्च योगिनी बृन्दैः ।  
सततं समर्चितायाः सङ्कर्षिण्याः प्रणौमि चरणाब्जम् ॥ ४१॥  
  
तापसयोजनदूरे तस्य समुत्तुङ्गः गोपुरोपेतः ।  
वाञ्छापूर्त्यै भवताद्वज्रमणी-निकर-निर्मितो वप्रः ॥ ४२॥  
  
वरणद्वितयान्तरतो वासजुषो विहितमधुरसास्वादाः ।  
रम्भादिविबुधवेश्याः रचयन्तु महान्तमस्मदानन्दम् ॥ ४३॥  
  
तत्र सदा प्रवहन्ति तटिनी वज्राभिधा चिरं जीयात् ।  
चटुलोर्मिजालनृत्यत् कलहंसीकुलकलक्वणितपुष्टा ॥ ४४॥  
  
रोधसि तस्या रुचिरे वज्रेशी जयति वज्रभूषाढ्या ।  
वज्रप्रदानतोषितवज्रिमुखत्रिदश-विनुतचारित्रा ॥ ४५॥  
  
तस्योदीच्यां हरिति स्तवकितसुषमावलीढ-वियदन्तः ।  
वैडूर्यरत्नरचितो वैमल्यं दिशतु चेतसो वरणः ॥ ४६॥  
  
अधिमध्यमेतयोः पुनरम्बाचरणावलम्बितस्वान्ताम् ।  
कार्कोटकादिनागान् कलयामः किं च बलिमुखान्दनुजान् ॥ ४७॥  
  
गन्धवहसङ्ख्य-योजनदूरे गगनोर्ध्वजाङ्घिकस्तस्य ।  
वासवमणिप्रणीतो वरणो वर्धयतु वैदुषीं विशदाम् ॥ ४८॥  
  
मध्यक्षोण्यामनयोर्महेन्द्रनीलात्मकानि च सरांसि ।  
शातोदरी सहायान्भूपालानपि पुनः पुनः प्रणुमः ॥ ४९॥  
  
आशुगयोजनदूरे तस्योर्ध्वं कान्तिधवलितदिगन्तः ।  
मुक्ताविरचितगात्रो मुहुरस्माकं मुदे भवतु वप्रः ॥ ५०॥  
  
आवृत्त्योरधिमध्यं पूर्वस्यां दिशि पुरन्दरः श्रीमान् ।  
अभ्रमुविटाधिरूढो विभ्रममस्माकमनिशमातनुतात् ॥ ५१॥  
  
तत्कोणे व्यजनस्रुक्तोमरपात्रस्रुवान्न शक्तिधरः ।  
स्वाहास्वधासमेतः सुखयतु मां हव्यवाहनः सुचिरम् ॥ ५२॥  
  
दक्षिणदिगन्तराले दण्डधरो नीलनीरदच्छायः ।  
त्रिपुरपदाब्जभक्तस्तिरयतु मम निखिलमंहंसां निकरम् ॥ ५३॥  
  
तस्यैव पश्चिमायां दिशि दलितेन्दीवर प्रभाश्यामः ।  
खेटासि यष्टिधारी खेदानपनयतु यातुधानो मे ॥ ५४॥  
  
तस्या उत्तरदेशे धवलाङ्गो विपुलझष वरारूढः ।  
पाशायुधात्तपाणिः पाशी विदलयतु पाशजालानि ॥ ५५॥  
  
वन्दे तदुत्तरहरित्कोणे वायुं चमूरूवरवाहम् ।  
कोरकित तत्वबोधान्गोरक्ष प्रमुख योगिनोऽपि मुहुः ॥ ५६॥  
  
तरुणीरिडाप्रधानास्तिस्रो वातस्य तस्य कृतवासाः ।  
प्रत्यग्रकापिशायनपान-परिभ्रान्त-लोचनाः कलये ॥ ५७॥  
  
तल्लोकपूर्वभागे धनदं ध्यायामि शेवधिकुलेशम् ।  
अपि माणिभद्रमुख्यानम्बाचरणावलम्बिनो यक्षान् ॥ ५८॥  
  
तस्यैव पूर्वसीमनि तपनीयारचितगोपुरे नगरे ।  
कात्यायनीसहायं कलये शीतांशुखण्डचूडालम् ॥ ५९॥  
  
तत्पुरुषोडशवरणस्थलभाजस्तरुणचन्द्रचूडालान् ।  
रुद्राध्याये पठितान् रुद्राणीसहचरान् भजे रुद्रान् ॥ ६०॥  
  
पवमानसङ्ख्ययोजनदूरे बालतृण्मेचकस्तस्य ।  
सालो मरकतरचितः सम्पदमचलां श्रियं च पुष्णातु ॥ ६१॥  
  
आवृति युग्मान्तरतो हरितमणी-निवहमेचके देशे ।  
हाटक-ताली-विपिनं हालाघटघटित-विटपमाकलये ॥ ६२॥  
  
तत्रैव मन्त्रिणीगृहपरिणाहं तरलकेतनं सदनम् ।  
मरकतसौधमनोज्ञं दद्यादायूषि दण्डनाथायाः ॥ ६३॥  
  
सदने तव हरिन्मणिसङ्घटिते मण्डपे शतस्तम्भे ।  
कार्त्तस्वरमयपीठे कनकमयाम्बुरुहकर्णिकामध्ये ॥ ६४॥  
  
बिन्दुत्रिकोणवर्तुलषडस्रवृत्तद्वयान्विते चक्रे ।  
सञ्चारिणी दशोत्तरशतार्ण-मनुराजकमलकलहंसी ॥ ६५॥  
  
कोलवदना कुशेशयनयना कोकारिमण्डितशिखण्डा ।  
सन्तप्तकाञ्चनाभा सन्ध्यारुण-चेल-संवृत-नितम्बा ॥ ६६॥  
  
हलमुसलशङ्खचक्राङ्कुशपाशाभयवरस्फुरितहस्ता ।  
कूलङ्कषानुकम्पा कुङ्कुमजम्बालितस्तनाभोगा ॥ ६७॥  
  
धूर्तानामतिदूरावार्ताशेषावलग्नकमनीया ।  
आर्तालीशुभदात्री वार्ताली भवतु वाञ्छितार्थाय ॥ ६८॥  
  
तस्याः परितो देवीः स्वप्नेश्युन्मत्तभैरवीमुख्याः ।  
प्रणमत जम्भिन्याद्याः भैरववर्गांश्च हेतुकप्रमुखान् ॥ ६९॥  
  
पूर्वोक्तसङ्ख्ययोजनदूरे पूयांशुपाटलस्तस्य ।  
विद्रावयतु मदार्तिं विद्रुमसालो विशङ्कटद्वारः ॥ ७०॥  
  
आवरणयोर्महर्निशमन्तरभूमौ प्रकाशशालिन्याम् ।  
आसीनमम्बुजासनमभिनवसिन्दूरगौरमहमीडे ॥ ७१॥  
  
वरणस्य तस्य मारुतयोजनतो विपुलगोपुरद्वारः ।  
सालो नानारत्नैः सङ्घटिताङ्गः कृषीष्ट मदभीष्टम् ॥ ७२॥  
  
अन्तरकक्ष्यामनयोरविरलशोभापिचण्डिलोद्देशाम् ।  
माणिख्यमण्डपाख्यां महतीमधिहृदयमनिशमाकलये ॥ ७३॥  
  
तत्र स्तिथं प्रसन्नं तरुणतमालप्रवालकिरणाभम् ।  
कर्णावलम्बिकुण्डलकन्दलिताभीशुकवचितकपोलम् ॥ ७४॥  
  
शोणाधरं शुचिस्मितमेणाङ्कवदनमेधमानकृपम् ।  
मुग्धैणमदविशेषकमुद्रितनिटिलेन्दुरेखिका रुचिरम् ॥ ७५॥  
  
नालीकदलसहोदरनयनाञ्चलघटितमनसिजाकूतम् ।  
कमलाकठिणपयोधरकस्तूरी-धुसृणपङ्किलोरस्कम् ॥ ७६॥  
  
चाम्पेयगन्धिकैश्यं शम्पासब्रह्मचारिकौशेयम् ।  
श्रीवत्सकौस्तुभधरं श्रितजनरक्षाधुरीणचरणाब्जम् ॥ ७७॥  
  
कम्बुसुदर्शनविलसत्-करपद्मं कण्ठलोलवनमालम् ।  
मुचुकुन्दमोक्षफलदं मुकुन्दमानन्दकन्दमवलम्बे ॥ ७८॥  
  
तद्वरणोत्तरभागे तारापति-बिम्बचुम्बिनिजशृङ्गः ।  
विविधमणी-गणघटितो वितरतु सालो विनिर्मलां धिषणाम् ॥ ७९॥  
  
प्राकारद्वितयान्तरकक्ष्यां पृथुरत्ननिकर-सङ्कीर्णाम् ।  
नमत सहस्रस्तम्भकमण्डपनाम्नातिविश्रुतां भुवने ॥ ८०॥  
  
प्रणुमस्तत्र भवानीसहचरमीशानमिन्दुखण्डधरम् ।  
शृङ्गारनायिकामनुशीलनभाजोऽपि भृङ्गिनन्दिमुखान् ॥ ८१॥  
  
तस्यैणवाहयोजनदूरे वन्दे मनोमयं वप्रम् ।  
अङ्कूरन्मणिकिरणामन्तरकक्ष्यां च निर्मलामनयोः ॥ ८२॥  
  
तत्रैवामृतवापीं तरलतरङ्गावलीढतटयुग्माम् ।  
मुक्तामय-कलहंसी-मुद्रित-कनकारविन्दसन्दोहाम् ॥ ८३॥  
  
शक्रोपलमयभृङ्गीसङ्गीतोन्मेषघोषितदिगन्ताम् ।  
काञ्चनमयाङ्गविलसत्कारण्डवषण्ड-ताण्डवमनोज्ञाम् ॥ ८४॥  
  
कुरुविन्दात्म-कहल्लक-कोरक-सुषमा-समूह-पाटलिताम् ।  
कलये सुधास्वरूपां कन्दलितामन्दकैरवामोदाम् ॥ ८५॥  
  
तद्वापिकान्तराले तरले मणिपोतसीम्नि विहरन्तीम् ।  
सिन्दूर-पाटलाङ्गीं सितकिरणाङ्कूरकल्पितवतंसाम् ॥ ८६॥  
  
पर्वेन्दुबिम्बवदनां पल्लवशोणाधरस्फुरितहासाम् ।  
कुटिलकवरीं कुरङ्गीशिशुनयनां कुण्डलस्फुरितगण्डाम् ॥ ८७॥  
  
निकटस्थपोतनिलयाः शक्तीः शयविधृतहेमशृङ्गजलैः ।  
परिषिञ्चन्तीं परितस्तारां तारुण्यगर्वितां वन्दे ॥ ८८॥  
  
प्रागुक्तसङ्ख्ययोजनदूरे प्रणमामि बुद्धिमयसालम् ।  
अनयोरन्तरकक्ष्यामष्टापदपुष्टमेदिनीं रुचिराम् ॥ ८९॥  
  
कादम्बरीनिधानां कलयाम्यानन्दवापिकां तस्याम् ।  
शोणाश्मनिवहनिर्मितसोपानश्रेणिशोभमानतटीम् ॥ ९०॥  
  
माणिक्यतरणिनिलयां मध्ये तस्या मदारुणकपोलाम् ।  
अमृतेशीत्यभिधानामन्तः कलयामि वारुणीं देवीम् ॥ ९१॥  
  
सौवर्णकेनिपातनहस्ताः सौन्दर्यगर्विता देव्यः ।  
तत्पुरतः स्थितिभाजो वितरन्त्वस्माकमायुषो वृद्धिम् ॥ ९२॥  
  
तस्य पृषदश्वयोजनदूरेऽहङ्कारसालमतितुङ्गम् ।  
वन्दे तयोश्च मध्ये कक्ष्यां वलमानमलयपवमानाम् ॥ ९३॥  
  
विनुमो विमर्शवापीं सौषुम्नसुधास्वरूपिणीं तत्र ।  
वेलातिलङ्घ्यवीचीकोलाहलभरितकूलवनवाटीम् ॥ ९४॥  
  
तत्रैव सलिलमध्ये तापिञ्छदलप्रपञ्चसुषमाभाम् ।  
श्यामलकञ्चुकलसितां श्यामा-विटबिम्बडम्बरहरास्याम् ॥ ९५॥  
  
आभुग्नमसृणचिल्लीहसितायुग्मशरकार्मुकविलासाम् ।  
मन्दस्मिताञ्चितमुखीं मणिमयताटङ्कमण्डितकपोलाम् ॥ ९६॥  
  
कुरुविन्दतरणिनिलयां कुलाचलस्पर्धिकुचनमन्मध्याम् ।  
कुङ्कुमविलिप्तगात्रीं कुरुकुल्लां मनसि कुर्महे सततम् ॥ ९७॥  
  
तत्सालोत्तरभागे भानुमयं वप्रमाश्रये दीप्तम् ।  
मध्यं च विपुलमनयोर्मन्ये विश्रान्तमातपोद्गारम् ॥ ९८॥  
  
तत्र कुरुविन्दपीठे तामरसे कनककर्णिकाघटिते ।  
आसीनमरुणवाससमम्लानप्रसवमालिकाभरणम् ॥ ९९॥  
  
चक्षुष्मतीप्रकाशनशक्तिच्छाया-समारचितकेलिम् ।  
माणिक्यमुकुटरम्यं मन्ये मार्ताण्डभैरवं हृदये ॥ १००॥  
  
इन्दुमयसालमीडे तस्योत्तरतस्तुषारगिरिगौरम् ।  
अत्यन्त-शिशिरमारुतमनयोर्मध्यं च चन्द्रिकोद्गारम् ॥ १०१॥  
  
तत्र प्रकाशमानं तारानिकरैश्च (सर्वतस्सेव्यम् ) परिष्कृतोद्देशम् ।  
अमृतमयकान्तिकन्दलमन्तः कलयामि कुन्दसितमिन्दुम् ॥ १०२॥  
  
शृङ्गारसालमीडे शृङ्गोल्लसितं तदुत्तरे भागे ।  
मध्यस्थले तयोरपि महितां शृङ्गारपूर्विकां परिखाम् ॥ १०३॥  
  
तत्र मणिनौस्थिताभिस्तपनीयारचितशृङ्गहस्ताभिः ।  
शृङ्गारदेवताभिः सहितं परिखाधिपं भजे मदनम् ॥ १०४॥  
  
शृङ्गारवरणवर्यस्योत्तरतः सकलविबुधसंसेव्यम् ।  
चिन्तामणिगणरचितं चिन्तां दूरीकरोतु मे सदनम् ॥ १०५॥  
  
मणिसदन सालयोरधिमध्यं दशतालभूमिरुहदीर्घैः ।  
पर्णैः सुवर्णवर्णैर्युक्तां काण्डैश्च योजनोत्तुङ्गैः ॥ १०६॥  
  
मृदुलैस्तालीपञ्चकमानैर्मिलितां च केसरकदम्बैः ।  
सन्ततगलितमरन्दस्रोतोनिर्यन्मिलिन्दसन्दोहाम् ॥ १०७॥  
  
पाटीरपवनबालकधाटीनिर्यत्परागपिञ्जरिताम् ।  
कलहंसीकुलकलकलकूलङ्कषनिनदनिचयकमनीयाम् ॥ १०८॥  
  
पद्माटवीं भजामः परिमलकल्लोलपक्ष्मलोपान्ताम् ।  
देव्यर्घ्यपात्रधारी तस्याः पूर्वदिशि दशकलायुक्तः ।  
वलयितमूर्तिर्भगवान् वह्निः कोशोन्नतश्चिरं पायात् ॥ १०९॥  
  
तत्राधारे देव्याः पात्रीरूपः प्रभाकरः श्रीमान् ।  
द्वादशकलासमेतो ध्वान्तं मम बहुलमान्तरं भिन्द्यात् ॥ ११०॥  
  
तस्मिन् दिनेशपात्रे तरङ्गितामोदममृतमयमर्घ्यम् ।  
चन्द्रकलात्मकममृतं सान्द्रीकुर्यादमन्दमानन्दम् ॥ १११॥  
  
अमृते तस्मिन्नभितो विहरन्त्यो विविधतरणिभाजः ।  
षोडशकलाः सुधांशोः शोकादुत्तारयन्तु मामनिशम् ॥ ११२॥  
  
तत्रैव विहृतिभाजो धातृमुखानां च कारणेशानाम् ।  
सृष्ट्यादिरूपिकास्ताः शमयन्त्वखिलाः कलाश्च सन्तापम् ॥११३॥  
  
कीनाशवरुणकिन्नरराजदिगन्तेषु रत्नगेहस्य ।  
कलयामि तान्यजस्रं कलयन्त्वायुष्यमर्घ्यपात्राणि ॥ ११४॥  
  
पात्रस्थलस्य पुरतः पद्मारमणविधिपार्वतीशानाम् ।  
भवनानि शर्मणे नो भवन्तु भासा प्रदीपितजगन्ति ॥ ११५॥  
  
सदनस्यानलकोणे सततं प्रणमामि कुण्डमाग्नेयम् ।  
तत्र स्थितं च वह्निं तरलशिखाजटिलमम्बिकाजनकम् ॥ ११६॥  
  
तस्यासुरदिशि तादृशरत्नपरिस्फुरितपर्वनवकाढ्यम् ।  
चक्रात्मकं शताङ्गं शतयोजनमुन्नतं भजे दिव्यम् ॥ ११७॥  
  
तत्रैव दिशि निषण्णं तपनीयध्वजपरम्पराश्लिष्टम् ।  
रथमपरं च भवान्या रचयामो मनसि रत्नमयचूडम् ॥ ११८॥  
  
भवनस्य वायुभागे परिष्कृतो विविधवैजयन्तीभिः ।  
रचयतु मुदं रथेन्द्रः सचिवेशान्याः समस्तवन्द्यायाः ॥ ११९॥  
  
कुर्मोऽधिहृदयमनिशं क्रोडास्यायाः शताङ्कमूर्धन्यम् ।  
रुद्रदिशि रत्नधाम्नो रुचिरशलाका प्रपञ्चकञ्चुकितम् ॥ १२०॥  
  
परितो देवीधाम्नः प्रणीतवासा मनुस्वरूपिण्यः ।  
कुर्वन्तु रश्मिमालाकृतयः कुशलानि देवता निखिलाः ॥ १२१॥  
  
प्राग्द्वारस्य भवानीधाम्नः पार्श्वद्वयारचितवासे ।  
मातङ्गी किटिमुख्यौ मणिसदने मनसि भावयामि चिरम् ॥ १२२॥  
  
योजनयुगलाभोगा तत्कोशपरिणाहयैव भित्त्या च ।  
चिन्तामणिगृह-भूमिर्जीयादाम्नायमयचतुर्द्वारा ॥ १२३॥  
  
द्वारे द्वारे धाम्नः पिण्डीभूता नवीनबिम्बाभाः ।  
विदधतु विपुलां कीर्तिं दिव्या लौहित्यसिद्ध्यो देव्यः ॥ १२४॥  
  
मणिसदनस्यान्तरतो महनीये रत्नवेदिकामध्ये ।  
बिन्दुमयचक्रमीडे पीठानामुपरि विरचितावासम् १२५॥  
  
चक्राणां सकलानां प्रथममधः सीमफलकवास्तव्याः ।  
अणिमादिसिद्धयो मामवन्तु देवी प्रभास्वरूपिण्यः ॥ १२६॥  
  
अणिमादिसिद्धिफलकस्योपरिहरिणाङ्कखण्डकृतचूडाः ।  
भद्रं पक्ष्मलयन्तु ब्राह्मीप्रमुखाय मातरोऽस्माकम् ॥ १२७॥  
  
तस्योपरि मणिफलके तारुण्योत्तुङ्गपीनकुचभाराः ।  
सङ्क्षोभिणीप्रधाना भ्रान्तिं विद्रावयन्तु दशमुद्राः ॥ १२८॥  
  
फलकत्रयस्वरूपे पृथुले त्रैलोक्यमोहने चक्रे ।  
दीव्यन्तु प्रकटाख्यास्तासां कर्त्रीं च भगवती त्रिपुरा ॥ १२९॥  
  
तदुपरि विपुले धिष्ण्ये तरलदृशस्तरुणकोकनदभासः ।  
कामाकर्षिण्याद्याः कलये देवीः कलाधरशिखण्डाः ॥ १३०॥  
  
सर्वाशापरिपूरकचक्रेऽस्मिन् गुप्तयोगिनी सेव्याः ।  
त्रिपुरेशी मम दुरितं तुद्यात् कण्ठावलम्बिमणिहारा ॥ १३१॥  
  
तस्योपरि मणिपीठे ताम्राम्भोरुहदलप्रभाशोणाः ।  
ध्यायाम्यनङ्गकुसुमाप्रमुखा देवीश्च विधृतकूर्पासाः ॥ १३२॥  
  
सङ्क्षोभकारकेऽस्मिंश्चक्रे श्रीत्रिपुरसुन्दरी साक्षात् ।  
गोप्त्री गुप्तराख्याः गोपायतुमां कृपार्द्रया दृष्ट्या ॥ १३३॥  
  
सङ्क्षोभिणीप्रधानाः शक्तीस्तस्योर्ध्ववलयकृतवासाः ।  
आलोलनीलवेणीरन्तः कलयामि यौवनोन्मत्ताः ॥ १३४॥  
  
सौभाग्यदायकेऽस्मिंश्चक्रेशी त्रिपुरवासिनी जीयात् ।  
शक्तीश्च सम्प्रदायाभिधाः समस्ताः प्रमोदयन्त्वनिशम् ॥ १३५॥  
  
मणिपीठोपरि तासां महति चतुर्हस्तविस्तृते वलये ।  
सन्ततविरचितवासाः शक्तीः कलयामि सर्वसिद्धिमुखाः ॥ १३६॥  
  
सर्वार्थसाधकाख्ये चक्रेऽमुष्मिन् समस्तफलदात्री ।  
त्रिपुरा श्रीर्मम कुशलं दिशतादुत्तीर्णयोगिनीसेव्या ॥ १३७॥  
  
तासां निलयस्योपरि धिष्ण्ये कौसुम्भकञ्चुकमनोज्ञाः ।  
सर्वज्ञाद्या देव्यः सकलाः सम्पादयन्तु मम कीर्तिम् ॥ १३८॥  
  
चक्रे समस्तरक्षाकरनाम्न्यस्मिन्समस्तजनसेव्याम् ।  
मनसि निगर्भासहितां मन्ये त्रिपुरमालिनी देवीम् ॥ १३९॥  
  
सर्वज्ञासदनस्योपरि चक्रे विपुले समाकलितगेहाः ।  
वन्दे वशिनीमुख्याः शक्तीः सिन्दूररेणुशोणरुचः ॥ १४०॥  
  
श्रीसर्वरोगहारिणिचक्रेऽस्मिन्त्रिपुरपूर्विकां सिद्धाम् ।  
वन्दे रहस्यनाम्ना वेद्याभिः शक्तिभिः सदा सेव्याम् ॥ १४१॥  
  
वशिनीगृहोपरिष्टाद् विंशतिहस्तोन्नते महापीठे ।  
शमयन्तु शत्रुबृन्दं शस्त्राण्यस्त्राणि चादिदम्पत्योः ॥ १४२॥  
  
शस्त्रसदनोपरिष्टा वलये वलवैरिरत्नसङ्घटिते ।  
कामेश्वरीप्रधानाः कलये देवीः समस्तजनवन्द्याः ॥ १४३॥  
  
चक्रेऽत्र सर्वसिद्धिप्रदनामनि सर्वफलदात्री ।  
त्रिपुराम्बावतु सततं परापररहस्ययोगिनीसेव्या ॥ १४४॥  
  
कामेश्वरीगृहोपरिवलये विविधमनुसम्प्रदायज्ञाः ।  
चत्वारो युगनाथा जयन्तु मित्रेशपूर्वका गुरवः ॥ १४५॥  
  
नाथभवनोपरिष्टान्नानारत्नचयमेदुरे पीठे ।  
कामेश्याद्या नित्याःकलयन्तु मुदं तिथिस्वरूपिण्यः ॥ १४६॥  
  
नित्यासदनस्योपरि निर्मलमणिनिवहविरचिते धिष्ण्ये ।  
कुशलं षडङ्गदेव्यः कलयन्त्वस्माकमुत्तरलनेत्राः ॥ १४७॥  
  
सदनस्योपरि तासां सर्वानन्दमयनामके बिन्दौ ।  
पञ्चब्रह्माकारां मञ्चं प्रणमामि मणिगणाकीर्णम् ॥ १४८॥  
  
परितो मणिमञ्चस्य प्रलम्बमाना नियन्त्रिता पाशैः ।  
मायामयी यवनिका मम दुरितं हरतु मेचकच्छाया ॥ १४९॥  
  
मञ्चस्योपरि लम्बन्मदनीपुन्नागमालिकाभरितम् ।  
हरिगोपमयवितानं हरतादालस्यमनिशमस्माकम् ॥ १५०॥  
  
पर्यङ्कस्य भजामः पादान्बिम्बाम्बुदेन्दुहेमरुचः ।  
अजहरिरुद्रेशमयाननलासुरमारुतेशकोणस्थान् ॥ १५१॥  
  
फलकं सदाशिवमयं प्रणौमि सिन्दूररेणुकिरणाभम् ।  
आरभ्याङ्गेशीनां सदनात्कलितं च रत्नसोपानम् ॥ १५२॥  
  
पट्टोपधानगण्डकचतुष्टयस्फुरितपाटलास्तरणम् ।  
पर्यङ्कोपरिघटितं पातु चिरं हंसतूलशयनं नः ॥ १५३॥  
  
तस्योपरि निवसन्तं तारुण्यश्रीनिषेवितं सततम् ।  
आवृन्तपुल्लहल्लकमरीचिकापुञ्जमञ्जुलच्छायम् ॥ १५४॥  
  
सिन्दूरशोणवसनं शीतांशुस्तबकचुम्बितकिरीटम् ।  
कुङ्कुमतिलकमनोहरकुटिलालिकहसितकुमुदबन्धुशिशुम् ॥ १५५॥  
  
पूर्णेन्दुबिम्बवदनं फुल्लसरोजातलोचनत्रितयम् ।  
तरलापाङ्गतरङ्गितशफराङ्कनशास्त्रसम्प्रदायार्थम् ॥ १५६॥  
  
मणिमयकुण्डलपुष्यन्मरीचिकल्लोलमांसलकपोलम् ।  
विद्रुमसहोदराधरविसृमरस्मित-किशोरसञ्चारम् ॥ १५७॥  
  
आमोदिकुसुमशेखरमानीलभ्रूलतायुगमनोज्ञम् ।  
वीटीसौरभंवीचीद्विगुणितवक्त्रारविन्दसौरभ्यम् ॥ १५८॥  
  
पाशाङ्कुशेक्षुचापप्रसवशरस्फुरितकोमलकराब्जम् ।  
काश्मीरपङ्किलाङ्गं कामेशं मनसि कुर्महे सततम् ॥ १५९॥  
  
तस्याङ्कभुवि निषण्णां तरुणकदम्बप्रसूनकिरणाभाम् ।  
शीतांशुखण्डचूडां सीमन्तन्यस्तसान्द्रसिन्दूराम् ॥ १६०॥  
  
कुङ्कुमललामभास्वन्निटिलां कुटिलतरचिल्लिकायुगलाम् ।  
नालीकतुल्यनयनां नासाञ्चलनटितमौक्तिकाभरणाम् ॥ १६१॥  
  
अङ्कुरितमन्दहासमरुणाधरकान्तिविजितबिम्बाभाम् ।  
कस्तूरीमकरीयुतकपोलसङ्क्रान्तकनकताटङ्काम् ॥ १६२॥  
  
कर्पूरसान्द्रवीटीकबलित वदनारविन्द कमनीयाम् ।  
कम्बुसहोदरकण्ठप्रलम्बमानाच्छमौक्तिककलापाम् ॥ १६३॥  
  
कल्हारदामकोमलभुजयुगलस्फुरितरत्नकेयूराम् ।  
करपद्ममूलविलसत् काञ्चनमयकटकवलयसन्दोहाम् ॥ १६४॥  
  
पाणिचतुष्टय विलसत् पाशाङ्कुशपुण्ड्रचापपुष्पास्त्राम् ।  
कूलङ्कषकुचशिखरां कुङ्कुमकर्दमितरत्नकूर्पासाम् ॥ १६५॥  
  
अणुदायादवलग्नामम्बुदशोभासनाभि-रोमलताम् ।  
माणिक्यखचितकाञ्चीमरीचिकाक्रान्तमांसलनितम्बाम् ॥ १६६॥  
  
करभोरुकाण्डयुगलां जङ्घाजितकामजैत्रतूणीराम् ।  
प्रपदपरिभूतकूर्मां पल्लवसच्छायपदयुगमनोज्ञाम् ॥ १६७॥  
  
कमलभवकञ्जलोचनकिरीटरत्नांशुरञ्जितपदाब्जाम् ।  
उन्मस्तकानुकम्पामुत्तरलापाङ्गपोषितानङ्गाम् ॥ १६८॥  
  
आदिमरसावलम्बामनिदं प्रथमोक्तिवल्लरीकलिकाम् ।  
आब्रह्मकीटजननीं अन्तः कलयामि सुन्दरीमनिशम् ॥ १६९॥  
  
कस्तु क्षितौ पटीयान्वस्तुस्तोतुं शिवाङ्कवास्तव्यम् ।  
अस्तु चिरन्तनसुकृतैः प्रस्तुतकाम्याय तन्मम पुरस्तात् ॥ १७०॥  
  
प्रभुसम्मितोक्तिगम्ये परमशिवोत्सङ्गतुङ्गपर्यङ्कम् ।  
तेजः किञ्चन दिव्यं पुरतो मे भवतु पुण्ड्रकोदण्डम् ॥ १७१॥  
  
मधुरिमभरितशरासं मकरन्दस्पन्दिमार्गणोदारम् ।  
कैरविणीविटचूडं कैवल्यायास्तु किञ्चन महो नः ॥ १७२॥  
  
अक्षुद्रमिक्षुचापं परोक्षमवलग्नसीम्नि त्र्यक्षम् ।  
क्षपयतु मे क्षेमेतरमुक्षरथप्रेमपक्ष्मलं तेजः ॥ १७३॥  
  
भृङ्गरुचिसङ्गरकरापाङ्गं शृङ्गारतुङ्गमरुणाङ्गम् ।  
मङ्गलमभङ्गुरं मे घटयतु गङ्गाधराङ्गसङ्गि महः ॥ १७४॥  
  
प्रपदजितकूर्ममूर्मिलकरुणं भर्मरुचिनिर्मथनदेहम् ।  
श्रितवर्म मर्म शम्भोः किञ्चन नर्म मम शर्मनिर्मातु ॥ १७५॥  
  
कालकुरलालिकालिमकन्दलविजितालिवि धृतमणिवालि ।  
मिलतु हृदि पुलिनजलघनं बहुलित गलगरलकेलि किमपि महः ॥ १७६॥  
  
कुङ्कुमतिलकितफाला कुरुविन्दच्छायपाटलदुकूला ।  
करुणापयोधिवेला काचन चित्ते चकास्तु मे लीला ॥ १७७॥  
  
पुष्पन्धयरुचिवेण्यः पुलिनाभोगत्रपाकरश्रेण्यः ।  
जीयासुरिक्षुपाण्यः काश्चन कामारिकेलिसाक्षिण्यः ॥ १७८॥  
  
तपनीयांशुकभांसि द्राक्षामाधुर्यनास्तिकवचांसि ।  
कतिचन शुचं महांसि क्षपयतु कपालितोषितमनांसि ॥ १७९॥  
  
असितकचमायताक्षं कुसुमशरं कुलमुद्वहकृपार्द्रम् ।  
आदिमरसाधिदैवतमन्तः कलये हराङ्कवासि महः ॥ १८०॥  
  
कर्णोपान्ततरङ्गितकटाक्षनिस्पन्दि कण्ठदघ्नकृपाम् ।  
कामेश्वराङ्कनिलयां कामपि विद्यां पुरातनीं कलये ॥ १८१॥  
  
अरविन्दकान्त्यरुन्तुदविलोचनद्वन्द्वसुन्दरमुखेन्दुः ।  
छन्दः कन्दलमन्दिरमन्तः पुरमैन्दुशेखरं वन्दे ॥ १८२॥  
  
बिम्बनिकुरुम्बडम्बरविडम्बकच्छायमम्बरवलग्नम् ।  
कम्बुगलमम्बुदकुचं बिम्बोकं कमपि चुम्बतु मनो मे ॥ १८३॥  
  
कमपि कमनीयरूपं कलयाम्यन्तः कदम्बकुसुमाढ्यम् ।  
चम्पकरुचिरसुवेषैः सम्पादितकान्त्यलङ्कृतदिगन्तम् ॥ १८४॥  
  
शम्पारुचिभरगर्हा सम्पादक क्रान्ति कवचित दिगन्तम् ।  
सिद्धान्तं निगमानां शुद्धान्तं किमपि शूलिनः कलये ॥ १८५॥  
  
उद्यद्दिनकरशोणानुत्पलबन्धुस्तनन्धयापीडान् ।  
करकलितपुण्ड्रचापान् कलये कानपि कपर्दिनः प्राणान् ॥ १८६॥  
  
रशनालसज्जघनया रसनाजीवातु-चापभासुरया ।  
घ्राणायुष्करशरया घ्रातं चित्तं कयापि वासनय ॥ १८७॥  
  
सरसिजसहयुध्वदृशा शम्पालतिकासनाभिविग्रहया ।  
भासा कयापि चेतो नासामणि शोभिवदनया भरितम् ॥ १८८॥  
  
नवयावकाभसिचयान्वितया गजयानया दयापरया ।  
धृतयामिनीशकलया धिया कयापि क्षतामया हि वयम् ॥ १८९॥  
  
अलमलमकुसुमबाणैः बिम्बशोणैः पुण्ड्रकोदण्डैः ।  
अकुमुदबान्धवचूडैरन्यैरिह जगति दैवतं मन्यैः ॥ १९०॥  
  
कुवलयसदृक्षनयनैः कुलगिरिकूटस्थबन्धुकुचभारैः ।  
करुणास्पन्दिकटाक्षैः कवचितचित्तोऽस्मि कतिपयैः कुतुकैः ॥ १९१॥  
  
नतजनसुलभाय नमो नालीकसनाभिलोचनाय नमः ।  
नन्दित गिरिशाय नमो महसे नवनीपपाटलाय नमः ॥ १९२॥  
  
कादम्बकुसुमधाम्ने कायच्छायाकणायितार्यम्णे ।  
सीम्ने चिरन्तनगिरां भूम्ने कस्मैचिदादधे प्रणतिम् ॥ १९३॥  
  
कुटिलकबरीभरेभ्यः कुङ्कुमसब्रह्मचारिकिरणेभ्यः ।  
कूलङ्कषस्तनेभ्यः कुर्मः प्रणतिं कुलाद्रिकुतुकेभ्यः ॥ १९४॥  
  
कोकणदशोण चरणात् कोमल कुरलालि विजितशैवालात् ।  
उत्पलसुगन्धि नयनादुररीकुर्मो न देवतमान्याम् ॥ १९५॥  
  
आपाटलाधराणामानीलस्निग्धबर्बरकचानाम् ।  
आम्नाय जीवनानामाकूतानां हरस्य दासोऽस्मि ॥ १९६॥  
  
पुङ्खितविलासहासस्फुरितासु पुराहिताङ्कनिलयासु ।  
मग्नं मनोमदीयं कास्वपि कामारि जीवनाडीषु ॥ १९७॥  
  
ललिता पातु शिरो मे ललाटाम्बा च मधुमतीरूपा ।  
भ्रूयुग्मं च भवानी पुष्पशरा पातु लोचनद्वन्द्वम् ॥ १९८॥  
  
पायान्नासां बाला सुभगा दन्तांश्च सुन्दरी जिह्वाम् ।  
अधरोष्टमादिशक्तिश्चक्रेशी पातु मे चिरं चिबुकम् ॥ १९९॥  
  
कामेश्वरी च कर्णौ कामाक्षी पातु गण्डयोर्युगलम् ।  
शृङ्गारनायिकाव्याद्वदनं सिंहासनेश्वरी च गलम् ॥ २००॥  
  
स्कन्दप्रसूश्च पातु स्कन्धौ बाहू च पाटलाङ्गी मे ।  
पाणी च पद्मनिलया पायादनिशं नखावलीर्विजया ॥ २०१॥  
  
कोदण्डिनी च वक्षः कुक्षिं चाव्यात् कुलाचलतनूजा ।  
कल्याणी च वलग्नं कटिं च पायात्कलाधरशिखण्डा ॥ २०२॥  
  
ऊरुद्वयं च पायादुमा मृडानी च जानुनी रक्षेत् ।  
जङ्घे च षोडशी मे पायात् पादौ च पाशसृणि हस्ता ॥ २०३॥  
  
प्रातः पातु परा मां मध्याह्ने पातु मणिगृहाधीशा ।  
शर्वाण्यवतु च सायं पायाद्रात्रौ च भैरवी साक्षात् ॥ २०४॥  
  
भार्या रक्षतु गौरी पायात् पुत्रांश्च बिन्दुगृहपीठा ।  
श्रीविद्या च यशो मे शीलं चाव्याश्चिरं महाराज्ञी ॥ २०५॥  
  
पवनमयि पावकमयि क्षोणीमयि गगनमयि कृपीटमयि ।  
रविमयि शशिमयि दिङ्मयि समयमयि प्राणमयि शिवे पाहि ॥ २०६॥  
  
कालि कपालिनि शूलिनि भैरवि मातङ्गि पञ्चमि त्रिपुरे ।  
वाग्देवि विन्ध्यवासिनि बाले भुवनेशि पालय चिरं माम् ॥ २०७॥  
  
अभिनवसिन्दूराभामम्ब त्वां चिन्तयन्ति ये हृदये ।  
उपरि निपतन्ति तेषामुत्पलनयनाकटाक्षकल्लोलाः ॥ २०८॥  
  
वर्गाष्टकमिलिताभिर्वशिनीमुख्याभिरावृतां भवतीम् ।  
चिन्तयतां सितवर्णां वाचो निर्यान्त्ययत्नतो वदनात् ॥ २०९॥  
  
कनकशलाकागौरीं कर्णव्यालोलकुण्डलद्वितयाम् ।  
प्रहसितमुखीं च भवतीं ध्यायन्तो ये त एव भूधनदाः ॥ २१०॥  
  
शीर्षाम्भोरुहमध्ये शीतलपीयूषवर्षिणीं भवतीम् ।  
अनुदिनमनुचिन्तयतामायुष्यं भवति पुष्कलमवन्याम् ॥ २११॥  
  
मधुरस्मितां मदारुणनयनां मातङ्गकुम्भवक्षोजाम् ।  
चन्द्रवतंसिनीं त्वां सविधे पश्यन्ति सुकृतिनः केचित् ॥ २१२॥  
  
ललितायाः स्तवरत्नं ललितपदाभिः प्रणीतमार्याभिः ।  
प्रतिदिनमवनौ पठतां फलानि वक्तुं प्रगल्भते सैव ॥ २१३॥  
  
सदसदनुग्रहनिग्रहगृहीतमुनिविग्रहो भगवान् ।  
सर्वासामुपनिषदां दुर्वासा जयति देशिकः प्रथमः ॥ २१४॥  
  
॥ इति महर्षिदुर्वासः प्रणीतं ललितास्तवरत्नं सम्पूर्णम् ॥  
  
  
  
Encoded and proofread by DPD  
  
