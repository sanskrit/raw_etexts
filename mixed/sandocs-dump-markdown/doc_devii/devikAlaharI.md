+++
"Text title" = "Devika Lahari"
"File name" = "devikAlaharI.itx"
itxtitle = "devikAlaharI"
engtitle = "devikAlaharI"
Category = "devii, devI, laharI, nadI"
Location = "doc_devii"
Sublocation = "devii"
SubDeity = "nadI"
Language = "Sanskrit"
Subject = "philosophy/hinduism/religion"
"Transliterated by" = "Mandar Mali aryavrutta at  gmail.com"
"Proofread by" = "Mandar Mali aryavrutta at  gmail.com"
Indexextra = "(Scan and Info)"
"Latest update" = "March 6, 2020"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "देविकालहरी"

+++
  
 श्रीदेविकालहरी   
श्रियामायानं यद्विमलवसने सर्वजगतां-  
     क्रियास्पाम्बुध्नन्ते नियत हविषां पावनविधौ ।  
धियां पावित्रीयोऽवनिविदिततीर्थं वनमयं-  
     वपुश्चेदं शर्वे सकलमशुभं वारयतु नः ॥ १॥  
  
शिवार्डाङ्गे वासो विधिजतनयायाः प्रथमतो  
     गृहन्ते कैलासे रजितभुवनभ्राजिततटे ।  
अमर्त्याऽऽक्रीडे बाऽप्यवनिधरपुत्र्यास्सुरनते-  
     सरिद्रूपञ्चैतद्धरतु जगतां पापमखिलम् ॥ २॥  
  
इदङ्कर्म्माधानम्भुवनजगतौ खण्डमखिलं  
     पवित्रीकर्तुं वै नवसलिलबिम्बं विदधती ।  
प्रभासे शुद्धे च द्रुमवति सुघाटे सुरपतेः-  
     समुत्तीर्णाधाराभरणवसना शैवशिखरात् ॥ ३॥  
  
सरिद्रूपन्धत्वाजनि वृजिननाशङ्करु शिवं-  
     जनानां मद्राणां गृहतनयवित्ताप्तमनसाम् ।  
उवाचेदं शम्भुर्मृदुतरमनोज्ञं मधुवचः-  
     भवानीमापन्नां विनयनतदेहां निजगिरौ ॥ ४॥  
  
शिवाशम्मोराज्ञां परिणतगुणस्यामरगणैः-  
     गृहीत्वा कैलासाज्जनकुशलभावाभिजननी ।  
समुत्तीर्णादृष्ट्वा हरशिरसि जातां सुरनदीं-  
     दधौ रूपम्भव्यं वनमयवपूर्दाचिकमिदम् ॥ ५॥  
  
तदाशम्भूरूपं मुनिवरनृतं लैङ्गमधिकं-  
     दधारोच्चैस्तीरे भुवनवनशैलद्युतिकरम् ।  
वृषाद्यैर्देवेशैर्न मितवदनैर्बन्धमभितो-  
     भवानी व्याश्लेषादमितमहिमाशङ्कितमनाः ॥ ६॥  
  
यदा चैन्द्रादघाटादचलदमलं वारिनिचयं  
     नुतिङ्गौर्य्यश्चिक्रुर्मुनिवरसमूहाः समुचिताम् ।  
तदा वीणानादध्वनितमुरजैः किन्नरगणैः-  
     स्वरैश्चेदम्भद्रं -त्रिदशवरवध्वा परिजगुः ॥ ७॥  
  
यदाविर्भूतन्ते द्यतिधरपदाद्दाविकपयो-  
     जनानामज्ञानां शमलभवतापोपशमनम् ।  
निषेव्यन्तत्प्राज्ञैर्दिविजनमितन्नो हृदि सदा-  
     वसत्वेवं चक्रुर्नतिमखिलदेवाः श्रुतिधराः ॥ ८॥  
  
समृद्धं- स्वामित्वं परिजनवृतं त्यज्य सहसा-  
     जननयास्तत्वानां मृदुलतटवासाऽमलदृशाम् ।  
पयस्तेस्वादीयो विमलतरमातृप्तिपिबतां-  
     मृषायन्ते, सद्यः सुरवरपदेव्योऽपि विविधाः ॥ ९॥  
  
स्पृशन् यस्सौगन्ध्यन्नवसुमनसां धीरपवन -  
     स्त्वदीयानां प्रावृङ्जनितलहरीणां व्यतिकरात् ।  
पुनातीमां पूतस्त्ववनिमखिलां स्वर्ग सहितां-  
     निनादोऽपान्ते यः शमयति खलूच्चैर्यमरुतम् ॥ १०॥  
  
अमी मातर्धन्याः खगमृगगणां दाविकतटे-  
     पयः पूतं पीत्वा शमितदुरिता दिव्यवपुषः ।  
व्रजन्त्यन्ते शान्तास्त्रिदशवरवृन्दप्रमुदिताः-  
     महन्माहेन्द्रं ते निबिडतरुरम्यं वनमदः ॥ ११॥  
  
अनूरौ स्नान्तीनां जनपदवधूनां घनकुचं  
     स्थितं सौगन्ध्यं यन्मृगमदयुतं दाविकवने ।  
वलन्त्यन्तस्ते तन्मृतमृगसमूहा दिवमिता  
     स्तवैतत्प्राकाम्यं जननि गदितुन्नार्हति विधिः ॥ १२॥  
  
त्वदम्बूनां नाम स्मरति हृदये दाविकमिति-  
     जनः पावित्रीयान्भवति शतपापैरपि वृतः ।  
अहो चालं वासो जननि तव तीरे वनमहो  
     जनोद्धारं बद्धादृढपरिकरं त्वङ्कुरु भवात् ॥ १३॥  
  
श्रितोऽपान्तेमातर्विषयविषतृष्णावृतचिदां  
     अदृश्यः पाताले त्वमितवलवल्यादिभिरपि ।  
कफादिव्यावर्तं वदनविवरं जातु विशतां-  
     शरीरान्ते तावत्यरमफलदो नोऽपि भवतु ॥ १४॥  
  
पिनाकीकैलाशे पदविधुतिभिर्नृत्यति मुदा-  
     विभुश्शेतामब्धौ भुजगमृदुभोगोऽपि शयने ।  
विधातात्रैपृष्टे त्वविरतसमाधिर्भवतु वा  
     तदौदास्यन्दृष्ट्वा जननि तव तीरं ह्यपगतः ॥ १५॥  
  
विभुर्भङ्क्ताऽतर्कोमदनभटहन्ता च मनसा  
     उपेक्षन्ते मान्यैर्द्रुतपिहितकर्णाः करपुटैः ।  
स्फुटस्ते व्यासङ्गो मदपतितनिस्तारणकृतौ  
     प्रतोमातस्त्वां वै शरणपदवीं यामि सततम् ॥ १६॥  
  
अव्यक्तं वात्यैः पिशुनमनुजैर्यन्न्यपहृतं-  
     विगर्ह्यन्तून्मत्तैरतिपतितवृन्दैः परिहृतम् ।  
हरन्त्येनःसर्वं श्रमविरहितैका विजयते-  
     यदुद्धारौदास्यं भवति भजतान्मार्द्रहृदया ॥ १७॥  
  
यदौदास्यं जाताऽऽस्यमलहृदयध्यानपथगे-  
     ममाघन्यू हान्तेऽकृतयजनहव्याधिपनतेः ।  
तदानीमेवायें जगति जयिनामूर्जितयशो-  
     लयं याता रम्यं शमनभटहासंस्तवतटे ॥ १८॥  
  
मदोन्मत्तानस्तान् वृषलरमरणीसक्तमनसः-  
     महारोगग्रस्तान् करपदविहीनानपि नरान् ।  
जडान्यन्धव्यङ्गान्प्रकृतिविषमाद्यानपिनरान्  
     परित्यक्तान्देवैरमतमवितुं स्वौषधमसि ॥ १९॥  
  
यदन्तः क्रीडन्तोन्वनवरतमानन्दभरिता-  
     न गृध्राःश्वेतास्ते त्रिदिवगमनेच्छाजितयमाः ।  
निवेशान्नारीणामशुभशमनोऽवद्यवपुषां  
     तटोऽयं मातस्ते भव विगमशूरो भवतु नः ॥ २०॥  
  
विभान्तेभूतेशाजटिलशिरसश्चन्द्रविभया-  
     निनेतुं ह्यायातायम पुरमघा ये यमभटाः ।  
कृता वासन्तीरे जननि तव शुद्धे च मनुजं-  
     गतं पञ्चत्वं ते हृतकलुषमालोक्य विगताः ॥ २१॥  
  
बृहत्त्वद्वीचीनाममलपयसा मार्ज्जितवपुः  
     शरीरान्ते शेते धृतिधर नरो दाविकतटे ।  
तदैनद्धित्वार्ये व्रजति पदमाद्यं मधुरिपो-  
     र्विमानस्थो मान्यस्त्वदिति तनुजातामपि दिवि ॥ २२॥  
  
सुशैलं निश्शोक कमनकलहंसाद्यभिरमं-  
     तरुवातच्छायं कुसुमभरलुब्धालिनिचितम् ।  
सुधा प्रख्या धारापतनध्वनितं दाविकमिदं  
     पुनीतं तीरन्ते मदघवृकयूथं विधमतु ॥ २३॥  
  
भवत्यां सावित्र्यां श्रुतिकुशलमादौ व्यवसितं-  
     शिवम्भूर्यायासं विधिधृतविशेषं बहुषथम् ।  
तदेवायं धत्ते त्रिदिवगमनायाश्ववहित-  
     स्तवैतेनैवतन्नवलषयसाऽभ्येति सकलम् ॥ २४॥  
  
प्रवाहेऽपान्तेयाः सिततरलहर्य्यो घनतटा-  
     स्तरङ्गैरुत्तेङ्गैर्मृदुल पवनैश्चापि च लतैः ।  
सुधासिन्धो मातर्भव वनभवाग्निञ्चलशिखं  
     नयन्त्वार्द्रेः शान्तिं विवनगृहकूपप्रपतिताम् ॥ २५॥  
  
इयं या ते मूर्तिः सुरवरनुता पावनमयी-  
     जनानां येषां हृन्नवनलिन नालं यदि गता ।  
निहन्त्याश्वेनांसि त्वरुण इव भूर्यास्तृततमः-  
     घटस्वेदानी मे यमरणकृपोद्धारसरणीम् ॥ २६॥  
  
शरच्चन्द्रामां त्वाममलविधुबिम्बार्द्धमुकटां-  
     सुनद्धग्रेवेयदयुतिनिकरभूषाङ्गदधतीम् ।  
जपन्त्यायत्ताहृन्नवजलजकोशे सुमनसः-  
     न तेषां भक्तानां क्वचिदपि च याम्यः परिभवः ॥ २७॥  
  
स्तवैर्देवींस्तव्यां श्रुतिविदितसारार्थललितैः-  
     महापद्मासीनां वजनवरदां शुभ्रवसनाम् ।  
स्मरन्ति ध्यानेनैकतरमनसा येऽधधमनीं-  
     विसृज्येमं मर्त्या गिरिशधरशृङ्गेऽमृतभुजः ॥ २८॥  
  
वहन्तीं शीतांशुं शिरसि तव सीमन्तसरणीं-  
     द्विधाभिन्नाकेशां करविधृतपद्मां विधिनुताम् ।  
जनास्त्वद्भृत्या ये त्ववनिपृथुपृष्ठे सुविमले-  
     भजन्ति त्वामम्ब प्रतिदिवसमाजन्मपविताः ॥ २६॥  
  
हरन्त्याः सत्वानां दुरितसमवायं शिवचिदा-  
     स्वसृष्टानाम्भूतैः प्रबलगुणमय्या गिरिसुते ।  
धृता पश्चाद्ङ्गे हतमनसिजेनातिवशिना-  
     महत्वं वक्तुन्ते कथमपि न विज्ञः प्रभवति ॥ ३०॥  
  
समृद्धित्वं भूमेर्जलधिपरिधे रिवितथं-  
     किमीश त्वं क्रीडारचितजगतां यत्पशुपतेः ।  
स्मृतीनां वैचित्र्यं फलमथ सतां पुण्यनिवहं-  
     षयः पीयूषाभं तव जननि शन्नः प्रदिशतु ॥ ३१॥  
  
विरिञ्चिः सञ्चिन्वंस्तव चरणकञ्जोद्भवपयः-  
     स देवान्सर्वेशः प्रजनयति लोकानवरतम् ।  
विमृग्यं शेषेणाऽप्यवनिदधता सैव शिखरात्  
     समुत्तीर्णा कर्तुं दिविज नरसूद्धारणविधिम् ॥ ३२॥  
  
शचीशोऽपीदन्ते ललितचरणाम्भोजसलिलं-  
     गजेन्द्रादुत्तीर्यावनितलमगम्यं दिविषदाम् ।  
शिरस्याधत्ते यो मणिमयकिरीटद्युति मति-  
     र्वृतो देवव्रातैस्त्रिदशवनितान्त्यमुदितैः ॥ ३३॥  
  
सुरस्त्रीसङ्घातस्त्रिदिवभुवनाद्दाविकपयः-  
     परिस्नातुं यातस्तव जननि तीरं हयमुखैः ।  
जगौ चेदम्भद्रं श्रुतिमृदुलमध्यं समुरजै-  
     रभूतत्सङ्गीतं गिरिशसुखदङ्कीचकरवम् ॥ ३४॥  
  
मुनिव्रातैर्यत्तैस्समरशतधीरैश्च कृतिभिः-  
     सुरज्येष्ठेनापि स्मरभटमजेयं हि बलिनम् ।  
निहत्याजौ रुद्रोऽखिलभुवनवन्द्या सुयतिता-  
     मगात्त्वत्सम्पर्कादशुभशमनी नो भव शिवे ॥ ३५॥  
  
इदन्ते शीताम्भः स्फटिकप्रतिमं कौतपविधौ-  
     प्रयुक्तं पश्यानान्दुरितभरविस्राब्धिपतिताम् ।  
व्यसूनामुद्धारञ्जन निकुरुते ते च विदिते-  
     महीयन्ते लोके शिशिरशशिनः शान्तवपुषः ॥ ३६॥  
  
लतासम्पृक्तानान्नवकुसुमभारप्रवहता-  
     न्तरूणान्तामस्यं मधुकरवृतानां परिगतम् ।  
त्वदीयानां पानाद्विशदपयसामाज्जवपदै-  
     स्तरङ्गोत्सृष्टानाञ्जननि तरुजन्मापि च यतः ॥ ३७॥  
  
चलद्वीचीक्षोभभ्रमित झषचक्रोर्ज्जितरवे-  
     जगत्प्राणोद्भूतदृमगलितपुष्पाऽऽस्तृततटे ।  
प्रवाहे त्वद्वारां पिकशिखिगणा येऽतिमधुरं-  
     नदन्तीहाऽऽलोकध्वनय इव पूलाङ्घ्रिपगृहाः ॥ ३८॥  
  
अहोऽन्तर्मद्राणां हिमगिरिगुरोर्डुग्रहृदयात्-  
     सहस्राराधारे भगवति शिवे दाविकमयै ।  
चतुर्विंशत्कोशायतिरपि चतुर्विस्तृतिरथो  
     मुमुक्षुप्रेतानां तरणि ! तरणी नत्वदपरा ॥ ३९॥  
  
नमश्चिद्रूपायै त्रिगुणबलमय्यै प्रकृतये  
     नमः सद्रूपायै विधुशकलमौलेऽखिलभृते ।  
सरिद्रूपायै ते पवितवसुधायै श्रुतवतां-  
     ददत्यै निर्वाणं निरवधिसुखं सत्वनिधये ॥ ४०॥  
  
जगत्पूज्यायै ते यजनफलदायै भव छिदे-  
     नमो मेदिन्यै तेऽखिलवसुधरायै सुश्रवसे  
नमो धीरायै ते विशदगुणमय्यै सुगतये ।  
     नमो वैष्णव्यै ते मुनिवृढयुतायै सुमतये ॥ ४१॥  
  
यस्यास्तेऽमलवीचयो भुवि वदूर्गुप्ताऽऽस्तृता देविके-  
     या धृत्वाऽखिलवन्द्यवेदवदनास्त्वङ्गेऽज लोकङ्गताः ।  
दण्डाद्यस्त्रधरामहोग्रवपुषो याभ्यो यमा दूरत-  
     स्ता दिव्या नरलोकपावनकराः सेव्या बुधैस्सर्वदा ॥ ४२॥  
  
यस्मिन्प्रपीते पयसि त्वदीये  
     नृणामघं नश्यति चान्तराश्रितम् ।  
स्वच्छं सुधासम्मितमद्यनस्त-  
     त्करोतु भव्यम्भवभीतचेतसाम् ॥ ४३॥  
  
त्वत्पादसम्भून्नपयः प्रचेतास्तं  
      धार्य्य पूतं शिरसाप सिद्धिम् ।  
शेषस्त्वदीयान्विदितान्गुणान्वै  
     शक्नोति नैवाद्यतने न मातुम् ॥ ४४॥  
  
त्वमेव गङ्गा यमुना त्वमेव  
     त्वमेव सिन्धुश्च सरस्वती वै ।  
त्वन्देविकारूपमपौह शर्वे  
     दधर्थलोकाय विनाशनाय ॥ ४५॥  
  
त्वमेव मातर्बहुधा व्यवस्थिता  
     त्वमेव माया खलु शाम्भवीति ।  
त्वत्तोऽप्यनन्ता जगतःप्रसूति-  
     स्तत्वैश्चिदाभास बलेन देव्याः ॥ ४६॥  
  
सदाऽऽपोज्योतिष्टेऽवनिदहरगान्तः प्रवहति  
     भुवः पृष्ठस्थानां सकलशमलानि प्रदहति ।  
इदानीं हिन्दूनां निखिलकलुषं त्वं परिहर  
     कुरुष्वैतान्नित्यं हृदयबलयुक्तानृषिवृढान् ॥ ४७॥  
  
सदाचारै निष्ठान्प्रबलतमदुष्टक्षयकरान्  
     प्रचारे वेदानामनुदिनमधियज्ञ रुचियुताम् ।  
गृहेष्वासक्तानां हृदि सबलनिष्ठां द्रढयितुं-  
     सशक्तान्वाग्भक्ताज्जननि ! कुरु सद्योऽग्रजवरान् ॥ ४८॥  
  
अज्ञात विदुषा सृष्टां लहरीं देविका प्रियाम् ।  
विहारीलाल वासिष्ठो मुद्राप्यैनां समर्पये ॥  
  
॥ इति श्रीदेविकालहरी सम्पूर्णा ॥  
  
  
Encoded and proofread by Mandar Mali  
  
