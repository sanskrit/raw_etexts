---
Author: Traditional
Category: sahasranAma, devii, pArvatI, stotra, devI
Description-comments: rUdrayAmala_ta.ntra
File name: bhavaaniisahasra.itx
Indexextra: (meaning, text)
Language: Sanskrit
Latest update: October 31, 2005
Location: doc_devii
Proofread by: Ravin Bhalekar ravibhalekar at hotmail.com.com
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: devii
Text title: durlabha bhavAnI kavacha ma.ntra sahasranAma stotra
Texttype: stotra
Transliterated by: WebD
engtitle: bhavAnIsahasranAmastotram
itxtitle: bhavAnIsahasranAmastotram
title: भवानीसहस्रनामस्तोत्रम्

---
  
 श्रीभवानीसहस्रनामस्तोत्रम्   
  
श्रीगणेशाय नमः ।  
कैलास शिखरे रम्ये देवदेवं महेश्वरम् ।  
ध्यानोपरतमासीनं प्रसन्नमुखपङ्कजम् ॥ १॥  
  
सुरासुरशिरोरत्नरञ्जिताङ्घ्रियुगं प्रभुम् ।  
प्रणम्य शिरसा नन्दी बद्धाञ्जलिरभाषत ॥ २॥  
  
श्रीनन्दिकेश्वर उवाच ।  
देवदेव जगन्नाथ संशयोऽस्ति महान्मम ।  
रहस्यमेकमिच्छामि प्रष्टुं त्वां भक्तवत्सल ॥ ३॥  
  
देवतायास्त्वया कस्याः स्तोत्रमेतद्दिवानिशम् ।  
पठ्यते निरतं नाथ त्वत्तः किमपरं महत् ॥ ४॥  
  
इति पृष्टस्तदा देवो नन्दिकेन जगद्गुरुः ।  
प्रोवाच भगवानीशो विकसन्नेत्रपङ्कजः ॥ ५॥  
  
ईश्वर उवाच ।  
साधु साधु गुणश्रेष्ठ पृष्टवानसि मां च यत् ।  
स्कन्दस्यापि च यद्गोप्यं रहस्यं कथयामि तत् ॥ ६॥  
  
पुरा कल्पक्षये लोकान्सिसृक्षुर्मूढचेतनः ।  
गुणत्रयमयी शक्तिर्मूलप्रकृतिसञ्ज्ञिता ॥ ७॥  
  
तस्यामहं समुत्पन्नस्तत्वैस्तैर्महदादिभिः ।  
चेतनेति ततः शक्तिर्मां काप्यालिङ्ग्य तस्थुषी ॥ ८॥  
  
हेतुस्सङ्कल्पजालस्य मनोधिष्ठायिनी शुभा ।  
इच्छेति परमा शक्तिरुन्मिलति ततः परम् ॥ ९॥  
  
ततो वागिति विख्याता शक्तिः शब्दमयी पुरा ।  
प्रादुरासीज्जगन्माता वेदमाता सरस्वती ॥ १०॥  
  
ब्राह्मी च वैष्णवी सैन्द्री कौमारी पार्वती शिवा ।  
सिद्धिदा बुद्धिदा शान्ता सर्वमङ्गलदायिनी ॥ ११॥  
  
तयैतत्सृज्यते विश्वमनाधारं च धार्यते ।  
तयैतत्पाल्यते सर्वं तस्यामेव प्रलीयते ॥ १२॥  
  
अर्चिता प्रणता ध्याता सर्वभावविनिश्चतैः ।  
आराधिता स्तुता सैव सर्वसिद्धिप्रदायिनी ॥ १३॥  
  
तस्याश्चानुग्रहादेव तामेव स्तुतवानहम् ।  
सहस्रैर्नामर्भिर्दिव्यैस्त्रैलोक्य प्रणिपूजितैः ॥ १४॥  
  
स्तवेनानेन सन्तुष्टा मामेव प्रतिवेश सा ।  
तदारभ्य मया प्राप्तमैश्वर्यं पदमुत्तमम् ॥ १५॥  
  
तत्प्रभावान्मया सृष्टं जगदेतच्चराचरम् ।  
ससुरासुरगन्धर्वयक्षराक्षसमानवम् ॥ १६॥  
  
सपन्नगं साच्छिकं च सशैलवनकाननम् ।  
सराशिग्रहनक्षत्रं पञ्चभूतगुणान्वितम् ॥ १७॥  
  
नन्दिन्नाम सहस्रेण स्तवेनानेन सर्वदा ।  
स्तौम्यहं परापराशक्तिं ममानुग्रहकारिणीम् ॥ १८॥  
  
इत्युक्त्वोपरतं देवं चराचरगुरुं विभुम् ।  
प्रणम्य शिरसा नन्दी प्रोवाच परमेश्वरम् ॥ १९॥  
  
श्रीनन्दिकेश्वर उवाच ।  
भगवन्देवदेवेश लोकनाथ जगत्पते ।  
भक्तोऽस्मि तव दासोऽस्मि प्रसादः क्रियतां मयि ॥ २०॥  
  
देव्याः स्तवमिदं पुण्यं दुर्लभं यत्सुरैरपि ।  
श्रोतुमिच्छाम्यहं देव प्रभावमपि चास्य तु ॥ २१॥  
  
शृणु नन्दिन्महाभाग स्तवराजमिमं शुभम् ।  
सहस्रैर्नामर्भिर्दिव्यैः सिद्धिदं सुखमोक्षदम् ॥ २२॥  
  
शुचिभिः प्रातरुत्थाय पठितव्यं समाहितैः ।  
त्रिकालं श्रद्धया युक्तैर्नातः परतरः स्तव; ॥ २३॥  
  
ॐ अस्यश्रीभवानीनामसहस्रस्तवराजस्य,  
श्रीभगवान्महादेव ऋषिः ,अनुष्टुप्छन्दः,  
आद्या शक्तिः श्रीभगवती भवानी देवता,  
ह्रीं बीजं, श्रीं शक्तिः, क्लीं कीलकं,  
श्रीभगवतीभवानीप्रीत्यर्थे जपे विनियोगः ।  
अथ ध्यानम्  
अर्धेन्दुमौलिममलाममराभिवन्द्यामम्भोजपाशसृणिरक्तकपालहस्ताम् ।  
रक्ताङ्गरागरसनाभरणान्त्रिनेत्रान्ध्यायेच्छिवस्यवनितां विह्वलाङ्गीम् ॥ १॥  
  
ॐ बालार्कमण्डलाभासां चतुर्वाहुं त्रिलोचनाम् ।  
पाशाङ्कुशशरं चापं धारयन्तीं शिवां भजे ॥ २॥  
  
ॐ महाविद्या जगन्माता महालक्ष्मीः शिवप्रिया ।  
विष्णुमाया शुभा शान्ता सिद्धासिद्धसरस्वती ॥ १॥  
  
क्षमा कान्तिः प्रभा ज्योत्स्ना पार्वती सर्वमङ्गला ।  
हिङ्गुला चण्डिका दान्ता पद्मा लक्ष्मीर्हरिप्रिया ॥ २॥  
  
त्रिपुरा नन्दिनी नन्दा सुनन्दा सुरवन्दिता ।  
यज्ञविद्या महामाया वेदमाता सुधाधृतिः ॥ ३॥  
  
प्रीतिप्रदा प्रसिद्धा च मृडानी विन्ध्यवासिनी ।  
सिद्धविद्या महाशक्तिः पृथिवी नारदसेविता ॥ ४॥  
  
पुरुहूतप्रिया कान्ता कामिनी पद्मलोचना ।  
प्रल्हादिनी महामाता दुर्गा दुर्गतिनाशिनी ॥ ५॥  
  
ज्वालामुखी सुगोत्रा च ज्योतिः कुमुदवासिनी ।  
दुर्गमा दुर्लभा विद्या स्वर्गतिः पुरवासिनी ॥ ६॥  
  
अपर्णा शाम्बरी माया मदिरामृदुहासिनी ।  
कुलवागीश्वरी नित्या नित्यक्लिन्ना कृशोदरी ॥ ७॥  
  
कामेश्वरी च नीला च भिरुण्डा वह्रिवासिनी ।  
लम्बोदरी महाकाली विद्याविद्येश्वरी तथा ॥ ८॥  
  
नरेश्वरी च सत्या च सर्वसौभाग्यवर्धिनी ।  
सङ्कर्षिणी नारसिंही वैष्णवी च महोदरी ॥ ९॥  
  
कात्यायनी च चम्पा च सर्वसम्पत्तिकारिणी ।  
नारायणी महानिद्रा योगनिद्रा प्रभावती ॥ १०॥  
  
प्रज्ञा पारमिताप्राज्ञा तारा मधुमती मधुः ।  
क्षीरार्णवसुधाहारा कालिका सिंहवाहना ॥ ११॥  
  
ॐकारा च सुधाकारा चेतना कोपनाकृतिः ।  
अर्धबिन्दुधराधारा विश्वमाता कलावती ॥ १२॥  
  
पद्मावती सुवस्त्रा च प्रबुद्धा च सरस्वती ।  
कुण्डासना जगद्वात्री बुद्धमाता जिनेश्वरी ॥ १३॥  
  
जिनमाता जिनेन्द्रा च शारदा हंसवाहना ।  
राजलक्ष्मीर्वषट्कारा सुधाकारा सुधोत्सुका ॥ १४॥  
  
राजनीतिस्त्रयी वार्ता दण्डनीतिः क्रियावती ।  
सद्भूतिस्तारिणी श्रद्धा सद्गतिः सत्यपरायणा ॥ १५॥  
  
सिन्धुर्मन्दाकिनी गङ्गा यमुना च सरस्वती ।  
गोदावरी विपाशा च कावेरी च शतह्रदा ॥ १६॥  
  
सरयूश्चन्द्रभागा च कौशिकी गण्डकी शुचिः ।  
नर्मदा कर्मनाशा च चर्मण्वती च वेदिका ॥ १७॥  
  
वेत्रवती वितस्ता च वरदा नरवाहना ।  
सती पतिव्रता साध्वी सुचक्षुः कुण्डवासिनी ॥ १८॥  
  
एकचक्षुः सहस्राक्षी सुश्रोणिर्भगमालिनी ।  
सेनाश्रोणिः पताका च सुव्यूहा युद्धकाङ्क्षिणी ॥ १९॥  
  
पताकिनी दयारम्भा विपञ्ची पञ्चमप्रिया ।  
परा परकलाकान्ता त्रिशक्तिर्मोक्षदायिनी ॥ २०॥  
  
ऐन्द्री माहेश्वरी ब्राह्मी कौमारी कमलासना ।  
इच्छा भगवती शक्तिः कामधेनुः कृपावती ॥ २१॥  
  
वज्रायुधा वज्रहस्ता चण्डी चण्डपराक्रमा ।  
गौरी सुवर्णवर्णा च स्थितिसंहारकारिणी ॥ २२॥  
  
एकानेका महेज्या च शत बाहुर्महाभुजा ।  
भुजङ्गभूषणा भूषा षट्चक्राक्रमवासिनी ॥ २३॥  
  
षट्चक्रभेदिनी श्यामा कायस्था कायवर्जिता ।  
सुस्मिता सुमुखी क्षामा मूलप्रकृतिरीश्वरी ॥ २४॥  
  
अजा च बहुवर्णा च पुरुषार्थप्रर्वतिनी ।  
रक्ता नीला सिता श्यामा कृष्णा पीता च कर्बुरा ॥ २५॥  
  
क्षुधा तृष्णा जरा वृद्धा तरुणी करुणालया ।  
कला काष्ठा मुहूर्ता च निमिषा कालरूपिणी ॥ २६॥  
  
सुवर्णरसना नासाचक्षुः स्पर्शवती रसा ।  
गन्धप्रिया सुगन्धा च सुस्पर्शा च मनोगतिः ॥ २७॥  
  
मृगनाभिर्मृगाक्षी च कर्पूरामोदधारिणी ।  
पद्मयोनिः सुकेशी च सुलिङ्गा भगरूपिणी ॥ २८॥  
  
योनिमुद्रा महामुद्रा खेचरी खगगामिनी ।  
मधुश्रीर्माधवी वल्ली मधुमत्ता मदोद्धता ॥ २९॥  
  
मातङ्गी शुकहस्ता च पुष्पबाणेक्षुचापिनी ।  
रक्ताम्बरधराक्षीबा रक्तपुष्पावतंसिनी ॥ ३०॥  
  
शुभ्राम्बरधरा धीरा महाश्वेता वसुप्रिया ।  
सुवेणी पद्महस्ता च मुक्ताहारविभूषणा ॥ ३१॥  
  
कर्पूरामोदनिःश्वासा पद्मिनी पद्ममन्दिरा ।  
खड्गिनी चक्रहस्ता च भुशुण्डी परिघायुधा ॥ ३२॥  
  
चापिनी पाशहस्ता च त्रिशूलवरधारिणी ।  
सुबाणा शक्तिहस्ता च मयूरवरवाहना ॥ ३३॥  
  
वरायुधधरा वीरा वीरपानमदोत्कटा ।  
वसुधा वसुधारा च जया शाकम्भरी शिवा ॥ ३४॥  
  
विजया च जयन्ती च सुस्तनी शत्रुनाशिनी ।  
अन्तर्वती वेदशक्तिर्वरदा वरधारिणी ॥ ३५॥  
  
शीतला च सुशीला च बालग्रहविनाशिनी ।  
कौमारी च सुपर्णा च कामाख्या कामवन्दिता ॥ ३६॥  
  
जालन्धरधरानन्ता कामरूपनिवासिनी ।  
कामबीजवती सत्या सत्यमार्गपरायणा ॥ ३७॥  
  
स्थूलमार्गस्थिता सूक्ष्मा सूक्ष्मबुद्धिप्रबोधिनी ।  
षट्कोणा च त्रिकोणा च त्रिनेत्रा त्रिपुरसुन्दरी ॥ ३८॥  
  
वृषप्रिया वृषारूढा महिषासुरघातिनी ।  
शुम्भदर्पहरा दीप्ता दीप्तपावकसन्निभा ॥ ३९॥  
  
कपालभूषणा काली कपालामाल्यधारिणी ।  
कपालकुण्डला दीर्घा शिवदूती घनध्वनिः ॥ ४०॥  
  
सिद्धिदा बुद्धिदा नित्या सत्यमार्गप्रबोधिनी ।  
कम्बुग्रीवावसुमती छत्रच्छाया कृतालया ॥ ४१॥  
  
जगद्गर्भा कुण्डलिनी  भुजगाकारशायिनी ।  
प्रोल्लसत्सप्तपद्मा च नाभिनालमृणालिनी ॥ ४२॥  
  
मूलाधारा निराकारा वह्रिकुण्डकृतालया ।  
वायुकुण्डसुखासीना निराधारा निराश्रया ॥ ४३॥  
  
श्वासोच्छवासगतिर्जीवा ग्राहिणी वह्निसंश्रया ।  
वल्लीतन्तुसमुत्थाना षड्रसा स्वादलोलुपा ॥ ४४॥  
  
तपस्विनी तपःसिद्धि स्सप्तधा सिद्धिदायिनी ।  
तपोनिष्ठा तपोयुक्ताः तापसी च तपःप्रिया  ॥ ४५॥  
  
सप्तधातुर्मयीर्मूतिः सप्तधात्वन्तराश्रया ।  
देहपुष्टिर्मनःपुष्टिरन्नपुष्टिर्बलोद्धता ॥ ४६॥  
  
औषधी वैद्यमाता च द्रव्यशक्तिप्रभाविनी ।  
वैद्या वैद्यचिकित्सा च सुपथ्या रोगनाशिनी ॥ ४७॥  
  
मृगया मृगमांसादा मृगत्वङ् मृगलोचना ।  
वागुराबन्धरूपा च बन्धरूपावधोद्धता ॥ ४८॥  
  
बन्दी बन्दिस्तुता कारागारबन्धविमोचिनी ।  
शृङ्खला कलहा बद्धा दृढबन्धविमोक्षिणी ॥ ४९॥  
  
अम्बिकाम्बालिका चाम्बा स्वच्छा साधुजर्नाचिता ।  
कौलिकी कुलविद्या च सुकुला कुलपूजिता ॥ ५०॥  
  
कालचक्रभ्रमा भ्रान्ता विभ्रमाभ्रमनाशिनी ।  
वात्याली मेघमाला च सुवृष्टिः सस्यर्वधिनी ॥ ५१॥  
  
अकारा च इकारा च उकारौकाररूपिणी ।  
ह्रीङ्कार बीजरूपा च क्लीङ्काराम्बरवासिनी ॥ ५२॥  
  
सर्वाक्षरमयीशक्तिरक्षरा वर्णमालिनी ।  
सिन्दूरारुणवर्णा च सिन्दूरतिलकप्रिया ॥ ५३॥  
  
वश्या च वश्यबीजा च लोकवश्यविभाविनी ।  
नृपवश्या नृपैः सेव्या नृपवश्यकरप्रिया ॥ ५४॥  
  
महिषा नृपमान्या च नृपान्या नृपनन्दिनी ।  
नृपधर्ममयी धन्या धनधान्यविवर्धिनी ॥ ५५॥  
  
चतुर्वर्णमयीमूर्तिश्चतुर्वणैंश्च पूजिता ।  
सर्वधर्ममयीसिद्धि श्चतुराश्रमवासिनी ॥ ५६॥  
  
ब्राह्मणी क्षत्रिया वैश्या शूद्रा चावरवर्णजा ।  
वेदमार्गरता यज्ञा वेदिर्विश्वविभाविनी ॥ ५७॥  
  
अनुशस्त्रमयी विद्या वरशस्त्रास्त्रधारिणी ।  
सुमेधा सत्यमेधा च भद्रकाल्यपराजिता ॥ ५८॥  
  
गायत्री सत्कृतिः सन्ध्या सावित्री त्रिपदाश्रया ।  
त्रिसन्ध्या त्रिपदी धात्री सुपर्वा सामगायिनी ॥ ५९॥  
  
पाञ्चाली बालिका बाला बालक्रीडा सनातनी ।  
गर्भाधारधराशून्या गर्भाशयनिवासिनी ॥ ६०॥  
  
सुरारिघातिनी कृत्या पूतना च तिलोत्तमा ।  
लज्जा रसवती नन्दा भवानी पापनाशिनी ॥ ६१॥  
  
पट्टाम्बरधरा गीतिः सुगीतिर्ज्ञानगोचरा ।  
सप्तस्वरमयी तन्त्री षड्जमध्यमधैवता ॥ ६२॥  
  
मूर्छना ग्रामसंस्थाना मूर्छा सुस्थानवासिनी ।  
अट्टाट्टहासिनी प्रेता प्रेतासननिवासिनी ॥ ६३॥  
  
गीतनृत्यप्रिया कामा तुष्टिदा पुष्टिदा क्षमा ।  
निष्ठा सत्यप्रिया प्राज्ञा लोलाक्षी च सुरोत्तमा ॥ ६४॥  
  
सविषा ज्वालिनी ज्वाला विश्वमोहार्तिनाशिनी ।  
शतमारी महादेवी वैष्णवी शतपत्रिका ॥ ६५॥  
  
विषारिर्नागदमनी कुरुकुल्ल्याऽमृतोद्भवा ।  
भूतभीतिहरारक्षा भूतावेशविनाशिनी ॥ ६६॥  
  
रक्षोघ्नी राक्षसी रात्रिर्दीर्घनिद्रा निवारिणी ।  
चन्द्रिका चन्द्रकान्तिश्च सूर्यकान्तिर्निशाचरी ॥ ६७॥  
  
डाकिनी शाकिनी शिष्या हाकिनी चक्रवाकिनी ।  
शीता शीतप्रिया स्वङ्गा सकला वनदेवता ॥ ६८॥  
  
गुरुरूपधरा गुर्वी मृत्युर्मारी विशारदा ।  
महामारी विनिद्रा च तन्द्रा मृत्युविनाशिनी ॥ ६९॥  
  
चन्द्रमण्डलसङ्काशा चन्द्रमण्डलवासिनी ।  
अणिमादिगुणोपेता सुस्पृअहा कामरूपिणी ॥ ७०॥  
  
अष्टसिद्धिप्रदा प्रौढा दुष्टदानवघातिनी ।  
अनादिनिधना पुष्टिश्चतुर्बाहुश्चतुर्मुखी ॥ ७१॥  
  
चतुस्समुद्रशयना चतुर्वर्गफलप्रदा ।  
काशपुष्पप्रतीकाशा शरत्कुमुदलोचना ॥ ७२॥  
  
सोमसूर्याग्निनयना ब्रह्मविष्णुशिर्वार्चिता ।  
कल्याणीकमला कन्या शुभा मङ्गलचण्डिका ॥ ७३॥  
  
भूता भव्या भविष्या च शैलजा शैलवासिनी ।  
वाममार्गरता वामा शिववामाङ्गवासिनी ॥ ७४॥  
  
वामाचारप्रिया तुष्टिर्लोम्पामुद्रा प्रबोधिनी ।  
भूतात्मा परमात्मा भूतभावविभाविनी ॥ ७५॥  
  
मङ्गला च सुशीला च परमार्थप्रबोधिनी ।  
दक्षिईणा दक्षिणामूर्तिः सुदीक्षा च हरिप्रसूः ॥ ७६॥  
  
योगिनी योगयुक्ता च योगाङ्ग ध्यानशालिनी ।  
योगपट्टधरा मुक्ता मुक्तानां परमा गतिः ॥ ७७॥  
  
नारस्ंइही सुजन्मा च त्रिवर्गफलदायिनी ।  
धर्मदा धनदा चैव कामदा मोक्षदाद्युतिः ॥ ७८॥  
  
साक्षिणी क्षणदा काङ्क्षा दक्षजा कूटरूपिणी ।  
ऋअतुः कात्यायनी स्वच्छा सुच्छन्दा कविप्रिया ॥ ७९॥  
  
सत्यागमा बहिःस्था च काव्यशक्तिः कवित्वदा ।  
मीनपुत्री सती साध्वी मैनाकभगिनी तडित् ॥ ८०॥  
  
सौदामिनी सुदामा च सुधामा धामशालिनी ।  
सौभाग्यदायिनी द्यौश्च सुभगा द्युतिवर्धिनी ॥ ८१॥  
  
श्रीकृत्तिवसना चैव कङ्काली कलिनाशिनी ।  
रक्तबीजवधोद्युक्ता सुतन्तुर्बीजसन्ततिः ॥ ८२॥  
  
जगज्जीवा जगद्बीजा जगत्रयहितैषिणी ।  
चामीकररुचिश्चन्द्री साक्षाद्या षोडशी कला ॥ ८३॥  
  
यत्तत्पदानुबन्धा च यक्षिणी धनदार्चिता ।  
चित्रिणी चित्रमाया च विचित्रा भुवनेश्वरी ॥ ८४॥  
  
चामुण्डा मुण्डहस्ता च चण्डमुण्डवधोद्यता ।  
अष्टम्येकादशी पूर्णा नवमी च चतुर्दशी ॥ ८५॥  
  
उमा कलशहस्ता च पूर्णकुम्भपयोधरा ।  
अभीरूर्भैरवी भीरू भीमा त्रिपुरभैरवी ॥ ८६॥  
  
महाचण्डी च रौद्री च महाभैरवपूजिता ।  
निर्मुण्डा हस्तिनीचण्डा करालदशनानना ॥ ८७॥  
  
कराला विकराला च घोरा घुर्घुरनादिनी ।  
रक्तदन्तोर्ध्वकेशी च बन्धूककुसुमारुणा ॥ ८८॥  
  
कादम्बिनी विपाशा च काश्मीरी कुङ्कुमप्रिया ।  
क्षान्तिर्बहुसुवर्णा च रतिर्बहुसुवर्णदा ॥ ८९॥  
  
मातङ्गिनी वरारोहा मत्तमातङ्गगामिनी ।  
हंसा हंसगतिर्हंसी हंसोज्वलशिरोरुहा ॥ ९०॥  
  
पूर्णचन्द्रमुखी श्यामा स्मितास्या च सुकुण्डला ।  
महिषी च लेखनी लेखा सुलेखा लेखकप्रिया ॥ ९१॥  
  
शङ्खिनी शङ्खहस्ता च जलस्था जलदेवता ।  
कुरुक्षेत्राऽवनिः काशी मथुरा काञ्च्यवन्तिका ॥ ९२॥  
  
अयोध्या द्वारिका माया तीर्था तीर्थकरप्रिया ।  
त्रिपुष्कराऽप्रमेया च कोशस्था कोशवासिनी ॥ ९३॥  
  
कौशिकी च कुशावर्ता कौशाम्बी कोशवर्धिनी ।  
कोशदा पद्मकोशाक्षी कौसुम्भकुसुमप्रिया ॥ ९४॥  
  
तोतला च तुलाकोटिः कूटस्था कोटराश्रया ।  
स्वयम्भूश्च सुरूपा च स्वरूपा पुण्यवर्धिनी ॥ ९५॥  
  
तेजस्विनी सुभिक्षा च बलदा बलदायिनी ।  
महाकोशी महावार्ता बुद्धिः सदसदात्मिका ॥ ९६॥  
  
महाग्रहहरा सौम्या विशोका शोकनाशिनी ।  
सात्विकी सत्वसंस्था च राजसी च रजोवृता ॥ ९७॥  
  
तामसी च तमोयुक्ता गुणत्रयविभाविनी ।  
अव्यक्ता व्यक्तरूपा च वेदविद्या च शाम्भवी ॥ ९८॥  
  
शङ्करा कल्पिनी कल्पा मनस्सङ्कल्पसन्ततिः ।  
सर्वलोकमयी शक्तिः सर्वश्रवणगोचरा ॥ ९९॥  
  
सर्वज्ञानवती वाञ्छा सर्वतत्त्वावबोधिका ।  
जाग्रतिश्च सुषुप्तिश्च स्वप्नावस्था तुरीयका ॥ १००॥  
  
सत्वरा मन्दरा गतिर्मन्दा मन्दिरा मोददायिनी ।  
मानभूमिः पानपात्रा पानदानकरोद्यता ॥ १०१॥  
  
आधूर्णारूणनेत्रा च किञ्चिदव्यक्तभाषिणी ।  
आशापुरा च दीक्षा च दक्षा दीक्षितपूजिता ॥ १०२॥  
  
नागवल्ली नागकन्या भोगिनी भोगवल्लभा ।  
सर्वशास्त्रमयी विद्या सुस्मृतिर्धर्मवादिनी ॥ १०३॥  
  
श्रुतिस्मृतिधरा ज्येष्ठा श्रेष्ठा पातालवासिनी ।  
मीमांसा तर्कविद्या च सुभक्तिर्भक्तवत्सला ॥ १०४॥  
  
सुनाभिर्यातनाजातिर्गम्भीरा भाववर्जिता ।  
नागपाशधरामूर्तिरगाधा नागकुण्डला ॥ १०५॥  
  
सुचक्रा चक्रमध्यस्था चक्रकोणनिवासिनी ।  
सर्वमन्त्रमयी विद्या सर्वमन्त्राक्षरावलिः ॥ १०६॥  
  
मधुस्त्रवास्त्रवन्ती च भ्रामरी भ्रमरालिका ।  
मातृमण्डलमध्यस्था मातृमण्डलवासिनी ॥ १०७॥  
  
कुमार जननी क्रूरा सुमुखी ज्वरनाशिनी ।  
निधाना पञ्चभूतानां भवसागरतारिणी ॥ १०८॥  
  
अक्रूरा च ग्रहावती विग्रहा ग्रहवर्जिता ।  
रोहिणी भूमिगर्मा च कालभूः कालवर्तिनी ॥ १०९॥  
  
कलङ्करहिता नारी चतुःषष्ठ्यभिधावती ।  
अतीता विद्यमाना च भाविनी प्रीतिमञ्जरी ॥ ११०॥  
  
सर्वसौख्यवतीयुक्तिराहारपरिणामिनी ।  
जीर्णा च जीर्णवस्रा च नूतना नववल्लभा ॥ १११॥  
  
अजरा च रजःप्रीता रतिरागविवर्धिनी ।  
पञ्चवातगतिर्भिन्ना पञ्चश्लेष्माशयाधरा ॥ ११२॥  
  
पञ्चपित्तवतीशक्तिः पञ्चस्थानविभाविनी ।  
उदक्या च वृषस्यन्ती बहिः प्रस्रविणी त्र्यहा ॥ ११३॥  
  
रजःशुक्रधरा शक्तिर्जरायुर्गर्भधारिणी ।  
त्रिकालज्ञा त्रिलिङ्गा च त्रिमूर्तिस्त्रिपुरवासिनी ॥ ११४॥  
  
अरागा शिवतत्त्वा च कामतत्वानुरागिणी ।  
प्राच्यवाची प्रतीची च दिगुदीची च दिग्विदिग्दिशा ॥ ११५॥  
  
अहङ्कृतिरहङ्कारा बाला माया बलिप्रिया ।  
शुक्रश्रवा सामिधेनी सुश्रद्धा श्राद्धदेवता ॥ ११६॥  
  
माता मातामही तृप्तिः पितुमाता पितामही ।  
स्नुषा दौहित्रिणी पुत्री पौत्री नप्त्री शिशुप्रिया ॥ ११७॥  
  
स्तनदा स्तनधारा च विश्वयोनिः स्तनन्धयी ।  
शिशूत्सङ्गधरा दोला लोला क्रीडाभिनन्दिनी ॥ ११८॥  
  
उर्वशी कदली केका विशिखा शिखिवर्तिनी ।  
खट्वाङ्गधारिणी खट्व बाणपुङ्खानुवर्तिनी ॥ ११९॥  
  
लक्ष्यप्राप्तिकरा लक्ष्यालध्या च शुभलक्षणा ।  
वर्तिनी सुपथाचारा परिखा च खनिर्वुतिः ॥ १२०॥  
  
प्राकारवलया वेला मर्यादा च महोदधिः ।  
पोषिणी शोषिणी शक्तिर्दीर्घकेशी सुलोमशा ॥ १२१॥  
  
ललिता मांसला तन्वी वेदवेदाङ्गधारिणी ।  
नरासृक्पानमत्ता च नरमुण्डास्थिभूषणा ॥ १२२॥  
  
अक्षक्रीडारतिः शारि शारिकाशुकभाषिणी ।  
शाम्भरी गारुडीविद्या वारुणी वरुणार्चिता ॥ १२३॥  
  
वाराही तुण्डहस्ता च दंष्ट्रोद्धृतवसुन्धरा ।  
मीनमूर्तिर्धरामूर्तिः वदान्याऽप्रतिमाश्रया ॥ १२४॥  
  
अमूर्ता निधिरूपा च शालिग्रामशिलाशुचिः ।  
स्मृतिसंस्काररूपा च सुसंस्कारा च संस्कृतिः ॥ १२५॥  
  
प्राकृता देशभाषा च गाथा गीतिः प्रहेलिका ।  
इडा च पिङ्गला पिङ्गा सुषुम्ना सूर्यवाहिनी ॥ १२६॥  
  
शशिस्रवा च तालुस्था काकिन्यमृतजीविनी ।  
अणुरूपा बृहद्रूपा लघुरूपा गुरुस्थिता ॥ १२७॥  
  
स्थावरा जङ्गमाचैव कृतकर्मफलप्रदा ।  
विषयाक्रान्तदेहा च निर्विशेषा जितेन्द्रिया ॥ १२८॥  
  
चित्स्वरूपा चिदानन्दा परब्रह्मप्रबोधिनी ।  
निर्विकारा च निर्वैरा विरतिः सत्यवर्द्धिनी ॥ १२९॥  
  
पुरुषाज्ञा चा भिन्ना च क्षान्तिः कैवल्यदायिनी ।  
विविक्तसेविनी प्रज्ञा जनयित्री च बहुश्रुतिः ॥ १३०॥  
  
निरीहा च समस्तैका सर्वलोकैकसेविता ।  
शिवा शिवप्रिया सेव्या सेवाफलविवर्द्धिनी ॥ १३१॥  
  
कलौ कल्किप्रिया काली दुष्टम्लेच्छविनाशिनी ।  
प्रत्यञ्चा च धुनर्यष्टिः खड्गधारा दुरानतिः ॥ १३२॥  
  
अश्वप्लुतिश्च वल्गा च सृणिः स्यन्मृत्युवारिणी ।  
वीरभूर्वीरमाता च वीरसूर्वीरनन्दिनी ॥ १३३॥  
  
जयश्रीर्जयदीक्षा च जयदा जयवर्द्धिनी ।  
सौभाग्यसुभगाकारा सर्वसौभाग्यवर्द्धिनी ॥ १३४॥  
  
क्षेमङ्करी क्षेमरूपा सर्त्कीत्तिः पथिदेवता ।  
सर्वतीर्थमयीमूर्तिः सर्वदेवमयीप्रभा ॥ १३५॥  
  
सर्वसिद्धिप्रदा शक्तिः सर्वमङ्गलमङ्गला ।  
पुण्यं सहस्रनामेदं शिवायाः शिवभाषितम् ॥ १३६॥  
  
यः पठेत्प्रातरुत्थाय शुचिर्भूत्वा समाहितः ।  
यश्चापिशृणुयान्नित्यं नरो निश्चलमानसः ॥ १३७॥  
  
एककालं द्विकालं वा त्रिकालं श्रद्धयान्वितः ।  
सर्वदुःखविनिर्मुक्तो धनधान्यसमन्वितः ॥ १३८॥  
  
तेजस्वी बलवाञ्छूरः शोकरोगविवर्जितः ।  
यशस्वी कीर्तिमान्धन्यः सुभगो लोकपूजितः ॥ १३९॥  
  
रूपवान्गुणसम्पन्नः प्रभावीर्यसमन्वितः ।  
श्रेयांसि लभतेनित्यं निश्चलां च शुभां श्रियम् ॥ १४०॥  
  
सर्वपापविनिर्मुक्तो लोभक्रोध विवर्जितः ।  
नित्यं बन्धुसुतैर् दारैः पुत्रपौत्रैर्महोत्सवैः ॥ १४१॥  
  
नन्दितः सेवितो भृत्यैर्बहुभिः शुद्धमानसैः ।  
विद्यानां पारगो विप्रः क्षत्रियो विजयी रणे । ॥ १४२॥  
  
वैश्यस्तुधनलाभाढ्यः शूद्रश्चसुखमेधते ।  
पुत्रार्थी लभते पुत्रं धनार्थी लभते धनम् ॥ १४३॥  
  
इच्छाकामं तु कामार्थी धर्मार्थी धर्ममक्षयम् ।  
कन्यार्थी लभते कन्यां रूपशीलगुणन्विताम् ॥ १४४॥  
  
क्षेत्रं च बहुशस्यं स्याद्गावस्तु बहुदुग्धदाः ।  
नाशुभं नापदस्तस्य न भयं नृपशत्रुभिः ॥ १४५॥  
  
जायते ना शुभाबुद्धिर्लभते कुलधुर्यताम् ।  
न बाधन्ते ग्रहास्तस्य न रक्षांसि न पन्नगाः ॥ १४६॥  
  
न पिशाचो न डाकिन्यो भूतव्यन्तरजृम्भिकाः ।  
बालग्रहाभिभूतानां बालानां शान्तिकारकम् ॥ १४७॥  
  
द्वन्द्वानां प्रीतिभेदे च मैत्रीकरणमुत्तमम् ।  
लोहपाशैर्दृढैर्बद्धो बद्धो वेश्मनि दुर्गमे ॥ १४८॥  
  
तिष्ठन् शृण्वन्पठेन्मर्त्यो मुच्यते नात्र संशयः ।  
न दाराणां न पुत्राणां न बन्धूनां न मित्रजम् ॥ १४९॥  
  
पश्यन्ति नहि ते शोकं हि वियोगं चिरजीविताम् ।  
अन्धस्तु लभते दृष्टिं चक्षुरोगैर्नबाध्यते ॥ १५०॥  
  
बधिरः श्रुतिमाप्नोति मूको वाचं शुभान्नरः ।  
एतद्गर्भा च या नारी स्थिरगर्भा प्रजायते ॥ १५१॥  
  
स्रावणी बद्धगर्भा च सुखमेवप्रसूयते ।  
कुष्ठिनः शीर्णदेहा ये गतकेशनखत्वचः ॥ १५२॥  
  
पठनाच्छ्रवणा द्वापि दिव्यकाया भवन्ति ते ।  
ये पठन्ति शतावर्तं शुचिष्मन्तो जितेन्द्रियाः ॥ १५३॥  
  
अपुत्राः प्राप्नुयुः पुत्रान् शृण्वन्तोऽपि न संशयः ।  
महाव्याधि परिग्रस्तास्तप्ता ये विविधैर्ज्वरैः ॥ १५४॥  
  
भूताभिषङ्ग सङ्घातैश्चार्तुथिक तृतीयकैः ।  
अन्यैश्च दारुणैरोगैः पीड्यमानाश्च मानवाः ॥ १५५॥  
  
गतबाधाः प्रजायन्ते मुक्तास्तेतैर्नसंशयः ।  
श्रुतिग्रन्थधरोबालो दिव्यवादी कवीश्वरः ॥ १५६॥  
  
पठनाच्छ्रवणाद्वापि भवत्येव न संशयः ।  
अष्टम्यां वा चतुर्दश्यां नवम्यां चैकचेतसः ॥ १५७॥  
  
ये पठन्ति सदाभक्त्या न ते वै दुःखभागिनः ।  
नवरात्रं जिताहारो दृढभक्तिर्जिन्तेन्द्रियः ॥ १५८॥  
  
चण्डिकायतने विद्वान्च्छुचिष्मान् मूर्तिसन्निधौ ।  
एकाकी च शतावर्तं पठन्धीरश्च निर्भयः ॥ १५९॥  
  
साक्षाद्भगवती तस्मै प्रयच्छेदीप्सितं फलम् ।  
सिद्धपीठे गिरौ रम्ये सिद्धक्षेत्रे सुरालये ॥ १६०॥  
  
पठनात्साधकस्याशु सिद्धिर्भवति वाञ्छिता ।  
दशावर्तं पठेन्नित्यं भूमिशायी नरः शुचिः ॥ १६१॥  
  
स्वप्ने मूर्तिमयीं देवीं वरदां सोऽपि पश्यति ।  
आवर्तन सहस्रैर्ये पठन्ति पुरुषोत्तमाः ॥ १६२॥  
  
ते सिद्धाः सिद्धिदा लोके शापानुग्रहणे क्षमाः ।  
कवित्वं संस्कृतेतेषां शास्राणां व्याकृतौ ततः ॥ १६३॥  
  
शक्तिः प्रोन्मील्यते शास्त्रेष्वनधीतेषु भारती ।  
नखरागशिरोरत्नद्विगुणीकृतरोचिषः ॥ १६४॥  
  
प्रयच्छन्तश्च सर्वस्वं सेवन्ते तान्महीश्वराः ।  
रोचनालिखितं भूर्जें कुङ्कुमेन शुभे दिने ॥ १६५॥  
  
धारयेद्यन्त्रितं देहे पूजयित्वा कुमारिकाम् ।  
विप्राञ्श्च वरनारीश्च धूपैः कुसुमचन्दनैः ॥ १६६॥  
  
क्षीरखण्डाज्य भोज्यैश्च पूजयित्वा सुभूषिताः ।  
विधाय मातृका न्यासं अङ्गन्यास पुरस्सरम् ॥ १६७॥  
  
भूतशुद्धि समोपैतं शृङ्खला न्यासमाचरेत् ।  
यथावदाशासम्बद्धः साधकः प्रीति संयुतः ॥ १६८॥  
  
मूलमन्त्रं जपेद्वीमान् परया संयुतोधिया ।  
प्रणवं पूर्वमुद्धृत्य रमाबीजमनुस्मरन् ॥ १६९॥  
  
माया कामौ समुच्चार्य पुनर्जायां विभावसोः ।  
बध्नन्तिये महारक्षां बालानां च विशेषतः ॥ १७०॥  
  
भवन्ति नृप पूज्यास्ते कीर्तिभाजो यशस्विनः ।  
शत्रुतो न भयन्तेषां दुर्जनेभ्यो न राजतः ॥ १७१॥  
  
न च रोगो न वै दुःख न दारिद्र्यं न दुर्गतिः ।  
महार्णवे महानद्यां स्थितेऽपि च नभीः क्वचित् ॥ १७२॥  
  
रणे द्युते विवादे च विजयं प्राप्नुवन्ति ते ।  
नृपाश्च वश्यतां यान्ति नृपमान्याश्च ये नराः ॥ १७३॥  
  
सर्वत्र पूजिता लोके बहुमानपुरस्सराः ।  
रतिरागविवृद्धाश्च विह्वलाः कामपीडिताः ॥ १७४॥  
  
यौवनाक्रान्तदेहा स्ताः श्रयन्ते वामलोचनाः ।  
लिखितं मूर्ध्निकण्ठे वा धारयेद्यो रणे शुचिः ॥ १७५॥  
  
शतधायुध्यमानं तु प्रतियोद्धा न पश्यति ।  
केतौ वा दुन्दुभौ येषां निबद्धं लिखितं रणे ॥ १७६॥  
  
महासैन्ये परित्रस्तान्कान्दिशीकान्हतौजसः ।  
विचेतनान्विमूढांश्च शत्रुकृत्यविवर्जितान् ॥ १७७॥  
  
निर्जित्य शत्रुसङ्घास्ते लभन्ते विजयं ध्रुवम् ।  
नाभिचारो ने शापश्च बाणवीरादिकीलनम् ॥ १७८॥  
  
डाकिनी पूतनाकृत्या महामारी च शाकिनी ।  
भूतप्रेत पिशाचाश्च रक्षांसि व्यन्तरादयः ॥ १७९॥  
  
न विशन्ति गृहे देहे लिखितं यत्रतिष्ठति ।  
न शस्त्रानलतोयौघैर्भयं तस्योपजायते ॥ १८०॥  
  
दुर्वृत्तानां च पापानां बलहानिकरं परम् ।  
मन्दुराकरिशालासु गवां गोष्ठे समाहितः ॥ १८१॥  
  
पठेत्तद्दोषशान्त्यर्थं कूटं कपटनाशिनी ।  
यमदूतान्न पश्यन्ति न ते निरययातनाम् ॥ १८२॥  
  
प्राप्नुवन्त्यक्षयं शान्तं शिवलोकं सनातनम् ।  
सर्वबाधा सुघोराषु सर्वदुःखनिवारणम् ॥ १८३॥  
  
सर्वमङ्गलकं स्वर्ग्यं पठितव्यं समाहितैः ।  
श्रोतव्यं च सदा भक्त्या परं स्वस्त्ययनं महत् ॥ १८४॥  
  
पुण्यं सहस्रनामेदमम्बाया रुद्रभाषितम् ।  
चतुर्वर्गप्रदं सत्यं नन्दिकेन प्रकाशितम् ॥ १८५॥  
  
नातः परतरो मन्त्रो नातः परतरः स्तवः ।  
नातः परतरा विद्या तीर्थं नातः परात्परम् ॥ १८६॥  
  
तेधन्याः कृतपुण्यास्ते त एव भुवि पूजिताः ।  
एकवारं मुदा नित्यं येऽर्चयन्ति महेश्वरीम् ॥ १८७॥  
  
देवतानां देवताया ब्रह्माद्यैर्या च पूजिता ।  
भूयात्सा वरदा लोके साधूनां विश्वमङ्गला ॥ १८८॥  
  
एतामेव पुराराद्यां विद्यां त्रिपुरभैरवीम् ।  
त्रैलोक्यमोहिनीरूपामकार्षीद्भगवान्हरिः ॥ १८९॥  
  
॥ इति श्रीरुद्रयामलेतन्त्रे नन्दिकेश्वरसंवादे महाप्रभावी  
   भवानीनामसहस्रस्तोत्रं सम्पूर्णम् ॥  
  
  
Proofread by Ravin Bhalekar ravibhalekar at hotmail.com  
  
