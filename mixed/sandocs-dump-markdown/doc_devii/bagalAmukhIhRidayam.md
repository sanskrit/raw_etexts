---
Category: hRidaya, devii, dashamahAvidyA, devI
Description-comments: mAlAmantra
File name: bagalAmukhIhRidayam.itx
Language: Sanskrit
Latest update: November 28, 2016
Location: doc_devii
Proofread by: Gopal Upadhyay gopal.j.upadhyay at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: bagalAmukhI Hridayam
Transliterated by: Gopal Upadhyay gopal.j.upadhyay at gmail.com
engtitle: bagalAmukhIhRidayam
itxtitle: bagalAmukhIhRidayam
title: बगलामुखीहृइदयम्

---
  
 श्रीबगलामुखीहृदयम्   
  
अथ हृदयम् ।  
ॐ अस्य श्रीबगलामुखीहृदयस्य नारद ऋषिः ।  
अनुष्टुप् छन्दः । श्रीबगलामुखी देवता ।  
ह्लीं बीजम् । क्लीं शक्तिः । ऐं कीलकम् ।  
श्रीबगलामुखीप्रसादसिद्ध्यर्थे श्रीबगलामुखीहृदयम्  
जपे विनियोगः ॥  
  
ऋष्यादिन्यासः ।  
ॐ नारदऋषये नमः शिरसि ।  
ॐ अनुष्टुप् छन्दसे नमः मुखे ।  
ॐ श्रीबगलामुखी देवतायै नमः हृदये ।  
ॐ ह्लीं बीजाय नमः गुह्ये ।  
ॐ क्लीं शक्तयेनमः पादयोः ।  
ॐ ऐं कीलकाय नमः सर्वाङ्गे ।  
इति ऋष्यादिन्यासः ॥  
  
अथ करन्यासः ।  
ॐ ह्लीं अङ्गुष्ठाभ्यां नमः ।  
ॐ क्लीं तर्जनीभ्यां नमः ।  
ॐ ऐं मध्यमाभ्यां नमः ।  
ॐ ह्लीं अनामिकाभ्यां नमः ।  
ॐ क्लीं कनिष्ठिकाभ्यां नमः ।  
ॐ ऐं करतलकरपृष्ठाभ्यां नमः ।  
इति करन्यासः ॥  
  
अथ हृदयादिषडङ्गन्यासः ।  
ॐ ह्लीं हृदयाय नमः ।  
ॐ क्लीं शिरसे स्वाहा ।  
ॐ ऐं शिखायै वषट् ।  
ॐ ह्लीं कवचाय हुम् ।  
ॐ क्लीं नेत्रत्रयाय वौषट् ।  
ॐ ऐं अस्त्राय फट् ।  
इति हृदयादिषडङ्गन्यासः ।  
ॐ ह्लीं क्लीं ऐं इति दिग्बन्धः ॥  
  
पीताम्बरां पीतमाल्यां पीताभरणभूषिताम् ।  
पीतकञ्जपदद्वन्द्वां बगलां चिन्तयेऽनिशम् ॥ चिन्ततेऽनिशम्  
  
इति ध्यात्वा सम्पूज्य ॥  
  
पीतशङ्खगदाहस्ते पीतचन्दनचर्चिते ।  
बगले मे वरं देहि शत्रुसङ्घविदारिणी ॥  
  
इति सम्प्रार्त्थ्य ॥  
  
ॐ ह्लीं क्लीं ऐं बगलामुख्यै गदाधारिण्यै प्रेतासनाध्यासिन्यै स्वाहा ॥  
  
इति मन्त्रं जपित्वा पुनः पूर्ववद्धृदयादि षडङ्गन्यासङ्कृत्वा  
स्तोत्रम्पठेत् ॥  
  
इस मन्त्रका जप ११ २१ ५१ या १०८ बार करें और पुनः न्यास करें ।  
  
अथ करन्यासः ।  
ॐ ह्लीं अङ्गुष्ठाभ्यां नमः ।  
ॐ क्लीं तर्जनीभ्यां नमः ।  
ॐ ऐं मध्यमाभ्यां नमः ।  
ॐ ह्लीं अनामिकाभ्यां नमः ।  
ॐ क्लीं कनिष्ठिकाभ्यां नमः ।  
ॐ ऐं करतल करपृष्ठाभ्यां नमः ।  
इति करन्यासः ॥  
  
अथ हृदयादिषडङ्गन्यासः ।  
ॐ ह्लीं हृदयाय नमः ।  
ॐ क्लीं शिरसे स्वाहा ।  
ॐ ऐं शिखायै वषट् ।  
ॐ ह्लीं कवचाय हुम् ।  
ॐ क्लीं नेत्रत्रयाय वौषट् ।  
ॐ ऐं अस्त्राय फट् ।  
इति हृदयादिषडङ्गन्यासः ।  
ॐ ह्लीं क्लीं ऐं इति दिग्बन्धः ॥  
  
तद्यथा ॥  
  
बन्देऽहं बगलां देवीं पीतभूषणभूषिताम् ।  
तेजोरूपमयीं देवीं पीततेजस्स्वरूपिणीम् ॥ १॥  
  
गदाभ्रमणाभिन्नाभ्रां भ्रुकुटीभीषणाननाम् ।  
भीषयन्तीं भीमशत्रून् भजे भक्तस्य भव्यदाम् ॥ २॥  
  
पूर्णचन्द्रसमानास्यां पीतगन्धानुलेपनाम् ।  
पीताम्बरपरीधानां पवित्रामाश्रयाम्यहम् ॥ ३॥  
  
पालयन्तीमनुपलं प्रसमीक्ष्यावनीतले ।  
पीताचाररतां भक्तां स्ताम्भवानीं भजाम्यहम् ॥ ४॥  
  
पीतपद्मपदद्वन्द्वां चम्पकारण्यरूपिणीम् ।  
पीतावतंसां परमां वन्दे पद्मजवन्दिताम् ॥ ५॥  
  
लसच्चारुसिञ्जत्सुमञ्जीरपादां चलत्स्वर्णकर्णावतंसाञ्चितास्याम् ।  
वलत्पीतचन्द्राननां चन्द्रवन्द्यां भजे पद्मजादीड्यसत्पादपद्माम् ॥ ६॥  
  
सुपीताभयामालया पूतमन्त्रं परं ते जपन्तो जयं सल्लभन्ते ।  
रणे रागरोषाप्लुतानां रिपूणां विवादे बलाद्वैरकृद्धातमातः ॥ ७॥  
  
भरत्पीतभास्वत्प्रभाहस्कराभां गदागञ्जितामित्रगर्वां गरिष्ठाम् ।  
गरीयो गुणागारगात्रां गुणाढ्यां गणेशादिगम्यां श्रये निर्गुणाढ्याम् ॥ ८॥  
  
जना ये जपन्त्युग्रबीजं जगत्सु परं प्रत्यहं ते स्मरन्तः स्वरूपम् ।  
भवेद्वादिनां वाङ्मुखस्तम्भ आद्ये जयो जायते जल्पतामाशु तेषाम् ॥ ९॥  
  
तव ध्याननिष्ठा प्रतिष्ठात्मप्रज्ञावतां पादपद्मार्चने प्रेमयुक्ताः ।  
प्रसन्ना नृपाः प्राकृताः पण्डिता वा पुराणादिका दासतुल्या भवन्ति ॥ १०॥  
  
नमामस्ते मातः कनककमनीयाङ्घ्रिजलजं  
बलद्विद्युद्वर्णां घनतिमिरविध्वंसकरणम् ।  
भवाब्धौ मग्नात्मोत्तरणकरणं सर्वशरणं  
प्रपन्नानां मातर्जगति बगले दुःखदमनम् ॥ ११॥  
  
ज्वलज्ज्योत्स्नारत्नाकरमणिविषक्ताङ्कभवनं  
स्मरामस्ते धाम स्मरहरहरीन्द्रेन्दुप्रमुखैः ।  
अहोरात्रं प्रातः प्रणयनवनीयं सुविशदं  
परं पीताकारं परिचितमणिद्वीपवसनम् ॥ १२॥  
  
वदामस्ते मातः श्रुतिसुखकरं नाम ललितं  
लसन्मात्रावर्णं जगति बगलेति प्रचरितम् ।  
चलन्तस्तिष्ठन्तो वयमुपविशन्तोऽपि शयने  
भजामो यच्छ्रेयो दिवि दुरवलभ्यं दिविषदाम् ॥ १३॥  
  
पदार्चायां प्रीतिः प्रतिदिनमपूर्वा प्रभवतु  
यथा ते प्रासन्न्यं प्रतिपलमपेक्ष्यं प्रणमताम् ।  
अनल्पं तन्मातर्भवति भृतभक्त्या भवतु नो  
दिशातः सद्भक्तिं भुवि भगवतां भूरि भवदाम् ॥ १४॥  
  
मम सकलरिपूणां वाङ्मुखे स्तम्भयाशु  
भगवति रिपुजिह्वां कीलय प्रस्थतुल्याम् ।  
व्यवसितखलबुद्धिं नाशयाशु प्रगल्भां  
मम कुरु बहुकार्यं सत्कृपेऽम्ब प्रसीद ॥ १५॥  
  
व्रजतु मम रिपूणां सद्मनि प्रेतसंस्था  
करधृतगदया तान् घातयित्वाशु रोषात् ।  
सधनवसनधान्यं सद्म तेषां प्रदह्य  
पुनरपि बगला स्वस्थानमायातु शीघ्रम् ॥ १६॥  
  
करधृतरिपु जिह्वापीडन व्यग्रहस्तां  
पुनरपि गदया तांस्ताडयन्तीं सुतन्त्राम् ।  
प्रणतसुरगणानां पालिकां पीतवस्त्रां  
बहुबलबगलान्तां पीतवस्त्रां नमामः ॥ १७॥  
  
हृदयवचनकायैः कुर्वतां भक्तिपुञ्जं  
प्रकटित करुणार्द्रां प्रीणतीजल्पतीति ।  
धनमथ बहुधान्यं पुत्रपौत्रादिवृद्धिः  
सकलमपि किमेभ्यो देयमेवं त्ववश्यम् ॥ १८॥  
  
तव चरणसरोजं सर्वदा सेव्यमानं  
द्रुहिणहरिहराद्यैर्देववृन्दैः शरण्यम् ।  
मृदुलमपि शरणं ते शर्मदं सूरिसेव्यं  
वयमिह करवामो मातरेतद् विधेयम् ॥ १९॥  
  
बगलाहृदयस्तोत्रमिदं भक्तिसमन्वितः ।  
पठेद् यो बगला तस्य प्रसन्ना पाठतो भवेत् ॥ २०॥  
  
पीताध्यानपरो भक्तो यः शृणोत्यविकल्पतः ।  
निष्कल्मषो भवेन्मर्त्त्यो मृतो मोक्षमवाप्नुयात् ॥ २१॥  
  
आश्विनस्य सिते पक्षे महाष्टम्यां दिवानिशम् ।  
यस्त्विदं पठते प्रेम्णा बगलाप्रीतिमेति सः ॥ २२॥  
  
देव्यालये पठन् मर्त्त्यो बगलां ध्यायतीश्वरीम् ।  
पीतवस्त्रावृतो यस्तु तस्य नश्यन्ति शत्रवः ॥ २३॥  
  
पीताचाररतो नित्यं पीतभूषां विचिन्तयन् ।  
बगलायाः पठेन्नित्यं हृदयस्तोत्रमुत्तमम् ॥ २४॥  
  
न किञ्चिद् दुर्ल्लभं तस्य दृश्यते जगतीतले ।  
शत्रवो ग्लानिमायान्ति तस्य दर्शनमात्रतः ॥ २५॥  
  
इति सिद्धेश्वरतन्त्रे उत्तरखण्डे बगलापटले  
श्रीबगलाहृदयस्तोत्रं समाप्तम् ॥  
  
  
  
Encoded and proofread by Gopal Upadhyay gopal.j.upadhyay at gmail.com  
  
