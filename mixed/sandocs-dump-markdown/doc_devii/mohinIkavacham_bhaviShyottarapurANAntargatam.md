+++
"Text title" = "mohinIkavacham"
"File name" = "mohinIkavacham.itx"
itxtitle = "mohinIkavacham (bhaviShyottarapurANAntargatam)"
engtitle = "mohinIkavacham"
Category = "kavacha, devii, devI"
Location = "doc_devii"
Sublocation = "devii"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
Description-comments = "Brihatstotraratnakara 2, Narayana Ram Acharya, Nirnayasagar, stotrasankhyA 225-425"
Source = "bhaviShyottarapurANa"
"Latest update" = "February 10, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "मोहिनीकवचम् (भविष्योत्तरपुराणान्तर्गतम्)"

+++
  
 मोहिनीकवचम्   
  
श्रीगणेशाय नमः ॥  
  
भगवन् सर्वधर्मज्ञ सर्वागमविशारद ।  
कवचं देवतायास्तु कृपया कथय प्रभो ॥ १॥  
  
ब्रह्मोवाच ।  
शृणु देव महाप्राज्ञ सर्वशास्त्रविशारद ।  
कवचं मोहिनीदेव्या महासिद्धिकरं परम् ॥ २॥  
  
मोहिनी मे शिरः पातु भालं नेत्रयुगं तथा ।  
भ्रुवौ च कामिनी रक्षेन्मुखं वागीश्वरी तथा ॥ ३॥  
  
श्रोत्रे मङ्गलरूपा च कण्ठं महिषमर्दिनी ।  
भुजौ सौदर्यनिलया हस्तौ रक्षेद्यशस्विनी ॥ ४॥  
  
सर्वदा नाभिदेशे तु कमला पातु चोदरम् ।  
विजया हृदयं पातु कटिं सुरवरार्चिता ॥ ५॥  
  
करौ महालया रक्षेदङ्गुलीर्भक्तवत्सला ।  
वैष्णवी पातु जङ्घे च माया मेढ्रं गुदं तथा ॥ ६॥  
  
पादौ च देवजननी तलं पातालवासिनी ।  
पूर्वे तु मोहिनी रक्षेद्दक्षिणे सुखदायिनी ॥ ७॥  
  
पश्चिमे वारुणी रक्षेदुत्तरेऽमृतवासिनी ।  
ईशान्यां पातु चेशानी आग्नेय्यामग्निदेवता ॥ ८॥  
  
नैरृत्यां खड्गधृग्देवी वायव्यां मृगवाहिनी ।  
ऊर्ध्वं ब्रह्माणी मे रक्षेदधस्ताद्वैष्णवी तथा ॥ ९॥  
  
अग्रतः पातु चेन्द्राणी वाराही पृष्ठतस्तथा ।  
कौबेरी चोत्तरे पातु दीक्षणे विष्णुवल्लभा ॥ १०॥  
  
इदं कवचमज्ञात्वा यो भजेन्मोहिनीं नरः ।  
वृथा श्रमो भवेत्तस्य न मन्त्रः सिद्धिदायकः ॥ ११॥  
  
भूर्जपत्रे समालिख्य कुङ्कुमादिकचन्दनैः ।  
शतमष्टोत्तरं जाप्यं स्वर्गस्थं धार्यते यदि ॥ १२॥  
  
कण्ठे वा दीक्षणे बाहावष्टसिद्धिर्भवेद्ध्रुवम् ।  
सर्वथा सर्वदा नित्यं मोहिनीकवचं जपेत् ॥ १३॥  
  
राजद्वारे सभास्थाने कारागृहनिबन्धने ।  
जलमध्ये भूमिमध्ये तथा निर्जनके वने ॥ १४॥  
  
अरण्ये प्रान्तरे घोरे शत्रुसङ्घे महाहवे ।  
शस्त्रघाते विषे पीते जपन् सिद्धिमवाप्नुयात् ॥ १५॥  
  
ब्रह्मराक्षसवेतालाः कूष्माण्डा भैरवादयः ।  
नश्यन्ति दर्शनात्तस्य कवचे हृदि संस्थिते ॥ १६॥  
  
मनसा चिन्तितं कार्यं सहस्रं जपतस्तथा ।  
पलाशमूले प्रजपेत्सहस्रत्रितयं मुदा ॥ १७॥  
  
शत्रुहानिर्ध्रुवं चात्र जायते नात्र संशयः ।  
अर्कमूले जपेन्नित्यं मन्त्रराजमिमं शुभम् ॥ १८॥  
  
भोजयेद्ब्राह्मणांश्चैव लक्ष्मीर्वसति सर्वदा ।  
यदिदं कवचं नित्यं भक्त्या तव मयोदितम् ॥ १९॥  
  
यो जपेत्सर्वदा भक्त्या मोहिन्याः कवचं शुभम् ।  
वाञ्छितं फलमाप्नोति नात्र कार्या विचारणा ॥ २०॥  
  
इति श्रीभविष्योत्तरपुराणे ब्रह्मप्रोक्तं मोहिनीकवचं स्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
