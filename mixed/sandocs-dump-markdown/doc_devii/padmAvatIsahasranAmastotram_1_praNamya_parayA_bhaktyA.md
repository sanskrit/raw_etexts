---
Category: sahasranAma, devii, devI, jaina
Description-comments: Traditional from Jain Sampradaya
File name: padmAvatIsahasranAmastotra.itx
Indexextra: (Scan
Language: Sanskrit
Latest update: August 18, 2017
Location: doc_devii
Proofread by: DPD, Narayanaswami Pallasena
Send corrections to: Sanskrit@cheerful.com
Site access: https://sanskritdocuments.org
Source: bhairava-padmAvatI kalpa
Subject: philosophy/hinduism/religion
Sublocation: devii
Text title: shrI padmAvatI sahasranAmastotra 1
engtitle: padmAvatIsahasranAmastotram 1
itxtitle: padmAvatIsahasranAmastotram 1 (praNamya parayA bhaktyA)
title: पद्मावतीसहस्रनामस्तोत्रम् १ (प्रणम्य परया भक्त्या)

---
  
 श्रीपद्मावतीसहस्रनामस्तोत्रम्   
अथ पद्मावतीशतम् ।  
प्रणम्य परया भक्त्या देव्याः पादाम्बुजां त्रिधा ।  
नामान्यष्टसहस्राणि वक्तुं तद्भक्तिहेतवे ॥ १॥  
  
श्रीपार्श्वनाथचरणाम्बुजचञ्चरीका  
भव्यान्धनेत्रविमलीकरणे शलाका ।  
नार्गेद्रप्राणधरणीधरधारणाभृत्  
मां पातु सा भगवती नितरामघेभ्यः ॥ २॥  
  
पद्मावती पद्मवर्णा पद्महस्तापि पद्मनी ।  
पद्मासना पद्मकर्णा पद्मास्या पद्मलोचना ॥ ३॥  
  
पद्मा पद्मदलाक्षी च पद्मी पद्मवनस्थिता ।  
पद्मालया पद्मगन्धा पद्मरागोपरागिका ॥ ४॥  
  
पद्मप्रिया पद्मनाभिः पद्माङ्गा पद्मशायिनी ।  
पद्मवर्णवती पूता पवित्रा पापनाशिनी ॥ ५॥  
  
प्रभावती प्रसिद्धा च पार्वती पुरवासिनी ।  
प्रज्ञा प्रह्लादिनी प्रीतिः पीताभा परमेश्वरी ॥ ६॥  
  
पातालवासिनी पूर्णा पद्मयोनिः प्रियंवदा ।  
प्रदीप्ता पाशहस्ता च परा पारा परम्परा ॥ ७॥  
  
पिङ्गला परमा पूरा पिङ्गा प्राची प्रतीचिका ।  
परकार्यकरा पृथ्वी पार्थिवी पृथिवी पवी ॥ ८॥  
  
पल्लवा पानदा पात्रा पवित्राङ्गी च पूतना ।   
प्रभा पताकिनी पीता पन्नगाधिपशेखरा ॥ ९॥  
  
पताका पद्मकटिनी पतिमान्यपराक्रमा ।  
पदाम्बुजधरा पुष्टिः परमागमबोधिनी ॥ १०॥  
  
परमात्मा परानन्दा परमा पात्रपोषिणी ।  
पञ्चबाणगतिः पौत्रि पाषण्डघ्नी पितामही ॥ ११॥  
  
प्रहेलिकापि प्रत्यञ्चा  पृथुपापौघनाशिनी ।  
पूर्णचन्द्रमुखी पुण्या पुलोमा पूर्णिमा तथा ॥ १२॥  
  
पावनी परमानन्दा पण्डिता पण्डितेडिता ।  
प्रांशुलभ्या प्रमेया च प्रभा प्राकारवर्तिनी ॥ १३॥  
  
प्रधाना प्रार्थिता प्रार्थ्या पददा पङ्क्तिवर्जिनी ।  
पातालास्येश्वरप्राणप्रेयसी प्रणमामि ताम् ॥ १४॥  
  
इति पद्मावतीशतम् ॥ १॥  
  
अथ महाज्योतिशतम् ।  
महाज्योतिर्मती माता महामाया महासती ।  
महादीप्तिमती मित्रा महाचण्डी च मङ्गला ॥ १॥  
  
महीषी मानुषी मेघा महालक्ष्मीर्मनोहरा ।  
महाप्रहारनिम्नाङ्गा मानिनी मानशालिनी ॥ २॥  
  
मार्गदात्री  मुहूर्ता च माध्वी मधुमती मही ।  
माहेश्वरी महेज्या च मुक्ताहारविभूषणा ॥ ३॥  
  
महामुद्रा मनोज्ञा च महाश्वेतातिमोहिनी ।  
मधुप्रिया मतिर्माय मोहिनी च मनस्विनी ॥ ४॥  
  
माहिष्मती महावेगा मानदा मानहारिणी ।  
महाप्रभा च मदना मन्त्रवश्या मुनिप्रिया ॥ ५॥  
  
मन्त्ररूपा च मन्त्राज्ञा मन्त्रदा मन्त्रसागरा ।  
मधुप्रिया महाकाया महाशीला महाभुजा ॥ ६॥  
  
महासना महारम्या मनोभेदा महासमा ।  
महाकान्तिधरा मुक्तिर्महाव्रतसहायिनी ॥ ७॥  
  
मधुश्रवा मूर्छना च मृगाक्षी च मृगावती ।  
मृणालिनी मनःपुष्टिर्महाशक्तिर्महार्थदा ॥ ८॥  
  
मूलाधारा मृडानी च मत्तमातङ्गगामिनी ।  
मन्दाकिनी महाविद्या मर्यादा मेघमालिनी ॥ ९॥  
  
मातामही  मन्दगतिः महाकेशी  महीधरा ।  var  मन्दवेगा मन्दगतिः महाशोका   
महोत्साहा महादेवी महिला मानवर्द्धिनी ॥ १०॥  
  
महाग्रहहरा मारी मोक्षमार्गप्रकाशिनी ।  
मान्या मानवती मानि मणिनूपुरशेखरा ॥ ११॥  var  शोभिनी  
मणिकाञ्चीधरा माना महामतिप्रकाशिनी ।  
ईडेश्वरी दिज्येच्छेखे खेन्द्राणी कालरूपिणी ॥ १२॥  
  
इति महाज्योतिर्मतिशतम् ॥ २॥  
  
अथ जिनमाताशतम् ।  
जिनमाता जिनेन्द्रा च जयन्ती जगदीश्वरी ।  
जया जयवती जाया जननी जनपालिनी ॥ १॥  
  
जगन्माता जगन्माया जगज्जैत्री जगज्जिता ।  
जागरा जर्जरा जैत्री यमुनाजलभासिनी ॥ २॥  
  
योगिनी योगमूला च जगद्धात्री जलन्धरा ।  
योगपट्टधरा ज्वाला ज्योतिरूपा च जालिनी ॥ ३॥  
  
ज्वालामुखी ज्वालमाला ज्वालनी च जगद्धिता ।  
जैनेश्वरी जिनाधारा जीवनी यशपालिनी ॥ ४॥  
  
यशोदा ज्यायसी जीर्णा जर्जरा ज्वरनाशिनी ।  
ज्वररूपा जरा जीर्णा जाङ्गुलाऽऽमयतर्जिनी ॥ ५॥  
  
युगभारा जगन्मित्रा यन्त्रिणी जन्मभूषिणी ।  
योगेश्वरी च योर्गङ्गा योगयुक्ता युगादिजा ॥ ६॥  
  
यथार्थवादिनी जाम्बूनदकान्तिधरा जया ।  
नारायणी नर्मदा च निमेषा नर्त्तिनी नरी ॥ ७॥  
  
नीलानन्ता निराकारा निराधारा निराश्रया ।  
नृपवश्या निरामान्या निःसङ्गा नृपनन्दिनी ॥ ८॥  
  
नृपधर्ममयी नीतिः तोतला नरपालिनी ।  
नन्दा नन्दिवती निष्टा नीरदा नागवल्लभा ॥ ९॥  
  
नृत्यप्रिया नन्दिनी च नित्या नेका निरामिषा। ।  
नागपाशधरा नोका निःकलङ्का निरागसा ॥ १०॥  
  
नागवल्ली नागकन्या नागिनी नागकुण्डली ।  
निद्रा च नागदमनी नेत्रा नाराचवर्षिणी ॥ ११॥  
  
निर्विकारा च निर्वैरा नागनाथेशवल्लभा ।  
निर्लोभा च नमस्तुभ्यं नित्यानन्दविधायिनी ॥ १२॥  
  
इति जिनमाताशतम् ॥ ३॥  
  
अथ वज्रहस्ताशतम् ।  
वज्रहस्ता च वरदा वज्रशैला वरूथिनी ।  
वज्रा वज्रायुधा वाणी विजया विश्वव्यापिनी ॥ १॥  
  
वसुदा बलदा वीरा विषया विषवर्द्धिनी ।  
वसुन्धरा वरा विश्वा वर्णिनी वायुगामिनी ॥ २॥  
  
बहुवर्णा बीजवती विद्या बुद्धिमती विभा ।  
वेद्या वामवती वामा विनिद्रा वंशभूषणा ॥ ३॥  
  
वरारोहा विशोका च वेदरूपा विभूषणा ।  
विशाला वारुणीकल्पा  बालिका बालकप्रिया ॥ ४॥  
  
वर्तिनी विषहा बाला विवक्ता वनजासिनी ।  
वन्द्या विधिसुता बाला विश्वयोनिर्बुधप्रिया ॥ ५॥  
  
बलदा वीरमाता च वसुधा वीरनन्दिनी ।  
वरायुधधरा वेषी वारिदा बलशालिनी ॥ ६॥  
  
बुधमाता वैद्यमाता बन्धुरा बन्धुरूपिणी ।  
विद्यावती विशालाक्षी वेदमाता विभास्वरी ॥ ७॥  
  
वात्याली विषमा वेषा वेदवेदाङ्गधारिणी ।  
वेदमार्गरता व्यक्ता विलोमा वेदशालिनी ॥ ८॥  
  
विश्वमाता विकम्पा च वंशज्ञा विश्वदीपिका ।  
वसन्तरूपिणी वर्षा विमला विविधायुधा ॥ ९॥  
  
विज्ञाननी पवित्रा च विपञ्ची बन्धमोक्षिणी ।  
विषरूपवती वर्द्धा विनीता विशिखा विभा ॥ १०॥  
  
व्यालिनी व्याललीला च व्याप्ता व्याधिविनाशिनी ।  
विमोहा बाणसन्दोहा वर्द्धिनी वर्द्धमानका ॥ ११॥  
  
ईशानी तोतरा भिद्रा वरदायी नमोऽस्तु ते ।  
व्यालेश्वरी प्रियप्राणा प्रेयसी वसुदायिनी ॥ १२॥  
  
इति वज्रहस्ताशतम् ॥ ४॥  
  
अथ कामदाशतम् ।  
कामदा कमला काम्या कामाङ्गा कामसाधिनी ।  
कलावती कलापूर्णा कलाधारी कनीयसी ॥ १॥  
  
कामिनी कमनीयाङ्गा क्वणत्काञ्चनसन्निभा ।  
कात्यायिनी कान्तिदा च कमला कामरूपिणी ॥ २॥  
  
कामिनी कमलामोदा कम्रा कान्तिकरी प्रिया ।  
कायस्था कालिका काली कुमारी कालरूपिणी ॥ ३॥  
  
कालाकारा कामधेनुः काशी कमललोचना ।  
कुन्तला कनकाभा च काश्मीरा कुङ्कुमप्रिया ॥ ४॥  
  
कृपावती कुण्डलनी कुण्डलाकारशायिनी ।  
कर्कशा कोमला काली कौलिकी कुलवालिका ॥ ५॥  
  
कालचक्रधरा कल्पा कालिका काव्यकारिका ।  
कविप्रिया च कौशाम्बी कारिणी कोशवर्द्धिनी ॥ ६॥  
  
कुशावती किरालाभा कोशस्था कान्तिबद्धनी ।  
कादम्बरी कठोरस्था कौशाम्बा कोशवासिनी ॥ ७॥म्  
कालघ्नी कालहननी कुमारजनती कृतिः ।  
कैवल्यदायिनी केका कर्महा कलवर्जिनी ॥ ८॥  
  
कलङ्करहिता कन्या कारुण्यालयवासिनी ।  
कर्पूरामोदनिःश्वासा कामवीजवती करा ॥ ९॥  
  
कुलीना कुन्दपुष्पाभा कुर्कुटोरगवाहिनी ।  
कलिप्रिया कामबाणा  कमठोपरिशायिनी ॥ १०॥  
  
कठोरा कठिना क्रूरा कन्दला कदलीप्रिया ।  
क्रोधनी क्रोधरूपा च  चक्रहूङ्कारवर्तिनी ॥ ११॥  
  
काम्बोजिनी काण्डरूपा कोदण्डकरधारिणी ।  
कुहू क्रीडवती क्रीडा कुमारानन्ददायिनी ॥ १२॥  
  
कमलासना केतकी च केतुरूपा कुतूहला ।  
कोपिनी कोपरूपा च कुसुमावासवासिनी ॥ १३॥  
  
इति कामदाशतम् ॥ ५॥  
  
अथ सरस्वतीशतम् ।  
सरस्वती शरण्या च सहस्राक्षी सरोजगा ।  
शिवा सती सुधारूपा शिवमाया सुता शुभा ॥ १॥  
  
सुमेधा सुमुखी शान्ता सावित्री सायगामिनी ।  
सुरोत्तमा सुवर्णा च श्रीरूपा शास्त्रशालिनी ॥ २॥  
  
शान्ता सुलोचना साध्वी सिद्धा साध्या सुधात्मिका ।  
सारदा सरला सारा सुवेषा जशवर्द्विनी ॥ ३॥  
  
शङ्करी शमिता शुद्धा शक्रमान्या शिवङ्करी ।  
शुद्धाहाररता श्यामा शीमा शीलवती शरा ॥ ४॥  
  
शीतला सुभगा सर्वा सुकेशी शैलवासीनी ।  
शालिनी साक्षिणी सीता सुभिक्षा शियप्रेयसी ॥ ५॥  
  
सुवर्णा शोणवर्णा च सुन्दरी सुरसुन्दरी ।  
शक्तिस्तुषा सारिका च सेव्या श्रीः सुजनार्चिता ॥ ६॥  
  
शिवदूती श्वेतवर्णा शुभ्राभा शुभनाशिकी ।  
सिंहिका सकला  शोभा स्वामिनी शिवपोषिणी ॥ ७॥  
  
श्रेयस्करी श्रेयसी च शौरिः सौदामिनी शुचिः ।  
सौभागिनी शोषिणी च सुगन्धा सुमनःप्रिया ॥ ८॥  
  
सौरमेयी सुसुरभी श्वेतातपत्रधारिणी ।  
शृङ्गारिणी सत्यवक्ता सिद्धार्था शीलभूषणा ॥ ९॥  
  
सत्यार्थिनी च सध्याभा शची सङ्क्रान्तिसिद्धिदा ।  
संहारकारिणी सिंही सप्तर्चिः सफलार्थदा ॥ १०॥  
  
सत्या सिन्दूरवर्णाभा सिन्दूरतिलकप्रिया ।  
सारङ्गा सुतरा तुभ्यं ते नमोऽस्तु सुयोगिनी ॥ ११॥  
  
इति सरस्वतीशतम् ॥ ६॥  
  
अथ भुवनेश्वरीशतम् ।  
भुवनेश्वरी भूषणा च भुवना भूमिपप्रिया ।  
भूमिगर्भा भूपवद्या भुजङ्गेशप्रिया भगा ॥ १॥  
  
भुजङ्गभूषणाभोगाः भुजङ्गाकारशायिनी ।  
भवभितिहरा भीमा भूमिर्भीमाट्टहासिनी ॥ २॥  
  
भारती भवती भोगा भगनी भोगमन्दिरा ।  
भद्रिका भद्ररूपा च भूतात्मा भूतभञ्जिनी ॥ ३॥  
  
भवानी भैरवी भीमा भामिनी भ्रमनाशिनी ।  
भुजङ्गिनी भ्रुसुण्डी च मेदिनी भूमिभूषणा ॥ ४॥  
  
भिन्ना भाग्यवती भासा भोगिनी भोगवल्लभा ।  
भुक्तिदा भक्तिग्राहा च भवसागरतारिणी ॥ ५॥  
  
भास्वती भास्वरा भूर्तिर्भूतिदा भूतिवर्द्धिनी ।  
भाग्यदा भोग्यदा भोग्या भाविनी भवनाशिनी ॥ ६॥  
  
भीक्ष्णा भट्टारका भीरूर्भ्रामरी भ्रमरी भवा ।  
भट्टिनी भाण्डदा भाण्डा भल्लाकी भूरिभञ्जिनी ॥ ७॥  
  
भूमिगा भूमिदा भाषा भक्षिणी भृगुभञ्जिनी ।  
भाराक्रान्ताभिनन्दा च भजिनी भूमिपालिनी ॥ ८॥  
  
भद्रा भगवती भर्गा वत्सला भगशालिनी ।  
खेचरी खड्गहस्ता च खण्डिनी खलमर्द्दिनी ॥ ९॥  
  
खट्वाङ्गधारिणी खड्वा खडङ्गा खगवाहिनी ।  
षट्चक्रभेदविख्याता खगपूज्या स्वगेश्वरी ॥ १०॥  
  
लाङ्गली ललना लेखा लेखिनी ललना लता ।  
लक्ष्मीर्लक्ष्मवति लक्ष्म्या लाभदा लोभवर्जिता ॥ ११॥  
  
इति भुवनेश्वरीशतम् ॥ ७॥  
  
अथ लीलावतीशतम् ।  
लीलावती ललामाभा लोहमुद्रा लिपिप्रिया ।  
लोकेश्वरी च लोकाङ्गा लब्धिर्लोकान्तपालिनी ॥ १॥  
  
लीला लीलाङ्गदा लोला लावण्या ललितार्थिनी ।  
लोभदा लावनिर्लङ्का लक्षणा लक्ष्यवर्जिता ॥ २॥  
  
उर्मोवसी उदीची च उद्योतोद्योतकारिणी ।  
उद्धारण्या धरोदक्यो दिव्योदकनिवासिनी ॥ ३॥  
  
उदाहारोत्तमातंसा औषध्युदधितारणी ।  
उत्तरोत्तरवादिभ्यो धराधरनिवासिनी ॥ ४॥  
  
उत्कीलन्त्युत्कीलिनी च उत्कीर्णोकाररूपिणि ।  
ॐकाराकाररूपा च अम्बिकाऽम्बरचारिणी ॥ ५॥  
  
अमोघा सा पुरी चान्ताऽणिमादिगुणसंयुता ।  
अनादिनिधनाऽनन्ता चातुलाटाऽट्टहासिनी ॥ ६॥  
  
अपणार्द्धबिन्दुधरा लोकालल्यालिवाङ्गना ।  
आनन्दानन्ददा लोका राष्ट्रसिद्धिप्रदानका ॥ ७॥  
  
अव्यक्तास्त्रमयी मूर्तिरजीर्णा जीणहारिणी ।  
अहिकृत्य रजाजारा हुङ्काररातिरन्तिदा ॥ ८॥  
  
अनुरूपाथ मूत्तिघ्नी  क्रीडा कैरवपालिनी ।  
अनोकहाशुगा भेद्या छेद्या चाकाशगामिनी ॥ ९॥  
  
अनन्तरा साधिकारा त्वाङ्गा अनन्तरनाशिनी ।  
अलका यवना लङ्घ्या सीता शिखरधारिणी ॥ १०॥  
  
अहिनाथप्रियप्राणा नमस्तुभ्यं महेश्वरी ।  
आकर्षण्याधरा रागा मन्दा मोदावधारिणी ॥ ११॥  
  
इति लीलावतीशतम् ॥ ८॥।  
  
अथ त्रिनेत्राशतम् ।  
त्रिनेत्रा त्र्यम्बिका तन्त्री त्रिपुरा त्रिपुरभैरवी ।  
त्रिपुष्टा त्रिफणा तारा तोतला त्वरिता तुला ॥ १॥  
  
तपप्रिया तापसी च तपोनिष्ठा तपस्विनी ।  
त्रैलोक्यदीपका त्रेधा त्रिसन्ध्या त्रिपदाश्रया ॥ २॥  
  
त्रिरूपा त्रिपदा त्राणा तारा त्रिपुरसुन्दरी ।  
त्रिलोचना त्रिपथगा तारा मानविमर्दिनी ॥ ३॥  
  
धर्मप्रिया धर्मदा च धर्मिणी धर्मपालिनी ।  
धाराधरधराधारा धात्री धर्माङ्गपालिनी ॥ ४॥  
  
धौता धृतिधुरा धीरा धुनुनी च धनुर्द्धरा ।  
ब्रह्माणी ब्रह्मगोत्रा च ब्राह्मणी ब्रह्मपालिनी ॥ ५॥  
  
गङ्गा गोदावरी गौगा गायत्री गणपालिनी ।  
गोचरी गोमती गुर्वाऽगाधा गान्धारिणी गुहा ॥ ६॥  
  
ब्राह्मी विद्युत्प्रभा वीरा वीणावासवपूजिता ।  
गीताप्रिया गर्भधारा गा गायिनी गजगामिनी ॥ ७॥  
  
गरीयसी गुणोपेता गरिष्ठा गरमर्दिनी ।  
गम्भीरा गुरुरूपा च गीता गर्वापहारिणी ॥ ८॥  
  
ग्रहिणी ग्राहिणी गौरी गन्धारी गन्धवासना ।  
गारुडी गासिनी गूढा गौहनी गुणहायिनी ॥ ९॥  
  
चक्रमध्या चक्रधरा चित्रणी चित्ररूपिणी ।  
चर्चरी चतुरा चित्रा चित्रमाया चतुर्भुजा ॥ १०॥  
  
चन्द्राभा चन्द्रवर्णा च चक्रिणी चक्रधारिणी ।  
चक्रायुधा करधरा चण्डी चण्डपराक्रमा ॥ ११॥  
  
इति त्रिनेत्राशतम् ॥ ९॥  
  
अथ चक्रेश्वरीशतम् ।  
चक्रेश्वरी चमूश्चिन्ता चापिनी चञ्चलात्मिका ।  
चन्द्रलेखा चन्द्रभागा चन्द्रिका चन्द्रमण्डला ॥ १॥  
  
चन्द्रकान्तिश्चन्द्रमश्रीश्चन्द्रमण्डलवर्तिनी ।  
चतु समुद्रपारान्ता चतुराश्रमवासिनी ॥ २॥  
  
चतुर्मुखी चन्द्रमुखी चतुर्वर्णफलप्रदा ।  
चित्स्वरूपा चिदानन्दा चिराश्चिन्तामणिः पिता ॥ ३॥  
  
चन्द्रहासा च चामुण्डा चिन्तना चौरवर्जिनी ।  
चैत्यप्रिया चत्यलीला चिन्तनार्थफलप्रदा ॥ ४॥  
  
ह्रींरूपा हंसगमनी हाकिनी हिङ्गुलाहीता ।  
हालाहलधरा हारा हंसवर्णा च हर्षदा ॥ ५॥  
  
हिमानी हरिता हीरा हर्षिणी हरिमर्दिनी ।  
गोपिनी गौरगीता च दुर्गा दुर्ललिता धरा ॥ ६॥  
  
दामिनी दीर्धिका दुग्धा दुर्गमा दुर्लभोदया ।  
द्वारिका दक्षिणा दीक्षा दक्षा दक्षातिपूजिता ॥ ७॥  
  
दमयन्ती दानवती द्युतिदीप्ता दिवागतिः ।  
दरिद्रहा वैरिदूरा दारा  दुर्गातिनाशिनी ॥ ८॥  
  
दर्पहा दैत्यदासा च दर्शिनी दर्शनप्रिया ।  
वृषप्रिया च वृषभा वृषारूढा प्रबोधिनी ॥ ९॥  
  
सूक्ष्मा सूक्ष्मगतिः श्लक्ष्णा धनमाला धनद्यूति ।  
छाया छात्रच्छविच्छिरक्षीरादा क्षेत्ररक्षिणी ॥ १०॥  
  
अमरी रतिरात्रीश्च रङ्गिनी रतिदा रुषा ।  
स्थूला स्थूलतरा स्थूला  स्थण्डिलाशयवासिनी ॥ ११॥  
  
स्थिरा स्थानवती देवी घनघोरनिनादिनी ।  
क्षेमङ्करी क्षेमवती क्षेमदा क्षेमवर्द्धिनी ॥ १२॥  
  
शेलूषरूपिणो शिष्टा संसारार्णवतारिणी ।  
सदा सहायिनी तुभ्यं नमस्तुभ्यं महेश्वरी ॥ १३॥  
  
इती चक्रेश्वरीशतम् ॥ १०॥  
  
फलश्रुतिः  
नित्यं पुमान् पठति यो नितरां त्रिशुद्ध्या  
     शौचं विधाय विमलं फणिशेखरायाः ।    
स्तोत्रं द्युनाथ उदिते सुसहस्रनाम  
     चाष्टोत्तरं भवति सो भवनाधिराजः ॥ १॥  
  
तत्कालजातवरगोमयलिप्तभूमौ  
     कुर्याद् दृढासनमतीन्द्रियपद्मकाख्यम् ।  
धूपं विधाय वरगुग्गुलुमाज्ययुक्तं  
     रक्ताम्बरं वपुषि भूप्य मनः प्रशस्तः ॥ २॥  
  
न तस्य रात्रौ भयमस्ति किञ्चिन्न शोकरोगोद्भवदुःखजालम् ।  
न राजपीडा न च दुर्जनस्य पद्मावतीस्तोत्र निशम्यतां वे ॥ ३॥  
  
न बन्धनं तस्य न वह्निजातं  
     भयं न चारेर्नृपतोऽपि किञ्चित् ।  
न मत्तनागस्य न केशरीभयं  
     यो नित्यपाठी स्तवनस्व पद्मे! ॥ ४॥  
  
न सङ्गरे शस्त्रचयाभिघातः  
     न व्याघ्रभीतिर्भुवि भीतिभीतिः ।  
पिशाचिनीनां न च डाकिनीनां  
     स्तोत्रं रमायाः पठतीति यो वं ॥ ५॥  
  
न राक्षसानां न च शाकिनीनां  
     न चापदा नैव दरिद्रता च ।  
न चास्य मृत्योर्भयमस्ति किञ्चित्  
     पद्मावतीस्तोत्र निशम्यतां वै ॥ ६॥  
  
स्नानं विधाय विधिवद् भुवि पार्श्वभर्तुः  
     पूजां करोति शुचिद्रव्यचयैर्विधिज्ञः ।  
पद्मावती फलति तस्य मनोऽभिलाषं  
     नानाविधं भवभवं सुखसारभूतम् ॥ ७॥  
  
सुपूर्वाह्णमध्याह्नसन्ध्यासु पाठं  
     तथैवावकाशं भवेदेकचित्तः ।  
भवेत्तस्य लाभार्थं आदित्यवारे  
     करोतीह भक्तिं सदा पार्श्वभर्तुः ॥ ८॥  
  
शुभापत्यलक्ष्मीर्नु वाजीन्द्रयूथा  
     गृहे तस्य नित्यं सदा सञ्चरन्ति   
नवीनाङ्गनानां गणास्तस्य नित्यं  
     शिवायाः सुनामावलिर्यस्य चित्ते ॥ ९॥  
  
ममाल्पबुद्ध्या स्तवनं विधाय  var  ममाल्पवद्धेः  
     करोमि भक्तिं फणिशेस्वरायाः ।  
यदर्थमन्त्राक्षरव्यञ्जनच्युतं  
     विशोधनीयं कृपया हि सद्भिः ॥ १०॥  
  
भो देवि! भो मात! ममापराधं  
     सङ्क्षम्यति तत्स्तवनाभिधाने ।  
माता यथापत्यकृतापराधं  
     सङ्क्षम्यति प्रीत्यपलायनैक्यम् ॥ ११॥  
  
॥ इति श्रीभैरवपद्मावतीकल्पे  
                पद्मावतीसहस्रनामस्तोत्रं सम्पूर्णम् ॥  
  
जपं  
  
(१) ॐ ह्रीं श्रीं क्ळीं  ब्लैं कलिकुण्डस्वामिन्! सिद्धिथ्भियं  
जगद् वश्यमानय आनय स्वाहा ॥ १०८॥  
  
(२) ॐ ह्रीं ऐं श्रीं श्रीगौतमगणराजाय स्वाहा ॥ लक्ष १॥  
  
(३) क्व नमो चालिदेवि! पद्मावति! आकृष्टिकरणि! कामचारि,  
मोहचारि, अबोलु वोलावि, अदयनुं दिवारि,  
आणि पासि घालि दासु ॐ फट् स्वाहा ।  
जाप २४ सहस्रं । प्रत्यहं १०८ जपनीयम् । वश्यम् ॥  
  
(४) ओं आं ऐं क्रों ह्रीं हसरूपे! सर्ववश्ये!  
श्रीं सोहं पद्मावत्यै ह्रीं नमः प० । जापोऽयं दीपोत्सवे ।  
घृरतदीपोऽखण्डः रक्षणीयः ।  
दिन ३ जाप २५ सहस्र कीजे । त० १२ सहस्र कीजे । पचामुत होम ।  
सर्वार्थसिद्धि । नित्यपाठ २१ ॥  
  
॥ शुभं भवतु ॥  
  
  
Proofread by DPD, Pallasena Narayanaswami ppnswami at gmail.com  
  
