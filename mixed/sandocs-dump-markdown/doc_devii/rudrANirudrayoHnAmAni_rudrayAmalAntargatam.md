+++
"Text title" = "Rudrani (51) Rudra (51) Names Rudranirudrayoh Namani"
"File name" = "rudrANirudrayoHnAmAni.itx"
itxtitle = "rudrANirudrayoHnAmAni (rudrayAmalAntargatam)"
engtitle = "rudrANirudrayoHnAmAni"
Category = "devii, ShaTchakrashakti, devI"
Location = "doc_devii"
Sublocation = "devii"
SubDeity = "ShaTchakrashakti"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "staff of Muktabodha.org Mark S.G. Dyczkowski"
"Proofread by" = "Aruna Narayanan narayanan.aruna at gmail.com"
"Description/comments" = "rudrayAmale uttaratantre 2 bhairava bhairavI sa.nvAde"
Source = "Rudrayamalam part 2 edited by Ram Prasad Tripathi and Sudhakar Malaviya"
Acknowledge-Permission = "Marjorie Woollacott, Ph.D., Digital Library Coordinator muktabodha.org"
"Latest update" = "February 16, 2020"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "रुद्राणिरुद्रयोःनामानि (रुद्रयामलान्तर्गतम्)"

+++
  
 रुद्राणिरुद्रयोः नामानि   
रुद्रस्य एकपञ्चाशन्नामानि -  
पञ्चाशदेकशक्तीनां तथा नाम शृणु प्रभो ।  
सर्वेषामभिधानान्ते ईशाय नम उच्चरेत् ॥ ४७-३९॥  
  
एकैकं मातृकावर्णं नाम्न आद्ये नियोजयेत् ।  
शक्तियुक्तं सदा नाम ईशान्तं सन्त्यजेत् तथा ॥ ४७-४०॥  
  
भेदने शक्तियुक्तस्तु न्यासं कुर्यान्महायतिः ।  
कुशासने सिद्धिहेतोश्चैलाजिनकुशोत्तरम् ॥ ४७-४१॥  
  
बद्धैकमासनं योगी न्यासजालं समाचरेत् ।  
अथवा द्वीपिचर्मादि कोमलाद्यासनेऽपि वा ॥ ४७-४२॥  
  
योगाभ्यासी न्यासजालं कृत्वा सावभयो भवेत् ।  
भद्रकाली गृहे स्थित्वा ये कुर्वन्ति निरन्तरम् ॥ ४७-४३॥  
  
महान्यासं महादेव तत्क्षणादमरो भवेत् ।  
आयुरारोग्यसम्पत्तिं संप्राप्नोति महाश्रियम् ॥ ४७-४४॥  
  
समायाति मम स्थाने न्यासयोगप्रसादतः ।  
न्यासधारणयोगेन मणिपूरे हृदो भवेत् ॥ ४७-४५॥  
  
आदौ तन्नाम वक्तव्यं पश्चात् शक्त्याभिधानकम् ।  
श्रीकण्ठश्चाप्यनन्तश्च सूक्ष्मा त्रिमूर्तिरेव च ॥ ४७-४६॥  
  
अमरेश्वरश्चार्घीशो भावभूतिस्ततः परम् ।  
अतिथीशस्थाण्वीशो (स्थानुकेशो) हरो झिण्टीश(झिष्टीश) एव च ॥ ४७-४७॥  
  
भौतिकः सद्योजातश्चाप्यनुग्रहेश्वरस्तथा ।  
अक्रूरोऽपि महासेनो निर्जरादिश्च षोडश ॥ ४७-४८॥  
  
एते देवा महारुद्र षोडशस्वरविग्रहाः ।  
क्रोधीशश्चापि चण्डेशः पञ्चान्तकः शिवोत्तमः ॥ ४७-४९॥  
  
एकरुद्रस्तथा कूर्म एकनेत्रेश्वरस्ततः ।  
चतुराननोऽजेशश्च सर्वः सोमेश एव च ॥ ४७-५०॥  
  
लाङ्गलीशो* दारुकेशोऽर्द्धनारीश्वर एव च ।  
(*उमाकान्तेश आषाढिः डिण्डीशोऽत्रीश एव च ।  
मीनेशश्चापि मेषेशो लोहितेशः शिखीश्वरः ॥  
  
छगलण्डे द्विरण्डेशो महाकालेश्वरस्ततः ।)  
वाणीशश्च भुजङ्गेशः पिनाकीशस्ततः परम् ॥ ४७-५१॥  
  
खड्गीशश्चरकेशश्च श्येनो भृग्वीश एव च  
नकुलीशः शिवेशश्च संवर्त्तकेश एव च ॥ ४७-५२॥  
  
एते रुद्राः समाख्याताः सर्वकाले कुलेश्वराः ।  
यस्य नाम्नश्चान्तभाते ईशशब्दो न विद्यते ॥ ४७-५३॥  
  
केशान्तं नाम संस्कृत्य न्यासं मौलीशमाचरेत् ।  
कामं मोहादिनाशार्थं यः करोति निरन्तरम् ॥ ४७-५४॥  
  
मातृकावर्णघटितं मातृकास्थलके न्यसेत् ।  
शक्तियुक्तं यदा न्यासं तत्कालेऽपीशयोजनम् ।  
अथवा रुद्रशक्त्या च तथा रुद्रेण सम्पुटम् ॥ ४७-५५॥  
  
निजमन्त्रेण वा नाथ पुटितं मातृकास्थले ।  
शक्त्या च ग्रथनं कृत्वा संसारं सन्तरेत् क्षणात् ॥ ४७-५६॥  
  
रुद्राणीनामानि -  
तत्प्रकारं शृणु प्राणनाथ शङ्कर वल्लभ ।  
पूर्णोदरी च गिरिजा शाल्मली तदनन्तरम् ॥ ४७-५७॥  
  
लोलाक्षी वर्त्तुलाक्षी च दीर्घघोणा ततः परम् ।  
सुदीर्घमुखिगोमुख्यौ दीर्घजिह्वा ततः परम् ॥ ४७-५८॥  
  
कुण्डोदरी चोर्ध्वमुखी तथा विकृतमुख्यपि ।  
ज्वालामुखी वह्निमुखी लोलजिह्वा ततः परम् ॥ ४७-५९॥  
  
विद्यामुखी तथा नाथ एताश्च स्वरशक्तयः ।  
काद्यार्णशक्तिविद्याश्च वक्ष्यामि पार्वतीश्वर ॥ ४७-६०॥  
  
महाकालीसरस्वत्योर्महालक्ष्म्यास्ततः परम् ।  
द्राविणी नागरी भूयः खेचरी चापि मञ्जरी ॥ ४७-६१॥  
  
रूपिणी बिम्बिनी पश्चात् काकोदरी च पूतना ।  
भद्रकाली योगिनी च शङ्खिनी गर्ज्जिनी तथा ॥ ४७-६२॥  
  
कालरात्रिः कुञ्जिका च कपर्द्दिनी ततः परम् ।  
वज्रा जया ततो नाथ सुमुखेश्वर्यपि प्रभो ॥ ४७-६३॥  
  
रेवती माधवी चैव वारुणी वायवी तथा ।  
वक्षोविदारिणी चैव सहजालक्ष्म्यथ प्रभो ॥ ४७-६४॥  
  
व्यापिनी चैव माया च रुद्राङ्कपीठदेवताः ।  
  
इति रुद्राणिरुद्रयोः नामानि समाप्ता ।  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
