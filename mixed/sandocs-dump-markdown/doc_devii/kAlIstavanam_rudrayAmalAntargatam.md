---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: devii, ShaTchakrashakti
Description/comments: rudrayAmale uttaratantre 2 bhairava bhairavI sa.nvAde
File name: kAlIstavanam.itx
Language: Sanskrit
Latest update: February 16, 2020
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamalam part 2 edited by Ram Prasad Tripathi and Sudhakar Malaviya
SubDeity: ShaTchakrashakti
Subject: philosophy/hinduism/religion
Sublocation: devii
Text title: Kalistavanam
Texttype: stotra
Transliterated by: staff of Muktabodha.org Mark S.G. Dyczkowski
engtitle: kAlIstavanam
itxtitle: kAlIstavanam (rudrayAmalAntargatam)
title: कालीस्तवनम् (रुद्रयामलान्तर्गतम्)

---
  
 कालीस्तवनम्   
अथ द्विसप्ततितमः पटलः  
श्रीआनन्दभैरवी उवाच  
महाकाल शिवानन्द परमानन्दनिर्भर ।  
त्रैलोक्यसिद्धिद प्राणवल्लभ श्रूयतां स्तवः ॥ ७२-१॥  
  
शाकिनी हृदये भाति सा देवी जननी शिवा ।  
कालीति जगति ख्याता सा देवी हृदयस्थिता ॥ ७२-२॥  
  
निरञ्जना निराकारा नीलाञ्जनविकासिनी ।  
आद्या देवी कालिकाख्या केवला निष्कला शिवा ॥ ७२-३॥  
  
अनन्ताऽनन्तरूपस्था शाकिनी हृदयस्थिता ।  
तामसी तारिणी तारा महोग्रा नीलविग्रहा ॥ ७२-४॥  
  
कपाला मुण्डमालाढ्या शववाहनवाहना ।  
ललज्जिह्वा सरोजाक्षी चन्द्रकोटिसमोदया ॥ ७२-५॥  
  
वाय्वग्निभूजलान्तस्था भवानी शून्यवासिनी ।  
तस्मात् स्तोत्रमप्रकाश्यं कृष्णकाल्याः कुलोदयम् ॥ ७२-६॥  
  
श्रीकृष्णभगवत्याश्च नीलदेव्या कुलार्णवम् ।  
गोपनीयं प्रयत्नेन सावधानोऽवधारय ॥ ७२-७॥  
  
महाभैरवी उवाच  
श्रीकालीचरणं चराचरगुणं सौदामिनीस्तम्भनं  
गुञ्जद्गर्वगुरुप्रभानखमुखाह्लादैककृष्णासनम् ।  
प्रेतारण्यासननिर्मितामलकजा नन्दोपरिश्वासनं  
श्रीमन्नाथ करारविन्दमिलनं नेत्राञ्जनं राजते ॥ ७२-८॥  
  
दीप्तिः प्राप्तिः समाप्तिः प्रियमतिसुगतिः सङ्गतिः शीतनीतौ  
मिथ्यामिथ्यासुरथ्या नतिररतिसती जातिवृत्तिर्गुणोक्तिः ।  
व्यापारार्थी क्षुधार्थी वसति रतिपतिर्ज्योतिराकाशगङ्गा  
श्रीदुर्गाशम्भुकालीचरणकमलकं सर्वदा भाति सूक्ष्मम् ॥ ७२-९॥  
  
देवेन्द्राः पञ्चभूता रविशशिमुकुटाः क्रोधवेतालकोलाः  
कैलासस्थाः प्रशस्ताः स्तवनमपि तत्प्रत्यहं सम्पठन्ति ।  
आत्मानं श्रीदकालीकुलचरणतलं हृत्कुलानन्दपद्मे  
ध्यात्वा ध्यात्वा प्रवीरा अहमनुबहुधीः स्तौमि किं ध्याननिष्ठः ॥ ७२-१०॥  
  
श्रुत्वा स्तोत्रगुणं तवैव चरणाम्भोजस्य वाञ्छाफलं  
प्रेच्छामीहयति प्रियाय कुरुते मोक्षाय तत्त्वार्थतः ।  
मातर्मोहिनिदानमानतरुणी कातीति मन्यामहे  
योग्यश्रीचरणाम्बुजे त्रिजगतामानन्दपुञ्जे सुखम् ॥ ७२-११॥  
  
पुत्रौ श्रीदेवपूज्यौ प्रकुरुत इतिहासादिगूढार्थगुप्तिं  
श्यामे मातः प्रसन्ना भव वरदकरी कारणं देहि नित्यम् ।  
योगानन्दं शिवान्तः सुरतरुफलदं सर्ववेदान्तभाष्यं  
सत्सङ्गं सद्विवेकं कुरु कुरु कवितापञ्चभूतप्रकाशम् ॥ ७२-१२॥  
  
आह्लादोद्रेककारी परमपदविदां प्रोल्बणार्थप्रकाशः  
प्रेष्यः पारार्थचिन्तामणिगुण सरलः पारणः प्रेमगानः ।  
सारात्मा श्रीस्तवोऽयं जयसुरवसतां शुक्रसंस्कारगन्ता  
मन्ता मोहादिकानां सुरगणतरुणी कोटिभिर्ध्येय इन्द्रैः ॥ ७२-१३॥  
  
नामग्रहणविमलपावनपुण्यजलनिधिमन्थनेन ।  
निर्मलचित्तगसुरगुणपारग सुखसुधाकरस्थितहास्येन ।  
योगधराधरनरवर कुञ्जरभुजयुगदीर्घपद्ममृणालेन ॥ ७२-१४॥  
  
हरिविधिहर अपरपरसरभावकपाल सेवनेन ।  
सुन्दरी काली चरणेन ॥ ७२-१५॥  
  
भास्वत्कोटिप्रचण्डानलगुणललिताभाविता सिद्धकाली  
प्रोक्तं यद्योगगीतावचनसुरचनामङ्गलं योगिनाद्या ।  
श्यामानन्दद्रुमाख्ये भजनयजनगङ्गाङ्गतीरप्रकाशं  
सर्वानन्दोत्सवत्वं वरदसुरवदासम्भवे मय्यभावे ॥ ७२-१६॥  
  
एतत्प्रथमे कुलं गुरुकुलं लावण्यलीलाकुलं  
प्राणानन्दकुलं कुलाकुलकुलं कालीकुलं सङ्कुलम् ।  
मातः कालियुगादि कौलिनि शिवे सर्वन्तराङ्गस्थितं  
नित्यं तत्र नियोजय श्रुतिगिरा श्रीधर्मपुत्रं भवे ॥ ७२-१७॥  
  
हेरम्बादि कुलेशयोगजननि त्वं योगतत्त्वप्रिया  
यद्येवं कुरुते पदाम्बुजरजो योगं तवानन्ददम् ।  
सः स्यात्सङ्कटपाटलारिसदनं जित्वा स्वयं मन्मथं  
श्रीमान्मन्मथमन्मथः प्रचयति ह्यष्टाङ्गयोगं परम् ॥ ७२-१८॥  
  
योगी याति परं पदं सुखपदं वाञ्छास्पदं सम्पदं  
त्रैलोक्यं परमेश्वरं यदि पुनः पारं भवाम्भोनिधेः ।  
भावं भूधरराजराजदुहिते ज्ञातं विचारं तव  
श्रीपादाम्बुजपूजनं प्रकुरुते ते नीरदप्रोज्ज्वले ॥ ७२-१९॥  
  
आदावष्टाङ्गयोगं वदति भवसुखं भक्तिसिद्धान्तमेकं  
भूलोके पावनाख्यं पवनगमनगं श्रीनगेन्द्राङ्गजायाः ।  
सिद्धीनामष्टसिद्धिं यमनियमवशादासनप्राणयोगात्  
प्रत्याहारं विभोर्ध्वारुणगुणवसनं ध्यानमेवं समाधिम् ॥ ७२-२०॥  
  
मातः शान्तिगुणावलम्बिनि शिवे शान्तिप्रदे योगिनां  
दारे देवगुणे विधेहि सकलं शान्तिक्रियामङ्गलम् ।  
यज्ञानामुदयं प्रयाति सहसा यस्याः प्रसादाद् भुवं  
तां सर्वां प्रवदामि कामदहनस्तम्भाय मोहक्षयात् ॥ ७२-२१॥  
  
एको जीवति योगिराडतिसुखी जीवन्ति न श्रीसुताः  
सर्वं योगभवं भवे विभवगाः पश्यन् स्वकीयायुषम् ।  
इत्येवं परिभाव्य सर्वविषयं शान्तिं समालम्ब्यकौ  
मूले वेददलोज्ज्वले कुलपथे श्रीकुण्डलीं भावय ॥ ७२-२२॥  
  
शान्तिभ्रान्तिनिकृन्तनी स्वरमणी प्रेमोद्गता भक्तिदा  
लावण्याम्बुधिरत्नकोटिकिरणाह्लादैकमूर्तिप्रभा ।  
एकाकारपराक्रमादपय मा क्रोधक्रमक्षोभिणी  
या मूलामलपङ्कजे रचयति श्रीमाधुरी तां भजे ॥ ७२-२३॥  
  
रे रे पामर दुर्भग प्रतिदिनं किं कर्म वा राधसे  
व्यापारं विषयाश्रयं प्रकुरुषे न ध्यायसे श्रीपदम् ।  
मिथ्यैतत्क्षणभङ्गुरं त्यज मुदा संसारभावं विषं  
श्रीकालीं कुलपण्डितां गुणवतीं शान्तिं समाराधय ॥ ७२-२४॥  
  
शिवस्त्री या शान्तिः परमसुखदा भावजनिका  
विवेकः सञ्जातो वहसि च तया भाति नियतम् ।  
विवेकोऽसौ त्यागी जनयति सुधासिन्धुसुन्दर-  
मदो ब्रह्मज्ञानं परमममले योगिनिं परे ॥ ७२-२५॥  
  
द्वयं ब्रह्मज्ञानं परमममले चागममयं  
विवेकोद्भूतं स्यादमलपरमं शब्दमपरम् ।  
द्वयोर्मूलीभूता हृदि सपदि शान्तिः प्रियतमा  
प्रभा कालीपादाम्बुजयुगलभक्तिप्रलयदा ॥ ७२-२६॥  
  
कुलश्रीकुण्डल्याः परमरसभावं नवमयं  
पदं मातुः काल्याः प्रथमरविकान्त्याः सुखमयम् ।  
वदामि प्रोत्साहे वशषसशुभे हाटकनिभे  
विधिः श्रीडाकिन्याऽमरपतिधरित्रीति च भजेत् ॥ ७२-२७॥  
  
त्रयं स्थानं नित्यं रविशशिकलावह्निघटितं  
महातीर्थं सम्यक् पवनगगनस्थं भवकरम् ।  
विभिन्नं सङ्कृत्य द्वयमपि कुलग्रन्थिसहितं  
सुषुम्नाश्रीतीर्थे महति गगने पूर्णलयवान् ॥ ७२-२८॥  
  
त्रयं संशोध्यादौ परमपदवीं गच्छति महान्  
सुदृष्टाङ्गैर्योगैः परिभवति शुद्धं मम तनुम् ।  
अतो योगाष्टाङ्गं कलुषसुखमुक्तं वितनुते  
क्रियादौ सङ्कुर्याद्यमनियमकार्यं यतिवरः ॥ ७२-२९॥  
  
अहिंसासत्यार्थी प्रचयति सुयोगं तव पदं  
धनस्ते यद्योगी शुचिधृतिदयादाननिपुणः ।  
क्षमालध्वाहारी समगुणपरानन्दनिपुणः  
स्वयं सिद्धः सद्ब्राह्मणकुलपताकी सुखमयी ॥ ७२-३०॥  
  
तपः सन्तोषाढ्यो हरयजन आस्तिक्यमतिमान्  
यतीनां सिद्धान्तश्रवणहृदयप्राणविलयः ।  
जयानन्दामग्नो हवनमनलेपः प्रकुरुते  
महाभक्तः श्रीह्रीर्मतिरतिकुलीनस्तव पदः ॥ ७२-३१॥  
  
सुषुम्नामुखाम्भोरुहाग्रे च पद्मं  
      दलं चेदहेमाक्षरं मूलदेशे ।  
स्थिरापृष्ठवंशस्य मध्ये सुषुम्ना--  
      न्तरे वज्रिणी चित्रिणीभासिपद्मैः ॥ ७२-३२॥  
  
सुषुम्नादिनाड्या युगात् कर्णमूला-  
     त्प्रकाशप्रकाशा बहिर्युग्मनाडी ।  
इडा पिङ्गला वामभागे च दक्षे  
     सुधांशूरवी राजसे तत्र नित्यम् ॥ ७२-३३॥  
  
विसर्गं बिन्द्वन्तं स्वगुणनिलयं त्वं जनयसि  
त्वमेका कल्याणी गिरिशजननी कालिकलया ।  
परानन्दं कृत्वा यदि परिजपन्ति प्रियतमाः  
परिक्षाल्य ज्ञानैरिह परिजयन्ति प्रियपदम् ॥ ७२-३४॥  
  
अष्टादशाङ्गुलगतं ऋजुदन्तकाष्ठं  
     स्वीयाङ्गुलार्धघटितं प्रशरं शनैर्यः ।  
संयोज्य तालुरसनागलरन्ध्रमध्ये  
     दन्तीक्रियामुपचरेत् तव भावनाय ॥ ७२-३५॥  
  
नाडीक्षालनमाकरोति यतिराड् दण्डे त्रयं धारयन्  
युष्मच्छ्रीचरणार्पणो नवमदण्डस्यानिलस्तम्भनात् ।  
प्राणायामफलं यतिः प्रतिदिनं संवर्धते सुश्रमा-  
दानन्दाम्बुधिमज्जनं कुलरसैर्मुक्तो भवेत् तत्क्षणात् ॥ ७२-३६॥  
  
वदामि परमश्रिये पदपद्मयोगं शुभं  
हिताय जगतां मम प्रियगणस्य भागश्रिये ।  
सदा हि कुरुते नरः सकलयोगसिद्धिं मुदा  
तदैव तव सेवको जननि मातरेकाक्षरम् ॥ ७२-३७॥  
  
करुणासागरे मग्नः सदा निर्मलतेजसा ।  
तवाङ्घ्रिकोमलाम्भोजं ध्यात्वा योगीश्वरो भवेत् ॥ ७२-३८॥  
  
करुणासागरे मग्नो येन योगेन निर्मलः  
तद्योगं तव पादाब्जं को मूर्खः कः सुपण्डितः ॥ ७२-३९॥  
  
यमनियमसुकाले नेउलीयोगशिक्षा  
     प्रभवति कफनाशा नाशरन्ध्रे त्रिसूत्री ।  
हृदयकफविनाशा धोतिका योगशिक्षा  
     गलविलगलवस्त्रं षष्टिहस्तं वहन्ती ॥ ७२-४०॥  
  
सुसूक्ष्मरसनस्य च स्वभुजषष्टिहस्तं गल  
     प्रमाणमिति सन्ततप्रसरपञ्चयुग्माङ्गुलम् ।  
पवित्रशुचिधोतिकारं भवसि सर्वपीडापहा  
     स्वकण्ठकमलोदयाममलभीतदामा भजे ॥ ७२-४१॥  
  
भजति यदि कुमारीं नेउली योगदृष्ट्या  
     स भवति परवेत्ता मोहजालं छिनत्ति ।  
स्मितमुखि भवति त्वां मूढ एवातिजीवो  
     भ्रमितमुदवधूर्ना कारसिद्धिं ददासि ॥ ७२-४२॥  
  
शनैर्दन्ती योगं स्वपदयुगपद्मे वितनुते  
शिवे योगी मासादपि भवति वायुं स्थगयति ।  
असौ मन्त्री चाम्रातकदलं सुदण्डं गलविले  
नियोज्यादौ ध्यात्वा तव चरणपङ्केरुहतलम् ॥ ७२-४३॥  
  
कुलाकुलचेतता परिकरोषि विल्वच्छदी  
सुशान्तिगुणदा जया परमभक्तिनिर्गुण्डिका ।  
मुकुन्दतुलसी प्रिया गुणिनि मुक्तिदा योगिनी  
ददास्यमरसम्पदं दलवियोगमूर्ध्वोदरीम् ॥ ७२-४४॥  
  
पञ्चामरासाधनयोगकर्त्री पञ्चामरानाम महौषधिः स्थिता ।  
त्वमेव सर्वेश्वररूपधारिणी यैः पूज्यते सोऽहिकपारमेष्ठी ॥ ७२-४५॥  
  
पठति यदि भवान्याः शाकिनीदेहदेव्याः  
स्तवनमरुणवर्णामार्कलक्ष्म्याः प्रकाशम् ।  
व्रजति परमराज्यं देवपूज्यः प्रतिष्ठो  
मनुजपनसुशीलो लीलया शम्भुरूपम् ॥ ७२-४६॥  
  
प्रातर्मध्याह्नकाले च सायाह्ने च त्रिसप्तके ।  
शतं पठित्वा मोक्षः स्यात् पुरश्चर्याफलं लभेत् ॥ ७२-४७॥  
  
इति श्रीरुद्रयामले उत्तरतन्त्रे महातन्त्रोद्दीपने सिद्धमन्त्रप्रकरणे  
षट्चक्रप्रकाशे भैरवीभैरवसंवादे शाकिनीकृत कालीस्तवनं  
नाम द्विसप्ततितमः पटलः ॥ ७२॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
