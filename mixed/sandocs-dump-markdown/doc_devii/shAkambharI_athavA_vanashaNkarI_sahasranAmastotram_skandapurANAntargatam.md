+++
"Text title" = "Shakambhari or VanashankarI Sahasranama Stotra"
"File name" = "shAkambharIvanashaNkarIsahasranAmastotra.itx"
itxtitle = "shAkambharI athavA vanashaNkarI sahasranAmastotram (skandapurANAntargatam)"
engtitle = "shAkambharI or vanashaNkarI sahasranAmastotra"
Category = "sahasranAma, devii, dashamahAvidyA, devI"
Location = "doc_devii"
Sublocation = "devii"
SubDeity = "dashamahAvidyA"
Language = "Sanskrit"
Subject = "philosophy/hinduism/religion"
"Transliterated by" = "DPD"
"Proofread by" = "DPD, NA"
Description-comments = "Bhagavatistutimanjari pages 810-830, ed. Radhakrishnashastri"
"Latest update" = "August 11, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "शाकम्भरी अथवा वनशण्करी सहस्रनामस्तोत्रम् (स्कन्दपुराणान्तर्गतम्)"

+++
  
 श्रीशाकम्भरी तथा वनशङ्करीसहस्रनामस्तोत्रम्   
  
शान्ता शारदचन्द्रसुन्दरमुखी शाल्यन्नभोज्यप्रिया  
     शाकैः पालितविष्टपा शतदृशा शाकोल्लसद्विग्रहा ।  
श्यामाङ्गी शरणागतार्तिशमनी शक्रादिभिः शंसिता  
     शङ्कर्यष्टफलप्रदा भगवती शाकम्भरी पातु माम् ॥  
  
शूलं पाशकपालचापकुलिशान्बाणान्सृणिं खेटकां  
     शङ्कं चक्रगदाहिखड्गमभयं खट्वाङ्गदण्डान्धराम् ।  
वर्षाभाववशाद्धतान्मुनिगणान्शाकेन या रक्षति  
     लोकानां जननीं महेशदयितां तां नौमि शाकम्भरीम् ॥ १॥  
  
कैलासशिखरासीनं स्कन्दं मुनि गणान्वितम् ।  
प्रणम्य शक्रः पप्रच्छ लोकानां हितकाम्यया ॥ २॥  
  
शक्र उवाच -  
स्कन्द स्कन्द महाबाहो सर्वज्ञ शिवनन्दन ।  
नाम्नां सहस्रमाचक्ष्व शाकम्भर्याः सुसिद्धिदम् ॥ ३॥  
  
स्कन्द उवाच -  
या देवी शतवार्षिक्यामनावृष्ट्यां स्वदेहजैः ।  
शाकैरबीभरत्सर्वानृषीन् शक्र शतं समाः ॥ ४॥  
  
महासरस्वती सैव जाता शाकम्भरी शिवा ।  
नाम्नां सहस्रं तस्यास्ते वक्ष्यामि श्रुणुभक्तितः ॥ ५॥  
  
ॐ अस्य श्रीशाकम्भरीसहस्रनाममालामन्त्रस्य महादेवः ऋषिः ।  
अनुष्टुप् छन्दः । शाकम्भरी देवता । सौः बीजं । क्लीं शक्तिः ।  
ह्रीं कीलकं । मम श्री शाकम्भरीप्रसादसिद्ध्यर्थे  
तत्सहस्रनामपारायणे विनियोगः ।  
  
करन्यासः ॥  
  
ॐ सौः चामुण्डायै अङ्गुष्ठाभ्यां नमः ।  
ॐ क्लीं शताक्ष्यै तर्जनीभ्यां नमः ।  
ॐ ह्रीं शाकम्भर्यै मध्यमाभ्यां नमः ।  
ॐ सौः चामुण्डायै अनामिकाभ्यां नमः ।  
ॐ क्लीं शताक्ष्ये कनिष्ठिकाभ्यां नमः ।  
ॐ ह्रीं शाकम्भर्यै करतलकरपृष्ठाभ्यां नमः ।  
एवं हृदयादिन्यासः ।  
  
ॐ सौः क्लीं ह्रीं ॐ मन्त्रेण दिग्बन्धः । इति ॥  
  
॥ ध्यानम् ॥  
  
सौवर्णसिंहासनसंस्थितां शिवां त्रिलोचना चन्द्रकलावतंसिकाम् ।  
शूलं कपालं निजवामहस्तयोस्तदन्ययोः खड्गमभीतिमुद्रिकाम् ॥  
  
पाण्योर्दधानां मणिभूषणाज्ज्वलां सुवाससं माल्यविलेपनाञ्चिताम् ।  
प्रसन्नावक्त्रां परदेवता मुदा ध्यायामि भक्त्या वनशङ्करीं हृदि ॥  
  
लमित्यादिपञ्चपूजा -  
ॐ सौः क्लीं ह्रीं ॐ ।  
ॐ शाकम्भर्यै नमः ।  
ह्रीं शाकम्भर्यै नमः ।  
ॐ ह्रीं शाकम्भर्यै नमः ।  
सौः क्लीं ह्रीं शाकम्भर्यै नमः ।  
ॐ सौः क्लीं ह्रीं शाकम्भर्यै नमः ।  
ॐ सौः क्लीं ह्रीं शाकम्भर्यै नमः ॐ ।  
इत्येषु गुरूपदिष्टं मन्त्रं जपेत् ।  
  
॥ अथ सहस्रनामस्तोत्रम् ॥  
  
ॐ शाकम्भरी शताक्षी च चामुण्डा रक्तदन्तिका ।  
महाकाली महाशक्तिर्मधुकैटभनाशिनी ॥ १॥  
  
ब्रह्मादितेजः सम्भूता महालक्ष्मीर्वरानना ।  
अष्टादशभुजा सम्राण्महिषासुरमर्दिनी ॥ २॥  
  
महामाया महादेवी सृष्टिस्थित्यन्तकारिणी ।  
कान्तिः कामप्रदा काम्या कल्याणी करुणानिधिः ॥  
  
सिंहस्थिता नारसिंही वैष्णवी विष्णुवल्लभा ।  
भ्रामरी रक्तचामुण्डा रक्ताक्षी रक्तपायिनी ॥ ४॥  
  
रक्तप्रिया सुरक्तोष्ठी रक्तबीजविनाशिनी ।  
सुरक्तवसना रक्तमाल्या रक्तविभूषणा ॥ ५॥  
  
रक्तपाणितला रक्तनखी रक्तोत्पलाङ्घ्रिका ।  
रक्तचन्दनलिप्ताङ्गी रमणी रतिदायिनी ॥ ६॥  
  
सुरभिः सुन्दरी बाला बगला भैरवी समित् ।  
चन्द्रलाम्बा सुमङ्गल्या भीमा भयनिवारिणी ॥ ७॥  
  
जागृतिः स्वप्नरूपा च सुषुप्तिसुखरूपिणी ।  
तुर्योंन्मनी त्रिमात्रा च त्रयी त्रेता त्रिमूर्तिका ॥ ८॥  
  
विष्णुमाया विष्णुशक्तिर्विष्णुजिह्वा विनोदिनी ।  
छाया शान्तिः क्षमा क्षुत्तृट्तुष्टिः पुष्टिर्धृतिर्भृतिः ॥ ९॥  
  
मतिर्मितिर्नतिर्नीतिः संयतिर्नियति कृतिः ।  
स्फूर्तिः कीर्तिः स्तुतिर्जूतिः पूर्तिर्मूर्तिर्निजप्रदा ॥ १०॥  
  
त्रिशूलधारिणी तीक्ष्णगदिनी खड्गधारिणी ।  
पाशिनी त्रासिनी वामा वामदेवी वरानना ॥ ११॥  
  
वामाक्षी वारुणीमत्ता वामोरुर्वासवस्तुता ।  
ब्रह्मविद्या महाविद्या योगिनी योगपूजिता ॥ १२॥  
  
त्रिकूटनिलया नित्या कल्पातीता च कल्पना ।  
कामेश्वरी कामदात्री कामान्तककुटुम्बिनी ॥ १३॥  
  
कालरात्रिर्महारात्रिर्मोहरात्रिश्च दारुणा ।  
नानाद्रुमलताकीर्णगिरिमध्यनिवासिनी ॥ १४॥  
  
शाकपोषितसर्वर्षिः पाकशासनपूजिता ।  
क्लेदिनी भेदिनी भ्रान्तिर्भीतिदा भ्रान्तिनाशिनी ॥ १५॥  
  
क्रान्तिः सङ्क्रान्तिरुत्क्रान्तिर्विक्रान्तिः क्रान्तिवर्जिता ।  
डिण्डिमध्वनिसंहृष्टा भेरीनादविनोदिनी ॥ १६॥  
  
सुतन्त्रीवादनरता स्वरभेदविचक्षणा ।  
गान्धर्वशास्त्रनिपूणा नाट्यशास्त्रविशारदा ॥ १७॥  
  
हावभावप्रमाणज्ञा चतुःषष्टिकलान्विता ।  
पदवाक्यप्रमाणाब्धिपारीणा वादिभङ्गिनी ॥ १८॥  
  
सर्वतन्त्रस्वतन्त्रा च मन्त्रशास्त्राब्धिपारगा ।  
नानायन्त्र विधानज्ञा सौगतागमकोविदा ॥ १९॥  
  
वैखानसाद्यागमज्ञा शैवागम विचक्षणा ।  
वामदक्षिणमार्गज्ञा भैरवागमभेदवित् ॥ २०॥  
  
पञ्चायतनतत्त्वज्ञा पञ्चाम्नायप्रपञ्चवित् ।  
राजराजेश्वरी भट्टारिका त्रिपुरसुन्दरी ॥ २१॥  
  
महादक्षिणकाली च मातङ्गी मद्यमांसभुक् ।  
लुलायबलिसन्तुष्टा मेषच्छागबलिप्रिया ॥ २२॥  
  
दीपिकाक्रीडनरता डमड्डमरुनादिनी ।  
महाप्रदीपिकादेहलेहनाद्भुतशक्तिदा ॥ २३॥  
  
निजावेशवदुन्मत्तभक्तोक्त फलदायिनी ।  
उदोउदोमहाध्वान श्रवणासक्तमानसा ॥ २४॥  
  
चौडेश्वरी चौडवाद्यप्रवादनपरायणा ।  
कपर्दमालाभरणा कपर्दिप्राणवल्लभा ॥ २५॥  
  
नग्रस्त्रीवीक्षणरता नग्निकोद्भिन्नयौवना ।  
बाला बदरवक्षोजा मध्या बिल्वफलस्तनी ॥ २६॥  
  
नारिकेलस्तनी प्रौढा प्रगल्भा च घटस्तनी ।  
कात्यायनी नम्रकुचा प्रौढाद्भुतपराक्रमा ।  
कदलीवनमध्यस्था कदम्बवनवासिनी ॥ २७॥  
  
निजोपकण्ठसम्प्राप्तनदीमाहात्म्यवर्धिनी ।  
कावेरी ताम्रपर्णी च कामाक्षी कामितार्थदा ॥ २८॥  
  
मूकाम्बिका महाशक्तिः श्रीशैलभ्रमराम्बिका ।  
जोगलाम्बा जगन्माता मातापुरनिवासिनी ॥ २९॥  
  
जमदग्निप्रिया साध्वी तापसीवेषधारिणी ।  
कार्तवीर्यमुखानेकक्षत्रविध्वंसकारिणी ॥ ३०॥  
  
नानावतारसम्पन्ना नानाविधचरित्रकृत् ।  
करवीरमहालक्ष्मीः कोल्हासुरविनाशिनी ॥ ३१॥  
  
नागलिङ्गभगाङ्काढ्यमौलिः शक्रादिसंस्तुता ।  
दुर्गमासुरसंहर्त्री दुर्गाऽनर्गलशासना ॥ ३२॥  
  
नानाविधभयत्रात्री सुत्रामादिसुधाशना ।  
नागपर्यंकशयना नागी नागाङ्गनार्चिता ॥ ३३॥  
  
हाटकालङ्कृतिमती हाटकेशसभाजिता ।  
वाग्देवतास्फूर्तिदात्री त्रातवाग्बीजजापका ॥ ३४॥  
  
जप्या जपविधिज्ञा च जपसिद्धिप्रदायिनी ।  
मन्त्रशक्तिर्मन्त्रविद्या सुमन्त्रा मान्त्रिकम्प्रिया ॥ ३५॥  
  
इन्दुमण्डलपीठस्था सूर्यमण्डलपीठगा ।  
चन्द्रशक्तिः सूर्यशक्तिर्ग्रहशक्तिर्ग्रहार्तिहा ॥ ३६॥  
  
ग्रहपीडाहरी सौम्या शुभग्रहफलप्रदा ।  
ज्योतिर्मण्डलसंस्थाना ग्रहताराधिदेवता ॥ ३७॥  
  
सप्तविंशतियोगेशी बवादिकरणेश्वरी ।  
प्रभवाद्यब्दशक्तिश्च कालचक्रप्रवर्तिनी ॥ ३८॥  
  
सोहंमन्त्रजपाधारा ऊर्ध्वषट्चक्रदेवता ।  
इडाख्या पिङ्गलाख्या च सुषुम्ना ब्रह्मरन्ध्रगा ॥ ३९॥  
  
शिवशक्तिः कुण्डलिनी नाभिमण्डलनिद्रिता ।  
योगोद्बुद्धा मुक्तिदात्री सहस्राराब्जपीठगा ॥ ४०॥  
  
पीयूषवर्षिणी जीवशिवभेदतिनाशिनी ।  
नाभौ परा च पश्यन्ती हृदये मध्यमा गले ॥ ४१॥  
  
जिह्वाग्रे वैखरीवाणी पञ्चाशन्मातृकात्मिका ।  
ओङ्काररूपिणी शब्दसूष्टिरूपाऽर्थरूपिणी ॥ ४२॥  
  
मौनशक्तिर्मुनिध्येया मुनिमानससंस्थिता ।  
व्यष्टिः समष्टिस्त्रिपुटी तापत्रयविनाशिनी ॥ ४३॥  
  
गायत्री व्याहृतिः सन्ध्या सावित्री च पितृप्रसूः ।  
नन्दा भद्रा जया रिक्ता पूर्णा विष्टिश्च वैधृतिः ॥ ४४॥  
  
श्रुतिः स्मृतिश्च मीमांसा विद्याऽविद्या परावरा ।  
सुमेरुशृङ्गनिलया लोकालोकनिवासिनी ॥ ४५॥  
  
मानसोत्तरगोत्रस्था पुष्करद्वीपदेवता ।  
मन्दराद्रिकृतक्रीडा नीपोपवनवासिनी ॥ ४६॥  
  
मणिद्वीपकृतावासा पीतवासः सुपूजिता ।  
प्लक्षादिद्वीपगोत्रस्था तत्रत्यजनपूजिता ॥ ४७॥  
  
सुराब्धि द्वीपनिलया सुरापानपरायण ।  
एकपादेकहस्तैकदृगेकश्रुतिपार्श्विका ॥ ४८॥  
  
अर्धनारीश्वरार्धाङ्गी स्यूतालोकोत्तराकृतिः ।  
भक्तैकभक्ति संसाध्या ध्यानाधारा परार्हणा ॥ ४९॥  
  
पञ्चकोशान्तरगता पञ्चकोशविवर्जिता ।  
पञ्चभूतातरालस्था प्रपञ्चातीतवैभवा ॥ ५०॥  
  
पञ्चीकृतमहाभूतनिर्मितानेकभौतिका ।  
सर्वांतर्यामिणी शम्भुकामिनी सिंहगामिनी ॥ ५१॥  
  
यामिनीकृतसञ्चारा शाकिन्यादिगणेश्वरी ।  
खट्वाङ्गिनी खेटकिनी कुन्तिनी भिन्दिपालिनी ॥ ५२॥  
  
वर्मिणी चर्मिणी चण्डी चण्डमुण्डप्रमाथिनी ।  
अनीकिनी च ध्वजिनी मोहिन्येजत्पताकिनी ॥ ५३॥  
  
अश्विनी गजिनी चाट्टहासिनी दैत्यनाशिनी ।  
शुम्भघ्नी च निशुम्भघ्नी धूम्रलोचननाशिनी ॥ ५४॥  
  
बहुशीर्षा बहुकुक्षिर्व्यादितास्याऽशितासुरा ।  
दंष्ट्रासङ्कटसंलग्नदैत्यसास्रान्त्र मालिनी ॥ ५५॥  
  
दैत्यासृङ्मांससन्तृप्ता क्रव्यादकृतवन्दना ।  
लम्बकेशी प्रलम्बोष्ठी लम्बकुक्षिर्महाकटी ॥ ५६॥  
  
लम्बस्तनी लम्बजिह्वा लम्बपाण्यङ्घ्रिजङ्घिका ।  
लम्बोरुर्लम्बजघना कालिका कर्कशात्कृतिः ॥ ५७॥  
  
भिन्नभेरीखररवा वारणग्रासकारिणी ।  
प्रेतदेहपरीधाना रुण्डकुण्डलमण्डिता ॥ ५८॥  
  
गण्डशैलस्पर्धिगण्डा शैलकन्दुकधारिणी ।  
शिवदूती घोररूपा शिवाशतनिनादिनी ॥ ५९॥  
  
नारायणी जगद्धात्री जगत्पात्री जगन्मयी ।  
अल्लांम्बाक्का कामदुघाऽनल्पदा कल्पवल्लिका ॥ ६०॥  
  
मल्लीमतल्लिका गुञ्जालङ्कृतिः शिवमोहिनी ।  
गान्धर्वगानरसिका केकावाक्कीरपालिनी ॥ ६१॥  
  
सिनीवाली कुहू राकाऽनुमतिः कौमुदी ककुप् ।  
ब्रह्माण्डमण्डपस्थूणा ब्रह्माण्डगृहदेवता ॥ ६२॥  
  
महागृहस्थमहिषी पशुपाशविमोचिनी ।  
वीरस्थानगता वीरा वीरासनपरिग्रहा ॥ ६३॥  
  
दीपस्थानगता दीप्ता दीपोत्सवकुतूहला ।  
तीर्थपात्रप्रदा तीर्थकुम्भपूजनसंभ्रमा ॥ ६४॥  
  
माहेश्वरजनप्रीता पशुलोकपराङ्मुखी ।  
चतुःषष्टिमहातन्त्रप्रतिपाद्यागमाध्वगा ॥ ६५॥  
  
शुद्धाचारा शुद्धपूज्या शुद्धपूजा जनाश्रिता ।  
अष्टादशमहापीठा श्रीचक्रपरदेवता ॥ ६६॥  
  
योगिनीपूजनप्रीता योगिनीचक्रवन्दिता ।  
रणत्काञ्चीक्षुद्रघण्टा घण्टाध्वनिविनोदिनी ॥ ६७॥  
  
तौर्यत्रिककलाभिज्ञा मनोज्ञा मञ्जुभाषिणी ।  
शिववामाङ्कलसिता सुस्मिता ललितालसा ॥ ६८॥  
  
लावण्यभूमिस्तल्लेशनिर्मितामरसुन्दरी ।  
श्रीर्धीर्भीर्ह्रीर्नतिर्जातिरीज्याज्या पूज्यपादुका ॥ ६९॥  
  
सुरस्रवन्ती यमुना तथा गुप्तसरस्वती ।  
गोमती गण्डकी तापी शतद्रुश्च विपाशिका ॥ ७०॥  
  
सरयूर्नर्मदा गोदा पयोष्णी च पुनः पुना ।  
भीमा कृष्णा तुङ्गभद्रा नानातीर्थस्वरूपिणी ॥ ७१॥  
  
द्वारका मधुरा माया काश्ययोध्या त्ववन्तिका ।  
गया काञ्ची विशाला च मुक्तिक्षेत्रस्वरूपिणी ॥ ७२॥  
  
मन्त्रदीक्षा यागदीक्षा योगदीक्षाऽक्षतव्रता ।  
अक्षमालाविभेदज्ञाऽऽसनभेदविचक्षणा ॥ ७३॥  
  
मातृकान्यासकुशला मन्त्रन्यासविशारदा ।  
नानामुद्राप्रभेदज्ञा पञ्चोपास्तिप्रभेदवित् ॥ ७४॥  
  
सर्वमन्त्रोपदेष्ट्री च व्याख्यात्री देशिकोत्तरा ।  
वाग्वादिनी दुर्विवादिप्रौढवाक्स्तम्भकारिणी ॥ ७५॥  
  
स्वतन्त्रयन्त्रणाशक्तिस्तद्यन्त्रितजगत्त्रयी ।  
ब्रह्माद्याकर्षिणी शम्भुमोहिन्युच्चाटिनी द्विषाम् ॥ ७६॥  
  
सुरासुराणां प्रद्वेषकारिणी दैत्यमारिणी ।  
पूरिणी भक्तकामानां श्रितप्रत्यूहवारिणी ॥ ७७॥  
  
साधारणी धारिणी च प्रौढवाग्धारिणी प्रधूः ।  
प्रभूर्विभूः स्वयम्भूश्च निग्रहानुग्रहक्षमा ॥ ७८॥  
  
क्षमाऽक्षमा क्षमाधारा धाराधरनिभद्युतिः ।  
कादम्बिनी कालशक्तिः कर्षिणी वर्षिणीर्षिणी ॥ ७९॥  
  
अदेवमातृका देवमातृका चोर्वरा कृषिः ।  
कृष्टपच्याऽकृष्टपच्याऽनूषराऽधित्यका गुहा ॥ ८०॥  
  
उपत्यका दरी वन्याऽरण्यानी शैलनिम्नगा ।  
केदारभूमिर्व्रीहिला कमलर्धिर्महाफला ॥ ८१॥  
  
इक्षुमत्यूर्जिता जम्बूपनसाम्रादिशालिनी ।  
अष्टापदखनी रौप्यखनी रत्नखनिः खनिः ॥ ८२॥  
  
रुचां भावखनिर्जीवखनिः सौभाग्यसत्खनिः ।  
लावण्यस्य खनिर्धैर्यखनिः शौर्यखनिः खनिः ॥ ८३॥  
  
गाम्भीर्यस्य विलासस्य खनिः साहित्यसत्खनिः ।  
पक्षमासर्तुवर्षाणां खनिः खनिरनेहसाम् ॥ ८४॥  
  
खनिश्च युगकल्पानां सूर्यचन्द्रमसोः खनिः ।  
खनिर्मनूनामिन्द्राणां खनिः कौतुकसत्खनिः ॥ ८५॥  
  
मषी लेखनिका पात्री वर्णपङ्क्तिर्लिपिः कथा ।  
कविता काव्यकर्त्री च देशभाषा जनश्रुतिः ॥ ८६॥  
  
रचना कल्पनाऽऽचारभटी धाटी पटीयसी ।  
अपसव्यलिपिर्देवलिपी रक्षोलिपिर्लिपिः ॥ ८७॥  
  
तुलजा रामवरदा शबरी बर्बरालका ।  
ज्योतिर्लिङ्गमयी लिङ्गमस्तका लिङ्गधारिणी ॥ ८८॥  
  
रुद्राक्षधारिणी भूतिधारिणी लैङ्गिकव्रता ।  
विष्णुव्रतपरा विष्णुमुद्रिका प्रियवैष्णवी ॥ ८९॥  
  
जैनी दैगम्बरी नानाविधवैदिक मार्गगा ।  
पञ्चद्रविडसंसेव्या पञ्चगौडसमर्चिता ॥ ९०॥  
  
हिङ्गुला शारदा ज्वालामुखी गञ्जाधिदेवता ।  
मन्दुरादेवताऽऽलानदेवता गोष्ठदेवता ॥ ९१॥  
  
गृहादिदेवतासौधदेवतोद्यानदेवता ।  
शृङ्गारदेवता ग्रामदेवता चैत्यदेवता ॥ ९२॥  
  
पूर्देवता राजसभादेवताऽशोकदेवता ।  
चतुर्दशानां लोकानां देवता परदेवता ॥ ९३॥  
  
वापीकूपतडागादिदेवता वनदेवता ।  
सृष्टिखेला क्षेमखेला प्रतिसंहारखेलना ॥ ९४॥  
  
पुष्पपर्यङ्कशयना पुष्पवत्कुण्डलद्वयी ।  
ताम्बूलचर्वणप्रीता गौरी प्रथमपुष्पिणी ॥ ९५॥  
  
कल्याणीयुगसम्पन्ना कामसञ्जीवनी कला ।  
कलाकलापकुशला कलातीता कलात्मिका ॥ ९६॥  
  
महाजाङ्गलकी कालभुजङ्गविषनाशिनी ।  
चिकित्सा वैद्यविद्या च नानामयनिदानवित् ॥ ९७॥  
  
पित्तप्रकोपशमनी वातघ्नी कफनाशिनी ।  
आमज्वरप्रकोपघ्नी नवज्वरनिवारिणी ॥ ९८॥  
  
अर्शोघ्नी शूलशमनी गुल्मव्याधिनिवारिणी ।  
ग्रहणीनिग्रहकरी राजयक्ष्मविनाशिनी ॥ ९९॥  
  
मेहघ्नी पाण्डुरोगघ्नी क्षयापस्मारनाशिनी ।  
उपदंशहरी श्वासकासच्छर्दिनिवारिणी ॥ १००॥  
  
प्लीहप्रकोपसंहर्त्री पामाकण्डूविनाशिनी ।  
दद्रुकुष्ठादिरोगघ्नी नानारोगविनाशिनी ॥ १०१॥  
  
यक्षराक्षसवेतालकूष्माडग्रहभेदिनी ।  
बालग्रहघ्नी चण्डालग्रहचण्डग्रहार्दिनी ॥ १०२॥  
  
भूतप्रेतपिशाचघ्नी नानाग्रहविमर्दिनी ।  
शाकिनीडाकिनीलामदस्त्रीग्रहनिषूदिनी ॥ १०३॥  
  
अभिचारकदुर्बाधोन्मथिन्युन्मादनाशिनी ।  
नानाविषार्तिसंहर्त्री दुष्टदृष्ट्यार्तिनाशिनी ॥ १०४॥  
  
दुष्टस्थानस्थितार्कादिग्रहपीडाविनाशिनी ।  
योगक्षेमकरी पुष्टिकरी तुष्टिकरीष्टदा ॥ १०५॥  
  
धनदा धान्यदा गोदा वासोदा बहुमानदा ।  
कामितार्थप्रदा शन्दा चतुर्विधतुमर्थदा ॥ १०६॥  
  
ब्रह्ममान्या विष्णुमान्या शिवमान्येन्द्रमानिता ।  
देवर्षिमान्या ब्रह्मर्षिमान्या राजर्षिमानिता ॥ १०७॥  
  
जगन्मान्या जगद्धात्री त्र्यम्बका त्र्यम्बकाङ्गना ।  
गुहेभवक्त्रजननी भद्रकाल्यमयङ्करी ॥ १०८॥  
  
सती दाक्षायणी दक्षा दक्षाध्वरनिषूदिनी ।  
उमा हिमाद्रिजाऽपर्णा कर्णपूराञ्चितानना ॥ १०९॥  
  
क्षोणीधरनितम्बाम्बा बिम्बाभरदनच्छदा ।  
कुन्दकोरकनीकाशरदपङ्क्तिः सुनासिका ॥ ११०॥  
  
नासिकामौक्तिकमणिप्रभामलरदच्छदा ।  
सुमन्दहसितालोकविमुह्यच्छम्भु मानसा ॥ १११॥  
  
मानसौकोगतिः सिञ्जन्मञ्जीरादिविभूषणा ।  
काञ्चीक्कणत्क्षुद्रघण्टा कलधौतघटस्तनी ॥ ११२॥  
  
मुक्ताविद्रुमहारश्रीराजन्कुचतटस्थली ।  
ताटङ्कयुगसत्कान्तिविलसद्गण्डदर्पणा ॥ ११३॥  
  
धम्मिल्लप्रोत सौवर्णकेतकीदलमण्डिता ।  
शिवार्पितस्वलावण्यतारुण्यकिलिकिञ्चिता ॥ ११४॥  
  
सग्रैवेयकचिन्ताकविभ्राजत्कम्बुकन्धरा ।  
सखीस्कन्धासक्तबाहुलतासुललिताङ्गिका ॥ ११५॥  
  
नितम्बकुचभारार्तकृशमध्यसुमध्यमा ।  
नाभीसरोवरोद्भूतरोमावलिविराजिता ॥ ११६॥  
  
त्रिवलीराजललितगौरवर्णतलोदरी ।  
चामरग्राहिणीवीज्यमानेन्दुद्युतिचामरा ॥ ११७॥  
  
महाकुरबकाशोकपुष्पवचयलालसा ।  
स्वतपःसुफलीभूतवरोत्तममहेश्वरी ॥ ११८॥  
  
हिमाचलतपःपुण्यफलभूतसुताकृतिः ।  
त्रैलोक्यरमणीरत्ना शिवचिच्चन्द्रचन्द्रिका ॥ ११९॥  
  
कीर्तिज्योत्स्नाधवलितानेकब्रह्माण्डगोलिका ।  
शिवजीवातुगुलिकालसदङ्गुलिमुद्रिका ॥ १२०॥  
  
प्रीतिलालितसत्पुत्रगजाननषडानना ।  
गङ्गासापत्न्यजनितेर्यायतेक्षणशोणिमा ॥ १२१॥  
  
शिववामाङ्कपर्यंङ्ककृतासनपरिग्रहा ।  
शिवदृष्टिचकोरीष्टमुखपूर्णेन्दुमण्डला ॥ १२२॥  
  
उरोजशैलयुगलभ्रमच्छिवमनोमृगा ।  
ब्रह्मविष्णुमुखाशेषवृन्दारकनभस्कृता ॥ १२३॥  
  
अपाङ्गाङ्गणसन्तिष्ठन्निग्रहानुग्रहद्वयी ।  
सनत्कुमारदुर्वासः प्रमुखोपासकार्थिता ॥ १२४॥  
  
हादिकूटत्रयोपास्या कादिकूटत्रयार्चिता ।  
मृद्वीकमधुपानाद्युद्बोधधूर्णितलोचना ॥ १२५॥  
  
अव्यक्तभाषणा चेटीदत्तवीटीग्रहालसा ।  
गायन्ती विलसन्ती च लिखन्ती प्रियलेखना ॥ १२६॥  
  
उल्लसन्ती लसन्ती च दोलान्दोलनतुष्टिभाक् ।  
विपञ्चीवादनरता सप्तस्वरविभेदवित् ॥ १२७॥  
  
गन्धर्वीकिन्नरीविद्याधरीयक्षसुरीनुता ।  
अमरीकबरीभृङ्गीस्थगिताङ्घ्रिसरोरुहा ॥ १२८॥  
  
गन्धर्वगानश्रवणानन्दान्दोलितमस्तका ।  
तिलोत्तमोर्वशीरम्भानृत्यदर्शनजातमुत् ॥ १२९॥  
  
अचिन्त्यमहिमाऽचिन्त्यगरिमाऽचिन्त्यलाधवा ।  
अचिन्त्यविभवाऽचिन्त्यविक्रमाऽचिन्त्यसद्गुणा ॥ १३०॥  
  
स्तुतिः स्तव्या नतिर्नम्या गतिर्गम्या महासती ।  
अनसूयाऽरुन्धती च लोपामुद्राऽदितिर्दितिः ॥ १३१॥  
  
सप्तसंस्थास्वरूपा चारणिः स्रुग्वेदिका ध्रुवा ।  
इडा प्रणीता पात्री च स्वधास्वाहाऽऽहुतिर्वपा ॥ १३२॥  
  
कव्यरूपा हव्यरूपा यज्ञपात्रस्वरूपिणी ।  
शङ्कराहोपुरुषिका गायत्रीगर्भवल्लभा ॥ १३३॥  
  
चतुर्विंशत्यक्षरात्मपरोरजसिसावदोम् ।  
वेदप्रसूर्वेदगर्भा विश्वामित्रर्षिपूजिता ॥ १३४॥  
  
ऋग्यजुः सामत्रिपदा महासवितृदेवता ।  
द्विजत्वसिद्धिदात्री च साङ्ख्यायनसगोत्रिका ॥ १३५॥  
  
गातृदुर्गतिसंहर्त्री च गातृस्वर्गापवर्गदा ।  
भृगुवल्ली ब्रह्मवल्ली कठवल्ली परात्परा ॥ १३६॥  
  
कैवल्पोपनिषद्ब्रह्मोपनिषन्मुण्डकोपनिषत् ।  
छान्दोग्योपनिषच्चैव सर्वोपनिषदात्मिका ॥ १३७॥  
  
तत्त्वमादिमहावाक्यरूपाखण्डार्थबोधकृत् ।  
उपक्रमादिषड्लिङ्गमहातात्पर्यबोधिनी ॥ १३८॥  
  
जहत्स्वार्थाजहत्स्वार्थभागत्यागाख्यलक्षणा ।  
असत्ख्यातिश्च सत्ख्यातिर्मिथ्याख्यातिः प्रभाऽप्रभा ॥ १३९॥  
  
अस्तिभातिप्रियात्मा च नामरूपस्वरूपिणी ।  
षण्मतस्थापनाचार्यमहादेवकुटुम्बिनी ॥ १४०॥  
  
भ्रान्तिर्भान्तिहरी भ्रान्तिदायिनी भ्रान्तिकारिणी ।  
विकृतिर्निकृतिश्चापि कृतिश्चोपकृतिस्तथा ॥ १४१॥  
  
सकृतिः सत्कृतिः पापकृतिः सुकृतिरुत्कृतिः ।  
आकृतिर्व्याकृतिः प्रायश्चित्तिर्वित्तिः स्थितिर्गतिः ॥ १४२॥  
  
नवकुण्डी पञ्चकुण्डी चतुष्कुण्ड्येककुण्डिका ।  
देवसेनादैत्यसेनारक्षः सेनादिभेदभाक् ॥ १४३॥  
  
महिषास्योद्गतोद्दण्डदैत्यवेतण्डरुण्डहृत् ।  
दैत्यसेनातृणारण्यज्वाला ज्योतिःस्वरूपिणी ॥ १४४॥  
  
चण्डमुण्ड महादैत्यरुण्डडकन्दुकखेलकृत् ।  
पशुदेहासृक्पललतृप्ता दक्षिणकालिका ॥ १४५॥  
  
तदञ्चत्प्रेततद्रुण्डमाला व्यालविभूषणा ।  
हलदंष्ट्रा शङ्कुरदा पीतानेकसुराघटा ॥ १४६॥  
  
नेत्रभ्रमिपराभूतरथचक्रद्वयभ्रमिः ।  
व्यायामाग्राह्यवक्षोजन्यक्कृतेभेन्द्रकुम्भिका ॥ १४७॥  
  
मातृमण्डलमध्यस्था मातृमण्डलपूजिता ।  
घण्टाघणघणध्वानप्रीता प्रेतासनस्थिता ॥ १४८॥  
  
महालसा च मार्तण्डभैरवप्राणवल्लभा ।  
राजविद्या राजसती राजस्त्री राजसुन्दरी ॥ १४९॥  
  
गजराजादिरलकापुरीस्था यक्षदेवता ।  
मत्स्यमूर्तिः कूर्ममूर्तिः स्वीकृतक्रोडविग्रहा ॥ १५०॥  
  
नृसिंहमूर्तिर्रत्युग्रा धृतवामनविग्रहा ।  
श्रीजामदग्न्यमूर्तिश्च श्रीराममूर्तिर्हतास्रपा ॥ १५१॥  
  
कृष्णमूर्तिर्बुद्धमूर्तिः कल्किमूर्तिरमूर्तिका ।  
विराण्मूर्तिर्जगन्मूर्तिर्जगज्जन्मादिकारिणी ॥ १५२॥  
  
आधाराधेयसम्बन्धहीना तदुभयात्मिका ।  
निर्गुणा निष्क्रियाऽसङ्गा धर्माधर्मविवर्जिता ॥ १५३॥  
  
मायासम्बन्धरहितासच्चिदानन्दविग्रहा ।  
जगत्तरङ्गजलधिरूपा चीत्कृतिभेदभाक् ॥ १५४॥  
  
महातत्त्वात्मिका वैकाराहङ्कारस्वरूपिणी ।  
रजोहङ्काररूपा च तमोहङ्काररूपिणी ॥ १५५॥  
  
आकाशरूपिणी वायुरूपिण्यग्निस्वरूपिणी ।  
अम्बात्मिका भूस्वरूपा पञ्चज्ञानेन्द्रियात्मिका ॥ १५६॥  
  
कर्मेन्द्रियात्मिका प्राणापानव्यानादिरूपिणी ।  
नागकूर्मादिरूपा च सर्वनाडीविहारिणी ॥ १५७॥  
  
आधारचक्राधिष्ठात्री स्वाधिष्ठानप्रतिष्ठिता ।  
मणिपूरकसंस्थानाऽनाहताब्जाधिदेवता ॥ १५८॥  
  
विशुद्धचक्रपीठस्थाऽऽज्ञाचक्रपरमेश्वरी ।  
द्विपत्री षोडशदली तथा द्वादशपत्रिका ॥ १५९॥  
  
प्रदलद्दशपत्री च षड्दली च चतुर्दली ।  
वासान्तमातृका बादिलान्तवर्णाधिदेवता ॥ १६०॥  
  
डादिफान्ताक्षरवती कादिठान्ताक्षरेश्वरी ।  
षोडशस्वरबीजेशी स्पर्शोष्मान्तःस्थदेवता ॥ १६१॥  
  
हक्षाक्षरद्वयीरूपा पञ्चाशन्मातृकेश्वरी ।  
सहस्राराब्जपीठस्था शिवशक्तिर्विमुक्तिदा ॥ १६२॥  
  
पञ्चाम्नायशिवप्रोक्ता मन्त्रबीजाधिदेवता ।  
सौःक्लींह्रींबीजफलदा महाप्लक्षसरस्वती ॥ १६३॥  
  
नवार्णवा सप्तशती मालामन्त्रस्वरूपिणी ।  
अर्गलेशी कीलकेशी कवचेशी त्रिमूर्तिका ॥ १६४॥  
  
सकारादिहकारान्तमहमन्त्राधिदेवता ।  
सकृत्सप्तशतीपाठप्रीता प्रोक्तफलप्रदा ॥ १६५॥  
  
कुमारीपूजनोद्यन्मुच्चिरण्टीपूजनोत्सुका ।  
विप्रपूजनसन्तुष्टा नित्यश्रीर्नित्यमङ्गला ॥ १६६॥  
  
जयदादिमचारित्रा श्रीद मध्यचरित्रिका ।  
विद्यादोत्तमचारित्रा कामितार्थप्रदायिका ॥ १६७॥  
  
इष्टकृष्णाष्टमी चेष्टनवमी भूतपूर्णिमा ।  
इष्टशुक्रारदिवसा धूतदीपद्वयोत्सुका ॥ १६८॥  
  
नवरात्रोत्सवासक्ता पूजाहोमबलिप्रिया ।  
इष्टेक्षुकूष्माण्डफलाहूतिरिष्टफलाहुतिः ॥ १६९॥  
  
प्रतिमासूत्कृष्टपुण्या च महायन्त्रार्चनाविधिः ।  
कात्यायनी कामदोग्ध्री खेचरी खड्गचर्मधृक् ॥ १७०॥  
  
गजास्यमाता घटिका चण्डिका चक्रधारिणी ।  
छाया छविमयी छन्ना जरामृत्युविवर्जिता ॥ १७१॥  
  
झल्लीझङ्कारमुदिता झञ्झावातझणत्कृतिः ।  
टङ्कहस्ता टणच्चापठद्वयी पल्लवोन्मनुः ॥ १७२॥  
  
डमरुध्वानमुदिता डाकिनीशाकिनीश्वरी ।  
ढुण्ढिराजस्य जननी ढकावाद्यविलासिनी ॥ १७३॥  
  
तरिका तारिका तारा तन्वङ्गी तनुमध्यमा ।  
धूपीकृतासुरा दीर्घवेणी दृप्ता सुरार्तिहृत् ॥ १७४॥  
  
धूम्रवर्णा धूम्रकेशी धूम्राक्षप्राणहारिणी ।  
नगेशतनया नारी मतल्ली पट्टिहेतिका ॥ १७५॥  
  
पाताललोकाधिष्ठात्री फेरूकृतमहासुरा ।  
फणीन्द्रशयना बोधदायिनी बहुरूपिणी ॥ १७६॥  
  
भामिनी भासिनी भ्रान्तिकरी भ्रान्तिविनाशिनी ।  
मातङ्गी मदिरामत्ता माधवी माधवप्रिया ॥ १७७॥  
  
यायजूकार्चिता योगिध्येया योगीशवल्लभा ।  
राकाचन्द्रमुखी रामा रेणुका रेणुकात्मजा ॥ १७८॥  
  
लोकाक्षी लोहिता लज्जा वामाक्षी वास्तुशान्तिदा ।  
शातोदरी शाश्वतिका शातकुम्भविभूषणा ॥ १७९॥  
  
षडास्यमाता षट्चक्रवासिनी सर्वमङ्गला ।  
स्मेरानना सुप्रसन्ना हरवामाङ्कसंस्थिता ॥ १८०॥  
  
हारिवन्दितपादाब्जा ह्रींबीजभुवनेश्वरी ।  
क्षौमाम्बरेन्दुगोक्षीरधवला वनशङ्करी ॥ १८१॥  
  
(॥ षडङ्गन्यासध्यान मानसोपचार पूजनम् ॥)  
  
अथ फलश्रुतिः ।  
इतीदं वनशङ्कर्याः प्रोक्तं नामसहस्रकम् ।  
शान्तिदं पुष्टिदं पुण्यं महाविपत्तिनाशनम् ॥ १॥  
  
दारिद्र्यदुःखशमनं नानारोगनिवारणम् ।  
इदं स्तोत्रं पठेद्भक्त्या यस्त्रिसन्ध्यं नरः शुचिः ॥ २॥  
  
नारी वा नियता भक्त्या सर्वान्कामानवाप्नुयात् ।  
अस्य स्तोत्रस्य सततं यत्र पाठः प्रवर्तते ॥ ३॥  
  
तस्मिन्नगृहे महालक्ष्मीः स्वभर्त्रा सह मोदते ।  
नानेन सदृशं स्तोत्रं भुक्तिमुक्तिप्रदायकम् ॥ ४॥  
  
विद्यतेऽन्यसत्यमेतत् शक्र वच्मि पुनः पुनः ।  
बकवन्ध्या काकवन्ध्या नारीस्तोत्रमिदं पठेत् ॥ ५॥  
  
वषेणैकेन सा पुत्रं लभेन्नात्रास्ति संशयः ।  
सामान्यकार्यसिद्धिस्तु शतावर्तनतो भवेत् ॥ ६॥  
  
महाकार्यस्य सिद्धिस्तु सहस्रावर्तनाद्ध्रुवम् ।  
न तत्र पीडा जायेत भूतप्रेतग्रहोद्भवा ॥ ७॥  
  
लोकवश्यं राजवश्यं स्तोत्रस्य पठनाद्भवेत् ।  
शत्रवः संक्षयं यान्ति दस्यवः पिशुनास्तथा ॥ ८॥  
  
नैव शाकम्भरीभक्ताः सीदन्ति बलसूदन ।  
शाकम्भरी स्वभक्तानामवित्री जननी यथा ॥ ९॥  
  
यद्यत्कार्यं समुद्दिश्य ध्यायन् शाकम्भरीं हृदि ।  
स्तोत्रमेतत्पठेत्तस्य तत्कार्यं च प्रसिद्ध्यति ॥ १०॥  
  
मुच्यते बन्धनाद्बद्धो रोगी मुच्येत रोगतः ।  
ऋणवानृणतो मुच्येन्नात्र कार्या विचारणा ॥ ११॥  
  
पौषे मासि सिते पक्षे प्रारभ्य तिथिमष्टमीम् ।  
देव्याः आराधनं कुर्यादन्वहं पूर्णिमावधि ॥ १२॥  
  
सशाकैरुत्तमान्नैश्च ब्राह्मणांश्च सुवासिनीः ।  
सन्तर्पयेद्यथाशक्ति देवीं सम्पूज्य भक्तितः ॥ १३॥  
  
वित्तशाठ्यं न कुर्वीत शाकम्भर्याः समर्चने ।  
तस्मै प्रसन्ना भक्ताय दद्यात्कामानभीप्सितान् ॥ १४॥  
  
विद्यार्थी प्राप्नुयाद्विद्यां धनार्थी चाप्नुयाद्धनम् ।  
दारार्थी प्राप्नुयाद्दारानपत्यार्थी तदाप्नुयात् ॥ १५॥  
  
आप्नुयान्मन्दबुद्धिस्तु ग्रन्थधारणपाटवम् ।  
अस्य स्तोत्रस्य पाठेन प्राप्नुयाद्यद्यदीप्सितम् ॥ १६॥  
  
अयुतावर्तनादस्य स्तोत्रस्य बलसूदन ।  
पश्येच्छाकम्भरीं साक्षात्तद्भक्तो नात्र संशयः ॥ १७॥  
  
होमं च कुर्याद्विधिवत्पायसेन ससर्पिषा ।  
सौभाग्यद्रव्ययुक्तेन सेक्षुकूष्माण्डकेन च ॥ १८॥  
  
सुवासिनीः कुमारीश्च ब्राह्मणांश्च दिने दिने ।  
सम्भोजयेत्सदन्नेन ससितामधुसर्पिषा ॥ १९॥  
  
दद्यात्तेभ्यश्च ताभ्यश्च वस्त्रालङ्कारदक्षिणाः ।  
तस्मै शाकम्भरी दद्यात्पुरुषार्थचतुष्टयम् ॥ २०॥  
  
आचन्द्रार्कं तस्य वशः स्थास्यत्यत्र गुणी सुखी ।  
शाकम्भर्यै नम इति यस्तु मन्त्रं षडक्षरम् ॥ २१॥  
  
भक्त्या जपेन्नरस्तस्य सर्वत्र जयमङ्गलम् ।  
शाकम्भर्या इदं शक्र दिव्यं नामसहस्रकम् ॥ २२॥  
  
गुरुभक्ताय शान्ताय देयं श्रद्धालवे त्वया ।  
त्वमप्याखण्डल सदा पठेदं स्तोत्रमुत्तमम् ॥ २३॥  
  
शत्रून् जेष्यसि सङ्ग्रामे सर्वान्कामानवाप्स्यसि ।  
इति श्रुत्वा स्कन्दवाक्यं शक्रः सन्तुष्टमानसः ॥ २४॥  
  
प्रणम्य गुहमापृष्ट्वा सगणः स्वदिवं ययौ ॥ २५॥  
  
सूत उवाच -  
दुर्भिक्षे ऋषिपोषिण्याः शाकम्भर्याः प्रकीर्तितम् ।  
इदं नामसहस्रं वः किं भूयः श्रोतुमिच्छथ ॥ २६॥  
  
॥ इति श्रीस्कन्दपुराणे शाकम्भरी तथा वनशङ्करी सहस्रनामस्तोत्रं सम्पूर्णम् ॥  
  
  
Encoded by DPD, Help from Alex  
Proofread by DPD, NA  
  
