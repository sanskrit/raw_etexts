---
Author: tyAgarAja
Category: shataka, devii, otherforms, stotra, tyAgarAja, devI
File name: sanvich100.itx
Indexextra: (tyAgarAja)
Language: Sanskrit
Latest update: June 28, 2003
Location: doc_devii
Proofread by: Sridhar  Seshagiri seshagir at engineering.sdsu.edu
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: hinduism/religion
Sublocation: devii
Text title: sa.nvichchhatakam.h
Texttype: stotra
Transliterated by: Sridhar  Seshagiri seshagir at engineering.sdsu.edu
engtitle: sa.nvichChatakam
itxtitle: sa.nvichChatakam
title: संविच्छतकम्

---
  
 संविच्छतकम्   
  
॥ अथ त्यागराजविरचितम् संविच्छतकम् ॥  
  
यस्या नित्यं चरणकमलद्वन्द्वमैश्चर्यबीजं  
प्रध्यायन्तो हृदयकमले पुण्यभाजो मुनीन्द्राः ।  
निर्द्वन्द्वं तत् समरसमहो प्राप्य तिष्ठन्ति तस्मिन्  
तस्यै देव्यै तपनरुचये तत्त्वतोऽस्तु प्रणामः ॥ १॥  
  
या कल्याणगुणप्रसूः परशिवानन्दामृतस्यन्दिनी  
भूमानन्दमयी परापरमयी तेजोमयी वाङ्ग्मयी ।  
आद्यान्तार्णतनूः शिवादिवसुधान्तान्तःप्रकाशात्मिका  
सा संवित् सुकृतोदया स्फुरतु नश्चित्ते सदा सर्वगा ॥ २॥  
  
यस्यां प्रोतमिदं चतुर्दशजगत् सूत्रे मणिस्तोमवद्  
यस्यां भाति जडं जडेतरमिदं स्तम्भादिवद् दारुणि ।  
यस्यां पश्यति विश्वमज्ञहृदयाः स्थाणौ पुमांसं यथा  
सा संवित् सुकृतोदया स्फुरतु नश्चित्ते सदा सर्वगा ॥ ३॥  
  
मूलौड्याणगलोपरोधनमहामुद्राप्रसन्ना परा  
तेजःपुञ्जमयी सदा गतियुता हंसी सहस्रारकम् ।  
अम्भोजं परहंसकेलिसदनं या प्राप्य लेभे मुदं  
सा संवित् सुकृतोदया स्फुरतु नश्चित्ते सदा सर्वगा ॥ ४॥  
  
प्राणापानरवीन्दुयोगपरमानन्दप्रबुद्धा सती  
संसुप्ता श्रुतिपत्रपद्मशयने सौषुम्नवीथ्याद्युतम् ।  
वर्षत्यसभानटं समरसानन्दामृतं प्राप्य या  
सा संवित् सुकृतोदया स्फुरतु नश्चित्ते सदा सर्वगा ॥ ५॥  
  
या मित्रावरुणालयात् समुदिता तेजोमयी वल्लरी  
वीणादण्डतरुश्रिता शिववियद्यान्ती स्वभावात् सदा ।  
नानावर्णपदादिपुष्पनिचयान् स्वस्मिन् किरन्तीच्छया  
सा संवित् सुकृतोदया स्फुरतु नश्चित्ते सदा सर्वगा ॥ ६॥  
  
या चैकोत्तरखादिपञ्चकगुणाकारार्णमन्त्रात्मिका  
या पीतारुणशुभ्रविग्रहमयी सन्ध्यात्रये राजते ।  
याप्येकाक्षरनादसन्ततिसुखोद्बोधैकमूर्तिः परा  
सा संवित् सुकृतोदया स्फुरतु नश्चित्ते सदा सर्वगा ॥ ७॥  
  
याव्यक्ता नववारनाथकरुणापाङ्गा प्रकाशात्मिका  
नीलेन्दीवरपद्महर्षकरदृक्तत्त्वार्णमुक्तावलिः ।  
कामेश्यादिसुधांशुषोडशकलापूर्णात्मवक्त्राम्बुजा  
सा संवित् सुकृतोदया स्फुरतु नश्चित्ते सदा सर्वगा ॥ ८॥  
  
या सीमा नवखण्डचक्रवसुधालङ्कारमेरोः परा  
नानादेशिकयोगिनीमणिलसच्छुभ्रादिवर्णावनेः ।  
कामेशाङ्कनिरभ्रनिर्मलमहाकाशस्थविद्युल्लता  
सा संवित् सुकृतोदया स्फुरतु नश्चित्ते सदा सर्वगा ॥ ९॥  
  
यस्याः प्रीतिरहर्निशं कुलगिरिस्रोतःसुधायां परा  
निष्कामप्रणतान्तरङ्गकुसुमे ह्रीङ्कारघण्टाध्वनौ ।  
गन्धेऽहं शिव एव नान्य इति यो दीपे विमर्शात्मके  
सा संवित् सुकृतोदया स्फुरतु नश्चित्ते सदा सर्वगा ॥ १०॥  
  
या चित्रं त्रिपुरा पुरान्तकसमाश्लिष्टा परा ज्योतिषाम्  
अद्वैतापि शिवार्धर्मूर्तिरमला पाशापहा पाशिनी ।  
पद्माराध्यपदारविन्दयुगला भिक्षाटनेशप्रिया  
सा संवित् सुकृतोदया स्फुरतु नश्चित्ते सदा सर्वगा ॥ ११॥  
  
या दूरा ललितापि दुष्कृतजुषां या कोमलाङ्ग्यद्रिजा  
या नीलाम्बुदमेचकापि भुवनं विद्योतयत्यद्भुतम् ।  
या कल्याणगुणप्रवाहसुमहावारान्निधिर्निर्गुणा  
सा संवित् सुकृतोदया स्फुरतु नश्चित्ते सदा सर्वगा ॥ १२॥  
  
निष्क्रोधा नतलोकमृत्युमथने या बद्धकच्छा सदा  
निर्वैरा निजपूजनादिकृतिनां दैन्ये द्विषन्त्यद्भुतम् ।  
भक्तानां भयमोचिनी भवरता श्रीकामराजात्मिका  
सा संवित् सुकृतोदया स्फुरतु नश्चित्ते सदा सर्वगा ॥ १३॥  
  
विद्यारण्यपुलिन्दिका श्रुतिगिरा तत्त्वोपदेष्ट्री सतां  
वाराही नकुली विलासकुतुका याप्युत्तमब्राह्मणी ।  
या चित्रं सुखशान्त्यतीतवसुधा श्रीचण्डिका शूलिनी  
सा संवित् सुकृतोदया स्फुरतु नश्चित्ते सदा सर्वगा ॥ १४॥  
  
या शाला निगमागमस्मृतिकलालीलाततेस्त्र्यक्षरी  
या फालाक्षमहासती स्मरकलाहेला पराप्यद्भुतम् ।  
या कालानलकान्तिमत्यपि सदा नीलालका शीतला  
सा संवित् सुकृतोदया स्फुरतु नश्चित्ते सदा सर्वगा ॥ १५॥  
  
कल्याणाचलकार्मुकस्य महिषी पुण्ड्रेक्षुचापाद्भुतं  
लक्ष्मीवल्लभसायकस्य रमणी पुष्पेषुहस्ताम्बुजा ।  
या रामा परमेश्वरस्य ललिता लोकत्रयेऽत्यद्भुतं  
सा संवित् सुकृतोदया स्फुरतु नश्चित्ते सदा सर्वगा ॥ १६॥  
  
या वाचामधिदेवताप्यविषया वाचां श्रुतेर्वर्णितुं  
श्रोत्रादीन्द्रियदेवतापि न जडैः श्रोत्रादिभिर्ज्ञायते ।  
अन्तःस्थामपि यां प्रचोदकतया नो जानते जन्तवः  
सा संवित् सुकृतोदया स्फुरतु नश्चित्ते सदा सर्वगा ॥ १७॥  
  
या वीणा परमेश्वराङ्कनिलया ह्रीङ्कारमन्त्री सदा  
श्यामा कालसुमूर्च्छनादिकलनाहीनापि रागिण्यहो ।  
नाथेनाहतनादविभ्रमवती स्थाणुं शिवं चाकरोत्  
सा संवित् सुकृतोदया स्फुरतु नश्चित्ते सदा सर्वगा ॥ १८॥  
  
या मोहान्धतमोऽपनोदनविधौ बोधात्मिका कौमुदी  
संसारार्णवतारणे दृढतरा नौकेन्द्रचापप्रभा ।  
दारिद्र्याद्रिविदारणे कनकरुग् दम्भोलिरिच्छात्मिका  
सा संवित् सुकृतोदया स्फुरतु नश्चित्ते सदा सर्वगा ॥ १९॥  
  
या तापत्रयजाड्यशोकशमने काचिन्नृणां स्वर्धुनी  
या शान्त्यादिगुणप्रवालमनिसंवृद्धौ सुधाम्बोनिधिः ।  
प्रत्यग्दृष्ट्यसिताब्जपोषणविधौ जाड्यापहा दीर्घिका  
सा संवित् सुकृतोदया स्फुरतु नश्चित्ते सदा सर्वगा ॥ २०॥  
  
शोकारण्यकुठारिका शुभफलोद्यानस्य या वापिका  
पापक्ष्वेलसुपर्णकल्पघुटिका प्राज्ञाज्ञयोरम्बिका ।  
आशोच्चाटनमूलिका विपणिका वागर्थवृद्धेः कवेः  
सा संवित् सुकृतोदया स्फुरतु नश्चित्ते सदा सर्वगा ॥ २१॥  
  
या वाञ्छापरिपूरणे सुरलता मोक्षेन्दिरा देवता  
स्रष्ट्रादेः कुलदेवता सुचरिता विद्यासु सर्वोन्नता ।  
नित्यानन्दरता सुकर्ममुदिता लोकत्रयाराधिता  
सा संवित् सुकृतोदया स्फुरतु नश्चित्ते सदा सर्वगा ॥ २२॥  
  
सारासारपयोविवेचनविधौ हंसी परं तु त्विषा  
श्यामा मोहतमोपनोदनविधौ हंसः सदा भासकः ।  
प्रज्ञासौधविहारिनिस्तुलमहाज्योत्स्ना दिवापि ध्रुवा  
सा संवित् सुकृतोदया स्फुरतु नश्चित्ते सदा सर्वगा ॥ २३॥  
  
या चिन्तामणिरेव दोषशमने दाने परं त्वद्रिजा  
वासन्ती पिकसुन्दरी श्रुतिसुखालापे स्वयं पञ्चमी ।  
याने यौवनसिन्धुतीरकरिणी पद्माटवीरक्षिणी  
सा संवित् सुकृतोदया स्फुरतु नश्चित्ते सदा सर्वगा ॥ २४॥  
  
या शम्भोर्नयनोत्पलेन्दुवदना कन्दर्पदूतीक्षणा  
चेतश्चातकनीलनीरदकचाजीवातुसीमन्तिनी ।  
शृङ्गाराद्वयशान्तिपाठसुकृतश्रेयःफलाग्रयस्तनी  
सा संवित् सुकृतोदया स्फुरतु नश्चित्ते सदा सर्वगा ॥ २५॥  
  
या त्र्यक्षस्य मनोरथः किमु तपःपाकः सुखं नैजकं  
दक्षस्येव तपःफलं कुलधनं दैवं हिमाद्रेरपि ।  
भाग्यं भक्तजनस्य देशिकदृशोः श्लाध्यं कवीनां गिरां  
सा संवित् सुकृतोदया स्फुरतु नश्चित्ते सदा सर्वगा ॥ २६॥  
  
सेतुर्दुःखमहोदधेर्मणिमयच्छाया विभोस्तत्तरोः  
पान्थानां परमार्थिनां प्रतिपदं कारुण्यपाथःप्रपा ।  
सत्यानन्दचिदन्नदानविलसच्छाला च कल्याणधीः  
सा संवित् सुकृतोदया स्फुरतु नश्चित्ते सदा सर्वगा ॥ २७॥  
  
या लोकत्रितयैकरत्नमजडं भान्विन्दुभाशीतलं  
निर्दोषं गुणवर्जितं च निखिलैश्चर्यप्रदं देहिनाम् ।  
चित्रं भिक्षुकसार्वभौमनिलयं लोकत्रये भासते  
सा संवित् सुकृतोदया स्फुरतु नश्चित्ते सदा सर्वगा ॥ २८॥  
  
यापर्णाप्यनपायकल्पलतिका स्थाणुः पतिः कल्पको  
यस्या भक्तफलप्रपूरणविधौ पुत्रो विशाखोऽद्भुतम् ।  
इत्थं नित्यकुटुम्बिनी त्रिजगतां रक्षाकरी राजते  
सा संवित् सुकृतोदया स्फुरतु नश्चित्ते सदा सर्वगा ॥ २९॥  
  
या पुण्याश्रम एव शाङ्करतपःसिद्ध्यै महायोगिनां  
निर्वैरो गजपञ्चवक्त्रगतिमध्यः शान्तिरङ्गस्थलम् ।  
निर्द्वन्द्वस्तनचक्रवाकलसितः कोकारिचूडामणिः  
सा संवित् सुकृतोदया स्फुरतु नश्चित्ते सदा सर्वगा ॥ ३०॥  
  
या केदारममूल्यमानमभयं निष्पङ्कमाशास्पदं  
श्रीकण्ठेतरभोगबन्धरहितं कल्पे कदाप्यद्भुतम् ।  
प्रज्ञाशालिन एव दित्सति बत ज्ञानाङ्कुरं कस्यचित्  
सा संवित् सुकृतोदया स्फुरतु नश्चित्ते सदा सर्वगा ॥ ३१॥  
  
या चित्रं करिणी हिमाचलभवा ताम्रारविन्देक्षणा  
कान्त्या भर्त्सयती वरं मरतकं पाशाङ्कुशोक्ष्वन्विता ।  
पञ्चास्यप्रभुमञ्चकोपरि वसत्यानन्दपुर्यां मुदा  
सा संवित् सुकृतोदया स्फुरतु नश्चित्ते सदा सर्वगा ॥ ३२॥  
  
एणाङ्कार्भकमात्मकुन्तलतमोरात्र्यामपि द्योतय-  
त्याश्चर्यं यमिनां कटाक्षयमुनाकल्लोलमालां च या ।  
नित्यं वक्त्रशशाङ्कमन्दहसितज्योत्स्नां कृपायां गुरोः  
सा संवित् सुकृतोदया स्फुरतु नश्चित्ते सदा सर्वगा ॥ ३३॥  
  
या दृष्टिः श्रुतिमूलशीलनपरा नीलाञ्जनाद्रिश्रियं  
स्वात्मस्मेरपयोदधौ सहभवं श्रीवल्लभं तन्वती ।  
वात्सल्यान्नतलोकमोहितिमिरं चित्रं धुनीते च या  
सा संवित् सुकृतोदया स्फुरतु नश्चित्ते सदा सर्वगा ॥ ३४॥  
  
या कारुण्यकटाक्षनीलवनजद्वेष्यात्मजाम्भःस्वहो  
मुग्धस्निग्धमृदुस्मितामरधुनीवीचीविलासाश्रिते ।  
सुस्नातं निजपादपङ्कजरजःसिक्तं बत व्यातनोत्  
सा संवित् सुकृतोदया स्फुरतु नश्चित्ते सदा सर्वगा ॥ ३५॥  
  
श्रीकण्ठार्धशरीरिणी ध्रुवमपि श्रीकान्तसोदर्यहो  
नारायण्यपि सर्वदा कुलनगोत्तंसात्मजात्यद्भुतम् ।  
प्रालेयाचलकन्यकापि सकलाहंरूपिणी याद्भुतम्  
सा संवित् सुकृतोदया स्फुरतु नश्चित्ते सदा सर्वगा ॥ ३६॥  
  
आनङ्गस्मृतिसम्प्रदायमखिलं स्वापाङ्गशिष्येण या  
कामद्रोहिणमेव शिक्षयति हा लोकोत्तरात्यद्भुतम् ।  
तेनैवात्मपदारविन्दरसपानोथं त्रिलोकेऽन्यथा  
सा संवित् सुकृतोदया स्फुरतु नश्चित्ते सदा सर्वगा ॥ ३७॥  
  
बन्धूकस्तबकं रुचा परिहसत्यम्भोजमप्यद्भुतं  
कर्णास्येक्षणपाणिना वनचरं मध्येन वक्षोरुहा ।  
गत्या स्वादुगिरा सुधाकरकलोत्तंसैश्च नीलालकैः  
सा संवित् सुकृतोदया स्फुरतु नश्चित्ते सदा सर्वगा ॥ ३८॥  
  
निःस्पन्दं निगमागमाद्यविषयं श्रोत्रादिहीनं परं  
निःशब्दं तदहो पुमांसमकरोत् कामेश इत्याख्यया ।  
या चित्रं निजदासमच्छहृदयं शक्त्या तनोत्यन्यथा  
सा संवित् सुकृतोदया स्फुरतु नश्चित्ते सदा सर्वगा ॥ ३९॥  
  
वागर्थेन यथा युतापि परमानन्दात्मना शूलिना  
नित्यं या विहरत्यहो जनमनोगेहेषु मुग्धेषु हा ।  
निर्भीता कुलटेव कर्म कुरुते सर्वेन्द्रियाणां सदा  
सा संवित् सुकृतोदया स्फुरतु नश्चित्ते सदा सर्वगा ॥ ४०॥  
  
नासामौक्तिकदैत्यदेशिकमहो मन्दस्मितैः पुष्णती  
ताटङ्कद्युतिभिर्दिनेशशशिनौ देवौ तिरस्कुर्वती ।  
मारारेर्गुहमेधिनी मनसिजं रक्षत्यपाङ्गोटजे  
सा संवित् सुकृतोदया स्फुरतु नश्चित्ते सदा सर्वगा ॥ ४१॥  
  
बन्धच्छेदविचक्षणा पशुजनस्तोमातिदूराद्भुतं  
या रक्षत्यगराजशेखरसुताप्याम्नायसूत्रैर्दृढम् ।  
बद्ध्वा देवपशून् सदा पशुपतेः संसर्गदोषेण हा  
सा संवित् सुकृतोदया स्फुरतु नश्चित्ते सदा सर्वगा ॥ ४२॥  
  
धारा देशिकदिव्यदृष्टिमधुनो मारारिनेत्रामृतं  
धारा दुर्मतदारुदारिपरशोस्तारावलिर्योगिनाम् ।  
तीरं मन्त्रमहोदधेः कविगिरां पूरः सुखाम्भोनिधेः  
सा संवित् सुकृतोदया स्फुरतु नश्चित्ते सदा सर्वगा ॥ ४३॥  
  
कामाक्षीति वदन्ति केचन बुधाः कामेश्वरीत्यद्भुतं  
रामास्तोमशिरोमणीति मदनारातेर्दृशोः पारणा ।  
सीमा भूमसुखस्य चिन्मयकला शृङ्गारमूर्तिश्च या  
सा संवित् सुकृतोदया स्फुरतु नश्चित्ते सदा सर्वगा ॥ ४४॥  
  
मुग्धस्निग्धकटाक्षमित्रतनया यस्याः सदानन्दिनी  
मन्दस्मेरपयोनिधिं निजपतिं सङ्गम्य वाणीश्रियः ।  
संसूय प्रददात्ययाचिततत्या भक्तेभ्य एवादरात्  
सा संवित् सुकृतोदया स्फुरतु नश्चित्ते सदा सर्वगा ॥ ४५॥  
  
औन्नत्यं मुहुरेति चित्रममरश्रेणीषु यद्योगतो  
दक्षद्वेष्यपि भिक्षुकोऽपि विषमाक्षोऽप्युक्षयानोऽपि वा ।  
अज्ञातान्वयसम्भवोऽपि निगमातीतोऽपि लुब्धस्तथा  
सा संवित् सुकृतोदया स्फुरतु नश्चित्ते सदा सर्वगा ॥ ४६॥  
  
या लोकैकसुमङ्गला स्मरकला नीलाम्बुदश्यामला  
डोला शङ्करलोचनद्वयशिशोर्मालाष्टसिद्धिश्रियाम् ।  
कालातीतकला कलानिधिकलोत्तंसातुला निर्मला  
सा संवित् सुकृतोदया स्फुरतु नश्चित्ते सदा सर्वगा ॥ ४७॥  
  
अस्तं या नलिनेक्षणेन नयति क्षोभातपं योगिनां  
स्वानन्दामृतचन्द्रिकां करुणया नित्यं तनोत्यद्भुतम् ।  
वर्षत्याननपङ्कजे सुकवितापीयूषधाराः कवेः  
सा संवित् सुकृतोदया स्फुरतु नश्चित्ते सदा सर्वगा ॥ ४८॥  
  
या विद्युत्कमलेषु तिष्ठति परा तापिञ्छगुच्छच्छवि-  
श्चितं प्राणभृतां दृशोः सुखकरी भीमप्रकाशिन्यलम् ।  
ज्योतिः शीतलभूभृतस्त्रिभुवनक्षेमप्रवाहप्रदा  
सा संवित् सुकृतोदया स्फुरतु नश्चित्ते सदा सर्वगा ॥ ४९॥  
  
या काचिद्धरिणी मरालगमना चिद्व्योमसञ्चारिणी  
ह्रीङ्कारस्वनसन्ततेः परवशा हृद्यानवद्या दृशाम् ।  
अस्त्रैव्यार्धवरं पिनाकिनमहो सम्मोहयन्त्यन्वहं  
सा संवित् सुकृतोदया स्फुरतु नश्चित्ते सदा सर्वगा ॥ ५०॥  
  
धेनुर्या परमात्मनः पशुपतेः सर्वज्ञतादोहिनी  
चित्रं षण्मुखवक्रतुण्डजननी प्रालेयशैलात्मजा ।  
निर्निद्रामलपुण्डरीकनयना शुभ्रांशुचूडामणिः  
सा संवित् सुकृतोदया स्फुरतु नश्चित्ते सदा सर्वगा ॥ ५१॥  
  
यां दण्डं वरविद्रुमात्मकमतिश्लक्षणं सुसूक्ष्मं ध्रुवं  
गाढं निर्विषयाः पुराणपुरुषा आलम्ब्य गच्छन्त्यहो ।  
तीर्त्वा दुस्तरजन्मपङ्कनिबिडं मायामहीमण्डलं  
सा संवित् सुकृतोदया स्फुरतु नश्चित्ते सदा सर्वगा ॥ ५२॥  
  
या कुम्भोद्भव एव मन्मथरिपोर्धैर्याम्बुधेः प्राशने  
प्रारब्धात्मकविन्ध्यभूधरगतिध्वंसे तथा धीमताम् ।  
आचार्यः शिवबोधने निजपतेरानङ्गदीक्षाक्रमे  
सा संवित् सुकृतोदया स्फुरतु नश्चित्ते सदा सर्वगा ॥ ५३॥  
  
या क्षीराब्धिसहोदरस्मितरुचा कम्बुं तिरस्कुर्वती  
कामारेर्हृदयं विशुद्धमपि सम्मुग्धं करोत्यन्वहम् ।  
आश्चर्यां नमतां धुनोति तिमिरं स्वाज्ञानरूपं परं  
सा संवित् सुकृतोदया स्फुरतु नश्चित्ते सदा सर्वगा ॥ ५४॥  
  
यस्या हासमरालिकामृदुगतिः श्रीकामजेत्रे मुदा  
विद्यां बोधयितुं परां वितनुतेऽपाङ्गार्कजातोर्मिषु ।  
स्थित्वा श्रौतपथस्थकुण्डलयुगेनालोचनासन्ततं  
सा संवित् सुकृतोदया स्फुरतु नश्चित्ते सदा सर्वगा ॥ ५५॥  
  
यस्या वीक्षणशक्रमेचकमणीसाम्राज्यसिंहासनं  
श्रित्वा पुष्पशरप्रभुर्विजयते त्र्यक्षस्य पार्श्वेऽद्भुतम् ।  
पीयूषार्णवफेनजेतृसहितश्रीचामरासेवितः  
सा संवित् सुकृतोदया स्फुरतु नश्चित्ते सदा सर्वगा ॥ ५६॥  
  
नीहाराद्रियशोऽभिवर्धनपरे कुञ्जे कटाक्षात्मके  
यस्याः क्रीडति नीलकण्ठविमलप्रज्ञामयूरार्भकः ।  
पश्यन् नित्यसुगन्धिकुन्तलमयीं कादम्बिनीं सन्ततं  
सा संवित् सुकृतोदया स्फुरतु नश्चित्ते सदा सर्वगा ॥ ५७॥  
  
या हासार्जुनभूभृता सुखयति द्राग् भीमचित्तं परं  
धर्मं पालयति प्रवेशयति वैवर्णेऽनुकूलां गतिम् ।  
मालिन्यं नयतेतरां ध्रुवमहो तद्धार्तराष्ट्रं कुलं  
सा संवित् सुकृतोदया स्फुरतु नश्चित्ते सदा सर्वगा ॥ ५८॥  
  
या मुक्ताफलमद्भुतं गिरिभवं श्यामं प्रकाशास्पदं  
सत्सूत्रं सकलार्थदं शशिकलाचूडं त्रिणेत्रं चरम् ।  
निर्दोषम्भवकौतुकप्रदमनाद्यन्तं परं निस्तुलं  
सा संवित् सुकृतोदया स्फुरतु नश्चित्ते सदा सर्वगा ॥ ५९॥  
  
या वापी भुवनप्रदा रसमयी तृष्णार्दितानां परं  
निष्पाशाभिगताभिमानममतापाशाभिलाषान्विता ।  
सत्पात्रे फलदायिनी स्मृतिमतां तापत्रयध्वंसिनी  
सा संवित् सुकृतोदया स्फुरतु नश्चित्ते सदा सर्वगा ॥ ६०॥  
  
शृङ्गाराम्बुधवीचिविभ्रमवती शृङ्गारबीजानिल-  
व्यालोला कुमुदप्रियध्वजपटी प्रत्यक्चरी पार्वती ।  
द्रोणी या विषमेक्षणानुसरणी चित्रं सदा राजते  
सा संवित् सुकृतोदया स्फुरतु नश्चित्ते सदा सर्वगा ॥ ६१॥  
  
यस्या नीरदभाः कटाक्षयदुपः कर्णानुवृत्तोऽद्भुतं  
दीव्यत्कुण्डलहासचक्रजलजश्लिष्टः कृपानीरदः ।  
स्थानोर्गोकुलमन्वहं नयति तद्वक्षोजशैलान्तरं  
सा संवित् सुकृतोदया स्फुरतु नश्चित्ते सदा सर्वगा ॥ ६२॥  
  
या चित्रं महतीं महागुणवतीमप्यश्रितं सन्ततं  
काठिन्यं न विमुञ्चति स्तनयुगं मान्द्यं गतिः कुन्तलाः ।  
कौटिल्यं नयनाम्बुजं चपलतां बिम्बाधरो रागितां  
सा संवित् सुकृतोदया स्फुरतु नश्चित्ते सदा सर्वगा ॥ ६३॥  
  
या मन्दस्मितकौमुदीं वितनुते नित्योदिते सर्वत-  
स्ताटङ्कात्मनि भास्करे स्वयमहो कालाम्बुदश्यामला ।  
बिम्बोष्ठद्युतिसन्ध्यया द्विजगणे श्रीशाम्भवे रागितां  
सा संवित् सुकृतोदया स्फुरतु नश्चित्ते सदा सर्वगा ॥ ६४॥  
  
जारे मारकिरातजीवनकरे चित्रं कटाक्षात्मके  
यस्याः कुण्डलरश्मिवेणुकलिते लग्ना सुखं राजते ।  
कामारेर्मतिशारिका श्रुतिशिरोद्यानान्तरोल्लासिनी  
सा संवित् सुकृतोदया स्फुरतु नश्चित्ते सदा सर्वगा ॥ ६५॥  
  
नित्यं सोमकलाधरोऽध्वरपतिर्व्याघ्राजिनालङ्कृत-  
स्ताटङ्कद्युतिवह्निवीक्षणशिखाधूमातिलोलेक्षणः ।  
यस्या हासपयोनिधाववभृथव्याजेन मज्जत्यहो  
सा संवित् सुकृतोदया स्फुरतु नश्चित्ते सदा सर्वगा ॥ ६६॥  
  
यस्याः कापि दयात्मिका प्रतिदिनं शैलूषबालाद्भुतं  
नीरागालयकालवर्जितवती निर्मूर्च्छना कामना ।  
निर्लज्जैव दिगम्बरा नटति हा सम्मोहशान्त्यै नृणां  
सा संवित् सुकृतोदया स्फुरतु नश्चित्ते सदा सर्वगा ॥ ६७॥  
  
माङ्गल्यं हरिनीलकान्तिसुगुणं श्लाध्यं सुरस्त्रीजनै-  
र्यस्या मञ्जुलवीक्षणं स्मरहाराजस्य देव्या रतेः ।  
ओष्ठशीर्वरकुङ्कुमं स्मितमहो स्रङ्माधवी शाश्वती  
सा संवित् सुकृतोदया स्फुरतु नश्चित्ते सदा सर्वगा ॥ ६८॥  
  
चित्रं कापि सुधा शिवेतरसुरालभ्या हिमाद्र्युद्भवा  
द्रुह्यन्ती कुरुविन्दमात्मरुचिभिर्दोषाकरोत्तंसिनी ।  
आस्ते या मदनज्वरं शशिभृतः सन्धुक्षयन्त्यन्वहं  
सा संवित् सुकृतोदया स्फुरतु नश्चित्ते सदा सर्वगा ॥ ६९॥  
  
अर्धं राज्यमनन्यसाध्यमखिलैश्चर्यप्रदं शूलिनः  
शुद्धं मूर्तिमयं ययातिविनयैः प्राप्तं तदन्यत् पुनः ।  
व्याप्तुं वाञ्छति गारुडोपलवपुः कान्त्या महत्या परं  
सा संवित् सुकृतोदया स्फुरतु नश्चित्ते सदा सर्वगा ॥ ७०॥  
  
अर्धं सोमकलाधरी शशिकलाचूडस्य या त्र्यम्बक-  
स्त्र्यक्षाया अथवा सनातनतनू जायापती शाश्वतौ ।  
एकं वेत्यवधारितुं मुनिवरा अद्याप्यलं नाद्भुतं  
सा संवित् सुकृतोदया स्फुरतु नश्चित्ते सदा सर्वगा ॥ ७१॥  
  
दारिद्र्यास्तधराधरोऽपि परमं भद्रोदयोऽत्यद्भुतं  
पापारण्यदवानलोऽपि नमतां कारुण्यधाराधरः ।  
या दुह्खाम्बुदमालिकापवनराण्नैश्चल्यरूपास्ति वै  
सा संवित् सुकृतोदया स्फुरतु नश्चित्ते सदा सर्वगा ॥ ७२॥  
  
श्रौतं मार्गमतीत्य गच्छति मुदा कापालिकं दृक् परं  
मध्यः शून्यमतं गतोऽतिविमले द्वन्द्वे कुचौ द्वैतिनौ ।  
सौरे कुण्डलयुग्ममात्मरुचिभिर्यस्याः कृपा शाम्भवे  
सा संवित् सुकृतोदया स्फुरतु नश्चित्ते सदा सर्वगा ॥ ७३॥  
  
वल्ली कापि शिवाङ्कणे लसति या मन्दस्मितैः पुष्पिता  
ताम्बूलेन सुगन्धिता सुफलिता वक्षोरुहाभ्यां परम् ।  
कान्त्या पल्लविता कचैर्भ्रमरिता दृग्भ्यां परं पत्रिता  
सा संवित् सुकृतोदया स्फुरतु नश्चित्ते सदा सर्वगा ॥ ७४॥  
  
यस्या वीक्षणदेशिकः श्रुतिगतिस्तेजोमयः सर्ववित्  
सन्तुष्टो जितकामशत्रुरणिमाद्यष्टाभिराराधिता ।  
सच्चित्सौख्यरतः शिवं नटमपि क्षिप्रं करोत्यद्भुतं  
सा संवित् सुकृतोदया स्फुरतु नश्चित्ते सदा सर्वगा ॥ ७५॥  
  
यस्याश्चारुकपोलदर्पणतले दृष्ट्वा कपर्दी रुषा  
भीतो जह्नुसुतां मृदुस्मितमयीं सङ्केतमित्थं व्यधात् ।  
मुग्धे गच्छ निजस्थलं द्रुततर्ं जागर्ति दृष्टिर्यतः  
सा संवित् सुकृतोदया स्फुरतु नश्चित्ते सदा सर्वगा ॥ ७६॥  
  
शृङ्गारैकरसं वसन्तसुहृदं कन्दर्पदर्पप्रदं  
चित्रं कोकनदप्रबोधनकरं चन्द्रोदयं श्रीकरम् ।  
यस्या हासमयं चिरमप्यास्ते पुराणः शिवः  
सा संवित् सुकृतोदया स्फुरतु नश्चित्ते सदा सर्वगा ॥ ७७॥  
  
या काचित् पिककामिनी श्रुतिगतिः सप्तस्वरालापिनी  
नित्यं माधवबोधिनी त्रिभुवने निष्पक्षपाता सुखम् ।  
चित्रं चूतनवप्रसूनविशिखद्वेष्याश्रये राजते  
सा संवित् सुकृतोदया स्फुरतु नश्चित्ते सदा सर्वगा ॥ ७८॥  
  
यस्या वीक्षणमान्त्रिकः सुकृतिनामग्रेसरः शङ्करी-  
मन्त्राम्भोनिधिपारगः स्मितविभूत्योच्चालयन् सर्वदा ।  
द्वेषं शङ्करकर्तृकं सुमशरे विभ्राजते शाश्वतः  
सा संवित् सुकृतोदया स्फुरतु नश्चित्ते सदा सर्वगा ॥ ७९॥  
  
यस्या दृग्रमणीमणिर्विवदते कामारिसल्लापने  
स्वाधीनप्रियया मृदुस्मितशरीरिण्या परं गङ्गया ।  
आद्याहंश्रुतिमूलगाधरभवा त्वं स्वीकृतेति ध्रुवं  
सा संवित् सुकृतोदया स्फुरतु नश्चित्ते सदा सर्वगा ॥ ८०॥  
  
या काचिद् भुजगी सदा सरलगा पीयूषदायिन्यहो  
पद्मारण्यविहारिणी श्रुतिमती तेजस्तनूर्निर्भया ।  
जन्माब्धिप्लववर्धिनी वशयति श्रीनीलकण्ठं दृशा  
सा संवित् सुकृतोदया स्फुरतु नश्चित्ते सदा सर्वगा ॥ ८१॥  
  
आस्याम्भोजभवा पतिं निजमनाद्यन्तं कटाक्षात्मकं  
पृच्छन्तीति पयोनिधेः स्मितमयान्मज्जन्म किं वाम्बुजात् ।  
यस्या निःस्मरसम्पदं सुधनिकं कर्तुं शिवं काङ्क्षते  
सा संवित् सुकृतोदया स्फुरतु नश्चित्ते सदा सर्वगा ॥ ८२॥  
  
यस्याः पाणिपरिग्रहे मृदुतनोर्हेमाद्रिधन्वा शिवः  
पादान्यासविधौ दृषद्यपि सुरस्त्रीणां पुरो लज्जितः ।  
मन्दाक्षं गतवाननङ्गकलिकां यां वीक्षितुं नाद्भुतं  
सा संवित् सुकृतोदया स्फुरतु नश्चित्ते सदा सर्वगा ॥ ८३॥  
  
यस्याः पादकेशशयश्रियमहो श्रुत्वानिलादन्वहं  
गाङ्गान्यम्बुरुहाणि हन्त कतिचित् प्राप्तुं परां तां द्रुतम् ।  
पीत्वा क्षीरलवं तपन्ति तपनं पश्यन्ति मज्जन्त्यलं  
सा संवित् सुकृतोदया स्फुरतु नश्चित्ते सदा सर्वगा ॥ ८४॥  
  
नित्यं सन्धिमपेक्षते सुचरिता दूती कटाक्षात्मिका  
राजस्याधररामयापि न तया गर्भे वहन्त्यामृतम् ।  
कामारे रतिसात्त्विकद्विजमणेर्मोदाय सुश्रेयसे  
सा संवित् सुकृतोदया स्फुरतु नश्चित्ते सदा सर्वगा ॥ ८५॥  
  
पक्षे शैवमनोमहीभृति मनोजाग्निं ध्रुवं साधयन्  
यस्या मञ्जुकटाक्षधूमशिशुना श्रौतेन सद्धेतुना ।  
ओष्ठद्वन्द्वसभान्तरे स्मितमयो नैयायिको भासते  
सा संवित् सुकृतोदया स्फुरतु नश्चित्ते सदा सर्वगा ॥ ८६॥  
  
या पद्मं हिमशैलजं मरतकं भासा भृशं भर्त्सयत्  
कन्दर्पस्य ज्येन्दिराजनिगृहं निर्हेतुकोत्फुल्लनम् ।  
स्थाणोर्लोचनभृङ्गसम्भ्रमकरं शीतांशुलेखाङ्कितं  
सा संवित् सुकृतोदया स्फुरतु नश्चित्ते सदा सर्वगा ॥ ८७॥  
  
यस्या मन्दगतिः परं शुभगतिः कामस्य कामद्रुहः  
कामोद्रेकगतिश्चिरं भजनकृद्धंसाङ्गनासन्ततेः ।  
कामं दत्तगतिः सदा विजयते हंसात्मिका योगिनां  
सा संवित् सुकृतोदया स्फुरतु नश्चित्ते सदा सर्वगा ॥ ८८॥  
  
निःस्नेहापि शिवातिरागकलिता या दीपिका काप्यहो  
झञ्झामारुतभीतिदापि चपला निष्कल्मषा साञ्जना ।  
त्रैलोक्येऽपि विराजते श्रितवती श्रीशङ्कराङ्कं ध्रुवं  
सा संवित् सुकृतोदया स्फुरतु नश्चित्ते सदा सर्वगा ॥ ८९॥  
  
निर्यत्नैव महासती सुचरिता या शैलराजात्मजा  
नाथं लोकविलक्षणं प्रहृतवत्यद्यापि सेवाजने ।  
गाण्डीवेन वराश्मभिश्च मुसलेनोपानहा वर्तते  
सा संवित् सुकृतोदया स्फुरतु नश्चित्ते सदा सर्वगा ॥ ९०॥  
  
यस्याः पादकिसालयप्रभुवरं याचन्त्यजस्रं परं  
कस्तूर्यः सुरयोषितां तिलकिताः सद्वासनां रागिताम् ।  
बिम्बोष्ठं मृदुतां श्रियं च युगपद्धस्ताः प्रवालप्रियाः  
सा संवित् सुकृतोदया स्फुरतु नश्चित्ते सदा सर्वगा ॥ ९१॥  
  
यस्याः पादसहस्ररश्मिचरलं कामारिचित्तात्मकं  
हैमं भ्रामयति प्रणाशयति सन्तापं सतामङ्कुरम् ।  
प्रज्ञानात्मकमद्भुतं शिशिरयत्यक्षीण्यलं पश्यतां  
सा संवित् सुकृतोदया स्फुरतु नश्चित्ते सदा सर्वगा ॥ ९२॥  
  
चित्रं या कुरुते मनोऽपि यमिनां बद्धं महायत्नतो  
मुक्तं शोणपदारविन्दयुगले नीरागिणं रागिणम् ।  
मञ्जीरस्वनमन्मथस्मितरवैः सम्मोहनं शूलिनः  
सा संवित् सुकृतोदया स्फुरतु नश्चित्ते सदा सर्वगा ॥ ९३॥  
  
पादाम्भोजरजो रजांसि हरति प्रौढानि यस्या नृणां  
सत्त्वं वर्धयति प्रदर्शयति सन्मार्गं सुराणामपि ।  
जन्मव्याधिमृतिप्रवाहमतुलं संरोधयत्यद्भुतं  
सा संवित् सुकृतोदया स्फुरतु नश्चित्ते सदा सर्वगा ॥ ९४॥  
  
नाहं विश्वमिदं चराचरमयं मायाविलासास्पदं  
दृश्यत्वादिति शोधयन्ति सुधियः सर्वं यया प्रज्ञया ।  
आत्मैवायमिदं वदन्ति पुनस्तूष्णीम्भवन्तः स्थिताः  
सा संवित् सुकृतोदया स्फुरतु नश्चित्ते सदा सर्वगा ॥ ९५॥  
  
राहुं निन्दति चन्द्रचूडचिकुरैस्ताटङ्ककान्त्या रविं  
वक्त्राब्जेन विधुं गुरुं नतगिरा सौग्यं दृशा भद्रया ।  
गत्या मन्दमहो कुजं तनुरुचा नासाग्रमण्या कविं  
सा संवित् सुकृतोदया स्फुरतु नश्चित्ते सदा सर्वगा ॥ ९६॥  
  
निःश्रेणी कृतिनां परामृतफलप्राप्तौ प्रवालद्युति-  
र्या नीलाञ्जनमक्षरात्मकनिधेः सन्दर्शने श्रीमताम् ।  
नित्यानन्दरसा परोक्षकरणे श्रीदेशिकश्रीकृपा  
सा संवित् सुकृतोदया स्फुरतु नश्चित्ते सदा सर्वगा ॥ ९७॥  
  
या कुण्ठीकुरुते निजस्तुतिविधौ गर्वात् प्रवृत्तां गिरं  
वेदानामपि गीष्पतेरपि महाभाष्यार्थविज्ञानिनः ।  
दत्ते वाग्भववैभवामृतझरीं मूकाज्ञयोर्वाग्मितां  
सा संवित् सुकृतोदया स्फुरतु नश्चित्ते सदा सर्वगा ॥ ९८॥  
  
आद्यामम्बुरुहेक्षणामनुपमामापीनतुङ्गस्तनी-  
मार्यामागमसारमूर्तिमरुणामानन्दचन्द्राननाम् ।  
साध्वीं सत्कविवाग्झरीं समरसानन्दामृतस्यन्दिनीं  
सा संवित् सुकृतोदया स्फुरतु नश्चित्ते सदा सर्वगा ॥ ९९॥  
  
गुरुचरणसरोजं गुप्तगङ्गातरङ्ग-  
स्तिमितममितशुक्लज्योतिषां ज्योतिरेकम् ।  
निरुपममकरन्दस्पन्दमानन्दकन्दं  
निधनजननहीनो निर्मलोऽहं निषेवे ॥ १००॥  
  
शार्दूलवृत्तमपि साधु भवत्यहो तत्  
सारस्वतं समरसामृतलोचनानाम् ।  
सद्यो जयत्यघरिपुं श्रुतिमार्गयोगात्  
त्यागेशसान्द्रकरुणाद्भुतमेव भद्रम् ॥ १०१॥  
  
इत्यानन्दनाथपादपपद्मोपजीविना काश्यपगोत्रोत्पन्नेनान्ध्रेण  
त्यागराजनाम्ना विरचितं संविच्छतकं सम्पूर्णम्  
  
  
  
Encoded and proofread by Sridhar Seshagiri seshagir at engineering.sdsu.edu  
  
