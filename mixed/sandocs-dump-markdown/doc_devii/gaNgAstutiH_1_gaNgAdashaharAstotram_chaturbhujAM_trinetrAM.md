+++
"Text title" = "gangAstuti 1"
"File name" = "gangAstuti.itx"
itxtitle = "gaNgAstutiH 1 gaNgAdashaharAstotram (chaturbhujAM trinetrAM)"
engtitle = "Gangastuti 1"
Category = "devii, nadI, stotra, devI"
Location = "doc_devii"
Sublocation = "devii"
SubDeity = "nadI"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "Dinesh Agarwal  dinesh.garghouse at gmail.com"
"Proofread by" = "Dinesh Agarwal  dinesh.garghouse at gmail.com"
Indexextra = "(Scan)"
"Latest update" = "October 25, 2019"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "गण्गास्तुतिः १ गण्गादशहरास्तोत्रम् (चतुर्भुजां त्रिनेत्रां)"

+++
  
 गङ्गास्तुती गङ्गादशहरास्तोत्रम् च   
श्रीगणेशायनमः ।  
ईश्वर उवाच ।  
चतुर्भुजां त्रिनेत्रां च सर्वावयवशोभिताम् ।  
रत्नकुम्भसिताम्भोजवरदाभयसत्कराम् ॥ १॥  
  
श्वेतवस्त्रपरीधानां मुक्तामणिविभूषिताम् ।  
एवं ध्यायेत्सुसौम्यां च चन्द्रायुतसमप्रभाम् ॥ २॥  
  
चामरैर्वीज्यमानां च श्वेतच्छत्रोपशोभिताम् ।  
सुप्रसन्नां च वरदां करुणार्द्रनिरन्तराम् ॥ ३॥  
  
सुधाप्लावितभूपृष्ठां दिव्यगन्धानुलेपनाम् ।  
त्रैलोक्यनमितां गङ्गां सर्वदेवैरभिष्टुताम् ॥ ४॥  
  
दिव्यरत्नविभूषां च दिव्यमाल्यैर्विभूषिताम् ।  
ध्यात्वा जले यथाप्रोक्तं तथाचार्यां च पूजयेत् ॥ ५॥  
  
ॐ नमो भगवत्यै ऐं श्रीं ह्रीं हिलि हिलि मिलि मिलि  
              गङ्गे मां पावय पावय स्वाहा ।  
अनेन मन्त्रेण आगमोक्तेन पञ्चपुष्पाञ्जलिं श्रीगङ्गायै निवेदयेत् ।  
मया हतानि पुष्पाणि पूजार्थं प्रतिगृह्यताम् ।  
दशांगं गुग्गुलं धूपं सुगन्धं च मनोहरम् ॥ ६॥  
  
गृहाण मङ्गलं दीपं घृतवर्तिसमन्वितम् ।  
चतुर्विधं च नैवेद्यं रसैः षड्भिः समन्वितम् ।  
रुद्ररूपे! नमस्तेऽस्तु गृहाण वरदा भव ॥ ७॥  
  
परदारपरद्रव्यपरद्रोहपराङ्मुखः  
गङ्गा ब्रूते कदाऽऽगत्य मामयं पावयिष्यति ॥  
  
इति वैश्वानरनारदसम्वादे दशपापहरायाः श्रीगङ्गाध्यानार्चनविधिः ।  
एवं ध्यानार्चनं विधाय पश्चाज्जलान्तरे स्थित्वा, ज्येष्ठे मासि  
सिते पक्षे प्रतिपदादिदशमीपर्यन्तं दशविधपापप्रणाशाय  
प्रतिदिनमुत्तरोत्तरदिनवृद्धया दशहरास्तोत्रपाठमहं करिष्ये ।  
  
अथ दशहरास्तोत्रप्रारम्भः ।  
ब्रह्मोवाच --  
नमः शिवायै गङ्गायै शिवदायै नमो नमः  ।  
नमस्ते रुद्ररूपिण्यै शाङ्कर्यै ते नमो नमः  ॥ १॥  
  
नमस्ते विष्णुरूपिण्यै ब्रह्मामूर्त्यै नमो नमः ।  
सर्वदेवस्वरूपिण्यै नमो भेषजमूर्तये  ॥ २॥  
  
सर्वस्य सर्वव्याधीनां भिषक्ष्रेष्ठ्यै नमोऽस्तु ते ।  
स्थाणुजङ्गमसम्भूतविषहन्त्र्यै नमो नमः  ॥ ३॥  
  
संसारविषनाहिन्यै जीवनायै नमो नमः ।  
शान्तिसन्तानकारिण्यै नमस्ते शुद्धमूर्तये ॥ ४॥  
  
सर्वसंशुद्धिकारिण्यै नमः पापारिमूर्तये ।  
भुक्तिमुक्तिप्रदायिन्यै भद्रदायै नमो नमः ॥ ५॥  
  
भोगोपभोगदायिन्यै भोगवत्यै नमो नमः ।  
मन्दाकिन्यै नमस्तेऽस्तु स्वर्गदायै नमो नमः  ॥ ६॥  
  
नमस्त्रैलोक्यभूषायै त्रिपथायै नमो नमः ।  
नमस्त्रिशुक्लसंस्थायै क्षमावत्यै नमो नमः  ॥ ७॥  
  
त्रिहूताशनसंस्थायै तेजोवत्यै नमो नमः ।  
नन्दायै लिङ्गधारिण्यै नारायण्यै नमो नमः ॥ ८॥  
  
नमस्ते विश्वमुख्यायै रेवत्यै ते नमो नमः  ।  
बृहत्यै ते नमस्तेऽस्तु लोकधात्र्यै नमो नमः ॥ ९॥  
  
नमस्ते विश्वमित्रायै नन्दिन्यै ते नमो नमः  ।  
पृथ्व्यै शिवामृतायै च सुवृषायै नमो नमः ॥ १०॥  
  
परापरशताढ्यायै वरदायै नमो नमः ।  
पाशजालनिक्ऱ्^न्तिन्यै अभिन्नायै नमो नमः ॥ ११॥  
  
शान्तायै च वरिष्ठायै वरदायै नमो नमः  ।  
उस्रायै सुखदोग्ध्र्यै च सञ्जीविन्यै नमो नमः ॥ १२॥  
  
ब्रह्मिष्ठायै ब्रह्मदायै दुरितघ्न्यै नमो नमः ।  
प्रणतार्तिप्रभञ्जिन्यै जगन्मात्रे नमोऽस्तु ते  ॥ १३॥  
  
सर्वापत्प्रतिपक्षायै मङ्गलायै नमो नमः  ।  
शरणागतदीनार्तपरित्राणपरायणे ॥ १४॥  
  
सर्वस्यार्तिहरे देवि नारायणि नमोऽस्तुते  ।  
निर्लेपायै दुर्गहन्त्र्यै दक्षायै ते नमो नमः ॥ १५॥  
  
परात्परतरे तुभ्यं नमस्ते मोक्षदे सदा  ।  
गङ्गे ममाग्रतो भूया गङ्गे मे देवि पृष्ठतः ॥ १६॥  
  
गङ्गे मे पार्श्वयोरेहि त्वयि गङ्गेऽस्तु मे स्थितिः  ।  
आदौ त्वमन्ते मध्ये च सर्वं त्वं गां गते शिवे ॥ १७॥  
  
त्वमेव मूलप्रकृतिस्त्वं हि नारायणः परः  ।  
गङ्गे त्वं परमात्मा च शिवस्तुभ्यं नमः शिवे ॥ १८॥  
  
य इदं पठति स्तोत्रं भक्त्या नित्यं नरोऽपि यः  ।  
शृणुयाच्छ्रद्धया युक्तः कायवाक्चित्तसम्भवैः ॥ १९॥  
  
दशधासंस्थितैर्दोषैः सर्वैरेव प्रमुच्यते  ।  
सर्वान्कामानवाप्नोति प्रेत्य ब्रह्मणि लियते ॥ २०॥  
  
इमं स्तवं गृहे यस्तु लेखयित्वा विनिक्षिपेत् ।  
नाग्निचोरभयं तत्र पापेभ्य्ऽपि भयं न हि ॥ २१॥  
  
ज्येष्ठे मासि सिते पक्षे दशमी हस्तसंयुता  ।  
संहरेत्त्रिविधं पापं बुधवारेण संयुता ॥ २२॥  
  
तस्यां दशम्यामेतच्च स्तोत्रं गङ्गाजले स्थितः ।  
यः पठेद्दशकृत्वस्तु दरिद्रो वापि चाक्षमः  ॥ २३॥  
  
सोऽपि तत्फलमाप्नोति गङ्गां सम्पूज्य यत्नतः ।  
पूर्वोक्तेन विधानेन यत्फलं संप्रकीर्तितम् ॥ २४॥  
  
यथा गौरी तथा गङ्गा तस्माद्गौर्यास्तु पूजने ।  
विधिर्यो विहितः सम्यक् सोऽपि गङ्गाप्रपूजने ॥२५॥  
  
यथा शिवस्तथा विष्णुर्यथा विष्णुरुमा तथा ।  
उमा यथा तथा गङ्गा चतूरूपन्न भिद्यते ॥२६॥  
  
विष्णुरुद्रान्तरं यच्च श्रीगौर्योरन्तरं यथा ।  
गङ्गागौर्यन्तरं चापि यो ब्रूते मूढधीस्तु सः ॥२७॥  
  
रौरवादिषु घोरेषु नरकेषु पतत्यधः ।  
अदत्तानामुपादानं हिंसा चैवाविधानतः  ॥ २८॥  
  
परदारोपसेवा च कायिकं त्रिविधं स्मृतम् ।  
पारुष्यमनृतं चैव पैशुन्यं चापि सर्वशः  ॥ २९॥  
  
असम्बद्धप्रलापश्च वाङ्मयं स्याच्चतुर्विधम् ।  
परद्रव्येष्वभिध्यानं मनसानिष्टचिन्तनम्  ॥ ३०॥  
  
वितथाभिनिवेशश्च मानसं त्रिविधं स्मृतम् ।  
एतानि दश पापानि हर त्वं मम जाह्नवि  ॥ ३१॥  
  
दशपापहरा यस्मात्तस्माद्दशहरा स्मृता ।  
एतैदर्शविधैः पापैः कोटिजन्मसमुद्भवैः ॥ ३२॥  
  
मुंच्यते नात्र सन्देहो ब्रह्मणो वचनं यथा ।  
दशत्रिंशच्छ्र्तान्सर्वान् पितॄनथ पितामहान्  ॥ ३३॥  
  
उद्धरत्येव संसारान्मन्त्रेणानेन पूजिता  ।  
ॐ नमो भगवत्यै दशपापहरायै गङ्गायै नारायण्यै रेवत्यै ।  
शिवायै दक्षायै अमृतायै विश्वरूपिण्यै (विश्वमुख्यायै)  
            नन्दिन्यै ते नमो नमः  ॥ ३४॥  
  
ज्येष्ठे मासि सिते पक्षे दशम्य़ां बुधहस्तयोः ।  
गरानन्दे व्यतीपाते कन्याचन्द्रे वृषे रवौ ।  
दशयोगे च यः स्नात्वा सर्वपापैः प्रमुच्यते ॥ ३५॥  
  
सितमकरनिषण्णां शुभ्रवर्णां त्रिनेत्रां  
     करधृतकलशोद्यत्सोत्पलामत्यभीष्टाम् ।  
विधिहरिहररूपां सेन्दुकोटीरजुष्टां  
     कलितसितदुकूलां जाह्नवीं तां नमामि  ॥ ३६॥  
  
आदावादिपितामहस्य निगमव्यापारपात्रे जलं  
     पश्चात्पन्नगशायिनो भगवतः पादोदकं पावनम् ।  
भूयः शम्भुजटाविभूषणमणिर्जह्नोर्महर्षेरियं  
     कन्या कल्मषनाशिनी भगवती भागीरथी दृश्यते  ॥ ३७॥  
  
विष्णुपादाब्जसम्भूते गङ्गे त्रिपथगामिनि ।  
ब्रह्मद्रवेति विख्याते पापं मे हर जाह्नवि ॥ ३८॥  
  
जाह्नवी सर्वतः पुण्या ब्रह्महत्यापहारिणी ।  
वाराणस्यां विशेषेण गङ्गा चोत्तरवाहिनी ॥ ३९॥  
  
गङ्गा गङ्गेति यो ब्रूयाद्योजनानां शतैरपि ।  
मुच्यते सर्वपापेभ्यो विष्णुलोकं स गच्छति  ॥ ४०॥  
  
इति स्कन्दे महापुराणे एकाशीति साहस्र्यां संहितायां तृतीये काशीखण्डे  
धर्माब्धिस्था गङ्गास्तुतिः अथवा श्रीगञ्गादशहरास्तोत्रं सम्पूर्णम् ।  
  
अथागमोक्तं स्तोत्रं एवम् ।  
  
  
  
  
Encoded and proofread by Dinesh Agarwal  dinesh.garghouse at gmail.com  
Proofread by PSA EASWARAN psaeaswaran at gmail.com, NA  
  
