---
Author: AnandavardhanAchArya
Category: shataka, devii, devI
File name: devIshatakam.itx
Language: Sanskrit
Latest update: December 27, 2016
Location: doc_devii
Proofread by: Pallasena Narayanaswami ppnswami at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: devii
Text title: devIshatakam
engtitle: devIshatakam
itxtitle: devIshatakam (AnandavardhanAchAryavirachitam)
title: देवीशतकम् (आनन्दवर्धनाचार्यविरचितम्)

---
  
  देवीशतकम्  
  
श्रीगणेशाय नमः ।  
अनन्तमहिमव्याप्तविश्वां वेधा न वेद याम् ।  
या च मातेव भजते प्रणते मानवे दयाम् ॥ १॥  
  
नतापनीतक्लेशायाः सुरारिजनतापनी ।  
न तापनी तनुर्यस्यास्तुल्या नादीनतापनी ॥ २॥  
  
वक्त्रपद्मा विधेर्भान्ति यया सर्गलयो दया ।  
या साक्षाद्या च जनितस्थितिसर्गलयोदया ॥ ३॥  
  
याश्रिता पावनतया यातनाच्छिदनीचया ।  
याचनीया धिया मायायामायासं स्तुता श्रिया ॥ ४॥  
  
नमांसि ध्वंसमायान्ति अस्याः स्तुत्यादरेण वः ।  
तस्याः सिद्ध्यै धियां मातुः कल्पन्तां पादरेणवः ॥ ५॥  
  
ऋषीणां सादयामास या तमांसि त्रयीमयी ।  
पायाद्वः सा दयामाधिच्छिदं जगति बिभ्रती ॥ ६॥  
  
स्मरद्विषा या ययाचे यया चेयं विधेः क्रिया ।  
यां चाच्युतोऽपि तुष्टाव तुष्टा वः साऽस्तु पार्वती ॥ ७॥  
  
या दमावनयागेन स्वाराथा नयसारया ।  
हरिकैतवहास्याय सायामा विजिता यया ॥ ८॥  
  
यायताजिविमया सा यस्या हा बत कैरिह ।  
या रसायनधारा स्वा न गेयानवमा दया ॥ ९॥  
  
सा बुद्धिरुत्तमालोकः सतामार्या पुनातु वः ।  
यद्भक्तेरुत्तमा लोकः प्राप्नोत्येष विशुद्धताम् ॥ १०॥  
  
अयुद्ध साधुत्राणाय सामरा या सहारिणा ।  
खङ्गेन दीप्रा देवानां सामरायासहारिणा ॥ ११॥  
  
चरणाघातनिहतकासरा च रणाजिरे ।  
रराज या नयजयैरराजसजनानता ॥ १२॥  
  
सावताद्वोऽम्बिकाऽभ्यर्च्यनामा न न यशोभितः ।  
तनोति प्रणतो यस्या ना माननयशोभितः ॥ १३॥  
  
संयतं याचमानेन यस्याः प्रापि द्विषा वधः ।  
संयतं या च मानेन युनक्ति प्रणतं जनम् ॥ १४॥  
  
या दमानवमानन्दपदमाननमानदा ।  
दानमानक्षमानित्यधनमानवमानिता ॥ १५॥  
  
सा रक्षतादपारा ते रसकृद्गौरबाधिका ।  
सारक्षतादपारातेरसकृद्गौरवाधिका ॥ १६॥  
  
अनुत्तमोहराशयो भवन्ति यामनाश्रिताः ।  
अनुत्तमो हराशयो यया चिरं च रञ्जितः ॥ १७॥  
  
अनन्तरागतापायास्तारयित्री भवापदः ।  
अनन्तरागतापायाः सा वो गौरी हियात्क्रियाः ॥ १८॥  
  
यामायासजिदासक्तशोकजालस्य पातिनी ।  
या माता सर्वदा भक्तलोकजालस्य पालनी ॥ १९॥  
  
सामरागमनायासं त्यक्त्वा सार्धं सुरारिभिः ।  
सामरा गमनायासन्नुद्यता युधि यद्गणाः ॥ २०॥  
  
सामोदयाजया शातैः शस्त्रैः शत्रौ हते यया ।  
सामोदया जयाशा तैर्गीर्वाणैर्गर्वतो जहे ॥ २१॥  
  
ययायायाय्यया यूयं यो योऽयं येययैय याम् ।  
ययुयायिययेयाय ययेऽयायाय याययुक् ॥ २२॥  
  
साऽव्याद्गौरी सदा युष्मान्सदायुष्मान्समृद्ध्यति ।  
शरणं यां नरो गच्छन्न रोगच्छन्दमेति च ॥ २३॥  
  
कृतास्पदा यथा सम्पदघानि सुरवैरिषु ।  
हन्ति या वाङ्मयी दूरादघानि सुरवैरिषुः ॥ २४॥  
  
जितानया या नताजितारसाततसारता ।  
न सावना नावसानयातनारिरिना तया ॥ २५॥  
  
मनोभवारातिमनोभिरामया जरामयापाकरणैकदक्षया ।  
मदक्षयान्निर्मलतां ददानया सदा नयास्था क्रियतां तवार्यया ॥ २६॥  
  
समाययाविन्द्रहिताय या रणे समायया या न जितारिसेनया ।  
स मा ययाचे हरमाश्रितः स्फुटं समा यया मुग्धतया मनोज्ञताः ॥ २७॥  
  
सा भावक्षालवर्या नुतविभवितनुर्या वलक्षावभासा  
     जानानस्याशयप्रा नवनलिनवनप्रायशस्याननाजा ।  
सातं वर्माननस्था रहसि रसिहरस्थाननर्मावतंसा  
     पायादक्ता रणत्रा मतनमनतमत्राणरक्ता दयापा ॥ २८॥  
  
उपासते कृष्टिकृतोदयां यां जना सदाराधनमीहमानाः ।  
शम्भोः प्रसिद्धा तनुतां वहन्ती गौरी हितं सा भवतां विधेयात् ॥ २९॥  
  
यां सद्य एव त्रिदशैः पुमांसः समा नमस्यन्ति सदानभोगाः ।  
अघानि यस्य प्रणता विपक्षैः समानमस्यन्ति सदा नभोगाः ॥ ३०॥  
  
यस्याः प्रभावो द्युसदां विपक्षसेना वधानन्दयिताहरस्य ।  
मनोम्बुजस्यावहतु श्रियै वः सेनावधानं दयिता हरस्य ॥ ३१॥  
  
सुरा जिता भावितदेवराजद्विपक्षमा यात रणादभीतम् ।  
स्वापं न वो धाम हितं न नाम सदैवसेना भवतोहितानाम् ॥ ३२॥  
  
सुराजिता भावितदेवराजद्विपक्षमाया तरणादभीतम् ।  
स्वापन्नबोधामहितं ननाम सदैव सेना भवतो हितानाम् ॥ ३३॥  
  
सुरानिति द्वेषिजनैरभिद्रुतानुदाहरद्या स्वयमाहवोद्यता ।  
शिवोऽद्य तापप्रशमस्तया तव प्रशस्तया तत्त्वदृशा विधीयताम् ॥ ३४॥  
  
वक्रं बिभ्रत्युपहितचन्द्रायासं या सम्मोहप्रशमनसूर्याकारा ।  
कारानीतामरमरिमाचिक्षेप क्षेपत्यक्ता रणभुवि सा वः पायात् ॥ ३५॥  
  
हिते हितेऽस्तु ते स्तुते जिताजितामितामिता ।  
जयाजया जनोऽजनो यया ययावलं बलम् ॥ ३६॥  
  
सक्तिं वः सुकृतार्जने विदधती सत्रां यतां त्रायतां  
     दुर्गा दुर्ग्रहदूषितोद्धतधियामायासदा या सदा ।  
साधूत्साहविधानसक्तमनसां मुख्या ततो ख्याततां  
     संस्मृत्यैव - - - मत्सरभरस्फीतापदां तापदाम् ॥ ३७॥  
  
या मूर्तिं किमपि स्मरारिवपुषा धत्ते समायोजितां  
     यां दृष्ट्वैव विनाशमाप सहसा शुम्भः समायोऽजिताम् ।  
या नम्रैः सुरसिद्धिकिन्नरनरैः खेदं विना शस्यते  
     सा हेतुर्भवतां त्रिलोचनवधूरश्रीविनाशस्य ते ॥ ३८॥  
  
सायासायास्त्रिलोक्याः शरणमकरुणक्षुण्णदैत्यप्रवीरा  
     स्वैरं स्वैरंशसर्गैर्गहनतममहामोहहार्दं हरन्ती ।  
शस्याशस्यादधाना सकलमभिहितं भक्तिभाजः स्मृतैव  
     स्तादस्तादभ्रदोषा द्विषदुपशमनी सर्वतः पार्वती वः ॥ ३९॥  
  
सुरसुरचितचितनवनवभवभवनानादरादरायेथे ।  
लयलयचरणौ चरणौ न न मामि नतेन नमामि न ते ॥ ४०॥  
  
या विस्मयं स्मरभिदा चक्रेऽङ्कारोपिता नवं नारीणाम् ।  
विदधे यच्चापस्य न च क्रेङ्कारोऽपि तानवं नारीणाम् ॥ ४१॥  
  
या हन्तां च प्रयाता विहाथसा कंसमाह तारातिबलेन ।  
कृष्णस्तव परमाया विहाय साकं समाहतारातिबलेन ॥ ४२॥  
  
तां नमत या च समरेष्वनेकशो भाति भद्रकाली नतया ।  
ख्याति यया जनतोज्ज्वलविवेकशोभातिभद्राकालीनतया ॥ ४३॥  
  
तां स्मरत था स्मृतैव हि मानवतामरसमानता राति बलात् ।  
यत्प्रणतं श्रीः श्रयते मानवतामरसमान ताराति बलात् ॥ ४४॥  
  
अनवरागसमुद्भवदेहतामुपगता ददृशे गिरिशेन या ।  
अनवरागसमुद्भवदेह तामवनतोऽस्मि जगात्प्रियतां सतीम् ॥ ४५॥  
  
मेने नूनमनेन माननमुमानाम्ना नु मेनोन्मना  
     नुन्नेनोनमने निमानममुना नो नाम नानानुमे ।  
मौनेनामममाननिम्नमननान्नानामिनानूनिमे  
      सुन्मिन्नाननमा नमी मुनिमनोमानाननोन्नामिनि ॥ ४६॥  
  
तां वन्देऽहं नवं देहं ज्ञानरूपं विधाय या ।  
सुघीरस्यति धीरस्य महामोहमयीं त्वचम् ॥ ४७॥  
  
यां नुत्वा यान्ति हृद्यार्थसज्जायां गिरि शस्यताम् ।  
नौम्यहं भक्तिमास्थाय सज्जायां गिरिशस्य ताम् ॥ ४८॥  
  
यदानतोऽयदानतो न यात्ययं नयात्ययम् ।  
शिवे हितां शिवेहितां स्मरामितां स्मरामि ताम् ॥ ४९॥  
  
सरस्वतिप्रसादं मे स्थिति चित्तसरस्वति ।  
सरस्वति कुरु क्षेत्रकुरुक्षेत्रसरस्वति ॥ ५०॥  
  
त्वद्भक्तिभावितधियो जगतामत्र ये त्रये ।  
जन्मवत्तामहं मन्ये तेषामेवानृणां नृणाम् ॥ ५१॥  
  
जगतः सातिरेका त्वं गतिरस्य स्थिराधिका ।  
तरस्यत्रासतारारेः सास्यत्रासरसस्थिति ॥ ५२॥  
  
त्वन्नामस्मरणादेव न लक्ष्मीश्चपलायते ।  
सर्वतः पार्वति क्षिप्रमलक्ष्मीश्च पलायते ॥ ५३॥  
  
जयन्ति भक्ता वित्तेशसमरायस्तबाहवे ।  
तुभ्यन्नमस्त्रिलोक्यर्थसमरायस्तबाहवे ॥ ५४॥  
  
सत्त्वं सम्यक्त्वमुन्मील्य हृदि भासि विराजसे ।  
द्विषामरीणा त्वं सेनां वाहिनीमुदकम्पयः ॥ ५५॥  
  
दूरागतरसा धन्यः सेवतेयस्तव स्तुतीः ।  
दूरागत रसाधन्यः कल्पन्ते तस्य सिद्धयः ॥ ५६॥  
  
मोहं हत्वास्पदं यासि सात्त्वमम्बरवासिना ।  
या न संस्तूयसे केन सा त्वम्बरवसिना ॥ ५७॥  
  
प्रकाश्य गृह्यपुंसस्यखेदच्छेदाम्बुदावली ।  
प्रज्ञात्मनेनविमला स्मिता दृश्यसि विद्वताम् ॥ ५८॥  
  
भवानि ये निरन्तरं तव प्रणामलालसाः ।  
मनस्तमोमलालसा भवन्ति नैय तु क्वचित् ॥ ५९॥  
  
विभावनाकुला त्वयि क्रमेण देवि भावना ।  
वपुष्पतिस्थिरेतरे नितान्तमेव पुष्यति ॥ ६०॥  
  
महोऽदयानामवधी रणेन महोदयानामवधीरणेन ।  
महोदयानामव धीरणेजमहोदयानामवधीरणेन ॥ ६१॥  
  
न मज्जनेन तीर्थानां तदिह प्राप्यते शुभम् ।  
नमज्जनेन तीर्थानां सेवया यत्तवाम्बिके ॥ ६२॥  
  
प्रयाति मोहे निःसारभारतीव्रतमेत्ययम् ।  
त्वात्प्रासादाज्जनः सारभारतीव्रतमेत्ययम् ॥ ६३॥  
  
शास्त्रप्रभावहसिताः सतां या निर्मला गिरः ।  
शास्त्रप्रभावहसितास्त्वमम्बतिमिरच्छिदः ॥ ६४॥  
  
शमीह ते समानतो विभावितोऽत्रसन्न यः ।  
विभावितोऽत्र सन्नयः शमीहते स मानतः ॥ ६५॥  
  
मातरं त्वा पदं सद्य आश्रितास्ते कथं जनाः ।  
मा तरन्त्वापदं सद्य आद्यं श्रेयः समाश्रिताः ॥ ६६॥  
  
भाति त्वत्तनुसंश्लेषे सत्यम्ब वपुरनुत्तरम् ।  
संसाराब्धौ सदाहुस्ते सत्यं वपुरनुत्तरम् ॥ ६७॥  
  
यच्छ मे नित्यसंसङ्गि यच्छमे तदिदं मनः ।  
स्वच्छलो भक्तियोगस्ते स्वच्छलोकविवेकसूः ॥ ६८॥  
  
के वलन्ते वितन्वन्तकृतस्त्वत्प्रणता भवे ।  
केवलं ते वितन्वन्त आसते विमलां धियम् ॥ ६९॥  
  
देवि निर्दग्धकामस्य त्वं निरावरणात्मनः ।  
हरस्य शुभसन्तानं तेनासौ भ्राजते तथा ॥ ७०॥  
  
द्विषद्भिया सपदि विमुच्यते यतस्तवानतो जननि जयाशया न कः ।  
स्तवानतो जननिजया शयानकः करोति ते युधि मधुसूदनस्वसः ॥ ७१॥  
  
ज्यायोनिष्ठारिवर्याधिनियमनवरस्वैरदत्तायताज्ञा  
     स्वाराधत्वासमध्यानियजनजननि ज्ञेयसुस्थावभासा ।  
नानापुण्यागमस्था जननमनमयज्ञाननन्द्या वरा धी-  
     र्याता नव्या विभुत्वं नुतसरलमनस्तामसस्यावहास्ये ॥ ७२॥  
  
स्येहाव स्या समस्तानमलरसतनु त्वं भुवि व्यानतार्या  
     धीरा वन्द्या न न ज्ञा यमनमननजस्थामगण्या पुनाना ।  
सा भावस्था सुयज्ञेऽनिनजनजयनि ध्यामसत्त्वाधरास्वा  
     ज्ञातायत्तादरस्वैरवनमनिधिर्या वरिष्ठानियोज्या ॥ ७३॥  
  
अलोलकमले चित्तललामकमलालये ।  
पाहि चण्डि महामोहभङ्गभीमबलामले ॥ ७४॥  
  
दुर्गापि मातः सुलभासि भक्त्या भवानुकूलापि भवं क्षिणोषि ।  
अध्येयतां यासि सदैव देवि ध्येयासि चित्रं चरितं तवैतत् ॥ ७५॥  
  
महदेसुरसन्धम्मे तमवसमासङ्गमागमाहरणे ।  
हरबहुसरणं तं चित्तमोहमवसर उमे सहसा ॥ ७६॥  
  
वन्द्या प्रभातसन्ध्येव सूर्यालोकप्रवर्तिनी ।  
निवर्तयसि देवि त्वं महामोहमयीं निशाम् ॥ ७७॥  
  
संवादिसारसम्पत्तीसदागोरिजयेसुदे ।  
तवसत्तीरदे सन्तु संसारे सुसमानदे ॥ ७८॥  
  
आगममणिसुदमहिमसमसम्मदकृदपरजस्सु ।  
किर सविभयवदितो समय उज्जलभावसहस्सु ॥ ७९॥  
  
त्वं वादे शास्त्रसङ्गिन्यां भासि वाचि दिवौकसः ।  
तवादेशास्त्रसंस्काराज्जयन्ति वरदे द्विषः ॥ ८०॥  
  
सदाव्याजवशिध्याताः सदात्तजपशिक्षिताः ।  
ददास्यजस्रं शिवताः सूदात्ताजदिशि स्थिताः ॥ ८१॥  
  
हरेः स्वसारं देवि त्वा जनताश्रित्य तत्त्वतः ।  
वेत्ति स्वसारं देवित्वा योगेन क्षपिताशुभा ॥ ८२॥  
  
सदाप्नोति यतिर्ज्योतिस्तादृशं स्वत्प्रभावतः ।  
प्रभावतः समो येन कल्पते मोहनुत्तितः ॥ ८३॥  
  
त्वं सद्गतिः सितापारा परा विद्योत्तितीर्षतः ।  
संसारादत्र चाम्ब त्वं सत्त्वं पासि विपत्तितः ॥ ८४॥  
  
परमा या तपोवृत्तिरार्यायास्तं स्मृतिं जनाः ।  
परमायात पोषाय धियां शरणमादृताः ॥ ८५॥  
  
प्रवादिमतभेदेषु दृश्यस्ते महिमाश्रयः ।  
भान्ति त्वत्त्रिशिखस्येव शिखानामसमाश्रयः ॥ ८६॥  
  
यच्चेष्टया तव स्फीतमुदारवसु धामतः ।  
यच्चेतो यात्यवहितमुदा रवसुधामतः ॥ ८७॥  
  
सुरदेशस्य ते कीर्तिं मण्डनत्वं नयन्ति यैः ।  
वरदे शस्यते धीरैर्भवती भुवि देवता ॥ ८८॥  
  
तत्त्वं वीतावतततुत्तत्वं ततवती ततः ।  
वित्तं वित्तव वित्तत्वं वीतावीतवतां बत ॥ ८९॥  
  
तारे शरणमुद्यन्ती सुरेशरणमुद्यमैः ।  
त्वं दोषापासिनोदग्रस्वदोषा पासि नोदने ॥ ९०॥  
  
सुमातरक्षयालोक रक्षयात्तमहामनाः ।  
त्वं धैर्यजननी पासि जननीतिगुणस्थितीः ॥ ९१॥  
  
ख्यातिकल्पनदक्षैका त्वं सामर्ग्यजुषामितः ।  
सदा सरक्षसाम्मुख्यदानवानामसुस्थितिः ॥ ९२॥  
  
सिता संसत्सु सत्तास्ते स्तुतेस्ते सततं सतः ।  
ततास्तितैत्ति तस्तेति सूतिः सूतिस्ततोऽसि सा ॥ ९३॥  
  
त्वदाज्ञया जगत्सर्वं भासितं मलनुद्यतः ।  
सदा त्वया सगन्धर्वं समिद्धमरिनुत्तितः ॥ ९४॥  
  
यतो याति ततोऽत्येति यया तां तायतां यतैः ।  
मातामितोत्तमतमा तमोतीतां मतिं मम ॥ ९५॥  
  
महत्तां त्वं श्रिता दासजनं मोहच्छिदा वस ।  
यच्छद्धत्वं गतः पापमन्यस्य प्रसभं जय ॥ ९६॥  
  
त्वां साज्ञासु जगन्मातः स्पष्टं ज्ञाता सुवर्त्मसु ।  
प्रज्ञा मुख्या समुद्भासि तत्पृथुत्वं प्रदर्शय ॥ ९७॥  
  
आज्ञासु जगन्मातः स्पष्टं ज्ञाता सुवर्त्मसु प्रज्ञा ।  
भासि त्वं सा मुख्या समुत्पृथुत्वं प्रदर्शय तत् ॥ ९८॥  
  
हन्त्र्यो रुषः क्षमा एता सन्दक्षोभास्तमुन्नतः ।  
सतेहितः सेवते ताः सततं यः स ते हितः ॥ ९९॥  
  
करोषि तात्स्त्वमुत्खातमोहस्थाने स्थिरा मतीः ।  
पदं यतिः सुतपसा लभतेऽतः सशुक्लिम ॥ १००॥  
  
देव्या स्वप्नोद्गमादिष्टदेवीशतकसञ्ज्ञया ।  
देशितानुपमामाधादतो नोणसुतो नुतिम् ॥ १०१॥  
  
हार्दध्वान्तनियन्तृभास्वरवपुः स्वर्वासिनां सर्वतो  
     दुर्वारारिपरिक्षयं विदधती ध्यातैव लर्वाणसूः ।  
देहार्धे निहिता भवेन भुवनत्राणैकतानात्मना  
     देवि त्वं त्वमिवापरा जगति का सत्केसरीन्द्रस्थितिः ॥ १०२॥  
  
क्लेशोन्माथकरी सतां भवहरानन्दैकहेतो गुरु-  
     र्माता त्वं जगतां भवन्ति विधवाः सर्वे तवानुग्रहात् ।  
दुर्गे न क्वचिदेव सीदति जनस्त्वद्भक्तिपूताशयः  
     स्तुत्या भर्तुरभिन्नयेति विबुधैस्त्वं स्तूयसे श्रीरिव ॥ १०३॥  
  
येनानन्दकथायां त्रिदशानन्दे च लालिता वाणी ।  
तेन सुदुष्करमेतत्स्तोत्रं देव्याः कृतं भक्त्या ॥ १०४॥  
  
इति श्रीमदानन्दवर्धनाचार्यविरचितं देवीशतकं सम्पूर्णम् ॥  
  
  
Proofread by Pallasena Narayanaswami ppnswami at gmail.com  
  
  
