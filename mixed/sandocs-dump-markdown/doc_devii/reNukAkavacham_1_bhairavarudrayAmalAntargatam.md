+++
"Text title" = "reNukAkavacham 1 bhairavarudrayAmAle"
"File name" = "reNukAkavacham1.itx"
itxtitle = "reNukAkavacham 1 (bhairavarudrayAmalAntargatam)"
engtitle = "Renuka Kavacham 1 from bhairavarudrayAmAlatantra"
Category = "kavacha, devii, reNukA, devI"
Location = "doc_devii"
Sublocation = "devii"
SubDeity = "reNukA"
Language = "Sanskrit"
Subject = "philosophy/hinduism/religion"
"Transliterated by" = "Kaushal S. Kaloo kaushalskaloo at gmail.com"
"Proofread by" = "Kaushal S. Kaloo kaushalskaloo at gmail.com"
Description-comments = "bhairavarudrayAmAle mAtRisaMsthAne panchamaM paTalaM from shrIreNukAtantram, Pitambarapeeth, Datia"
Indexextra = "(bhairavarudrayAmAla)"
"Latest update" = "May 18, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "रेणुकाकवचम् १ (भैरवरुद्रयामलान्तर्गतम्)"

+++
  
 रेणुकाकवचं भैरवरुद्रयामाले   
  
श्री देव्युवाच ।  
  
जमदग्निप्रियां देवीं रेणुकामेकमातरं  
सर्वारम्भे प्रसीद त्वं नमामि कुलदेवताम् ।  
अशक्तानां प्रकारो वै कथ्यतां मम शङ्कर   
पुरश्चरणकालेषु का वा कार्या क्रियापरा ॥  
  
श्री शङ्कर उवाच ।  
  
विना जपं विना दानं विना होमं महेश्वरि ।  
रेणुका मन्त्रसिद्धिस्यान्नित्यं कवचपाठतः ॥  
  
त्रैलोक्यविजयं नाम कवचं परमाद्भुतम् ।  
सर्वसिद्धिकरं लोके सर्वराजवशङ्करम् ॥  
  
डाकिनी-भूतवेताल-ब्रह्मराक्षस-नाशनम् ।  
पुरा देवासुरे युध्दे माहिषे लोके विग्रहे ॥  
  
ब्रह्मणा निर्मिता रक्षा साधकानां सुखाय च ।  
मन्त्रवीर्यं समोपेतं भूतापस्मार-नाशनम् ॥  
  
देवैर्देवस्य विजये सिद्धेः खेचर-सिध्दये ।  
दिवा रात्रमधीतं स्यात् रेणुका कवचं प्रिये ॥  
  
वने राजगृहे युद्धे ब्रह्मराक्षससङ्कुले ।  
बन्धने गमने चैव कर्मणि राजसङ्कटे ॥  
  
कवचस्मरणादेव सर्वं कल्याणमश्नुते ।  
रेणुकायाः महादेव्याः कवचं शृणु पार्वति ॥  
  
यस्य स्मरणमात्रेण धर्मकामार्थभाजनम् ।  
रेणुका-कवचस्यास्य ऋषिर्ब्रह्मा विधीयते ॥  
  
छन्दश्चित्राह्वयं प्रोक्तं देवता रेणुका स्मृता ।  
पृथ्वी बीजं रमा शक्तिः पुरुषार्थ-चतुष्टयम् ॥  
  
विनियोगो महेशानि तदाकाले प्रकीर्त्तितः ( प्रकीर्तितः )।  
ध्यात्वा देवीं महामायां जगन्मातरमम्बिकाम् ॥  
  
पूर्णकुम्भसमायुक्तां मुक्ताहारविराजिताम् ।  
स्वर्णालङ्कारसंयुक्तां स्वर्णसिंहासनस्थिताम् ॥  
  
मस्तके गुरुपादाब्जं प्रणम्य कवचं पठेत् ।  
इन्द्रो मां रक्षतु प्राच्यां वह्नौ वह्निः सुरेश्वरि ॥  
  
याम्यां यमः सदा पातु नैरृत्यां निरृतिस्तथा ।  
पश्चिमे वरुणः पातु वायव्ये वायुदेवता ॥  
  
धनश्चोत्तरे पातु ईशान्यामीश्वरो विभुः ।  
ऊर्ध्वं ब्रह्मा सदा पातु अनन्तोऽधः सदाऽवतु ॥  
  
पञ्चान्तको महेन्द्रश्च वामकर्णेन्दुभूषितः ।  
प्रणवं पुटितं कृत्वा तत्कृत्वा प्रणवं पुनः ॥  
  
समुच्चार्य ततो देवीकवचं प्रपठे तथा ।  
ब्रह्माणी मे शिरः पातु नेत्रे पातु महेश्वरी ॥  
  
वैष्णवी नासिकायुग्मं कर्णयोः कर्णवासिनी ।  
कण्ठं मातु महालक्ष्मीर्हृदयं चण्डभैरवी ॥  
  
बाहू मे बगला पातु करौ महिषमर्दिनी ।  
कराङ्गुलिषु केशेषु नाभिं मे चर्चिकाऽवतु ॥  
  
गुह्यं गुह्येश्वरी पातु ऊरू पातु महामतिः ।  
जानुनी जननी रामा गुल्फयोर्नारसिंहिका ॥  
  
वसुन्धरा सदा पादौ पायात्पादाङ्गुलीषु च ।  
रोमकूपे मेदमज्जा रक्त-मांसास्थिखण्डिके ॥  
  
रेणुका जननी पातु महापुरनिवासिनी  ।  
रक्षाहीनं तु यत्स्थानं वर्जितं कवचेन तु ॥  
  
पूर्वं बीजं समुच्चार्य सम्पुटक्रमयोगतः ।  
मुद्रां वध्वा महेशानि गोलं न्यासं समाचरेत् ॥  
  
अस्य श्रीरेणुका-कवचमन्त्रस्य ब्रह्मा ऋषिः अनुष्टुप् छन्दः रेणुका देवता  
लं बीजं रेणुका प्रीत्यर्थे गोलन्यासे विनियोगः ।  
  
ॐ रां अङ्गुष्ठाभ्यां नमः ।  
ॐ रीं तर्जनीभ्यां नमः ।  
ॐ रूं मध्यमाभ्यां नमः ।  
ॐ रैं अनामिकाभ्यां नमः ।  
ॐ रौं कनिष्ठिकाभ्यां नमः ।  
ॐ रः करतलकरपृष्ठाभ्यां नमः ।  
  
एवं हृदयादिन्यासः ।  
  
ॐ पं नमः मूर्ध्नि ।  
ॐ फं नमः दक्षिणनेत्रे ।  
ॐ बं नमः वामनेत्रे ।  
ॐ भं नमः दक्षिणनासापुटे ।  
ॐ मं नमः वामनासापुटे ।  
ॐ यं नमः दक्षिणकर्णे ।  
ॐ रं नमः वामकर्णे ।  
ॐ लं नमः मुखे ।  
ॐ वं नमः गुदे ।  
  
ब्रह्माणी ब्रह्मभागे च शिरो धरणि धारिणी ।  
रक्ष रक्ष महेशानि सदा मां पाहि पार्वती ॥  
  
भैरवी त्रिपुरा बाला वज्रा मे तारिणी पऱा ।  
रक्ष रक्ष महेशानि सदा मां पाहि पार्वती ॥  
  
एषा मेऽङ्गं सदा पातु पार्वती हरवल्लभा ।  
महिषासुरसंहर्त्री विधातृवरदायिनी ॥  
  
मस्तके पातु मे नित्यं महाकाली प्रसीदतु ।  
आकाशे ताडका पातु पाताले वह्निवासिनी ॥  
  
वामदक्षिणयोश्चापि कालिका च करालिका ।  
धनुर्बाणधरा चैव खड्ग-खट्वाङ्ग-धारिणी ॥  
  
सर्वाङ्गं मे सदा पातु रेणुका वरदायिनी ।  
रां रां रां रेणुके मातर्भार्गवोद्धारकारिणी ॥  
  
राजराजकुलोद्भूते संग्रामे शत्रुसङ्कटे ।  
जलाप्नाव्ये व्याघ्रभये तथा राजभयेऽपि च ।  
श्मशाने सङ्कटे घोरे पाहि मां परमेश्वरि ॥  
  
रूपं देहि यशो देहि द्विषतां नाशमेव च ।  
प्रसादः स्याच्छुभो मातर्वरदा रेणुके भव ॥  
  
ऐं महेशि महेश्वरि चण्डिमे  
       भुजङ्गधारिणि शङ्खकपालिके ।  
कनक-कुण्डल-मण्डल-भाजने   
       वपुरिदञ्च पुनीहि महेश्वरि ॥  
  
इदं श्रीकवचं देव्याः रेणुकाया महेश्वरि ।  
त्रिकालं यः पठेन्नित्यं तस्य सिद्धिः प्रजायते ॥  
  
ग्रहणेऽर्कस्य चन्द्रस्य शुचिः पूर्वमुपोषितः ।  
शतत्रयावृत्तिपाठाद्मन्त्रसिद्धिः प्रजायते ॥  
  
नदीसङ्गममासाद्य नाभिमात्रोदकस्थितः ।  
रविमण्डलमुद्वीक्ष्य जले तत्र स्थितां शिवाम् ॥  
  
विचिन्त्य मण्डले देवी कार्ये सिद्धिर्भवेद्ध्रुवम् ।  
घटं तव प्रतिष्ठाप्य विभूतिस्तत्र वेशयेत् ।  
दीपं सर्षपतैलेन कवचं त्रिः पठेत्तदा ॥  
  
भूतप्रेत-पिशाचाश्च डाकिन्यो यातुधानिका ।  
सर्व ते नाशमायान्ति कवचस्मरणात्प्रिये ॥  
  
धनं धान्यं यशो मेधां यत्किञ्चिन्मनसेप्सितम् ।  
कवचस्मरणादेव सर्वमाप्नोति नित्यशः ॥  
  
इति श्री मातृसंस्थाने भैरवरुद्रयामले रेणुकाकल्पे  
पञ्चमं पटलं सम्पूर्णम् ॥  
  
  
Encoded and proofread by Kaushal S. Kaloo  kaushalskaloo at gmail.com  
  
