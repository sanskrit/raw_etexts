---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: devii, ShaTchakrashakti, devI
Description/comments: rudrayAmale uttaratantre 2 bhairava bhairavI sa.nvAde
File name: kAkinIstotram.itx
Language: Sanskrit
Latest update: February 16, 2020
Location: doc_devii
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamalam part 2 edited by Ram Prasad Tripathi and Sudhakar Malaviya
SubDeity: ShaTchakrashakti
Subject: philosophy/hinduism/religion
Sublocation: devii
Text title: Shri Kakini Stotram
Texttype: stotra
Transliterated by: staff of Muktabodha.org Mark S.G. Dyczkowski
engtitle: kAkinIstotram
itxtitle: kAkinIstotram (rudrayAmalAntargatam)
title: काकिनीस्तोत्रम् (रुद्रयामलान्तर्गतम्)

---
  
 श्रीकाकिनीस्तोत्रम्   
अथैकोनषष्टितमः पटलः  
श्रीआनन्दभैरवी उवाच  
ज्ञानेश्वरी शुभकरी परिभावनीया  
योगेश्वरैर्हरिहरैर्गुरुभिर्महेन्द्रैः ।  
तां काकिनीं परशिवां परमेशपत्नीं  
संस्तौमि चारुहृदयाम्बुजपीठमध्ये ॥ ५९-१॥  
  
एकाकिनी त्रिजगतामतिनाशकाले  
त्वां काकिनीं समरकार्णा(ण्ड) ककाकपत्नीम् ।  
त्वं साक्षिणी भुवनभङ्गविधौ सकास्ते  
भूषण्डकाकमहिषीव वयं भजामः ॥ ५९-२॥  
  
एकाकिनीं सकलधारणकालयोगे  
आधार्य देहसमये सति काकिनीं त्वाम् ।  
वाय्वासने मनस आशु विकारनाशे  
काकेन्द्रचञ्चुचलितामहमेवमीडे ॥ ५९-३॥  
  
भावोदये प्रणयिनीमगतौ च भावा  
आह्लादयोगविभवे भुवनेश्वरीं त्वाम् ।  
मन्दारहाररुचिरे परमेश्वरि त्वं  
रक्षां कुरु प्रथमतो मतिमाश्रयामि ॥ ५९-४॥  
  
चन्द्रोदये सुखमयी द्युतिकोटिदीप्ता  
गोप्यागमे सुमतिभिः स्वमनांसि शुद्धा ।  
सा त्वं सुखात्त्वं भव भावविपूजनीये  
रक्षां कुरु प्रथमभास्करमङ्घ्रिमीडे ॥ ५९-५॥  
  
ते पादपङ्कजमजस्रमहं भजामि  
सानन्दबिन्दु विमलासनभावपुञ्जे ।  
गुञ्जावटीविमलमाल्यसुशोभिताङ्गे  
स्यामेव मे चरमभावसमूहदात्री ॥ ५९-६॥  
  
पञ्चानने दशभुजे सकलास्त्रयुक्ते  
विद्ये भये नरहरे नरहारभूषे ।  
प्रेतासने त्रिनयने जननी त्वमेव  
रक्षे शुभे चरणपङ्कजमाश्रयामि ॥ ५९-७॥  
  
श्री सुन्दरि प्रणतरक्षिणि वेदमात-  
स्तारेश्वरी त्वमपि रक्ष विनाशकाले ।  
यद्येकभक्त इतिहासपुराणवक्ता  
नित्यानुरक्तहरपादसरोजमीडे ॥ ५९-८॥  
  
ते श्रीपदं भुवनसारमनन्तसेव्यं  
योगास्पदं कृतिभिराश्रयमेकयोगम् ।  
सर्वे भजन्ति निजमोक्षफलाय नित्यं  
दीनोऽहमम्ब भुवनेशि मुदा भजामि ॥ ५९-९॥  
  
त्रैलोक्यपूजितपदं हृदयाम्बुजस्थं  
चित्तप्रकाशकमले स्वसुखानुभूतम् ।  
मायाश्रयं सकलसिद्धिनिदानरूपं  
मञ्जीरहारविनतं वरमाश्रयामि ॥ ५९-१०॥  
  
कौटीरहारकमलप्रियमाल्यशोभे  
शोभाकरे स्थिरतरा भव मे हृदब्जे ।  
भूमण्डले हि बलवान्कृतकृत्य एव  
त्वामीश्वरीं हृदि मुदा सुखमाश्रयामि ॥ ५९-११॥  
  
नित्ये पुरा भजति योगसुसिद्धयेऽसौ  
शम्भुर्गिरीश इति चेश्वरपार्श्वगामि ।  
सायुज्यनाथपदवीं गत ईशकान्ते  
एकाकिनी कुलवताङ्घ्रियुगं किमन्यैः ॥ ५९-१२॥  
  
ध्यायन्ति योगिन इहाघसमूहशैलं  
संहार हेतुकसदाघविनाशनाय ।  
चित्तोत्सवाय विभवाय जयाय भूमेः  
दीनोऽहमाशु विभजामि पदं श्रिये ते ॥ ५९-१३॥  
  
कृष्णे सिते विमलपीतनिभे सुरक्ते  
वर्णाश्रये त्वमव मामतिदीनमेकम् ।  
पुत्रं तवैव चरणाम्बुजमेव कान्तं  
नीलाम्बुजे स्थिरतरं कुरु कामदात्रि ॥ ५९-१४॥  
  
सर्वेश्वरी प्रियकरि भवभावहन्त्रि  
नाना ध्वनिप्रणतकामदुघे विचित्रे ।  
रत्नाम्बरे सुखपदं यदि देहि दास्यं  
त्वं चारुवर्णगलिते पदमाश्रयामि ॥ ५९-१५॥  
  
रत्नाकरे सकरुणेऽरुणकोटिवर्णे  
स्वर्णादिनिर्मितसृजापविशोभिताङ्गी ।  
त्वं काकिनी यदि कटाक्षनिपातमेकं  
सर्वं कुरुष्व सुखमोक्षपथप्रमोदी ॥ ५९-१६॥  
  
आद्ये प्रवालविमलेऽमलमाल्यशोभे  
सूक्ष्मेऽतिसूक्ष्मनिकरे करुणानिधाने ।  
(क ) बाले वले प्रचले चपले प्रलापे  
योगेशि पादकमलं कुलमाश्रयामि ॥ ५९-१७॥  
  
(ख ) त्वं षोडशी खरतरा खरखड्गहस्ते  
खड्गेश्वरी प्रखरवाक्यमथाढ्यवक्त्रे ।  
खर्जूरहाररुचिरे खलहन्त्रि तुभ्यं  
नित्यं नमो नम उपेन्द्रगिरीन्द्रसेव्ये ॥ ५९-१८॥  
  
(ग ) गीतानते तरुतरे प्रणमामि नित्यं  
गात्रेश्वरी गतिहरे गणनाथसेव्ये ।  
गायन्ति ते चरणपङ्कजसारगीतं  
रक्षाप्रचण्डकलुषादनुपेक्षणीयम् ॥ ५९-१९॥  
  
(घ ) दीर्घस्वरे घनवरे घनघोरनादे  
घोरानने नवघने घटनाघनानाम् ।  
घोरास्पदे घटगते घटशून्यकर्त्रि  
त्वं काकिनी समवतु क्षितिदोषजालात् ॥ ५९-२०॥  
  
(ङ ) आनुस्वरे स्मरहरे ननु रूपविद्ये  
संयोगिनीप्रबलशत्रुविनाशभूते ।  
रक्षेऽतिरक्ष करुणां कुरु देहि मोक्षं  
 (च ) चण्डि प्रचण्डनयने चरणं भजे ते ॥ ५९-२१॥  
  
(छ ) छत्रप्रदे छलहरे छदवासिनी त्वम् ।  
छद्मस्थिते हृदयपङ्कजदक्षयोगे ।  
(ज ) त्वां पूजये जयधरे यदुनाथजन्यो ।  
जाये जयं यदिह देहि पदं भजामि ॥ ५९-२२॥  
  
(झ ) झङ्के झनज्वलयतीह रिपुं पिबन्ति  
त्वं कौशिकी सकलदेहविशोधनी त्वम् ।  
(न ) नित्येऽनुनासिकपदे सकलार्थदे त्वं  
(ञ ) रक्षां कुरुष्व विपदे कुलपुञ्जगुञ्जे ॥ ५९-२३॥  
  
(ट ) टङ्कारगेऽट्टहसने टललेऽट्टहासे ।  
(ठ ) ठाक्कारिणी सठहरा परिनिष्ठिता त्वम् ।  
सिंहेष्टपृष्ठनिलयेऽस्थिरयोगभावं  
हृत्पद्मके कुरु सदा सकलार्थदात्रि ॥ ५९-२४॥  
  
एतत्स्तोत्रं पठेद्धीमान् ध्यानन्यासपरायणः ।  
विभाव्य स्तौति यो योगी स योगी मोक्षभाग्भवेत् ॥ ५९-२५॥  
  
हृत्पङ्करुहमध्यस्थं स पश्यति जगत्त्रयम् ।  
अष्टसिद्धियुतः शीघ्रं जीवन्मुक्तो भवेन्नरः ॥ ५९-२६॥  
  
इति श्रीरुद्रयामले महातन्त्रोद्दीपने सिद्धमन्त्रप्रकरणे  
काकिनीस्तोत्रविन्यासो नामोनषष्टितमः पटलः ॥ ५९॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
