---
Author: Traditional
Category: atharvashIrSha, devii, pArvatI, devI, upanishhat, upaniShat
File name: deviiatharva.itx
Indexextra: (audio 1, 2)
Language: Sanskrit
Latest update: June 15, 2004, Febraury 20, 2016
Location: doc_devii
Proofread by: Ravin Bhalekar ravibhalekar at hotmail.com, PSA Easwaran
Send corrections to: Sanskrit@cheerful.com
Site access: https://sanskritdocuments.org
SubDeity: pArvatI
Subject: philosophy/hinduism/religion
Sublocation: devii
Text title: devyatharvashIrSham evaM devyupanishhat
engtitle: devyatharvashIrSham evaM devyupaniShat
itxtitle: devyatharvashIrSham vA devyupaniShat
title: देव्यथर्वशीर्षम् वा देव्युपनिषत्

---
  
 श्रीदेव्यथर्वशीर्षं अथवा देव्युपनिषत्   
  
ॐ भद्रं कर्णेभिः शृणुयाम देवा भद्रं पश्येमाक्षभिर्यजत्राः ।  
स्थिरैरङ्गैस्तुष्टुवांसस्तनूभिर्व्यशेम देवहितं यदायुः ।  
स्वस्ति न इन्द्रो वृद्धश्रवाः स्वस्ति नः पूषा विश्ववेदाः ।  
स्वस्ति नस्तार्क्ष्यो अरिष्टनेमिः स्वस्ति नो बृहस्पतिर्दधातु ॥  
  
          ॐ शान्तिः शान्तिः शान्तिः ।  
  
श्री गणेशाय नमः ।  
ॐ सर्वे वै देवा देवीमुपतस्थुः कासि त्वं महादेवीति ॥ १॥  
  
साऽब्रवीदहं ब्रह्मस्वरूपिणी । मत्तः प्रकृतिपुरुषात्मकं जगत् ।  
शून्यं चाशून्यं च ॥ २॥  
  
अहमानन्दानानन्दौ । अहं विज्ञानाविज्ञाने ।  
अहं ब्रह्माब्रह्मणी । द्वे ब्रह्मणी वेदितव्ये । var just   वेदितव्ये  
इति चाथर्वणी श्रुतिः । अहं पञ्चभूतानि ।  
अहं पञ्चतन्मात्राणि । अहमखिलं जगत् ॥ ३॥  
  
वेदोऽहमवेदोऽहम् । विद्याहमविद्याहम् ।  
अजाहमनजाहम् । अधश्चोर्ध्वं च तिर्यक्चाहम् ॥ ४॥  
  
अहं रुद्रेभिर्वसुभिश्चरामि । अहमादित्यैरुत विश्वदेवैः ।  
अहं मित्रावरुणावुभौ बिभर्मि । अहमिन्द्राग्नी अहमश्विनावुभौ ॥ ५॥  
  
अहं सोमं त्वष्टारं पूषणं भगं दधामि ।  
अहं विष्णुमुरुक्रमं ब्रह्माणमुत प्रजापतिं दधामि ॥ ६॥  
  
अहं दधामि द्रविणं हविष्मते सुप्राव्ये यजमानाय सुन्वते । var  सुव्रते  
अहं राज्ञी सङ्गमनी वसूनां चिकितुषी प्रथमा यज्ञियानाम् । var  राष्ट्री  
अहं सुवे पितरमस्य मूर्धन्मम योनिरप्स्वन्तः समुद्रे ।  
य एवं वेद । स दैवीं सम्पदमाप्नोति ॥ ७॥  
  
ते देवा अब्रुवन् ।  
नमो देव्यै महादेव्यै शिवायै सततं नमः ।  
नमः प्रकृत्यै भद्रायै नियताः प्रणताः स्म ताम् ॥ ८॥  
  
तामग्निवर्णां तपसा ज्वलन्तीं वैरोचनीं कर्मफलेषु जुष्टाम् ।  
दुर्गां देवीं शरणं प्रपद्यामहेऽसुरान्नाशयित्र्यै ते नमः ॥ ९॥  
  
देवीं वाचमजनयन्त देवास्तां विश्वरूपाः पशवो वदन्ति ।  
सा नो मन्द्रेषमूर्जं दुहाना धेनुर्वागस्मानुप सुष्टुतैतु ॥ १०॥  
  
कालरात्रीं ब्रह्मस्तुतां वैष्णवीं स्कन्दमातरम् ।  
सरस्वतीमदितिं दक्षदुहितरं नमामः पावनां शिवाम् ॥ ११॥  
  
महालक्ष्म्यै च विद्महे सर्वशक्त्यै च धीमहि ।  
तन्नो देवी प्रचोदयात् ॥ १२॥  
  
अदितिर्ह्यजनिष्ट दक्ष या दुहिता तव ।  
तां देवा अन्वजायन्त भद्रा अमृतबन्धवः ॥ १३॥  
  
कामो योनिः कमला वज्रपाणिर्गुहा हसा मातरिश्वाभ्रमिन्द्रः ।   
पुनर्गुहा सकला मायया च पुरूच्यैषा विश्वमातादिविद्योम् ॥ १४॥  
  
 var  चापृथक् क्लेशा विश्वमातादिविद्याः ॥  
  
एषाऽऽत्मशक्तिः । एषा विश्वमोहिनी । पाशाङ्कुशधनुर्बाणधरा ।  
एषा श्रीमहाविद्या । य एवं वेद स शोकं तरति ॥ १५॥  
  
नमस्ते।स्तु भगवति मातरस्मान्पाहि सर्वतः ॥ १६॥  
  
सैषा वैष्णव्यष्टौ वसवः । सैषैकादश रुद्राः ।  
सैषा द्वादशादित्याः । सैषा विश्वेदेवाः सोमपा असोमपाश्च ।  
सैषा यातुधाना असुरा रक्षांसि पिशाचा यक्षा सिद्धाः ।  
सैषा सत्त्वरजस्तमांसि । सैषा ब्रह्मविष्णुरुद्ररूपिणी ।  
सैषा प्रजापतीन्द्रमनवः ।  
सैषा ग्रहनक्षत्रज्योतिःकलाकाष्ठादिविश्वरूपिणी ।  
 var  सैषा ग्रहनक्षत्रज्योतींषि । कलाकाष्ठादिविश्वरूपिणी ।  
तामहं प्रणौमि नित्यम् ।   
पापापहारिणीं देवीं भुक्तिमुक्तिप्रदायिनीम् ।  
अनन्तां विजयां शुद्धां शरण्यां शिवदां शिवाम् ॥ १७॥ var  सर्वदां शिवाम्  
वियदीकारसंयुक्तं वीतिहोत्रसमन्वितम् ।  
अर्धेन्दुलसितं देव्या बीजं सर्वार्थसाधकम् ॥ १८॥  
  
एवमेकाक्षरं मन्त्रं यतयः शुद्धचेतसः ।  var  एवमेकाक्षरं ब्रह्म  
ध्यायन्ति परमानन्दमया ज्ञानाम्बुराशयः ॥ १९॥  
  
वाङ्माया ब्रह्मसूस्तस्मात् षष्ठं वक्त्रसमन्वितम् ।  
 var  ब्रह्मभूस्तस्मात्  
सूर्योऽवामश्रोत्रबिन्दुसंयुक्ताष्टात्तृतीयकम् ।  
नारायणेन सम्मिश्रो वायुश्चाधारयुक्ततः ।  
विच्चे नवार्णकोऽर्णः स्यान्महदानन्ददायकः ॥ २०॥  
  
 var  नवार्णकोणस्य महानानन्ददायकः  
हृत्पुण्डरीकमध्यस्थां प्रातःसूर्यसमप्रभाम् ।  
पाशाङ्कुशधरां सौम्यां वरदाभयहस्तकाम् ।  
त्रिनेत्रां रक्तवसनां भक्तकामदुघां भजे ॥ २१॥ var  भक्तकामदुहं  
नमामि त्वां महादेवीं महाभयविनाशिनिम् ।  
 var  भजामि त्वां महादेवि महाभयविनाशिनि ।  
महादुर्गप्रशमनीं महाकारुण्यरूपिणीम् ॥ २२॥ var  महादारिद्र्यशमनीं  
यस्याः स्वरूपं ब्रह्मादयो न जानन्ति तस्मादुच्यते अज्ञेया ।  
यस्या अन्तो न लभ्यते तस्मादुच्यते अनन्ता ।  
यस्या लक्ष्यं नोपलक्ष्यते तस्मादुच्यते अलक्ष्या ।  
यस्या जननं नोपलक्ष्यते तस्मादुच्यते अजा ।  
एकैव सर्वत्र वर्तते तस्मादुच्यते एका ।  
एकैव विश्वरूपिणी तस्मादुच्यते नैका । var  तस्मादुच्यतेऽनेका ।  
अत एवोच्यते आज्ञेयानन्तालक्ष्याजैका नैकेति ॥ २३॥  
  
 var  आज्ञेयाऽनन्तालक्ष्याजैकानेका  
मन्त्राणां मातृका देवी शब्दानां ज्ञानरूपिणी ।  
ज्ञानानां चिन्मयातीता शून्यानां शून्यसाक्षिणी । var  चिन्मयानन्दा  
यस्याः परतरं नास्ति सैषा दुर्गा प्रकीर्तिता ॥ २४॥  
  
तां दुर्गां दुर्गमां देवीं दुराचारविघातिनीम् ।  
नमामि भवभीतोऽहं संसारार्णवतारिणीम् ॥ २५॥  
  
इदमथर्वशीर्षं योऽधीते स पञ्चाथर्वशीर्षफलमाप्नोति ।  
इदमथर्वशीर्षमज्ञात्वा योऽर्चां स्थापयति ।  
शतलक्षं प्रजप्त्वाऽपि सोऽर्चासिद्धिं न विन्दति ।  
var  नाऽर्चाशुद्धिं च विन्दति  
शतमष्टोत्तरं चास्य पुरश्चर्याविधिः स्मृतः ।  
दशवारं पठेद्यस्तु सद्यः पापैः प्रमुच्यते ।  
महादुर्गाणि तरति महादेव्याः प्रसादतः । २६॥  
  
सायमधीयानो दिवसकृतं पापं नाशयति ।  
प्रातरधीयानो रात्रिकृतं पापं नाशयति ।  
सायं प्रातः प्रयुञ्जानोऽपापो भवति ।  
निशीथे तुरीयसन्ध्यायां जप्त्वा वाक्सिद्धिर्भवति ।  
नूतनायां प्रतिमायां जप्त्वा देवतासान्निध्यं भवति ।  
प्राणप्रतिष्ठायां जप्त्वा प्राणानां प्रतिष्ठा भवति ।  
भौमाश्विन्यां महादेवीसन्निधौ जप्त्वा महामृत्युं  
तरति स महामृत्युं तरति ।  
य एवं वेद ॥ इत्युपनिषत् ॥ २७॥  
  
इति देव्यथर्वशीर्षं सम्पूर्णम् ॥  
  
ॐ भद्रं कर्णेभिः शृणुयाम देवा भद्रं पश्येमाक्षभिर्यजत्राः ।  
स्थिरैरङ्गैस्तुष्टुवांसस्तनूभिर्व्यशेम देवहितं यदायुः ।  
स्वस्ति न इन्द्रो वृद्धश्रवाः स्वस्ति नः पूषा विश्ववेदाः ।  
स्वस्ति नस्तार्क्ष्यो अरिष्टनेमिः स्वस्ति नो बृहस्पतिर्दधातु ॥  
  
          ॐ शान्तिः शान्तिः शान्तिः ।  
  
  
Proofread by Ravin Bhalekar ravibhalekar@hotmail.com, NA, PSA Easwaran  
  
