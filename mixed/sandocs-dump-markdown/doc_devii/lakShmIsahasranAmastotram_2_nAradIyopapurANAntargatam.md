+++
"Text title" = "lakShmIsahasranAmastotram 2"
"File name" = "lakShmIsahasranAmastotram2.itx"
itxtitle = "lakShmIsahasranAmastotram 2 (nAradIyopapurANAntargatam)"
engtitle = "lakShmIsahasranAmastotram 2"
Category = "sahasranAma, devii, lakShmI, devI"
Location = "doc_devii"
Sublocation = "devii"
SubDeity = "lakShmI"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
Description-comments = "Edited by S. V. Radhakrishna Shastriji"
Indexextra = "(Scanned book)"
Acknowledge-Permission = "Mahaperiaval Trust"
"Latest update" = "October 6, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "लक्ष्मीसहस्रनामस्तोत्रम् २ (नारदीयोपपुराणान्तर्गतम्)"

+++
  
 श्रीलक्ष्मीसहस्रनामस्तोत्रम् २   
(नारदीयोपपुराणतः)  
  
मित्रसह उवाच-  
भगवन् सर्वधर्मज्ञ सर्वशास्त्रविशारद ।  
पावनानां हि महसां निदानं त्वं महामुने ॥ १॥  
  
अतर्कितेनागमेन तव तुष्टोऽस्मि सर्वदा ।  
हृदयं निर्वृतं मेऽद्य महादुःखौघपीडितम् ॥ २॥  
  
देवा गृहेषु सन्तुष्टाः तारिताः पितरश्च ये ।  
चिराय मे मनस्यस्ति संशयो बलवत्तरः ॥ ३॥  
  
पृच्छामि त्वामहं तं वै उत्तरं दातुमर्हसि ।  
इष्टं मया च बहुभिः यज्ञैस्सम्पूर्णदक्षिणैः ॥ ४॥  
  
दानानि च महार्हाणि पात्रेषु स्पर्शितानि च ।  
अनृतं नोक्तपूर्वं मे प्रजा धर्मेण पालिताः ॥ ५॥  
  
पतिव्रता महाभागा नित्यं सुस्निग्धभाषिणी ।  
पूज्यान् गृहागतान् सर्वानाराधयति नित्यदा ॥ ६॥  
  
तथा हि सेवते देवान् यथाऽहमपि नाशकम् ।  
भार्याऽनुकूला मे देवी मदयन्ती मनस्विनी ॥ ७॥  
  
तथापि दुःखं सम्प्राप्तं मया द्वादशवार्षिकम् ।  
राक्षसत्वं महाघोरं सम्पूर्णनरकोपमम् ॥ ८॥  
  
तत्र वृत्तानि कार्याणि स्मृत्वा मे वेपते मनः ।  
भक्षिताः कति वा तत्र द्विपदाश्च चतुष्पदाः ॥ ९॥  
  
तत्सर्वमस्तु तन्नैव चिन्त्यते शापहेतुकम् ।  
गुरुपुत्रे गुरुसमः शक्तिः सम्भक्षितो मया ॥ १०॥  
  
ब्रह्महत्याकृतं पापं कथं मे न भविष्यति ।  
शापाद्राक्षसता काले प्राप्ता यद्यपि तन्मया ॥ ११॥  
  
रात्रिन्दिवं मे दहति हृदयं हि सबन्धनम् ।  
न रोचते मे भुक्तिर्वा सुप्तिर्वापि गतिर्बहिः ॥ १२॥  
  
महाबन्धनमेतन्मे राज्यं हि मनुते मनः ।  
किन्नु तत्कारणं येन प्राप्तोऽहं तादृशीं शुचम् ॥ १३॥  
  
वक्तुमर्हसि सर्वज्ञ तत्प्रायश्चित्तविस्तरम् ।  
उपादिश महामन्त्रतन्त्रज्ञ प्रणताय मे ॥ १४॥  
  
श्रीनारद उवाच-  
शृणु राजन्प्रवक्ष्यामि प्राग्जन्मचरितं तव ।  
येनेदृशं त्वया प्राप्तं दुःखमत्यन्तदुस्सहम् ॥ १५॥  
  
पुराभूद्बाह्मणः कश्चित्ताम्रपर्णिनदीतटे ।  
दरिद्रोऽत्यन्तदुर्भाग्यः बहुपुत्रकुटुम्बवान् ॥ १६॥  
  
कृष्णशर्मेति विख्यातः वेदवेदाङ्गतत्ववित् ।  
तव भार्याऽभवत्पुण्या सदा चण्डी कुरूपिणी ॥ १७॥  
  
किन्तु शक्तिव्रताचारेऽप्रतिमा शुद्धमानसा ।  
कटुवाङ्मानिनी नाम्ना क्षुत्पिपासार्दिता सदा ॥ १८॥  
  
दारिद्र्यशमनार्थं त्वं सर्वलक्षणलक्षितम् ।  
कल्पयित्व श्रियो मूर्तिं भक्त्या पूजितवान्गृहे ॥ १९॥  
  
मानिन्यप्यन्वहं भक्त्या गोमयालेपनादिभिः ।  
रङ्गवल्याप्यलङ्कृत्य पूजास्थानं गृहे तव ॥ २०॥  
  
पायसापूपनैवेद्यैः सा त्वां पर्यचरन्मुदा ।  
एकदा भृगुवारे त्वां सहस्रकमलार्चनम् ॥ २१॥  
  
विधातुं विष्णुपत्न्यास्तु पद्मान्यानयितुं गतः ।  
गतेऽर्धदिवसे गेहं प्राप्य खिन्नोऽनयोदितः ॥ २२॥  
  
हन्तार्धदिवसोऽतीतः कदा देवानसङ्ख्यकान् ।  
अभ्यर्च्याथ श्रियो देव्याः सहस्रकमलार्चनम् ॥ २३॥  
  
कृत्वा भुक्त्वा कदाऽन्नं नो दर्शयिष्यसि ताम्यताम् ।  
बाला रुदन्ति क्षुधिताः पक्वं भवति शीतलम् ॥ २४॥  
  
इति तस्यां भर्त्सयन्त्यां तूष्णीं पूजामधाद्भवान् ।  
सहस्रपद्मपूजायां चलन्त्यां मध्यतस्तु सा ॥ २५॥  
  
असमर्था क्षुधं सोढुं बालैस्सह बुभोज ह ।  
तदा त्वं कुपितोऽप्येनां न च किञ्चिदपि ब्रुवन् ॥ २६॥  
  
गृहान्निर्गत्य शान्तात्मा किं कृत्यमिति चिन्तयन् ।  
निर्यान्तं त्वां तु सा प्राह क्व गच्छसि सुदुर्मते ॥ २७॥  
  
अनिर्वर्त्य श्रियः पूजां प्रारब्धां सुमहादरम् ।  
पृथङ्नैवेद्यमस्तीह नास्माभिर्भक्षितं हि तत् ॥ २८॥  
  
कालात्ययात्क्षुधार्तानां भुक्तिं देवी सहिष्यते ।  
तद्विधेहि श्रियः पूजां मा स्म निष्कारणं क्रुधः ॥ २९॥  
  
नरके मा पतो बुद्ध्या मां च पातय मा वृथा ।  
इति तस्यां ब्रुवाणायां त्वं गृहान्निरगाः क्रुधा ॥ ३०॥  
  
सद्यः सन्यस्य विपिनेऽवात्सीस्त्वं विधिना किल ।  
यतित्वेऽपि सदा बुद्ध्या पूर्वाश्रमकथां स्मरन् ॥ ३१॥  
  
दारिद्र्यं सर्वधर्माणां प्रत्यूहाय प्रवर्तते ।  
सत्यप्यस्मिन्धर्मपत्नी अनुकूला भवेद्यदि ॥ ३२॥  
  
नरस्य जन्म सुखितं नान्यथाऽर्थशतैरपि ।  
वन्ध्याजानिस्स भवतु अनुकूलकलत्रवान् ॥ ३३॥  
  
लभते जन्मसाफल्यमेतद्देव्याः प्रसादजम् ।  
इत्येवं चिन्तयन्नेव त्यक्त्वा देहं तरोस्तले ॥ ३४॥  
  
इक्ष्वाकुवंशे जातस्त्वं राजा मित्रसहाभिधः ।  
रुषा परवशो यस्मादसमाप्य श्रियोऽर्चनम् ॥ ३५॥  
  
निर्गतोऽसि गृहात्तस्माद्दुःखमेतदुपस्थितम् ।  
सापि त्वयि विनिर्याते पश्चात्तापवती भृशम् ॥ ३६॥  
  
प्रक्षालिताङ्घ्रिहस्ताऽथ प्रयताऽऽचम्य सत्वरम् ।  
नैवेद्यं स्वयमीश्वर्यै प्रणम्य च निवेद्य च ॥ ३७॥  
  
अम्ब सर्वस्य लोकस्य जनन्यसि सहस्व तत् ।  
आगांसि मम नागारिकेतनोरःस्थलालये ॥ ३८॥  
  
यस्यां जातौ तु मे भर्ता तत्पूजापुण्यतो भवेत् ।  
भवेयमहमप्यत्र जातौ तं चाप्नुयां यथा ॥ ३९॥  
  
कामक्रोधादिहीना स्यां तथाम्बानुग्रहं कुरु ।  
इति देवीं प्रार्थयन्ती जीवन्ती कृच्छ्रतो भुवि ॥ ४०॥  
  
त्यक्त्वा देहं पुनर्जाता राजवंशे सुपावने ।  
मदयन्तीति नाम्ना वै तव भार्याऽभवत्पुनः ॥ ४१॥  
  
अभुक्ते त्वयि भुत्क्या सा वन्ध्या जाता वधूमणिः ।  
उभयोर्भवतोर्लक्ष्मीपूजायामपराधतः ॥ ४२॥  
  
उभावपि महादुःखं प्राप्तौ द्वादशवर्षिकम् ।  
त्यक्त्वा राज्यं च कोशञ्च दरिद्रावतिदुःखितौ ॥ ४३॥  
  
मा ब्रह्महत्यादोषात्त्वं भैषी राजन् कथञ्चन ।  
यां जातिमनुविष्टो हि तादृशीं त्वं क्रियामधाः ॥ ४४॥  
  
किन्तु भूयश्च्युते राज्याद्भेतव्यं श्रीप्रकोपतः ।  
नाम्नां तदद्य श्रीदेव्याः सहस्रेण शतेन च ॥ ४५॥  
  
अष्टोत्तरेण पद्मानां पुञ्जतस्तां प्रपूजय ।  
भवेत्तव स्थिरं राज्यं दुःखं नाण्वपि ते भवेत् ॥ ४६॥  
  
भार्या ते सापि शुश्रूषां स्वयमेव करोतु ते ।  
वर्षमात्रं पूजिता सा लक्ष्मीर्नारायणप्रिया ॥ ४७॥  
  
युवयोस्सर्वकामानां दात्री स्यान्नात्र संशयः ।  
स्त्रीसङ्गप्रतिहन्ताऽस्ति शापो यद्यपि ते प्रभो ॥ ४८॥  
  
प्रसोष्यते च तनयं तव भार्या कथञ्चन ।  
पुत्रपौत्राभिवृद्ध्या त्वं मोदिष्यसि महेन्द्रवत् ॥ ४९॥  
  
यथा पृष्टं महाभाग दुःखहेतुस्तवोदितः ।  
उक्तस्तत्परिहारोऽपि किमिच्छसि पुनर्वद ॥ ५०॥  
  
राजोवाच-  
धन्योऽस्म्यनुगृहीतोऽस्मि महर्षे कृपया तव ।  
मत्तो न विद्यते कश्चिल्लोकेऽस्मिन् भाग्यवत्तरः ॥ ५१॥  
  
तव पादाब्जयुगले प्रणामानां शतं शतम् ।  
करोमि पाहि मां विप्र कुलोत्तंस दयानघ ॥ ५२॥  
  
नाम्नां सहस्रं श्रीदेव्या अष्टोत्तरशताधिकम् ।  
प्रब्रूहि मे मुनिश्रेष्ठ पूजाया विधिमप्यथ ॥ ५३॥  
  
जपस्य च विधिं तेषां नाम्नां शुश्रूषवे वद ।  
सूत उवाच-  
इति राज्ञा मुनिश्रेष्ठः पृष्टस्सविनयं ततः ॥ ५४॥  
  
नमस्कृत्य श्रियै पश्चाद्ध्यात्वोवाच महीपतिम् ।  
श्रीनारद उवाच-  
सम्यक् पृष्टं महाराज सर्वलोकहितं त्वया ॥ ५५॥  
  
वक्ष्यामि तानि नामानि पूजाञ्चापि यथाक्रमम् ।  
पलमानसुवर्णेन रजतेनाथ ताम्रतः ॥ ५६॥  
  
चतुर्भुजां पद्मधरां वराभयविशोभिनीम् ।  
निषण्णां फुल्लकमले चतुर्दन्तैः सितैर्गजैः ॥ ५७॥  
  
सुवर्णघण्टामुखरैः कृतक्षीराभिषेचनाम् ।  
कटकाङ्गदमञ्जीररशनादि विभूषणैः ॥ ५८॥  
  
विभूषितां क्षौमवस्त्रां सिन्दूरतिलकाञ्चिताम् ।  
प्रसन्नवदनाम्भोजां प्रपन्नार्तिविनाशिनीम् ॥ ५९॥  
  
छत्रचामरहस्ताढ्यैः सेवितामप्सरोगणैः ।  
कृत्वैवं प्रतिमां तां च प्रतिष्ठाप्य यथाविधि ॥ ६०॥  
  
श्रीं लक्ष्म्यै नम इत्येव ध्यानावाहनपूर्वकान् ।  
उवचारांश्चतुष्षष्टिं कल्पयेत गृहे सुधीः ॥ ६१॥  
  
प्रतिमाया अलाभे तु लक्ष्म्यास्सम्प्राप्य चालयम् ।  
कारयेदुपचारांस्तु यथाविध्यर्चकैर्मुदा ॥ ६२॥  
  
तस्याप्यभावे त्वालेख्ये लिखितां वर्णकैस्तथा ।  
पूजयेत्तस्य चाभावे कृतां चन्दनदारुणा ॥ ६३॥  
  
तदभावे चन्दनेन रचितां पूजयेद्रमाम् ।  
एषामभावे विकचे कमले कर्णिकागताम् ॥ ६४॥  
  
ध्यात्वा तथाविधां देवीमादरेण प्रपूजयेत् ।  
कमलानां सहस्रेणाप्यष्टोत्तरशतेन च ॥ ६५॥  
  
अर्चयेदिन्दिरापादौ ध्यात्वाभीष्टानि चेतसि ।  
श्रीदेव्या नामसाहस्रं अष्टोत्तरशताधिकम् ॥ ६६॥  
  
अथातस्सम्प्रवक्ष्यामि शृणु नान्यमना नृप ।  
पारायणप्रकारः ॥  
  
ॐ अस्य श्रीमहालक्ष्मीसहस्रनामस्तोत्रमहामन्त्रस्य नारद ऋषिः ।  
अनुष्टुपछन्दः । श्रीमहालक्ष्मीर्देवता ।  
ह्रां बीजम् । ह्रिं शक्तिः । ह्रूं कीलकम् ।  
श्रीमहालक्ष्मीप्रसादसिद्ध्यर्थे  
    श्रीमहालक्ष्मीसहस्रनाममन्त्रजपे विनियोगः ॥  
  
ॐ ह्लां हिरण्यवर्णां हरिणीं सुवर्णरजतस्रजाम् । अङ्गुष्ठाभ्याण् नमः ।  
मं ह्लीं चन्द्रां हिरण्मयीं लक्ष्मीं जातवेदो न आवह । तर्जनीभ्यां नमः ।  
हां ह्लूं तां म आवह जातवेदो लक्ष्मीमनपगामिनीम् । मध्यमाभ्यां नमः ।  
लं ह्लैं यस्यां हिरण्यं विन्देयं गामश्वम्पुरुषानहम् । अनामिकाभ्यां नमः ।  
क्ष्म्यैं ह्लौं श्रियं देवीमुपह्वये श्रीर्मा देवी जुषतम् ।  
करतलकरपृष्ठाभ्यां नमः ॥  
  
ॐ ह्लां कांसोस्मितां हिरण्यप्राकारामार्द्रां ज्वलन्तीं तृप्तां तर्पयन्तीम् ।  
हृदयाय नमः ।  
मं ह्लीं पद्मे स्थितां पद्मवर्णां तामिहोपह्वये श्रियम् ।  
शिरसे स्वाहा ।  
हां ह्लूं चन्द्रां प्रभासां यशसा ज्वलन्तीं श्रियं लोके देवजुष्टामुदाराम् ।  
शिखायै वषट् ।  
लं ह्लैं तां पद्मिनीमीं शरणमहं प्रपद्येऽलक्ष्मीर्मे  
      नश्यतां त्वां वृणे ।  
कवचाय हुम् ।  
क्ष्म्यैं ह्रौं आदित्यवर्णे तपसोऽधिजातो वनस्पतिस्तव  
     वृक्षोऽथ बिल्वः । नेत्रत्रयाय वौषट् ।  
नमः ह्लः तस्य फलानि तपसा नुदान्तु मायान्तरायाश्च बाह्या अलक्ष्मीः ।  
अस्त्राय फट् । भूर्भुवस्सुवरोमिति दिग्बन्धः ॥  
  
ध्यानम्-  
लक्ष्मीदेवीं द्विपद्माभयवरदकरां तप्तकार्तस्वराभां  
शुभ्राभ्राभेभयुग्मद्वयकरधृतकुम्भाद्भिरासिच्यमानाम् ।  
रत्नौघाबद्धमौलिं विमलतरदुकूलार्तवालेपनाढ्यां  
पद्माक्षीं पद्मनाभोरसि कृतवसतिं पद्मगां चिन्तयामि ॥  
  
लं पृथिव्यात्मिकायै गन्धं समर्पयामि ।  
हं आकाशात्मिकायै पुष्पाणि समर्पयामि ।  
यं वाय्वात्मिकायै धूपमाघ्रापयामि ।  
रं वह्न्यात्मिकायै । दीपं दर्शयामि ।  
वं अमृतात्मिकायै । अमृतं निवेदयामि ।  
सं सर्वात्मिकायै सर्वोपचारान् समर्पयामि ।  
पारायणान्ते ॐ ह्लां उपैतु मां देवसखः कीर्तिश्च मणिना सह ।  
हृदयाय नमः ।  
मं ह्लीं प्रादुर्भूतोऽस्मि राष्ट्रेऽस्मिन्कीर्तिमृद्धिं ददातु मे ।  
शिरसे स्वाहा ।  
हां ह्लूं क्षुत्पिपासामलां ज्येष्ठां अलक्ष्मीं नाशयाम्यहम् ।  
शिखायै वषट् ।  
लं ह्लैं अभूतिमसमृद्धिञ्च सर्वां निर्णुद मे गृहात् ।  
कवचाय हुम् ।  
क्ष्म्यैं ह्लौं गन्धद्वारां दुराधर्षां नित्यपुष्टां करीषिणीम् ।  
नैत्रत्रयाय वौषट् ।  
नमः ह्लः ईश्वरीं सर्वभूतानां तामिहोपह्नये श्रियम् ।  
अस्त्राय हट् ॥  
  
भूर्भुवस्सुवरोमिति दिग्विमोकः ।  
  
ध्यानम् ।  
लमित्यादि पञ्चपूजा ।  
  
अथ श्रीलक्ष्मीसहस्रनामस्तोत्रम् ॥  
  
श्रीनारद उवाच -  
महालक्ष्मीर्महेशाना महामाया मलापहा ।  
विष्णुपत्नी विधीशार्च्या विश्वयोनिर्वरप्रदा ॥ १॥  
  
धात्री विधात्री धर्मिष्ठा धम्मिल्लोद्भासिमल्लिका ।  
भार्गवी भक्तिजननी भवनाथा भवार्चिता ॥ २॥  
  
भद्रा भद्रप्रदा भव्या भक्ताभीष्टफलप्रदा ।  
प्रळयस्था प्रसिद्धा मा प्रकृष्टैश्वर्यदायिनी ॥ ३॥  
  
विष्णुशक्तिर्विष्णुमाया विष्णुवक्षःस्थलस्थिता ।  
वाग्रूपा वाग्विभूतिज्ञा वाक्प्रदा वरदा वरा ॥ ४॥  
  
सम्पत्प्रदा सर्वशक्तिः संविद्रूपा समाऽसमा ।  
हरिद्राभा हरिन्नाथपूजिता हरिमोहिनी ॥ ५॥  
  
हतपापा हतखला हिताहितविवर्जिता ।  
हिताहितपराऽहेया हर्षदा हर्षरूपिणी ॥ ६॥  
  
वेदशास्त्रालिसंसेव्या वेदरूपा विधिस्तुता ।  
श्रुतिः स्मृतिर्मतिः साध्वी श्रुताऽश्रुतधरा धरा ॥ ७॥  
  
श्रीः श्रिताघध्वान्तभानुः श्रेयसी श्रेष्ठरूपिणी ।  
इन्दिरा मन्दिरान्तस्था मन्दुरावासिनी मही ॥ ८॥  
  
धनलक्ष्मीर्धनकरी धनिप्रीता धनप्रदा ।  
धानासमृद्धिदा धुर्या धुताघा धौतमानसा ॥ ९॥  
  
धान्यलक्ष्मीर्दारिताघा दारिद्र्यविनिवारिणी ।  
वीरलक्ष्मीर्वीरवन्द्या वीरखड्गाग्रवासिनी ॥ १०॥  
  
अक्रोधनाऽलोभपरा ललिता लोभिनाशिनी ।  
लोकवन्द्या लोकमाता लोचनाधःकृतोत्पला ॥ ११॥  
  
हस्तिहस्तोपमानोरुः हस्तद्वयधृताम्बुजा ।  
हस्तिकुम्भोपमकुचा हस्तिकुम्भस्थलस्थिता ॥ १२॥  
  
राजलक्ष्मी राजराजसेविता राज्यदायिनी ।  
राकेन्दुसुन्दरी रस्या रसालरसभाषणा ॥ १३॥  
  
कोशवृद्धिः कोटिदात्री कोटिकोटिरविप्रभा ।  
कर्माराढ्या कर्मगम्या कर्मणां फलदायिनी ॥ १४॥  
  
धैर्यप्रदा धैर्यरूपा धीरा धीरसमर्चिता ।  
पतिव्रता परतरपुरुषार्थप्रदाऽपरा ॥ १५॥  
  
पद्मालया पद्मकरा पद्माक्षी पद्मधारिणी ।  
पद्मिनी पद्मदा पद्मा पद्मशङ्खादिसेविता ॥ १६॥  
  
दिव्या दिव्याङ्गरागाढ्या दिव्यादिव्यस्वरूपधृत् ।  
दयानिधिर्दानपरा दानवारातिभामिनी ॥ १७॥  
  
देवकार्यपरा देवी दैत्येन्द्रपरिपूजिता ।  
नारायणी नादगता नाकराजसमर्चिता ॥ १८॥  
  
नक्षत्रनाथवदना नरसिंहप्रियाऽनला ।  
जगद्रूपा जगन्नाथा जङ्गमाजङ्गमाकृतिः ॥ १९॥  
  
कविता कञ्जनिलया कम्रा कलिनिषेधिनी ।  
कारुण्यसिन्धुः कमला कमलाक्षी कुचोन्नता ॥ २०॥  
  
बलिप्रिया बलिहरी बलिनी बलिसंस्तुता ।  
हीरभूषा हीनदोषा हानिहर्त्री हतासुरा ॥ २१॥  
  
हव्यकव्यार्चिता हत्यादिकपातकनाशिणी ।  
विशुद्धसत्त्वा विवशा विश्वबाधाहरी वधूः ॥ २२॥  
  
ब्रह्माणी ब्रह्मजननी ब्रह्मरूपा बृहद्वपुः ।  
बन्दीकृतामरवधूमोचिनी बन्धुरालका ॥ २३॥  
  
बिलेशयाङ्गनावन्द्या बीभत्सरहिताऽबला ।  
भोगिनी भुवनाधीशा भोगिभोगशयाऽभया ॥ २४॥  
  
दामोदरप्रिया दान्ता दाशेशपरिसेविता ।  
जामदग्न्यप्रिया जह्नुतनया पावनाङ्घिरका ॥ २५॥  
  
क्षीरोदमथनोद्भूता क्षीराक्ता क्षितिरूपिणी ।  
क्षेमङ्करी क्षयकरी क्षेत्रज्ञा क्षेत्रदायिनी ॥ २६॥  
  
स्वयंवृताच्युता स्वीयरक्षिणी स्वत्वदायिनी ।  
तारकेशमुखी तार्क्ष्यस्वामिनी तारिताश्रिता ॥ २७॥  
  
गुणातीता गुणवती गुण्या गरुडसंस्थिता ।  
गेया गयाक्षेत्रगता गानतुष्टा गतिप्रदा ॥ २८॥  
  
शेषरूपा शेषशायिभामिनी शिष्टसम्मता ।  
शेवधिः शोषिताशेषभुवना शोभनाकृतिः ॥ २९॥  
  
पाञ्चरात्रार्चिता पाञ्चजन्यधार्यङ्कवासिनी ।  
पाषण्डद्वेषिणी पाशमोचनी पामरप्रिया ॥ ३०॥  
  
भयङ्करी भयहरी भर्तृभक्ता भवापहा ।  
ह्रीर्ह्रीमती हृततमाः हतमाया हताशुभा ॥ ३१॥  
  
रघुवंशस्नुषा रामा रम्या रामप्रिया रमा ।  
सीरध्वजसुता सीता सीमातीतगुणोज्ज्वला ॥ ३२॥  
  
जानकी जगदानन्ददायिनी जगतीभवा ।  
भूगर्भसम्भवा भूतिः भूषिताङ्गी भृतानता ॥ ३३॥  
  
वेदस्तवा वेदवती वैदेही वेदवित्प्रिया ।  
वेदान्तवेद्या वीर्याढ्या वीरपत्नी विशिष्टधीः ॥ ३४॥  
  
शिवचापारोपपणा शिवा शिवपरार्चिता ।  
साकेतवासिनी साधुस्वान्तगा स्वादुभक्षिणी ॥ ३५॥  
  
गुहागता गुहनता गुहागतमुनिस्तुता ।  
दरस्मिता दनुजसंहर्त्री दशरथस्नुषा ॥ ३६॥  
  
दायप्रदा दानफला दक्षा दाशरथिप्रिया ।  
कान्ता कान्तारगा काम्या कारणातीतविग्रहा ॥ ३७॥  
  
वीरा विराधसंहर्त्री विश्वमायाविधायिनी ।  
वेद्या वैद्यप्रिया वैद्या वेधोविष्णुशिवाकृतिः ॥ ३८॥  
  
खरदूषणकालाग्निः खरभानुकुलस्नुषा ।  
शूरा शूर्पणखाभङ्गकारिणी श्रुतवल्लभा ॥ ३९॥  
  
सुवर्णमृगतृष्णाढ्या सुवर्णसदृशाङ्गका ।  
सुमित्रासुखदा सूतसंस्तुता सुतदारदा ॥ ४०॥  
  
सुमित्रानुग्रहपरा सुमन्त्रा सुप्रतिष्ठिता ।  
श्यामा श्यामलनेत्रान्ता श्यामन्यग्रोधसेविनी ॥ ४१॥  
  
तुङ्गस्थानप्रदा तुङ्गा गङ्गाप्रार्थनतत्परा ।  
गतिप्रिया गर्भरूपा गतिर्गतिमती च गौः ॥ ४२॥  
  
गर्वदूरा गर्वहरी गतिनिर्जितहंसिका ।  
दशाननवधोद्युक्ता दयासिन्धुर्दशातिगा ॥ ४३॥  
  
सेतुहेतुर्हेतुहीना हेतुहेतुमदात्मिका ।  
हनूमत्स्वामिनी हृष्टा हृष्टपुष्टजनस्तुता ॥ ४४॥  
  
वामकेशी वामनेत्री वाद्या वादिजयप्रदा ।  
धनधान्यकरी धर्म्या धर्माधर्मफलप्रदा ॥ ४५॥  
  
समुद्रतनया स्तुत्या समुद्रा सद्रसप्रदा ।  
सामप्रिया सामनुता सान्त्वोक्तिः सायुधा सती ॥ ४६॥  
  
शीतीकृताग्निः शीतांशुमुखी शीलवती शिशुः ।  
भस्मीकृतासुरपुरा भरताग्रजभामिनी ॥ ४७॥  
  
राक्षसीदुःखदा राज्ञी राक्षसीगणरक्षिणी ।  
सरस्वती सरिद्रूपा सन्नुता सद्गतिप्रदा ॥ ४८॥  
  
क्षमावती क्षमाशीला क्षमापुत्री क्षमाप्रदा ।  
भर्तृभक्तिपरा भर्तृदैवता भरतस्तुता ॥ ४९॥  
  
दूषणारातिदयिता दयितालिङ्गनोत्सुका ।  
अल्पमध्याऽल्पधीदूरा कल्पवल्ली कलाधरा ॥ ५०॥  
  
सुग्रीववन्द्या सुग्रीवा व्यग्रीभावावितानता ।  
नीलाश्मभूषा नीलादिस्तुता नीलोत्पलेक्षणा ॥ ५१॥  
  
न्याय्या न्यायपराऽऽराध्या न्यायान्यायफलप्रदा ।  
पुण्यदा पुण्यलभ्या च पुरुषोत्तमभामिनी ॥ ५२॥  
  
पुरुषार्थप्रदा पुण्या पण्या फणिपतिस्तुता ।  
अशोकवनिकास्थानाऽशोका शोकविनाशिनी ॥ ५३॥  
  
शोभारूपा शुभा शुभ्रा शुभ्रदन्ता शुचिस्मिता ।  
पुरुहूतस्तुता पूर्णा पूर्णरूपा परेशया ॥ ५४॥  
  
दर्भाग्रधीर्दहरगा दर्भब्रह्मास्त्रभामिनी ।  
त्रैलोक्यमाता त्रैलोक्यमोहिनी त्रातवायसा ॥ ५५॥  
  
त्राणैककार्या त्रिदशा त्रिदशाधीशसेविता ।  
लक्ष्मणा लक्ष्मणाराध्या लक्ष्मणाग्रजनायिका ॥ ५६॥  
  
लङ्काविनाशिनी लक्ष्या ललना ललिताशया ।  
तारकाख्यप्रिया तारा तारिका तार्क्ष्यगा तरिः ॥ ५७॥  
  
ताटकारातिमहिषी तापत्रयकुठारिका ।  
ताम्राधरा तार्क्ष्यनुता ताम्राक्षी तारितानता ॥ ५८॥  
  
रघुवंशपताका श्रीरघुनाथसधर्मिणी ।  
वनप्रिया वनपरा वनजाक्षी विनीतिदा ॥ ५९॥  
  
विद्याप्रिया विद्वदीड्या विद्याऽविद्याविनाशिनी ।  
सर्वाधारा शमपरा शरभङ्गमुनिस्तुता ॥ ६०॥  
  
बिल्वप्रिया बलिमती बलिसंस्तुतवैभवा ।  
बलिराक्षससंहर्त्री बहुका बहुविग्रहा ॥ ६१॥  
  
क्षत्रियान्तकरारातिभार्या क्षत्रियवंशजा ।  
शरणागतसंरक्षा शरचापासिपूजिता ॥ ६२॥  
  
शरीरभाजितरतिः शरीरजहरस्तुता ।  
कल्याणी करुणामूर्तिः कलुषघ्नी कविप्रिया ॥ ६३॥  
  
अचक्षुरश्रुतिरपादाप्राणा चामना अधीः ।  
अपाणिपादाऽप्यव्यक्ता व्यक्ता व्यञ्जितविष्टपा ॥ ६४॥  
  
शमीप्रिया सकलदा शर्मदा शर्मरूपिणी ।  
सुतीक्ष्णवन्दनीयाङ्घ्रिः सुतवद्वत्सला सुधीः ॥ ६५॥  
  
सुतीक्ष्णदण्डा सुव्यक्ता सुतीभूतजगत्त्रया ।  
मधुरा मधुरालापा मधुसूदनभामिनी ॥ ६६॥  
  
माध्वी च माधवसती माधवीकुसुमप्रिया ।  
परा परभृतालापा परापरगतिप्रदा ॥ ६७॥  
  
वाल्मीकिवदनाम्भोधिसुधा बलिरिपुस्तुता ।  
नीलाङ्गदादिविनुता नीलाङ्गदविभूषिता ॥ ६८॥  
  
विद्याप्रदा वियन्मध्या विद्याधरकृतस्तवा ।  
कुल्या कुशलदा कल्या कला कुशलवप्रसूः ॥ ६९॥  
  
वशिनी विशदा वश्या वन्द्या वन्दारुवत्सला ।  
माहेन्द्री महदा मह्या मीनाक्षी मीनकेतना ॥ ७०॥  
  
कमनीया कलामूर्तिः कुपिताऽकुपिता कृपा ।  
अनसूयाङ्गरागाङ्काऽनसूया सूरिवन्दिता ॥ ७१॥  
  
अम्बा बिम्बाधरा कम्बुकन्धरा मन्थरा उमा ।  
रामानुगाऽऽरामचरी रात्रिञ्चरभयङ्करी ॥ ७२॥  
  
एकवेणीधरा भूमिशयना मलिनाम्बरा ।  
रक्षोहरी गिरिलसद्वक्षोजा ज्ञानविग्रहा ॥ ७३॥  
  
मेधा मेधाविनी मेध्या मैथिली मातृवर्जिता ।  
अयोनिजा वयोनित्या पयोनिधिसुता पृथुः ॥ ७४॥  
  
वानरर्क्षपरीवारा वारिजास्या वरान्विता ।  
दयार्द्राऽभयदा भद्रा निद्रामुद्रा मुदायतिः ॥ ७५॥  
  
गृध्रमोक्षप्रदा गृध्नुः गृहीतवरमालिका ।  
श्वश्रेयसप्रदा शश्वद्भवा शतधृतिप्रसूः ॥ ७६॥  
  
शरत्पद्मपदा शान्ता श्वशुरार्पितभूषणा ।  
लोकाधारा निरानन्दा नीरागा नीरजप्रिया ॥ ७७॥  
  
नीरजा निस्तमा निःस्वा नीरीतिर्नीतिनैपुणा ।  
नारीमणिर्नराकारा निराकाराऽनिराकृता ॥ ७८॥  
  
कौमारी कौशलनिधिः कौशिकी कौस्तुभस्वसा ।  
सुधाकरानुजा सुभ्रूः सुजाता सोमभूषणा ॥ ७९॥  
  
काली कलापिनी कान्तिः कौशेयाम्बरमण्डिता ।  
शशक्षतजसंरक्तचन्दनालिप्तगात्रका ॥ ८०॥  
  
मञ्जीरमण्डितपदा मञ्जुवाक्या मनोरमा ।  
गायत्र्यर्थस्वरूपा च गायत्री गोगतिप्रदा ॥ ८१॥  
  
धन्याऽक्षरात्मिका धेनुः धार्मिका धर्मवर्धिनी ।  
एलालकाऽप्येधमानकृपा कृसरतर्पिता ॥ ८२॥  
  
कृष्णा कृष्णालका कृष्टा कष्टघ्नी खण्डिताशरा ।  
कलालापा कलहकृद्दूरा काव्याब्धिकौमुदी ॥ ८३॥  
  
अकारणा कारणात्मा कारणाविनिवर्तिनी ।  
कविप्रिया कवनदा कृतार्था कृष्णभामिनी ॥ ८४॥  
  
रुक्मिणी रुक्मिभगिनी रुचिरा रुचिदा रुचिः ।  
रुक्मप्रिया रुक्मभूषा रूपिणी रूपवर्जिता ॥ ८५॥पृ  
अभीष्मा भीष्मतनया भीतिहृद्भूतिदायिनी ।  
सत्या सत्यव्रता सह्या सत्यभामा शुचिव्रता ॥ ८६॥  
  
सम्पन्ना संहिता सम्पत् सवित्री सवितृस्तुता ।  
द्वारकानिलया द्वारभूता द्विपदगा द्विपात् ॥ ८७॥  
  
एकैकात्मैकरूपैकपत्नी चैकेश्वरी प्रसूः ।  
अज्ञानध्वान्तसूर्यार्चिः दारिद्र्याग्निघनावली ॥ ८८॥  
  
प्रद्युम्नजननी प्राप्या प्रकृष्टा प्रणतिप्रिया ।  
वासुदेवप्रिया वास्तुदोषघ्नी वार्धिसंश्रिता ॥ ८९॥  
  
वत्सला कृत्स्नलावण्या वर्ण्या गण्या स्वतन्तिरका ।  
भक्ता भक्तपराधीना भवानी भवसेविता ॥ ९०॥  
  
राधापराधसहनी राधिताशेषसज्जना ।  
कोमला कोमलमतिः कुसुमाहितशेखरा ॥ ९१॥  
  
कुरुविन्दमणिश्रेणीभूषणा कौमुदीरुचिः ।  
अम्लानमाल्या सम्मानकारिणी सरयूरुचिः ॥ ९२॥  
  
कटाक्षनृत्यत्करुणा कनकोज्ज्वलभूषणा ।  
निष्टप्तकनकाभाङ्गी नीलकुञ्चितमूर्धजा ॥ ९३॥  
  
विशृङ्खला वियोनिस्था विद्यमाना विदांवरा ।  
शृङ्गारिणी शिरीषाङ्गी शिशिरा शिरसि स्थिता ॥ ९४॥  
  
सूर्यात्मिका सूरिनम्या सूर्यमण्डलवासिनी ।  
वह्निशैत्यकरी वह्निप्रविष्टा वह्निशोभिता ॥ ९५॥  
  
निर्हेतुरक्षिणी निष्काभरणा निष्कदायिनी ।  
निर्ममा निर्मितजगन्निस्तमस्का निराश्रया ॥ ९६॥  
  
निरयार्तिहरी निघ्ना निहिता निहतासुरा ।  
राज्याभिषिक्ता राज्येशी राज्यदा राजिताश्रिता ॥ ९७॥  
  
राकेन्दुवदना रात्रिचरघ्नी राष्ट्रवल्लभा ।  
श्रिताच्युतप्रिया श्रोत्री श्रीदामसखवल्लभा ॥ ९८॥  
  
रमणी रमणीयाङ्गी रमणीयगुणाश्रया ।  
रतिप्रिया रतिकरी रक्षोघ्नी रक्षिताण्डका ॥ ९९॥  
  
रसरूपा रसात्मैकरसा रसपराश्रिता ।  
रसातलस्थिता रासतत्परा रथगामिनी ॥ १००॥  
  
अश्वारूढा गजारूढा शिबिकातलशायिनी ।  
चलत्पादा चलद्वेणी चतुरङ्गबलानुगा ॥ १०१॥  
  
चञ्चच्चन्द्रकराकारा चतुर्थी चतुराकृतिः ।  
चूर्णीकृताशरा चूर्णालका चूतफलप्रिया ॥ १०२॥  
  
शिखाशीघ्रा शिखाकारा शिखाविधृतमल्लिका ।  
शिक्षाशिक्षितमूर्खालिः शीताऽशीता शताकृतिः ॥ १०३॥  
  
वैष्णवी विष्णुसदृशी विष्णुलोकप्रदा वृषा ।  
वीणागानप्रिया वीणा वीणाधरमुनिस्तुता ॥ १०४॥  
  
वैदिकी वैदिकाचारप्रीता वैदूर्यभूषणा ।  
सुन्दराङ्गी सुहृत्स्फीता साक्षिणी साक्षमालिका ॥ १०५॥  
  
क्रिया क्रियापरा क्रूरा क्रूरराक्षसहारिणी ।  
तल्पस्था तरणिस्थाना तापत्रयनिवारिणी ॥ १०६॥  
  
तीर्णप्रतिज्ञा तीर्थेशी तीर्थपादा तिथिप्रिया ।  
चर्या चरणदा चीर्णा चीराङ्का चत्वरस्थिता ॥ १०७॥  
  
लता लताङ्गी लावण्या लघ्वी लक्ष्याशरालया ।  
लीला लीलाहतखला लीना लीढा शुभावलिः ॥ १०८॥  
  
लूतोपमाना लूनाघा लोलाऽलोलविभूतिदा ।  
अमर्त्या मर्त्यसुलभा मानुषी मानवी मनुः ॥ १०९॥  
  
सुगन्धा सुहिता सूक्ष्मा सूक्ष्ममध्या सुतोज्ज्वला ।  
मणिर्मणिमती मञ्जुगमना महिता मुनिः ॥ ११०॥  
  
मिताऽमितसुखाकारा मीलिता मीनलोचना ।  
गोमती गोकुलस्थाना गोदा गोकुलवासिनी ॥ १११॥  
  
गजेन्द्रगामिनी गम्या माद्री मायाविनी मधुः ।  
त्रिलोचननुता त्रिष्टुबनष्टुप्पङ्क्तिरूपिणी ॥ ११२॥  
  
द्विपात्त्रिपादष्टपदी नवपाच्च चतुष्पदी ।  
पङ्क्त्याननोपदेष्ट्री च शारदा पङ्क्तिपावनी ॥ ११३॥  
  
शेखरीभूतशीतांशुः शेषतल्पाधिशायिनी ।  
शेमुषी मुषिताशेषपातका मातृकामयी ॥ ११४॥  
  
शिववन्द्या शिखरिणी हरिणी करिणी सृणिः ।  
जगच्चक्षुर्जगन्माता जङ्गमाजङ्गमप्रसूः ॥ ११५॥  
  
सर्वशब्दा सर्वमुक्तिः सर्वभक्तिस्समाहिता ।  
क्षीरप्रिया क्षालिताघा क्षीराम्बुधिसुताऽक्षया ॥ ११६॥  
  
मायिनी मथनोद्भूता मुग्धा दुग्धोपमस्थिता ।  
वशगा वामनयना हंसिनी हंससेविता ॥ ११७॥  
  
अनङ्गाऽनङ्गजननी सुतुङ्गपददायिनी ।  
विश्वा विश्वेडिता विश्वधात्री विश्वाधिकार्थदा ॥ ११८॥  
  
गद्यपद्यस्तुता गन्त्री गच्छन्ती गरुडासना ।  
पश्यन्ती शृण्वती स्पर्शकर्त्री रसनिरूपिणी ॥ ११९॥  
  
भृत्यप्रिया भृतिकरी भरणीया भयापहा ।  
प्रकर्षदा प्रसिद्धेशा प्रमाणं प्रमितिः प्रमा ॥ १२०॥  
  
आकाशरूपिण्यध्यस्ता मध्यस्था मध्यमा मितिः ।  
तलोदरी तलकरी तटिद्रूपा तरङ्गिणी ॥ १२१॥  
  
अकम्पा कम्पितरिपुः जम्भारिसुखदायिनी ।  
दयाविष्टा शिष्टसुहृत् विष्टरश्रवसःप्रिया ॥ १२२॥  
  
हृषीकसुखदा हृद्याऽभीता भीतार्तिहारिणी ।  
माता मनुमुखाराध्या मातङ्गी मानिताखिला ॥ १२३॥  
  
भृगुप्रिया भ्रुगुसुता भार्गवेड्या महाबला ।  
अनुकूलाऽमलतनुः लोपहीना लिपिस्तुता ॥ १२४॥  
  
अन्नदाऽन्नस्वरूपऽन्नपूर्णाऽपर्णा ऋणापहा ।  
वृन्दा वृन्दावनरतिः बन्दीभूतामरीस्तुता ॥ १२५॥  
  
तेजस्विनी तुर्यपूज्या तेजस्त्रितयरूपिणी ।  
षडास्यजयदा षष्ठी षडूर्मिपरिवर्जिता ॥ १२६॥  
  
षड्जप्रिया सत्त्वरूपा सव्यमार्गप्रपूजिता ।  
सनातनतनुस्सन्ना सम्पन्मूर्तिः सरीसृपा ॥ १२७॥  
  
जिताशा जन्मकर्मादिनाशिनी ज्येष्ठरूपिणी ।  
जनार्दनहृदावासा जनानन्दा जयाऽजनिः ॥ १२८॥  
  
वासना वासनाहन्त्री वामा वामविलोचना ।  
पयस्विनी पूततनुः पात्री परिषदर्चिता ॥ १२९॥  
  
महामोहप्रमथिनी महाहर्षा महाधृतिः ।  
महावीर्या महाचर्या महाप्रीता महागुणा ॥ १३०॥  
  
महाशक्तिर्महासक्तिः महाज्ञाना महारतिः ।  
महापूज्या महेज्या च महालाभप्रदा मही ॥ १३१॥  
  
महासम्पन्महाकम्पा महालक्ष्या महाशया ।  
महारूपा महाधूपा महामतिर्महामहा ॥ १३२॥  
  
महारोगहरी मुक्ता महालोभहरी मृडा ।  
मेदस्विनी मातृपूज्या मेया मा मातृरूपिणी ॥ १३३॥  
  
नित्यमुक्ता नित्यबुद्धा नित्यतृप्ता निधिप्रदा ।  
नीतिज्ञा नीतिमद्वन्द्या नीता प्रीताच्युतप्रिया ॥ १३४॥  
  
मित्रप्रिया मित्रविन्दा मित्रमण्डलशोभिनी ।  
निरङ्कुशा निराधारा निरास्थाना निरामया ॥ १३५॥  
  
निर्लेपा निःस्पृहा नीलकबरी नीरजासना ।  
निराबाधा निराकर्त्री निस्तुला निष्कभूषिता ॥ १३६॥  
  
निरञ्जना निर्मथना निष्क्रोधा निष्परिग्रहा ।  
निर्लोभा निर्मला नित्यतेजा नित्यकृपान्विता ॥ १३७॥  
  
धनाढ्या धर्मनिलया धनदा धनदार्चिता ।  
धर्मकर्त्री धर्मगोप्त्री धर्मिणी धर्मदेवता ॥ १३८॥  
  
धारा धरित्री धरणिः धुतपापा धुताशरा ।  
स्त्रीदेवताऽक्रोधनाथाऽमोहाऽलोभाऽमितार्थदा ॥ १३९॥  
  
कालरूपाऽकालवशा कालज्ञा कालपालिनी ।  
ज्ञानिध्येया ज्ञानिगम्या ज्ञानदानपरायणा ॥ १४०॥  
  
इति श्रीनारदीयोपपुराणान्तर्गतं श्रीलक्ष्मीसहस्रनामस्तोत्रं २ सम्पूर्णम् ॥  
  
  
Proofread by PSA Easwaran psaeaswaran at gmail.com  
  
