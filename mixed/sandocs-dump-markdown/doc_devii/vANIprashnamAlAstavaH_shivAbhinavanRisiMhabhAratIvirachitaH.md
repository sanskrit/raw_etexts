+++
"Text title" = "vANIprashnamAlAstavaH"
"File name" = "vANIprashnamAlAstavaH.itx"
itxtitle = "vANIprashnamAlAstavaH (shivAbhinavanRisiMhabhAratIvirachitaH)"
engtitle = "vANIprashnamAlAstavaH"
Category = "devii, sachchidAnanda-shivAbhinava-nRisiMhabhAratI, devI, sarasvatI"
Location = "doc_devii"
Sublocation = "devii"
SubDeity = "sarasvatI"
Author = "Sachchidananda Shivabhinava Nrisimha Bharati Swamigal"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
Indexextra = "(Scans 1, 2)"
"Latest update" = "November 9, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "वाणीप्रश्नमालास्तवः (शिवाभिनवनृइसिंहभारतीविरचितः)"

+++
  
 श्रीवाणीप्रश्नमालास्तवः   
(जैत्रयात्नामधिकृत्य श्रीवाण्याज्ञानन्तरं)  
किं नाहं पुत्रस्तव मातुः सचराचरस्य जगतोऽस्य ।  
किं मां दूरीकुरुषे देवि गिरां ब्रूहि कारणं तत्र ॥ १॥  
  
किं चाहुरार्यपादास्त्वद्भक्ता मद्गुरूत्तमाः पूर्वम् ।  
औरसतनयं मां तव कस्माद्दूरीकरोषि वद वाणि ॥ २॥  
  
आनीय दूरतो मां मातस्त्वत्पादसविधमतिकृपया ।  
परिपाल्य च सुचिरं मां कस्माद्दूरीकरोषि वद वाणि ॥ ३॥  
  
अतिपरिचयादवज्ञा प्रभवेत्पुत्रेषु किं सवित्रीणाम् ।  
नहि सा क्वचिदपि दृष्टा कस्माद्दूरीकरोषि वद वाणि ॥ ४॥  
  
कादाचित्कनमस्कृतिकर्तॄणामप्यभीष्टदे तरसा ।  
नाहं सकृदपि नन्ता कस्माद्दूरीकरोषि वद वाणि ॥ ५॥  
  
गुरुरूपेणाबाल्यात्सोढ्वा मन्तूंश्च मत्कृतान्विविधान् ।  
परिरक्ष्य करुणया मां कस्माद्दूरीकरोषि वद वाणि ॥ ६॥  
  
जगतां पालनमनिशं कुर्वन्त्यास्ते भवेत्कियान्भारः ।  
अहमम्ब दीनवर्यः कस्माद्दूरीकरोषि वद वाणि ॥ ७॥  
  
पापान्निवार्य सरणौ विमलायां मे प्रवर्तने तरसा ।  
कर्तव्ये सति कृपया कस्माद्दूरीकरोषि वद वाणि ॥ ८॥  
  
यद्यप्यन्यानन्यान्देवानाराधयामि न त्वं ते ।  
सर्वात्मिकेति चपलः कस्माद्दूरीकरोषि वद वाणि ॥ ९॥  
  
यात्राशक्तमिमं मां गलितशरीरं रुजा समाक्रान्तम् ।  
पात्रमहेतुकदयायाः कस्माद्दूरीकरोषि वद वाणि ॥ १०॥  
  
तव सद्मनि गुरुसदने विद्यातीर्थालये च बहुसुखतः ।  
खेलां कुर्वन्तं मां कस्माद्दूरीकरोषि वद वाणि ॥ ११॥  
  
त्वत्क्षेत्रनिकटराजन्नरसिंहाख्याचलशृङ्गाग्रे ।  
स्वैरविहारकृतं मां कस्माद्दूरीकरोषि वद वाणि ॥ १२॥  
  
त्वत्पादपूततुङ्गातीरे विजने वने चरन्तं माम् ।  
अनुघस्रं मोदभरात्कस्माद्दूरीकरोषि वद वाणि ॥ १३॥  
  
तुङ्गातीरे दिनकरनिवेशनिकटस्थले विपुले ।  
ध्यायन्तं परतत्त्वं कस्माद्दूरीकरोषि वद वाणि ॥ १४॥  
  
तुङ्गातीरे रघुवरमन्दिरपुरतः सुदीर्घपाषाणे ।  
कुतुकाद्विहरन्तं मां कस्माद्दूरीकरोषि वद वाणि ॥ १५॥  
  
जातु च नरसिंहपुरे तुङ्गातीरे सुसैकते मोदात् ।  
विहृतिं कुर्वाणं मां कस्माद्दूरीकरोषि वद वाणि ॥ १६॥  
  
यतिवरकृतात्मविद्याविलासमनिशं पठन्तमतिमोदात् ।  
कुहचित्तुङ्गातीरे कस्माद्दूरीकरोषि वद वाणि ॥ १७॥  
  
शङ्करभगवत्पादप्रणीतचूडामणिं विवेकादिम् ।  
शृण्वन्तं नृहरिवने कस्माद्दूरीकरोषि वद वाणि ॥ १८॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचिता श्रीवाणीप्रश्नमालास्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
