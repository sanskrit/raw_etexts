---
Author: Vyasa (Skanda Purana - Shankara Samhita)
Category: sahasranAma, subrahmanya, stotra, vyAsa
File name: vallIsahasranAmastotra.itx
Language: Sanskrit
Latest update: October 19, 2014
Location: doc_devii
Proofread by: Sunder Hattangadi sunderh  at  hotmail.com
Send corrections to: Sanskrit@cheerful.com
Site access: https://sanskritdocuments.org
Source: Bhagavati Stutimanjari (Mahaperiyaval Trust)
Subject: philosophy/hinduism/religion
Sublocation: subrahmanya
Text title: vallIsahasranAmastotram
Texttype: stotra
Transliterated by: Sunder Hattangadi sunderh  at  hotmail.com
engtitle: Shri Valli Sahasranama Stotra
itxtitle: vallIsahasranAmastotram
title: वल्लीसहस्रनामस्तोत्रम्

---
  
 श्रीवल्लीसहस्रनामस्तोत्रम्   
  
(स्कान्दे शङ्करसंहितातः)  
ब्रह्मोवाच -  
शृणु नारद मद्वत्स वल्लीनाम्नां सहस्रकम् ।  
स्कन्दक्रीडाविनोदादिबोधकं परमाद्भुतम् ॥ १॥  
  
मुनिरस्म्यहमेवास्य छन्दोऽनुष्टुप् प्रकीर्तितम् ।  
वल्लीदेवी देवता स्यात् व्रां व्रीं व्रूं बीजशक्त्यपि ॥ २॥  
  
कीलकं च तथा न्यस्य व्रां इत्याद्यैः षडङ्गकम् ।  
  
ॐ अस्य श्री वल्लीसहस्रनाम स्तोत्र मन्त्रस्य भगवान् श्रीब्रह्मा ऋषिः ।  
अनुष्टुप् छन्दः । श्रीवल्लीदेवी देवता । व्रां बीजम् । व्रीं शक्तिः ।  
व्रूं कीलकम् । श्रीस्कन्दपतिव्रता भगवती श्रीवल्लीदेवी  
प्रीत्यर्थं सहस्रनामजपे विनियोगः ॥  
  
॥ अथ करन्यासः ॥  
  
व्रां अङ्गुष्ठाभ्यां नमः ।  
व्रीं तर्जनीभ्यां नमः ।  
व्रूं मध्यमाभ्यां नमः ।  
व्रैं अनामिकाभ्यां नमः ।  
व्रौं कनिष्ठाभ्यां नमः ।  
व्रः करतलकरपुष्ठाभ्यां नमः ॥  
  
॥ इति करन्यासः ॥  
  
॥ अथ हृदयादिषडङ्ग न्यासः ॥  
  
व्रां हृदयाय नमः ।  
व्रीं शिरसे स्वाहा ।  
व्रूं शिखायै वषट् ।  
व्रैं कवचाय हुम् ।  
व्रौं नेत्रत्रयाय वौषट् ।  
व्रः अस्त्राय फट् ॥  
  
॥ इति हृदयादिषडङ्ग न्यासः ॥  
  
ततः सञ्चिन्तयेद्देवीं वल्लीं स्कन्दपतिव्रताम् ॥ ३॥  
  
श्यामां श्यामालकान्तां द्रुतकनकमणि प्रस्फुरद्दिव्यभूषां  
     गुञ्जामालाभिरामां शिवमुनितनयां काननेन्द्राभिमान्याम् ।  
वामे हस्ते च पद्मं तदितरकरवरं लम्बितं सन्दधानां  
     संस्थां सेनानिदक्षे समुदमपि महावल्लिदेवीं भजेऽहम् ॥ ४॥  
  
इत्येवं चिन्तयित्वाऽम्बां मनसाऽभ्यर्चं सादरम् ।  
पठेन्नामसहस्रं तत् श्रूयतां स्तोत्रमुत्तमम् ॥ ५॥  
  
ॐ वल्ली वल्लीश्वरी वल्लीबह्वा वल्लीनिभाकृतिः ।  
वैकुण्ठाक्षिसमुद्भूता विष्णुसंवर्धिता वरा ॥ ६॥  
  
वारिजाक्षा वारिजास्या वामा वामेतराश्रिता ।  
वन्या वनभवा वन्द्या वनजा वनजासना ॥ ७॥  
  
वनवासप्रिया वादविमुखा वीरवन्दिता ।  
वामाङ्गा वामनयना वलयादिविभूषणा ॥ ८॥  
  
वनराजसुता वीरा वीणावादविदूषिणी ।  
वीणाधरा वैणिकर्षिश्रुतस्कन्दकथा वधूः ॥ ९॥  
  
शिवङ्करी शिवमुनितनया हरिणोद्भवा ।  
हरीन्द्रविनुता हानिहीना हरिणलोचना ॥ १०॥  
  
हरिणाङ्कमुखी हारधरा हरजकामिनी ।  
हरस्नुषा हराधिक्यवादिनी हानिवर्जिता ॥ ११॥  
  
इष्टदा चेभसम्भीता चेभवक्त्रान्तकप्रिया ।  
इन्द्रेश्वरी चेन्द्रनुता चेन्दिरातनयार्चिता ॥ १२॥  
  
इन्द्रादिमोहिनी चेष्टा चेभेन्द्रमुखदेवरा ।  
सर्वार्थदात्री सर्वेशी सर्वलोकाभिवन्दिता ॥ १३॥  
  
सद्गुणा सकला साध्वी स्वाधीनपतिरव्यया ।  
स्वयंवृतपतिः स्वस्था सुखदा सुखदायिनी ॥ १४॥  
  
सुब्रह्मण्यसखी सुभ्रूः सुब्रह्मण्यमनस्विनी ।  
सुब्रह्मण्याङ्कनिलया सुब्रह्मण्यविहारिणी ॥ १५॥  
  
सुरीद्गीता सुरानन्दा सुधासारा सुधाप्रिया ।  
सौधस्था सौम्यवदना स्वामिनी स्वामिकामिनी ॥ १६॥  
  
स्वाम्यद्रिनिलया स्वाम्यहीना सामपरायणा ।  
सामवेदप्रिया सारा सारस्था सारवादिनी ॥ १७॥  
  
सरला सङ्घविमुखा सङ्गीतालापनोत्सुका ।  
साररूपा सती सौम्या सोमजा सुमनोहरा ॥ १८॥  
  
सुष्ठुप्रयुक्ता सुष्ठूक्तिः सुष्ठुवेषा सुरारिहा ।  
सौदामिनीनिभा सुरपुरन्ध्र्युद्गीतवैभवा ॥ १९॥  
  
सम्पत्करी सदातुष्टा साधुकृत्या सनातना ।  
प्रियङ्गुपालिनी प्रीता प्रियङ्गु मुदितान्तरा ॥ २०॥  
  
प्रियङ्गुदीपसम्प्रीता प्रियङ्गुकलिकाधरा ।  
प्रियङ्गुवनमध्यस्था प्रियङ्गुगुडभक्षिणी ॥ २१॥  
  
प्रियङ्गुवनसन्दृष्टगुहा प्रच्छन्नगामिनी ।  
प्रेयसी प्रेय आश्लिष्टा प्रयसीज्ञातसत्कृतिः ॥ २२॥  
  
प्रेयस्युक्तगुहोदन्ता प्रेयस्या वनगामिनी ।  
प्रेयोविमोहिनी प्रेयःकृतपुष्पेषुविग्रहा ॥ २३॥  
  
पीताम्बर प्रियसुता पीताम्बरधरा प्रिया ।  
पुष्पिणी पुष्पसुषमा पुष्पिता पुष्पगन्धिनी ॥ २४॥  
  
पुलिन्दिनी पुलिन्देष्टा पुलिन्दाधिपवर्धिता ।  
पुलिन्दविद्याकुशला पुलिन्दजनसंवृता ॥ २५॥  
  
पुलिन्दजाता वनिता पुलिन्दकुलदेवता ।  
पुरुहूतनुता पुण्या पुण्यलभ्याऽपुरातना ॥ २६॥  
  
पूज्या पूर्णकलाऽपूर्वा पौर्णमीयजनप्रिया ।  
बाला बाललता बाहुयुगला बाहुपङ्कजा ॥ २७॥  
  
बला बलवती बिल्वप्रिया बिल्वदलार्चिता ।  
बाहुलेयप्रिया बिम्ब फलोष्ठा बिरुदोन्नता ॥ २८॥  
  
बिलोत्तारित वीरेन्द्रा बलाढ्या बालदोषहा ।  
लवलीकुञ्जसम्भूता लवलीगिरिसंस्थिता ॥ २९॥  
  
लावण्यविग्रहा लीला सुन्दरी ललिता लता ।  
लतोद्भवा लतानन्दा लताकारा लतातनुः ॥ ३०॥  
  
लताक्रीडा लतोत्साहा लताडोलाविहारिणी ।  
लालिता लालितगुहा ललना ललनाप्रिया ॥ ३१॥  
  
लुब्धपुत्री लुब्धवंश्या लुब्धवेषा लतानिभा ।  
लाकिनी लोकसम्पूज्या लोकत्रयविनोदिनी ॥ ३२॥  
  
लोभहीना लाभकर्त्री लाक्षारक्तपदाम्बुजा ।  
लम्बवामेतरकरा लब्धाम्भोजकरेतरा ॥ ३३ ।  
मृगी मृगसुता मृग्या मृगयासक्तमानसा ।  
मृगाक्षी मार्गितगुहा मार्गक्रीडितवल्लभा ॥ ३४॥  
  
सरलद्रुकृतावासा सरलायितषण्मुखा ।  
सरोविहाररसिका सरस्तीरेभभीमरा ॥ ३५॥  
  
सरसीरुहसङ्काशा समाना समनागता ॥  
  
शबरी शबरीराध्या शबरेन्द्रविवर्धिता ॥ ३६॥  
  
शम्बारारातिसहजा शाम्बरी शाम्बरीमया ।  
शक्तिः शक्तिकरी शक्तितनयेष्टा शरासना ॥ ३७॥  
  
शरोद्भवप्रिया शिञ्जन्मणिभूषा शिवस्नुषा ।  
सनिर्बन्धसखीपृष्टरहः केलिनतानना ॥ ३८ ।  
दन्तक्षतोहितस्कन्दलीला चैव स्मरानुजा ।  
स्मराराध्या स्मरारातिस्नुषा स्मरसतीडिता ॥ ३९॥  
  
सुदती सुमतिः स्वर्णा स्वर्णाभा स्वर्णदीप्रिया ।  
विनायकानुजसखी चानायकपितामहा ॥ ४०॥  
  
प्रियमातामहाद्रीशा पितृस्वस्रेयकामिनी ।  
प्रियमातुलमैनाका सपत्नीजननीधरा ॥ ४१॥  
  
सपत्नीन्द्रसुता देवराजसोदरसम्भवा ।  
विवधानेकभृद्भक्त सङ्घसंस्तुतवैभवा ॥ ४२॥  
  
विश्वेश्वरी विश्ववन्द्या विरिञ्चिमुखसन्नुता ।  
वातप्रमीभवा वायुविनुता वायुसारथिः ॥ ४३॥  
  
वाजिवाहा वज्रभूषा वज्राद्यायुधमण्डिता ।  
विनता विनतापूज्या विनतानन्दनेडिता ॥ ४४॥  
  
वीरासनगता वीतिहोत्राभा वीरसेविता ।  
विशेषशोभा वैश्येष्टा वैवस्वतभयङ्करी ॥ ४५॥  
  
कामेशी कामिनी काम्या कमला कमलाप्रिया ।  
कमलाक्षाक्षिसम्भूता कुमौदा कुमुदोद्भवा ॥ ४६॥  
  
कुरङ्गनेत्रा कुमुदवल्ली कुङ्कुमशोभिता ।  
गुञ्जाहारधरा गुञ्जामणिभूषा कुमारगा ॥ ४७॥  
  
कुमारपत्नी कौमारीरूपिणी कुक्कुटध्वजा ।  
कुक्कुटारावमुदिता कुक्कुटध्वजमेदुरा ॥ ४८॥  
  
कुक्कुटाजिप्रिया केलिकरा कैलासवासिनी ।  
कैलासवासितनयकलत्रं केशवात्मजा ॥ ४९॥  
  
किराततनया कीर्तिदायिनी कीरवादिनी ।  
किरातकी किरातेड्या किराताधिपवन्दिता ॥ ५०॥  
  
कीलकीलितभक्तेड्या कलिहीना कलीश्वरी ।  
कार्तस्वरसमच्छाया कार्तवीर्यसुपूजिता ॥ ५१॥  
  
काकपक्षधरा केकिवाहा केकिविहारिणी ।  
कृकवाकुपताकाढ्या कृकवाकुधरा कृशा ॥ ५२॥  
  
कृशाङ्गी कृष्णसहजपूजिता कृष्ण वन्दिता ।  
कल्याणाद्रिकृतावासा कल्याणायातषण्मुखा ॥ ५३॥  
  
कल्याणी कन्यका कन्या कमनीया कलावती ।  
कारुण्यविग्रहा कान्ता कान्तक्रीडारतोत्सवा ॥ ५४॥  
  
कावेरीतीरगा कार्तस्वराभा कामितार्थदा ।  
विवधासहमानास्या विवधोत्साहितानना ॥ ५५॥  
  
वीरावेशकरी वीर्या वीर्यदा वीर्यवर्धिनी ॥  
  
वीरभद्रा वीरनवशतसाहस्रसेविता ॥ ५६॥  
  
विशाखकामिनी विद्याधरा विद्याधरार्चिता ।  
शूर्पकारातिसहजा शूर्पकर्णानुजाङ्गना ॥ ५७॥  
  
शूर्पहोत्री शूर्पणखासहोदरकुलान्तका ।  
शुण्डालभीता शुण्डालमस्तकाभस्तनद्वया ॥ ५८॥  
  
शुण्डासमोरुयुगला शुद्धा शुभ्रा शुचिस्मिता ।  
श्रुता श्रुतप्रियालापा श्रुतिगीता शिखिप्रिया ॥ ५९॥  
  
शिखिध्वजा शिखिगता शिखिनृत्तप्रिया शिवा ।  
शिवलिङ्गार्चनपरा शिवलास्येक्षणोत्सुका ॥ ६०॥  
  
शिवाकारान्तरा शिष्टा शिवादेशानुचारिणी ।  
शिवस्थानगता शिष्यशिवकामा शिवाद्वया ॥ ६१॥  
  
शिवतापससम्भूता शिवतत्त्वावबोधिका ।  
शृङ्गाररससर्वस्वा शृङ्गाररसवारिधिः ॥ ६२॥  
  
शृङ्गारयोनिसहजा शृङ्गबेरपुराश्रिता ।  
श्रिताभीष्टप्रदा श्रीड्या श्रीजा श्रीमन्त्रवादिनी ॥ ६३॥  
  
श्रीविद्या श्रीपरा श्रीशा श्रीमयी श्रीगिरिस्थिता ।  
शोणाधरा शोभनाङ्गी शोभना शोभनप्रदा ॥ ६४॥  
  
शेषहीना शेषपूज्या शेषतल्पसमुद्भवा ।  
शूरसेना शूरपद्मकुलधूमपताकिका ॥ ६५॥  
  
शून्यापाया शून्यकटिः शून्यसिंहासनस्थिता ।  
शून्यलिङ्गा शून्य शून्या शौरिजा शौर्यवर्धिनी ॥ ६६॥  
  
शरानेकस्यूतकायभक्तसङ्घाश्रितालया ।  
शश्वद्वैवधिकस्तुत्या शरण्या शरणप्रदा ॥ ६७॥  
  
अरिगण्डादिभयकृद्यन्त्रोद्वाहिजनार्चिता ।  
कालकण्ठस्नुषा कालकेशा कालभयङ्करी ॥ ६८॥  
  
अजावाहा चाजामित्रा चाजासुरहरा ह्यजा ।  
अजामुखीसुतारातिपूजिता चाजराऽमरा ॥ ६९॥  
  
आजानपावनाऽद्वैता आसमुद्रक्षितीश्वरी ।  
आसेतुहिमशैलार्च्या आकुञ्चित शिरोरुहा ॥ ७०॥  
  
आहाररसिका चाद्या आश्चर्यनिलया तथा ।  
आधारा च तथाऽऽधेया तथाचाधेयवर्जिता ॥ ७१॥  
  
आनुपूर्वीक्लृप्तरथा चाशापालसुपूजिता ।  
उमास्नुषा उमासूनुप्रिया चोत्सवमोदिता ॥ ७२॥  
  
ऊर्ध्वगा ऋद्धिदा ऋद्धा औषधीशातिशायिनी ।  
औपम्यहीना चौत्सुक्यकरी चौदार्यशालिनी ॥ ७३॥  
  
श्रीचक्रवालातपत्रा श्रीवत्साङ्कितभूषणा ।  
श्रीकान्तभागिनेयेष्टा श्रीमुखाब्दाधिदेवता ॥ ७४॥  
  
इयं नारी वरनुता पीनोन्नतकुचद्वया ।  
श्यामा यौवनमध्यस्था का जाता सा गृहादृता ॥ ७५॥  
  
एषा सम्मोहिनी देवी प्रियलक्ष्या वराश्रिता ।  
कामाऽनुभुक्ता मृगयासक्ताऽऽवेद्या गुहाश्रिता ॥ ७६॥  
  
पुलिन्दवनितानीता रहः कान्तानुसारिणी ।  
निशा चाक्रीडिताऽऽबोध्या निर्निद्रा पुरुषायिता ॥ ७७॥  
  
स्वयंवृता सुदृक् सूक्ष्मा सुब्रह्मण्यमनोहरा ।  
परिपूर्णाचलारूढा शबरानुमताऽनघा ॥ ७८॥  
  
चन्द्रकान्ता चन्द्रमुखी चन्दनागरुचर्चिता ।  
चाटुप्रियोक्तिमुदिता श्रेयोदात्री विचिन्तिता ॥ ७९॥  
  
मूर्धास्फाटिपुराधीशा मूर्धारूढपदाम्बुजा ।  
मुक्तिदा मुदिता मुग्धा मुहुर्ध्येया मनोन्मनी ॥ ८०॥  
  
चित्रितात्मप्रियाकारा चिदम्बरविहारिणी ।  
चतुर्वेदस्वरारावा चिन्तनीया चिरन्तनी ॥ ८१॥  
  
कार्तिकेयप्रिया कामसहजा कामिनीवृता ।  
काञ्चनाद्रिस्थिता कान्तिमती साधुविचिन्तिता ॥ ८२॥  
  
नारायणसमुद्भूता नागरत्नविभूषणा ।  
नारदोक्तप्रियोदन्ता नम्या कल्याणदायिनी ॥ ८३॥  
  
नारदाभीष्टजननी नाकलोकनिवासिनी ।  
नित्यानन्दा निरतिशया नामसाहस्रपूजिता ॥ ८४॥  
  
पितामहेष्टदा पीता पीताम्बरसमुद्भवा ।  
पीताम्बरोज्ज्वला पीननितम्बा प्रार्थिता परा ॥ ८५॥  
  
गण्या गणेश्वरी गम्या गहनस्था गजप्रिया ।  
गजारूढा गजगतिः गजाननविनोदिनी ॥ ८६॥  
  
अगजाननपद्मार्का गजाननसुधाकरा ।  
गन्धर्ववन्द्या गन्धर्वतन्त्रा गन्धविनोदिनी ॥ ८७॥  
  
गान्धर्वोद्वाहिता गीता गायत्री गानतत्परा ।  
गतिर्गहनसम्भूता गाढाश्लिष्टशिवात्मजा ॥ ८८॥  
  
गूढा गूढचरा गुह्या गुह्यकेष्टा गुहाश्रिता ।  
गुरुप्रिया गुरुस्तुत्य गुण्या गुणिगणाश्रिता ॥ ८९॥  
  
गुणगण्या गूढरतिः गीर्गीर्विनुतवैभवा ।  
गीर्वाणी गीतमहिमा गीर्वाणेश्वरसन्नुता ॥ ९०॥  
  
गीर्वाणाद्रिकृतावासा गजवल्ली गजाश्रिता ।  
गाङ्गेयवनिता गङ्गासूनुकान्ता गिरीश्वरी ॥ ९१॥  
  
देवसेनासपत्नी या देवेन्द्रानुजसम्भवा ।  
देवरेभभयाविष्टा सरस्तीरलुठद्गतिः ॥ ९२॥  
  
वृद्धवेषगुहाक्लिष्टा भीता सर्वाङ्गसुन्दरी ।  
निशासमानकबरी निशाकरसमानना ॥ ९३॥  
  
निर्निद्रिताक्षिकमला निष्ठ्यूतारुणभाधरा ।  
शिवाचार्यसती शीता शीतला शीतलेक्षणा ॥ ९४॥  
  
किमेतदिति साशङ्कभटा धम्मिल्लमार्गिता ।  
धम्मिल्लसुन्दरी धर्त्री धात्री धातृविमोचिनी ॥ ९५॥  
  
धनदा धनदप्रीता धनेशी धनदेश्वरी ।  
धन्या ध्यानपरा धारा धराधारा धराधरा ॥ ९६॥  
  
धरा धराधरोद्भूता धीरा धीरसमर्चिता ।  
किं करोषीति सम्पृष्टगुहा साकूतभाषिणी ॥ ९७॥  
  
रहो भवतु तद्भूयात् शमित्युक्तप्रिया स्मिता ।  
कुमारज्ञात काठिन्यकुचाऽर्धोरुलसत्कटी ॥ ९८॥  
  
कञ्चुकी कञ्चुकाच्छन्ना काञ्चीपट्टपरिष्कृता ।  
व्यत्यस्तकच्छा विन्यस्तदक्षिणांसांशुकाऽतुला ॥ ९९॥  
  
बन्धोत्सुकितकान्तान्ता पुरुषायितकौतुका ।  
पूता पूतवती पृष्टा पूतनारिसमर्चिता ॥ १००॥  
  
कण्टकोपानहोन्नृत्यद्भक्ता दण्डाट्टहासिनी ।  
आकाशनिलया चाकाशा आकाशायितमध्यमा ॥ १०१॥  
  
आलोललोलाऽऽलोला चालोलोत्सारिताण्डजा ।  
रम्भोरुयुगला रम्भापूजिता रतिरञ्जनी ॥ १०२॥  
  
आरम्भवादविमुखा चेलाक्षेपप्रियासहा ।  
अन्यासङ्गप्रियोद्विग्ना अभिरामा ह्यनुत्तमा ॥ १०३॥  
  
सत्वरा त्वरिता तुर्या तारिणी तुरगासना ।  
हंसारूढा व्याघ्रगता सिंहारूढाऽऽरुणाधरा ॥ १०४॥  
  
कृत्तिकाव्रतसम्प्रीता कार्तिकेयविमोहिनी ।  
करण्डमकुटा कामदोग्ध्री कल्पद्रुसंस्थिता ॥ १०५॥  
  
वार्ताव्यङ्ग्यविनोदेष्टा वञ्चिता वञ्चनप्रिया ।  
स्वाभादीप्तगुहा स्वाभाबिम्बितेष्टा स्वयङ्ग्रहा ॥ १०६॥  
  
मूर्धाभिषिक्तवनिता मरालगतिरीश्वरी ।  
मानिनी मानिता मानहीना मातामहेडिता ॥ १०७॥  
  
मिताक्षरी मिताहारा मितवादाऽमितप्रभा ।  
मीनाक्षी मुग्धहसना मुग्धा मूर्तिमती मतिः ॥ १०८॥  
  
माता मातृसखानन्दा मारविद्याऽमृताक्षरा ।  
अपञ्चीकृतभूतेशी पञ्चीकृत वसुन्धरा ॥ १०९॥  
  
विफलीकृतकल्पद्रुरफलीकृतदानवा ।  
अनादिषट्कविपुला चादिषट्काङ्गमालिनी ॥ ११० ।  
नवकक्षायितभटा नववीरसमर्चिता ।  
रासक्रीडाप्रिया राधाविनुता राधेयवन्दिता ॥ १११॥  
  
राजचक्रधरा राज्ञी राजीवाक्षसुता रमा ।  
रामा रामादृता रम्या रामानन्दा मनोरमा ॥ ११२॥  
  
रहस्यज्ञा रहोध्येया रङ्गस्था रेणुकाप्रिया ।  
रैणुकेयनुता रेवाविहारा रोगनाशिनी ॥ ११३॥  
  
विटङ्का विगताटङ्का विटपायितषण्मुखा ।  
वीटिप्रिया वीरुड्ध्वजा वीरुट्प्रीतमृगावृता ॥ ११४॥  
  
वीशारूढा वीशरत्नप्रभाऽविदितवैभवा ।  
चित्रा चित्ररथा चित्रसेना चित्रितविग्रहा ॥ ११५॥  
  
चित्रसेननुता चित्रवसना चित्रिता चितिः ।  
चित्रगुप्तार्चिता चाटुवचना चारुभूषणा ॥ ११६॥  
  
चमत्कृतिश्चमत्कारभ्रमितेष्टा चलत्कचा ।  
छायापतङ्गबिम्बास्या छविनिर्जितभास्करा ॥ ११७॥  
  
छत्रध्वजादिबिरुदा छात्रहीना छवीश्वरी ।  
जननी जनकानन्दा जाह्नवीतनयप्रिया ॥ ११८॥  
  
जाह्नवीतीरगा जानपदस्थाऽजनिमारणा ।  
जम्भभेदिसुतानन्दा जम्भारिविनुता जया ॥ ११९ ।  
जयावहा जयकरी जयशीला जयप्रदा ।  
जिनहन्त्री जैनहन्त्री जैमिनीयप्रकीर्तिता ॥ १२०॥  
  
ज्वरघ्नी ज्वलिता ज्वालामाला जाज्वल्यभूषणा ।  
ज्वालामुखी ज्वलत्केशा ज्वलद्वल्लीसमुद्भवा ॥ १२१॥  
  
ज्वलत्कुण्डान्तावतरद्भक्ता ज्वलनभाजना ।  
ज्वलनोद्धूपितामोदा ज्वलद्दीप्तधरावृता ॥ १२२॥  
  
जाज्वल्यमाना जयिनी जितामित्रा जितप्रिया ।  
चिन्तामणीश्वरी छिन्नमस्ता छेदितदानवा ॥ १२३॥  
  
खड्गधारोन्नटद्दासा खड्गरावणपूजिता ।  
खड्गसिद्धिप्रदा खेटहस्ता खेटविहारिणी ॥ १२४॥  
  
खट्वाङ्गधरजप्रीता खादिरासन संस्थिता ।  
खादिनी खादितारातिः खनीशी खनिदायिनी ॥ १२५॥  
  
अङ्कोलितान्तरगुहा अङ्कुरदन्तपङ्क्तिका ।  
न्यङ्कूदरसमुद्भूताऽभङ्गुरापाङ्गवीक्षणा ॥ १२६॥  
  
पितृस्वामिसखी पतिवरारूढा पतिव्रता ।  
प्रकाशिता पराद्रिस्था जयन्तीपुरपालिनी ॥ १२७॥  
  
फलाद्रिस्था फलप्रीता पाण्ड्यभूपालवन्दिता ।  
अफला सफला फालदृक्कुमारतपःफला ॥ १२८॥  
  
कुमारकोष्ठगा कुन्तशक्तिचिह्नधरावृता ।  
स्मरबाणायितालोका स्मरविद्योहिताकृतिः ॥ १२९॥  
  
कालमेघायितकचा कामसौभाग्य वारिधिः ।  
कान्तालकान्ता कामेड्या करकोन्नर्तन प्रिया ॥ १३०॥  
  
पौनः पुन्यप्रियालाया पम्पावाद्यप्रियाधिका ।  
रमणीया स्मरणीया भजनीया परात्परा ॥ १३१॥  
  
नीलवाजिगता नीलखड्गा नीलांशुकाऽनिला ।  
रात्रिर्निद्रा भगवती निद्राकर्त्री विभावरी ॥ १३२॥  
  
शुकायमानकायोक्तिः किंशुकाभाधराम्बरा ।  
शुकमानितचिद्रूपा संशुकान्तप्रसाधिनी ॥ १३३॥  
  
गूढोक्ता गूढगदिता गुहसङ्केतिताऽगगा ।  
धैर्या धैर्यवती धात्रीप्रेषिताऽवाप्तकामना ॥ १३४॥  
  
सन्दृष्टा कुक्कुटारावध्वस्तधम्मिल्लजीविनी ।  
भद्रा भद्रप्रदा भक्तवत्सला भद्रदायिनी ॥ १३५॥  
  
भानुकोटिप्रतीकाशा चन्द्रकोटिसुशीतला ।  
ज्वलनान्तःस्थिता भक्तविनुता भास्करेडिता ॥ १३६॥  
  
अभङ्गुरा भारहीना भारती भारतीडिता ।  
भरतेड्या भारतेशी भुवनेशी भयापहा ॥ १३७॥  
  
भैरवी भैरवीसेव्या भोक्त्री भोगीन्द्रसेविता ।  
भोगेडिता भोगकरी भेरुण्डा भगमालिनी ॥ १३८॥  
  
भगाराध्या भागवतप्रगीताऽभेदवादिनी ।  
अन्याऽनन्या निजानन्या स्वानन्याऽनन्यकामिनी ॥ १३९॥  
  
यज्ञेश्वरी यागशीला यज्ञोद्गीतगुहानुगा ।  
सुब्रह्मण्यगानरता सुब्रह्मण्यसुखास्पदा ॥ १४०॥  
  
कुम्भजेड्या कुतुकिता कौसुम्भाम्बरमण्डिता ।  
संस्कृता संस्कृतारावा सर्वावयवसुन्दरी ॥ १४१॥  
  
भूतेशी भूतिदा भूतिः भूतावेशनिवारिणी ।  
भूषणायितभूताण्डा भूचक्रा भूधराश्रिता ॥ १४२॥  
  
भूलोकदेवता भूमा भूमिदा भूमिकन्यका ।  
भूसुरेड्या भूसुरारिविमुखा भानुबिम्बगा ॥ १४३॥  
  
पुरातनाऽभूतपूर्वाऽविजातीयाऽधुनातना ।  
अपरा स्वगताभेदा सजातीयविभेदिनी ॥ १४४॥  
  
अनन्तराऽरविन्दाभा हृद्या हृदयसंस्थिता ।  
ह्रीमती हृदयासक्ता हृष्टा हृन्मोहभास्करा ॥ १४५॥  
  
हारिणी हरिणी हारा हारायितविलासिनी ।  
हरारावप्रमुदिता हीरदा हीरभूषणा ॥ १४६॥  
  
हीरभृद्विनुता हेमा हेमाचलनिवासिनी ।  
होमप्रिया हौत्रपरा हुङ्कारा हुम्फडुज्ज्वला ॥ १४७॥  
  
हुताशनेडिता हेलामुदिता हेमभूषणा ।  
ज्ञानेश्वरी ज्ञाततत्त्वा ज्ञेया ज्ञेयविवर्जिता ॥ १४८॥  
  
ज्ञानं ज्ञानाकृतिर्ज्ञानिविनुता ज्ञातिवर्जिता ।  
ज्ञाताखिला ज्ञानदात्री ज्ञाताज्ञातविवर्जिता ॥ १४९॥  
  
ज्ञेयानन्या ज्ञेयगुहा विज्ञेयाऽज्ञेयवर्जिता ।  
आज्ञाकरी पराज्ञाता प्राज्ञा प्रज्ञावशेषिता ॥ १५०॥  
  
स्वाज्ञाधीनामराऽनुज्ञाकाङ्क्षोन्नृत्यत्सुराङ्गना ।  
सगजा अगजानन्दा सगुहा अगुहान्तरा ॥ १५१॥  
  
साधारा च निराधारा भूधरस्थाऽतिभूधरा ।  
सगुणा चागुणाकारा निर्गुणा च गुणाधिका ॥ १५२॥  
  
अशेषा चाविशेषेड्या शुभदा चाशुभापहा ।  
अतर्क्या व्याकृता न्यायकोविदा तत्त्वबोधिनी ॥ १५३॥  
  
साङ्ख्योक्ता कपिलानन्दा वैशेषिकविनिश्चिता ।  
पुराणप्रथिताऽपारकरुणा वाक्प्रदायिनी ॥ १५४॥  
  
सङ्ख्याविहीनाऽसङ्ख्येया सुस्मृता विस्मृतापहा ।  
वीरबाहुनुता वीरकेसरीडितवैभवा ॥ १५५॥  
  
वीरमाहेन्द्रविनुता वीरमाहेश्वरार्चिता ।  
वीरराक्षससम्पूज्या वीरमार्तण्डवन्दिता ॥ १५६॥  
  
वीरान्तकस्तुता वीरपुरन्दरसमर्चिता ।  
वीरधीरार्चितपदा नववीरसमाश्रिता ॥ १५७॥  
  
भैरवाष्टकसंसेव्या ब्रह्माद्यष्टकसेविता ।  
इन्द्राद्यष्टकसम्पूज्या वज्राद्यायुधशोभिता ॥ १५८॥  
  
अङ्गावरणसंयुक्ता चानङ्गामृतवर्षिणी ।  
तमोहन्त्री तपोलभ्या तमालरुचिराऽबला ॥ १५९॥  
  
सानन्दा सहजानन्दा गुहानन्दविवर्धिनी ।  
परानन्दा शिवानन्दा सच्चिदानन्दरूपिणी ॥ १६०॥  
  
पुत्रदा वसुदा सौख्यदात्री सर्वार्थदायिनी ।  
योगारूढा योगिवन्द्या योगदा गुहयोगिनी ॥ १६१॥  
  
प्रमदा प्रमदाकारा प्रमादात्री प्रमामयी ।  
भ्रमापहा भ्रामयित्री प्रधाना प्रबला प्रमा ॥ १६२॥  
  
प्रशान्ता प्रमितानन्दा परमानन्दनिर्भरा ।  
पारावारा परोत्कर्षा पार्वतीतनयप्रिया ॥ १६३॥  
  
प्रसाधिता प्रसन्नास्या प्राणायामपरार्चिता ।  
पूजिता साधुविनुता सुरसास्वादिता सुधा ॥ १६४॥  
  
स्वामिनी स्वामिवनिता समनीस्था समानिता ।  
सर्वसम्मोहिनी विश्वजननी शक्तिरूपिणी ॥ १६५॥  
  
कुमारदक्षिणोत्सङ्गवासिनी भोगमोक्षदा ॥ ॐ ।  
एवं नामसहस्रं ते प्रोक्तं नारद शोभनम् ॥ १६६॥  
  
सुब्रह्मण्यस्य कान्ताया वल्लीदेव्याः प्रियङ्करम् ।  
नित्यं सङ्कीर्तयेदेतत्सर्वान्कामानवाप्नुयात् ॥ १६७॥  
  
शुक्रवारे भौमवारे षष्ठ्यां वा कृत्तिकास्यपि ।  
सङ्क्रमादिषु कालेषु ग्रहणे चन्द्रसूर्ययोः ॥ १६८॥  
  
पठेदिदं विशेषेण सर्वसिद्धिमवाप्नुयात् ।  
एभिर्नामभिरम्बां यः कुङ्कुमादिभिरर्चयेत् ॥ १६९॥  
  
यद्यद्वाञ्छति तत्सर्वमचिराज्जायते ध्रुवम् ।  
सुब्रह्मण्योऽपि सततं प्रीतः सर्वार्थदो भवेत् ॥ १७०॥  
  
पुत्रपौत्रादिदं सर्वसम्पत्प्रद मघापहम् ।  
विद्याप्रदं विशेषेण सर्वरोगनिवर्तकम् ॥ १७१॥  
  
दुष्टारिष्टप्रशमनं ग्रहशान्तिकरं वरम् ।  
जपादस्य प्रभावेण सर्वाः सिद्ध्यन्ति सिद्धयः ।  
गोपनीयं पठ त्वं च सर्वमाप्नुहि नारद ॥ १७२॥  
  
॥ स्कान्दे शङ्करसंहितातः ॥  
  
  
From Bhagavati Stutimanjari (Mahaperiyaval Trust)  
Encoded and proofread by Sunder Hattangadi sunderh at hotmail.com  
  
