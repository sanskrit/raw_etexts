---
Author: tyAgarAja
Category: devii, dashamahAvidyA, stotra, tyAgarAja, devI
Description-comments: Hymn in praise of the Devi as Tripurasundari
File name: navamallika36.itx
Language: Sanskrit
Latest update: March 22, 2002, June 26, 2011
Location: doc_devii
Proofread by: Sridhar Seshagiri seshagir at engineering.sdsu.edu
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: hinduism/religion
Sublocation: devii
Text title: ShaTtri.nshanavamallikaastotra
Texttype: stotra
Transliterated by: Sridhar Seshagiri seshagir at engineering.sdsu.edu
engtitle: Hymn in praise of Goddess Tripurasundari in 36 verses
itxtitle: ShaT.htri.nshannavamallikAstavaH
title: षट्।ह्त्रिंशन्नवमल्लिकास्तवः

---
  
 षट्त्रिंशन्नवमल्लिकास्तवः   
  
या माता सदसद्विलक्षणपरासंवित्स्वरूपा सदा  
जाग्रत्स्वप्नसुषुप्तिवृत्तिविलसत्स्फूर्तिः परा वैखरी ।  
इच्छादित्रयधर्मिणी परगुहाहन्ताप्रकाशात्मिका  
तां नौमि त्रिपुरां परापरमयीं स्वानन्दसंवित्तये ॥ १ ॥  
  
यां मूलाम्बुजकर्णिकाप्रविलसत्कामाख्यपीठे परां  
सोमार्कानलदीप्तिमक्षरतनुं बालां विमर्शात्मिकाम् ।  
ध्यायन्तः सहसा भजन्ति कवितापाण्डित्यमत्यद्भुतं  
तां नौमि त्रिपुरां परापरमयीं स्वानन्दसंवित्तये ॥ २ ॥  
  
यामम्भोजमृणालतन्तुसुतनुं विद्युत्सहस्रप्रभां  
कूजन्तीं कुलकुण्डखेलनपरां प्राणानिलोद्योजनीम् ।  
ओड्याणे परिचिन्तयन्ति कृतिनः पीयूषवर्षाप्तये  
तां नौमि त्रिपुरां परापरमयीं स्वानन्दसंवित्तये ॥ ३ ॥  
  
यां स्मृत्वा मणिपूरके रविनिभे रौद्रे कृशान्वालये  
पश्यन्तीं पदवाक्यपद्यरचनापाण्डित्यसंवर्धिनीम् ।  
वक्त्राम्भोरुहसौधनर्तननटीं पश्यन्ति शैवाः सदा  
तां नौमि त्रिपुरां परापरमयीं स्वानन्दसंवित्तये ॥ ४ ॥  
  
यां ध्यायन्ति विधूतपापहृदया हृत्पुण्डरीकाम्बरे  
निर्दोषारुणरत्नदीपतुलितां प्रज्ञानसीमन्तिनीम् ।  
संलब्धुं सकलात्मिकां परमनःकायप्रवेशाक्रियां  
तां नौमि त्रिपुरां परापरमयीं स्वानन्दसंवित्तये ॥ ५ ॥  
  
यां जालन्धरबन्धनोर्ध्वगमनां चक्रे विशुद्धौ शर-  
ज्ज्योत्स्नाकाशनिभे स्वराक्षरलसद्द्व्यष्टाब्जपत्रान्विते ।  
ध्यायन्त्यात्मसुखानुभूतिममलां लब्धुं चिरञ्जीवितां  
तां नौमि त्रिपुरां परापरमयीं स्वानन्दसंवित्तये ॥ ६ ॥  
  
यां पश्यन्ति पुराणपुण्यलसिकाः श्रीदेशिकाज्ञाधरा  
भ्रूमध्यद्विदलाम्बुजप्रविलसच्चान्द्रीकलां शाश्वतीम् ।  
नित्यानन्दसुधासमुद्रलहरीक्रीडानुभूत्यै सदा  
तां नौमि त्रिपुरां परापरमयीं स्वानन्दसंवित्तये ॥ ७ ॥  
  
यां पार्श्वस्थितहंसवर्णविलसद्बिन्दौ त्रिवर्णात्मिकां  
प्रद्युम्नीयकलामयीं निजसुखोद्बोधप्रसादोदयाम् ।  
सिद्धान्तार्थरता जितेन्द्रियकणा ध्यायन्त्यभेदाय वै  
तां नौमि त्रिपुरां परापरमयीं स्वानन्दसंवित्तये ॥ ८ ॥  
  
यामर्धेन्दुसरोरुहेऽर्धशशभृद्रूपे हिमांशुप्रभे  
पश्यन्त्यात्मसुखाय विस्वनमयीं तत्तन्त्रसङ्ख्यालवैः ।  
हृल्लेखामनुपारगा नियमितप्राणादिसर्वेन्द्रियाः  
तां नौमि त्रिपुरां परापरमयीं स्वानन्दसंवित्तये ॥ ९ ॥  
  
रोधिन्यम्बुरुहे त्रिकोणरुचिरे ज्योत्स्नानिभे सर्वदा  
द्वात्रिंशल्लवमाननिस्वनवहां पश्यन्ति यां खेचरीम् ।  
मायाक्रीडनपेशलानिजपदानन्दाप्तयेऽप्यद्भुतं  
तां नौमि त्रिपुरां परापरमयीं स्वानन्दसंवित्तये ॥ १० ॥  
  
नादाब्जे वरपद्मरागमणियष्ट्या स्पर्धमानां परां  
गच्छन्तीं शिवधाम षोडशलवध्यानात्मिकां संविदा ।  
तारानायकभानुसङ्गरसिकाः पश्यन्ति मुद्रान्विताः  
तां नौमि त्रिपुरां परापरमयीं स्वानन्दसंवित्तये ॥ ११ ॥  
  
नादान्तेऽष्टलवध्वनिप्रकटितां विद्युच्छटाभासुरां  
यां सव्यस्थितबिन्दुलाङ्गलमिवा स्वं रूपमाबिभ्रतीम् ।  
यान्तीमूर्ध्वकुलं यमादिनिरताः पश्यन्त्यखण्डाप्तये  
तां नौमि त्रिपुरां परापरमयीं स्वानन्दसंवित्तये ॥ १२ ॥  
  
तिर्यग्बिन्दुयुगस्य वामविचरद्रेखामये निर्मले  
शक्त्यब्जे तरुणार्करोचिषि च यां पश्यन्ति लक्षेक्षणाः ।  
स्वानन्दाय चतुर्लवस्वनमयीं श्रीपादुकागामिनीं  
तां नौमि त्रिपुरां परापरमयीं स्वानन्दसंवित्तये ॥ १३ ॥  
  
बिन्द्वाश्लिष्टकृशानुकोणतनुमत्यां व्यापिकायां सदा  
बालोष्णांशुरुचौ परां लवयुगध्यानात्मिकां संविदम् ।  
यां पश्यन्ति मनीषिणः कुलवधूपादाब्जरेणूद्वहाः  
तां नौमि त्रिपुरां परापरमयीं स्वानन्दसंवित्तये ॥ १४ ॥  
  
ऊर्ध्वाधोविलसत्सुबिन्दुयुतरेखाम्भोरुहे निर्मले  
सूर्याभे समनेतिनाम्नि लवनिस्वानात्मिकां चेतनाम् ।  
यां पश्यन्त्यमनस्कयोगविभवायान्तर्मुखाराधकाः  
तां नौमि त्रिपुरां परापरमयीं स्वानन्दसंवित्तये ॥ १५ ॥  
  
उन्मन्यम्बुरुहे द्विषडदिनमणिज्योतिर्मये चिन्मयीं  
बिन्द्वाधारसमुल्लसत्सरलसद्रेखामये योगिनः ।  
यां पश्यन्त्यणिमादिविघ्नदलने धीधैर्यविज्ञानिनः  
तां नौमि त्रिपुरां परापरमयीं स्वानन्दसंवित्तये ॥ १६ ॥  
  
यां धात्रादिविहीनधामरसिकां ज्ञात्रादिविश्रान्तिकाम्  
आत्मारामपरायणश्रुतिशिरोमौनार्थरूपां शिवाम् ।  
निर्द्वन्द्वात्मपरायणा अनुभवन्त्यानन्दसीमातिगाः  
तां नौमि त्रिपुरां परापरमयीं स्वानन्दसंवित्तये ॥ १७ ॥  
  
यामाबालबुधाज्ञगोपविदिताहंरूपिणीं सर्वदा  
सर्वोपप्लवमुक्तधामरमणीं स्वानन्दलीलावतीम् ।  
निस्त्रैगुण्यपरापरेतररसाः स्वेनैव पश्यन्त्यहो  
तां नौमि त्रिपुरां परापरमयीं स्वानन्दसंवित्तये ॥ १८ ॥  
  
यां प्रज्ञेति वदन्ति केचिदितरे सद्रूपिणीत्यादिमां  
शून्यं केचिदजेति केचिदपरे जाड्यात्मिकेत्यद्भुतम् ।  
जाड्याजाड्यमयीति केचिदितरे तद्ब्रह्म सर्वात्मकं  
तां नौमि त्रिपुरां परापरमयीं स्वानन्दसंवित्तये ॥ १९ ॥  
  
या काष्ठा परमा गतिः परमभूदस्पन्दिनी स्पन्दिनी  
सृष्ट्वादौ निखिलं चराचरमिदं स्वस्मिन् प्रवेश्येच्छया ।  
क्रीडत्येकरसात्मिकापि बहुधा भातीव या सर्वगा  
तां नौमि त्रिपुरां परापरमयीं स्वानन्दसंवित्तये ॥ २० ॥  
  
याहम्प्रत्ययसाक्षिणी जगदुपादानं च निष्कारणं  
यावस्थात्रयवर्जितापि सकलावस्थात्मिका संविदा ।  
या भोक्तृत्वविलक्षणापि सततं भोक्त्री प्रमोदान्निजात्  
तां नौमि त्रिपुरां परापरमयीं स्वानन्दसंवित्तये ॥ २१ ॥  
  
सर्वानुग्रहधर्मिणी स्वयमभूत् सादाख्यधर्मेण या  
लोकानां परमेश्वरी किल तिरोधानेन धर्मेण या ।  
या नाशस्थितिसृष्टिधर्मविभवै रुद्रादिमूर्त्यात्मिका  
तां नौमि त्रिपुरां परापरमयीं स्वानन्दसंवित्तये ॥ २२ ॥  
  
या सोमार्कमहीजलाग्निमरुदाकाशात्मदेहैः सदा  
सर्वं विश्वमिदं दधत्यापि परं निर्देहलेपाद्भुतम् ।  
या वेदागमशास्त्रमूलगुरुरप्यव्याजमौनात्मिका  
तां नौमि त्रिपुरां परापरमयीं स्वानन्दसंवित्तये ॥ २३ ॥  
  
सूक्ष्मात् सूक्ष्मतमा विभोर्विभुतमा या मध्यमा सर्वदा  
श्रोत्रादेः श्रवणादिरात्मनि चिदाभासो मतौ प्रेरिका ।  
विश्वो जाग्रति तैजसः परमभूत् स्वप्ने सुषुप्तौ सुखं  
तां नौमि त्रिपुरां परापरमयीं स्वानन्दसंवित्तये ॥ २४ ॥  
  
निर्दोषा सकलान्तरङ्गरमणीयाप्यद्भुतं निष्क्रिया  
या सर्वेन्द्रियकर्मकर्त्र्यपि सतां पाशाष्टकच्छेदिनी ।  
निर्लोभा निखिलप्रपञ्चममताहन्तात्मिकाप्यद्वयी  
तां नौमि त्रिपुरां परापरमयीं स्वानन्दसंवित्तये ॥ २५ ॥  
  
अध्वातीतचरित्रवत्यपि सतां सन्मार्गसन्दर्शिनी  
या पूजाविमुखी नृणां निजपदार्चायां नियन्त्री परम् ।  
सर्वाहङ्कृतिरूपिणी नतजनाहङ्कारविच्छेदिनी  
तां नौमि त्रिपुरां परापरमयीं स्वानन्दसंवित्तये ॥ २६ ॥  
  
या पञ्चाननमञ्चमध्यविलसत्कामेश्वराङ्कस्थिता  
नित्या पूजितपादपद्मयुगला नित्योत्सवाह्लादिनी ।  
सर्वानन्दगृहोज्ज्वला गुरुकृपापीयूषट्टग्गोचरा  
तां नौमि त्रिपुरां परापरमयीं स्वानन्दसंवित्तये ॥ २७ ॥  
  
नैष्कर्म्या स्वयमप्यहो निजकृपापात्रस्य यत् सञ्चितं  
प्रारब्धम् क्षपयत्यनन्यगतिकं तं याकरोद्देवताम् ।  
निर्धर्मिण्यपि सर्वदा निजनतायानन्ददायिन्यहो  
तां नौमि त्रिपुरां परापरमयीं स्वानन्दसंवित्तये ॥ २८ ॥  
  
या ब्रह्माण्डजगत्प्रसूरपि सदा तारुण्यवत्यद्भुतं  
सर्वैश्वर्यरतापि गर्वमदमात्सर्यादिहीना परम् ।  
त्रैलोक्येश्वरराज्ञ्यपि श्रितजनैर्दत्तं प्रगृह्णात्यहो  
तां नौमि त्रिपुरां परापरमयीं स्वानन्दसंवित्तये ॥ २९ ॥  
  
या भक्तोत्तमचेतसश्चपलतां हन्त्री कुरङ्गेक्षणा  
चित्रं कामरिपोर्मनश्चपलतां दात्री स्वरूपेण च ।  
मोहं हन्ति नतस्य मन्दहसितैर्मोहं विधत्ते विभोः  
तां नौमि त्रिपुरां परापरमयीं स्वानन्दसंवित्तये ॥ ३० ॥  
  
यस्याः पद्मदलायताक्षिकरुणापात्राणि वाण्यादय-  
स्तत्तत्कार्यपरा भवन्ति कृतिनो ब्रह्मेन्द्ररुद्रादयः ।  
यस्याः पादसरोजसेवनपरा नन्दन्त्यहो सिद्धयः  
तां नौमि त्रिपुरां परापरमयीं स्वानन्दसंवित्तये ॥ ३१ ॥  
  
दिव्यश्रीचरणारविन्दविगलत्पीयूषसर्पिः प्लुतं  
ज्ञानाग्नौ सुमनःस्रुचा जडमिदं दृश्यं तपःसंस्कृतम् ।  
यस्यै भक्तिसतीसमन्वितबुधा जुह्वत्यजस्रं परं  
तां नौमि त्रिपुरां परापरमयीं स्वानन्दसंवित्तये ॥ ३२ ॥  
  
या शृङ्गाररसोपदेशनगुरुः श्रीकामजेतुः सदा  
कारुण्यामृतवृष्टिपूर्णजलमुक् श्रीनीलकण्ठप्रिया ।  
पञ्चेषोर्विजयश्रियो ध्वजपटी या शान्तिसीमानटी  
तां नौमि त्रिपुरां परापरमयीं स्वानन्दसंवित्तये ॥ ३३ ॥  
  
विद्योद्यानमरालिका परशिवोत्सङ्गोल्लसच्छारिका  
मेनापुण्यसुपञ्जराश्रितशुकी कात्यातनी याम्बिका ।  
श्रीपाण्ड्येश्वरकीर्तिकल्पलतिका काञ्चीपुरीनायिका  
तां नौमि त्रिपुरां परापरमयीं स्वानन्दसंवित्तये ॥ ३४ ॥  
  
लोकानां परमौषधं भगवदध्वंसाय विद्याप्तये  
मूकानाममृताब्धिवीचिकवितापाण्डित्यसीमाप्तये ।  
निस्त्रैगुण्यपरात्परस्य मदनोद्रेकाय चित्रं च या  
तां नौमि त्रिपुरां परापरमयीं स्वानन्दसंवित्तये ॥ ३५ ॥  
  
नित्यैश्वर्यवती महागुणवती सत्पुत्रसम्पद्वती  
सत्सौभाग्यवती पतिप्रियवती प्राज्ञेश्वरी पार्वती ।  
सत्सौन्दर्यवती शिवव्रतवती साध्वी च या शाश्वती  
तां नौमि त्रिपुरां परापरमयीं स्वानन्दसंवित्तये ॥ ३६ ॥  
  
षट्त्रिंशन्नवमल्लिकास्रजमिमां त्यागेशपादार्पितां  
प्रज्ञासूत्रसुगुम्भितां गुरुकृपानन्दामृताप्लाविताम् ।  
यो धत्ते हृदि मूर्ध्नि निश्चलधिया श्रोत्रेण वाचाथवा  
तस्मै दास्यति देवता शिवपदं सत्पुत्रसम्पत्सुखम् ॥ ३७ ॥  
  
इत्यानन्दनाथपादपपद्मोपजीविना काश्यपगोत्रोत्पन्नेनान्ध्रेण  
त्यागराजनाम्ना विरचितः षट्त्रिंशन्नवमल्लिकास्तवः सम्पूर्णः  
  
Encoded and proofread by Sridhar Seshagiri seshagir at engineering.sdsu.edu  
  
