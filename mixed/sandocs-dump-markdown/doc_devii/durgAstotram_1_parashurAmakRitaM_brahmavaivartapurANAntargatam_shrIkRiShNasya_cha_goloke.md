+++
"Text title" = "Durgastotram 1 by Parashurama"
"File name" = "durgAstotramparashurAmaBVP.itx"
itxtitle = "durgAstotram 1 (parashurAmakRitaM brahmavaivartapurANAntargatam shrIkRiShNasya cha goloke)"
engtitle = "durgAstotram 1 by parashurAma"
Category = "devii, durgA, stotra, devI"
Location = "doc_devii"
Sublocation = "devii"
SubDeity = "durgA"
Language = "Sanskrit"
Subject = "philosophy/hinduism/religion"
"Transliterated by" = "Rashmi R. rashmirjois at gmail.com"
"Proofread by" = "Rashmi R. rashmirjois at gmail.com, NA"
Source = "brahmavaivartapurANa gaNapati khaNDa (3) adhyAya 45 18-76"
Indexextra = "(Scan)"
"Latest update" = "February 16, 2019"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "दुर्गास्तोत्रम् १ (परशुरामकृइतं ब्रह्मवैवर्तपुराणान्तर्गतम् श्रीकृइष्णस्य च गोलोके)"

+++
  
 श्रीपरशुरामकृतं दुर्गास्तोत्रम्   
परशुराम उवाच -  
श्रीकृष्णस्य च गोलोके परिपूर्णतमस्य च ।  
आविर्भूता विग्रहतः पुरा सृष्ट्युन्मुखस्य च ॥ १॥  
  
सूर्यकोटिप्रभायुक्ता वस्त्रालङ्कारभूषिता ।  
वह्निशुद्धांशुकाधाना सुस्मिता सुमनोहरा ॥ २॥  
  
नवयौवनसम्पन्ना सिन्दूरारुण्यशोभिता ।  var  सिन्दूरबिन्दुशोभिता ।  
ललितं कबरीभारं मालतीमाल्यमण्डितं ॥ ३॥  
  
अहोऽनिर्वचनीया त्वं चरुमूर्तिं च बिभ्रती ।  
मोक्षप्रदा मुमुक्षूणां महाविष्णोर्विधिः स्वयम् ॥ ४॥  
  
मुमोह क्षणमात्रेण दृष्ट्वा त्वां सर्वमोहिनीम् ।  
बालैस्सम्भूय सहसा सस्मिता धाविता पुरा ॥ ५॥  
  
सद्भिः ख्याता तेन राधा मूलप्रकृतिरीश्वरी ।  
कृष्णस्त्वां सहसाहूय वीर्याधानं चकार ह ॥ ६॥  var  कृष्णस्तां सहसा भीतो  
  
ततो डिम्भं महज्जज्ञे ततो जातो महाविराट् ।  
यस्यैव लोमकूपेषु  ब्रह्माण्डान्याखिलानि च ॥ ७॥  
  
राधारतिक्रमेणैव तन्निश्श्वासो बभूव ह ।  var  तच्छृङ्गारक्रमेणैव  
स निःश्वासो महावायुः स विराड् विश्वधारकः ॥ ८॥  
  
भयधर्मजलेनैव पुप्लुवे विश्वगोलकम् ।  var  तव घर्म  
स विराड् विश्वनिलयो जलराशिर्बभूव ह ॥ ९॥  
  
ततस्त्वं पञ्चधाभूय पञ्चमूर्तीश्च बिभ्रती ।  
प्राणाधिष्ठातृमूर्तिर्या कृष्णस्य  परमात्मनः ।  
कृष्णप्राणाधिकां राधां तां वदन्ति पुराविदः ॥ १०॥  
  
वेदाधिष्ठातृमूर्तिर्या वेदाशास्त्रप्रसूरपि ।  
तां सावित्रीं शुद्धरूपां प्रवदन्ति मनीषिणः ॥ ११॥  
  
ऐश्वर्याधिष्ठातृमूर्तिः शान्तिस्त्वं शान्तरूपिणी ।  var  शान्तिश्च  
लक्ष्मीं वदन्ति सन्तस्तां शुद्धां सत्त्वस्वरूपिणीम् ॥ १२॥  
  
रागाधिष्ठातृदेवी या शुक्लमूर्तिः सतां प्रसूः ।  
सरस्वतीं तां शास्त्रज्ञां शास्त्रज्ञाः प्रवदन्त्यहो ॥ १३॥  
  
बुद्धिर्विद्यासर्वशक्तेर्या मूर्तिरधिदेवता ।  
सर्वमङ्गलमङ्गल्या सर्वमङ्गलरूपिणी ॥ १४॥  
  
सर्वमङ्गलबीजस्य शिवस्य निलयेऽधुना ॥ १५॥  
  
शिवे शिवास्वरूपा त्वं लक्ष्मीर्नारायणान्तिके ।  
सरस्वती च सावित्री वेदसूर्ब्रह्मणः प्रिया ॥ १६॥  
  
राधा रासेश्वरस्यैव परिपूर्णतमस्य च ।  
परमानन्दरूपस्य परमानन्दरूपिणी ॥ १७॥  
  
त्वत्कलांशांशकलया देवानामपि योषितः ॥ १८॥  
  
त्वं विद्या योषितः सर्वास्सर्वेषां बीजरूपिणी ।  var  सर्वास्त्वं सर्वबीजरूपिणी  
छाया सूर्यस्य चन्द्रस्य रोहिणी सर्वमोहिनी ॥ १९॥  
  
शची शक्रस्य कामस्य कामिनी रतिरीश्वरी ।  
वरुणानी जलेशस्य वायोः स्त्री प्राणवल्लभा ॥ २०॥  
  
वह्नेः प्रिया हि स्वाहा च कुबेरस्य च सुन्दरी ।  
यमस्य तु सुशीला च नैरृतस्य च कैटभी ॥ २१॥  
  
ऐशानी स्याच्छ्शिकला शतरूपा मनोः प्रिया ।  var  ईशानस्य शशिकला  
देवहूतिः कर्दमस्य वसिष्ठस्याप्यरुन्धती ॥ २२॥  
  
लोपामुद्राऽप्यगस्त्यस्य देवमाताऽदितिस्तथा ।  
अहल्या गौतमस्यापि सर्वाधारा वसुन्धरा ॥ २३॥  
  
गङ्गा च तुलसी चापि पृथिव्यां याः सरिद्वराः ।  
एताः सर्वाश्च या ह्यन्याः सर्वास्त्वत्कलयाम्बिके ॥ २४॥  
  
गृहलक्ष्मीर्गृहे नॄणां राजलक्ष्मीश्च राजसु ।  
तपस्विनां तपस्या त्वं गायत्री ब्राह्मणस्य च ॥ २५॥  
  
सतां सत्त्वस्वरूपा त्वमसतां कलहाङ्कुरा ।  
ज्योतीरूपा निर्गुणस्य शक्तिस्त्वं सगुणस्य च ॥ २६॥  
  
सूर्ये प्रभास्वरूपा त्वं दाहिका च हुताशने ।  
जले शैत्यस्वरूपा च शोभारूपा निशाकरे ॥ २७॥  
  
त्वं भूमौ गन्धरूपा च आकाशे शब्दरूपिणी ।  
क्षुत्पिपासादयस्त्वं च जीविनां सर्वशक्तयः ॥ २८॥  
  
सर्वबीजस्वरूपा त्वं संसारे साररूपिणी ।  
स्मृतिर्मेधा च बुद्धिर्वा ज्ञानशक्तिर्विपश्चिताम् ॥ २९॥  
  
कृष्णेन विद्या या दत्ता सर्वज्ञानप्रसूः शुभा ।  
शूलिने कृपया सा त्वं यतो मृत्युञ्जयः शिवः ॥ ३०॥  
  
सृष्टिपालनसंहारशक्तयस्त्रिविधाश्र्च याः ।  
ब्रह्मविष्णुमहेशानां सा त्वमेव नमोऽस्तु ते ॥ ३१॥  
  
मधुकैटभभीत्या च त्रस्तो धाता प्रकम्पितः ।  
स्तुत्वा मुक्तश्च यां देवीं तां मूर्ध्ना प्रणमाम्यहम् ॥ ३२॥  var  स्तुत्वा मुमोच  
  
मधुकैटभयोर्युद्धे त्राताऽसौ विष्णुरीश्वरीम् ।  
बभूव शक्तिमान्स्तुत्वा तां दुर्गां प्रणमाम्यहम् ॥ ३३॥  
  
त्रिपुरस्य महायुद्धे सरथे पतिते शिवे ।  
यां तुष्टुवुः सुराः सर्वे तां दुर्गां प्रणमाम्यहम् ॥ ३४॥  
  
विष्णुना वृषरूपेण स्वयं शम्भुः समुत्थितः ।  
जघान त्रिपुरं स्तुत्वा तां दुर्गां प्रणमाम्यहम् ॥ ३५॥  
  
यदाज्ञया वाति वातः सूर्यस्तपति सन्ततम् ।  
वर्षतीन्द्रो दहत्यग्निस्तां दुर्गां प्रणमाम्यहम् ॥ ३६॥  
  
यदाज्ञया हि कालश्च शश्वद्भ्रमति वेगतः ।  
मृत्युश्चरति जन्त्वोघे तां दुर्गां प्रणमाम्यहम् ॥ ३७॥  var  जन्तूनां  
  
स्रष्टा सृजति सृष्टिं च पाता पाति यदाज्ञया ।  
संहर्ता संहरेत्काले तां दुर्गां प्रणमाम्यहम् ॥ ३८॥  
  
ज्योतिःस्वरूपो भगवाञ्छ्रीकृष्णो निर्गुणः स्वयम् ।  
यया विना न शक्तश्च सृष्टिं कर्तुं नमामि ताम् ॥ ३९॥  
  
रक्ष रक्ष जगन्मातरपराधं क्षमस्व ते ।  var  क्षमस्व मे  
शिशूनामपराधेन कुतो माता हि कुप्यति ॥ ४०॥  
  
इत्युक्त्वा पर्शुरामश्च प्रणम्य तां रुरोद ह ।  var  परशुरामश्चेति नत्वा तां  
तुष्टा दुर्गा सम्भ्रमेण चाभयं च वरं ददौ ॥ ४१॥  
  
अमरो भव हे पुत्र वत्स सुस्थिरतां व्रज ।  
शर्वप्रसादात्सर्वत्र जयोऽस्तु तव सन्ततम् ॥ ४२॥  var  सर्वप्रसादात्  
  
सर्वान्तरात्मा भगवांस्तुष्टोऽस्तु सन्ततं हरिः ।  var  तुष्टस्यात्सन्ततं  
भक्तिर्भवतु ते कृष्णे शिवदे च शिवे गुरौ ॥ ४३॥  
  
इष्टदेवे गुरौ यस्य भक्तिर्भवति शाश्वती ।  
तं हन्तुं न हि शक्ताश्च रुष्टाश्च सर्वदेवताः ॥ ४४॥  var  शक्ता वा तुष्टा वा  
  
श्रीकृष्णस्य च भक्तस्त्वं शिष्यो हि शङ्करस्य च । शिष्यो वै  
गुरुपत्नीं स्तौषि यस्मात्कस्त्वां हन्तुमिहेश्वरः ॥ ४५॥  
  
अहो न कृष्णभक्तानामशुभं विद्यते क्वचित् ।  
अन्यदेवेषु ये भक्ता न भक्ता वा निरङ्कशाः ॥ ४६॥  
  
चन्द्रमा बलवांस्तुष्टो येषां भाग्यवतां भृगो ।  
तेषां तारागणा रुष्टाः किं कुर्वन्ति च दुर्बलाः ॥ ४७॥  
  
यस्य तुष्टः सभायां चेन्नरदेवो महान्सुखी ।  var  यस्मै तुष्टः पालयति  
तस्य किं वा करिष्यन्ति रुष्टा भृत्याश्च दुर्बलाः ॥ ४८॥  
  
इत्युक्त्वा पार्वती तुष्टा दत्त्वा रामं शुभाशिषम् ।  var  रामाय चाशिषम्  
जगामान्तःपुरं तूर्णं हरिशब्दो बभूव ह ॥ ४९॥  
  
स्तोत्रं वै काण्वशाखोक्तं पूजाकाले च यः पठेत् ।  
यात्राकाले च प्रातर्वा वाञ्छितार्थं लभेद्ध्रुवम् ॥ ५०॥  
  
पुत्रार्थी लभते पुत्रं कन्यार्थी कन्यकां लभेत् ।  
विद्यार्थी लभते विद्यां प्रजार्थी चाप्नुयात् प्रजाम् ।  
भ्रष्टराज्यो लभेद्राज्यं नष्टवित्तो धनं लभेत् ॥ ५१॥  
  
यस्य रुष्टो गुरुर्देवो राजा वा बान्धवोऽथवा ।  
तस्य तुष्टश्च वरदः स्तोत्रराजप्रसादतः ॥ ५२॥  
  
दस्युग्रस्तोऽहिग्रस्तश्च शत्रुग्रस्तो भयानकः ।  var  दस्युग्रस्तः फणिग्रस्तश्शत्रुग्रस्तो  
व्याधिग्रस्तो भवेन्मुक्तः स्तोत्रस्मरणमात्रतः ॥ ५३॥  
  
राजद्वारे श्मशाने  च कारागारे च बन्धने ।  
जलराशौ निमग्नश्च मुक्तस्तत्स्मृतिमात्रतः ॥ ५४॥  
  
स्वामिभेदे पुत्रभेदे मित्रभेदे च दारुणे ।  
स्तोत्रस्मरणमात्रेण वाञ्छितार्थं लभेद्ध्रुवम् ॥ ५५॥  
  
कृत्वा हविष्यं वर्षं च स्तोत्रराजं शृणोति या ।  
भक्त्या दुर्गां च सम्पूज्य महावन्ध्या प्रसूयते ॥ ५६॥  
  
लभते सा दिव्यपुत्रं ज्ञानिनं चिरजीविनम् ।  
असौभाग्या च सौभाग्यं षण्मासश्रवणाल्लभेत् ॥ ५७॥  
  
नवमासं काकवन्ध्या मृतवत्सा च भक्तितः ।  
स्तोत्रराजं या शृणोति सा पुत्रं लभते ध्रुवम् ॥ ५८॥  
  
कन्यामाता पुत्रहीना पञ्चमासं शृणोति या ।  
घटे सम्पूज्य दुर्गां च सा पुत्रं लभते ध्रुवम् ॥ ५९॥  
  
इति श्रीब्रह्मवैवर्ते नारदनारायणसंवादे परशुरामकृतं  
दुर्गास्तोत्रं सम्पूर्णम् ।  
(गणपतिखण्ड ४५. १८-७८)  
  
  
Encoded and proofread by Rashmi R rashmirjois at gmail.com  
  
