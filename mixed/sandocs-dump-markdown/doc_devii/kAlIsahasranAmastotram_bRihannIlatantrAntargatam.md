---
Category: sahasranAma, devii, dashamahAvidyA, stotra, devI
Description-comments: Brihannilatantra
File name: kAlIsahasranAmastotrambRRihannIla.itx
Language: Sanskrit
Latest update: March 8, 2013, January 17, 2017
Location: doc_devii
Proofread by: DPD, Kirk Wortman kirkwort at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: kAlIsahasranAmastotram bRRihannIlatantrAntargatam
Texttype: stotra
Transliterated by: Muktabodha.org
engtitle: Kalisahasranamastotra from Brihannilatantra
itxtitle: kAlIsahasranAmastotram (bRihannIlatantrAntargatam)
title: कालीसहस्रनामस्तोत्रम् (बृइहन्नीलतन्त्रान्तर्गतम्)

---
  
 कालीसहस्रनामस्तोत्रम्   
बृहन्नीलतन्त्रान्तर्गतम्  
  
श्रीदेव्युवाच ।  
  
पूर्वं हि सूचितं देव कालीनामसहस्रकम् ।  
तद्वदस्व महादेव यदि स्नेहोऽस्ति मां प्रति ॥ १॥  
  
श्रीभैरव उवाच ।  
  
तन्त्रेऽस्मिन् परमेशानि कालीनामसहस्रकम् ।  
शृणुष्वैकमना देवि भक्तानां प्रीतिवर्द्धनम् ॥ २॥  
  
ॐ अस्याः श्रीकालीदेव्याः मन्त्रसहस्रनामस्तोत्रस्य  
महाकालभैरव ऋषिः । अनुष्टुप् छन्दः । श्रीकाली देवता ।  
क्रीं बीजम् । हूं शक्तिः । ह्रीं कीलकम् । धर्मार्थकाममोक्षार्थे विनियोगः ॥   
  
कालिका कामदा कुल्ला भद्रकाली गणेश्वरी ।  
भैरवी भैरवप्रीता भवानी भवमोचिनी ॥ ३॥  
  
कालरात्रिर्महारात्रिर्मोहरात्रिश्च मोहिनी ।  
महाकालरता सूक्ष्मा कौलव्रतपरायणा ॥ ४॥  
  
कोमलाङ्गी करालाङ्गी कमनीया वराङ्गना ।  
गन्धचन्दनदिग्धाङ्गी सती साध्वी पतिव्रता ॥ ५॥  
  
काकिनी वर्णरूपा च महाकालकुटुम्बिनी ।  
कामहन्त्री कामकला कामविज्ञा महोदया ॥ ६॥  
  
कान्तरूपा महालक्ष्मीर्महाकालस्वरूपिणी ।  
कुलीना कुलसर्वस्वा कुलवर्त्मप्रदर्शिका ॥ ७॥  
  
कुलरूपा चकोराक्षी श्रीदुर्गा दुर्गनाशिनी ।  
कन्या कुमारी गौरी तु कृष्णदेहा महामनाः ॥ ८॥  
  
कृष्णाङ्गी नीलदेहा च पिङ्गकेशी कृशोदरी ।  
पिङ्गाक्षी कमलप्रीता काली कालपराक्रमा ॥ ९॥  
  
कलानाथप्रिया देवी कुलकान्ताऽपराजिता ।  
उग्रतारा महोग्रा च तथा चैकजटा शिवा ॥ १०॥  
  
नीला घना बलाका च कालदात्री कलात्मिका ।  
नारायणप्रिया सूक्ष्मा वरदा भक्तवत्सला ॥ ११॥  
  
वरारोहा महाबाणा किशोरी युवती सती ।  
दीर्घाङ्गी दीर्घकेशा च नृमुण्डधारिणी तथा ॥ १२॥  
  
मालिनी नरमुण्डाली शवमुण्डास्थिधारिणी ।  
रक्तनेत्रा विशालाक्षी सिन्दूरभूषणा मही ॥ १३॥  
  
घोररात्रिर्महारात्रिर्घोरान्तकविनाशिनी ।  
नारसिंही महारौद्री नीलरूपा वृषासना ॥ १४॥  
  
विलोचना विरूपाक्षी रक्तोत्पलविलोचना ।  
पूर्णेन्दुवदना भीमा प्रसन्नवदना तथा ॥ १५॥  
  
पद्मनेत्रा विशालाक्षी शरज्ज्योत्स्नासमाकुला ।  
प्रफुल्लपुण्डरीकाभलोचना भयनाशिनी ॥ १६॥  
  
अट्टहासा महोच्छ्वासा महाविघ्नविनाशिनी ।  
कोटराक्षी कृशग्रीवा कुलतीर्थप्रसाधिनी ॥ १७॥  
  
कुलगर्तप्रसन्नास्या महती कुलभूषिका ।  
बहुवाक्यामृतरसा चण्डरूपातिवेगिनी ॥ १८॥  
  
वेगदर्पा विशालैन्द्री प्रचण्डचण्डिका तथा ।  
चण्डिका कालवदना सुतीक्ष्णनासिका तथा ॥ १९॥  
  
दीर्घकेशी सुकेशी च कपिलाङ्गी महारुणा ।  
प्रेतभूषणसम्प्रीता प्रेतदोर्दण्डघण्टिका ॥ २०॥  
  
शङ्खिनी शङ्खमुद्रा च शङ्खध्वनिनिनादिनी ।  
श्मशानवासिनी पूर्णा पूर्णेन्दुवदना शिवा ॥ २१॥  
  
शिवप्रीता शिवरता शिवासनसमाश्रया ।  
पुण्यालया महापुण्या पुण्यदा पुण्यवल्लभा ॥ २२॥  
  
नरमुण्डधरा भीमा भीमासुरविनाशिनी ।  
दक्षिणा दक्षिणाप्रीता नागयज्ञोपवीतिनी ॥ २३॥  
  
दिगम्बरी महाकाली शान्ता पीनोन्नतस्तनी ।  
घोरासना घोररूपा सृक्प्रान्ते रक्तधारिका ॥ २४॥  
  
महाध्वनिः शिवासक्ता महाशब्दा महोदरी ।  
कामातुरा कामसक्ता प्रमत्ता शक्तभावना ॥ २५॥  
  
समुद्रनिलया देवी महामत्तजनप्रिया ।  
कर्षिता कर्षणप्रीता सर्वाकर्षणकारिणी ॥ २६॥  
  
वाद्यप्रीता महागीतरक्ता प्रेतनिवासिनी ।  
नरमुण्डसृजा गीता मालिनी माल्यभूषिता ॥ २७॥  
  
चतुर्भुजा महारौद्री दशहस्ता प्रियातुरा ।  
जगन्माता जगद्धात्री जगती मुक्तिदा परा ॥ २८॥  
  
जगद्धात्री जगत्त्रात्री जगदानन्दकारिणी ।  
जगज्जीवमयी हैमवती माया महाकचा ॥ २९॥  
  
नागाङ्गी संहृताङ्गी च नागशय्यासमागता ।  
कालरात्रिर्दारुणा च चन्द्रसूर्यप्रतापिनी ॥ ३०॥  
  
नागेन्द्रनन्दिनी देवकन्या च श्रीमनोरमा ।  
विद्याधरी वेदविद्या यक्षिणी शिवमोहिनी ॥ ३१॥  
  
राक्षसी डाकिनी देवमयी सर्वजगज्जया ।  
श्रुतिरूपा तथाग्नेयी महामुक्तिर्जनेश्वरी ॥ ३२॥  
  
पतिव्रता पतिरता पतिभक्तिपरायणा ।  
सिद्धिदा सिद्धिसन्दात्री तथा सिद्धजनप्रिया ॥ ३३॥  
  
कर्त्रिहस्ता शिवारूढा शिवरूपा शवासना ।  
तमिस्रा तामसी विज्ञा महामेघस्वरूपिणी ॥ ३४॥  
  
चारुचित्रा चारुवर्णा चारुकेशसमाकुला ।  
चार्वङ्गी चञ्चला लोला चीनाचारपरायणा ॥ ३५॥  
  
चीनाचारपरा लज्जावती जीवप्रदाऽनघा ।  
सरस्वती तथा लक्ष्मीर्महानीलसरस्वती ॥ ३६॥  
  
गरिष्ठा धर्मनिरता धर्माधर्मविनाशिनी ।  
विशिष्टा महती मान्या तथा सौम्यजनप्रिया ॥ ३७॥  
  
भयदात्री भयरता भयानकजनप्रिया ।  
वाक्यरूपा छिन्नमस्ता छिन्नासुरप्रिया सदा ॥ ३८॥  
  
ऋग्वेदरूपा सावित्री रागयुक्ता रजस्वला ।  
रजःप्रीता रजोरक्ता रजःसंसर्गवर्द्धिनी ॥ ३९॥  
  
रजःप्लुता रजःस्फीता रजःकुन्तलशोभिता ।  
कुण्डली कुण्डलप्रीता तथा कुण्डलशोभिता ॥ ४०॥  
  
रेवती रेवतप्रीता रेवा चैरावती शुभा ।  
शक्तिनी चक्रिणी पद्मा महापद्मनिवासिनी ॥ ४१॥  
  
पद्मालया महापद्मा पद्मिनी पद्मवल्लभा ।  
पद्मप्रिया पद्मरता महापद्मसुशोभिता ॥ ४२॥  
  
शूलहस्ता शूलरता शूलिनी शूलसङ्गिका ।  
पिनाकधारिणी वीणा तथा वीणावती मघा ॥ ४३॥  
  
रोहिणी बहुलप्रीता तथा वाहनवर्द्धिता ।  
रणप्रीता रणरता रणासुरविनाशिनी ॥ ४४॥  
  
रणाग्रवर्तिनी राणा रणाग्रा रणपण्डिता ।  
जटायुक्ता जटापिङ्गा वज्रिणी शूलिनी तथा ॥ ४५॥  
  
रतिप्रिया रतिरता रतिभक्ता रतातुरा ।  
रतिभीता रतिगता महिषासुरनाशिनी ॥ ४६॥  
  
रक्तपा रक्तसम्प्रीता रक्ताख्या रक्तशोभिता ।  
रक्तरूपा रक्तगता रक्तखर्परधारिणी ॥ ४७॥  
  
गलच्छोणितमुण्डाली कण्ठमालाविभूषिता ।  
वृषासना वृषरता वृषासनकृताश्रया ॥ ४८॥  
  
व्याघ्रचर्मावृता रौद्री व्याघ्रचर्मावली तथा ।  
कामाङ्गी परमा प्रीता परासुरनिवासिनी ॥ ४९॥  
  
तरुणा तरुणप्राणा तथा तरुणमर्दिनी ।  
तरुणप्रेमदा वृद्धा तथा वृद्धप्रिया सती ॥ ५०॥  
  
स्वप्नावती स्वप्नरता नारसिंही महालया ।  
अमोघा रुन्धती रम्या तीक्ष्णा भोगवती सदा ॥ ५१॥  
  
मन्दाकिनी मन्दरता महानन्दा वरप्रदा ।  
मानदा मानिनी मान्या माननीया मदातुरा ॥ ५२॥  
  
मदिरा मदिरोन्मादा मदिराक्षी मदालया ।  
सुदीर्घा मध्यमा नन्दा विनतासुरनिर्गता ॥ ५३॥  
  
जयप्रदा जयरता दुर्जयासुरनाशिनी ।  
दुष्टदैत्यनिहन्त्री च दुष्टासुरविनाशिनी ॥ ५४॥  
  
सुखदा मोक्षदा मोक्षा महामोक्षप्रदायिनी ।  
कीर्तिर्यशस्विनी भूषा भूष्या भूतपतिप्रिया ॥ ५५॥  
  
गुणातीता गुणप्रीता गुणरक्ता गुणात्मिका ।  
सगुणा निर्गुणा सीता निष्ठा काष्ठा प्रतिष्ठिता ॥ ५६॥  
  
धनिष्ठा धनदा धन्या वसुदा सुप्रकाशिनी ।  
गुर्वी गुरुतरा धौम्या धौम्यासुरविनाशिनी ॥ ५७॥  
  
निष्कामा धनदा कामा सकामा कामजीवना ।  
चिन्तामणिः कल्पलता तथा शङ्करवाहिनी ॥ ५८॥  
  
शङ्करी शङ्कररता तथा शङ्करमोहिनी ।  
भवानी भवदा भव्या भवप्रीता भवालया ॥ ५९॥  
  
महादेवप्रिया रम्या रमणी कामसुन्दरी ।  
कदलीस्तम्भसंरामा निर्मलासनवासिनी ॥ ६०॥  
  
माथुरी मथुरा माया तथा सुरभिवर्द्धिनी ।  
व्यक्ताव्यक्तानेकरूपा सर्वतीर्थास्पदा शिवा ॥ ६१॥  
  
तीर्थरूपा महारूपा तथागस्त्यवधूरपि ।  
शिवानी शैवलप्रीता तथा शैवलवासिनी ॥ ६२॥  
  
कुन्तला कुन्तलप्रीता तथा कुन्तलशोभिता ।  
महाकचा महाबुद्धिर्महामाया महागदा ॥ ६३॥  
  
महामेघस्वरूपा च तथा कङ्कणमोहिनी ।  
देवपूज्या देवरता युवती सर्वमङ्गला ॥ ६४॥  
  
सर्वप्रियङ्करी भोग्या भोगरूपा भगाकृतिः ।  
भगप्रीता भगरता भगप्रेमरता सदा ॥ ६५॥  
  
भगसम्मर्दनप्रीता भगोपरिनिवेशिता ।  
भगदक्षा भगाक्रान्ता भगसौभाग्यवर्द्धिनी ॥ ६६॥  
  
दक्षकन्या महादक्षा सर्वदक्षा प्रचण्डिका ।  
दण्डप्रिया दण्डरता दण्डताडनतत्परा ॥ ६७॥  
  
दण्डभीता दण्डगता दण्डसम्मर्दने रता ।  
सुवेदिदण्डमध्यस्था भूर्भुवःस्वःस्वरूपिणी ॥ ६८॥  
  
आद्या दुर्गा जया सूक्ष्मा सूक्ष्मरूपा जयाकृतिः ।  
क्षेमङ्करी महाघूर्णा घूर्णनासा वशङ्करी ॥ ६९॥  
  
विशालावयवा मेघ्या त्रिवलीवलया शुभा ।  
मदोन्मत्ता मदरता मत्तासुरविनाशिनी ॥ ७०॥  
  
मधुकैटभसंहन्त्री निशुम्भासुरमर्दिनी ।  
चण्डरूपा महाचण्डी चण्डिका चण्डनायिका ॥ ७१॥  
  
चण्डोग्रा चण्डवर्णा प्रचण्डा चण्डावती शिवा ।  
नीलाकारा नीलवर्णा नीलेन्दीवरलोचना ॥ ७२॥  
  
खड्गहस्ता च मृद्वङ्गी तथा खर्परधारिणी ।  
भीमा च भीमवदना महाभीमा भयानका ॥ ७३॥  
  
कल्याणी मङ्गला शुद्धा तथा परमकौतुका ।  
परमेष्ठी पररता परात्परतरा परा ॥ ७४॥  
  
परानन्दस्वरूपा च नित्यानन्दस्वरूपिणी ।  
नित्या नित्यप्रिया तन्द्री भवानी भवसुन्दरी ॥ ७५॥  
  
त्रैलोक्यमोहिनी सिद्धा तथा सिद्धजनप्रिया ।  
भैरवी भैरवप्रीता तथा भैरवमोहिनी ॥ ७६॥  
  
मातङ्गी कमला लक्ष्मीः षोडशी विषयातुरा ।  
विषमग्ना विषरता विषरक्षा जयद्रथा ॥ ७७॥  
  
काकपक्षधरा नित्या सर्वविस्मयकारिणी ।  
गदिनी कामिनी खड्गमुण्डमालाविभूषिता ॥ ७८॥  
  
योगीश्वरी योगमाता योगानन्दस्वरूपिणी ।  
आनन्दभैरवी नन्दा तथा नन्दजनप्रिया ॥ ७९॥  
  
नलिनी ललना शुभ्रा शुभ्राननविभूषिता ।  
ललज्जिह्वा नीलपदा तथा सुमखदक्षिणा ॥ ८०॥  
  
बलिभक्ता बलिरता बलिभोग्या महारता ।  
फलभोग्या फलरसा फलदा श्रीफलप्रिया ॥ ८१॥  
  
फलिनी फलसंवज्रा फलाफलनिवारिणी ।  
फलप्रीता फलगता फलसन्दानसन्धिनी ॥ ८२॥  
  
फलोन्मुखी सर्वसत्त्वा महासत्त्वा च सात्त्विकी ।  
सर्वरूपा सर्वरता सर्वसत्त्वनिवासिनी ॥ ८३॥  
  
महारूपा महाभागा महामेघस्वरूपिणी ।  
भयनासा गणरता गणप्रीता महागतिः ॥ ८४॥  
  
सद्गतिः सत्कृतिः स्वक्षा शवासनगता शुभा ।  
त्रैलोक्यमोहिनी गङ्गा स्वर्गङ्गा स्वर्गवासिनी ॥ ८५॥  
  
महानन्दा सदानन्दा नित्यानित्यस्वरूपिका ।  
सत्यगन्धा सत्यगणा सत्यरूपा महाकृतिः ॥ ८६॥  
  
श्मशानभैरवी काली तथा भयविमर्दिनी ।  
त्रिपुरा परमेशानी सुन्दरी पुरसुन्दरी ॥ ८७॥  
  
त्रिपुरेशी पञ्चदशी पञ्चमी पुरवासिनी ।  
महासप्तदशी षष्ठी सप्तमी चाष्टमी तथा ॥ ८८॥  
  
नवमी दशमी देवप्रिया चैकादशी शिवा ।  
द्वादशी परमा दिव्या नीलरूपा त्रयोदशी ॥ ८९॥  
  
चतुर्दशी पौर्णमासी राजराजेश्वरी तथा ।  
त्रिपुरा त्रिपुरेशी च तथा त्रिपुरमर्दिनी ॥ ९०॥  
  
सर्वाङ्गसुन्दरी रक्ता रक्तवस्त्रोपवीतिनी ।  
चामरी चामरप्रीता चमरासुरमर्दिनी ॥ ९१॥  
  
मनोज्ञा सुन्दरी रम्या हंसी च चारुहासिनी ।  
नितम्बिनी नितम्बाढ्या नितम्बगुरुशोभिता ॥ ९२॥  
  
पट्टवस्त्रपरिधाना पट्टवस्त्रधरा शुभा ।  
कर्पूरचन्द्रवदना कुङ्कुमद्रवशोभिता ॥ ९३॥  
  
पृथिवी पृथुरूपा सा पार्थिवेन्द्रविनाशिनी ।  
रत्नवेदिः सुरेशा च सुरेशी सुरमोहिनी ॥ ९४॥  
  
शिरोमणिर्मणिग्रीवा मणिरत्नविभूषिता ।  
उर्वशी शमनी काली महाकालस्वरूपिणी ॥ ९५॥  
  
सर्वरूपा महासत्त्वा रूपान्तरविलासिनी ।  
शिवा शैवा च रुद्राणी तथा शिवनिनादिनी ॥ ९६॥  
  
मातङ्गिनी भ्रामरी च तथैवाङ्गनमेखला ।  
योगिनी डाकिनी चैव तथा महेश्वरी परा ॥ ९७॥  
  
अलम्बुषा भवानी च महाविद्यौघसम्भृता ।  
गृध्ररूपा ब्रह्मयोनिर्महानन्दा महोदया ॥ ९८॥  
  
विरूपाक्षा महानादा चण्डरूपा कृताकृतिः ।  
वरारोहा महावल्ली महात्रिपुरसुन्दरी ॥ ९९॥  
  
भगात्मिका भगाधाररूपिणी भगमालिनी ।  
लिङ्गाभिधायिनी देवी महामाया महास्मृतिः ॥ १००॥  
  
महामेधा महाशान्ता शान्तरूपा वरानना ।  
लिङ्गमाला लिङ्गभूषा भगमालाविभूषणा ॥ १०१॥  
  
भगलिङ्गामृतप्रीता भगलिङ्गामृतात्मिका ।  
भगलिङ्गार्चनप्रीता भगलिङ्गस्वरूपिणी ॥ १०२॥  
  
स्वयम्भूकुसुमप्रीता स्वयम्भूकुसुमासना ।  
स्वयम्भूकुसुमरता लतालिङ्गनतत्परा ॥ १०३॥  
  
सुराशना सुराप्रीता सुरासवविमर्दिता ।  
सुरापानमहातीक्ष्णा सर्वागमविनिन्दिता ॥ १०४॥  
  
कुण्डगोलसदाप्रीता गोलपुष्पसदारतिः ।  
कुण्डगोलोद्भवप्रीता कुण्डगोलोद्भवात्मिका ॥ १०५॥  
  
स्वयम्भवा शिवा धात्री पावनी लोकपावनी ।  
महालक्ष्मीर्महेशानी महाविष्णुप्रभाविनी ॥ १०६॥  
  
विष्णुप्रिया विष्णुरता विष्णुभक्तिपरायणा ।  
विष्णोर्वक्षःस्थलस्था च विष्णुरूपा च वैष्णवी ॥ १०७॥  
  
अश्विनी भरणी चैव कृत्तिका रोहिणी तथा ।  
धृतिर्मेधा तथा तुष्टिः पुष्टिरूपा चिता चितिः ॥ १०८॥  
  
चितिरूपा चित्स्वरूपा ज्ञानरूपा सनातनी ।  
सर्वविज्ञजया गौरी गौरवर्णा शची शिवा ॥ १०९॥  
  
भवरूपा भवपरा भवानी भवमोचिनी ।  
पुनर्वसुस्तथा पुष्या तेजस्वी सिन्धुवासिनी ॥ ११०॥  
  
शुक्राशना शुक्रभोगा शुक्रोत्सारणतत्परा ।  
शुक्रपूज्या शुक्रवन्द्या शुक्रभोग्या पुलोमजा ॥ १११॥  
  
शुक्रार्च्या शुक्रसन्तुष्टा सर्वशुक्रविमुक्तिदा ।  
शुक्रमूर्तिः शुक्रदेहा शुक्राङ्गी शुक्रमोहिनी ॥ ११२॥  
  
देवपूज्या देवरता युवती सर्वमङ्गला ।  
सर्वप्रियङ्करी भोग्या भोगरूपा भगाकृतिः ॥ ११३॥  
  
भगप्रेता भगरता भगप्रेमपरा तथा ।  
भगसम्मर्दनप्रीता भगोपरि निवेशिता ॥ ११४॥  
  
भगदक्षा भगाक्रान्ता भगसौभाग्यवर्द्धिनी ।  
दक्षकन्या महादक्षा सर्वदक्षा प्रदन्तिका ॥ ११५॥  
  
दण्डप्रिया दण्डरता दण्डताडनतत्परा ।  
दण्डभीता दण्डगता दण्डसम्मर्दने रता ॥ ११६॥  
  
वेदिमण्डलमध्यस्था भूर्भुवःस्वःस्वरूपिणी ।  
आद्या दुर्गा जया सूक्ष्मा सूक्ष्मरूपा जयाकृतिः ॥ ११७॥  
  
क्षेमङ्करी महाघूर्णा घूर्णनासा वशङ्करी ।  
विशालावयवा मेध्या त्रिवलीवलया शुभा ॥ ११८॥  
  
मद्योन्मत्ता मद्यरता मत्तासुरविलासिनी ।  
मधुकैटभसंहन्त्री निशुम्भासुरमर्दिनी ॥ ११९॥  
  
चण्डरूपा महाचण्डा चण्डिका चण्डनायिका ।  
चण्डोग्रा च चतुर्वर्गा तथा चण्डावती शिवा ॥ १२०॥  
  
नीलदेहा नीलवर्णा नीलेन्दीवरलोचना ।  
नित्यानित्यप्रिया भद्रा भवानी भवसुन्दरी ॥ १२१॥  
  
भैरवी भैरवप्रीता तथा भैरवमोहिनी ।  
मातङ्गी कमला लक्ष्मीः षोडशी भीषणातुरा ॥ १२२॥  
  
विषमग्ना विषरता विषभक्ष्या जया तथा ।  
काकपक्षधरा नित्या सर्वविस्मयकारिणी ॥ १२३॥  
  
गदिनी कामिनी खड्गा मुण्डमालाविभूषिता ।  
योगेश्वरी योगरता योगानन्दस्वरूपिणी ॥ १२४॥  
  
आनन्दभैरवी नन्दा तथानन्दजनप्रिया ।  
नलिनी ललना शुभ्रा शुभाननविराजिता ॥ १२५॥  
  
ललज्जिह्वा नीलपदा तथा सम्मुखदक्षिणा ।  
बलिभक्ता बलिरता बलिभोग्या महारता ॥ १२६॥  
  
फलभोग्या फलरसा फलदात्री फलप्रिया ।  
फलिनी फलसंरक्ता फलाफलनिवारिणी ॥ १२७॥  
  
फलप्रीता फलगता फलसन्धानसन्धिनी ।  
फलोन्मुखी सर्वसत्त्वा महासत्त्वा च सात्त्विका ॥ १२८॥  
  
सर्वरूपा सर्वरता सर्वसत्त्वनिवासिनी ।  
महारूपा महाभागा महामेघस्वरूपिणी ॥ १२९॥  
  
भयनाशा गणरता गणगीता महागतिः ।  
सद्गतिः सत्कृतिः साक्षात् सदासनगता शुभा ॥ १३०॥  
  
त्रैलोक्यमोहिनी गङ्गा स्वर्गङ्गा स्वर्गवासिनी ।  
महानन्दा सदानन्दा नित्या सत्यस्वरूपिणी ॥ १३१॥  
  
शुक्रस्नाता शुक्रकरी शुक्रसेव्यातिशुक्रिणी ।  
महाशुक्रा शुक्ररता शुक्रसृष्टिविधायिनी ॥ १३२॥  
  
सारदा साधकप्राणा साधकप्रेमवर्द्धिनी ।  
साधकाभीष्टदा नित्यं साधकप्रेमसेविता ॥ १३३॥  
  
साधकप्रेमसर्वस्वा साधकाभक्तरक्तपा ।  
मल्लिका मालती जातिः सप्तवर्णा महाकचा ॥ १३४॥  
  
सर्वमयी सर्वशुभ्रा गाणपत्यप्रदा तथा ।  
गगना गगनप्रीता तथा गगनवासिनी ॥ १३५॥  
  
गणनाथप्रिया भव्या भवार्चा सर्वमङ्गला ।  
गुह्यकाली भद्रकाली शिवरूपा सताङ्गतिः ॥ १३६॥  
  
सद्भक्ता सत्परा सेतुः सर्वाङ्गसुन्दरी मघा ।  
क्षीणोदरी महावेगा वेगानन्दस्वरूपिणी ॥ १३७॥  
  
रुधिरा रुधिरप्रीता रुधिरानन्दशोभना ।  
पञ्चमी पञ्चमप्रीता तथा पञ्चमभूषणा ॥ १३८॥  
  
पञ्चमीजपसम्पन्ना पञ्चमीयजने रता ।  
ककारवर्णरूपा च ककाराक्षररूपिणी ॥ १३९॥  
  
मकारपञ्चमप्रीता मकारपञ्चगोचरा ।  
ऋवर्णरूपप्रभवा ऋवर्णा सर्वरूपिणी ॥ १४०॥  
  
सर्वाणी सर्वनिलया सर्वसारसमुद्भवा ।  
सर्वेश्वरी सर्वसारा सर्वेच्छा सर्वमोहिनी ॥ १४१॥  
  
गणेशजननी दुर्गा महामाया महेश्वरी ।  
महेशजननी मोहा विद्या विद्योतनी विभा ॥ १४२॥  
  
स्थिरा च स्थिरचित्ता च सुस्थिरा धर्मरञ्जिनी ।  
धर्मरूपा धर्मरता धर्माचरणतत्परा ॥ १४३॥  
  
धर्मानुष्ठानसन्दर्भा सर्वसन्दर्भसुन्दरी ।  
स्वधा स्वाहा वषट्कारा श्रौषट् वौषट् स्वधात्मिका ॥ १४४॥  
  
ब्राह्मणी ब्रह्मसम्बन्धा ब्रह्मस्थाननिवासिनी ।  
पद्मयोनिः पद्मसंस्था चतुर्वर्गफलप्रदा ॥ १४५॥  
  
चतुर्भुजा शिवयुता शिवलिङ्गप्रवेशिनी ।  
महाभीमा चारुकेशी गन्धमादनसंस्थिता ॥ १४६॥  
  
गन्धर्वपूजिता गन्धा सुगन्धा सुरपूजिता ।  
गन्धर्वनिरता देवी सुरभी सुगन्धा तथा ॥ १४७॥  
  
पद्मगन्धा महागन्धा गन्धामोदितदिङ्मुखा ।  
कालदिग्धा कालरता महिषासुरमर्दिनी ॥ १४८॥  
  
विद्या विद्यावती चैव विद्येशा विज्ञसम्भवा ।  
विद्याप्रदा महावाणी महाभैरवरूपिणी ॥ १४९॥  
  
भैरवप्रेमनिरता महाकालरता शुभा ।  
माहेश्वरी गजारूढा गजेन्द्रगमना तथा ॥ १५०॥  
  
यज्ञेन्द्रललना चण्डी गजासनपराश्रया ।  
गजेन्द्रमन्दगमना महाविद्या महोज्ज्वला ॥ १५१॥  
  
बगला वाहिनी वृद्धा बाला च बालरूपिणी ।  
बालक्रीडारता बाला बलासुरविनाशिनी ॥ १५२॥  
  
बाल्यस्था यौवनस्था च महायौवनसंरता ।  
विशिष्टयौवना काली कृष्णदुर्गा सरस्वती ॥ १५३॥  
  
कात्यायनी च चामुण्डा चण्डासुरविघातिनी ।  
चण्डमुण्डधरा देवी मधुकैटभनाशिनी ॥ १५४॥  
  
ब्राह्मी माहेश्वरी चैन्द्री वाराही वैष्णवी तथा ।  
रुद्रकाली विशालाक्षी भैरवी कालरूपिणी ॥ १५५॥  
  
महामाया महोत्साहा महाचण्डविनाशिनी ।  
कुलश्रीः कुलसङ्कीर्णा कुलगर्भनिवासिनी ॥ १५६॥  
  
कुलाङ्गारा कुलयुता कुलकुन्तलसंयुता ।  
कुलदर्भग्रहा चैव कुलगर्तप्रदायिनी ॥ १५७॥  
  
कुलप्रेमयुता साध्वी शिवप्रीतिः शिवाबलिः ।  
शिवसक्ता शिवप्राणा महादेवकृतालया ॥ १५८॥  
  
महादेवप्रिया कान्ता महादेवमदातुरा ।  
मत्तामत्तजनप्रेमधात्री विभववर्द्धिनी ॥ १५९॥  
  
मदोन्मत्ता महाशुद्धा मत्तप्रेमविभूषिता ।  
मत्तप्रमत्तवदना मत्तचुम्बनतत्परा ॥ १६०॥  
  
मत्तक्रीडातुरा भैमी तथा हैमवती मतिः ।  
मदातुरा मदगता विपरीतरतातुरा ॥ १६१॥  
  
वित्तप्रदा वित्तरता वित्तवर्धनतत्परा ।  
इति ते कथितं सर्वं कालीनामसहस्रकम् ॥ १६२॥  
  
सारात्सारतरं दिव्यं महाविभववर्द्धनम् ।  
गाणपत्यप्रदं राज्यप्रदं षट्कर्मसाधकम् ॥ १६३॥  
  
यः पठेत् साधको नित्यं स भवेत् सम्पदां पदम् ।  
यः पठेत् पाठयेद्वापि शृणोति श्रावयेदथ ॥ १६४॥  
  
न किञ्चिद् दुर्लभं लोके स्तवस्यास्य प्रसादतः ।  
ब्रह्महत्या सुरापानं सुवर्णहरणं तथा ॥ १६५॥  
  
गुरुदाराभिगमनं यच्चान्यद् दुष्कृतं कृतम् ।  
सर्वमेतत्पुनात्येव सत्यं सुरगणार्चिते ॥ १६६॥  
  
रजस्वलाभगं दृष्ट्वा पठेत् स्तोत्रमनन्यधीः ।  
स शिवः सत्यवादी च भवत्येव न संशयः ॥ १६७॥  
  
परदारयुतो भूत्वा पठेत् स्तोत्रं समाहितः ।  
सर्वैश्वर्ययुतो भूत्वा महाराजत्वमाप्नुयात् ॥ १६८॥  
  
परनिन्दां परद्रोहं परहिंसां न कारयेत् ।  
शिवभक्ताय शान्ताय प्रियभक्ताय वा पुनः ॥ १६९॥  
  
स्तवं च दर्शयेदेनमन्यथा मृत्युमाप्नुयात् ।  
अस्मात् परतरं नास्ति तन्त्रमध्ये सुरेश्वरि ॥ १७०॥  
  
महाकाली महादेवी तथा नीलसरस्वती ।  
न भेदः परमेशानि भेदकृन्नरकं व्रजेत् ॥ १७१॥  
  
इदं स्तोत्रं मया दिव्यं तव स्नेहात् प्रकथ्यते ।  
उभयोरेवमेकत्वं भेदबुद्ध्या न तां भजेत् ।  
स योगी परमेशानि समो मानापमानयोः ॥ १७२॥  
  
॥ इति श्रीबृहन्नीलतन्त्रे भैरवपार्वतीसंवादे  
कालीसहस्रनामनिरूपणं द्वाविंशः पटलः ॥ २२॥  
  
  
  
Proofread by DPD, Kirk Wortman kirkwort at hotmail.com  
  
