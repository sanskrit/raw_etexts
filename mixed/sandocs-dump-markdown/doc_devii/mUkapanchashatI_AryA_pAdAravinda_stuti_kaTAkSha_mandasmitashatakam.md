---
Author: mUka mahAkavi
Category: shataka, devii, otherforms, devI, panchashatI
File name: shrImUka500.itx
Indexextra: (1, Meaning 1, archive Tamil, Telugu(1))
Language: Sanskrit
Latest update: January 6, 2003, March 10, 2013
Location: doc_devii
Proofread by: Sridhar  Seshagiri sridhar.seshagiri at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: otherforms
Subject: stotra/hinduism/religion
Sublocation: devii
Text title: shrImUkapanchashatI
Transliterated by: Sridhar  Seshagiri sridhar.seshagiri at gmail.com
engtitle: mUkapanchashatI (AryA pAdAravinda stuti kaTAkSha mandasmitashatakam)
itxtitle: mUkapanchashatI (AryA pAdAravinda stuti kaTAkSha mandasmitashatakam)
title: मूकपञ्चशती (आर्या पादारविन्द स्तुति कटाक्ष मन्दस्मितशतकम्)

---
  
 श्रीमूकपञ्चशती   
  
माता मरकतश्यामा मातङ्गी मदशालिनी ।  
कुर्यात् कटाक्षं कल्याणी कदम्बवनवासिनी ॥  
॥ श्रीः ॥  
॥ श्रीचन्द्रमौलीश्वराय नमः ॥  
॥ श्रीकारणपरचिद्रूपायै नमः ॥  
श्रीमूकमहाकविप्रणीता  
॥ श्रीः ॥  
॥ श्रीमूकपञ्चशती ॥  
श्रीकामाक्षीपरदेवतायाः पादारविन्दयोः  
भक्तिभरेण समर्पितम् ॥  
आर्यामेव विभावयन्मनसि यः पादारविन्दं पुरः  
  
पश्यन्नारभते स्तुतिं स नियतं लब्ध्वा कटाक्षच्छविम् ।  
कामाक्ष्या मृदुलस्मितांशुलहरीज्योत्स्नावयस्यान्विता-  
मारोहत्यपवर्गसौधवलभीमानन्दवीचीमयीम्॥  
  
            [मन्दस्मित १०१ ]  
  
श्रीमत्परमहंसपरिव्राजकाचार्यवर्य श्रीकामकोटिपीठाधीश्वर-  
जगद्गुरु श्रीमत् चन्द्रशेखरेन्द्रसरस्वती श्रीपादानां  
श्रीमुखेन समद्भासिता  
  
  
  
॥ श्रीः ॥  
॥ श्रीचन्द्रमौलीश्वर ॥  
मुद्रा  
स्वस्ति श्रीमदखिलभूमण्डलालङ्कार-त्रयस्त्रिंशत्कोटि-  
देवतासेवित श्रीकामाक्षीदेवीसनाथ-श्रीमदेकाम्रनाथ-  
श्रीमहादेवीसनाथ-श्रीहस्तिनिरिनाथ-साक्षात्कारपरम-  
अधिष्ठानसत्यव्रतनामाङ्कित-काञ्चीदिव्यक्षेत्रे शारदा-  
मठसुस्थितानाम्, अतुलितसुधारसमाधुर्यकमलासनकामिनी-  
धम्मिल्ल सम्फुल्लमल्लिकामालिकानिष्यन्दमकरन्दझरी-  
सौवस्तिकवाङ्निगुम्भविजृम्भणानन्दतुन्दिलितमणीषि-  
मण्डलानाम्, अनवरताद्वैतविद्याविनोदरसिकानाम्,  
निरन्तरालङ्कृतीकृतशान्तिदान्तिभूम्नाम्, सकलभुवन-  
चक्रप्रतिष्ठापक श्रीचक्रप्रतिष्ठाविख्यातयशोऽलङ्कृतानाम्,  
निखिलपाषण्डषण्डकण्टकोद्धाटनेन विशदीकृतवेदवेदान्त-  
मार्गषण्मतप्रतिष्ठापकाचार्याणाम्, श्रीमत्परमहंसपरिव्राजक-  
आचार्यवर्य-श्रीजगद्गुरु श्रीमच्छङ्करभगवत्पादाचार्याणाम्  
अधिष्ठाने सिंहासनाभिषिक्त श्रीमन्महादेवेन्द्रसरस्वती-  
संयमीन्द्राणाम्, अन्तेवासिवर्य श्रीमच्चन्द्रशेखरेन्द्रसरस्वती  
श्रीपादैः ।  
क्रियते नारायणस्मृतिः  
तत्रभवान् मूक इति सुप्रसिद्धः महाकविशिरोमणिः  
श्रीकामाक्षीदेवीकरुणाकटाक्षतरङ्गितपुण्यकवितारसपूरः  
`मूकपञ्चशती' इति कर्तुर्नाम्ना प्रसिद्धमिमं लोकोत्तरं  
ग्रन्थं प्रणीय भूमण्डलेऽनुत्तमं पुण्ययशोविशेषं शाश्वतीं  
परानन्दानुभूतिं च लब्धवानिति सुविदितमेव । स्तोत्ररत्ने  
चास्मिन् काञ्चीमध्यगत कामकोटिपीठाधिष्ठात्रीम्  
इन्दुमौलेरैश्वर्यरूपां श्रीकामाक्षीं परदेवताम्,  
आरूढयौवनाटोपा, तरुणिमसर्वस्वं, नित्यतरुणी,  
लावण्यामृततरङ्गमाला, विभ्रमसमवायसारसन्नाहा,  
शृङ्गाराद्वैततन्त्रसिद्धान्तं, मीनध्वजतन्त्रपरमतात्पर्यं\,  
कन्दर्पसूतिकापाङ्गी, मनसिजसाम्राज्यगर्वबीजं,  
पुष्पायुधवीर्यसरसपरिपाटी, मदनागमसमयदीक्षित-  
कटाक्षा, कुसुमशरगर्वसम्पत्कोशगृहम्, अनङ्गब्रह्मतत्त्व-  
बोधसिरा, पञ्चशरशास्त्रबोधनपरमाचार्यदृष्टिपाता  
इत्यादिरूपेण वर्णयन् पुनः लावण्यमृतपरकाष्ठाभूतां  
तामेव परदेवतां, कारणपरचिद्रूपा, कैवल्यानन्दकन्दः,  
आम्नायरहस्यम्, उपनिषदरविन्दकुहरमधुधारा,  
वाङ्मनोऽतीता, आनन्दाद्वैतकन्दली, मुक्तिबीजम्,  
आगमसल्लापसारयाथार्थ्यं, बोधामृतवीची, अभिदाकृतिः,  
ऐकात्म्यप्रकृतिः, निगमवचस्सिद्धान्तः, गुरुमूर्तिः, इत्येवं-  
रूपेण साक्षत्कुर्वन् यौवनशृङ्गारादिविषयरसानुभव-  
सामग्रीं ज्ञानवैराग्यादिब्रह्मानन्दानुभवसामग्रीत्वेन  
सम्पादयन् -  
᳚शिव शिव पश्यन्ति समं श्रीकामाक्षीकटाक्षिताः पुरुषाः ।  
विपिनं भवनममित्रं मित्रं लोष्टं च युवतिबिम्बोष्ठम् ॥᳚  
इति परदेवतानुग्रहफलीभूतां परवैराग्यकाष्ठां प्रकटयति ।  
              [आर्या ४८ ]  
  
पद्मपञ्चशतकात्मकेऽत्र ग्रन्थे शतकानां या आनुपूर्वी  
तस्यामयं विशेषो दृश्यते । यथा कश्चन शिशुः चक्षुरादि  
इन्द्रियप्रागल्भ्याविर्भावात्पूर्वं मनोवृत्तिमात्रेण कलयति  
स्वेप्सितम् ; एवमार्याशतके भक्तशिशोः मनः प्रवृत्तिम्  
अम्बिकायाः स्वरूपानुसन्धानपटीयसीं सम्पादयति  
कविपुङ्गवः ; अयमाशयः -  
᳚अन्तरपि बहिरपि त्वं जन्तुततेरन्तकान्तकृदहन्ते ।  
चिन्तितसन्तानवतां सन्ततमपि तन्तनीषि महिमानम् ॥᳚  
इति श्लोकेन सूचितः ॥         [आर्या ९८ ]  
  
द्वितीयशतके तावत् यथा किञ्चित्प्रवृद्धग्रहणशक्तिः  
बालकः खान्तिके विद्यमानस्य  वस्तुनः दर्शन-  
स्पर्शनादिभिः आह्लादमधिगच्छति तद्वत् भक्तबालकः  
अत्यन्तमधोभागे विद्यमानस्य स्वस्यान्तिकत्वेनैव  
जगन्मातुः निरन्तरध्यानफलीभूत पादारविन्द दर्शन-  
आनन्दमनुभवतीत्ययमाशयः -  
᳚मरालीनां यानाभ्यसनकलनामूलगुरवे  
दरिद्राणां त्राणव्यतिकरसुरोद्यानतरवे ।  
तमस्काण्डप्रौढिप्रकटनतिरस्कारपटवे  
जनोऽयं कामाक्ष्याश्चरणनलिनाय स्पृहयते ॥᳚  
इति श्लोकेन सूचितः ॥       [पादारविन्द ३ ]  
  
यथा मनसः ज्ञानेन्द्रियाणां च स्फूर्त्यनन्तरमेव  
वाक्प्रसरति, तथैव आर्यापादारविन्दशतकयोरनन्तरं  
स्वप्रेमास्पदं वस्तु निरर्गलं स्तोतुमारभते -  
᳚पाण्डित्यं परमेश्वरि स्तुतिविधौ नैवाश्रयन्ते गिरां  
वैरिञ्चान्यपि गुम्फनानि विगलद्गर्वाणि शर्वाणि ते ।  
स्तोतुं त्वां परिफुल्लनीलनलिनश्यामाक्षि कामाक्षि मां  
वाचालीकुरुते तथापि नितरां त्वत्पादसेवादरः ॥᳚  
इतादिना स्तुतिशतकेन ।         [स्तुति १ ]  
  
लौकिकाविद्यादिषु कुशलः कश्चन यथा लौकिकसम्पदः  
प्राप्तुर्महो भवति तद्वत् पूर्वकृतस्तुतिफलत्वेन भक्तः  
अम्बिकायाः कटाक्षविशेषमधिगम्य परसंविदनुभूत्य-  
उचिततेजःपुष्ट्यादिपात्रं भवतीत्ययमाशयः-  
᳚अस्तं क्षणान्नयतु मे परितापसूर्य-  
मानन्दचन्द्रमसमानयतां प्रकाशम् ।  
कालान्धकारसुषमां कलयन् दिगन्ते  
कामाक्षि कोमलकटाक्षनिशागमस्ते ॥᳚  
इत्यादिभिर्वर्णनैः कटाक्षशतके सूचितः ॥   [कटाक्ष ६ ]  
  
यथा लौकिकसम्पत्सम्पूर्णः कश्चन समग्रयौवनः  
लौकिकशृङ्गारसुखानुभवाय पात्रं भवति, तद्वत्  
देव्याः परमानुग्रहपात्रीभूतः तदीयमन्दस्मित-  
चन्द्रिकासनाथः आनन्दचन्द्र इव अलौकिक-  
निरतिशयानन्दानुभवात्मकः प्रकाशत इति  
अमूमेव भावप्रणालिकां महाकविः स्वयमेव  
पञ्चशतीपुर्तिम्पद्येन आविष्यकरोति । यथा -  
᳚आर्यामेव विभावयन्मनसि यः पादारविन्दं पुरः  
पश्यन्नारभते स्तुतिं स नियतं लब्ध्वा कटाक्षच्छविम् ।  
कामाक्ष्या मृदुलस्मितांशुलहरीज्योत्स्नावयस्यान्विता-  
मारोहत्यपवर्गसौधवलभीमानन्दवीचीमयीम् ॥᳚  
इति ।             [मन्दस्मित १०१ ]  
  
अस्या लोकोत्तरायाः स्तुतेः पठनमात्रेण तत्क्षणे  
महाकविनाऽमुना अन्ततः परदेवतयैव वा  
ऐकात्म्यमनुभवतीव साधकः ।  
तदिदं ग्रन्थरत्नं द्राविडभाषामयार्थानुवाद-  
सहितमचिरादेव महता परिश्रमेण भक्तिभरेण  
मुद्राप्य श्री कामाक्षी देवी कुम्भाभिषेक शुभ-  
मुहूर्त एव उपहारीकृतवते, मुद्रापणदिविषये परमं  
साहाय्यमाचरितवद्भयः, तद्ग्रन्थपठितृभ्यश्च  
भक्तपुङ्गवेभ्यः श्रीकामाक्षीकटाक्षाः समुल्ल-  
सन्त्वित्याशास्महे॥  
  
॥ इति नारायणस्मृतिः ॥  
  
  
  
॥ आर्याशतकम् ॥  
कारणपरचिद्रूपा काञ्चीपुरसीम्नि कामपीठगता ।  
काचन विहरति करुणा काश्मीरस्तबककोमलाङ्गलता ॥ १॥  
  
कञ्चन काञ्चीनिलयं करधृतकोदण्डबाणसृणिपाशम् ।  
कठिनस्तनभरनम्रं कैवल्यानन्दकन्दमवलम्बे ॥ २॥  
  
चिन्तितफलपरिपोषणचिन्तामणिरेव काञ्चिनिलया मे ।  
चिरतरसुचरितसुलभा चित्तं शिशिरयतु चित्सुखाधारा ॥ ३॥  
  
कुटिलकचं कठिनकुचं कुन्दस्मितकान्ति कुङ्कुमच्छायम् ।  
कुरुते विहृतिं काञ्च्यां कुलपर्वतसार्वभौमसर्वस्वम् ॥ ४॥  
  
पञ्चशरशास्त्रबोधनपरमाचार्येण दृष्टिपातेन ।  
काञ्चीसीम्नि कुमारी काचन मोहयति कामजेतारम् ॥ ५॥  
  
परया काञ्चीपुरया पर्वतपर्यायपीनकुचभरया ।  
परतन्त्रा वयमनया पङ्कजसब्रह्मचारिलोचनया ॥ ६॥  
  
ऐश्वर्यमिन्दुमौलेरैकात्म्यप्रकृति काञ्चिमध्यगतम् ।  
ऐन्दवकिशोरशेखरमैदम्पर्यं चकास्ति निगमानाम् ॥ ७॥  
  
श्रितकम्पसीमानं शिथिलितपरमशिवधैर्यमहिमानम् ।  
कलये पटलिमानं कञ्चन कञ्चुकितभुवनभूमानम् ॥ ८॥  
  
आदृतकाञ्चीनिलयमाद्यामारूढयौवनाटोपाम् ।  
आगमवतंसकलिकामानन्दाद्वैतकन्दलीं वन्दे ॥ ९॥  
  
तुङ्गाभिरामकुचभरशृङ्गारितमाश्रयामि काञ्चिगतम् ।  
गङ्गाधरपरतन्त्रं शृङ्गाराद्वैततन्त्रसिद्धान्तम् ॥ १०॥  
  
काञ्चीरत्नविभूषां कामपि कन्दर्पसूतिकापाङ्गीम् ।  
परमां कलामुपासे परशिववामाङ्कपीठिकासीनाम् ॥ ११॥  
  
कम्पातीचराणां करुणाकोरकितदृष्टिपातानाम् ।  
केलीवनं मनो मे केषाञ्चिद्भवतु चिद्विलासानाम् ॥ १२॥  
  
आम्रतरुमूलवसतेरादिमपुरुषस्य नयनपीयूषम् ।  
आरब्धयौवनोत्सवमाम्नायरहस्यमन्तरवलम्बे ॥ १३॥  
  
अधिकाञ्चि परमयोगिभिरादिमपरपीठसीम्नि दृश्येन ।  
अनुबद्धं मम मानसमरुणिमसर्वस्वसम्प्रदायेन ॥ १४॥  
  
अङ्कितशङ्करदेहामङ्कुरितोरोजकङ्कणाश्लेषैः ।  
अधिकाञ्चि नित्यतरुणीमद्राक्षं काञ्चिदद्भुतां बालाम् ॥ १५॥  
  
मधुरधनुषा महीधरजनुषा नन्दामि सुरभिबाणजुषा ।  
चिद्वपुषा काञ्चिपुरे केलिजुषा बन्धुजीवकान्तिमुषा ॥ १६॥  
  
मधुरस्मितेन रमते मांसलकुचभारमन्दगमनेन ।  
मध्येकाञ्चि मनो मे मनसिजसाम्राज्यगर्वबीजेन ॥ १७॥  
  
धरणिमयीं तरणिमयीं पवनमयीं गगनदहनहोतृमयीम् ।  
अम्बुमयीमिन्दुमयीमम्बामनुकम्पमादिमामीक्षे ॥ १८॥  
  
लीनस्थिति मुनिहृदये ध्यानस्तिमितं तपस्यदुपकम्पम् ।  
पीनस्तनभरमीडे मीनध्वजतन्त्रपरमतात्पर्यम् ॥ १९॥  
  
श्वेता मन्थरहसिते शाता मध्ये च वाड्भनोऽतीता ।  
शीता लोचनपाते स्फीता कुचसीम्नि शाश्वती माता ॥ २०॥  
  
पुरतः कदा न करवै पुरवैरिविमर्दपुलकिताङ्गलताम् ।  
पुनतीं काञ्चीदेशं पुष्पायुधवीर्यसरसपरिपाटीम् ॥ २१॥  
  
पुण्या काऽपि पुरन्ध्री पुङ्खितकन्दर्पसम्पदा वपुषा ।  
पुलिनचरी कम्पायाः पुरमथनं पुलकनिचुलितं कुरुते ॥ २२॥  
  
तनिमाद्वैतवलग्नं तरुणारुणसम्प्रदायतनुलेखम् ।  
तटसीमनि कम्पायास्तरुणिमसर्वस्वमाद्यमद्राक्षम् ॥ २३॥  
  
पौष्टिककर्मविपाकं पौष्पशरं सविधसीम्नि कम्पायाः ।  
अद्राक्षमात्तयौवनमभ्युदयं कञ्चिदर्धशशिमौलैः ॥ २४॥  
  
संश्रितकाञ्चीदेशे सरसिजदौर्भाग्यजाग्रदुत्तंसे ।  
संविन्मये विलीये सारस्वतपुरुषकारसाम्राज्ये ॥ २५॥  
  
मोदितमधुकरविशिखं स्वादिमसमुदायसारकोदण्डम् ।  
आदृतकाञ्चीखेलनमादिममारुण्यभेदमाकलये ॥ २६॥  
  
उररीकृतकाञ्चिपुरीमुपनिषदरविन्दकुहरमधुधाराम् ।  
उन्नम्रस्तनकलशीमुत्सवलहरीमुपास्महे शम्भोः ॥ २७॥  
  
एणशिशुदीर्घलोचनमेनःपरिपन्थि सन्ततं भजताम् ।  
एकाम्रनाथजीवितमेवम्पददूरमेकमवलम्बे ॥ २८॥  
  
स्मयमानमुखं काञ्चीभयमानं कमपि देवताभेदम् ।  
दयमानं वीक्ष्य मुहुर्वयमानन्दामृताम्बुधौ मग्नाः ॥ २९॥  
  
कुतुकजुषि काञ्चिदेशे कुमुदतपोराशिपाकशेखरिते ।  
कुरुते मनोविहारं कुलगिरिपरिबृढकुलैकमणिदीपे ॥ ३०॥  
  
वीक्षेमहि काञ्चिपुरे विपुलस्तनकलशगरिमपरवशितम् ।  
विद्रुमसहचरदेहं विभ्रमसमवायसारसन्नाहम् ॥ ३१॥  
  
कुरुविन्दगोत्रगात्रं कूलचरं कमपि नौमि कम्पायाः ।  
कूलङ्कषकुचकुम्भं कुसुमायुधवीर्यसारसंरम्भम् ॥ ३२॥  
  
कुडूमलितकुचकिशोरैः कुर्वाणैः काञ्चिदेशसौहार्दम् ।  
कुङ्कुमशोणैर्निचितं कुशलपथं शम्भुसुकृतसम्भारैः ॥ ३३॥  
  
अङ्कितकचेन केनचिदन्धङ्करणौषधेन कमलानाम् ।  
अन्तःपुरेण शम्भोरलङ्क्रिया काऽपि कल्प्यते काञ्च्याम् ॥ ३४॥  
  
ऊरीकरोमि सन्ततमूष्मलफालेन ललितं पुंसा ।  
उपकम्पमुचितखेलनमुर्वीधरवंशसम्पदुन्मेषम् ॥ ३५॥  
  
अङ्कुरितस्तनकोरकमङ्कालङ्कारमेकचूतपतेः ।  
आलोकेमहि कोमलमागमसंलापसारयाथार्थ्यम् ॥ ३६॥  
  
पुञ्जितकरुणमुदञ्चितशिञ्जितमणिकाञ्चि किमपि काञ्चिपुरे ।  
मञ्जरितमृदुलहासं पिञ्जरतनुरुचि पिनाकिमूलधनम् ॥ ३७॥  
  
लोलहृदयोऽस्ति शम्भोर्लोचनयुगलेन लेह्यमानायाम् ।  
ललितपरमशिवायां लावण्यामृततरङ्गमालायाम् ॥ ३८॥  
  
मधुकरसहचरचिकुरैर्मदनागमसमयदीक्षितकटाक्षैः ।  
मण्डितकम्पातीरैर्मङ्गलकन्दैर्ममास्तु सारूप्यम् ॥ ३९॥  
  
वदनारविन्दवक्षोवामाङ्कतटीवशंवदीभूता ।  
पूरुषत्रितये त्रेधा पुरन्ध्रिरूपा त्वमेव कामाक्षि ॥ ४०॥  
  
बाधाकरीं भवाब्धेराधाराद्यम्बुजेषु विचरन्तीम् ।  
आधारीकृतकाञ्ची बोधामृतवीचिमेव विमृशामः ॥ ४१॥  
  
कलयाम्यन्तः शशधरकलयाऽङ्कितमौलिममलचिद्वलयाम् ।  
अलयामागमपीठीनिलयां वलयाङ्कसुन्दरीमम्बाम् ॥ ४२॥  
  
शर्वादिपरमसाधकगुर्वानीताय कामपीठजुषे ।  
सर्वाकृतये शोणिमगर्वायास्मै समर्प्यते हृदयम् ॥ ४३॥  
  
समया सान्ध्यमयूखैः समया बुद्धया सदैव शीलितया ।  
उमया काञ्चीरतया न मया लभ्यते किं नु तादात्म्यम् ॥ ४४॥  
  
जन्तोस्तव पदपूजनसन्तोषतरङ्गितस्य कामाक्षि ।  
वन्धो यदि भवति पुनः सिन्धोरम्भस्सु बम्भ्रमीति शिला ॥ ४५॥  
  
कुण्डलि कुमारि कुटिले चण्डि चराचरसवित्रि चामुण्डे ।  
गुणिनि गुहारिणि गुह्ये गुरुमूर्ते त्वां नमामि कामाक्षि ॥ ४६॥  
  
अभिदाकृतिर्भिदाकृतिरचिदाकृतिरपि चिदाकृतिर्मातः ।  
अनहन्ता त्वमहन्ता भ्रमयसि कामाक्षि शाश्वती विश्वम् ॥ ४७॥  
  
शिव शिव पश्यन्ति समं श्रीकामाक्षीकटाक्षिताः पुरुषाः ।  
विपिनं भवनममित्रं मित्रं लोष्टं च युवतिबिम्बोष्ठम् ॥ ४८॥  
  
कामपरिपन्थिकामिनि कामेश्वरि कामपीठमध्यगते ।  
कामदुघा भव कमले कामकले कामकोटि कामाक्षि ॥ ४९॥  
  
मध्येहृदयं मध्येनिटिलं मध्येशिरोऽपि वास्तव्याम् ।  
चण्डकरशक्रकार्मुकचन्द्रसमाभां नमामि कामाक्षीम् ॥ ५०॥  
  
अधिकाञ्चि केलिलोलैरखिलागमयन्त्रतन्त्रमयैः ।  
अतिशीतं मम मानसमसमशरद्रोहिजीवनोपायैः ॥ ५१॥  
  
नन्दति मम हृदि काचन मन्दिरयन्ता निरन्तरं काञ्चीम् ।  
इन्दुरविमण्डलकुचा बिन्दुवियन्नादपरिणता तरुणी ॥ ५२॥  
  
शम्पालतासवर्णं सम्पादयितुं भवज्वरचिकित्साम् ।  
लिम्पामि मनसि किञ्चन कम्पातटरोहि सिद्धभैषज्यम् ॥ ५३॥  
  
अनुमितकुचकाठिन्यामधिवक्षःपीठमङ्गजन्मरिपोः ।  
आनन्ददां भजे तामानङ्गब्रह्मतत्वबोधसिराम् ॥ ५४॥  
  
ऐक्षिषि पाशाङ्कुशधरहस्तान्तं विस्मयार्हवृत्तान्तम् ।  
अधिकाञ्चि निगमवाचां सिद्धान्तं शूलपाणिशुद्धान्तम् ॥ ५५॥  
  
आहितविलासभङ्गीमाब्रह्मस्तम्बशिल्पकल्पनया ।  
आश्रितकाञ्चीमतुलामाद्यां विस्फूर्तिमाद्रिये विद्याम् ॥ ५६॥  
  
मूकोऽपि जटिलदुर्गतिशोकोऽपि स्मरति यः क्षणं भवतीम् ।  
एको भवति स जन्तुर्लोकोत्तरकीर्तिरेव कामाक्षि ॥ ५७॥  
  
पञ्चदशवर्णरूपं कञ्चन काञ्चीविहारधौरेयम् ।  
पञ्चशरीयं शम्भोर्वञ्चनवैदग्ध्यमूलमवलम्बे ॥ ५८॥  
  
परिणतिमतीं चतुर्धा पदवीं सुधियां समेत्य सौषुम्नीम् ।  
पञ्चाशदर्णकल्पितमदशिल्पां त्वां नमामि कामाक्षि ॥ ५९॥  
  
आदिक्षन्मम गुरुराडादिक्षान्ताक्षरात्मिकां विद्याम् ।  
स्वादिष्ठचापदण्डां नेदिष्ठामेव कामपीठगताम् ॥ ६०॥  
  
तुष्यामि हर्षितस्मरशासनया काञ्चिपुरकृतासनया ।  
स्वासनया सकलजगद्भासनया कलितशम्बरासनया ॥ ६१॥  
  
प्रेमवती कम्पायां स्थेमवती यतिमनस्सु भूमवती ।  
सामवती नित्यगिरा सोमवती शिरसि भाति हैमवती ॥ ६२॥  
  
कौतुकिना कम्पायां कौसुमचापेन कीलितेनान्तः ।  
कुलदैवतेन महता कुड्मलमुद्रां धुनोतु नःप्रतिभा ॥ ६३॥  
  
यूना केनापि मिलद्देहा स्वाहासहायतिलकेन ।  
सहकारमूलदेशे संविद्रूपा कुटुम्बिनी रमते ॥ ६४॥  
  
कुसुमशरगर्वसम्पत्कोशगृहं भाति काञ्चिदेशगतम् ।  
स्थापितमस्मिन्कथमपि गोपितमन्तर्मया मनोरत्नम् ॥ ६५॥  
  
दग्धषडध्वारण्यं दरदलितकुसुम्भसम्भृतारुण्यम् ।  
कलये नवतारुण्यं कम्पातटसीम्नि किमपि कारुण्यम् ॥ ६६॥  
  
अधिकाञ्चि वर्धमानामतुलां करवाणि पारणामक्ष्णोः ।  
आनन्दपाकभेदामरुणिमपरिणामगर्वपल्लविताम् ॥ ६७॥  
  
बाणसृणिपाशकार्मुकपाणिममुं कमपि कामपीठगतम् ।  
एणधरकोणचूडं शोणिमपरिपाकभेदमाकलये ॥ ६८॥  
  
किं वा फलति ममान्यौर्बिम्बाधरचुम्बिमन्दहासमुखी ।  
सम्बाधकरी तमसामम्बा जागर्ति मनसि कामाक्षी ॥ ६९॥  
  
मञ्चे सदाशिवमये परिशिवमयललितपौष्पपर्यङ्के ।  
अधिचक्रमध्यमास्ते कामाक्षी नाम किमपि मम भाग्यम् ॥ ७०॥  
  
रक्ष्योऽस्मि कामपीठीलासिकया घनकृपाम्बुराशिकया ।  
श्रुतियुवतिकुन्तलीमणिमालिकया तुहिनशैलबालिकया ॥ ७१॥  
  
लीये पुरहरजाये माये तव तरुणपल्लवच्छाये ।  
चरणे चन्द्राभरणे काञ्चीशरणे नतार्तिसंहरणे ॥ ७२॥  
  
मूर्तिमति मुक्तिबीजे मूर्ध्नि स्तबकितचकोरसाम्राज्ये ।  
मोदितकम्पाकूले मुहुर्मुहुर्मनसि मुमुदिषाऽस्माकम् ॥ ७३॥  
  
वेदमयीं नादमयीं बिन्दुमयीं परपदोद्यदिन्दुमयीम् ।  
मन्त्रमयीं तन्त्रमयीं प्रकृतिमयीं नौमि विश्वविकृतिमयीम् ॥ ७४॥  
  
पुरमथनपुण्यकोटी पुञ्जितकविलोकसूक्तिरसधाटी ।  
मनसि मम कामकोटी विहरतु करुणाविपाकपरिपाटी ॥ ७५॥  
  
कुटिलं चटुलं पृथुलं मृदुलं कचनयनजघनचरणेषु ।  
अवलोकितमवलम्बितमधिकम्पातटममेयमस्माभिः ॥ ७६॥  
  
प्रत्यङ्मुख्या दृष्टया प्रसाददीपाङ्कुरेण कामाक्ष्याः ।  
पश्यामि निस्तुलमहो पचेलिमं कमपि परशिवोल्लासम् ॥ ७७॥  
  
विद्ये विधातृविषये कात्यायनि कालि कामकोटिकले ।  
भारति भैरवि भद्रे शाकिनि शाम्भवि शिवे स्तुवे भवतीम् ॥ ७८॥  
  
मालिनि महेशचालिनि काञ्चीखेलिनि विपक्षकालिनि ते ।  
शूलिनि विद्रुमशालिनि सुरजनपालिनि कपालिनि नमोऽस्तु ॥ ७९॥  
  
देशिक इति किं शङ्के तत्तादृक्तव नु तरुणिमोन्मेषः ।  
कामाक्षि शूलपाणेः कामागमसमयदीक्षायाम् ॥ ८०॥  
  
वेतण्डकुम्भडम्बरवैतण्डिककुचभरार्तमध्याय ।  
कुङ्कुमरुचे नमस्यां शङ्करनयनामृताय रचयामः ॥ ८१॥  
  
अधिकाञ्चितमणिकाञ्चनकाञ्चीमधिकाञ्चि काञ्चिदद्राक्षम् ।  
अवनतजनानुकम्पामनुकम्पाकूलमस्मदनुकूलाम् ॥ ८२॥  
  
परिचितकम्पातीरं पर्वतराजन्यसुकृतसन्नाहम् ।  
परगुरुकृपया वीक्षे परमशिवोत्सङ्गमङ्गलाभरणम् ॥ ८३॥  
  
दग्धमदनस्य शम्भोः प्रथीयसीं ब्रह्मचर्यवैदग्धीम् ।  
तव देवि तरुणिमश्रीचतुरिमपाको न चक्षमे मातः ॥ ८४॥  
  
मदजलतमालपत्रा वसनितपत्रा करादृतखानित्रा ।  
विहरति पुलिन्दयोषा गुञ्जाभूषा फणीन्द्रकृतवेषा ॥ ८५॥  
  
अङ्के शुकिनी गीते कौतुकिनी परिसरे च गायकिनी ।  
जयसि सविधेऽम्ब भैरवमण्डलिनी श्रवसि शङ्खकुण्डलिनी ॥ ८६॥  
  
प्रणतजनतापवर्गा कृतबहुसर्गा ससिंहसंसर्गा ।  
कामाक्षि मुदितभर्गा हतरिपुवर्गा त्वमेव सा दुर्गा ॥ ८७॥  
  
श्रवणचलद्वेतण्डा समरोद्दण्डा धुतासुरशिखण्डा ।  
देवि कलितान्त्रषण्डा धृतनरमुण्डा त्वमेव चामुण्डा ॥ ८८॥  
  
उर्वीधरेन्द्रकन्ये दर्वीभरितेन भक्तपूरेण ।  
गुर्वीमकिञ्चनार्ति खर्वीकुरुषे त्वमेव कामाक्षि ॥ ८९॥  
  
ताडितरिपुपरिपीडनभयहरण निपुणहलमुसला ।  
क्रोडपतिभीषणमुखी क्रीडसि जगति त्वमेव कामाक्षि ॥ ९०॥  
  
स्मरमथनवरणलोला मन्मथहेलाविलासमणिशाला ।  
कनकरुचिचौर्यशीला त्वमम्ब बाला कराब्जधृतमाला ॥ ९१॥  
  
विमलपटी कमलकुटी पुस्तकरुद्राक्षशस्तहस्तपुटी ।  
कामाक्षि पक्ष्मलाक्षी कलितविपञ्ची विभासि वैरिञ्ची ॥ ९२॥  
  
कुङ्कुमरुचिपिङ्गमसृक्पङ्किलमुण्डालिमण्डितं मातः ।  
श्रीकामाक्षि तदीयसङ्गमकलामन्दीभवत्कौतुकः  
जयति तव रूपधेयं जपपटपुस्तकवराभयकराब्जम् ॥ ९३॥  
  
कनकमणिकलितभूषां कालायसकलहशीलकान्तिकलाम् ।  
कामाक्षि शीलये त्वां कपालशूलाभिरामकरकमलाम् ॥ ९४॥  
  
लोहितिमपुञ्जमध्ये मोहितभुवने मुदा निरीक्षन्ते ।  
वदनं तव कुवयुगलं काञ्चीसीमां च केऽपि कामाक्षि ॥ ९५॥  
  
जलधिद्विगुणितहुतबहदिशादिनेश्वरकलाश्विनेयदलैः ।  
नलिनैर्महेशि गच्छसि सर्वोत्तरकरकमलदलममलम् ॥ ९६॥  
  
सत्कृतदेशिकचरणाः सबीजनिर्बीजयोगनिश्रेण्या ।  
अपवर्गसौधवलभीमारोहन्त्यम्ब केऽपि तव कृपया ॥ ९७॥  
  
अन्तरपि बहिरपि त्वं जन्तुततेरन्तकान्तकृदहन्ते ।  
चिन्तितसन्तानवतां सन्ततमपि तन्तनीषि महिमानम् ॥ ९८॥  
  
कलमञ्जुलवागनुमितगलपञ्जरगतशुकग्रहौत्कण्ठ्यात् ।  
अम्ब रदनाम्बरं ते बिम्बफलं शम्बरारिणा न्यस्तम् ॥ ९९॥  
  
जय जय जगदम्ब शिवे जय जय कामाक्षि जय जयाद्रिसुते ।  
जय जय महेशदयिते जय जय चिद्गगनकौमुदीधारे ॥ १००॥  
  
आर्याशतकं भक्त्या पठतामार्याकटाक्षेण ।  
निस्सरति वदनकमलाद्वाणी पीयूषधोरणी दिव्या ॥ १०१॥  
  
आर्याशतकं सम्पूर्णम् ॥  
  
  
  
॥ पादारविन्दशतकम् ॥  
महिम्नः पन्थानं मदनपरिपन्थिप्रणयिनि  
प्रभुर्निर्णेतुं ते भवति यतमानोऽपि कतमः ।  
तथापि श्रीकाञ्चीविहृतिरसिके कोऽपि मनसो  
विपाकस्त्वत्पादस्तुतिविधिषु जल्पाकयति माम् ॥ १॥  
  
गलग्राही पौरन्दरपुरवनीपल्लवरुचां  
धृतपाथम्यानामरुणमहसामादिमगुरुः ।  
समिन्धे बन्धूकस्तबकसहयुध्वा दिशि दिशि  
प्रसर्पन्कामाक्ष्याश्चरणकिरणानामरुणिमा ॥ २॥  
  
मरालीनां यानाभ्यसनकलनामूलगुरवे  
दरिद्राणां त्राणव्यतिकरसुरोद्यानतरवे ।  
तमस्काण्डप्रौढिप्रकटनतिरस्कारपटवे  
जनोऽयं कामाक्ष्याश्चरणनलिनाय स्पृहयते ॥ ३॥  
  
वहन्ती सैन्दूरीं सरणिमवनम्रामरपुऱी-  
पुरन्ध्रीसीमन्ते कविकमलबालार्कसुषमा ।  
त्रयीसीमन्तिन्याः स्तनतटनिचोलारुणपटी  
विभान्ती कामाक्ष्याः पदनलिनकान्तिर्विजयते ॥ ४॥  
  
प्रणम्रीभूतस्य प्रणयकलहत्रस्तमनसः  
स्मरारातेश्चूडावियति गृहमेधी हिमकरः ।  
ययोः सान्ध्यां कान्तिं वहति सुषमाभिश्चरणयोः  
तयोर्मे कामाक्ष्या हृदयमपतन्द्रं विहरताम् ॥ ५॥  
  
ययोः पीठायन्ते विबुधमुकुटीनां पटलिका  
ययोः सौधायन्ते स्वयमुदयभाजो भणितयः ।  
ययोः दासायन्ते सरसिजभवाद्याश्चरणयोः  
तयोर्मे कामाक्ष्या दिनमनु वरीवर्तु हृदयम् ॥ ६॥  
  
नयन्ती सङ्कोचं सरसिजरुचं दिक्परिसरे  
सृजन्ती लौहित्यं नखकिरणचन्द्रार्धखचिता ।  
कवीन्द्राणां हृत्कैरवविकसनोद्योगजननी  
स्फुरन्ती कामाक्ष्याः चरणरुचिसन्ध्या विजयते ॥ ७॥  
  
विरावैर्माञ्जीरैः किमपि कथयन्तीव मधुरं  
पुरस्तादानम्रे पुरविजयिनि स्मेरवदने ।  
वयस्येव प्रौढा शिथिलयति या प्रेमकलह-  
प्ररोहं कामाक्ष्याः चरणयुगली सा विजयते ॥ ८॥  
  
सुपर्वस्त्रीलोलालकपरिचितं षट्पदकुलैः  
स्फुरल्लाक्षारागं तरुणतरणिज्योतिररुणैः ।  
भृतं कान्त्यम्भोभिः विसृमरमरन्दैः सरसिजैः  
विधत्ते कामाक्ष्याः चरणयुगलं बन्धुपदवीम् ॥ ९॥  
  
रजःसंसर्गेऽपि स्थितमरजसामेव हृदये  
परं रक्तत्वेन स्थितमपि विरक्तैकशरणम् ।  
अलभ्यं मन्दानां दधदपि सदा मन्दगतितां  
विधत्ते कामाक्ष्याः चरणयुगमाश्चर्यलहरीम् ॥ १०॥  
  
जटाला मञ्जीरस्फुरदरुणरत्नांशुनिकरैः  
निषिदन्ती मध्ये नखरुचिझरीगाङ्गपयसाम् ।  
जगत्त्राणं कर्तुं जननि मम कामाक्षि नियतं  
तपश्चर्यां धत्ते तव चरणपाथोजयुगली ॥ ११॥  
  
तुलाकोटिद्वन्द्वक्कणितभणिताभीतिवचसोः  
विनम्रं कामाक्षी विसृमरमहःपाटलितयोः ।  
क्षणं विन्यासेन क्षपिततमसोर्मे ललितयोः  
पुनीयान्मूर्धानं पुरहरपुरन्ध्री चरणयोः ॥ १२॥  
  
भवानि द्रुह्येतां भवनिबिडितेभ्यो मम मुहु-  
स्तमोव्यामोहेभ्यस्तव जननि कामाक्षि चरणौ ।  
ययोर्लाक्षाबिन्दुस्फुरणधरणाद्ध्वर्जटिजटा-  
कुटीरा शोणाङ्कं वहति वपुरेणाङ्ककलिका ॥ १३॥  
  
पवित्रीकुर्युर्नुः पदतलभुवः पाटलरुचः  
परागास्ते पापप्रशमनधुरीणाः परशिवे ।  
कणं लब्धुं येषां निजशिरसि कामाक्षि विवशा  
वलन्तो व्यातन्वन्त्यहमहमिकां माधवमुखाः ॥ १४॥  
  
बलाकामालाभिर्नखरुचिमयीभिः परिवृते  
विनम्रस्वर्नारीविकचकचकालाम्बुदकुले ।  
स्फुरन्तः कामाक्षि स्फुटदलितबन्धूकसुहृद-  
स्तटिल्लेखायन्ते तव चरणपाथोजकिरणाः ॥ १५॥  
  
सरागः सद्वेषः प्रसृमरसरोजे प्रतिदिनं  
निसर्गादाक्रामन्विबुधजनमूर्धानमधिकम् ।  
कथङ्कारं मातः कथय पदपद्मस्तव सतां  
नतानां कामाक्षि प्रकटयति कैवल्यसरणिम् ॥ १६॥  
  
जपालक्ष्मीशोणो जनितपरमज्ञाननलिनी-  
विकासव्यासङ्गो विफलितजगज्जाड्यगरिमा ।  
मनःपूर्वाद्रिं मे तिलकयतु कामाक्षि तरसा  
तमस्काण्डद्रोही तव चरणपाथोजरमणः ॥ १७॥  
  
नमस्कुर्मः प्रेङ्खन्मणिकटकनीलोत्पलमहः-  
पयोधौ रिङ्खद्भिर्नखकिरणफेनैर्धवलिते ।  
स्फुटं कुर्वाणाय प्रबलचलदौर्वानलशिखा-  
वितर्कं कामाक्ष्याः सततमरुणिम्ने चरणयोः ॥ १८॥  
  
शिवे पाशायेतामलघुनि तमःकूपकुहरे  
दिनाधीशायेतां मम हृदयपाथोजविपिने ।  
नभोमासायेतां सरसकवितारीतिसरिति  
त्वदीयौ कामाक्षि प्रसृतकिरणौ देवि चरणौ ॥ १९॥  
  
निषक्तं श्रुत्यन्ते नयनमिव सद्वृत्तरुचिरैः  
समैर्जुष्टं शुद्धैरधरमिव रम्यैर्द्विजगणैः ।  
शिवे वक्षोजन्मद्वितयमिव मुक्ताश्रितमुमे  
त्वदीयं कामाक्षि प्रणतशरणं नौमि चरणम् ॥ २०॥  
  
नमस्यासंसज्जन्नमुचिपरिपन्थिप्रणयिनी-  
निसर्गप्रेङ्खोलत्कुरलकुलकालाहिशबले ।  
नखच्छायादुग्धोदधिपयसि ते वैद्रुमरुचां  
प्रचारं कामाक्षि प्रचुरयति पादाब्जसुषमा ॥ २१॥  
  
कदा दूरीकर्तुं कटुदुरितकाकोलजनितं  
महान्तं सन्तापं मदनपरिपन्थिप्रियतमे ।  
क्षणात्ते कामाक्षि त्रिभुवनपरीतापहरणे  
पटीयांसं लप्स्ये पदकमलसेवामृतरसम् ॥ २२॥  
  
ययोः सान्ध्यं रोचिः सततमरुणिम्ने स्पृहयते  
ययोश्चान्द्री कान्तिः परिपतति दृष्ट्वा नखरुचिम् ।  
ययोः पाकोद्रेकं पिपठिषति भक्त्या किसलयं  
म्रदिम्नः कामाक्ष्या मनसि चरणौ तौ तनुमहे ॥ २३॥  
  
जगन्नेदं नेदं परमिति परित्यज्य यतिभिः  
कुशाग्रीयस्वान्तैः कुशलधिषणैः शास्त्रसरणौ ।  
गवेष्यं कामाक्षि ध्रुवमकृतकानां गिरिसुते  
गिरामैदम्पर्यं तव चरणपद्मं विजयते ॥ २४॥  
  
कृतस्नानं शास्त्रामृतसरसि कामाक्षि नितरां  
दधानं वैशद्यं कलितरसमानन्दसुधया ।  
अलङ्कारं भूमेर्मुनिजनमनश्चिन्मयमहा-  
पयोधेरन्तस्स्थं तव चरणरत्नं मृगयते ॥ २५॥  
  
मनोगेहे मोहोद्भवतिमिरपूर्णे मम मुहुः  
दरिद्राणीकुर्वन्दिनकरसहस्राणि किरणैः ।  
विधत्तां कामाक्षि प्रसृमरतमोवञ्चनचणः  
क्षणार्धं सान्निध्यं चरणमणिदीपो जननि ते ॥ २६॥  
  
कवीनां चेतोवन्नखररुचिसम्पर्कि विबुध-  
स्रवन्तीस्रोतोवत्पटुमुखरितं हंसकरवैः ।  
दिनारम्भश्रीवन्नियतमरुणच्छायसुभगं  
मदन्तः कामाक्ष्याः स्फुरतु पदपङ्केरुहयुगम् ॥ २७॥  
  
सदा किं सम्पर्कात्प्रकृतिकठिनैर्नाकिमुकुटैः  
तटैर्नीहाराद्रेरधिकमणुना योगिमनसा ।  
विभिन्ते सम्मोहं शिशिरयति भक्तानपि दृशाम्  
अदृश्यं कामाक्षि प्रकटयति ते पादयुगलम् ॥ २८॥  
  
पवित्राभ्यामम्ब प्रकृतिमृदुलाभ्यां तव शिवे  
पदाभ्यां कामाक्षि प्रसभमभिभूतैः सचकितैः ।  
प्रवालैरम्भोजैरपि च वनवासव्रतदशाः  
सदैवारभ्यन्ते परिचरितनानाद्विजगणैः ॥ २९॥  
  
चिराद्दृश्या हंसैः कथमपि सदा हंससुलभं  
निरस्यन्ती जाड्यं नियतजडमध्यैकशरणम् ।  
अदोषव्यासङ्गा सततमपि दोषाप्तिमलिनं  
पयोजं कामाक्ष्याः परिहसति पादाब्जयुगली ॥ ३०॥  
  
सुराणामानन्दप्रबलनतया मण्डनतया  
नखेन्दुज्योत्स्नाभिर्विसृमरतमःखण्डनतया ।  
पयोजश्रीद्वेषव्रतरततया त्वच्चरणयोः  
विलासः कामाक्षि प्रकटयति नैशाकरदशाम् ॥ ३१॥  
  
सितिम्ना कान्तीनां नखरजनुषां पादनलिन-  
च्छवीनां शोणिम्ना तव जननि कामाक्षि नमने ।  
लभन्ते मन्दारग्रथितनवबन्धूककुसुम-  
स्रजां सामीचीन्यं सुरपुरपुरन्ध्रीकचभराः ॥ ३२॥  
  
स्फुरन्मध्ये शुद्धे नखकिरणदुग्धाब्धिपयसां  
वहन्नब्जं चक्रं दरमपि च लेखात्मकतया ।  
श्रितो मात्स्यं रूपं श्रियमपि दधानो निरुपमां  
त्रिधामा कामाक्ष्याः पदनलिननामा विजयते ॥ ३३॥  
  
नखश्रीसन्नद्धस्तबकनिचितः स्वैश्च किरणैः  
पिशङ्गैः कामाक्षि प्रकटितलसत्पल्लवरुचिः ।  
सतां गम्यः शङ्के सकलफलदाता सुरतरुः  
त्वदीयः पादोऽयं तुहिनगिरिराजन्यतनये ॥ ३४॥  
  
वषट्कुर्वन्माञ्जीरकलकलैः कर्मलहरी-  
हवींषि प्रौद्दण्डं ज्वलति परमज्ञानदहने ।  
महीयान्कामाक्षि स्फुटमहसि जोहोति सुधियां  
मनोवेद्यां मातस्तव चरणयज्वा गिरिसुते ॥ ३५॥  
  
महामन्त्रं किञ्चिन्मणिकटकनादैर्मृदु जपन्  
क्षिपन्दिक्षु स्वच्छं नखरुचिमयं भास्मनरजः ।  
नतानां कामाक्षि प्रकृतिपटुरच्चाट्य ममता-  
पिशाचीं पादोऽयं प्रकटयति ते मान्त्रिकदशाम् ॥ ३६॥  
  
उदीते बोधेन्दौ तमसि नितरां जग्मुषि दशां  
दरिद्रां कामाक्षि प्रकटमनुरागं विदधती ।  
सितेनाच्छाद्याङ्गं नखरुचिपटेनाङ्घ्रियुगली-  
पुरन्ध्री ते मातः स्वयमभिसरत्येव हृदयम् ॥ ३७॥  
  
दिनारम्भः सम्पन्नलिनविपिनानामभिनवो  
विकासो वासन्तः सुकविपिकलोकस्य नियतः ।  
प्रदोषः कामाक्षि प्रकटपरमज्ञानशशिन-  
श्चकास्ति त्वत्पादस्मरणमहिमा शैलतनये ॥ ३८॥  
  
धृतच्छायं नित्यं सरसिरुहमैत्रीपरिचितं  
निधानं दीप्तीनां निखिलजगतां बोधजनकम् ।  
मुमुक्षूणां मार्गप्रथनपटु कामाक्षि पदवीं  
पदं ते पातङ्गीं परिकलयते पर्वतसुते ॥ ३९॥  
  
शनैस्तीर्त्वा मोहाम्बुधिमथ समारोढुमनसः  
क्रमात्कैवल्याख्यां सुकृतिसुलभां सौधवलभीम् ।  
लभन्ते निःश्रेणीमिव झटिति कामाक्षि चरणं  
पुरश्चर्याभिस्ते पुरमथनसीमन्तिनि जनाः ॥ ४०॥  
  
प्रचण्डार्तिक्षोभप्रमथनकृते प्रातिभसरि-  
त्प्रवाहप्रोद्दण्डीकरणजलदाय प्रणमताम् ।  
प्रदीपाय प्रौढे भवतमसि कामाक्षि चरण-  
प्रसादौन्मुख्याय स्पृहयति जनोऽयं जननि ते ॥ ४१॥  
  
मरुद्भिः संसेव्या सततमपि चाञ्चल्यरहिता  
सदारुण्यं यान्ती परिणतिदरिद्राणसुषमा ।  
गुणोत्कर्षान्माञ्जीरककलकलैस्तर्जनपटुः  
प्रवालं कामाक्ष्याः परिहसति पादाब्जयुगली ॥ ४२॥  
  
जगद्रक्षादक्षा जलजरुचिशिक्षापटुतरा  
समैर्नम्या रम्या सततमभिगम्या बुधजनैः ।  
द्वयी लीलालोला श्रुतिषु सुरपालादिमुकुटी-  
तटीसीमाधामा तव जननि कामाक्षि पदयोः ॥ ४३॥  
  
गिरां दूरौ चोरौ जडिमतिमिराणां कृतजग-  
त्परित्राणौ शोणौ मुनिहृदयलीलैकनिपुणौ ।  
नखैः स्मेरौ सारौ निगमवचसां खण्डितभव-  
ग्रहोन्मादौ पादौ तव जननि कामाक्षि कलये ॥ ४४॥  
  
अविश्रान्तं पङ्कं यदपि कलयन्यावकमयं  
निरस्यन्कामाक्षि प्रणमनजुषां पङ्कमखिलम् ।  
तुलाकोटिद्वन्दं दधदपि च गच्छन्नतुलतां  
गिरां मार्गं पादो गिरिवरसुते लङ्घयति ते ॥ ४५॥  
  
प्रवालं सव्रीलं विपिनविवरे वेपयति या  
स्फुरल्लीलं बालातपमधिकबालं वदति या ।  
रुचिं सान्ध्यां वन्ध्यां विरचयति या वर्धयतु सा  
शिवं मे कामाक्ष्याः पदनलिनपाटल्यलहरी ॥ ४६॥  
  
किरञ्ज्योत्स्नारीतिं नखमुखरुचा हंसमनसां  
वितन्वानः प्रीतिं विकचतरुणाम्भोरुहरुचिः ।  
प्रकाशः श्रीपादस्तव जननि कामाक्षि तनुते  
शरत्कालप्रौढिं शशिशकलचूडप्रियतमे ॥ ४७॥  
  
नखाङ्कूरस्मेरद्युतिविमलगङ्गाम्भसि सुखं  
कृतस्नानं ज्ञानामृतममलमास्वाद्य नियतम् ।  
उदञ्चन्मञ्जीरस्फुरणमणिदीपे मम मनो  
मनोज्ञे कामाक्ष्याश्चरणमणिहर्म्ये विहरताम् ॥ ४८॥  
  
भवाम्भोधौ नौकां जडिमविपिने पावकशिखा-  
ममर्त्येन्द्रादीनामधिमुकुटमुत्तंसकलिकाम् ।  
जगत्तापे ज्योत्स्नामकृतकवचःपञ्जरपुटे  
शुकस्त्रीं कामाक्ष्या मनसि कलये पादयुगलीम् ॥ ४९॥  
  
परत्मप्राकाश्यप्रतिफलनचुञ्चुः प्रणमतां  
मनोज्ञस्त्वत्पादो मणिमुकुरमुद्रां कलयते ।  
यदीयां कामाक्षि प्रकृतिमसृणाः शोधकदशां  
विधातुं चेष्ठन्ते बलरिपुवधूटीकचभराः ॥ ५०॥  
  
अविश्रान्तं तिष्ठन्नकृतकवचःकन्दरपुटी-  
कुटीरान्तः प्रौढं नखरुचिसटालीं प्रकटयन् ।  
प्रचण्डं खण्डत्वं नयतु मम कामाक्षि तरसा  
तमोवेतण्डेन्द्रं तव चरणकण्ठीरवपतिः ॥ ५१॥  
  
पुरस्तात्कामाक्षि प्रचुररसमाखण्डलपुरी-  
पुरन्ध्रीणां लास्यं तव ललितमालोक्य शनकैः ।  
नखश्रीभिः स्मेरा बहु वितनुते नूपुररवै-  
श्चमत्कृत्या शङ्के चरणयुगली चाटुरचनाः ॥ ५२॥  
  
सरोजं निन्दन्ती नखकिरणकर्पूरशिशिरा  
निषिक्ता मारारेर्मुकुटशशिरेखाहिमजलैः ।  
स्फुरन्ती कामाक्षि स्फुटरुचिमये पल्लवचये  
तवाधत्ते मैत्रीं पथिकसुदृशा पादयुगली ॥ ५३॥  
  
नतानां सम्पत्तेरनवरतमाकर्षणजपः  
प्ररोहत्संसारप्रसरगरिमस्तम्भनजपः ।  
त्वदीयः कामाक्षि स्मरहरमनोमोहनजपः  
पटीयान्नः पायात्पदनलिनमञ्जीरनिनदः ॥ ५४॥  
  
वितन्वीथा नाथे मम शिरसि कामाक्षि कृपया  
पदाम्भोजन्यासं पशुपरिबृढप्राणदयिते ।  
पिबन्तो यन्मुद्रां प्रकटमुपकम्पापरिसरं  
दृशा नानन्द्यन्ते नलिनभवनारायणमुखाः ॥ ५५॥  
  
प्रणामोद्यद्बृन्दारमुकुटमन्दारकलिका-  
विलोलल्लोलम्बप्रकरमयधूमप्रचुरिमा ।  
प्रदीप्तः पादाब्जद्युतिविततिपाटल्यलहरी-  
कृशानुः कामाक्ष्या मम दहतु संसारविपिनम् ॥ ५६॥  
  
वलक्षश्रीरृक्षाधिपशिशुसदृक्षैस्तव नखैः  
जिघृक्षुर्दक्षत्वं सरसिरुहभिक्षुत्वकरणे ।  
क्षणान्मे कामाक्षि क्षपितभवसङ्क्षोभगरिमा  
वचोवैचक्षन्यं चरणयुगली पक्ष्मलयतात् ॥ ५७॥  
  
समन्तात्कामाक्षि क्षततिमिरसन्तानसुभगान्  
अनन्ताभिर्भाभिर्दिनमनु दिगन्तान्विरचयन् ।  
अहन्ताया हन्ता मम जडिमदन्तावलहरिः  
विभिन्तां सन्तापं तव चरणचिन्तामणिरसौ ॥ ५८॥  
  
दधानो भास्वत्ताममृतनिलयो लोहितवपुः  
विनम्राणां सौम्यो गुरुरपि कवित्वं च कलयन् ।  
गतौ मन्दो गङ्गाधरमहिषि कामाक्षि भजतां  
तमःकेतुर्मातस्तव चरणपद्मो विजयते ॥ ५९॥  
  
नयन्तीं दासत्वं नलिनभवमुख्यानसुलभ-  
प्रदानाद्दीनानाममरतरुदौर्भाग्यजननीम् ।  
जगज्जन्मक्षेमक्षयविधिषु कामाक्षि पदयो-  
र्धुरीणामीष्टे करस्तव भणितुमाहोपुरुषिकाम् ॥ ६०॥  
  
जनोऽयं सन्तप्तो जननि भवचण्डांशुकिरणैः  
अलब्धवैकं शीतं कणमपि परज्ञानपयसः ।  
तमोमार्गे पान्थस्तव झटिति कामाक्षि शिशिरां  
पदाम्भोजच्छायां परमशिवजाये मृगयते ॥ ६१॥  
  
जयत्यम्ब श्रीमन्नखकिरणचीनांशुकमयं  
वितानं बिभ्राणे सुरमुकुटसङ्घट्टमसृणे ।  
निजारुण्यक्षौमास्तरणवति कामाक्षि सुलभा  
बुधैः संविन्नारी तव चरणमाणिक्यभवने ॥ ६२॥  
  
प्रतीमः कामाक्षि स्फुरिततरुणादित्यकिरण-  
श्रियो मूलद्रव्यं तव चरणमद्रीन्द्रतनये ।  
सुरेन्द्राशामापूरयति यदसौ ध्वान्तमखिलं  
धुनीते दिग्भागानपि च महसा पाटलयते ॥ ६३॥  
  
महाभाष्यव्याख्यापटुशयनमारोपयति वा  
स्मरव्यापारेर्ष्यापिशुननिटिलं कारयति वा ।  
द्विरेफाणामध्यासयति सततं वाधिवसतिं  
प्रणम्रान्कामाक्ष्याः पदनलिनमाहात्म्यगरिमा ॥ ६४॥  
  
विवेकाम्भस्स्रोतस्स्नपनपरिपाटीशिशिरिते  
समीभूते शास्त्रस्मरणहलसङ्कर्षणवशात् ।  
सतां चेतःक्षेत्रे वपति तव कामाक्षि चरणो  
महासंवित्सस्यप्रकरवरबीजं गिरिसुते ॥ ६५॥  
  
दधानो मन्दारस्तबकपरिपाटीं नखरुचा  
वहन्दीप्तां शोणाङ्गुलिपटलचाम्पेयकलिकाम् ।  
अशोकोल्लासं नः प्रचुरयतु कामाक्षि चरणो  
विकासी वासन्तः समय इव ते शर्वदयिते ॥ ६६॥  
  
नखांशुप्राचुर्यप्रसृमरमरालालिधवलः  
स्फुरन्मञ्जीरोद्यन्मरकतमहश्शैवलयुतः ।  
भवत्याः कामाक्षि स्फुटचरणपाटल्यकपटो  
नदः शोणाभिख्यो नगपतितनूजे विजयते ॥ ६७॥  
  
धुनानं पङ्कौघं परमसुलभं कण्टककुलैः  
विकासव्यासङ्गं विदधदपराधीनमनिशम् ।  
नखेन्दुज्योत्स्नाभिर्विशदरुचि कामाक्षि नितराम्  
असामान्यं मन्ये सरसिजमिदं ते पदयुगम् ॥ ६८॥  
  
करीन्द्राय द्रुह्यत्यलसगतिलीलासु विमलैः  
पयोजैर्मात्सर्यं प्रकटयति कामं कलयते ।  
पदाम्भोजद्वन्द्वं तव तदपि कामाक्षि हृदयं  
मुनीनां शान्तानां कथमनिशमस्मै स्पृहयते ॥ ६९॥  
  
निरस्ता शोणिम्ना चरणकिरणानां तव शिवे  
समिन्धाना सन्ध्यारुचिरचलराजन्यतनये ।  
असामर्थ्यादेनं परिभवितुमेतत्समरुचां  
सरोजानां जाने मुकुलयति शोभां प्रतिदिनम् ॥ ७०॥  
  
उपादिक्षद्दाक्ष्यं तव चरणनामा गुरुरसौ  
मरालानां शङ्के मसृणगतिलालित्यसरणौ ।  
अतस्ते निस्तन्द्रं नियतममुना सख्यपदवीं  
प्रपन्नं पाथोजं प्रति दधति कामाक्षि कुतुकम् ॥ ७१॥  
  
दधानैः संसर्गं प्रकृतिमलिनैः षट्पदकुलैः  
द्विजाधीशश्लाघाविधिषु विदधद्भिर्मुकुलताम् ।  
रजोमिश्रैः पद्मैर्नियतमपि कामाक्षि पदयोः  
विरोधस्ते युक्तो विषमशरवैरिप्रियतमे ॥ ७२॥  
  
कवित्वश्रीमिश्रीकरणनिपुणौ रक्षणचणौ  
विपन्नानां श्रीमन्नलिनमसृणौ शोणकिरणौ ।  
मुनीन्द्राणामन्तःकरणशरणौ मन्दसरणौ  
मनोज्ञौ कामाक्ष्या दुरितहरणौ नौमि चरणौ ॥ ७३॥  
  
परस्मात्सर्वस्मादपि च परयोर्मुक्तिकरयोः  
नखश्रीभिर्ज्योत्स्नाकलिततुलयोस्ताम्रतलयोः ।  
निलीये कामाक्ष्या निगमनुतयोर्नाकिनतयोः  
निरस्तप्रोन्मीलन्नलिनमदयोरेव पदयोः ॥ ७४॥  
  
स्वभावादन्योन्यं किसलयमपीदं तव पदं  
म्रदिम्ना शोणिम्ना भगवति दधाते सदृशताम् ।  
वने पूर्वस्येच्छा सततमवने किं तु जगतां  
परस्येत्थं भेदः स्फुरति हृदि कामाक्षि सुधियाम् ॥ ७५॥  
  
कथं वाचालोऽपि प्रकटमणिमञ्जीरनिनदैः  
सदैवानन्दार्द्रान्विरचयति वाचंयमजनान् ।  
प्रकृत्या ते शोणच्छविरपि च कामाक्षि चरणो  
मनीषानैर्मल्यं कथमिव नृणां मांसलयते ॥ ७६॥  
  
चलत्तृष्णावीचीपरिचलनपर्याकुलतया  
मुहुर्भ्रान्तस्तान्तः परमशिववामाक्षि परवान् ।  
तितीर्षुः कामाक्षि प्रचुरतरकर्माम्बुधिममुं  
कदाहं लप्स्ये ते चरणमणिसेतुं गिरिसुते ॥ ७७॥  
  
विशुष्यन्त्यां प्रज्ञासरिति दुरितग्रीष्मसमय-  
प्रभावेण क्षीणे सति मम मनःकेकिनि शुचा ।  
त्वदीयः कामाक्षि स्फुरितचरणाम्भोदमहिमा  
नभोमासाटोपं नगपतिसुते किं न कुरुते ॥ ७८॥  
  
विनम्राणां चेतोभवनवलभीसीम्नि चरण-  
प्रदीपे प्राकाश्यं दधति तव निर्धूततमसि ।  
असीमा कामाक्षि स्वयमलघुदुष्कर्मलहरी  
विघूर्णन्ती शान्तिं शलभपरिपाटीव भजते ॥ ७९॥  
  
विराजन्ती शुक्तिर्नखकिरणमुक्तामणिततेः  
विपत्पाथोराशौ तरिरपि नराणां प्रणमताम् ।  
त्वदीयः कामाक्षि ध्रुवमलघुवह्निर्भववने  
मुनीनां ज्ञानाग्नेररणिरयमङ्घिर्विजयते ॥ ८०॥  
  
समस्तैः संसेव्यः सततमपि कामाक्षि विबुधैः  
स्तुतो गन्धर्वस्त्रीसुललितविपञ्चीकलरवैः ।  
भवत्या भिन्दानो भवगिरिकुलं जृम्भिततमो-  
बलद्रोही मातश्चरणपुरुहूतो विजयते ॥ ८१॥  
  
वसन्तं भक्तानामपि मनसि नित्यं परिलसद्-  
घनच्छायापूर्णं शुचिमपि नृणां तापशमनम् ।  
नखेन्दुज्योत्स्नाभिः शिशिरमपि पद्मोदयकरं  
नमामः कामाक्ष्याश्चरणमधिकाश्चर्यकरणम् ॥ ८२॥  
  
कवीन्द्राणां नानाभणितिगुणचित्रीकृतवचः-  
प्रपञ्चव्यापारप्रकटनकलाकौशलनिधिः ।  
अधःकुर्वन्नब्जं सनकभृगुमुख्यैर्मुनिजनैः  
नमस्यः कामाक्ष्याश्चरणपरमेष्ठी विजयते ॥ ८३॥  
  
भवत्याः कामाक्षि स्फुरितपदपङ्केरुहभुवां  
परागाणां पूरैः परिहृतकलङ्कव्यतिकरैः ।  
नतानामामृष्टे हृदयमुकुरे निर्मलरुचि  
प्रसन्ने निश्शेषं प्रतिफलति विश्वं गिरिसुते ॥ ८४॥  
  
तव त्रस्तं पादात्किसलयमरण्यान्तरमगात्  
परं रेखारूपं कमलममुमेवाश्रितमभूत् ।  
जितानां कामाक्षि द्वितयमपि युक्तं परिभवे  
विदेशे वासो वा शरणगमनं वा निजरिपोः ॥ ८५॥  
  
गृहीत्वा याथार्थ्यं निगमवचसां देशिककृपा-  
कटाक्षर्कज्योतिश्शमितममताबन्धतमसः ।  
यतन्ते कामाक्षि प्रतिदिवसमन्तर्द्रढयितुं  
त्वदीयं पादाब्जं सुकृतपरिपाकेन सुजनाः ॥ ८६॥  
  
जडानामप्यम्ब स्मरणसमये तवच्चरणयोः  
भ्रमन्मन्थक्ष्माभृद्धुमुघुमितसिन्धुप्रतिभटाः ।  
प्रसन्नाः कामाक्षि प्रसभमधरस्पन्दनकरा  
भवन्ति स्वच्छन्दं प्रकृतिपरिपक्का भणितयः ॥ ८७॥  
  
वहन्नप्यश्रान्तं मधुरनिनदं हंसकमसौ  
तमेवाधः कर्तुं किमिव यतते केलिगमने ।  
भवस्यैवानन्दं विदधदपि कामाक्षि चरणो  
भवत्यास्तद्द्रोहं भगवति किमेवं वितनुते ॥ ८८॥  
  
यदत्यन्तं ताम्यत्यलसगतिवार्तास्वपि शिवे  
तदेतत्कामाक्षि प्रकृतिमृदुलं ते पदयुगम् ।  
किरीटैः सङ्घट्टं कथमिव सुरौघस्य सहते  
मुनीन्द्राणामास्ते मनसि च कथं सूचिनिशिते ॥ ८९॥  
  
मनोरङ्गे मत्के विबुधजनसम्मोदजननी  
सरागव्यासङ्गं सरसमृदुसञ्चारसुभगा ।  
मनोज्ञा कामाक्षि प्रकटयतु लास्यप्रकरणं  
रणन्मञ्जीरा ते चरणयुगलीनर्तकवधूः ॥ ९०॥  
  
परिष्कुर्वन्मातः पशुपतिकपर्दं चरणराट्  
पराचां हृत्पद्मं परमभणितीनां च मकुटम् ।  
भवाख्ये पाथोधौ परिहरतु कामाक्षि ममता-  
पराधीनत्वं मे परिमुषितपाथोजमहिमा ॥ ९१॥  
  
प्रसूनैः सम्पर्कादमरतरुणीकुन्तलभवैः  
अभीष्टानां दानादनिशमपि कामाक्षि नमताम् ।  
स्वसङ्गात्कङ्केलिप्रसवजनकत्वेन च शिवे  
त्रिधा धत्ते वार्तां सुरभिरिति पादो गिरिसुते ॥ ९२॥  
  
महामोहस्तेनव्यतिकरभयात्पालयति यो  
विनिक्षिप्तं स्वस्मिन्निजजनमनोरत्नमनिशम् ।  
स रागस्योद्रेकात्सततमपि कामाक्षि तरसा  
किमेवं पादोऽसौ किसलयरुचिं चोरयति ते ॥ ९३॥  
  
सदा स्वादुङ्कारं विषयलहरीशालिकणिकां  
समास्वाद्य श्रान्तं हृदयशुकपोतं जननि मे ।  
कृपाजाले फालेक्षणमहिषि कामाक्षि रभसात्  
गृहीत्वा रुन्धीथारस्तव पदयुगीपञ्जरपुटे ॥ ९४॥  
  
धुनानं कामाक्षि स्मरणलवमात्रेण जडिम-  
ज्वरप्रौढिं गूढस्थिति निगमनैकुञ्जकुहरे ।  
अलभ्यं सर्वेषां कतिचन लभन्ते सुकृतिनः  
चिरादन्विष्यन्तस्तव चरणसिद्धौषधमिदम् ॥ ९५॥  
  
रणन्मञ्जीराभ्यां ललितगमनाभ्यां सुकृतिनां  
मनोवास्तव्याभ्यां मथिततिमिराभ्यां नखरुचा ।  
निधेयाभ्यां पत्या निजशिरसि कामाक्षि सततं  
नमस्ते पादाभ्यां नलिनमृदुलाभ्यां गिरिसुते ॥ ९६॥  
  
सुरागे राकेन्दुप्रतिनिधिमुखे पर्वतसुते  
चिराल्लभ्ये भक्त्या शमधनजनानां परिषदा ।  
मनोभृङ्गो मत्कः पदकमलयुग्मे जननि ते  
प्रकामं कामाक्षि त्रिपुरहरवामाक्षि रमताम् ॥ ९७॥  
  
शिवे संविद्रूपे शशिशकलचूडप्रियतमे  
शनैर्गत्यागत्या जितसुरवरेभे गिरिसुते ।  
यतन्ते सन्तस्ते चरणनलिनालानयुगले  
सदा बद्धं चित्तप्रमदकरियूथं दृढतरम् ॥ ९८॥  
  
यशः सूते मातर्मधुरकवितां पक्ष्मलयते  
श्रियं दत्ते चित्ते कमपि परिपाकं प्रथयते ।  
सतां पाशग्रन्थिं शिथिलयति किं किं न कुरुते  
प्रपन्ने कामाक्ष्याः प्रणतिपरिपाटी चरणयोः ॥ ९९॥  
  
मनीषां माहेन्द्रीं ककुभमिव ते कामपि दशां  
प्रधत्ते कामाक्ष्याश्चरणतरुणादित्यकिरणः ।  
यदीये सम्पर्के धृतरसमरन्दा कवयतां  
परीपाकं धत्ते परिमलवती सूक्तिनलिनी ॥ १००॥  
  
पुरा मारारातिः पुरमजयदम्ब स्तवशतैः  
प्रसन्नायां सत्यां त्वयि तुहिनशैलेन्द्रतनये ।  
अतस्ते कामाक्षि स्फुरतु तरसा कालसमये  
समायाते मातर्मम मनसि पादाब्जयुगलम् ॥ १०१॥  
  
पदद्वन्द्वं मन्दं गतिषु निवसन्तं हृदि सतां  
गिरामन्ते भ्रान्तं कृतकरहितानां परिबृढे ।  
जनानामानन्दं जननि जनयन्तं प्रणमतां  
त्वदीयं कामाक्षि प्रतिदिनमहं नौमि विमलम् ॥ १०२॥  
  
इदं यः कामाक्ष्याश्चरणनलिनस्तोत्रशतकं  
जपेन्नित्यं भक्त्या निखिलजगदाह्लादजनकम् ।  
स विश्वेषां वन्द्यः सकलकविलोकैकतिलकः  
चिरं भुक्त्वा भोगान्परिणमति चिद्रूपकलया ॥ १०३॥  
  
पादारविन्दशतकं सम्पूर्णम् ॥  
  
  
  
॥ स्तुतिशतकम् ॥  
पाण्डित्यं परमेश्वरि स्तुतिविधौ नैवाश्रयन्ते गिरां  
वैरिञ्चान्यपि गुम्फनानि विगलद्गर्वाणि शर्वाणि ते ।  
स्तोतुं त्वां परिफुल्लनीलनलिनश्यामाक्षि कामाक्षि मां  
वाचालीकुरुते तथापि नितरां त्वत्पादसेवादरः ॥ १॥  
  
तापिञ्छस्तबकत्विषे तनुभृतां दारिद्र्यमुद्राद्विषे  
संसाराख्यतमोमुषे पुररिपोर्वामाङ्कसीमाजुषे ।  
कम्पातीरमुपेयुषे कवयतां जिह्वाकुटीं जग्मुषे  
विश्वत्राणपुषे नमोऽस्तु सततं तस्मै परञ्ज्योतिषे ॥ २॥  
  
ये सन्ध्यारुणयन्ति शङ्करजटाकान्तारचन्रार्भकं  
सिन्दूरन्ति च ये पुरन्दरवधूसीमन्तसीमान्तरे ।  
पुण्यं ये परिपक्कयन्ति भजतां काञ्चीपुरे माममी  
पायासुः परमेश्वरप्रणयिनीपादोद्भवाः पांसवः ॥ ३॥  
  
कामाडम्बरपूरया शशिरुचा कम्रस्मितानां त्विषा  
कामारेरनुरागसिन्धुमधिकं कल्लोलितं तन्वती ।  
कामाक्षीति समस्तसज्जननुता कल्याणदात्री नृणां  
कारुण्याकुलमानसा भगवती कम्पातटे जृम्भते ॥ ४॥  
  
कामाक्षीणपराक्रमप्रकटनं सम्भावयन्ती दृशा  
श्यामा क्षीरसहोदरस्मितरुचिप्रक्षालिताशान्तरा ।  
कामाक्षीजनमौलिभूषणमणिर्वाचां परा देवता  
कामाक्षीति विभाति कापि करुणा कम्पातटिन्यास्तटे ॥ ५॥  
  
श्यामा काचन चन्द्रिका त्रिभुवने पुण्यात्मनामानने  
सीमाशून्यकवित्ववर्षजननी या कापि कादम्बिनी ।  
मारारातिमनोविमोहनविधौ काचितत्तमःकन्दली  
कामाक्ष्याः करुणाकटाक्षलहरी कामाय मे कल्पताम् ॥ ६॥  
  
प्रौढध्वान्तकदम्बके कुमुदिनीपुण्याङ्कुरं दर्शयन्  
ज्योत्स्नासङ्गमनेऽपि कोकमिथुनं मिश्रं समुद्भावयन् ।  
कालिन्दीलहरीदशां प्रकटयन्कम्रां नभस्यद्भुतां  
कश्चिन्नेत्रमहोत्सवो विजयते काञ्चीपुरे शूलिनः ॥ ७॥  
  
तन्द्राहीनतमालनीलसुषमैस्तारुण्यलीलागृहैः  
तारानाथकिशोरलाञ्छितकचैस्ताम्रारविन्देक्षणैः ।  
मातः संश्रयतां मनो मनसिजप्रागल्भ्यनाडिन्धमैः  
कम्पातीरचरैर्घनस्तनभरैः पुण्याङ्करैः शाङ्करैः ॥ ८॥  
  
नित्यं निश्चलतामुपेत्य मरुतां रक्षाविधिं पुष्णती  
तेजस्सञ्चयपाटवेन किरणानुष्णद्युतेर्मुष्णती ।  
काञ्चीमध्यगतापि दीप्तिजननी विश्वान्तरे जृम्भते  
काचिच्चित्रमहो स्मृतापि तमसां निर्वापिका दीपिका ॥ ९॥  
  
कान्तैः केशरुचां चयैर्भ्रमरितं मन्दस्मितैः पुष्पितं  
कान्त्या पल्लवितं पदाम्बुरुहयोर्नेत्रत्विषा पत्रितम् ।  
कम्पातीरवनान्तरं विदधती कल्याणजन्मस्थली  
काञ्चीमध्यमहामणिर्विजयते काचित्कृपाकन्दली ॥ १०॥  
  
राकाचन्द्रसमानकान्तिवदना नाकाधिराजस्तुता  
मूकानामपि कुर्वती सुरधुनीनीकाशवाग्वैभवम् ।  
श्रीकाञ्चीनगरीविहाररसिका शोकापहन्त्री सताम्  
एका पुण्यपरम्परा पशुपतेराकारिणी राजते ॥ ११॥  
  
जाता शीतलशैलतः सुकृतिनां दृश्या परं देहिनां  
लोकानां क्षणमात्रसंस्मरणतः सन्तापविच्छेदिनी ।  
आश्चर्यं बहु खेलनं वितनुते नैश्चल्यमाबिभ्रती  
कम्पायास्तटसीम्नि कापि तटिनी कारुण्यपाथोमयी ॥ १२॥  
  
ऐक्यं येन विरच्यते हरतनौ दम्भावपुम्भावुके  
रेखा यत्कचसीम्नि शेखरदशां नैशाकरी गाहते ।  
औन्नत्यं मुहुरेति येन स महान्मेनासखः सानुमान्  
कम्पातीरविहारिणा सशरणास्तेनैव धाम्ना वयम् ॥ १३॥  
  
अक्ष्णोश्च स्तनयोः श्रिया श्रवणयोर्बाह्वोश्च मूलं स्पृशन्  
उत्तंसेन मुखेन च प्रतिदिनं द्रुह्यन्पयोजन्मने ।  
माधुर्येण गिरां गतेन मृदुना हंसाङ्गनां ह्रेपयन्  
काञ्चीसीम्नि चकास्ति कोऽपि कवितासन्तानबीजाङ्कुरः ॥ १४॥  
  
खण्डं चान्द्रमसं वतंसमनिशं काञ्चीपुरे खेलनं  
कालायश्छवितस्करीं तनुरुचिं कर्णजपे लोचने ।  
तारुण्योष्मनखम्पचं स्तनभरं जङ्घास्पृशं कुन्तलं  
भाग्यं देशिकसञ्चितं मम कदा सम्पादयेदम्बिके ॥ १५॥  
  
तन्वानं निजकेलिसौधसरणिं नैसर्गिकीणां गिरां  
केदारं कविमल्लसूक्तिलहरीसस्यश्रियां शाश्वतम् ।  
अंहोवञ्चनचुञ्चु किञ्चन भजे काञ्चीपुरीमण्डनं  
पर्यायच्छवि पाकशासनमणेः पौष्पेषवं पौरुषम् ॥ १६॥  
  
आलोके मुखपङ्कजे च दधती सौधाकरीं चातुरीं  
चूडालङ्क्रियमाणपङ्कजवनीवैरागमप्रक्रिया ।  
मुग्धस्मेरमुखी घन्सतनतटीमूर्च्छालमध्याञ्चिता  
काञ्चीसीमनि कामिनी विजयते काचिज्जगन्मोहिनी ॥ १७॥  
  
यस्मिन्नम्ब भवत्कटाक्षरजनी मन्देऽपि मन्दस्मित-  
ज्योत्स्नासंस्नपिता भवत्यभिमुखी तं प्रत्यहो देहिनम् ।  
द्रक्षामाक्षिकमाधुरीमदभरव्रीडाकरी वैखरी  
कामाक्षि स्वयमातनोत्यभिसृतिं वामेक्षणेव क्षणम् ॥ १८॥  
  
कालिन्दीजलकान्तयः स्मितरुचिस्वर्वाहिनीपाथसि  
प्रौढध्वान्तरुचः स्फुटाधरमहोलौहित्यसन्ध्योदये ।  
मणिक्योपलकुण्डलांशुशिखिनि व्यामिश्रधूमश्रियः  
कल्याणैकभुवः कटाक्षसुषमाः कामाक्षि राजन्ति ते ॥ १९॥  
  
कलकलरणत्काञ्ची काञ्चीविभूषणमालिका  
कचभरलसच्चन्द्रा चन्द्रावतंससधर्मिणी ।  
कविकुलगिर्ः श्रावंश्रावं मिलत्पुलकाङ्कुरा  
विरचितशिरःकम्पा कम्पातटे परिशोभते ॥ २०॥  
  
सरसवचसां वीची नीचीभवन्मधुमाधुरी  
भरितभुवना कीर्तिर्मूर्तिर्मनोभवजित्वरी ।  
जननि मनसो योग्यं भोग्यं नृणां तव जायते  
कथमिव विना काञ्चीभूषे कटाक्षतरङ्गितम् ॥ २१॥  
  
भ्रमरितसरित्कूलो नीलोत्पलप्रभयाऽऽभया  
नतजनतमःखण्डी तुण्डीरसीम्नि विजृम्भते ।  
अचलतपसामेकः पाकः प्रसूनशरासन-  
प्रतिभटमनोहारी नारीकुलैकशिखामणिः ॥ २२॥  
  
मधुरवचसो मन्दस्मेरा मतङ्गजगामिनः  
तरुणिमजुषस्तापिच्छाभास्तमःपरिपन्थिनः ।  
कुचभरनताः कुर्युर्भद्रं कुरङ्गविलोचनाः  
कलितकरुणाः काञ्चीभाजः कपालिमहोत्सवाः ॥ २३॥  
  
कमलसुषमाक्ष्यारोहे विचक्षणवीक्षणाः  
कुमुदसुकृतक्रीडाचूडालकुन्तलबन्धुराः ।  
रुचिररुचिभिस्तापिच्छश्रीप्रपञ्चनचुञ्चवः  
पुरविजयिनः कम्पातीरे स्फुरन्ति मनोरथाः ॥ २४॥  
  
कलितरतयः काञ्चीलीलाविधौ कविमण्डली-  
वचनलहरीवासन्तीनां वसन्तविभूतयः ।  
कुशलविधये भूयासुर्मे कुरङ्गविलोचनाः  
कुसुमविशिखारातेरक्ष्णां कुतूहलविभ्रमाः ॥ २५॥  
  
कबलिततमस्काण्डास्तुण्डीरमण्डलमण्डनाः  
सरसिजवनीसन्तानानामरुन्तुदशेखराः ।  
नयनसरणेर्नेदीयंसः कदा नु भवन्ति मे  
तरुणजलदश्यामाः शम्भोस्तपःफलविभ्रमाः ॥ २६॥  
  
अचरममिषुं दीनं मीनध्वजस्य मुखश्रिया  
सरसिजभुवो यानं म्लानं गतेन च मञ्जुना ।  
त्रिदशसदसामन्नं खिन्नं गिरा च वितन्वती  
तिलकयति सा कम्पातीरं त्रिलोचनसुन्दरी ॥ २७॥  
  
जननि भुवने चङ्क्रम्येऽहं कियन्तमनेहसं  
कुपुरुषकरभ्रष्टैर्दुष्टैर्धनैरुदरम्भरिः ।  
तरुणकरुणे तन्द्राशून्ये तरङ्गय लोचने  
नमति मयि ते किञ्चित्काञ्चीपुरीमणिदीपिके ॥ २८॥  
  
मुनिजनमनःपेटीरत्नं स्फुरत्करुणानटी-  
विहरणकलागेहं काञ्चीपुरीमणिभूषणम् ।  
जगति महतो मोहव्याधेर्नृणां परमौषधं  
पुरहरदृशां साफल्यं मे पुरः परिजृम्भताम् ॥ २९॥  
  
मुनिजनमोधाम्ने धाम्ने वचोमयजाह्नवी-  
हिमगिरितटप्राग्भारायाक्षराय परात्मने ।  
विहरणजुषे काञ्चीदेशे महेश्वरलोचन-  
त्रितयसरसक्रीडासौधाङ्गणाय नमो नमः ॥ ३०॥  
  
मरकतरुचां प्रत्यादेशं महेश्वरचक्षुषाम्  
अमृतलहरीपूरं पारं भवाख्यपयोनिधेः ।  
सुचरितफलं काञ्चीभाजो जनस्य पचेलिमं  
हिमशिखरिणो वंशस्यैकं वतंसमुपास्महे ॥ ३१॥  
  
प्रणमनदिनारम्भे कम्पानदीसखि तावके  
सरसकवितोन्मेषः पूषा सतां समुदञ्चितः ।  
प्रतिभटमहाप्रौढप्रोद्यत्कवित्वकुमुद्वतीं  
नयति तरसा निद्रामुद्रां नगेश्वरकन्यके ॥ ३२॥  
  
शमितजडिमारम्भा कम्पातटीनिकटेचरी  
निहतदुरितस्तोमा सोमार्धमुद्रितकुन्तला ।  
फलितसुमनोवाञ्छा पाञ्चायुधी परदेवता  
सफलयतु मे नेत्रे गोत्रेश्वरप्रियनन्दिनी ॥ ३३॥  
  
मम तु धिषणा पीड्या जाड्यातिरेक कथं त्वया  
कुमुदसुषमामैत्रीपात्रीवतंसितकुन्तलाम् ।  
जगति शमितस्तम्भां कम्पानदीनिलयामसौ  
श्रियति हि गलत्तन्द्रा चन्द्रावतंससधर्मिणीम् ॥ ३४॥  
  
परिमलपरीपाकोद्रेकं पयोमुचि काञ्चने  
शिखरिणि पुनर्द्बैधीभावं शशिन्यरुणातपम् ।  
अपि च जनयन्कम्बोर्लक्ष्मीमनम्बुनि कोऽप्यसौ  
कुसुमधनुषः काञ्चीदेशे चकास्ति पराक्रमः ॥ ३५॥  
  
पुरदमयितुर्वामोत्सङ्गस्थलेन रसज्ञया  
सरसकविताभाजा काञ्चीपुरोदरसीमया ।  
तटपरिसरैर्नीहाराद्रेर्वचोभिरकृत्रिमैः  
किमिव न तुलामस्मच्चेतो महेश्वरि गाहते ॥ ३६॥  
  
नयनयुगलीमास्माकीनां कदा नु फलेग्रहीं  
विदधति गतौ व्याकुर्वाणा गजेन्द्रचमत्क्रियाम् ।  
मरतकरुचो माहेशाना घनस्तननम्रिताः  
सुकृतविभवाः प्राञ्चः काञ्चीवतंसधुरन्धराः ॥ ३७॥  
  
मनसिजयशःपारम्पर्यं मरन्दझरीसुवां  
कविकुलगिरां कन्दं कम्पानदीतटमण्डनम् ।  
मधुरललितं मत्कं चक्षुर्मनीषिमनोहरं  
पुरविजयिनः सर्वस्वं तत्पुरस्कुरुते कदा ॥ ३८॥  
  
शिथिलिततमोलीलां नीलारविन्दविलोचनां  
दहनविलसत्फालां श्रीकामकोटिमुपास्महे ।  
करधृतसच्छूलां कालारिचित्तहरां परां  
मनसिजकृपालीलां लोलालकामलिकेक्षणाम् ॥ ३९॥  
  
कलालीलाशाला कविकुलवचःकैरववनी-  
शरज्ज्योत्स्नाधारा शशधरशिशुश्लाघ्यमुकुटी ।  
पुनीते नः कम्पापुलिनतटसौहार्दतरला  
कदा चक्षुर्मार्गं कनकगिरिधानुष्कमहिषी ॥ ४०॥  
  
नमः स्तान्नम्रेभ्यः स्तनगरिमगर्वेण गुरुणा  
दधानेभ्यश्चूडाभरणममृतस्यन्दि शिशिरम् ।  
सदा वास्तवेभ्यः सुविधभुवि कम्पाख्यसरिते  
यशोव्यापारेभ्यः सुकृतविभवेभ्यो रतिपतेः ॥ ४१॥  
  
असूयन्ती काचिन्मरकतरुचो नाकिमुकुटी-  
कदम्बं चुम्बन्ती चरणनखचन्द्रांशुपटलैः ।  
तमोमुद्रां विद्रावयतु मम काञ्चीर्निलयना  
हरोत्सङ्गश्रीमन्मणिगृहमहादीपकलिका ॥ ४२॥  
  
अनाद्यन्ता काचित्सुजननयनानन्दजननी  
निरुन्धाना कान्तिं निजरुचिविलासैर्जलमुचाम् ।  
स्मरारेस्तारल्यं मनसि जनयन्ती स्वयमहो  
गलत्कम्पा शम्पा परिलसति कम्पापरिसरे ॥ ४३॥  
  
सुधाडिण्डीरश्रीः स्मितरुचिषु तुण्डीरविषयं  
परिष्कुर्वाणासौ परिहसितनीलोत्पलरुचिः ।  
स्तनाभ्यामानम्रा स्तबकयतु मे काङ्क्षिततरुं  
दृशामैशानीनां सुकृतफलपाण्डित्यगरिमा ॥ ४४॥  
  
कृपाधाराद्रोणी कृपणधिषणानां प्रणमतां  
निहन्त्री सन्तापं निगममुकुटोत्तंसकलिका ।  
परा काञ्चीलीलापरिचयवती पर्वतसुता  
गिरां नीवी देवी गिरिशपरतन्त्रा विजयते ॥ ४५॥  
  
कवित्वश्रीकन्दः सुकृतपरिपाटी हिमगिरेः  
विधात्री विश्वेषां विषमशरवीरध्वजपटी ।  
सखी कम्पानद्याः पदहसितपाथोजयुगली  
पुराणो पायान्नः पुरमथनसाम्राज्यपदवी ॥ ४६॥  
  
दरिद्राणा मध्ये दरदलिततापिच्छसुषमाः  
स्तनाभोगक्कान्तास्तरुणहरिणाङ्काङ्कितकचाः ।  
हराधीना नानाविबुधमुकुटीचुम्बितपदाः  
कदा कम्पातीरे कथय विहरामो गिरिसुते ॥ ४७॥  
  
वरीवर्तु स्थेमा त्वयि मम गिरां देवि मनसो  
नरीनर्तु प्रौढा वदनकमले वाक्यलहरी ।  
चरीचर्तु प्रज्ञाजननि जडिमानः परजने  
सरीसर्तु स्वैरं जननि मयि कामाक्षि करुणा ॥ ४८॥  
  
क्षणात्ते कामाक्षि भ्रमरसुषमाशिक्षणगुरुः  
कटाक्षव्याक्षेपो मम भवतु मोक्षाय विपदाम् ।  
नरीनर्तु स्वैरं वचनलहरी निर्जरपुरी-  
सरिद्वीचीनीचीकरणपटुरास्ये मम सदा ॥ ४९॥  
  
पुरस्तान्मे भूयःप्रशमनपरः स्तान्मम रुजां  
प्रचारस्ते कम्पातटविहृतिसम्पादिनि दृशोः ।  
इमां याच्ञामूरीकुरु सपदि दूरीकुरु तमः-  
परीपाकं मत्कं सपदि बुधलोकं च नय माम् ॥ ५०॥  
  
उदञ्चन्ती काञ्चीनगरनिलये त्वत्करुणया  
समृद्धा वाग्धाटी परिहसितमाध्वी कवयताम् ।  
उपादत्ते मारप्रतिभटजटाजूटमुकुटी-  
कुटीरोल्लासिन्याः शतमखतटिन्या जयपटीम् ॥ ५१॥  
  
श्रियं विद्यां दद्याज्जननि नमतां कीर्तिममितां  
सुपुत्रान् प्रादत्ते तव झटिति कामाक्षि करुणा ।  
त्रिलोक्यामाधिक्यं त्रिपुरपरिपन्थिप्रणयिनि  
प्रणामस्त्वत्पादे शमितदुरिते किं न कुरुते ॥ ५२॥  
  
मनःस्तम्भं स्तम्भं गमयदुपकम्पं प्रणमतां  
सदा लोलं नीलं चिकुरजितलोलम्बनिकरम् ।  
गिरां दूरं स्मेरं धृतशशिकिशोरं पशुपतेः  
दृशां योग्यं भोग्यं तुहिनगिरिभाग्यं विजयते ॥ ५३॥  
  
घनश्यामान्कामान्तकमहिषि कामाक्षि मधुरान्  
दृशां पातानेतानमृतजलशीताननुपमान् ।  
भवोत्पाते भीते मयि वितर नाथे दृढभव-  
न्मनश्शोके मूके हिमगिरिपताके करुणया ॥ ५४॥  
  
नतानां मन्दानां भवनिगलबन्धाकुलधियां  
महान्ध्यां रुन्धानामभिलषितसन्तानलतिकाम् ।  
चरन्तीं कम्पायास्तटभुवि सवित्रीं त्रिजगतां  
स्मरामस्तां नित्यं स्मरमथनजीवातुकलिकाम् ॥ ५५॥  
  
परा विद्या हृद्याश्रितमदनविद्या मरकत-  
प्रभानीला लीलापरवशितशूलायुधमनाः ।  
तमःपूरं दूरं चरणनतपौरन्दरपुरी-  
मृगाक्षी कामाक्षी कमलतरलाक्षी नयतु मे ॥ ५६॥  
  
अहन्ताख्या मत्कं कबलयति हा हन्त हरिणी  
हठात्संविद्रूपं हरमहिषि सस्याङ्कुरमसौ ।  
कटाक्षव्याक्षेपप्रकटहरिपाषाणपटलैः  
इमामुच्चैरुच्चाटय झटिति कामाक्षि कृपया ॥ ५७॥  
  
बुधे वा मूके वा तव पतति यस्मिन्क्षणमसौ  
कटाक्षः कामाक्षि प्रकटजडिमक्षोदपटिमा ।  
कथङ्कारं नास्मै करमुकुलचूडालमुकुटा  
नमोवाकं ब्रूयुर्नमुचिपरिपन्थिप्रभृतयः ॥ ५८॥  
  
प्रतीचीं पश्यामः प्रकटरुचिनीवारकमणि-  
प्रभासध्रीचीनां प्रदलितषडाधारकमलाम् ।  
चरन्तीं सौषुम्ने पथि परपदेन्दुप्रविगल-  
त्सुधार्द्रां कामाक्षीं परिणतपरञ्ज्योतिरुदयाम् ॥ ५९॥  
  
जम्भारातिप्रभृतिमुकुटीः पादयोः पीठयन्ती  
गुम्फान्वाचां कविजनकृतान्स्वैरमारामयन्ती ।  
शम्पालक्ष्मीं मणिगणरुचापाटलैः प्रापयन्ती  
कम्पातीरे कविपरिषदां जृम्भते भाग्यसीमा ॥ ६०॥  
  
चन्द्रापीडां चतुरवदनां चञ्चलापाङ्गलीलां  
कुन्दस्मेरां कुचभरनतां कुन्तलोद्धूतभृङ्गाम् ।  
मारारातेर्मदनशिखिनं मांसलं दीपयन्तीं  
कामाक्षीं तां कविकुलगिरां कल्पवल्लीमुपासे ॥ ६१॥  
  
कालाम्भोदप्रकरसुषमां कान्तिभिस्तिर्जयन्ती  
कल्याणानामुदयसरणिः कल्पवल्ली कवीनाम् ।  
कन्दर्पारेः प्रियसहचरी कल्मषाणां निहन्त्री  
काञ्चीदेशं तिलकयति सा कापि कारुण्यसीमा ॥ ६२॥  
  
ऊरीकुर्वन्नुरसिजतटे चातुरीं भूधराणां  
पाथोजानां नयनयुगले परिपन्थ्यं वितन्वन् ।  
कम्पातीरे विहरति रुचा मोघयन्मेघशैलीं  
कोकद्वेषं शिरसि कलयन्कोऽपि विद्याविशेषः ॥ ६३॥  
  
काञ्चीलीलापरिचयवती कापि तापिच्छलक्ष्मीः  
जाड्यारण्ये हुतवहशिखा जन्मभूमिः कृपायाः ।  
माकन्दश्रीर्मधुरकविताचातुरी कोकिलानां  
मार्गे भूयान्मम नयनयोर्मान्मथी कापि विद्या ॥ ६४॥  
  
सेतुर्मातर्मरतकमयो भक्तिभाजां भवाब्धौ  
लीलालोला कुवलयमयी मान्मथी वैजयन्ती ।  
काञ्चीभूषा पशुपतिदृशां कापि कालाञ्जनाली  
मत्कं दुःखं शिथिलयतु ते मञ्जुलापाङ्गमाला ॥ ६५॥  
  
व्यावृण्वानाः कुवलयदलप्रक्रियावैरमुद्रां  
व्याकुर्वाणा मनसिजमहाराजसाम्राज्यलक्ष्मीम् ।  
काञ्चीलीलाविहृतिरसिके काङ्क्षितं नः क्रियासुः  
बन्धच्छेदे तव नियमिनां बद्धदीक्षाः कटाक्षाः ॥ ६६॥  
  
कालाम्भोदे शशिरुचि दलं कैतकं दर्शयन्ती  
मध्येसौदामिनि मधुलिहां मालिकां राजयन्ती ।  
हंसारावं विकचकमले मञ्जुमुल्लासयन्ती  
कम्पातीरे विलसति नवा कापि कारुण्यलक्ष्मीः ॥ ६७॥  
  
चित्रं चित्रं निजमृदुतया भर्त्सयन्पल्लवालीं  
पुंसां कामान्भुवि च नियतं पूरयन्पुण्यभाजाम् ।  
जातः शैलान्न तु जलनिधेः स्वैरसञ्चारशीलः  
काञ्चीभूषा कलयतु शिवं कोऽपि चिन्तामणिर्मे ॥ ६८॥  
  
ताम्राम्भोजं जलदनिकटे तत्र बन्धूकपुष्पं  
तस्मिन्मल्लीकुसुमसुषमां तत्र वीणानिनादम् ।  
व्यावृन्वाना सुकृतलहरी कापि काञ्चिनगर्याम्  
ऐशानी सा कलयतितरामैन्द्रजालं विलासम् ॥ ६९॥  
  
आहारांशं त्रिदशसदसामाश्रये चातकानाम्  
आकाशोपर्यपि च कलयन्नालयं तुङ्गमेषाम् ।  
कम्पातीरे विहरतितरां कामधेनुः कवीनां  
मन्दस्मेरो मदननिगमप्रक्रियासम्प्रदायः ॥ ७०॥  
  
आर्द्रीभूतैरविरलकृपैरात्तलीलाविलासैः  
आस्थापूर्णैरधिकचपलैरञ्चिताम्भोजशिल्पैः ।  
कान्तैर्लक्ष्मीललितभवनैः कान्तिकैवल्यसारैः  
काश्मल्यं नः कबलयतु सा कामकोटी कटाक्षैः ॥ ७१॥  
  
आधून्वन्त्यै तरलनयनैराङ्गजीं वैजयन्तीम्  
आनन्दिन्यै निजपदजुषामात्तकाञ्चीपुरायै ।  
आस्माकीनं हृदयमखिलैरागमानां प्रपञ्चैः  
आराध्यायै स्पृहयतितरामदिमायै जनन्यै ॥ ७२॥  
  
दूरं वाचां त्रिदशसदसां दुःखसिन्धोस्तरित्रं  
मोहक्ष्वेलक्षितिरुहवने क्रूरधारं कुठारम् ।  
कम्पातीरप्रणयि कविभिर्वर्णितोद्यच्चरित्रं  
शान्त्यै सेवे सकलविपदां शाङ्करं तत्कलत्रम् ॥ ७३॥  
  
खण्डीकृत्य प्रकृतिकुटिलं कल्मषं प्रातिभश्री-  
शुण्डीरत्वं निजपदजुषां शून्यतन्द्रं दिशन्ती ।  
तुण्डीराख्यै महति विषये स्वर्णवृष्टिप्रदात्री  
चण्डी देवी कलयति रतिं चन्द्रचूडालचूडे ॥ ७४॥  
  
येन ख्यातो भवति स गृही पूरुषो मेरुधन्वा  
यद्दृक्कोणे मदननिगमप्राभवं बोभवीति ।  
यत्प्रीत्यैव त्रिजगदधिपो जृम्भते किम्पचानः  
कम्पातीरे स जयति महान्कश्चिदोजोविशेषः ॥ ७५॥  
  
धन्या धन्या गतिरिह गिरां देवि कामाक्षि यन्मे  
निन्द्यां भिन्द्यात्सपदि जडतां कल्मषादुन्मिषन्तीम् ।  
साध्वी माध्वीरसमधुरताभञ्जिनी मञ्जुरीतिः  
वाणीवेणी झटिति वृणुतात्स्वर्धुनीस्पर्धिनी माम् ॥ ७६॥  
  
यस्या वाटी हृदयकमलं कौसुमी योगभाजां  
यस्याः पीठी सततशिशिरा शीकरैर्माकरन्दैः ।  
यस्याः पेटी श्रुतिपरिचलन्मौलिरत्नस्य काञ्ची  
सा मे सोमाभरणमहिषी साधयेत्काङ्क्षितानि ॥ ७७॥  
  
एका माता सकलजगतामीयुषी ध्यानमुद्राम्  
एकाम्राधीश्वरचरणयोरेकतानां समिन्धे ।  
ताटङ्कोद्यन्मणिगणरुचा ताम्रकर्णप्रदेशा  
तारुण्यश्रीस्तबकिततनुस्तापसी कापि बाला ॥ ७८॥  
  
दन्तादन्तिप्रकटनकरी दन्तिभिर्मन्दयानैः  
मन्दाराणां मदपरिणतिं मथ्नती मन्दहासैः ।  
अङ्कूराभ्यां मनसिजतरोरङ्कितोराः कुचाभ्या-  
मन्तःकाञ्चि स्फुरति जगतामादिमा कापि माता ॥ ७९॥  
  
त्रियम्बककुटुम्बिनीं त्रिपुरसुन्दरीमिन्दिरां  
पुलिन्दपतिसुन्दरीं त्रिपुरभैरवीं भारतीम् ।  
मतङ्गकुलनायिकां महिषमर्दनीं मातृकां  
भणन्ति विबुधोत्तमा विहृतिमेव कामाक्षि ते ॥ ८०॥  
  
महामुनिमनोनटी महितरम्यकम्पातटी-  
कुटीरकविहारिणी कुटिलबोधसंहारिणी ।  
सदा भवतु कामिनी सकलदेहिनां स्वामिनी  
कृपातिशयकिङ्करी मम विभूतये शाङ्करी ॥ ८१॥  
  
जडाः प्रकृतिनिर्धना जनविलोचनारुन्तुदा  
नरा जननि वीक्षणं क्षणमवाप्य कामाक्षि ते ।  
वचस्सु मधुमाधुरीं प्रकटयन्ति पौरन्दरी-  
विभूतिषु विडम्बनां वपुषि मान्मथीं प्रक्रियाम् ॥ ८२॥  
  
घन्सतनतटस्फुटस्फुरितकञ्चुलीचञ्चली-  
कृतत्रिपुरशासना सुजनशीलितोपासना ।  
दृशोः सरणिमश्नुते मम कदा नु काञ्चीपुरे  
परा परमयोगिनां मनसि चित्कुला पुष्कला ॥ ८३॥  
  
कवीन्द्रहृदयेचरी परिगृहीतकाञ्चीपुरी  
निरूढकरुणाझरी निखिललोकरक्षाकरी ।  
मनःपथदवीयसी मदनशासनप्रेयसी  
महागुणगरीयसी मम दृशोऽस्तु नेदीयसी ॥ ८४॥  
  
धनेन न रमामहे खलजनान्न सेवामहे  
न चापलमयामहे भवभयान्न दूयामहे ।  
स्थिरां तनुमहेतरां मनसि किं च काञ्चीरत-  
स्मरान्तककुटुम्बिनीचरणपल्लवोपासनाम् ॥ ८५॥  
  
सुराः परिजना वपुर्मनसिजाय वैरायते  
त्रिविष्टपनितम्बिनीकुचतटी च केलीगिरिः ।  
गिरः सुरभयो वयस्तरुणिमा दरिद्रस्य वा  
कटाक्षसरणौ क्षणं निपतितस्य कामाक्षि ते ॥ ८६॥  
  
पवित्रय जगत्त्रयीविबुधबोधजीवातुभिः  
पुरत्रयविमर्दिनः पुलककञ्चुलीदायिभिः ।  
भवक्षयविचक्षणैर्व्यसनमोक्षणैर्वीक्षणैः  
निरक्षरशिरोमणिं करुणयैव कामाक्षि माम् ॥ ८७॥  
  
कदा कलितखेलनाः करुणयैव काञ्चीपुरे  
कलायमुकुलत्विषः शुभकदम्बपूर्णाङ्कुराः ।  
पयोधरभरालसाः कविजनेषु ते बन्धुराः  
पचेलिमकृपारसा परिपतन्ति मार्गे दृशोः ॥ ८८॥  
  
अशोध्यमचलोद्भवं हृदयनन्दनं देहिनाम्  
अनर्घमधिकाञ्चि तत्किमपि रत्नमुद्द्योतते ।  
अनेन समलङ्कृता जयति शङ्कराङ्कस्थली  
कदास्य मम मानसं व्रजति पेटिकाविभ्रमम् ॥ ८९॥  
  
परामृतझरीप्लुता जयति नित्यमन्तश्चरी  
भुवामपि बहिश्चरी परमसंविदेकात्मिका ।  
महद्भिरपरोक्षिता सततमेव काञ्चीपुरे  
ममान्वहमहम्मतिर्मनसि भातु माहेश्वरी ॥ ९०॥  
  
तमोविपिनधाविनं सततमेव काञ्चीपुरे  
विहाररसिका परा परमसंविदुर्वीरुहे ।  
कटाक्षनिगलैर्दृढं हृदयदुष्टदन्तावलं  
चिरं नयतु मामकं त्रिपुरवैरिसीमन्तिनी ॥ ९१॥  
  
त्वमेव सति चण्डिका त्वमसि देवि चामुण्डिका  
त्वमेव परमातृका त्वमपि योगिनीरूपिणी ।  
त्वमेव किल शाम्भवी त्वमसि कामकोटी जया  
त्वमेव विजया त्वयि त्रिजगदम्ब किं ब्रूमहे ॥ ९२॥  
  
परे जननि पार्वति प्रणतपालिनि प्रातिभ-  
प्रदात्रि परमेश्वरि त्रिजगदाश्रिते शाश्वते ।  
त्रियम्बककुटुम्बिनि त्रिपदसङ्गिनि त्रीक्षणे  
त्रिशक्तिमयि वीक्षणं मयि निधेहि कामाक्षि ते ॥ ९३॥  
  
मनोमधुकरोत्सवं विदधती मनीषाजुषां  
स्वयम्प्रभववैखरीविपिनवीथिकालम्बिनी ।  
अहो शिशिरिता कृपामधुरसेन कम्पातटे  
चराचरविधायिनी चलति कापि चिन्मञ्जरी ॥ ९४॥  
  
कलावति कलाभृतो मुकुटसीम्नि लीलावति  
स्पृहावति महेश्वरे भुवनमोहने भास्वति ।  
प्रभावति रमे सदा महितरूपशोभावति  
त्वरावति परे सतां गुरुकृपाम्बुधारावति ॥ ९५॥  
  
त्वयैव जगदम्बया भुवनमण्डलं सूयते  
त्वयैव करुणार्द्रया तदपि रक्षणं नीयते ।  
त्वयैव खरकोपया नयनपावके हूयते  
त्वयैव किल नित्यया जगति सन्ततं स्थीयते ॥ ९६॥  
  
चराचरजगन्मयीं सकलहृन्मयीं चिन्मयीं  
गुणत्रयमयीं जगत्त्रयमयीं त्रिधामामयीम् ।  
परापरमयीं सदा दशदिशां निशाहर्मयीं  
परां सततसन्मयीं मनसि चिन्मयीं शीलये ॥ ९७॥  
  
जय जगदम्बिके हरकुटुम्बिनि वक्त्ररुचा  
जितशरदम्बुजे घनविडम्बिनि केशरुचा ।  
परमवलम्बनं कुरु सदा पररूपधरे  
मम गतसंविदो जडिमडम्बरताण्डविनः ॥ ९८॥  
  
भुवनजननि भूषाभूतचन्द्रे नमस्ते  
कलुषशमनि कम्पातीरगेहे नमस्ते ।  
निखिलनिगमवेद्ये नित्यरूपे नमस्ते  
परशिवमयि पाशच्छेदहस्ते नमस्ते ॥ ९९॥  
  
क्वणत्काञ्ची काञ्चीपुरमणिविपञ्चीलयझरी-  
शिरःकम्पा कम्पावसतिरनुकम्पाजलनिधिः ।  
घनश्यामा श्यामा कठिनकुचसीमा मनसि मे  
मृगाक्षी कामाक्षी हरनटनसाक्षी विहरतात् ॥ १००॥  
  
समरविजयकोटी साधकानन्दधाटी  
मृदुगुणपरिपेटी मुख्यकादम्बवाटी ।  
मुनिनुतपरिपाटी मोहिताजाण्डकोटी  
परमशिववधूटी पातु मां कामकोटी ॥ १०१॥  
  
इमं परवरप्रदं प्रकृतिपेशलं पावनं  
परापरचिदाकृतिप्रकटनप्रदीपायितम् ।  
स्तवं पठति नित्यदा मनसि भावयन्नम्बिकां  
जपैरलमलं मखैरधिकदेहसंशोषणैः ॥ १०२॥  
  
स्तुतिशतकं सम्पूर्णम् ॥  
  
  
  
॥ कटाक्षशतकम् ॥  
मोहान्धकारनिवहं विनिहन्तुमीडे  
मूकात्मनामपि महाकवितावदान्यान् ।  
श्रीकाञ्चिदेशशिशिरीकृतिजागरूकान्  
एकाम्रनाथतरुणीकरुणावलोकान् ॥ १॥  
  
मातर्जयन्ति ममताग्रहमोक्षणानि  
माहेन्द्रनीलरुचिशिक्षणदक्षिणानि ।  
कामाक्षि कल्पितजगत्त्रयरक्षणानि  
त्वद्वीक्षणानि वरदानविचक्षणानि ॥ २॥  
  
आनङ्गतन्त्रविधिदर्शितकौशलानाम्  
आनन्दमन्दपरिघूर्णितमन्थराणाम् ।  
तारल्यमम्ब तव ताडितकर्णसीम्नां  
कामाक्षि खेलति कटाक्षनिरीक्षणानाम् ॥ ३॥  
  
कल्लोलितेन करुणारसवेल्लितेन  
कल्माषितेन कमनीयमृदुस्मितेन ।  
मामञ्चितेन तव किञ्चन कुञ्चितेन  
कामाक्षि तेन शिशिरीकुरु वीक्षितेन ॥ ४॥  
  
साहाय्यकं गतवती मुहुरर्जनस्य  
मन्दस्मितस्य परितोषितभीमचेताः ।  
कामाक्षि पाण्डवचमूरिव तावकीना  
कर्णान्तिकं चलति हन्त कटाक्षलक्ष्मीः ॥ ५॥  
  
अस्तं क्षणान्नयतु मे परितापसूर्यम्  
आनन्दचन्द्रमसमानयतां प्रकाशम् ।  
कालान्धकारसुषुमां कलयन्दिगन्ते  
कामाक्षि कोमलकटाक्षनिशागमस्ते ॥ ६॥  
  
ताटाङ्कमौक्तिकरुचाङ्कुरदन्तकान्तिः  
कारुण्यहस्तिपशिखामणिनाधिरूढः ।  
उन्मूलयत्वशुभपादपमस्मदीयं  
कामाक्षि तावककटाक्षमतङ्गजेतन्द्रः ॥ ७॥  
  
छायाभरणे जगतां परितापहारी  
ताटङ्करत्नमणितल्लजपल्लवश्रीः ।  
कारुण्यनाम विकिरन्मकरन्दजालं  
कामाक्षि राजति कटाक्षसुरद्रुमस्ते ॥ ८॥  
  
सूर्याश्रयप्रणयिनी मणिकुण्डलांशु-  
लौहित्यकोकनदकाननमाननीया ।  
यान्ती तव स्मरहराननकान्तिसिन्धुं  
कामाक्षि राजति कटाक्षकलिन्दकन्या ॥ ९॥  
  
प्राप्नोति यं सुकृतिनं तव पक्षपातात्  
कामाक्षि वीक्षणविलासकलापुरन्ध्री ।  
सद्यस्तमेव किल मुक्तिवधूर्वृणीते  
तस्मान्नितान्तमनयोरिदमैकमत्यम् ॥ १०॥  
  
यान्ती सदैव मरुतामनुकूलभावं  
भ्रूवल्लिशक्रधनुरुल्लसिता रसार्द्रा ।  
कामाक्षि कौतुकतरङ्गितनीलकण्ठा  
कादम्बिनीव तव भाति कटाक्षमाला ॥ ११॥  
  
गङ्गाम्भसि स्मितमये तपनात्मजेव  
गङ्गाधरोरसि नवोत्पलमालिकेव ।  
वक्त्रप्रभासरसि शैवलमण्डलीव  
कामाक्षि राजति कटाक्षरुचिच्छटा ते ॥ १२॥  
  
संस्कारतः किमपि कन्दलितान् रसज्ञ-  
केदारसीम्नि सुधियामुपभोगयोग्यान् ।  
कल्याणसूक्तिलहरीकलमाङ्कुरान्नः  
कामाक्षि पक्ष्मलयतु त्वदपाङ्गमेघः ॥ १३॥  
  
चाञ्चल्यमेव नियतं कलयन्प्रकृत्या  
मालिन्यभूः श्रतिपथाक्रमजागरूकः ।  
कैवल्यमेव किमु कल्पयते नतानां  
कामाक्षि चित्रमपि ते करुणाकटाक्षः ॥ १४॥  
  
सञ्जीवने जननि चूतशिलीमुखस्य  
सम्मोहने शशिकिशोरकशेखरस्य ।  
संस्तम्भने च ममताग्रहचेष्टितस्य  
कामाक्षि वीक्षणकला परमौषधं ते ॥ १५॥  
  
नीलोऽपि रागमधिकं जनयन्पुरारेः  
लोलोऽपि भक्तिमधिकां दृढयन्नराणाम् ।  
वक्रोऽपि देवि नमतां समतां वितन्वन्  
कामाक्षि नृत्यतु मयि त्वदपाङ्गपातः ॥ १६॥  
  
कामद्रुहो हृदययन्त्रणजागरूका  
कामाक्षि चञ्चलदृगञ्चलमेखला ते ।  
आश्चर्यमम्ब भजतां झटिति स्वकीय-  
सम्पर्क एव विधुनोति समस्तबन्धान् ॥ १७॥  
  
कुण्ठीकरोतु विपदं मम कुञ्चितभ्रू-  
चापाञ्चितः श्रितविदेहभवानुरागः ।  
रक्षोपकारमनिशं जनयञ्जगत्यां  
कामाक्षि राम इव ते करुणाकटाक्षः ॥ १८॥  
  
श्रीकामकोटि शिवलोचनशोषितस्य  
शृङ्गारबीजविभवस्य पुनःप्ररोहे ।  
प्रेमाम्भसार्द्रमचिरात्प्रचुरेण शङ्के  
केदारमम्ब तव केवलदृष्टिपातम् ॥ १९॥  
  
माहात्म्यशेवधिरसौ तव दुर्विलङ्घ्य-  
संसारविन्ध्यगिरिकुण्ठनकेलिचुञ्चुः ।  
धैर्याम्बुधिं पशुपतेश्चुलकीकरोति  
कामाक्षि वीक्षणविजृम्भणकुम्भजन्मा ॥ २०॥  
  
पीयूषवर्षवशिशिरा स्फुटदुत्पलश्री-  
मैत्री निसर्गमधुरा कृततारकाप्तिः ।  
कामाक्षि संश्रितवती वपुरष्टमूर्तेः  
ज्योत्स्नायते भगवति त्वदपाङ्गमाला ॥ २१॥  
  
अम्ब स्मरप्रतिभटस्य वपुर्मनोज्ञम्  
अम्भोजकाननमिवाञ्चितकण्टकाभम् ।  
भृङ्गीव चुम्बति सदैव सपक्षपाता  
कामाक्षि कोमलरुचिस्त्वदपाङ्गमाला ॥ २२॥  
  
केशप्रभापटलनीलवितानजाले  
कामाक्षि कुण्डलमणिच्छविदीपशोभे ।  
शङ्के कटाक्षरुचिरङ्गतले कृपाख्या  
शैलूषिका नटति शङ्करवल्लभे ते ॥ २३॥  
  
अत्यन्तशीतलमतन्द्रयतु क्षणार्धम्  
अस्तोकविभ्रममनङ्गविलासकन्दम् ।  
अल्पस्मितादृतमपारकृपाप्रवाहम्  
अक्षिप्ररोहमचिरान्मयि कामकोटि ॥ २४॥  
  
मन्दाक्षरागतरलीकृतिपारतन्त्र्यात्  
कामाक्षि मन्थरतरां त्वदपाङ्गडोलाम् ।  
आरुह्य मन्दमतिकौतुकशालि चक्षुः  
आनन्दमेति मुहुरर्धशशाङ्कमौलेः ॥ २५॥  
  
त्रैयम्बकं त्रिपुरसुन्दरि हर्म्यभूमि-  
रङ्गं विहारसरसी करुणाप्रवाहः ।  
दासाश्च वासवमुखाः परिपालनीयं  
कामाक्षि विश्वमपि वीक्षणभूभृतस्ते ॥ २६॥  
  
वागीश्वरी सहचरी नियमेन लक्ष्मीः  
भ्रूवल्लरीवशकरी भुवनानि गेहम् ।  
रूपं त्रिलोकनयनामृतमम्ब तेषां  
कामाक्षि येषु तव वीक्षणपारतन्त्री ॥ २७॥  
  
माहेश्वरं झटिति मानसमीनमम्ब  
कामाक्षि धैर्यजलधौ नितरां निमग्नम् ।  
जालेन शृङ्खलयति त्वदपाङ्गनाम्ना  
विस्तारितेन विषमायुधदाशकोऽसौ ॥ २८॥  
  
उन्मथ्य बोधकमलाकारमम्ब जाड्य-  
स्तम्बेरमं मम मनोविपिने भ्रमन्तम् ।  
कुण्ठीकुरुष्व तरसा कुटिलाग्रसीम्ना  
कामाक्षि तावककटाक्षमहाङ्कुशेन ॥ २९॥  
  
उद्वेल्लितस्तबकितैर्ललितैर्विलासैः  
उत्थाय देवि तव गाढकटाक्षकुञ्जात् ।  
दूरं पलाययतु मोहमृगीकुलं मे  
कामाक्षि स्तवरमनुग्रहकेसरीन्द्रः ॥ ३०॥  
  
स्नेहादृतां विदलितोत्पलकन्तिचोरां  
जेतारमेव जगदीश्वरि जेतुकामः ।  
मानोद्धतो मकरकेतुरसौ धुनीते  
कामाक्षि तावककटाक्षकृपाणवल्लीम् ॥ ३१॥  
  
श्रौतीं व्रजन्नपि सदा सरणिं मुनीनां  
कामाक्षि सन्ततमपि स्मृतिमार्गगामी ।  
कौटिल्यमम्ब कथमस्थिरतां च धत्ते  
चौर्यं च पङ्कजरुचां त्वदपाङ्गपातः ॥ ३२॥  
  
नित्यं श्रेतुः परिचितौ यतमानमेव  
नीलोत्पलं निजसमीपनिवासलोलम् ।  
प्रीत्यैव पाठयति वीक्षणदेशिकेन्द्रः  
कामाक्षी किन्तु तव कालिमसम्प्रदायम् ॥ ३३॥  
  
भ्रान्त्वा मुहुः स्तबकितस्मितफेनराशौ  
कामाक्षि वक्त्ररुचिसञ्चयवारिराशौ ।  
आनन्दति त्रिपुरमर्दननेत्रलक्ष्मीः  
आलम्ब्य देवि तव मन्दमपाङ्गसेतुम् ॥ ३४॥  
  
श्यामा तव त्रिपुरसुन्दरि लोचनश्रीः  
कामाक्षि कन्दलितमेदुरतारकान्तिः ।  
ज्योत्स्नावती स्मितरुचापि कथं तनोति  
स्पर्धामहो कुवलयैश्च तथा चकोरैः ॥ ३५॥  
  
कालाञ्जनं च तव देवि निरीक्षणं च  
कामाक्षि साम्यसरणिं समुपैति कान्त्या ।  
निश्शेषनेत्रसुलभं जगतीषु पूर्व-  
मन्यत्त्रिनेत्रसुलभं तुहिनाद्रिकन्ये ॥ ३६॥  
  
धूमाङ्कुरो मकरकेतनपावकस्य  
कामाक्षि नेत्ररुचिनीलिमचातुरी ते ।  
अत्यन्तमद्भुतमिदं नयनत्रयस्य  
हर्षोदयं जनयते हरुणाङ्कमौलेः ॥३७॥  
  
आरभ्भलेशसमये तव वीक्षणस्स  
कामाक्षि मूकमपि वीक्षणमात्रनम्रम् ।  
सर्वज्ञता सकललोकसमक्षमेव  
कीर्तिस्वयंवरणमाल्यवती वृणीते ॥ ३८॥  
  
कालाम्बुवाह उव ते परितापहारी  
कामाक्षि पुष्करमधःकुरुते कटाख़्षः ।  
पूर्वः परं क्षणरुचा समुपैति मैत्री-  
मन्यस्तु स।ततरुचिं प्रकटीकरोति ॥ ३९॥  
  
सूक्ष्मेऽपि दुर्गमतरेऽपि गुरुप्रसाद-  
साहाय्यकेन विचरन्नपवर्गमार्गे ।  
संसारपङ्कनिचये न पतत्यमूं ते  
कामाक्षि गाढमवलम्ब्य कटाक्षयष्टिम् ॥ ४०॥  
  
कामाक्षि सन्ततमसौ हरिनीलरत्न-  
स्तम्भे कटाक्षरुचिपुञ्जमये भवत्याः ।  
बद्धोऽपि भक्तिनिगलैर्मम चित्तहस्ती  
स्तम्भं च बन्धमपि मुञ्चति हन्त चित्रम् ॥ ४१॥  
  
कामाक्षि काष्णर्यमपि सन्ततमञ्जनं च  
बिभ्रन्निसर्गतरलोऽपि भवत्कटाक्षः ।  
वैमल्यमन्वहमनञ्जनता च भूयः  
स्थैर्यं च भक्तहृदयाय कथं ददाति ॥ ४२॥  
  
मन्दस्मितस्तबकितं मणिकुण्डलांशु-  
स्तोमप्रवालरुचिरं शिशिरीकृताशम् ।  
कामाक्षि राजति कटाक्षरुचेः कदम्बम्  
उद्यानमम्ब करुणाहरिणेक्षणायाः ॥ ४३॥  
  
कामाक्षि तावककटाक्षमहेन्द्रनील-  
सिंहासनं श्रितवतो मकरध्वजस्य ।  
साम्राज्यमङ्गलविधौ मुणिकुण्डलश्रीः  
नीराजनोत्सवतरङ्गितदीपमाला ॥ ४४॥  
  
मातः क्षणं स्नपय मां तव वीक्षितेन  
मन्दाक्षितेन सुजनैरपरोक्षितेन ।  
कामाक्षि कर्मतिमिरोत्करभास्करेण  
श्रेयस्करेण मधुपद्युतितस्करेण ॥ ४५॥  
  
प्रेमापगापयसि मज्जनमारचय्य  
युक्तः स्मितांशुकृतभस्मविलेपनेन ।  
कामाक्षि कुण्डलमणिद्युतिभिर्जटालः  
श्रीकण्ठमेव भजते तव दृष्टिपातः ॥ ४६॥  
  
कैवल्यदाय करुणारसकिङ्कराय  
कामाक्षि कन्दलितविभ्रमशङ्कराय ।  
आलोकनाय तव भक्तशिवङ्कराय  
मातर्नमोऽस्तु परतन्त्रितशङ्कराय ॥ ४७॥  
  
साम्राज्यमङ्गलविधौ मकरध्वजस्य  
लोलालकालिकृततोरणमाल्यशोभे ।  
कामेश्वरि प्रचलदुत्पलवैजयन्ती-  
चातुर्यमेति तव चञ्चलदृष्टिपातः ॥ ४८॥  
  
मार्गेण मञ्जुकचकान्तितमोवृतेन  
मन्दायमानगमना मदनातुरासौ ।  
कामाक्षि दृष्टिरयते तव शङ्कराय  
सङ्केतभूमिमचिरादभिसारिकेव ॥ ४९॥  
  
व्रीडनुवृत्तिरमणीकृतसाहचर्या  
शैवालितां गलरुचा शशिशेखरस्य ।  
कामाक्षि कान्तिसरसीं त्वदपाङ्गलक्ष्मीः  
मन्दं समाश्रयति मज्जनखेलनाय ॥ ५०॥  
  
काषायमंशुकमिव प्रकटं दधानो  
माणिक्यकुण्डलरुचिं ममताविरोधी ।  
श्रुत्यन्तसीमनि रतः सुतरां चकास्ति  
कामाक्षि तावककटाक्षयतीश्वरोऽसौ ॥ ५१॥  
  
पाषाण एव हरिनीलमणिर्दिनेषु  
प्रम्लनतां कुवलयं प्रकटीकरोति ।  
नौमित्तिको जलदमेचकिमा ततस्ते  
कामाक्षि शून्यमुपमनमपाङ्गलक्ष्म्याः ॥ ५२॥  
  
शृङ्गारविभ्रमवती सुतरां सलज्जा  
नासाग्रमौक्तिकरुचा कृतमन्दहासा ।  
श्यामा कटाक्षसुषमा तव युक्तमेतत्  
कामाक्षि चुम्बति दिगम्बरवक्त्रबिम्बम् ॥ ५३॥  
  
नीलोत्पलेन मधुपेन च दृष्टिपातः  
कामाक्षि तुल्य इति ते कथमामनन्ति ।  
शैत्येन निन्दयति यदन्वहमिन्दुपादान्  
पाथोरुहेण यदसौ कलहायते च ॥ ५४॥  
  
ओष्ठप्रभापटलविद्रुममुद्रिते ते  
भ्रूवल्लिवीचिसुभगे मुखकान्तिसिन्धौ ।  
कामाक्षि वारिभरपूरणलम्बमान-  
कालाम्बुवाहसरणिं लभते कटाक्षः ॥ ५५॥  
  
मन्दस्मितैर्धवलिता मणिकुण्डलांशु-  
सम्पर्कलोहितरुचिस्त्वदपाङ्गधारा ।  
कामाक्षि मल्लिकुसुमैर्नवपल्लवैश्च  
नीलोत्पलैश्च रचितेव विभाति माला ॥ ५६॥  
  
कामाक्षि शीतलकृपारसनिर्झराम्भः-  
सम्पर्कपक्ष्मलरुचिस्त्वदपाङ्गमाला ।  
गोभिः सदा पुररिपोरभिलष्यमाणा  
दूर्वाकदम्बकविडम्बनमातनोति ॥ ५७॥  
  
हृत्पङ्कजं मम विकासयतु प्रमुष्ण-  
न्नुल्लासमुत्पलरुचेस्तमसां निरोद्धा ।  
दोषानुषङ्गजडतां जगतां धुनानः  
कामाक्षि वीक्षणविलासदिनोदयस्ते ॥ ५८॥  
  
चक्षुर्विमोहयति चन्द्रविभूषणस्य  
कामाक्षि तावककटाक्षतमःप्ररोहः ।  
प्रत्यङ्मुखं तु नयनं स्तिमितं मुनीनां  
प्राकाश्यमेव नयतीति परं विचित्रम् ॥ ५९॥  
  
कामाक्षि वीक्षणरुचा युधि निर्जितं ते  
नीलोत्पलं निरवशेषगताभिमानम् ।  
आगत्य तत्परिसरं श्रवणवतंस-  
व्योजेन नूनमभयार्थनमातनोति ॥ ६०॥  
  
आश्चर्यमम्ब मदानाभ्युदयावलम्बः  
कामाक्षि चञ्चलनिरीक्षणविभ्रमस्ते ।  
धैर्यं विधूय तनुते हृदि रागबन्धं  
शम्भोस्तदेव विपरीततया मुनीनाम् ॥ ६१॥  
  
जन्तोः सकृत्प्रणमतो जगदीड्यतां च  
तेजास्वितां च निशितां च मतिं सभायाम् ।  
कामाक्षि माक्षिकझरीमिव वैखरीं च  
लक्ष्मीं च पक्ष्मलयति क्षणवीक्षणं ते ॥ ६२॥  
  
कादम्बिनी किमयते न जलानुषङ्गं  
भृङ्गावली किमुररीकुरुते न पद्मम् ।  
किं वा कलिन्दतनया सहते न भङ्गं  
कामाक्षि निश्चयपदं न तवाक्षिलक्ष्मीः ॥ ६३॥  
  
काकोलपावकतृणीकरणेऽपि दक्षः  
कामाक्षि बालकसुधाकरशेखरस्य ।  
अत्यन्तशीतलतमोऽप्यनुपारतं ते  
चित्तं विमोहयति चित्रमयं कटाक्षः ॥ ६४॥  
  
कार्पण्यपूरपरिवर्धितमम्ब मोह-  
कन्दोद्गतं भवमयं विषपादपं मे ।  
तुङ्गं छिनत्तु तुहिनाद्रिसुते भवत्याः  
काञ्चीपुरेश्वरि कटाक्षकुठारधारा ॥ ६५॥  
  
कामाक्षि घोरभवरोगचिकित्सनार्थ-  
मभ्यर्थ्य देशिककटाक्षभिषक्प्रसादात् ।  
तत्रापि देवि लभते सुकृती कदाचि-  
दन्यस्य दुर्लभमपाङ्गमहौषधं ते ॥ ६६॥  
  
कामाक्षि देशिककृपाङ्कुरमाश्रयन्तो  
नानातपोनियमनाशितपाशबन्धाः ।  
वासालयं तव कटाक्षममुं महान्तो  
लब्ध्वा सुखं समाधियो विचरन्ति लोके ॥ ६७॥  
  
साकूतसंलपितसम्भृतमुग्धहासं  
व्रीडानुरागसहचारि विलोकनं ते ।  
कामाक्षि कामपरिपन्थिनि मारवीर-  
साम्राज्यविभ्रमदशां सफलीकरोति ॥ ६८॥  
  
कामाक्षि विभ्रमबलैकनिधिर्विधाय  
भ्रूवल्लिचापकुटिलीकृतिमेव चित्रम् ।  
स्वाधीनतां तव निनाय शशाङ्कमौले-  
रङ्गार्धराज्यसुखलाभमपाङ्गवीरः ॥ ६९॥  
  
कामाङ्कुरैकनिलयस्तव दृष्टिपातः  
कामाक्षि भक्तमनसां प्रददातु कामान् ।  
रागान्वितः स्वयमपि प्रकटीकरोति  
वैराग्यमेव कथमेष महामुनीनाम् ॥ ७०॥  
  
कालाम्बुवाहनिवहैः कलहायते ते  
कामाक्षि कालिममदेन सदा कटाक्षः ।  
चित्रं तथापि नितराममुमेव दृष्ट्वा  
सोत्कण्ठ एव रमते किल नीलकण्ठः ॥ ७१॥  
  
कामाक्षि मन्मथरिपुं प्रति मारताप-  
मोहान्धकारजलदागमनेन नृत्यन् ।  
दुष्कर्मकञ्चुकिकुलं कबलीकरोतु  
व्यामिश्रमेचकरुचिस्त्वदपाङ्गकेकी ॥ ७२॥  
  
कामाक्षि मन्मथरिपोरवलोकनेषु  
कान्तं पयोजमिव तावकमक्षिपातम् ।  
प्रेमागमो दिवसवद्विकचीकरोति  
लज्जाभरो रजनिवन्मुकुलीकरोति ॥ ७३॥  
  
मूको विरिञ्चति परं पुरुषः कुरूपः  
कन्दर्पति त्रिदशराजति किम्पचानः ।  
कामाक्षि केवलमुपक्रमकाल एव  
लीलातरङ्गितकटाक्षरुचः क्षणं ते ॥ ७४॥  
  
नीलालका मधुकरन्ति मनोज्ञनासा-  
मुक्तारुचः प्रकटकन्दबिसाङ्कुरन्ति ।  
कारुण्यमम्ब मकरन्दति कामकोटि  
मन्ये ततः कमलमेव विलोचनं ते ॥ ७५॥  
  
आकाङ्क्ष्यमाणफलदानविचक्षणायाः ।  
कामाक्षि तावककटाक्षककामधेनोः ।  
सम्पर्क एव कथमम्ब विमुक्तपाश-  
बन्धाः स्फुटं तनुभृतः पशुतां त्यजन्ति ॥ ७६॥  
  
संसारघर्मपरितापजुषां नराणां  
कामाक्षि शीतलतराणि तवेक्षितानि ।  
चन्द्रातपन्ति घनचन्दनकर्दमन्ति  
मुक्तागुणन्ति हिमवारिनिषेचनन्ति ॥ ७७॥  
  
प्रेमाम्बुराशिसततस्नपितानि चित्रं  
कामाक्षि तावककटाक्षनिरीक्षणानि ।  
सन्धुक्षयन्ति मुहुरिन्धनराशिरीत्या  
मारद्रुहो मनसि मन्मथचित्रभानुम् ॥ ७८॥  
  
कालाञ्जनप्रतिभटं कमनीयकान्त्या  
कन्दर्पतन्त्रकलया कलितानुभावम् ।  
काञ्चीविहाररसिके कलुषार्तिचोरं  
कल्लोलयस्व मयि ते करुणाकटाक्षम् ॥ ७९॥  
  
क्रान्तेन मन्मथदेन विमोह्यमान-  
स्वान्तेन चूततरुमूलगतस्य पुंसः ।  
कान्तेन किञ्चिदवलोकय लोचनस्य  
प्रान्तेन मां जननि काञ्चिपुरीविभूषे ॥ ८०॥  
  
कामाक्षि कोऽपि सुजनास्त्वदपाङ्गसङ्गे  
कण्ठेन कन्दलितकालिमसम्प्रदायाः ।  
उत्तंसकल्पितचकोरकुटुम्बपोषा  
नक्तन्दिवसप्रसवभूनयना भवन्ति ॥ ८१॥  
  
नीलोत्पलप्रसवकान्तिनिर्दशनेन  
कारुण्यविभ्रमजुषा तव वीक्षणेन ।  
कामाक्षि कर्मजलधेः कलशीसुतेन  
पाशत्रयाद्वयममी परिमोचनीयाः ॥ ८२॥  
  
अत्यन्तचञ्चलमकृत्रिममञ्जनं किं  
झङ्कारभङ्गिरहिता किमु भृङ्गमाला ।  
धूमाङ्कुरः किमु हुताशनसङ्गहीनः  
कामाक्षि नेत्ररुचिनीलिमकन्दली ते ॥ ८३॥  
  
कामाक्षि नित्यमयमञ्जलिरस्तु मुक्ति-  
बीजाय विभ्रममदोदयघूर्णिताय ।  
कन्दर्पदर्पपुनरुद्भवसिद्धिदाय  
कल्याणदाय तव देवि दृगञ्चलाय ॥ ८४॥  
  
दर्पाङ्कुरो मकरकेतनविभ्रमाणां  
निन्दाङ्कुरो विदलितोत्पलचातुरीणाम् ।  
दीपाङ्कुरो भवतमिस्रकदम्बकानां  
कामाक्षि पालयतु मां त्वदपाङ्गपातः ॥ ८५॥  
  
कैवल्यदिव्यमणिरोहणपर्वतेभ्यः  
कारुण्यनिर्झरपयःकृतमञ्जनेभ्यः ।  
कामाक्षि किङ्करितशङ्करमानसेभ्य-  
स्तेभ्यो नमोऽस्तु तव वीक्षणविभ्रमेभ्यः ॥ ८६॥  
  
अल्पीय एव नवमुत्पलमम्ब हीना  
मीनस्य वा सरणिरम्बुरुहां च किं वा ।  
दूरे मृगीदृगसमञ्जसमञ्जनं च  
कामाक्षि वीक्षणरुचौ तव तर्कयामः ॥ ८७॥  
  
मिश्रीभवद्गरलपङ्किलशङ्करोरस्-  
सीमाङ्गणे किमपि रिङ्खणमादधानः ।  
हेलावधूतललितश्रवणोत्पलोऽसौ  
कामाक्षि बाल इव राजति ते कटाक्षः ॥ ८८॥  
  
प्रौढिकरोति विदुषां नवसूक्तिधाटी-  
चूताटवीषु बुधकोकिललाल्यमानम् ।  
माध्वीरसं परिमलं च निरर्गलं ते  
कामाक्षि वीक्षणविलासवसन्तलक्ष्मीः ॥ ८९॥  
  
कूलङ्कषं वितनुते करुणाम्बुवर्षी  
सारस्वतं सुकृतिनः सुलभं प्रवाहम् ।  
तुच्छीकरोति यमुनाम्बुतरङ्गभङ्गीं  
कामाक्षि किं तव कटाक्षमहाम्बुवाहः ॥ ९०॥  
  
जगर्ति देवि करुणाशुकसुन्दरी ते  
ताटङ्करत्नरुचिदाडिमखण्डशोणे ।  
कामाक्षि निर्भरकटाक्षमरीचिपुञ्ज-  
माहेन्द्रनीलमणिपञ्जरमध्यभागे ॥ ९१॥  
  
कामाक्षि सत्कुवलयस्य सगोत्रभावा-  
दाक्रामति श्रुतिमसौ तव दृष्टिपातः ।  
किञ्च स्फुटं कुटिलतां प्रकटीकरोति  
भ्रूवल्लरीपरिचितस्य फलं किमेतत् ॥ ९२॥  
  
एषा तवाक्षिसुषमा विषमायुधस्य  
नाराचवर्षलहरी नगराजकन्ये ।  
शङ्के करोति शतधा हृदि धैर्यमुद्रां  
श्रीकामकोटि यदसौ शिशिरांशुमौलेः ॥ ९३॥  
  
बाणेन पुष्पधनुषः परिकल्प्यमान-  
त्राणेन भक्तमनसां करुणाकरेण ।  
कोणेन कोमलदृशस्तव कामकोटि  
शोणेन शोषय शिवे मम शोकसिन्धुम् ॥ ९४॥  
  
मारद्रुहा मुकुटसीमनि लाल्यमाने  
मन्दाकिनीपयसि ते कुटिलं चरिष्णुः ।  
कामाक्षि कोपरभसाद्वलमानमीन-  
सन्देहमङ्कुरयति क्षणमक्षिपातः ॥ ९५॥  
  
कामाक्षि संवलितमौक्तिककुण्डलांशु-  
चञ्चत्सितश्रवणचामरचातुरीकः ।  
स्तम्भे निरन्तरमपाङ्गमये भवत्या  
बद्धश्चकास्ति मकरध्वजमत्तहस्ती ॥ ९६॥  
  
यावत्कटाक्षरजनीसमयागमस्ते  
कामाक्षि तावदचिरान्नमतां नराणाम् ।  
आविर्भवत्यमृतदीधितिबिम्बमम्ब  
संविन्मयं हृदयपूर्वगिरीन्द्रशृङ्गे ॥ ९७॥  
  
कामाक्षि कल्पविटपीव भवत्कटाक्षो  
दित्सुः समस्तविभवं नमतां नराणाम् ।  
भृङ्गस्य नीलनलिनस्य च कान्तिसम्प-  
त्सर्वस्वमेव हरतीति परं विचित्रम् ॥ ९८॥  
  
अत्यन्तशीतलमनर्गलकर्मपाक-  
काकोलहारि सुलभं सुमनोभिरेतत् ।  
पीयूषमेव तव वीक्षणमम्ब किन्तु  
कामाक्षि नीलमिदमित्ययमेव भेदः ॥ ९९॥  
  
अज्ञातभक्तिरसमप्रसरद्विवेक-  
मत्यन्तगर्वमनधीतसमस्तशास्त्रम् ।  
अप्राप्तसत्यमसमीपगतं च मुक्तेः  
कामाक्षि नैव तव स्पृहयति दृष्टिपातः ॥ १००॥  
  
(कामाक्षि मामवतु ते करुणाकटाक्षः)  
पातेन लोचनरुचेस्तव कामकोटि  
पोतेन पतकपयोधिभयातुराणाम् ।  
पूतेन तेन नवकाञ्चनकुण्डलांशु-  
वीतेन शीतलय भूधरकन्यके माम् ॥ १०१॥  
  
कटाक्षशतकं सम्पूर्णम् ॥  
  
  
  
॥ मन्दस्मितशतकम् ॥  
बध्नीमो वयमञ्जलिं प्रतिदिनं बन्धच्छिदे देहिनां  
कन्दर्पागमतन्त्रमूलगुरवे कल्याणकेलीभुवे ।  
कामाक्ष्या घनसारपुञ्जरजसे कामद्रुहश्चक्षुषां  
मन्दारस्तबकप्रभामदमुषे मन्दस्मितज्योतिषे ॥ १॥  
  
सध्रीचे नवमल्लिकासुमनसां नासाग्रमुक्तामणे-  
राचार्याय मृणालकाण्डमहसां नैसर्गिकाय द्विषे ।  
स्वर्धुन्या सह युध्वेन हिमरुचेरर्धासनाध्यासिने  
कामाक्ष्याः स्मितमञ्जरीधवलिमाद्वैताय तस्मै नमः ॥ २॥  
  
कर्पूरद्युतिचातुरीमतितरामल्पीयसीं कुर्वती  
दौर्भाग्योदयमेव संविदधती दौषाकरीणां त्विषाम् ।  
क्षुल्लानेव मनोज्ञमल्लिनिकरान्फुल्लानपि व्यञ्जती  
कामाक्ष्या मृदुलस्मितांशुलहरी कामप्रसूरस्तु मे ॥ ३॥  
  
या पीनस्तनमण्डलोपरि लसत्कर्पूरलेपायते  
या नीलेक्षणरात्रिकान्तिततिषु ज्योत्स्नाप्ररोहायते ।  
या सौन्दर्यधुनीतरङ्गततिषु व्यालोलहंसायते  
कामाक्ष्याः शिशिरीकरोतु हृदयं सा मे स्मितप्राचुरी ॥ ४॥  
  
येषां गच्छति पूर्वपक्षसरणिं कौमुद्वतः श्वेतिमा  
येषां सन्ततमारुरुक्षति तुलाकक्ष्यां शरच्चन्द्रमाः ।  
येषामिच्छति कम्बुरप्यसुलभामन्तेवसत्प्रक्रियां  
कामाक्ष्या ममतां हरन्तु मम ते हासत्विषामङ्कुराः ॥ ५॥  
  
आशासीमसु सन्ततं विदधती नैशाकरीं व्याक्रियां  
काशानामभिमानभङ्गकलनाकौशल्यमाबिभ्रती ।  
ईशानेन विलोकिता सकुतुकं कामाक्षि ते कल्मष-  
क्लेशापायकरी चकास्ति लहरी मन्दस्मितज्योतिषाम् ॥ ६॥  
  
आरूढस्य समुन्नतस्तनतटीसाम्राज्यसिंहासनं  
कन्दर्पस्य विभोर्जगत्त्रयप्राकट्यमुद्रानिधेः ।  
यस्याश्चामरचातुरीं कलयते रश्मिच्छटा चञ्चला  
सा मन्दस्मितमञ्जरी भवतु नः कामाय कामाक्षि ते ॥ ७॥  
  
शम्भोर्या परिरम्भसम्भ्रमविधौ नैर्मल्यसीमानिधिः  
गैर्वाणीव तरङ्गिणी कृतमृदुस्यन्दां कलिन्दात्मजाम् ।  
कल्माषीकुरुते कलङ्कसुषमां कण्ठस्थलीचुम्बिनीं  
कामाक्ष्याः स्मितकन्दली भवतु नः कल्याणसन्दोहिनी ॥ ८॥  
  
जेतुं हारलतामिव स्तनतटीं सञ्जग्मुषी सन्ततं  
गन्तुं निर्मलतामिव द्विगुणितां मग्ना कृपास्त्रोतसि ।  
लब्धुं विस्मयनीयतामिव हरं रागाकुलं कुर्वती  
मञ्जुस्ते स्मितमञ्जरी भवभयं मथ्नातु कामाक्षि मे ॥ ९॥  
  
श्वेतापि प्रकटं निशाकररुचां मालिन्यमातन्वती  
शीतापि स्मरपावकं पशुपतेः सन्धुक्षयन्ती सदा ।  
स्वाभाव्यादधराश्रितापि नमतामुच्चैर्दिशन्ती गतिं  
कामाक्षि स्फुटमन्तरा स्फुरतु नस्त्वन्मन्दहासप्रभा ॥ १०॥  
  
वक्त्रश्रीसरसीजले तरलितभ्रूवल्लिकल्लोलिते  
कालिम्ना दधती कटाक्षजनुषा माधुव्रतीं व्यापृतिम् ।  
निर्निद्रामलपुण्डरीककुहनापाण्डित्यमाबिभ्रती  
कामाक्ष्याः स्मितचातुरी मम मनः कातर्यमुन्मूलयेत् ॥ ११॥  
  
नित्यं बाधितबन्धुजीवमधरं मैत्रीजुषं पल्लवैः  
शुद्धस्य द्विजमण्डलस्य च तिरस्कर्तारमप्याश्रिता ।  
या वैमल्यवती सदैव नमतां चेतः पुनीतेतरां  
कामाक्ष्या हृदयं प्रसादयतु मे सा मन्दहासप्रभा ॥ १२॥  
  
द्रुह्यन्ती तमसे मुहुः कुमुदिनीसाहाय्यमाबिभ्रती  
यान्ती चन्द्रकिशोरशेखरवपुःसौधाङ्गणे प्रेङ्खणम् ।  
ज्ञानाम्भोनिधिवीचिकां सुमनसां कूलङ्कषां कुर्वती  
कामाक्ष्याः स्मितकौमुदी हरतु मे संसारतापोदयम् ॥ १३॥  
  
काश्मीरद्रवधातुकर्दमरुचा कल्माषतां बिभ्रती  
हंसौधैरिव कुर्वती परिचितिं हारीकृतैर्मौक्तिकैः ।  
वक्षोजन्मतुषारशैलकटके सञ्चारमातन्वती  
कामाक्ष्या मृदुलस्मितद्युतिमयी भागीरथी भासते ॥ १४॥  
  
कम्बोर्वंशपरम्परा इव कृपासन्तानवल्लीभुवः  
सम्फुल्लस्तबका इव प्रसृमरा मूर्ताः प्रसादा इव ।  
वाक्पीयूषकणा इव त्रिपथगापर्यायभेदा इव  
भ्राजन्ते तव मन्दहासकिरणाः काञ्चीपुरीनायिके ॥ १५॥  
  
वक्षोजे घनसारपत्ररचनाभङ्गीसपत्नायिता  
कण्ठे मौक्तिकहारयष्टिकिरणव्यापारमुद्रायिता ।  
ओष्ठश्रीनिकुरुम्बपल्लवपुटे प्रेङ्खत्प्रसूनायिता  
कामाक्षि स्फुरतां मदीयहृदये त्वन्मन्दहासप्रभा ॥ १६॥  
  
येषां बिन्दुरिवोपरि प्रचलितो नासाग्रमुक्तामणिः  
येषां दीन इवाधिकण्ठमयते हारः करालम्बनम् ।  
येषां बन्धुरिवोष्ठयोररुणिमा धत्ते स्वयं रञ्जनं  
कामाक्ष्याः प्रभवन्तु ते मम शिवोल्लासाय हासाङ्कुराः ॥ १७॥  
  
या जाड्याम्बुनिधिं क्षिणोति भजतां वैरायते कैरवैः  
नित्यं यां नियमेन या च यतते कर्तुं त्रिणेत्रोत्सवम् ।  
बिम्बं चान्द्रमसं च वञ्चयति या गर्वेण सा तादृशी  
कामाक्षि स्मितमञ्जरी तव कथं ज्योत्स्नेत्यसौ कीर्त्यते ॥ १८॥  
  
आरुढा रभसात्पुरः पुररिपोराश्लेषणोपक्रमे  
या ते मातरुपैति दिव्यतटिनीशङ्काकरी तत्क्षणम् ।  
ओष्ठौ वेपयति भ्रुवौ कुटिलयत्यानम्रयत्याननं  
तां वन्दे मृदुहासपूरसुषमामेकाम्रनाथप्रिये ॥ १९॥  
  
वक्त्रेन्दोस्तव चन्द्रिका स्मितततिर्वल्गु स्फुरन्ती सतां  
स्याच्चेद्युक्तिमिदं चकोरमनसां कामाक्षि कौतूहलम् ।  
एतच्चित्रमहर्निशं यदधिकामेषा रुचिं गाहते  
बिम्बोष्ठद्युमणिप्रभास्वपि च यद्बिब्बोकमालम्बते ॥ २०॥  
  
सादृश्यं कलशाम्बुधेर्वहति यत्कामाक्षि मन्दस्मितं  
शोभामोष्ठरुचाम्ब विद्रुमभवामेताद्भिदां ब्रूमहे ।  
एकस्मादुदितं पुरा किल पपौ शर्वः पुराणः पुमान्  
एतन्मध्यसमुद्भवं रसयते माधुर्यरूपं रसम् ॥ २१॥  
  
उत्तुङ्गस्तनकुम्भशैलकटके विस्तारिकस्तूरिका-  
पत्रश्रीजुषि चञ्चलाः स्मितरुचः कामाक्षि ते कोमलाः ।  
सन्ध्यादीधितिरञ्जिता इव मुहुः सान्द्राधरज्योतिषा  
व्यालोलामलशारदाभ्रशकलव्यापारमातन्वते ॥ २२॥  
  
क्षीरं दूरत एव तिष्ठतु कथं वैमल्यमात्रादिदं  
मातस्ते सहपाठवीथिमयतां मन्दस्मितैर्मञ्जुलैः ।  
किं चेयं तु भिदास्ति दोहनवशादेकं तु सञ्जायते  
कामाक्षि स्वयमर्थितं प्रणमतामन्यत्तु दोदुह्यते ॥ २३॥  
  
कर्पूरैरमृतैर्जगज्जननि ते कामाक्षि चन्द्रातपैः  
मुक्ताहारगुणैर्मृणालवलयैर्मुग्धस्मितश्रीरियम् ।  
श्रीकाञ्चीपुरनायिके समतया संस्तूयते सज्जनैः  
तत्तादृङ्मम तापशान्तिविधये किं देवि मन्दायते ॥ २४॥  
  
मध्येगर्भितमञ्जुवाक्यलहरीमाध्वीझरीशीतला  
मन्दारस्तबकायते जननि ते मन्दस्मितांशुच्छटा ।  
यस्या वर्धयितुं मुहुर्विकसनं कामाक्षि कामद्रुहो  
वल्गुर्वीक्षणविभ्रमव्यतिकरो वासन्तमासायते ॥ २५॥  
  
बिम्बोष्ठद्युतिपुञ्जरञ्जितरुचिस्त्वन्मन्दहासच्छटा ।  
कल्याणं गिरिसार्वभौमतनये कल्लोलयत्वाशु मे ।  
फुल्लन्मल्लिपिनद्धहल्लकमयी मालेव या पेशला  
श्रीकाञ्चीश्वरि मारमर्दितुरुरोमध्ये मुहुर्लम्बते ॥ २६॥  
  
बिभ्राणा शरदभ्रविभ्रमदशां विद्योतमानाप्यसो  
कामाक्षि स्मितमञ्जरी किरति ते कारुण्यधारारसम् ।  
आश्चर्यं शिशिरीकरोति जगतीश्चालोक्य चैनामहो  
कामं खेलति नीलकण्ठहृदयं कौतूहलान्दोलितम् ॥ २७॥  
  
प्रेङ्खत्प्रौढकटाक्षकुञ्जकुहरेष्वत्यच्छगुच्छायितं  
वक्त्रेन्दुच्छविसिन्धुवीचिनिचये फेनप्रतानायितम् ।  
नैरन्तर्यविजृम्भितस्तनतटे नैचोलपट्टायितं  
कालुष्यं कबलीकरोतु मम ते कामाक्षि मन्दस्मितम् ॥ २८॥  
  
पीयूषं तव मन्थरस्मितमिति व्यर्थैव सापप्रथा  
कामाक्षि ध्रुवमीदृशं यदि भवेदेतत्कथं वा शिवे ।  
मन्दारस्य कथालवं न सहते मथ्नाति मन्दाकिनी-  
मिन्दुं निन्दति कीर्तितेऽपि कलशीपाथोधिमीर्ष्यायते ॥ २९॥  
  
विश्वेषां नयनोत्सवं वितनुतां विद्योततां चन्द्रमा  
विख्यातो मदनान्तकेन मुकुटीमध्ये च सम्मान्यताम् ।  
आः किं जातमनेन हाससुषमामालोक्य कामाक्षि ते  
कालङ्कीमवलम्बते खलु दशां कल्माषहीनोऽप्यसौ ॥ ३०॥  
  
चेतः शीतलयन्तु नः पशुपतेरानन्दजीवातवो  
नम्राणां नयनाध्वसीमसु शरच्चन्द्रातपोपक्रमाः ।  
संसाराख्यसरोरुहाकरखलीकारे तुषारोत्कराः  
कामाक्षि स्मरकीर्तिबीजनिकरास्त्वन्मन्दहासाङ्कुराः ॥ ३१॥  
  
कर्मौघाख्यतमःकचाकचिकरान्कामाक्षि सञ्चिन्तये  
त्वन्मन्दस्मितरोचिषां त्रिभुवनक्षेमङ्करानङ्कुरान् ।  
ये वक्त्रं शिशिरश्रियो विकसितं चन्द्रातपाम्भोरुह-  
द्वेषोद्धेषोणचातुरीमिव तिरस्कर्तुं परिष्कुर्वते ॥ ३२॥  
  
कुर्युर्नः कुलशैलराजतनये कूलङ्कषं मङ्गलं  
कुन्दस्पर्धनचुञ्चवस्तव शिवे मन्दस्मितप्रक्रमाः ।  
ये कामाक्षि समस्तसाक्षिनयनं सन्तोषयन्तीश्वरं  
कर्पूरप्रकरा इव प्रसृमराः पुंसामसाधारणाः ॥ ३३॥  
  
कम्रेण स्नपयस्व कर्मकुहनाचोरेण मारागम-  
व्याख्याशिक्षणदीक्षितेन विदुषामक्षीणलक्ष्मीपुषा ।  
कामाक्षि स्मितकन्दलेन कलुषस्फोटक्रियाचुञ्चुना  
कारुण्यामृतवीचिकाविहरणप्राचुर्यधुर्येण माम् ॥ ३४॥  
  
त्वन्मन्दस्मितकन्दलस्य नियतं कामाक्षि शङ्कामहे  
बिम्बः कश्चन नूतनः प्रचलितो नैशाकरः शीकरः ।  
किञ्च क्षीरपयोनिधिः प्रतिनिधिः स्वर्वाहिनीवीचिका-  
बिब्वोकोऽपि विडम्ब एव कुहना मल्लीमतल्लीरुचः ॥ ३५॥  
  
दुष्कर्मार्कनिसर्गकर्कशमहस्सम्पर्कतपतं मिल-  
त्पङ्कं शङ्करवल्लभे मम मनः काञ्चीपुरालङ्क्रिये ।  
अम्ब त्वन्मृदुलस्मितामृतरसे मङ्क्त्वा विधूय व्यथा-  
मानन्दोदयसौधशृङ्गपदवीमारोढुमाकाङ्क्षति ॥ ३६॥  
  
नम्राणां नगराजशेखरसुते नाकालयानां पुरः  
कामाक्षि त्वरया विपत्प्रशमेन कारुण्यधाराः किरन् ।  
आगच्छन्तमनुग्रहं प्रकटयन्नानन्दबीजानि ते  
नासीरे मृदुहास एव तनुते नाथे सुधाशीतलः ॥ ३७॥  
  
कामाक्षि प्रथमानविभ्रमनिधिः कन्दर्पदर्पप्रसूः  
मुग्धस्ते मृदुहास एव गिरिजे मुष्णातु मे किल्बिषम् ।  
यं द्रष्टुं विहिते करग्रह उमे शम्भुस्त्रपामीलितं  
स्वैरं कारयति स्म ताण्डवविनोदानन्दिना तण्डुना ॥ ३८॥  
  
क्षुण्णं केनचिदेव धीरमनसा कुत्रापि नानाजनैः  
कर्मग्रन्थिनियन्त्रितैरसुगमं कामाक्षि सामान्यतः ।  
मुग्धैर्द्रुष्टुमशक्यमेव मनसा मूढसय मे मौक्तिकं  
मार्गं दर्शयतु प्रदीप इव ते मन्दस्मितश्रीरियम् ॥ ३९॥  
  
ज्योत्स्नाकान्तिभिरेव निर्मलतरं नैशाकरं मण्डलं  
हंसैरेव शरद्विलाससमये व्याकोचमम्भोरुहम् ।  
स्वच्छैरेव विकस्वरैरुडुगुणैः कामाक्षि बिम्बं दिवः  
पुण्यैरेव मृदुस्मितैस्तव मुखं पुष्णाति शोभाभरम् ॥ ४०॥  
  
मानग्रन्थिविधुन्तुदेन रभसादास्वाद्यमाने नव-  
प्रेमाडम्बरपूर्णिमाहिमकरे कामाक्षि ते तत्क्षणम् ।  
आलोक्य स्मितचन्द्रिकां पुनरिमामुन्मीलनं जग्मुषीं  
चेतः शीलयते चकोरचरितं चन्द्रार्धचूडामणेः ॥ ४१॥  
  
कामाक्षि स्मितमञ्जरीं तव भजे यस्यास्त्विषामङ्कुरा-  
नापीनस्तनपानलालसतया निश्शङ्कमङ्केशयः ।  
ऊर्ध्वं वीक्ष्य विकर्षति प्रसृमरानुद्दामया शुण्डया  
सूनुसुते बिसशङ्कयाशु कुहनादन्तावलग्रामणीः ॥ ४२॥  
  
गाढाश्लेषविमर्दसम्भ्रमवशादुद्दाममुक्तागुण-  
प्रालम्बे कुचकुम्भयोर्विगलिते दक्षद्विषो वक्षसि ।  
या सख्येन पिनह्यति प्रचुरया भासा तदीयां दशां  
सा मे खेलतु कामकोटि हृदये सान्द्रस्मितांशुच्छटा ॥ ४३॥  
  
मन्दारे तव मन्थरस्मितरुचां मात्सर्यमालोक्यते  
कामाक्षि स्मरशासने च नियतो रागोदयो लक्ष्यते ।  
चान्द्रीषु द्युतिमञ्जरीषु च महान्द्वेषाङ्कुरो दृश्यते  
शुद्धानां कथमीदृशी गिरिसुतेऽतिशुद्धा दशा कथ्यताम् ॥ ४४॥  
  
पीयूषं खलु पीयते सुरजनैर्दुग्धाम्बुधिर्मथ्यते  
माहेशैश्च जटाकलापनिगडैर्मन्दाकिनी नह्यते ।  
शीतांशुः परिभूयते च तमसा तस्मादनेतादृशी  
कामाक्षि स्मितमञ्जरी तव वचोवैदग्ध्यमुल्लङ्घते ॥ ४५॥  
  
आशङ्के तव मन्दहासलहरीमन्यादृशीं चन्द्रिका-  
मेकाम्रेशकुटुम्बिनि प्रतिपदं यस्याः प्रभासङ्गमे ।  
वक्षोजाम्बुरुहे न ते रचयतः काञ्चिद्दशां कौङ्मली-  
मास्याम्भोरुहमम्ब किञ्च शनकैरालम्बते फुल्लताम् ॥ ४६॥  
  
आस्तीर्णाधरकान्तिपल्लवचये पातं मुहुर्जग्मुषी  
मारद्रोहिणि कन्दलत्स्मरशरज्वालावलीर्व्यञ्जती ।  
निन्दन्ती घनसारहारवलयज्योत्स्नामृणालानि ते  
कामाक्षि स्मितचातुरी विरहिणीरीतिं जगाहेतराम् ॥ ४७॥  
  
सूर्यालोकविधौ विकासमधिकं यान्ती हरन्ती तम-  
स्सन्दोहं नमतां निजस्मरणतो दोषाकरद्वेषिणी ।  
निर्यान्ती वदनारविन्दकुहरान्निर्धूतजाड्या नृणां  
श्रीकामाक्षि तव स्मितद्युतिमयी चित्रीयते चन्द्रिका ॥ ४८॥  
  
कुण्ठीकुर्युरमी कुबोधघटनामस्मन्मनोमाथिनीं  
श्रीकामाक्षि शिवङ्करास्तव शिवे श्रीमन्दहासाङ्कुराः ।  
ये तन्वन्ति निरन्तरं तरुणिमस्तम्बेरमग्रामणी-  
कुम्भद्वन्द्वविडम्बिनि स्तनतटे मुक्ताकुथाडम्बरम् ॥ ४९॥  
  
प्रेङ्खन्तः शरदम्बुदा इव शनैः प्रेमानिलैः प्रेरिता  
मज्जन्तो मन्दनारिकण्ठसुषमासिन्धौ मुहुर्मन्थरम् ।  
श्रीकामाक्षि तव स्मितांशुनिकराः श्यामायमानश्रियो  
नीलाम्भोधरनैपुणीं तत इतो निर्निद्रयन्त्यञ्जसा ॥ ५०॥  
  
व्यापारं चतुराननैकविहृतौ व्याकुर्वती कुर्वती  
रुद्राक्षग्रहणं महेशि सततं वागूर्मिकल्लोलिता ।  
उत्फुल्लं धवलारविन्दमधरीकृत्य स्फुरन्ती सदा  
श्रीकामाक्षि सरस्वती विजयते त्वन्मन्दहासप्रभा ॥ ५१॥  
  
कर्पूरद्युतितस्करेण महसा कल्माषयत्याननं  
श्रीकाञ्चीपुरनायिके पतिरिव श्रीमन्दहासोऽपि ते ।  
आलिङ्गत्यतिपीवरां स्तनतटीं बिम्बाधरं चुम्बति  
प्रौढं रागभरं व्यनक्ति मनसो धैर्यं धुनीतेतराम् ॥ ५२॥  
  
वैशद्येन च विश्वतापहरणक्रीडापटीयस्तया  
पाण्डित्येन पचेलिमेन जगतां नेत्रोत्सवोत्पादेन ।  
कामाक्षि स्मितकन्दलैस्तव तुलामारोढुमुद्योगिनी  
ज्योत्स्नासौ जलराशिपोषणतया दूष्यां प्रपन्ना दशाम् ॥ ५३॥  
  
लावण्याम्बुजिनीमृणालवलयैः शृङ्गारगन्धद्विप-  
ग्रामण्यः श्रुतिचामरैस्तरुणिमस्वाराज्यतेजोङ्कुरैः ।  
आनन्दामृतसिन्धुवीचिपृषतैरास्याब्जहंसैस्तव  
श्रीकामाक्षि मथान मन्दहसितैर्मत्कं मनःकल्मषम् ॥ ५४॥  
  
उत्तुङ्गस्तनमण्डलीपरिचलन्माणिक्यहारच्छटा-  
चञ्चच्छोणिमपुञ्जमध्यसरणिं मातः परिष्कुर्वती ।  
या वैदग्ध्यमुपैति शङ्करजटाकान्तारवाटीपत-  
त्स्वर्वापीपयसः स्मितद्युतिरसौ कामाक्षि ते मञ्जुला ॥ ५५॥  
  
सन्नामैकजुषा जनेन सुलभं संसूचयन्ती शनै-  
रुत्तुङ्गस्य चिरादनुग्रहतरोरुत्पत्स्यमानं फलम् ।  
प्राथम्येन विकस्वरा कुसुमवत्प्रागल्भ्यमभ्येयुषी  
कामाक्षि स्मितचातुरी तव मम क्षेमङ्करी कल्पताम् ॥ ५६॥  
  
धानुष्काग्रसरस्य लोलकुटिलभ्रूलेखया बिभ्रतो  
लीलालोकशिलीमुखं नववयस्साम्राज्यलक्ष्मीपुषः ।  
जेतुं मन्मथमर्दिनं जननि ते कामाक्षि हासः स्वयं  
वल्गुर्विभ्रमभूभृतो वितनुते सेनापतिप्रक्रियाम् ॥ ५७॥  
  
यन्नाकम्पत कालकूटकबलीकारे चुचुम्बे न यद्-  
ग्लान्या चक्षुषि रूषितानलशिखे रुद्रस्य तत्तादृशम् ।  
चेतो यत्प्रसभं स्मरज्वरशिखिज्वालेन लेलिह्यते  
तत्कामाक्षि तव स्मितांशुकलिकाहेलाभवं प्राभवम् ॥ ५८॥  
  
सम्भिन्नेव सुपर्वलोकतटिनी वीचीचयैर्यामुनैः  
सम्मिश्रेव शशाङ्कदीप्तिलहरी नीलैर्महानीरदैः ।  
कामाक्षि स्फुरिता तव स्मितरुचिः कालाञ्जनस्पर्धिना  
कालिम्ना कचरोचिषां व्यतिकरे काञ्चिद्दशामश्नुते ॥ ५९॥  
  
जानीमो जगदीश्वरप्रणयिनि त्वन्मन्दहासप्रभां  
श्रीकामाक्षि सरोजिनीमभिनवामेषा यतः सर्वदा ।  
आस्येन्दोरवलोकेन पशुपतेरभ्येति सम्फुल्लतां  
तन्द्रालुस्तदभाव एव तनुते तद्वैपरीत्यक्रमम् ॥ ६०॥  
  
यान्ती लोहितिमानमभ्रतटिनी धातुच्छटाकर्दमैः  
भान्ती बालगभस्तिमालिकिरणैर्मेघावली शारदी ।  
बिम्बोष्ठद्युतिपुञ्जचुम्बनकलाशोणायमानेन ते  
कामाक्षि स्मितरोचिषा समदशामारोढुमाकाङ्क्षते ॥ ६१॥  
  
श्रीकामाक्षि मुखेन्दुभूषणमिदं मन्दस्मितं तावकं  
नेत्रानन्दकरं तथा हिमकरो गच्छेद्यथा तिग्मताम् ।  
शीतं देवि तथा यथा हिमजलं सन्तापमुद्रास्पदं  
श्वेतं किञ्च तथा यथा मलिनतां धत्ते च मुक्तामणिः ॥ ६२॥  
  
त्वन्मन्दस्मितमञ्जरीं प्रसृमरां कामाक्षि चन्द्रातपं  
सन्तः सन्ततमामनन्त्यमलता तल्लक्षणं लक्ष्यते ।  
अस्माकं न धुनोति तापकमधिकं धूनोति नाभ्यन्तरं  
ध्वान्तं तत्खलु दुःखिनो वयमिदं केनोति नो विद्महे ॥ ६३॥  
  
नम्रस्य प्रणयप्ररूढकलहच्छेदाय पादाब्जयोः  
मन्दं चन्द्रकिशोरशेखरमणेः कामाक्षि रागेण ते ।  
बन्धूकप्रसवश्रियं जितवतो बंहीयसीं तादृशीं  
बिम्बोष्ठस्य रुचिं निरस्य हसितज्योत्स्ना वयस्यायते ॥ ६४॥  
  
मुक्तानां परिमोचनं विदधतस्तत्प्रीतिनिष्पादिनी  
भूयो दूरत एव धूतमरुतस्तत्पालनं तन्वती ।  
उद्भूतस्य जलान्तरादविरतं तद्दूरतां जग्मुषी  
कामाक्षि स्मितमञ्जरी तव कथं कम्बोस्तुलामश्नुते ॥ ६५॥  
  
श्रीकामाक्षि तव स्मितद्युतिझरीवैदग्ध्यलीलायितं  
पश्यन्तोऽपि निरन्तरं सुविमलम्मन्या जगन्मण्डले ।  
लोकं हासयितुं किमर्थमनिशं प्राकाश्यमातन्वते  
मन्दाक्षं विरहय्य मङ्गलतरं मन्दारचन्द्रादयः ॥ ६६॥  
  
क्षीराब्धेरपि शैलराजतनये त्वन्मन्दहासस्य च  
श्रीकामाक्षि वलक्षिमोदयनिधेः किञ्चिद्भिदां ब्रूमहे ।  
एकस्मै पुरुषाय देवि स ददौ लक्ष्मीं कदाचित्पुरा  
सर्वेभ्योऽपि ददात्यसौ तु सततं लक्ष्मीं च वागीश्वरीम् ॥ ६७॥  
  
श्रीकाञ्चीपुररत्नदीपकलिके तान्येव मेनात्मजे  
चाकोराणि कुलानि देवि सुतरां धन्यानि मन्यामहे ।  
कम्पातीरकुटुम्बचङ्क्रमकलाचुञ्चूनि चञ्चूपुटैः  
नित्यं यानि तव स्मितेन्दुमहसामास्वादमातन्वते ॥ ६८॥  
  
शैत्यप्रक्रममाश्रितोऽपि नमतां जाड्यप्रथां धूनयन्  
नैर्मल्यं परमं गतोऽपि गिरिशं रागाकुलं चारयन् ।  
लीलालापपुरस्सरोऽपि सततं वाचंयमान्प्रीणयन्  
कामाक्षि स्मितरोचिषां तव समुल्लासः कथं वर्ण्यते ॥ ६९॥  
  
श्रोणीचञ्चलमेखलामुखरितं लीलागतं मन्थरं  
भ्रूवल्लीचलनं कटाक्षवलनं मन्दाक्षवीक्षाचणम् ।  
यद्वैदग्ध्यमुखेन मन्मथरिपुं सम्मोहयन्त्यञ्जसा  
श्रीकामाक्षि तव स्मिताय सततं तस्मै नम्सकुर्महे ॥ ७०॥  
  
श्रीकामाक्षि मनोज्ञमन्दहसितज्योतिष्प्ररोहे तव  
स्फीतश्वेतिमसार्वभौमसरणिप्रागल्भ्यमभ्येयुषि ।  
चन्द्रोऽयं युवराजतां कलयते चेटीधुरं चन्द्रिका  
शुद्धा सा च सुधाझरी सहचरीसाधर्म्यमालम्बते ॥ ७१॥  
  
ज्योत्स्ना किं तनुते फलं तनुमतामौष्ण्यप्रशान्तिं विना  
त्वन्मन्दस्मितरोचिषा तनुमतां कामाक्षि रोचिष्णुना ।  
सन्तापो विनिवार्यते नववयःप्राचुर्यमङ्कूर्यते  
सौन्दर्यं परिपूर्यते जगति सा कीर्तिश्च सञ्चार्यते ॥ ७२॥  
  
वैमल्यं कुमुदश्रियां हिमरुचः कान्त्यैव सन्धुक्ष्यते  
ज्योत्स्नारोचिरपि प्रदोषसमयं प्राप्यैव सम्पद्यते ।  
स्वच्छत्वं नवमौक्तिकस्य परमं संस्कारतो दृश्यते  
कामाक्ष्याः स्मितदीधितेर्विशदिमा नैसर्गिको भासते ॥ ७३॥  
  
प्राकाश्यं परमेश्वरप्रणयिनि त्वन्मन्दहासश्रियः  
श्रीकामाक्षि मम क्षिणोतु ममतावैचक्षणीमक्षयाम् ।  
यद्भीत्येव निलीयते हिमकरो मेघोदरे शुक्तिका-  
गर्भे मौक्तिकमण्डली च सरसीमध्ये मृणाली च सा ॥ ७४॥  
  
हेरम्बे च गुहे हर्षभरितं वात्सल्यमङ्कूरयत्  
मारद्रोहिणि पूरुषे सहभुवं प्रेमाङ्कुरं व्यञ्जयत् ।  
आनम्रेषु जनेषु पूर्णकरुणावैदग्ध्यमुत्तालयत्  
कामाक्षि स्मितमञ्जसा तव कथङ्कारं मया कथ्यते ॥ ७५॥  
  
सङ्क्रुद्धद्विजराजकोऽप्यविरतं कुर्वन्द्विजैः सङ्गमं  
वाणीपद्धतिदूरगोऽपि सततं तत्साहचर्यं वहन् ।  
अश्रान्तं पशुदुर्लभोऽपि कलयन्पत्यौ पशूनां रतिं  
श्रीकामाक्षि तव स्मितामृतरसस्यन्दो मयि स्पन्दताम् ॥ ७६॥  
  
श्रीकामाक्षि महेश्वरे निरुपमप्रेमाङ्कुरप्रक्रमम्ं  
नित्यं यः प्रकटीकरोति सहजामुन्निद्रयन्माधुरीम् ।  
तत्तादृक्तव मन्दहासमहिमा मातः कथं मानितां  
तन्मूर्ध्ना सुरनिम्नगां च कलिकामिन्दोश्च तां निन्दति ॥ ७७॥  
  
ये माधुर्यविहारमण्टपभुवो ये शैत्यमुद्राकरा  
ये वैशद्यदशाविशेषसुभगास्ते मन्दहासाङ्कुराः ।  
कामाक्ष्याः सहजं गुणत्रयमिदं पर्यायतः कुर्वतां  
वाणीगुम्फनडम्बरे च हृदये कीर्तिप्ररोहे च मे ॥ ७८॥  
  
कामाक्ष्या मृदुलस्मितांशुनिकरा दक्षान्तके वीक्षणे  
मन्दाक्षग्रहिला हिमद्युतिमयूखाक्षेपदीक्षाङ्कुराः ।  
दाक्ष्यं पक्ष्मलयन्तु माक्षिकगुडद्राक्षाभवं वाक्षु मे  
सूक्ष्मं मोक्षपथं निरीक्षितुमपि प्रक्षालयेयुर्मनः ॥ ७९॥  
  
जात्या शीतशीतलानि मधुराण्येतानि पूतानि ते  
गाङ्गानीव पयांसि देवि पटलान्यल्पस्मितज्योतिषाम् ।  
एनःपङ्कपरम्परामलिनितामेकाम्रनाथप्रिये  
प्रज्ञानात्सुतरां मदीयधिषणां प्रक्षालयन्तु क्षणात् ॥ ८०॥  
  
अश्रान्तं परतन्त्रितः पशुपतिस्त्वन्मन्दहासाङ्कुरैः  
श्रीकामाक्षि तदीयवर्णसमतासङ्गेन शङ्कामहे ।  
इन्दुं नाकधुनीं च शेखरयते मालां च धत्ते नवैः  
वैकुण्ठैरवकुण्ठनं च कुरुते धूलीचयैर्भास्मनैः ॥ ८१॥  
  
श्रीकाञ्चीपुरदेवते मृदुवचस्सौरभ्यमुद्रास्पदं  
प्रौढप्रेमलतानवीनकुसुमं मन्दस्मितं तावकम् ।  
मन्दं कन्दलति प्रियस्य वदनालोके समाभाषणे  
श्लक्ष्णे कुङ्मलति प्ररूढपुलके चाश्लोषणे फुल्लति ॥ ८२॥  
  
किं त्रैस्रोतसमम्बिके परिणतं स्रोतश्चतुर्थं नवं  
पीयूषस्य समस्ततापहरणं किंवा द्वितीयं वपुः ।  
किंस्वित्त्वन्निकटं गतं मधुरिमाभ्यासाय गव्यं पयः  
श्रीकाञ्चीपुरनायकप्रियतमे मन्दस्मितं तावकम् ॥ ८३॥  
  
भूषा वक्त्रसरोरुहस्य सहजा वाचां सखी शाश्वती  
नीवी विभ्रमसन्ततेः पशुपतेः सौधी दृशां पारणा ।  
जीवातुर्मदनश्रियः शशिरुचेरुच्चाटनी देवता  
श्रीकामाक्षि गिरामभूमिमयते हासप्रभामञ्जरी ॥ ८४॥  
  
सूतिः श्वेतिमकन्दलस्य वसतिः शृङ्गारसारश्रियः  
पूर्तिः सूक्तिझरीरसस्य लहरी कारुण्यपाथोनिधेः ।  
वाटी काचन कौसुमी मधुरिमस्वाराज्यलक्ष्म्यास्तव  
श्रीकामाक्षि ममास्तु मङ्गलकरी हासप्रभाचातुरी ॥ ८५॥  
  
जन्तूनां जनिदुःखमृत्युलहरीसन्तापनं कृन्ततः  
प्रौढानुग्रहपूर्णशीतलरुचो नित्योदयं बिभ्रतः ।  
श्रीकामाक्षि विसृत्वरा इव करा हासाङ्कुरास्ते हठा-  
दालोकेन निहन्युरन्धतमसस्तोमस्य मे सन्ततिम् ॥ ८६॥  
  
उत्तुङ्गस्तनमण्डलस्य विलसल्लावण्यलीलानटी-  
रङ्गस्य स्फुटमूर्ध्वसीमनि मुहुः प्राकाश्यमभ्येयुषी ।  
श्रीकामाक्षि तव स्मितद्युतिततिर्बिम्बोष्ठकान्त्यङ्कुरैः  
चित्रां विद्रुममुद्रितां वितनुते मौक्तीं वितानश्रियम् ॥ ८७॥  
  
स्वाभाव्यात्तव वक्त्रमेव ललितं सन्तोषसम्पादनं  
शम्भोः किं पुनरञ्चितस्मितरुचः पाण्डित्यपात्रीकृतम् ।  
अम्भोजं स्वत एव सर्वजगतां चक्षुःप्रियम्भावुकं  
कामाक्षि स्फुरिते शरद्विकसिते कीदृग्विधं भ्राजते ॥ ८८॥  
  
पुम्भिर्निर्मलमानसौर्विदधते मैत्रीं दृढं निर्मलां  
लब्ध्वा कर्मलयं च निर्मलतरां कीर्तिं लभन्तेतराम् ।  
सूक्तिं पक्ष्मलयन्ति निर्मलतमां यत्तावकाः सेवकाः  
तत्कामाक्षि तव स्मितस्य कलया नैर्मल्यसीमानिधेः ॥ ८९॥  
  
आकर्षन्नयनानि नाकिसदसां शैत्येन संस्तम्भय-  
न्निन्दुं किञ्च विमोहयन्पशुपतिं विश्वार्तिमुच्चाटयन् ।  
हिंसत्संसृतिडम्बरं तव शिवे हासाह्वयो मान्त्रिकः  
श्रीकामाक्षि मदीयमानसतमोविद्वेषणे चेष्टताम् ॥ ९०॥  
  
क्षेपीयः क्षपयन्तु कल्मषभयान्यस्माकमल्पस्मित-  
ज्योतिर्मण्डलचङ्क्रमास्तव शिवे कामाक्षि रोचिष्णवः ।  
पीडाकर्मठकर्मघर्मसमयव्यापारतापानल-  
श्रीपाता नवहर्षवर्षणसुधास्रोतस्विनीशीकराः ॥ ९१॥  
  
श्रीकामाक्षि तव स्मितैन्दवमहःपूरे परिम्फूर्जति  
प्रौढां वारिधिचातुरीं कलयते भक्तात्मनां प्रातिभम् ।  
दौर्गत्यप्रसरास्तमःपटलिकासाधर्म्यमाबिभ्रते  
सर्वं कैरवसाहचर्यपदवीरीतिं विधत्ते परम् ॥ ९२॥  
  
मन्दारादिषु मन्मथारिमहिषि प्राकाश्यरीतिं निजां  
कादाचित्कतया विशङ्क्य बहुशो वैशद्यमुद्रागुणः ।  
सातत्येन तव स्मिते वितनुते स्वैरासनावासनाम् ॥ ९३॥  
  
इन्धाने भववीतिहोत्रनिवहे कर्मौघचण्डानिल-  
प्रौढिम्ना बहुलीकृते निपतितं सन्तापचिन्ताकुलम् ।  
मातर्मां परिषिञ्च किञ्चिदमलैः पीयूषवर्षैरिव  
श्रीकामाक्षि तव स्मितद्युतिकणैः शैशिर्यलीलाकरैः ॥ ९४॥  
  
भाषाया रसनाग्रखेलनजुषः शृङ्गारमुद्रासखी-  
लीलाजातरतेः सुखेन नियमस्नानाय मेनात्मजे ।  
श्रीकामाक्षि सुधामयीव शिशिरा स्रोतस्विनी तावकी  
गाढानन्दतरङ्गिता विजयते हासप्रभाचातुरी ॥ ९५॥  
  
सन्तापं विरलीकरोतु सकलं कामाक्षि मच्चेतना  
मज्जन्ती मधुरस्मितामरधुनीकल्लोलजालेषु ते ।  
नैरन्तर्यमुपेत्य मन्मथमरुल्लोलेषु येषु स्फुटं  
प्रेमेन्दुः प्रतिबिम्बितो वितनुते कौतूहलं धूर्जटेः ॥ ९६॥  
  
चेतःक्षीरपयोधिमन्थरचलद्रागाख्यमन्थाचल-  
क्षोभव्यापृतिसम्भवां जननि ते मन्दस्मितश्रीसुधाम् ।  
स्वादंस्वादमुदीतकौतुकरसा नेत्रत्रयी शाङ्करी  
श्रीकामाक्षि निरन्तरं परिणमत्यानन्दवीचीमयी ॥ ९७॥  
  
आलोके तव पञ्चसायकरिपोरुद्दामकौतूहल-  
प्रेङ्खन्मारुतघट्टनप्रचलितादानन्ददुग्धाम्बुधेः ।  
काचिद्वीचिरुदञ्चति प्रतिनवा संवित्प्ररोहात्मिका  
तां कामाक्षि कवीश्वराः स्मितमिति व्याकुर्वते सर्वदा ॥ ९८॥  
  
सूक्तिः शीलयते किमद्रितनये मन्दस्मितात्ते मुहुः  
माधुर्यागमसम्प्रदायमथवा सूक्तेर्नु मन्दस्मितम् ।  
इत्थं कामपि गाहते मम मनः सन्देहमार्गभ्रमिं  
श्रीकामाक्षि न पारमार्थ्यसरणिस्फूर्तौ निधत्ते पदम् ॥ ९९॥  
  
क्रीडालोलकृपासरोरुहमुखीसौधाङ्गणेभ्यः कवि-  
श्रेणीवाक्परिपाटिकामृतझरीसूतीगृहेभ्यः शिवे ।  
निर्वाणाङ्कुरसार्वभौमपदवीसिंहासनेभ्यस्तव  
श्रीकामाक्षि मनोज्ञमन्दहसितज्योतिष्कणेभ्यो नमः ॥ १००॥  
  
आर्यामेव विभावयन्मनसि यः पादारविन्दं पुरः  
पश्यन्नारभते स्तुतिं स नियतं लब्ध्वा कटाक्षच्छविम् ।  
कामाक्ष्या मृदुलस्मितांशुलहरीज्योत्स्नावयस्यान्विताम्  
आरोहत्यपवर्गसौधवलभीमानन्दवीचीमयीम् ॥ १०१॥  
  
मन्दस्मितशतकं सम्पूर्णम् ॥  
श्री मूकपञ्चशती सम्पूर्णा ॥  
॥ ॐ तत् सत् ॥  
  
  
  
  
  
Encoded and proofread by Sridhar Seshagiri sridhar.seshagiri at gmail.com  
  
