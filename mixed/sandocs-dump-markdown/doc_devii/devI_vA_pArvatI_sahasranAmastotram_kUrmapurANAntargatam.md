---
Category: sahasranAma, devii, dashamahAvidyA, stotra, devI
File name: shrIdevIsahasranAmastotraKurmaPurana.itx
Indexextra: (Kurma Purana)
Language: Sanskrit
Latest update: June 1, 2013
Location: doc_devii
Proofread by: DPD
Send corrections to: Sanskrit@cheerful.com
Site access: https://sanskritdocuments.org
SubDeity: dashamahAvidyA
Subject: philosophy/hinduism/religion
Sublocation: devii
Text title: devI evaM pArvatI sahasranAmastotra kUrmapurANAntargatam
Texttype: stotra
Transliterated by: sa.wikisource.org
engtitle: Devi or Paravti SahasranAmastotram
itxtitle: devI vA pArvatI sahasranAmastotram (kUrmapurANAntargatam)
title: देवी वा पार्वती सहस्रनामस्तोत्रम् (कूर्मपुराणान्तर्गतम्)

---
  
 श्रीदेवी अथवा पार्वतिसहस्रनामस्तोत्रम् कूर्मपुराणान्तर्गतम्   
  
अथ देवीमाहात्म्यम् ।  
सूत उवाच  
इत्याकर्ण्याथ मुनयः कूर्मरूपेण भाषितम् ।  
विष्णुना पुनरेवैनं प्रणता हरिम् ॥ १२।१॥  
  
ऋषयः ऊचुः  
कैषा भगवती देवी शङ्करार्द्धशरीरिणी ।  
शिवा सती हैमवती यथावद्ब्रूहि पृच्छताम् ॥ १२।२॥  
  
तेषां तद्वचनं श्रुत्वा मुनीनां पुरुषोत्तमः ।  
प्रत्युवाच महायोगी ध्यात्वा स्वं परमं पदम् ॥ १२।३॥  
  
श्रीकूर्म उवाच  
पुरा पितामहेनोक्तं मेरुपृष्ठे सुशोभने ।  
रहस्यमेतद् विज्ञानं गोपनीयं विशेषतः ॥ १२।४॥  
  
साङ्ख्यानां परमं साङ्ख्यं ब्रह्मविज्ञानमुत्तमम् ।  
संसारार्णवमग्नानां जन्तूनामेकमोचनम् ॥ १२।५॥  
  
या सा माहेश्वरी शक्तिर्ज्ञानरूपाऽतिलालसा ।  
व्योमसञ्ज्ञा परा काष्ठा सेयं हैमवती मता ॥ १२।६॥  
  
शिवा सर्वगताऽनान्ता गुणातीतातिनिष्कला ।  
एकानेकविभागस्था ज्ञानरूपाऽतिलालसा ॥ १२।७॥  
  
अनन्या निष्कले तत्त्वे संस्थिता तस्य तेजसा ।  
स्वाभाविकी च तन्मूला प्रभा भानोरिवामला ॥ १२।८॥  
  
एका माहेश्वरी शक्तिरनेकोपाधियोगतः ।  
परावरेण रूपेण क्रीडते तस्य सन्निधौ ॥ १२।९॥  
  
सेयं करोति सकलं तस्याः कार्यमिदं जगत् ।  
न कार्यं नापि करणमीश्वरस्येति सूरयः ॥ १२।१०॥  
  
चतस्रः शक्तयो देव्याः स्वरूपत्वेन संस्थिताः ।  
अधिष्ठानवशात्तस्याः शृणुध्वं मुनिपुङ्गवाः ॥ १२।११॥  
  
शान्तिर्विद्या प्रतिष्ठा च निवृत्तिश्चेति ताः स्मृताः ।  
चतुर्व्यूहस्ततो देवः प्रोच्यते परमेश्वरः ॥ १२।१२॥  
  
अनया परया देवः स्वात्मानन्दं समश्नुते ।  
चतुर्ष्वपि च वेदेषु चतुर्मूर्तिर्महेश्वरः ॥ १२।१३॥  
  
अस्यास्त्वनादिसंसिद्धमैश्वर्यमतुलं महत् ।  
तत्सम्बन्धादनन्ताया रुद्रेण परमात्मना ॥ १२।१४॥  
  
सैषा सर्वेश्वरी देवी सर्वभूतप्रवर्तिका ।  
प्रोच्यते भगवान् कालो हरिः प्राणो महेश्वरः ॥ १२।१५॥  
  
तत्र सर्वमिदं प्रोतमोतञ्चैवाखिलं जगत् ।  
स कालोऽग्निर्हरो रुद्रो गीयते वेदवादिभिः ॥ १२।१६॥  
  
कालः सृजति भूतानि कालः संहरते प्रजाः ।  
सर्वे कालस्य वशगा न कालः कस्यचिद् वशे ॥ १२।१७॥  
  
प्रधानं पुरुषस्तत्त्वं महानात्मा त्वहङ्कृतिः ।  
कालेनान्यानि तत्त्वानि समाविष्टानि योगिना ॥ १२।१८॥  
  
तस्य सर्वजगन्मूर्तिः शक्तिर्मायेति विश्रुता ।  
तदेयं भ्रामयेदीशो मायावी पुरुषोत्तमः ॥ १२।१९॥  
  
सैषा मायात्मिका शक्तिः सर्वाकारा सनातनी ।  
वैश्वरूपं महेशस्य सर्वदा सम्प्रकाशयेत् ॥ १२।२०॥  
  
अन्याश्च शक्तयो मुख्यास्तस्य देवस्य निर्मिताः ।  
ज्ञानशक्तिः क्रियाशक्तिः प्राणशक्तिरिति त्रयम् ॥ १२।२१॥  
  
सर्वासामेव शक्तीनां शक्तिमन्तो विनिर्मिताः ।  
माययैवाथ विप्रेन्द्राः सा चानादिरनश्वराः ॥ १२।२२॥  
  
सर्वशक्त्यात्मिका माया दुर्निवारा दुरत्यया ।  
मायावी सर्वशक्तीशः कालः कालकारः प्रभुः ॥ १२।२३॥  
  
करोति कालः सकलं संहरेत् काल एव हि ।  
कालः स्थापयते विश्वं कालाधीनमिदं जगत् ॥ १२।२४॥  
  
लब्ध्वा देवाधिदेवस्य सन्निधिं परमेष्ठिनः ।  
अनन्तस्याखिलेशस्य शम्भोः कालात्मनः प्रभोः ॥ १२।२५॥  
  
प्रधानं पुरुषो माया माया चैवं प्रपद्यते ।  
एका सर्वगतानन्ता केवला निष्कला शिवा ॥ १२।२६॥  
  
एका शक्तिः शिवैकोऽपि शक्तिमानुच्यते शिवः ।  
शक्तयः शक्तिमन्तोऽन्ये सर्वशक्तिसमुद्भवाः ॥ १२।२७॥  
  
शक्तिशक्तिमतोर्भेदं वदन्ति परमार्थतः ।  
अभेदञ्चानुपश्यन्ति योगिनस्तत्त्वचिन्तकाः ॥ १२।२८॥  
  
शक्तयो गिरजा देवी शक्तिमानथ शङ्करः ।  
विशेषः कथ्यते चायं पुराणे ब्रह्मवादिभिः ॥ १२।२९॥  
  
भोग्या विश्वेश्वरी देवी महेश्वरपतिव्रता ।  
प्रोच्यते भगवान् भोक्ता कपर्दी नीललोहितः ॥ १२।३०॥  
  
मन्ता विश्वेश्वरो देवः शङ्करो मन्मथान्तकः ।  
प्रोच्यते मतिरीशानी मन्तव्या च विचारतः ॥ १२।३१॥  
  
इत्येतदखिलं विप्राः शक्तिशक्तिमदुद्भवम् ।  
प्रोच्यते सर्ववेदेषु मुनिभिस्तत्त्वदर्शिभिः ॥ १२।३२॥  
  
एतत्प्रदर्शितं दिव्यं देव्या माहात्म्यमुत्तमम् ।  
सर्ववेदान्तवीदेषु निश्चितं ब्रह्मवादिभिः ॥ १२।३३॥  
  
एकं सर्वगतं सूक्ष्मं कूटस्थमचलं ध्रुवम् ।  
योगिनस्तत्प्रपश्यन्ति महादेव्याः परं पदम् ॥ १२।३४॥  
  
आनन्दमक्षरं ब्रह्म केवलं निष्कलं परम् ।  
योगिनस्तत्प्रपश्यन्ति महादेव्याः परं पदम् ॥ १२।३५॥  
  
परात्परतरं तत्त्वं शाश्वतं शिवमच्युतम् ।  
अनन्तप्रकृतौ लीनं देव्यास्तत्परमं पदम् ॥ १२।३६॥  
  
शुभं निरञ्जनं शुद्धं निर्गुणं द्वैतवर्जितम् ।  
आत्मोपलब्धिविषयं देव्यास्ततपरमं पदम् ॥ १२।३७॥  
  
सैषा धात्री विधात्री च परमानन्दमिच्छताम् ।  
संसारतापानखिलान्निहन्तीश्वरसंश्रया ॥ १२।३८॥  
  
तस्माद्विमुक्तिमन्विच्छन् पार्वतीं परमेश्वरीम् ।  
आश्रयेत्सर्वभूतानामात्मभूतां शिवात्मिकाम् ॥ १२।३९॥  
  
लब्ध्वा च पुत्रीं शर्वाणीं तपस्तप्त्वा सुदुश्चरन् ।  
सभार्यः शरणं यातः पार्वतीं परमेश्वरीम् ॥ १२।४०॥  
  
तां दृष्ट्वा जायमानां च स्वेच्छयैव वराननाम् ।  
मेना हिमवतः पत्नी प्राहेदं पर्वतेश्वरम् ॥ १२।४१॥  
  
मेनोवाच  
पश्य बालामिमां राजन्राजीवसदृशाननाम् ।  
हिताय सर्वभूतानां जाता च तपसावयोः ॥ १२।४२॥  
  
सोऽपि दृष्ट्वा ततः देवीं तरुणादित्यसन्निभाम् ।  
कपर्दिनीं चतुर्वक्रां त्रिनेत्रामतिलालसाम् ॥ १२।४३॥  
  
अष्टहस्तां विशालाक्षीं चन्द्रावयवभूषणाम् ।  
निर्गुणां सगुणां साक्षात्सदसद्व्यक्तिवर्जिताम् ॥ १२।४४॥  
  
प्रणम्य शिरसा भूमौ तेजसा चातिविह्वलः ।  
भीतः कृताञ्जलिस्तस्याः प्रोवाच परमेश्वरीम् ॥ १२।४५॥  
  
हिमवानुवाच  
का त्वं देवि विशालाक्षि शशाङ्कावयवाङ्किते ।  
न जाने त्वामहं वत्से यथावद्ब्रूहि पृच्छते ॥ १२।४६॥  
  
गिरीन्द्रवचनं श्रुत्वा ततः सा परमेश्वरी ।  
व्याजहार महाशैलं योगिनामभयप्रदा ॥ १२।४७॥  
  
देव्युवाच  
मां विद्धि परमां शक्तिं परमेश्वरसमाश्रयाम् ॥ १२।४८॥  
  
अनन्यामव्ययामेकां यां पश्यन्ति मुमुक्षवः ।  
अहं वै सर्वभावानात्मा सर्वान्तरा शिवा ॥ १२।४९॥  
  
शाश्वतैश्वर्यविज्ञानमूर्तिः सर्वप्रवर्तिका ।  
अनन्ताऽनन्तमहिमा संसारार्णवतारिणी ॥ १२।५०॥  
  
दिव्यं ददामि ते चक्षुः पश्य मे रूपमैश्वरम् ।  
एतावदुक्त्वा विज्ञानं दत्त्वा हिमवते स्वयम् ॥ १२।५१॥  
  
स्वं रूपं दर्शयामास दिव्यं तत् पारमेश्वरम् ।  
कोटिसूर्यप्रितीकाशं तेजोबिम्बं निराकुलम् ॥ १२।५२॥  
  
ज्वालामालासहस्राढ्यं कालानलशतोपमम् ।  
दंष्ट्राकरालं दुर्द्धर्षं जटामणडलमण्डितम् ॥ १२।५३॥  
  
किरीटिनं गदाहस्तं शङ्कचक्रधरं तथा ।  
त्रिशूलवरहस्तं च घोररूपं भयानकम् ॥ १२।५४॥  
  
प्रशान्तं सोम्यवदनमनन्ताश्चर्यसंयुतम् ।  
चन्द्रावयवलक्ष्माणं चन्द्रकोटिसमप्रभम् ॥ १२।५५॥  
  
किरीटिनं गदाहस्तं नूपुरैरुपशोभितम् ।  
दिव्यमाल्याम्बरधरं दिव्यगन्धानुलेपनम् ॥ १२।५६॥  
  
शङ्खचक्रधरं काम्यं त्रिनेत्रं कृत्तिवाससम् ।  
अण्डस्थं चाण्डबाह्यस्थं बाह्यमाभ्यन्तरं परम् ॥ १२।५७॥  
  
सर्वशक्तिमयं शुभ्रं सर्वाकारं सनातनम् ।  
ब्रह्मोन्द्रोपेन्द्रयोगीन्द्रैर्वन्द्यमानपदाम्बुजम् ॥ १२।५८॥  
  
सर्वतः पाणिपादान्तं सर्वतोऽक्षिशिरोमुखम् ।  
सर्वमावृत्य तिष्ठन्तं ददर्श परमेश्वरम् ॥ १२।५९॥  
  
दृष्ट्वा तदीदृशं रूपं देव्या माहेश्वरं परम् ।  
भयेन च समाविष्टः स राजा हृष्टमानसः ॥ १२।६०॥  
  
आत्मन्याधाय चात्मानमोङ्कारं समनुस्मरन् ।  
नाम्नामष्टसहस्रेण तुष्टाव परमेश्वरीम् ॥ १२।६१॥  
  
हिमवानुवाच  
शिवोमा परमा शक्तिरनन्ता निष्कलामला ।  
शान्ता माहेश्वरी नित्या शाश्वती परमाक्षरा ॥ १२।६२॥  
  
अचिन्त्या केवलाऽनन्त्या शिवात्मा परमात्मिका ।  
अनादिरव्यया शुद्धा देवात्मा सर्वगाऽचला ॥ १२।६३॥  
  
एकानेकविभागस्था मायातीता सुनिर्मला ।  
महामाहेश्वरी सत्या महादेवी निरञ्जना ॥ १२।६४॥  
  
काष्ठा सर्वान्तरस्था च चिच्छक्तिरतिलालसा ।  
नन्दा सर्वात्मिका विद्या ज्योतीरूपाऽमृताक्षरा ॥ १२।६५॥  
  
शान्तिः प्रतिष्ठा सर्वेषां निवृत्तिरमृतप्रदा ।  
व्योममूर्तिर्व्योमलया व्योमाधाराऽच्युताऽमरा ॥ १२।६६॥  
  
अनादिनिधनाऽमोघा कारणात्माकुलाकुला ।  
स्वतः प्रथमजानाभिरमृतस्यात्मसंश्रया ॥ १२।६७॥  
  
प्राणेश्वरप्रिया माता महामहिषघातिनी ।  
प्राणेश्वरी प्राणरूपा प्रधानपुरुषेश्वरी ॥ १२।६८॥  
  
महामाया सुदुष्पूरा मूलप्रकृतिरीश्वरी  
सर्वशक्तिकलाकारा ज्योत्स्ना द्योर्महिमास्पदा ॥ १२।६९॥  
  
सर्वकार्यनियन्त्री च सर्वभूतेश्वरेश्वरी ।  
संसारयोनिः सकला सर्वशक्तिसमुद्भवा ॥ १२।७०॥  
  
संसारपोता दुर्वारा दुर्निरीक्ष्य दुरासदा ।  
प्राणशक्तिः प्राणविद्या योगनीपरमा कला ॥ १२।७१॥  
  
महविभूतिदुर्दर्षा मूलप्रकृतिसम्भवा ।  
अनाद्यनन्तविभवा परमाद्यापकर्षिणी ॥ १२।७२॥  
  
सर्गस्थित्यन्तकरणी सुदुर्वाच्यादुरत्यया ।  
शब्दयोनिः शब्दमयी नादाख्या नादविग्रहा ॥ १२।७३॥  
  
अनादिरव्यक्तगुणा महानन्दा सनातनी ।  
आकाशयोनिर्योगस्था महायोगेश्वरेश्वरी ॥ १२।७४॥  
  
महामाया सुदुष्पारा मूलप्रकृतिरीश्वरी  
प्रधानपुरुषातीता प्रधानपुरुषात्मिका ॥ १२।७५॥  
  
पुराणी चिन्मयी पुंसामादिः पुरुषरूपिणी ।  
भूतान्तरात्मा कूटस्था महापुरुषसञ्ज्ञिता ॥ १२।७६॥  
  
जन्ममृत्युजरातीता सर्वशक्तिसमन्विता ।  
व्यापिनी चानवच्छिन्ना प्रधानानुप्रवेशिनी ॥ १२।७७॥  
  
क्षेत्रज्ञशक्तिरव्यक्तलक्षणा मलवर्जिता ।  
अनादिमायासम्भिन्ना त्रितत्त्वा प्रकृतिग्रहा ॥ १२।७८॥  
  
महामायासमुत्पन्ना तामसी पौरुषी ध्रुवा ।  
व्यक्ताव्यक्तात्मिका कृष्णा रक्ता शुक्ला प्रसूतिका ॥ १२।७९॥  
  
अकार्या कार्यजननी नित्यं प्रसवधर्मिणी ।  
सर्गप्रलयनिर्मुक्ता सृष्टिस्थित्यन्तधर्मिणी ॥ १२।८०॥  
  
ब्रह्मगर्भा चतुर्विशा पद्मनाभाऽच्युतात्मिका ।  
वैद्युती शाश्वती योनिर्जगन्मातेश्वरप्रिया ॥ १२।८१॥  
  
सर्वाधारा महारूपा सर्वैश्वर्यसमन्विता ।  
विश्वरूपा महागर्भा विश्वेशेच्छानुवर्तिनी ॥ १२।८२॥  
  
महीयसी ब्रह्मयोनिः महालक्ष्मीसमुद्भवा  
महाविमानमध्यस्था महानिद्रात्महेतुका ॥ १२।८३॥  
  
सर्वसाधारणी सूक्ष्मा ह्यविद्या पारमार्थिका ।  
अनन्तरूपाऽनन्तस्था देवी पुरुषमोहिनी ॥ १२।८४॥  
  
अनेकाकारसंस्थाना कालत्रयविवर्जिता ।  
ब्रह्मजन्मा हरेर्मूर्तिर्ब्रह्मविष्णुशिवात्मिका ॥ १२।८५॥  
  
ब्रह्मेशविष्णुजननी ब्रह्माख्या ब्रह्मसंश्रया ।  
व्यक्ता प्रथमजा ब्राह्मी महती ज्ञानरूपिणी ॥ १२।८६॥  
  
वैराग्यैश्वर्यधर्मात्मा ब्रह्ममूर्तिर्हृदिस्थिता ।  
अपांयोनिः स्वयम्भूतिर्मानसी तत्त्वसम्भवा ॥ १२।८७॥  
  
ईश्वराणी च शर्वाणी शङ्करार्द्धशरीरिणी ।  
भवानी चैव रुद्राणी महालक्ष्मीरथाम्बिका ॥ १२।८८॥  
  
महेश्वरसमुत्पन्ना भुक्तिमुक्तिफलप्रदा ।  
सर्वेश्वरी सर्ववन्द्या नित्यं मुदितमानसा ॥ १२।८९॥  
  
ब्रह्मेन्द्रोपेन्द्रनमिता शङ्करेच्छानुवर्तिनी ।  
ईश्वरार्द्धासनगता महेश्वरपतिव्रता ॥ १२।९०॥  
  
सकृद्विभाता सर्वार्ति समुद्रपरिशोषिणी ।  
पार्वती हिमवत्पुत्री परमानन्ददायिनी ॥ १२।९१॥  
  
गुणाढ्या योगजा योग्या ज्ञानमूर्तिर्विकासिनी ।  
सावित्रीकमला लक्ष्मीः श्रीरनन्तोरसि स्थिता ॥ १२।९२॥  
  
सरोजनिलया मुद्रा योगनिद्रा सुरार्दिनी ।  
सरस्वती सर्वविद्या जगज्ज्येष्ठा सुमङ्गला ॥ १२।९३॥  
  
वाग्देवी वरदा वाच्या कीर्तिः सर्वार्थसाधिका ।  
योगीश्वरी ब्रह्मविद्या महाविद्या सुशोभना ॥ १२।९४॥  
  
गुह्यविद्यात्मविद्या च धर्मविद्यात्मभाविता ।  
स्वाहा विश्वम्भरा सिद्धिः स्वधा मेधा धृतिः श्रुतिः ॥ १२।९५॥  
  
नीतिः सुनीतिः सुकृतिर्माधवी नरवाहिनी ।  
पूज्या विभावरी सौम्या भोगिनी भोगशायिनी ॥ १२।९६॥  
  
शोभा वंशकरी लोला मालिनी परमेष्ठिनी ।  
त्रैलोक्यसुन्दरी रम्या सुन्दरी कामचारिणी ॥ १२।९७॥  
  
महानुभावा सत्त्वस्था महामहिषमर्दिनी ।  
पद्ममाला पापहरा विचित्रा मुकुटानना ॥ १२।९८॥  
  
कान्ता चित्राम्बरधरा दिव्याबरणभूषिता ।  
हंसाख्या व्योमनिलया जगत्सृष्टिविवर्द्धिनी ॥ १२।९९॥  
  
निर्यन्त्रा यन्त्रवाहस्था नन्दिनी भद्रकालिका ।  
आदित्यवर्णा कौमारी मयूरवरवाहना ॥ १२।१००॥  
  
वृषासनगता गौरी महाकाली सुरार्चिता ।  
अदितिर्नियता रौद्रा पद्मगर्भा विवाहना ॥ १२।१०१॥  
  
विरूपाक्षी लेलिहाना महापुरनिवासिनी ।  
महाफलाऽनवद्याङ्गी कामरुपा विभावरी ॥ १२।१०२॥  
  
विचित्ररत्नमुकुटा प्रणतार्तिप्रभञ्जनी ।  
कौशिकी कर्षणी रात्रिस्त्रिदशार्तिविनाशिनी ॥ १२।१०३॥  
  
बहुरूपा स्वरूपा च विरूपा रूपवर्जिता ।  
भक्तार्तिशमनी भव्या भवभारविनाशनी ॥ १२।१०४॥  
  
निर्गुणा नित्यविभवा निःसारा निरपत्रपा ।  
यशस्विनी सामगीतिर्भवाङ्गनिलयालया ॥ १२।१०५॥  
  
दीक्षा विद्याधरी दीप्ता महेन्द्रविनिपातिनी ।  
सर्वातिशायिनी विश्वा सर्वसिद्धिप्रदायिनी ॥ १२।१०६॥  
  
सर्वेश्वरप्रिया भार्या समुद्रान्तरवासिनी ।  
अकलङ्का निराधारा नित्यसिद्धा निरामया ॥ १२।१०७॥  
  
कामधेनुर्बृहद्गर्भा धीमती मोहनाशिनी ।  
निःसङ्कल्पा निरातङ्का विनया विनयप्रिया ॥ १२।१०८॥  
  
ज्वालामालासहस्राढ्या देवदेवी मनोमयी ।  
महाभगवती भर्गा वासुदेवसमुद्भवा ॥ १२।१०९॥  
  
महेन्द्रोपेन्द्रभगिनी भक्तिगम्या परावरा ।  
ज्ञानज्ञेया जरातीता वेदान्तविषया गतिः ॥ १२।११०॥  
  
दक्षिणा दहना माया सर्वभूतनमस्कृता ।  
योगमाया विभागज्ञा महामोहा महीयसी ॥ १२।१११॥  
  
सन्ध्या सर्वसमुद्भूतिर्ब्रह्मवृक्षाश्रयानतिः ।  
बीजाङ्कुरसमुद्भूतिर्महाशक्तिर्महामतिः ॥ १२।११२॥  
  
ख्यातिः प्रज्ञा चितिः सञ्च्चिन्महाभोगीन्द्रशायिनी ।  
विकृतिः शांसरी शास्तिर्गणगन्धर्वसेविता ॥ १२।११३॥  
  
वैश्वानरी महाशाला देवसेना गुहप्रिया ।  
महारात्रिः शिवामन्दा शची दुःस्वप्ननाशिनी ॥ १२।११४॥  
  
इज्या पूज्या जगद्धात्री दुर्विज्ञेया सुरूपिणी ।  
तपस्विनी समाधिस्था त्रिनेत्रा दिवि संस्थिता ॥ १२।११५॥  
  
गुहाम्बिका गुणोत्पत्तिर्महापीठा मरुत्सुता ।  
हव्यवाहान्तरागादिः हव्यवाहसमुद्भवा ॥ १२।११६॥  
  
जगद्योनिर्जगन्माता जन्ममृत्युजरातिगा ।  
बुद्धिमाता बुद्धिमती पुरुषान्तरवासिनी ॥ १२।११७॥  
  
तरस्विनी समाधिस्था त्रिनेत्रा दिविसंस्थिता ।  
सर्वेन्द्रियमनोमाता सर्वभूतहृदि स्थिता ॥ १२।११८॥  
  
संसारतारिणी विद्या ब्रह्मवादिमनोलया ।  
ब्रह्माणी बृहती ब्राह्मी ब्रह्मभूता भवारणी ॥ १२।११९॥  
  
हिरण्मयी महारात्रिः संसारपरिवर्त्तिका ।  
सुमालिनी सुरूपा च भाविनी तारिणी प्रभा ॥ १२।१२०॥  
  
उन्मीलनी सर्वसहा सर्वप्रत्ययसाक्षिणी ।  
सुसौम्या चन्द्रवदना ताण्डवासक्तमानसा ॥ १२।१२१॥  
  
सत्त्वशुद्धिकरी शुद्धिर्मलत्रयविनाशिनी ।  
जगत्प्रिया जगन्मूर्तिस्त्रिमूर्तिरमृताश् ॥ १२।१२२॥  
  
निराश्रया निराहारा निरङ्कुरवनोद्भवा ।  
चन्द्रहस्ता विचित्राङ्गी स्रग्विणी पद्मधारिणी ॥ १२।१२३॥  
  
परावरविधानज्ञा महापुरुषपूर्वजा ।  
विद्येश्वरप्रिया विद्या विद्युज्जिह्वा जितश्रमा ॥ १२।१२४॥  
  
विद्यामयी सहस्राक्षी सहस्रवदनात्मजा ।  
सहस्ररश्मिः सत्त्वस्था महेश्वरपदाश्रया ॥ १२।१२५॥  
  
क्षालिनी सन्मयी व्याप्ता तैजसी पद्मबोधिका ।  
महामायाश्रया मान्या महादेवमनोरमा ॥ १२।१२६॥  
  
व्योमलक्ष्मीः सिहरथा चेकितानामितप्रभा ।  
वीरेश्वरी विमानस्था विशोकाशोकनाशिनी ॥ १२।१२७॥  
  
अनाहता कुण्डलिनी नलिनी पद्मवासिनी ।  
सदानन्दा सदाकीर्तिः सर्वभूताश्रयस्थिता ॥ १२।१२८॥  
  
वाग्देवता ब्रह्मकला कलातीता कलारणी ।  
ब्रह्मश्रीर्ब्रह्महृदया ब्रह्मविष्णुशिवप्रिया ॥ १२।१२९॥  
  
व्योमशक्तिः क्रियाशक्तिर्ज्ञानशक्तिः परागतिः ।  
क्षोभिका बन्धिका भेद्या भेदाभेदविवर्जिता ॥ १२।१३०॥  
  
अभिन्नाभिन्नसंस्थाना वंशिनी वंशहारिणी ।  
गुह्यशक्तिर्गुणातीता सर्वदा सर्वतोमुखी ॥ १२।१३१॥  
  
भगिनी भगवत्पत्नी सकला कालकारिणी ।  
सर्ववित् सर्वतोभद्रा गुह्यातीता गुहावलिः ॥ १२।१३२॥  
  
प्रक्रिया योगमाता च गङ्गा विश्वेश्वरेश्वरी ।  
कपिला कापिला कान्ताकनकाभाकलान्तरा ॥ १२।१३३॥  
  
पुण्या पुष्करिणी भोक्त्री पुरन्दरपुरस्सरा ।  
पोषणी परमैश्वर्यभूतिदा भूतिभूषणा ॥ १२।१३४॥  
  
पञ्चब्रह्मसमुत्पत्तिः परमार्थार्थविग्रहा ।  
धर्मोदया भानुमती योगिज्ञेय मनोजवा ॥ १२।१३५॥  
  
मनोहरा मनोरस्था तापसी वेदरूपिणी ।  
वेदशक्तिर्वेदमाता वेदविद्याप्रकाशिनी ॥ १२।१३६॥  
  
योगेश्वरेश्वरी माता महाशक्तिर्मनोमयी ।  
विश्वावस्था वियन्मूर्त्तिर्विद्युन्माला विहायसी ॥ १२।१३७॥  
  
किन्नरी सुरभिर्वन्द्या नन्दिनी नन्दिवल्लभा ।  
भारती परमानन्दा परापरविभेदिका ॥ १२।१३८॥  
  
सर्वप्रहरणोपेता काम्या कामेश्वरेश्वरी ।  
अचिन्त्याऽचिन्त्यविभवा हृल्लेखा कनकप्रभा १२।१३९॥  
  
कूष्माण्डी धनरत्नाढ्या सुगन्धा गन्धायिनी ।  
त्रिविक्रमपदोद्भूता धनुष्पाणिः शिवोदया ॥ १२।१४०॥  
  
सुदुर्लभा धनाद्यक्षा धन्या पिङ्गललोचना ।  
शान्तिः प्रभावती दीप्तिः पङ्कजायतलोचना ॥ १२।१४१॥  
  
आद्या हृत्कमलोद्भूता गवां मता रणप्रिया ।  
सत्क्रिया गिरिजा शुदिर्नित्यपुष्टा निरन्तरा ॥ १२।१४२॥  
  
दुर्गाकात्यायनीचण्डी चर्चिका शान्तविग्रहा ।  
हिरण्यवर्णा रजनी जगद्यन्त्रप्रवर्तिका ॥ १२।१४३॥  
  
मन्दराद्रिनिवासा च शारदा स्वर्णमालिनी ।  
रत्नमाला रत्नगर्भा पृथ्वी विश्वप्रमाथिनी ॥ १२।१४४॥  
  
पद्मानना पद्मनिभा नित्यतुष्टाऽमृतोद्भवा ।  
धुन्वती दुःप्रकम्पा च सूर्यमाता दृषद्वती ॥ १२।१४५॥  
  
महेन्द्रभगिनी मान्या वरेण्या वरदयिका ।  
कल्याणी कमलावासा पञ्चचूडा वरप्रदा ॥ १२।१४६॥  
  
वाच्या वरेश्वरी वन्द्या दुर्जया दुरतिक्रमा ।  
कालरात्रिर्महावेगा वीरभद्रप्रिया हिता ॥ १२।१४७॥  
  
भद्रकाली जगन्माता भक्तानां भद्रदायिनी ।  
कराला पिङ्गलाकारा कामभेदाऽमहामदा ॥ १२।१४८॥  
  
यशस्विनी यशोदा च षडध्वपरिवर्त्तिका ।  
शङ्खिनी पद्मिनी साङ्ख्या साङ्ख्ययोगप्रवर्तिका ॥ १२।१४९॥  
  
चैत्रा संवत्सरारूढा जगत्सम्पूरणीध्वजा ।  
शुम्भारिः खेचरीस्वस्था कम्बुग्रीवाकलिप्रिया ॥ १२।१५०॥  
  
खगध्वजा खगारूढा परार्या परमालिनी ।  
ऐश्वर्यपद्मनिलया विरक्ता गरुडासना ॥ १२।१५१॥  
  
जयन्ती हृद्गुहा गम्या गह्वरेष्ठा गणाग्रणीः ।  
सङ्कल्पसिद्धा साम्यस्था सर्वविज्ञानदायिनी ॥ १२।१५२॥  
  
कलिकल्पविहन्त्री च गुह्योपनिषदुत्तमा ।  
निष्ठा दृष्टिः स्मृतिर्व्याप्तिः पुष्टिस्तुष्टिः क्रियावती ॥ १२।१५३॥  
  
विश्वामरेश्वरेशाना भुक्तिर्मुक्तिः शिवाऽमृता ।  
लोहिता सर्पमाला च भीषणी वनमालिनी ॥ १२।१५४॥  
  
अनन्तशयनाऽनन्ता नरनारायणोद्भवा ।  
नृसिंही दैत्यमथनी शङ्खचक्रगदाधरा ॥ १२।१५५॥  
  
सङ्कर्षणसमुत्पत्तिरम्बिकापादसंश्रया ।  
महाज्वाला महामूर्त्तिः सुमूर्त्तिः सर्वकामधुक् ॥ १२।१५६॥  
  
सुप्रभा सुस्तना सौरी धर्मकामार्थमोक्षदा ।  
भ्रूमध्यनिलया पूर्वा पुराणपुरुषारणिः ॥ १२।१५७॥  
  
महाविभूतिदा मध्या सरोजनयना समा ।  
अष्टादशभुजानाद्या नीलोत्पलदलप्रभ१२।१५८॥  
  
सर्वशक्त्यासनारूढा सर्वधर्मार्थवर्जिता ।  
वैराग्यज्ञाननिरता निरालोका निरिन्द्रिया ॥ १२।१५९॥  
  
विचित्रगहनाधारा शाश्वतस्थानवासिनी ।  
स्थानेश्वरी निरानन्दा त्रिशूलवरधारिणी ॥ १२।१६०॥  
  
अशेषदेवतामूर्त्तिर्देवता वरदेवता ।  
गणाम्बिका गिरेः पुत्री निशुम्भविनिपातिनी ॥ १२।१६१॥  
  
अवर्णा वर्णरहिता त्रिवर्णा जीवसम्भवा ।  
अनन्तवर्णाऽनन्यस्था शङ्करी शान्तमानसा ॥ १२।१६२॥  
  
अगोत्रा गोमती गोप्त्री गुह्यरूपा गुणोत्तरा ।  
गौर्गीर्गव्यप्रिया गौणी गणेश्वरनमस्कृता ॥ १२।१६३॥  
  
सत्यमाता सत्यसन्धा त्रिसन्ध्या सन्धिवर्जिता ।  
सर्ववादाश्रया साङ्ख्या साङ्ख्ययोगसमुद्भवा ॥ १२।१६४॥  
  
असङ्ख्येयाऽप्रमेयाख्या शून्या शुद्धकुलोद्भवा ।  
बिन्दुनादसमुत्पत्तिः शम्भुवामा शशिप्रभा ॥ १२।१६५॥  
  
पिषङ्गा भेदरहिता मनोज्ञा मधुसूदनी ।  
महाश्रीः श्रीसमुत्पत्तिस्तमःपारे प्रतिष्ठिता ॥ १२।१६६॥  
  
त्रितत्त्वमाता त्रिविधा सुसूक्ष्मपदसंश्रया ।  
शन्ता भीता मलातीता निर्विकारा निराश्रया ॥ १२।१६७॥  
  
शिवाख्या चित्तनिलया शिवज्ञानस्वरूपिणी ।  
दैत्यदानवनिर्मात्री काश्यपी कालकर्णिका ॥ १२।१६८॥  
  
शास्त्रयोनिः क्रियामूर्तिश्चतुर्वर्गप्रदर्शिका ।  
नारायणी नरोद्भूतिः कौमुदी लिङ्गधारिणी ॥ १२।१६९॥  
  
कामुकी ललिताभावा परापरविभूतिदा ।  
परान्तजातमहिमा बडवा वामलोचना ॥ १२।१७०॥  
  
सुभद्रा देवकी सीता वेदवेदाङ्गपारगा ।  
मनस्विनी मन्युमाता महामन्युसमुद्भवा ॥ १२।१७१॥  
  
अमृत्युरमृतास्वादा पुरुहूता पुरुष्टुता ।  
अशोच्या भिन्नविषया हिरण्यरजतप्रिया ॥ १२।१७२॥  
  
हिरण्या राजती हैमा हेमाभरणभूषिता ।  
विभ्राजमाना दुर्ज्ञेया ज्योतिष्टोमफलप्रदा ॥ १२।१७३॥  
  
महानिद्रासमुद्भूतिरनिद्रा सत्यदेवता ।  
दीर्घाककुद्मिनी हृद्या शान्तिदा शान्तिवर्द्धिनी ॥ १२।१७४॥  
  
लक्ष्म्यादिशक्तिजननी शक्तिचक्रप्रवर्तिका ।  
त्रिशक्तिजननी जन्या षडूर्मिपरिवर्जिता ॥ १२।१७५॥  
  
सुधामा कर्मकरणी युगान्तदहनात्मिका ।  
सङ्कर्षणी जगद्धात्री कामयोनिः किरीटिनी ॥ १२।१७६॥  
  
ऐन्द्री त्रैलोक्यनमिता वैष्णवी परमेश्वरी ।  
प्रद्युम्नदयिता दात्री युग्मदृष्टिस्त्रिलोचना ॥ १२।१७७॥  
  
मदोत्कटा हंसगतिः प्रचण्डा चण्डविक्रमा ।  
वृषावेशा वियन्माता विन्ध्यपर्वतवासिनी ॥ १२।१७८॥  
  
हिमवन्मेरुनिलया कैलासगिरिवासिनी ।  
चाणूरहन्तृतनया नीतिज्ञा कामरूपिणी ॥ १२।१७९॥  
  
वेदविद्याव्रतस्नाता धर्मशीलाऽनिलाशना ।  
वीरभद्रप्रिया वीरा महाकामसमुद्भवा ॥ १२।१८०॥  
  
विद्याधरप्रिया सिद्धा विद्याधरनिराकृतिः ।  
आप्यायनी हरन्ती च पावनी पोषणी कला ॥ १२।१८१॥  
  
मातृका मन्मथोद्भूता वारिजा वाहनप्रिया ।  
करीषिणी सुधावाणी वीणावादनतत्परा ॥ १२।१८२॥  
  
सेविता सेविका सेव्या सिनीवाली गरुत्मती ।  
अरुन्धती हिरण्याक्षी मृगाङ्का मानदायिनी ॥ १२।१८३॥  
  
वसुप्रदा वसुमती वसोर्द्धारा वसुन्धरा ।  
धाराधरा वरारोहा वरावरसहस्रदा ॥ १२।१८४॥  
  
श्रीफला श्रीमती श्रीशा श्रीनिवासा शिवप्रिया ।  
श्रीधरा श्रीकरी कल्या श्रीधरार्द्धशरीरिणी ॥ १२।१८५॥  
  
अनन्तदृष्टिरक्षुद्रा धात्रीशा धनदप्रिया ।  
निहन्त्री दैत्यसङ्घानां सिहिका सिहवाहना ॥ १२।१८६॥  
  
सुषेणा चन्द्रनिलया सुकीर्तिश्छिन्नसंशया ।  
रसज्ञा रसदा रामा लेलिहानामृतस्रवा ॥ १२।१८७॥  
  
नित्योदिता स्वयञ्ज्योतिरुत्सुका मृतजीवना ।  
वज्रदण्डा वज्रजिह्वा वैदेही वज्रविग्रहा ॥ १२।१८८॥  
  
मङ्गल्या मङ्गला माला मलिना मलहारिणी ।  
गान्धर्वी गारुडी चान्द्री कम्बलाश्वतरप्रिया ॥ १२।१८९॥  
  
सौदामिनी जनानन्दा भ्रुकुटीकुटिलानना ।  
कर्णिकारकरा कक्ष्या कंसप्राणापहारिणी ॥ १२।१९०॥  
  
युगन्धरा युगावर्त्ता त्रिसन्ध्या हर्षवर्द्धनी ।  
प्रत्यक्षदेवता दिव्या दिव्यगन्धा दिवा परा ॥ १२।१९१॥  
  
शक्रासनगता शाक्री सान्ध्या चारुशरासना ।  
इष्टा विशिष्टा शिष्टेष्टा शिष्टाशिष्टप्रपूजिता ॥ १२।१९२॥  
  
शतरूपा शतावर्त्ता विनता सुरभिः सुरा ।  
सुरेन्द्रमाता सुद्युम्ना सुषुम्ना सूर्यसंस्थिता ॥ १२।१९३॥  
  
समीक्ष्या सत्प्रतिष्ठा च निवृत्तिर्ज्ञानपारगा ।  
धर्मशास्त्रार्थकुशला धर्मज्ञा धर्मवाहना ॥ १२।१९४॥  
  
धर्माधर्मविनिर्मात्री धार्मिकाणां शिवप्रदा ।  
धर्मशक्तिर्धर्ममयी विधर्मा विश्वधर्मिणी ॥ १२।१९५॥  
  
धर्मान्तरा धर्ममयी धर्मपूर्वा धनावहा ।  
धर्मोपदेष्ट्री धर्मत्मा धर्मगम्या धराधरा ॥ १२।१९६॥  
  
कापाली शकला मूर्त्तिः कला कलितविग्रहा ।  
सर्वशक्तिविनिर्मुक्ता सर्वशक्त्याश्रयाश्रया ॥ १२।१९७॥  
  
सर्वा सर्वेश्वरी सूक्ष्मा सूक्ष्माज्ञानस्वरूपिणी ।  
प्रधानपुरुषेशेषा महादेवैकसाक्षिणी ॥ १२।१९८॥  
  
सदाशिवा वियन्मूर्त्तिर्विश्वमूर्त्तिरमूर्त्तिका ।  
एवं नाम्नां सहस्रेण स्तुत्वाऽसौ हिमवान् गिरिः ॥ १२।१९९॥  
  
भूयः प्रणम्य भीतात्मा प्रोवाचेदं कृताञ्जलिः ।  
यदेतदैश्वरं रूपं घोरं ते परमेश्वरि ॥ १२।२००॥  
  
भीतोऽस्मि साम्प्रतं दृष्ट्वा रूपमन्यत् प्रदर्शय ।  
एवमुक्ताऽथ सा देवी तेन शैलेन पार्वती ॥ १२।२०१॥  
  
संहृत्य दर्शयामास स्वरूपमपरं पुनः ।  
नीलोत्पलदलप्रख्यं नीलोत्पलसुगन्धिकम् ॥ १२।२०२॥  
  
द्विनेत्रं द्विभुजं सौम्यं नीलालकविभूषितम् ।  
रक्तपादाम्बुजतलं सुरक्तकरपल्लवम् ॥ १२।२०३॥  
  
श्रीमद्विशालसंवृत्तंललाटतिलकोज्ज्वलम् ।  
भूषितं चारुसर्वाङ्गं भूषणैरतिकोमलम् ॥ १२।२०४॥  
  
दधानमुरसा मालां विशालां हेमनिर्मिताम् ।  
ईषत्स्मितं सुबिम्बोष्ठं नूपुरारावसंयुतम् ॥ १२।२०५॥  
  
प्रसन्नवदनं दिव्यमनन्तमहिमास्पदम् ।  
तदीदृशं समालोक्य स्वरूपं शैलसत्तमः ॥ १२।२०६॥  
  
भीतिं सन्त्यज्य हृष्टात्मा बभाषे परमेश्वरीम् ।  
हिमवानुवाच  
अद्य मे सफलं जन्म अद्य मे सफलं तपः ॥ १२।२०७॥  
  
यन्मे साक्षात्त्वमव्यक्ता प्रसन्ना दृष्टिगोचरा ।  
त्वया सृष्टं जगत् सर्वं प्रधानाद्यं त्वयि स्थितम् ॥ १२।२०८॥  
  
त्वय्येव लीयते देवि त्वमेव च परा गतिः ।  
वदन्ति केचित् त्वामेव प्रकृतिं प्रकृतेः पराम् ॥ १२।२०९॥  
  
अपरे परमार्थज्ञाः शिवेति शिवसंश्रयात् ।  
त्वयि प्रधानं पुरुषो महान् ब्रह्मा तथेश्वरः ॥ १२।२१०॥  
  
अविद्या नियतिर्माया कलाद्याः शतशोऽभवन् ।  
त्वं हि सा परमा शक्तिरनन्ता परमेष्ठिनी ॥ १२।२११॥  
  
सर्वभेदविनिर्मुक्ता सर्वेभेदाश्रयाश्रया ।  
त्वामधिष्ठाय योगेशि महादेवो महेश्वरः ॥ १२।२१२॥  
  
प्रधानाद्यं जगत् कृत्स्नं करोति विकरोति च ।  
त्वयैव सङ्गतो देवः स्वमानन्दं समश्नुते ॥ १२।२१३॥  
  
त्वमेव परमानन्दस्त्वमेवानन्ददायिनी ।  
त्वमक्षरं परं व्योम महज्ज्योतिर्निरञ्जनम् ॥ १२।२१४॥  
  
शिवं सर्वगतं सूक्ष्मं परं ब्रह्म सनातनम् ।  
त्वं शक्रः सर्वदेवानां ब्रह्मा ब्रह्मविदामसि ॥ १२।२१५॥  
  
वायुर्बलवतां देवि योगिनां त्वं कुमारकः ।  
ऋषीणां च वसिष्ठस्त्वं व्यासो वेदविदामसि ॥ १२।२१६॥  
  
साङ्ख्यानां कपिलो देवो रुद्राणामसि शङ्करः ।  
आदित्यानामुपेन्द्रस्त्वं वसूनां चैव पावकः ॥ १२।२१७॥  
  
वेदानां सामवेदस्त्वं गायत्री छन्दसामसि ।  
अध्यात्मविद्या विद्यानां गतीनां परमा गतिः ॥ १२।२१८॥  
  
माया त्वं सर्वशक्तीनां कालः कलयतामसि ।  
ओङ्कारः सर्वगुह्यानां वर्णानां च द्विजात्तमः ॥ १२।२१९॥  
  
आश्रमाणां च गार्हस्थ्यमीश्वराणां महेश्वरः ।  
पुंसां त्वमेकः पुरुषः सर्वभूतहृदि स्थितः ॥ १२।२२०॥  
  
सर्वोपनिषदां देवि गुह्योपनिषदुच्यते ।  
ईशानश्चासि कल्पानां युगानां कृतमेव च ॥ १२।२२१॥  
  
आदित्यः सर्वमार्गाणां वाचां देवि सरस्वती ।  
त्वं लक्ष्मीश्चारुरूपाणां विष्णुर्मायाविनामसि ॥ १२।२२२॥  
  
अरुन्धती सतीनां त्वं सुपर्णः पततामसि ।  
सूक्तानां पौरुषं सूक्तं साम ज्येष्टं च सामसु ॥ १२।२२३॥  
  
सावित्री चासि जाप्यानां यजुषां शतरुद्रियम् ।  
पर्वतानां महामेरुरनन्तो भोगिनामसि ॥ १२।२२४॥  
  
सर्वेषां त्वं परं ब्रह्म त्वन्मयं सर्वमेव हि ॥ १२।२२५॥  
  
रूपं तवाशेषकलाविहीन-  
मगोचरं निर्मलमेकरूपम् ।  
अनादिमध्यान्तमनन्तामाद्यं  
नमामि सत्यं तमसः परस्तात् ॥ १२।२२६॥  
  
यदेव पश्यन्ति जगत्प्रसूतिं  
वेदान्तविज्ञानविनिश्चितार्थाः ।  
आनन्दमात्रं प्रणवाभिधानं  
तदेव रूपं शरणं प्रपद्ये ॥ १२।२२७॥  
  
अशेषभूतान्तरसन्निविष्टं  
प्रधानपुंयोगवियोगहेतुम् ।  
तेजोमयं जन्मविनाशहीनं  
प्राणाभिधानं प्रणतोऽस्मि रूपम् ॥ १२।२२८॥  
  
आद्यन्तहीनं जगदात्मभूतं  
विभिन्नसंस्थं प्रकृतेः परस्तात् ।  
कूटस्थमव्यक्तवपुस्तथैव  
नमामि रूपं पुरुषाभिधानम् ॥ १२।२२९॥  
  
सर्वाश्रयं सर्वजगद्विधानं  
सर्वत्रगं जन्मविनाशहीनम् ।  
सूक्ष्मं विचित्रं त्रिगुणं प्रधानं  
नतोऽस्मि ते रूपमरूपभेदम् ॥ १२।२३०॥  
  
आद्यं महान्तं पुरुषात्मरूपं  
प्रकृत्यवस्थं त्रिगुणात्मबीजम् ।  
ऐश्वर्यविज्ञानविरागधर्मैः  
समन्वितं देवि नतोऽस्मि रूपम् ॥ १२।२३१॥  
  
द्विसप्तलोकात्मकमम्बुसंस्थं  
विचित्रभेदं पुरुषैकनाथम् ।  
अनन्तभूतैरधिवासितं ते  
नतोऽस्मि रूपं जगदण्डसञ्ज्ञम् ॥ १२।२३१॥  
  
अशेषवेदात्मकमेकमाद्यं  
स्वतेजसा पूरितलोकभेदम् ।  
त्रिकालहेतुं परमेष्ठिसञ्ज्ञं  
नमामि रूपं रविमण्डलस्थम् ॥ १२।२३२॥  
  
सहस्रमूर्धानमनन्तशक्तिं  
सहस्रबाहुं पुरुषं पुराणम् ।  
शयानमन्तः सलिले तथैव  
नारायणाख्यं प्रणतोऽस्मि रूपम् ॥ १२।२३३॥  
  
दंष्ट्राकरालं त्रिदशाभिवन्द्यं  
युगान्तकालानलकल्परूपम् ।  
अशेषभूताण्डविनाशहेतुं  
नमामि रूपं तव कालसञ्ज्ञम् ॥ १२।२३४॥  
  
फणासहस्रेण विराजमानं  
भोगीन्द्रमुख्यैरभिपूज्यमानम् ।  
जनार्दनारूढतनुं प्रसुप्तं  
नतोऽस्मि रूपं तव शेषसञ्ज्ञम् ॥ १२।२३५॥  
  
अव्याहतैश्वर्यमयुग्मनेत्रं  
ब्रह्मामृतानन्दरसज्ञमेकम् ।  
युगान्तशेषं दिवि नृत्यमानं  
नतोऽस्मि रूपं तव रुद्रसञ्ज्ञम् ॥ १२।२३६॥  
  
प्रहीणशोकं विमलं पवित्रं  
सुरासुरैरर्चितापादपद्मम् ।  
सुकोमलं देवि विभासि शुभ्रं  
नमामि ते रूपमिदं भवानि ॥ १२।२३७॥  
  
ॐ नमस्तेऽस्तु महादेवि नमस्ते परमेश्वरि ।  
नमो भगवतीशानि शिवायै ते नमो नमः ॥ १२।२३८॥  
  
त्वन्मयोऽहं त्वदाधारस्त्वमेव च गतिर्मम ।  
त्वामेव शरणं यास्ये प्रसीद परमेश्वरि ॥ १२।२३९॥  
  
मया नास्ति समो लोके देवो वा दानवोऽपि वा ।  
जगन्मातैव मत्पुत्री सम्भूता तपसा यतः ॥ १२।२४०॥  
  
एषा तवाम्बिका देवि किलाभूत्पितृकन्यका ।  
मेनाऽशेषजगन्मातुरहो पुण्यस्य गौरवम् ॥ १२।२४१॥  
  
पाहि माममरेशानि मेनया सह सर्वदा ।  
नमामि तव पादाब्जं व्रजामि शरणं शिवाम् ॥ १२।२४२॥  
  
अहो मे सुमहद् भाग्यं महादेवीसमागमात् ।  
आज्ञापय महादेवि किं करिष्यामि शङ्करि ॥ १२।२४३॥  
  
एतावदुक्त्वा वचनं तदा हिमगिरीश्वरः ।  
सम्प्रेक्षणमाणो गिरिजां प्राञ्जलिः पार्श्वतोऽभवत् ॥ १२।२४४॥  
  
अथ सा तस्य वचनं निशम्य जगतोऽरणिः ।  
सस्मितं प्राह पितरं स्मृत्वा पशुपतिं पतिम् ॥ १२।२४६॥  
  
देव्युवाच  
शृणुष्व चैतत् प्रथमं गुह्यमीश्वरगोचरम् ।  
उपदेशं गिरिश्रेष्ठ सेवितं ब्रह्मवादिभिः ॥ १२।२४७॥  
  
यन्मे साक्षात् परं रूपमैश्वरं दृष्टमद्भुतम् ।  
सर्वशक्तिसमायुक्तमनन्तं प्रेरकं परम् ॥ १२।२४८॥  
  
शान्तः समाहितमना दम्भाहङ्कारवर्जितः ।  
तन्निष्ठस्तत्परो भूत्वा तदेव शरणं व्रज ॥ १२।२४९॥  
  
भक्त्या त्वनन्यया तात पद्भावं परमाश्रितः ।  
सर्वयज्ञतपोदानैस्तदेवार्च्चय सर्वदा ॥ १२।२५०॥  
  
तदेव मनसा पश्य तद् ध्यायस्व यजस्व च ।  
ममोपदेशात्संसारं नाशयामि तवानघ ॥ १२।२५१॥  
  
अहं वै मत्परान् भक्तानैश्वरं योगमास्थितान् ।  
संसारसागरादस्मादुद्धराम्यचिरेण तु ॥ १२।२५२॥  
  
ध्यानेन कर्मयोगेन भक्त्या ज्ञानेन चैव हि ।  
प्राप्याऽहं ते गिरिश्रेष्ठ नान्यथा कर्मकोटिभिः ॥ १२।२५३॥  
  
श्रुतिस्मृत्युदितं सम्यक् कर्म वर्णाश्रमात्मकम् ।  
अध्यात्मज्ञानसहितं मुक्तये सततं कुरु ॥ १२।२५४॥  
  
धर्मात्सञ्जायते भक्तिर्भक्त्या सम्प्राप्यते परम् ।  
श्रुतिस्मृतिभ्यामुदितो धर्मो यज्ञादिको मतः ॥ १२।२५५॥  
  
नान्यतो जायते धर्मो वेदाद् धर्मो हि निर्बभौ ।  
तस्मान्मुमुक्षुर्धर्मार्थी मद्रूपं वेदमाश्रयेत् ॥ १२।२५६॥  
  
ममैवैषा परा शक्तिर्वेदसञ्ज्ञा पुरातनी ।  
ऋग्यजुः सामरूपेण सर्गादौ सम्प्रवर्त्तते ॥ १२।२५७॥  
  
तेषामेव च गुप्त्यर्थं वेदानां भगवानजः ।  
ब्राह्मणादीन् ससर्जाथ स्वे स्वे कर्मण्ययोजयत् ॥ १२।२५८॥  
  
ये न कुर्वन्ति तद् धर्मं तदर्थं ब्रह्मनिर्मिताः ।  
तेषामधस्ताद् नरकांस्तामिस्त्रादीनकल्पयत् ॥ १२।२५९॥  
  
न च वेदादृते किञ्चिच्छास्त्रं धर्माभिधायकम् ।  
योऽन्यत्ररमतेसोऽसौ न सम्भाष्यो द्विजातिभिः ॥ १२।२६०॥  
  
यानि शास्त्राणि दृश्यन्ते लोकेऽस्मिन् विविधानितु ।  
श्रुतिस्मृतिविरुद्धानि निष्ठा तेषां हि तामसी ॥ १२।२६१॥  
  
कापालं पञ्चरात्रं च यामलं वाममार्हतम् ।  
एवंविधानि चान्यानि मोहनार्थानि तानि तु ॥ १२।२६२॥  
  
ये कुशास्त्राभियोगेन मोहयन्तीह मानवान् ।  
मया सृष्टानि शास्त्राणि मोहायैषां भवान्तरे ॥ १२।२६३॥  
  
वेदार्थवित्तमैः कार्यं यत् स्मृतं कर्म वैदिकम् ।  
तत्प्रयत्नेन कुर्वन्ति मत्प्रियास्ते हि ये नराः ॥ १२।२६४॥  
  
वर्णानामनुकम्पार्थं मन्नियोगाद्विराट् स्वयम् ।  
स्वायम्भुवो मनुर्धार्मान् मुनीनां पूर्वमुक्तवान् ॥ १२।२६५॥  
  
श्रुत्वा चान्येऽपि मुनयस्तन्मुखाद् धर्ममुत्तमम् ।  
चक्रुर्धर्मप्रतिष्ठार्थं धर्मशास्त्राणि चैव हि ॥ १२।२६६॥  
  
तेषु चान्तर्हितेष्वेवं युगान्तेषु महर्षयः ।  
ब्रह्मणो वचनात्तानि करिष्यन्ति युगे युगे ॥ १२।२६७॥  
  
अष्टादश पुराणानि व्यासेन कथितानि तु ।  
नियोगाद् ब्रह्मणो राजंस्तेषु धर्मः प्रतिष्ठितः ॥ १२।२६८॥  
  
अन्यान्युपपुराणानि तच्छिष्यैः कथितानि तु ।  
युगे युगेऽत्र सर्वेषां कर्ता वै धर्मशास्त्रवित् ॥ १२।२६९॥  
  
शिक्षा कल्पो व्याकरणं निरुक्तं छन्द एव च ।  
ज्योतिः शास्त्रं न्यायविद्या मीमांसा चोपबृंहणम् ॥ १२।२७०॥  
  
एवं चतुर्दशैतानि विद्यास्थानानि सत्तम ।  
चतुर्वेदैः सहोक्तानि धर्मो नान्यत्र विद्यते ॥ १२।२७१॥  
  
एवं पैतामहं धर्मं मनुव्यासादयः परम् ।  
स्थापयन्ति ममादेशाद् यावदाभूतसम्प्लवम् ॥ १२।२७२॥  
  
ब्रह्मणा सह ते सर्वे सम्प्राप्ते प्रतिसञ्चरे ।  
परस्यान्ते कृतात्मानः प्रविशन्ति परं पदम् ॥ १२।२७३॥  
  
तस्मात् सर्वप्रयत्नेन धर्मार्थं वेदमाश्रयेत् ।  
धर्मेण सहितं ज्ञानं परं ब्रह्म प्रकाशयेत् ॥ १२।२७४॥  
  
ये तु सङ्गान् परित्यज्य मामेव शरणं गताः ।  
उपासते सदा भक्त्या योगमैश्वरमास्थिताः ॥ १२।२७५॥  
  
सर्वभूतदयावन्तः शान्ता दान्ता विमत्सराः ।  
अमानिनो बुद्धिमन्तस्तापसाः शंसितव्रताः ॥ १२।२७६॥  
  
मच्चित्ता मद्गतप्राणा मज्ज्ञानकथने रताः ।  
सन्न्यासिनो गृहस्थाश्च वनस्था ब्रह्मचारिणः ॥ १२।२७७॥  
  
तेषां नित्याभियुक्तानां मायातत्त्वं समुत्थितम् ।  
नाशयामि तमः कृत्स्नं ज्ञानदीपेन मा चिरात् ॥ १२।२७८॥  
  
ते सुनिर्धूततमसो ज्ञानेनैकेन मन्मयाः ।  
सदानन्दास्तु संसारे न जायन्ते पुनः पुनः ॥ १२।२७९॥  
  
तस्मात् सर्वप्रकारेण मद्भक्तो मत्परायणः ।  
मामेवार्चय सर्वत्र मनसा शरणं गतः ॥ १२।२८०॥  
  
अशक्तो यदि मे ध्यातुमैश्वरं रूपमव्ययम् ।  
ततो मे सकलं रूपं कालाद्यं शरणं व्रज ॥ १२।२८१॥  
  
यद्यत् स्वरूपं मे तात मनसो गोचरं तव ।  
तन्निष्ठस्तत्परो भूत्वा तदर्चनपरो भव ॥ १२।२८२॥  
  
यत्तु मे निष्कलं रूपं चिन्मात्रं केवलं शिवम् ।  
सर्वोपाधिविनिर्मुक्तमनन्तममृतं परम् ॥ १२।२८३॥  
  
ज्ञानेनैकेन तल्लभ्यं क्लेशेन परमं पदम् ।  
ज्ञानमेव प्रपश्यन्तो मामेव प्रविशन्ति ते ॥ १२।२८४॥  
  
तद्बुद्धयस्तदात्मानस्तन्निष्ठास्तत्परायणाः ।  
गच्छन्त्यपुनरावृत्तिं ज्ञाननिर्धूतकल्मषाः ॥ १२।२८५॥  
  
मामनाश्रित्य परमं निर्वाणममलं पदम् ।  
प्राप्यते न हि राजेन्द्र ततो मां शरणं व्रज ॥ १२।२८६॥  
  
एकत्वेन पृथक्त्वेन तथा चोभयथापि वा ।  
मामुपास्य महाराज ततो यास्यासि तत्पदम् ॥ १२।२८७॥  
  
मामनाश्रित्य तत्तत्त्वं स्वभावविमलं शिवम् ।  
ज्ञायते न हि राजेन्द्र ततो मां शरणं व्रज ॥ १२।२८८॥  
  
तस्मात् त्वमक्षरं रूपं नित्यं चारूपमैश्वरम् ।  
आराधय प्रयत्नेन ततो बन्धं प्रहास्यसि ॥ १२।२८९॥  
  
कर्मणा मनसा वाचा शिवं सर्वत्र सर्वदा ।  
समाराधय भावेन ततो यास्यसि तत्पदम् ॥ १२।२९०॥  
  
न वै पश्यन्ति तत्तत्त्वं मोहिता मम मायया ।  
अनाद्यनन्तं परमं महेश्वरमजं शिवम् ॥ १२।२९१॥  
  
सर्वभूतात्मभूतस्थं सर्वाधारं निरञ्जनम् ।  
नित्यानन्दं निराभासं निर्गुणं तमसः परम् ॥ १२।२९२॥  
  
अद्वैतमचलं ब्रह्म निष्कलं निष्प्रपञ्चकम् ।  
स्वसंवेद्यमवेद्यं तत् परे व्योम्नि व्यवस्थितम् ॥ १२।२९३॥  
  
सूक्ष्मेण तमसा नित्यं वेष्टिता मम मायया ।  
संसारसागरे घोरे जायन्ते च पुनः पुनः ॥ १२।२९४॥  
  
भक्त्या त्वनन्यया राजन् सम्यग् ज्ञानेन चैव हि ।  
अन्वेष्टव्यं हि तद् ब्रह्म जन्मबन्धनिवृत्तये ॥ १२।२९५॥  
  
अहङ्कारं च मात्सर्यं कामं क्रोधपरिग्रहम् ।  
अधर्माभिनिवेशं च त्यक्त्वा वैराग्यमास्थितः ॥ १२।२९६॥  
  
सर्वभूतेषु चात्मानं सर्वभूतानि चात्मनि ।  
अन्वीक्ष्य चात्मनात्मानं ब्रह्मभूयाय कल्पते ॥ १२।२९७॥  
  
ब्रह्मभूतः प्रसन्नात्मा सर्वभूताभयप्रदः ।  
ऐश्वरीं परमां भक्तिं विन्देतानन्यगामिनीम् ॥ १२।२९८॥  
  
वीक्षते तत्परं तत्त्वमैश्वरं ब्रह्मनिष्कलम् ।  
सर्वसंसारनिर्मुक्तो ब्रह्मणेयवावतिष्ठते ॥ १२।२९९॥  
  
ब्रह्मणो हि प्रतिष्ठाऽयं परस्य परमः शिवः ।  
अनन्यश्चाव्ययस्चैकश्चात्माधारो महेश्वरः ॥ १२।३००॥  
  
ज्ञानेन कर्मयोगेन भक्तियोगेन वा नृप ।  
सर्वसंसारमुक्त्यर्थमीश्वरं शरणं व्रज ॥ १२।३०१॥  
  
एष गुह्योपदेशस्ते मया दत्तो गिरीश्वर ।  
अन्वीक्ष्य चैतदखिलं यथेष्टं कर्त्तुमर्हसि ॥ १२।३०२॥  
  
अहं वै याचिता देवैः सञ्जाता परमेश्वरात् ।  
विनिन्द्य दक्षं पितरं महेश्वरविनिन्दकम् ॥ १२।३०३॥  
  
धर्मसंस्थापनार्थाय तवाराधनकारणात् ।  
मेनादेहसमुत्पन्ना त्वामेव पितरं श्रिता ॥ १२।३०४॥  
  
स त्वं नियोगाद्देवस्य ब्रह्मणः परमात्मनः ।  
प्रिदास्यसे मां रुद्राय स्वयंवरसमागमे ॥ १२।३०५॥  
  
तत्सम्बन्धाच्च ते राजन् सर्वे देवाः सवासवाः ।  
त्वां नमस्यन्ति वै तात प्रसीदति च शङ्करः ॥ १२।३०६॥  
  
तस्मात्सर्वप्रयत्नेन मां विद्धीश्वरगोचराम् ।  
सम्पूज्य देवमीशानं शरण्यं शरणं व्रज ॥ १२।३०७॥  
  
स एवमुक्तो भगवान् देवदेव्या गिरीश्वरः ।  
प्रणम्य शिरसा देवीं प्राञ्जलिः पुनरब्रवीत् ॥ १२।३०८॥  
  
विस्तरेण महेशानि योगं माहेश्वरं परम् ।  
ज्ञानं वै चात्मनो योगं साधनानि प्रचक्ष्व मे ॥ १२।३०९॥  
  
तस्यैतत् परमं ज्ञानमात्मयोगमुत्तमम् ।  
यथावद् व्याजहारेशासाधनानिच विस्तरात् ॥ १२।३१०॥  
  
निशम्य वदनाम्भोजाद् गिरीन्द्रो लोकपूजितः ।  
लोकमातुः परं ज्ञानं योगासक्तोऽभवत्पुनः ॥ १२।३११॥  
  
प्रददौ च महेशाय पार्वतीं भाग्यगौरवात् ।  
नियोगाद्ब्रह्मणः साध्वीं देवानां चैव सन्निधौ ॥ १२।३१२॥  
  
य इमं पठतेऽध्यायं देव्या माहात्म्यकीर्तनम् ।  
शिवस्य सन्निधौ भक्त्या सुचिस्तद्भावभावितः ॥ १२।३१३॥  
  
सर्वपापविनिर्मुक्तो दिव्ययोगसमन्वितः ।  
उल्लङ्घ्य ब्रह्मणो लोकं देव्याः स्थानमवाप्नुयात् ॥ १२।३१४॥  
  
यश्चैतत् पठति स्तोत्रं ब्राह्मणानां समीपतः ।  
समाहितमनाः सोऽपि सर्वपापैः प्रमुच्यते ॥ १२।३१५॥  
  
नाम्नामष्टसहस्रं तु देव्या यत् समुदीरितम् ।  
ज्ञात्वाऽर्कमण्डलगतां सम्भाव्य परमेश्वरीम् ॥ १२।३१६॥  
  
अभ्यर्च्य गन्धपुष्पाद्यैर्भक्तियोगसमन्वितः ।  
संस्मरन्परमं भावं देव्या माहेश्वरं परम् ॥ १२।३१७॥  
  
अनन्यमानसो नित्यं जपेदामरणाद् द्विजः ।  
सोऽन्तकाले स्मृतिं लब्ध्वा परं ब्रह्माधिगच्छति ॥ १२।३१८॥  
  
अथवा जायते विप्रो ब्राह्मणानां कुले शुचौ ।  
पूर्वसंस्कारमाहात्म्याद् ब्रह्मविद्यामवाप्नुयात् ॥ १२।३१९॥  
  
सम्प्राप्य योगं परमं दिव्यं तत् पारमेश्वरम् ।  
शान्तः सर्वगातो भूत्वा शिवसायुज्यमाप्नुयात् ॥ १२।३२०॥  
  
प्रत्येकं चाथ नामानि जुहुयात् सवनत्रयम् ।  
पूतनादिकृतैर्दोषैर्ग्रहदोषैश्च मुच्यते ॥ १२।३२१॥  
  
जपेद् वाऽहरहर्नित्यं संवत्सरमतन्द्रितः ।  
श्रीकामः पार्वतीं देवीं पूजयित्वा विधानतः ॥ १२।३२२॥  
  
सम्पूज्य पार्श्वतः शम्भुं त्रिनेत्रं भक्तिसंयुतः ।  
लभते महतीं लक्ष्मीं महादेवप्रसादतः ॥ १२।३२३॥  
  
तस्मात् सर्वप्रयत्नेन जप्तव्यं हि द्विजातिभिः ।  
सर्वपापापनोदार्थं देव्या नाम सहस्रकम् ॥ १२।३२४॥  
  
प्रसङ्गात् कथितं विप्रा देव्या माहात्म्यमुत्तमम् ।  
अतः परं प्रजासर्गं भृग्वादीनां निबोधत ॥ १२।३२५॥  
  
इति श्रीकूर्मपुराणे षट्साहस्त्र्यां संहितायां पूर्वविभागे  
द्वादशोऽध्यायः ॥१२॥  
  
  
From sa.wikisource.org.    
The text is different than found in Sansknet encoding.  
  
Proofread byDPD  
  
  
