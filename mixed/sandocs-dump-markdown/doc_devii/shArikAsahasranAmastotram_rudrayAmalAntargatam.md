+++
"Text title" = "ShArika SahasranAma Stotra"
"File name" = "shArikAsahasranAmastotra.itx"
itxtitle = "shArikAsahasranAmastotram (rudrayAmalAntargatam)"
engtitle = "ShArika SahasranAma Stotra"
Category = "sahasranAma, devii, dashamahAvidyA, devI"
Location = "doc_devii"
Sublocation = "devii"
SubDeity = "dashamahAvidyA"
Language = "Sanskrit"
Subject = "philosophy/hinduism/religion"
"Transliterated by" = "DPD with help from Alex"
"Proofread by" = "DPD, NA"
"Latest update" = "October 16, 2014, July 31, 2016"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शारिकासहस्रनामस्तोत्रम् (रुद्रयामलान्तर्गतम्)"

+++
  
 श्रीशारिकासहस्रनामस्तोत्रम्   
॥ श्रीशारिकासहस्रनामस्तोत्रम् ॥  
श्रीभैरव उवाच -  
या सा देवी पुराख्याता शारिकारूपधारिणी ।  
जालन्धरराक्षसघ्नी प्रद्युम्नशिखरे स्थिता ॥ १॥  
  
तस्या नामसहस्रं ते मन्त्रगर्भं जयावहम् ।  
कथयामि परां विद्यां सहस्राख्याभिधां शिवे ॥ २॥  
  
शिलायाः शारिकाख्यायाः परसर्वस्वरूपिणीम् ।  
विना नित्यक्रियां देवि विना न्यासं विनाऽर्चनम् ॥ ३॥  
  
विना पुरस्क्रियां जाप्यं विना होमं च तर्पणम् ।  
विना श्मशानगमनं विना समयपूजनम् ॥ ४॥  
  
यया लभेत् फलं सर्वं तां विद्या शृणु पार्वति ।  
या देवी चेतना लोके शिलारूपास्ति शारिका ॥  
  
सृजत्यवति विश्वं तु संहरिष्यति तामसी ।  
सैव संसारिणां देवि परमैश्वर्यदायिनी ॥ ६॥  
  
परं पदं प्रदाप्यान्ते महाविद्यात्मिका शिला ।  
तस्या नामसहस्रं ते वर्णयामि रहस्यकम् ॥ ७॥  
  
रहस्यं मम सर्वस्वं सकलाचारवल्लभम् ।  
यो जपेत् परमां विद्यां पठेदाख्यासहस्रकम् ॥ ८॥  
  
धारयेत् कवचं दिव्यं पठेत स्तोत्रेश्वरं परम् ।  
किं तस्य दुर्लभं लोके नाप्नुयाद् यद्यदीश्वरि ॥ ९॥  
  
अस्य नाम्नां सहस्रस्य महादेव ऋषिः स्मृतः ।  
छन्दोऽनुष्टुप् देवता च शारिका परिकीर्तिता ॥ १०॥  
  
शर्म बीजं रमा शक्तिः सिन्धुरः कीलकं स्मृतम् ।  
धर्मार्थकाममोक्षार्थे विनियोगः प्रकीर्तितः ॥ ११॥  
  
ध्यानमस्याः प्रवक्ष्यामि शृणु पर्वतनन्दिनि ।  
  
॥ विनियोगः ॥  
अस्य श्रीशारिकाभगवतीसहस्रनामस्तोत्रस्य, श्रीमहादेव ऋषिः,  
अनुष्टुप् छन्दः, श्रीशारिका भगवती देवता, शां बीजं,  
श्रीं शक्तिः, फ्रां कीलकं, धर्मार्थकाममोक्षार्थे विनियोगः   
  
ऋष्यादिन्यासं कृत्वा, ह्रांश्रामित्यादिना कराङ्गन्यासौ ॥  
  
॥ ऋष्यादिन्यासः ॥  
ॐ श्रीमहादेवऋषये नमः शिरसि ।  
अनुष्टुप्छन्दसे नमः मुखे ।  
श्रीशारिकाभगवती देवतायै नमः हृदये ॥  
  
शां बीजाय नमः दक्षस्तने ॥  
  
श्रीं शक्तये नमः वामस्तने ॥  
  
फ्रां कीलकाय नमः नाभौ ॥  
  
श्रीशारिकाभगवती प्रसादसिद्ध्यर्थे पाठे विनियोगाय नमः पादयोः ॥  
  
॥ षडङ्गन्यासः ॥  
  
॥ करन्यासः ॥  
ह्रां श्रां अङ्गुष्ठाभ्यां नमः । ह्रीं श्रीं तर्जनीभ्यां नमः ।  
ह्रूं श्रूं मध्यमाभ्यां नमः । हैं श्रैं अनामिकाभ्यां नमः ।  
ह्रौं श्रौं कनिष्ठाभ्यां नमः । ह्रः श्रः करतलकरपुष्ठाभ्यां नमः ।  
  
॥ अङ्गन्यासः ॥  
ह्रां श्रां हृदयाय नमः । ह्रीं श्रीं शिरसे स्वाहा ।  
ह्रूं श्रूं शिखायै वषट् । हैं श्रैं कवचाय हुम् ।  
ह्रौं श्रौं नेत्रत्रयाय वौषट् । ह्रः श्रः अस्त्राय फट् ।  
  
॥ ध्यानम् ॥  
बालार्ककोटिसदृशीमिन्दुचूडां कराम्बुजैः ।  
वरचक्राभयासींश्च धारयन्तीं हसन्मुखीम् ॥ १॥  
  
सिंहारूढां रक्तवस्त्रां रक्ताभरणभूषिताम् ।  
वामदेवाङ्कनिलया हृत्पद्मे शारिकां भजे ॥ २॥  
  
बालार्ककोटिद्युतिमिन्दुचूडां वरासिचक्राभयबाहुमाद्याम् ।  
सिंहाधिरूढां शिववामदेहलीनां भजे चेतसि शारिकेशीम् ॥ ३॥  
  
॥ स्तोत्रम् ॥  
ॐ ह्रीं श्रीं हूं फ्रां आं शां श्रीशारिका श्यामसुन्दरी ।  
शिला शारी शुकी शान्ता शान्तमानसगोचरा ॥ १॥  
  
शान्तिस्था शान्तिदा शान्तिः श्यामा श्यामपयोधरा ।  
देवी शशाङ्कबिम्बाभा शशाङ्ककृतशेखरा ॥ २॥  
  
शशाङ्कशोभिलावण्या शशाङ्कमध्यवासिनी ।  
शार्दूरलवाहा देवेशी शार्दूलस्थितिरुत्तमा ॥ ३॥  
  
शादूलचर्मवसना शक्तिः शार्दूलवाहना ।  
गौरी पद्मावती पीना पीनवक्षोजकुट्मला ॥ ४॥  
  
पीताम्बरा रक्तदन्ता दाडिमीकुसुमोपमा ।  
स्फुरद्रत्नांशुखचिता रत्नमण्डलविग्रहा ॥ ५॥  
  
रक्ताम्बरधरा देवी रत्नमालाविभूषणा ।  
रत्नसंमूर्छितात्मा च दीप्ता दीप्तशिखा दया ॥ ६॥  
  
दयावती कल्पलता कल्पान्तदहनोपमा ।  
भैरवी भीमनादा च भयानकमुखी भगा ॥ ७॥  
  
कारा कारुण्यरूपा च भगमालाविभूषणा ।  
भगेश्वरी भगस्था च कुरुकुल्ला कृशोदरी ॥ ८॥  
  
कादम्बरी पटोत्कृष्टा परमा परमेश्वरी ।  
सती सरस्वती सत्या सत्यासत्यस्वरूपिणी ॥ ९॥  
  
परम्परा पटाकारा पाटला पाटलप्रभा ।  
पद्मिनी पद्मवदना पद्मा पद्माकरा शिवा ॥ १०॥  
  
शिवाश्रया शरच्छान्ता शची रम्भा विभावरी ।  
द्युमणिस्तरणा पाठा पीठेशी पीवराकृतिः ॥ ११॥  
  
अचिन्त्या मुसलाधारा मातङ्गी मधुरस्वना ।  
वीणागीतप्रिया गाथा गारुडी गरुडध्वजा ॥ १२॥  
  
अतीव सुन्दराकारा सुन्दरी सुन्दरालका ।  
अलका नाकमध्यस्था नाकिनी नाकिपूजिता ॥ १३॥  
  
पातालेश्वरपूज्या च पातालतलचारिणी ।  
अनन्ताऽनन्तरूपा च ह्यज्ञाता (१००) ज्ञानवर्धिनी ॥ १४॥  
  
अमेया ह्यप्रमेया च ह्यनन्तादित्यरूपिणी ।  
द्वादशादित्यसम्पूज्या शमी श्यामाकबीजिनी ॥ १५॥  
  
विभासा भासुरवर्णा समस्तासुरघातिनी ।  
सुधामयी सुधामूर्तिः सुधा सर्वप्रियङ्करी ॥ १६॥  
  
सुखदा च सुरेशानी कृशानुवल्लभा हविः ।  
स्वाहा स्वाहेशनेत्रा च ह्यग्निवक्त्राऽग्नितर्पिता ॥ १७॥  
  
सोमसूर्याग्निनेत्रा च भूर्भुवःस्वःस्वरूपिणी ।  
भूमिर्भूदेवपूज्या च स्वयम्भूः स्वात्मपूजका ॥ १८॥  
  
स्वयम्भू पुष्पमालाढ्या स्वयम्भू पुष्पवल्लभा ।  
आनन्दकन्दली कन्दा स्कन्दमाता शिलालया ॥ १९॥  
  
चेतना चिद्भवाकारा भवपत्नी भयापहा ।  
विघ्नेश्वरी गणेशानी विघ्नविध्वंसिनी निशा ॥ २०॥  
  
वश्या वशिजनस्तुत्या स्तुतिः श्रुतिधरा श्रुतिः ।  
शास्त्रविधानविज्ञा च वेदशास्त्रार्थकोविदा ॥ २१॥  
  
वेद्या विद्यामयी विद्या विधातृवरदा वधूः ।  
वधूरूपा वधूपूज्या वधूपानप्रतर्पिता ॥ २२॥  
  
वधूपूजनसन्तुष्टा वधूमालाविभूषणा ।  
वामा वामेश्वरी वाम्या कुलाकुलविचारिणी ॥ २३॥  
  
वितर्कतर्कनिलया प्रलयानलसन्निभा ।  
यज्ञेश्वरी यज्ञमुखा याजका यज्ञपात्रका ॥ २४॥  
  
यक्षेश्वरी यक्षधात्री पार्वती पर्वताश्रया ।  
पिलम्पिला पदस्थाना पददा नरकान्तका ॥ २५॥  
  
नारी नर्मप्रिया श्रीदा श्रीदश्रीदा (२००) शरायुधा ।  
कामेश्वरी रतिर्हूतिराहुतिर्हव्यवाहना ॥ २६॥  
  
हरेश्वरी हरिवधूर्हाटकाङ्गदमण्डिता ।  
हपुषा स्वर्गतिर्वैद्या सुमुखा च महौषधिः ॥ २७॥  
  
सर्वरोगहरा माध्वी मधुपानपरायणा ।  
मधुस्थिता मधुमयी मधुदानविशारदा ॥ २८॥  
  
मधुतृप्ता मधुरूपा मधूककुसुमप्रभा ।  
माधवी माधवीवल्ली मधुमत्ता मदालसा ॥ २९॥  
  
मारप्रिया मारपूज्या मारदेवप्रियङ्करी ।  
मारेशी च मृत्युहरा हरिकान्ता मनोन्मना ॥ ३०॥  
  
महावैद्यप्रिया वैद्या वैद्याचारा सुरार्चिता ।  
सामन्ता पीनवपुषी गुटी गुर्वी गरीयसी ॥ ३१॥  
  
कालान्तका कालमुखी कठोरा करुणामयी ।  
नीला नाभी च वागीशी दूर्वा नीलसरस्वती ॥ ३२॥  
  
अपारा पारगा गम्या गतिः प्रीतिः पयोधरा ।  
पयोदसदृशच्छाया पारदाकृतिलालसा ॥ ३३॥  
  
सरोजनिलया नीतिः कीर्तिः कीर्तिकरी कथा ।  
काशी काम्या कपर्दीशा काशपुष्पोपमा रमा ॥ ३४॥  
  
रामा रामप्रिया रामभद्रदेवसमर्चिता ।  
रामसम्पूजिता रामसिद्धिदा रामराज्यदा ॥ ३५॥  
  
रामभद्रार्चिता रेवा देवकी देववत्सला ।  
देवपूज्या देववन्द्या देवदावनचर्चिता ॥ ३६॥  
  
दूती द्रुतगतिर्दम्भा दामिनी विजया जया ।  
अशेषसुरसम्पूज्या निःशेषासुरसूदिनी ॥ ३७॥  
  
वटिनी वटमूलस्था लास्यहास्यैकवल्लभा ।  
अरूपा निर्गुणा सत्या सदासन्तोषवर्धिनी ॥ ३८॥  
  
सोम्या यजुर्वहा याम्या ( ३००) यमुना यामिनी यमी ।  
दाक्षी दया च वरदा दाल्भ्यसेव्या पुरन्दरी ॥ ३९॥  
  
पौरन्दरी पुलोमेशी पौलोमी पुलकाङ्कुरा ।  
पुरस्था वनभूर्वन्या वानरी वनचारिणी ॥ ४०॥  
  
समस्तवर्णनिलया समस्तवर्णपूजिता ।  
समस्तवर्णवर्णाढ्या समस्तगुरुवल्लभा ॥ ४१॥  
  
समस्तमुण्डमालाढ्या मालिनी मधुपस्वना ।  
कोशप्रदा कोशवासा चमत्कृतिरलम्बुसा ॥ ४२॥  
  
हासदा सदसद्रूपा सर्ववर्णमयी स्मृतिः ।  
सर्वाक्षरमयी विद्या मूलविद्येश्वरीश्वरी ॥ ४३॥  
  
अकारा षोडशाकारा काराबन्धविमोचिनी ।  
ककारव्यञ्जना क्रान्ता सर्वमन्त्राक्षरालया ॥ ४४॥  
  
अणुरूपाऽप्यमला च त्रैगुण्याऽप्यपराजिता ।  
अम्बिकाऽम्बालिका चाम्बा अनन्तगुणमेखला ॥ ४५॥  
  
अपर्णा पर्णशाला च साट्टहासा हसन्तिका ।  
अद्रिकन्याऽप्यट्टहासाऽप्यजराऽस्वाऽप्यरुन्धती ॥ ४६॥  
  
अब्जाक्षी चाब्जिनी देवी ह्यम्बुजासनपूजिता ।  
अब्जहस्ता ह्यब्जपादा चाब्जपूजनतोषिता ॥ ४७॥  
  
अकारमातृका देवी सर्वानन्दकरी कला ।  
आनन्दसुन्दरी आद्या आघूर्णारुणलोचना ॥ ४८॥  
  
आदिदेवान्तकाऽक्रूरा आदित्यकुलभूषणा ।  
आम्बीजमण्डना देवी चाकारमातृकावलिः ॥ ४९॥  
  
इन्दुस्तुतेन्दुबिम्बास्या इनकोटिसमप्रभा ।  
इन्दिरा मन्दुराशाला चेतिहासकथास्मृतिः ॥ ५०॥  
  
इला चेक्षुरसास्वादा इकाराक्षरभूषिता ।  
इन्द्रस्तुता चेन्द्रपूज्या इनभद्रा इनेश्वरी ॥ ५१॥  
  
इभगतिरिभगीतिरिकाराक्षरमातृका ।  
ईश्वरी वैभवप्रख्या चेशानीश्वरवल्लभा ॥ ५२॥  
  
ईशा कामकलादेवी ईकाराश्रितमातृका 400 ।  
उग्रप्रभोग्रचित्ता च उग्रवामाङ्गवासिनी ॥ ५३॥  
  
उषा वैष्णवपूज्या च उग्रतारोल्मुकानना ।  
उमेश्वरीश्वरी श्रेष्ठा उदकस्था ह्युदेश्वरी ॥ ५४॥  
  
उदकाऽच्छोदकदा च उकारोद्भासमातृका ।  
ऊष्मा प्यूषा ऊषणा च तथोचितवरप्रदा ॥ ५५॥  
  
ऋणहर्त्री ऋकारेशी ऋऌवर्णा ऌवर्णभाक् ।  
ॡकारभ्रुकुटिर्बाला बालादित्यसमप्रभा ॥ ५६॥  
  
एणाङ्कमुकुटा चैहा एकाराक्षरबीजिता ।  
एणप्रिया एणमध्यवासिनी एणवत्सला ॥ ५७॥  
  
एणाङ्कमध्यसंस्था च ऐकारोद्भासकूटिनी ।  
ओङ्कारशेखरा देवी औचित्यपदमण्डिता ॥ ५८॥  
  
अम्भोजनिलयस्थाना अःस्वरूपा च स्वर्गतिः ।  
षोडशस्वररूपा च षोडशस्वरगायिनी ॥ ५९॥  
  
षोडशी षोडशाकारा कमला कमलोद्भवा ।  
कामेश्वरी कलाभिज्ञा कुमारी कुटिलालका ॥ ६०॥  
  
कुटिला कुटिलाकारा कुटुम्बसंयुता शिवा ।  
कुला कुलपदेशानी कुलेशी कुब्जिका कला ॥ ६१॥  
  
कामा कामप्रिया कीरा कमनीया कपर्दिनी ।  
कालिका भद्रकाली च कालकामान्तकारिणी ॥ ६२॥  
  
कपालिनी कपालेशी कर्पूरचयचर्चिता ।  
कादम्वरी कोमलाङ्गी काश्मीरी कुङ्कुमद्युतिः ॥ ६३॥  
  
कुन्ता कूर्चार्णबीजाढ्या कमनीया कुलाऽकुला ।  
करालास्या करालाक्षी विकरालस्वरूपिणी ॥ ६४॥  
  
काम्यालका कामदुघा कामिनी कामपालिनी ।  
कन्थाधरा कृपाकर्त्री ककाराक्षरमातृका ॥ ६५॥  
  
खड्गहस्ता खर्परेशी खेचरी खगगामिनी ।  
खेचरीमुद्रया युक्ता खेचरत्वप्रदायिनी ॥ ६६॥  
  
खगासना खलोलाक्षी खेटेशी खलनाशिनी ।  
खेवटकायुधहस्ता (५००) च खरांशुद्युतिसन्निभा ॥ ६७॥  
  
खान्ता खबीजनिलया खकारोल्लासमातृका ।  
वैखरी बीजनिलया खरा खेचरवल्लभा ॥ ६८॥  
  
गुण्या गजास्यजननी गणेशवरदा गया ।  
गोदावरी गदाहस्ता गङ्गाधरवरप्रदा ॥ ६९॥  
  
गोधा गोवाहनेशानी गरलाशनवल्लभा ।  
गाम्भीर्यभूषणा गङ्गा गकारार्णविभूषणा ॥ ७०॥  
  
घृणा घोणाकरस्तुत्या घुर्घुरा घोरनादिनी ।  
घटस्था घटजासेव्या घनरूपा घुणेश्वरी ॥ ७१॥  
  
घनवाहनसेव्या च घकाराक्षरमातृका ।  
ङान्ता ङवर्णनिलया ङाणुरूपा ङणालया ॥ ७२॥  
  
ङेशा ङेन्ता ङनाजाप्या ङवर्णाक्षरभूषणा ।  
चामीकररुचिश्चान्द्री चन्द्रिका चन्द्ररागिणी ॥ ७३॥  
  
चला चलञ्चला चेला चन्द्रा चन्द्रकरा चली ।  
चञ्चुरीकस्वनालापा चमत्कारस्वरूपिणी ॥ ७४॥  
  
चटुली चाटुकी चार्वी चम्पा चम्पकसन्निभा ।  
चीनांशुकधरा चाट्वी चकारार्णविभूषणा ॥ ७५॥  
  
छत्री च्छत्रधरा च्छिन्ना च्छिन्नमस्ता छटच्छविः ।  
छायासुतप्रिया च्छाया छवर्णामलमातृका ॥ ७६॥  
  
जगदम्बा जगज्ज्योतिर्ज्योतीरूपा जटाधरा ।  
जयदा जयकर्त्री च जयस्था जयहासिनी ॥ ७७॥  
  
जगत्प्रिया जगत्पूज्या जगत्कर्त्री जरातुरा ।  
ज्वरघ्नी जम्भदमनी जगत्प्राणा जयावहा ॥ ७८॥  
  
जम्भारवरदा जैत्री जीवना जीववाक्प्रदा ।  
जाग्रती च जगन्निद्रा जगद्योनिर्जलन्धरा ॥ ७९॥  
  
जालन्धरधरा जाया जकाराक्षरमातृका ।  
झम्पा झिञ्झेश्वरी झान्ता झकाराक्षरमातृका ॥ ८०॥  
  
ञाणुरूपा ञिणावासा (६००) ञकोरेशी ञणायुधा ।  
ञवर्गबीजभूषाढ्या ञकाराक्षरमातृका ॥ ८१॥  
  
टङ्कायुधा टकाराढ्या टोटाक्षी टसुकुन्तला ।  
टङ्कायुधा टलीरूपा टकाराक्षरमातृका ॥ ८२॥  
  
ठक्कुरा ठक्कुरेशानी ठकारत्रितयेश्वरी ।  
ठःस्वरूपा ठवर्णाढ्या ठकाराक्षरमातृका ॥ ८३॥  
  
डका डक्केश्वरी डिम्भा डवर्णाक्षरमातृका ।  
ढिणी ढेहा ढिल्लहस्ता ढकाराक्षरमातृका ॥ ८४॥  
  
णेशा णान्ता णवर्गान्ता णकाराक्षरभूषणा ।  
तुरी तुर्या तुलारूपा त्रिपुरा तामसप्रिया ॥ ८५॥  
  
तोतुला तारिणी तारा सप्तविंशतिरूपिणी ।  
त्रिपुरा त्रिगुणा ध्येया त्र्यम्बकेशी त्रिलोकधृत् ॥ ८६॥  
  
त्रिवर्गेशी त्रयी त्र्यक्षी त्रिपदा वेदरूपिणी ।  
त्रिलोकजननी त्राता त्रिपुरेश्वरपूजिता ॥ ८७॥  
  
त्रिकोणस्था त्रिकोणेशी कोणत्रयनिवासिनी ।  
त्रिकोणपूजनतुष्टा त्रिकोणपूजनश्रिता ॥ ८८॥  
  
त्रिकोणदानसंलग्ना सर्वकोणशुभार्थदा ।  
वसुकोणस्थिता देवी वसुकोणार्थवादिनी ॥ ८९॥  
  
वसुकोणपूजिता च षट्चक्रक्रमवासिनी ।  
नागपत्रस्थिता शारी त्रिवृत्तपूजनार्थदा ॥ ९०॥  
  
चतुर्द्वाराग्रगा चक्रबाह्यान्तरनिवासिनी ।  
तामसी तोमरप्रख्या तुम्बुरुस्वननादिनी ॥ ९१॥  
  
तुलाकोटिस्वना तापी तपसां फलवर्धिनी ।  
तरलाक्षी तमोहर्त्री तारकासुरघातिनी ॥ ९२॥  
  
तरी तरणिरूपा च तकाराक्षरमातृका ।  
स्थली स्थविररूपा च स्थूला स्थाली स्थलाब्जिनी ॥  
  
स्थावरेशा स्थूलमूखी थकाराक्षरमातृका ।  
दूतिका शिवदूती च दण्डायुधधरा द्युतिः ॥ ९४॥  
  
दया दीनानुकम्पा च दम्भोलिधरवल्लभा ।  
देशानुचारिणी द्रेक्का द्राविडेशी दवीयसी ॥ ९५॥  
  
दाक्षायणी द्रुमलता (७००) देवमाताऽधिदेवता ।  
दधिजा दुर्लभादेवी देवता परमाक्षरा ॥ ९६॥  
  
दामोदरसुपूज्या च दामोदरवरप्रदा ।  
दनुपुत्रीविनाशा च दनुपुत्रकुलार्चिता ॥ ९७॥  
  
दण्डहस्ता दण्डिपूज्या दमदा च दमस्थिता ।  
दशधेनुसुरूपा च दकाराक्षरमातृका ॥ ९८॥  
  
धर्म्या धर्मप्रसूर्धन्या धनदा धनवर्धिनी ।  
धृतिर्धूती धन्यवधूर्धकाराक्षरमातृका ॥ ९९॥  
  
नलिनी नालिका नाप्या नाराचायुधधारिणी ।  
नीपोपवनमध्यस्था नागरेशी नरोत्तमा ॥ १००॥  
  
नरेश्वरी नृपाराध्या नृपपूज्या नृपार्थदा ।  
नृपसेव्या नृपवन्द्या नरनारायणप्रसूः ॥ १०१॥  
  
नर्तकी नीरजाक्षी च नवर्णाक्षरभूषणा ।  
पद्मेश्वरी पद्ममुखी पत्रयाना परापरा ॥ १०२॥  
  
पारावारसुता पाठा परवर्गविमर्दिनी ।  
पूः पुरारिवधूः पम्पा पत्नी पत्रीशवाहना ॥ १०३  
पीवरांसा पतिप्राणा पीतलाक्षी पतिव्रता ॥  
  
पीठा पीठस्थिताऽपीठा पीतालङ्कारभूषणा ॥ १०४॥  
  
पुरूरवःस्तुता पात्री पुत्रिका पुत्रदा प्रजा ।  
पुष्पोत्तंसा पुष्पवती पुष्पमालाविभूषणा ॥ १०५॥  
  
पुष्पमालातिशोभाढ्या पकाराक्षरमातृका ।  
फलदा स्फीतवस्त्रा च फेरवारावभीषणा ॥ १०६॥  
  
फल्गुनी फल्गुतीर्थस्था फवर्णाकृतमण्डला ।  
बलदा बालखिल्या च बाला बलरिपुप्रिया ॥ १०७॥  
  
बाल्यावस्था बर्बरेशी बकाराकृतिमातृका ।  
भद्रिका भीमपत्नी च भीमा भर्गशिखा भया ॥ १०८  
भयघ्नी भीमनादा च भयानकमुखेक्षणा ।  
भिल्लीश्वरी भीतिहरा भद्रदा भद्रकारिणी ॥ १०९॥  
  
भद्रेश्वरी भद्रधरा भद्राख्या भाग्यवर्धिनी (८००) ।  
भगमाला भगावासा भवानी भवतारिणी ॥ ११०॥  
  
भगयोनिर्भगाकारा भगस्था भगरूपिणी ।  
भगलिङ्गामृतप्रीता भकाराक्षरमातृका ॥ १११॥  
  
मान्या मानप्रदा मीना मीनकेतनलालसा ।  
मदोद्धता मनोन्मान्या मेना मैनाकवत्सला ॥ ११२॥  
  
मधुमत्ता मधुपूज्या मधुदा मधु माधवी ।  
मांसाहारा मांसप्रीता मांसभक्ष्या च मांसदा ॥ ११३  
मारार्ता मत्स्यरूपा च मत्स्यधाता महत्तरा ।  
मेरुशृङ्गाग्रतुङ्गास्या मोदकाहारपूजिता ॥ ११४॥  
  
मातङ्गिनी मधुमत्ता मदमत्ता मदेश्वरी ।  
मञ्जा मुग्धानना मुग्धा मकाराक्षरभूषणा ॥ ११५॥  
  
यशस्विनी यतीशानी यत्नकर्त्री यजुःप्रिया ।  
यज्ञधात्री यज्ञफला यजुर्वेदऋचाम्फला ॥ ११६॥  
  
यशोदा यतिसेव्या च यात्रा यात्रिकवत्सला ।  
योगेश्वरी योगगम्या योगेन्द्रजनवत्सला ॥ ११७॥  
  
यदुपुत्री यमघ्नी च यकाराक्षरमातृका ।  
रत्नेश्वरी रमानाथसेव्या रथ्या रजस्वला ॥ ११८॥  
  
राज्यदा राजराजेशी रोगहर्त्री रजोवती ।  
रत्नाकरसुता रम्या रात्री रात्रिपतिप्रभा ॥ ११९॥  
  
रक्षोघ्नी राक्षसेशानी रक्षोनाथसमर्चिता ।  
रतिप्रिया रतिमुख्या रकाराकृतिशेखरा ॥ १२०॥  
  
लम्बोदरी ललज्जिह्वा लास्यतत्परमानसा ।  
लूतातन्तुवितानास्या लक्ष्मीर्लज्जा लयालिनी ॥ १२१॥  
  
लोकेश्वरी लोकधात्री लाटस्था लक्षणाकृतिः ।  
लम्बा लम्बकचोल्लासा लकाराकारवर्धिनी ॥ १२२॥  
  
लिङ्गेश्वरी लिङ्गलिङ्गा लिङ्गमाला लसद्द्युतिः ।  
लक्ष्मीरूपा रसोल्लासा रामा रेवा रजस्वला ॥ १२३॥  
  
लयदा लक्षणा (९००) लोला लकाराक्षरमातृका ।  
वाराही वरदात्री च वीरसूर्वीरदायिनी ॥ १२४॥  
  
वीरेश्वरी वीरजन्या वीरचर्वणचर्चिता ।  
वरायुधा वराका च वामना वामनाकृतिः ॥ १२४॥  
  
वधूता वधका वध्या वध्यभूर्वाणिजप्रिया ।  
वसन्तलक्ष्मीर्वटुकी वटुका वटुकेश्वरी ॥ १२६॥  
  
वटुप्रिया वामनेत्रा वामाचारैकलालसा ।  
वार्ता वाम्या वरारोहा वेदमाता वसुन्धरा ॥ १२७  
वयोयाना वयस्या च वकाराक्षरमातृका ।  
शम्भुप्रिया शरच्चर्या शाद्वला शशिवत्सला ॥ १२८॥  
  
शीतद्युतिः शीतरसा शोणोष्ठी शीकरप्रदा ।  
श्रीवत्सलाञ्छना शर्वा शर्ववामाङ्गवासिनी ॥ १२९॥  
  
शशाङ्कामललक्ष्मीश्च शार्दूलतनुरद्रिजा ।  
शोषहर्त्री शमीमूला शकाराकृतिशेखरा ॥ १३०॥  
  
षोडशी षोडशीरूपा षढा षोढा षडानना ।  
षट्कूटा षड्रसास्वादा षडशीतिमुखाम्बुजा ॥ १३१॥  
  
षडास्यजननी षण्ठा षवर्णाक्षरमातृका ।  
सारस्वतप्रसूः सर्वा सर्वगा सर्वतोमुखा ॥ १३२॥  
  
समा सीता सतीमाता सागराभयदायिनी ।  
समस्तशापशमनी सालभञ्जी सुदक्षिणा ॥ १३३॥  
  
सुषुप्तिः सुरसा साध्वी सामगा सामवेदजा ।  
सत्यप्रिया सोममुखी सूत्रस्था सूतवल्लभा ॥ १३४॥  
  
सनकेशी सुनन्दा च स्ववर्गस्था सनातनी ।  
सेतुभूता समस्ताशा सकाराक्षरवल्लभा ॥ १३४॥  
  
हालाहलप्रिया हेला हाहारावविभूषणा ।  
हाहाहूहूस्वरूपा च हलधात्री हलिप्रिया ॥ १३६॥  
  
हरिनेत्रा घोररूपा हविष्या हूतिवल्लभा ।  
हं क्षं लं क्षः स्वरूपा च सर्वमातृकपूजिता ॥ १३७॥  
  
ॐ ऐं सौः ह्रीं महाविद्या आं शां फ्रां हूंस्वरूपिणी । (१०००)  
  
इति श्रीशारिकादेव्या मन्त्रनामसहस्रकम् ॥ १३८॥  
  
॥ फल श्रुति ॥  
पुण्यं पुण्यजनस्तुत्यं नुत्यं वैष्णवपूजितम् ।  
इदं यः पठते देवि श्रावयेद्यः शृणोति च ॥ १३९  
स एव भगवान् देवः सत्यं सत्यं सुरेश्वरि ।  
एककालं द्विकालं वा त्रिकालं पठते नरः ॥ १४०  
वामाचारपरो देवि तस्य पुण्यफलं शृणु ।  
मूकत्वं बधिरत्वं च कुष्ठं हन्याच्च श्वित्रिकाम् ॥ १४१॥  
  
वातपित्तकफान् गुल्मान् रक्तस्रावं विषूचिकाम् ।  
सद्यः शमयते देवि श्रद्धया यः पठेन्निशि ॥ १४२॥  
  
अपस्मारं कर्णपीडां शूलं रौद्रं भगन्दरम् ।  
मासमात्रं पठेद्यस्तु स रोगैर्मुच्यते ध्रुवम् ॥ १४३॥  
  
भौमे शनिदिने वापि चक्रमध्ये पठेद्यदि ।  
सद्यस्तस्य महेशानि शारिका वरदा भवेत् ॥ १४४॥  
  
चतुष्पथे पठेद्यस्तु त्रिरात्रं रात्रिव्यत्यये ।  
दत्त्वा बलिं सुरां मुद्रां मत्स्यं मांसं सभक्तकम् ॥ १४५  
वब्बोलत्वग्रसाकीर्णं शारी प्रादुर्भविप्यति ।  
यः पठेद् देवि लोलायां चितायां शवसन्निधौ ॥ १४६॥  
  
पायम्पायं त्रिवारं तु तस्य पुण्यफलं शृणु ।  
ब्रह्महत्यां गुरोर्हत्यां मद्यपानं च गोवधम् ॥ १४७॥  
  
महापातकसङ्घातं गुरुतल्पगतोद्भवम् ।  
स्तेयं वा भ्रूणहत्यां वा नाशयेन्नात्र संशयः ॥ १४८॥  
  
स एव हि रमापुत्रो यशस्वी लोकपूजितः ।  
वरदानक्षमो देवि वीरेशो भूतवल्लभः ॥ १४९॥  
  
चक्रार्चने पठेद्यस्तु साधकः शक्तिसन्निधौ ।  
त्रिवारं श्रद्धया युक्तः स भवेद्भैरवेश्वरः ॥ १५०॥  
  
किङ्किं न लभते देवि साधको वीरसाधकः ।  
पुत्रवान् धनवांश्चैव सत्याचारपरः शिवे ॥ १५१॥  
  
शक्तिं सम्पूज्य देवेशि पठेत् स्तोत्रं परामयम् ।  
इह लोके सुखं भुक्त्वा परत्र त्रिदिवं व्रजेत् ॥ १५२॥  
  
इति नामसहस्रं तु शारिकाया मनोरमम् ।  
गुह्याद्गुह्यतमं लोके गोपनीयं स्वयोनिवत् ॥ १५३॥  
  
॥ इति श्रीरुद्रयामले तन्त्रे दशविद्यारहस्ये  
श्रीशारिकायाः सहस्रनामस्तोत्रं सम्पूर्णम् ॥  
  
  
  
  
  
Encoded and proofread by DPD, NA  
  
