+++
"Text title" = "rAkiNIkeshavasahasra (svAdhiShThAna chakrasya shaktiH)"
"File name" = "rAkiNIkeshavasahasra.itx"
itxtitle = "rAkiNIkeshavasahasranAmastotram"
engtitle = "rAkiNIkeshavasahasranAmastotram"
Category = "sahasranAma, devii, ShaTchakrashakti, stotra, devI"
Location = "doc_devii"
Sublocation = "devii"
SubDeity = "ShaTchakrashakti"
Texttype = "stotra"
Author = "Traditional"
Language = "Sanskrit"
Subject = "philosophy/hinduism/religion"
"Transliterated by" = "Mark S.G. Dyczkowski muktAbodha"
"Proofread by" = "Ravin Bhalekar ravibhalekar at hotmail.com"
Description-comments = "rudrayAmale uttaratantre bhairava bhairavI sa.nvAde"
"Latest update" = "April 18, 2008"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "राकिणीकेशवसहस्रनामस्तोत्रम्"

+++
  
 श्रीराकिणीकेशवसहस्रनामस्तोत्रम्   
  
श्रीगणेशाय नमः ।  
आनन्दभैरवी उवाच ।  
कथयामि महाकाल परमाद्भुतसाधनम् ।  
कुण्डलीरूपिणी देवी राकिण्याः कुलवल्लभ ॥ १॥  
  
मानसं द्रव्यमानीय चाथवा बाह्यद्रव्यकम् ।  
अनष्टहृष्टचित्तश्च पूजयेत् सावधानतः ॥ २॥  
  
भक्त्या जपेन्मूलमन्त्रं मानसं सर्वमेव च ।  
पूजयित्वा ततो जप्त्वा होमं कुर्यात् परामृतैः ॥ ३॥  
  
समासैः पक्वनैवेद्यैः सुगन्धिकुसुमैस्तथा ।  
स्वयम्भूकुसुमैनीत्यमर्घ्यं कृत्त्वा निवेदयेत् ॥ ४॥  
  
सुमुखं पूजयेन्नित्यं मधुमांसेन शङ्कर ।  
हुत्वा हुत्वा पुनर्हुत्वा प्राणवाय्वग्निसङ्गमैः ॥ ५॥  
  
भ्रामयित्त्वा मनो बाह्ये स्थापयित्त्वा पुनः पुनः ।  
पुनरागम्यगमनं कारयित्त्वा सुमङ्गलम् ॥ ६॥  
  
वाचयित्त्वा सुवाणीभिर्याचयित्त्वा सवापिकम् ।  
तर्पणं चाभिषेकञ्च केवलासवमिश्रितैः ॥ ७॥  
  
मांसैर्मुद्रादिभिर्मत्स्यैः सारद्रव्यैः सपिष्टकैः ।  
घृतादिसुफलैर्वापि यद् यदायाति कौलिके ॥ ८॥  
  
अचलां भक्तिमाप्नोति विश्वामित्रो यथा वशी ।  
तत्तद्द्रव्यैः साधकेन्द्रो नित्यं सन्तर्प्य सञ्जपेत् ॥ ९॥  
  
एतन्मन्त्रं पाठित्त्वा च तर्पणञ्च समाचरेत् ।  
तर्पणान्ते चाभिषेकं सदा कुर्याच्च तान्त्रिकः ॥ १०॥  
  
मूलान्ते चाभिषिञ्चामि नमः स्वाहा पदं ततः ।  
ततो हि प्रणमेद्भक्त्या अष्टाङ्गनतिभिः प्रभो ॥ ११॥  
  
सहस्रनाम्ना स्तवनमष्टोत्तरसमन्वितम् ।  
अर्धाङ्ग राकिणीयुक्तं राकिणीकेशवस्तवम् ॥ १२॥  
  
शृणु तं सकलं नाथ यत्र श्रद्धा सदा तव ।  
श्रवणार्थं बहूक्तं तत् कृपया ते वदाम्यह ॥ १३॥  
  
एतत् श्रवणमात्रेण सर्वपापक्षयो भवेत् ।  
राकिणीसङ्गमं नाथ स्तवनं नाम पावनम् ॥ १४॥  
  
ये पठन्ति श्रद्धया चाश्रद्धया वा पुनः पुनः ।  
तस्य सर्वः पापराशिः क्षयं याति क्षणादिह ॥ १५॥  
  
काले काले महावीरो भवत्येव हि योगिराट् ।  
संसारोत्तारणे युक्तो महाबलपराक्रमः ॥ १६॥  
  
ॐ श्रीकृष्णो महामाया यादवो देवराकिणी ।  
गोविन्दो विश्वजननी महाविष्णुर्महेश्वरी ॥ १७॥  
  
मुकुन्दो मालती माला विमला विमलाकृतिः ।  
रमानाथो महादेवी महायोगी प्रभावती ॥ १८॥  
  
वैकुण्ठो देवजननी दहनो दहनप्रिया ।  
दैत्यारिर्दैत्यमथिनी मुनीशो मौनभाविता ॥ १९॥  
  
नारायणो जयकला करुणो करुणामयी ।  
हृषीकेशः कौशिकी च केशवः केशिघातिनी ॥ २०॥  
  
किशोरापि कैशोरी महाकाली महाकला ।  
महायज्ञो यज्ञहर्त्री दक्षेशो दक्षकन्यका ॥ २१॥  
  
महाबली महाबाला बालको देवबालिका ।  
चक्रधारी चक्रकरा चक्राङ्गः चक्रमदीका ॥ २२॥  
  
अमरो युवती भीमो भया देवो दिविस्थिता ।  
श्रीकरो वेशदा वैद्यो गुणा योगी कुलस्थिता ॥ २३॥  
  
समयज्ञो मानसज्ञा क्रियाविज्ञः क्रियान्विता ।  
अक्षरो वनमाला च कालरूपी कुलाक्षरा ॥ २४॥  
  
विशालाक्षो दीर्घनेत्रा जयदो जयवाहना ।  
शान्तः शान्तिकरी श्यामो विमलश्याम विग्रहा ॥ २५॥  
  
कमलेशो महालक्ष्मी सत्यः साध्वी शिशुः प्रभा ।  
विद्युताकारवदनो विद्युत्पुञ्जनभोदया ॥ २६॥  
  
राधेश्वरो राकिणी च कुलदेवः कुलामरा ।  
दक्षिणो दक्षिणी श्रीदा क्रियादक्षो महालया ॥ २७॥  
  
वशिष्ठगमनो विद्या विद्येशो वाक्सरस्वती ।  
अतीन्द्रियो योगमाता रणेशी रणपण्डिता ॥ २८॥  
  
कृतान्तको बालकृष्णा कमनीयः सुकामना ।  
अनन्तो अनन्तगुणदा वाणीनाथो विलक्षणा ॥ २९॥  
  
गोपालो गोपवनिता गोगोप कुलात्मजा ।  
मौनी मौनकरोल्लासा मानवो मानवात्मजा ॥ ३०॥  
  
सर्वाच्छिन्नो मोहिनी च मायी माया शरीरजा ।  
अक्षुण्णो वज्रदेहस्था गरुडस्थो हि गारुडी ॥ ३१॥  
  
सत्यप्रिया रुक्मिणी च सत्यप्राणोऽमृतापहा ।  
सत्यकर्मा सत्यभामा सत्यरूपी त्रिसत्यदा ॥ ३२॥  
  
शशीशो विधुवदना कृष्णवर्णो विशालधीः ।  
त्रिविक्रमो विक्रमस्था स्थितिमार्गः स्थितिप्रिया ॥ ३३॥  
  
श्रीमाधवो माधवी च मधुहा मधुसूदनी ।  
वैकुण्ठनाथो विकला विवेकस्थो विवेकिनी ॥ ३४॥  
  
विवादस्थो विवादेशी कुम्भकः कुम्भकारिका ।  
सुधापानः सुधारूपा सुवेशो देवमोहिनी ॥ ३५॥  
  
प्रक्रियाधारको धन्या धन्यार्थो धन्यविग्रहा ।  
धरणीशो महानन्ता सानन्तो नन्दनप्रिया ॥ ३६॥  
  
प्रियो विप्रियहरा च विप्रपूज्यो द्विजप्रिया ।  
कान्तो विधुमुखी वेद्यो विद्या वागीश्वरोऽरुणा ॥ ३७॥  
  
अकामी कामरहिता कम्रो विलचरप्रिया ।  
पुण्डरीको विकुण्डस्था वैकुण्ठो बालभाविनी ॥ ३८॥  
  
पद्मनेत्र पद्ममाला पद्महस्तोऽम्बुजानना ।  
पद्मनाभिः पद्मनेत्रा पद्मस्थः पद्मवाहना ॥ ३९॥  
  
वासुदेवो बृहद्गर्भा महामानी महाञ्जना ।  
कारुण्यो बालगर्भा च आकाशस्थो विभाण्डजा ॥ ४०॥  
  
तेजोराशिस्तैजसी च भयाच्छन्नो भयप्रदा ।  
उपेन्द्रो वर्णजालस्था स्वतन्त्रस्थो विमानगा ॥ ४१॥  
  
नगेन्द्रस्थो नागिनी च नगेशो नागनन्दिनी ।  
सार्वभौमो महाकाली नगेन्द्रः नन्दिनीसुता ॥ ४२॥  
  
कामदेवाश्रयो माया मित्रस्थो मित्रवासना ।  
मानभङ्गकरो रावा वारणारिप्रियः प्रिया ॥ ४३॥  
  
रिपुहा राकिणी माता सुमित्रो मित्ररक्षिका ।  
कालान्त कलहा देवी पीतवासाम्बरप्रिया ॥ ४४॥  
  
पापहर्ता पापहन्त्री निष्पापः पापनाशिनी ।  
परानन्दप्रियो मीना मीनरूपी मलापहा ॥ ४५॥  
  
इन्द्रनीलमणिश्यामो महेन्द्रो नीलरूपिणी ।  
नीलकण्ठप्रियो दुर्गा दुर्गादुर्गतिनाशिनी ॥ ४६॥  
  
त्रिकोणमन्दिरश्रीदो विमाया मन्दिरस्थिता ।  
मकरन्दरसोल्लासो मकरन्दरसप्रिया ॥ ४७॥  
  
दारुणारिनिहन्ता च दारुणारिविनाशिनी ।  
कलिकालकुलाचारः कलिकालफलावहा ॥ ४८॥  
  
कालक्षेत्रस्थितो रौद्री व्रतस्थो व्रतधारिणी ।  
विशालाक्षो विशालास्या चमत्कारो करोद्यमा ॥ ४९॥  
  
लकारस्थो लाकिनी च लाङ्गली लोलयान्विता ।  
नाकस्थो नाकपदका नाकाक्षो नाकरक्षका ॥ ५०॥  
  
कामगो नामसम्बन्धा सामवेदविशोधिका ।  
सामवेदः सामसन्ध्या सामगो मांसभक्षिणी ॥ ५१॥  
  
सर्वभक्षो रात्रभक्षा रेतस्थो रेतपालिनी ।  
रात्रिकारी महारात्रिः कालरात्रो महानिशा ॥ ५२॥  
  
नानादोषहरो मात्रा मारहन्ता सुरापहा ।  
चन्दनाङ्गी नन्दपुत्री नन्दपालः विलोपिनी ॥ ५३॥  
  
मुद्राकारी महामुद्रा मुद्रितो मुद्रिता रतिः ।  
शाक्तो लाक्षा वेदलाक्षी लोपामुद्रा नरोत्तमा ॥ ५४॥  
  
महाज्ञानधरोऽज्ञानी नीरा मानहरोऽमरा ।  
सत्कीर्तीस्थो महाकीर्तीः कुलाख्यो कुलकीर्तीता ॥ ५५॥  
  
आशावासी वासना सा कुलवेत्ता सुगोपिता ।  
अश्वत्थवृक्षनिलयो वृक्षसारनिवासिनी ॥ ५६॥  
  
नित्यवृक्षो नित्यलता क्लृप्तः क्लृप्तपदस्थितः ।  
कल्पवृक्षो कल्पलता सुकालः कालभक्षिका ॥ ५७॥  
  
सर्वालङ्कारभूषाढ्यो सर्वालङ्कारभूषिता ।  
अकलङ्की निराहारा दुर्नीरीक्ष्यो निरापदा ॥ ५८॥  
  
कामकर्ता कामकान्ता कामरूपी महाजवा ।  
जयन्तो याजयन्ती च जयाख्य जयदायिनी ॥ ५९॥  
  
त्रिजीवनो जीवमाता कुशलाख्यो विसुन्दरा ।  
केशधारी केशिनी च कामजो कामजाड्यदा ॥ ६०॥  
  
किङ्करस्थो विकारस्था मानसंज्ञो मनीषिणी ।  
मिथ्याहरो महामिथ्या मिथ्यासर्गो निराकृति ॥ ६१॥  
  
नागयज्ञोपवीतश्च नागमालाविभूषिता ।  
नागाख्यो नागकुलपा नायको नायिका वधूः ॥ ६२॥  
  
नायकक्षेमदो नारी नरो नारायणप्रिया ।  
किरातवर्णो रासज्ञी तारको गुणतारिका ॥ ६३॥  
  
शङ्कराख्योऽम्बुजाकारा कृपणः कृपणावती ।  
देशगो देशसन्तोषा दर्शो दर्शनिवासिनी ॥ ६४॥  
  
दर्शनज्ञो दर्शनस्था दृग् दृदिक्षा सुरोऽसुराः ।  
सुरपालो देवरक्षा त्रिरक्षो रक्षदेवता ॥ ६५॥  
  
श्रीरामसेवी सुखदा सुखदो व्यासवासिनी ।  
वृन्दावनस्थो वृन्दा च वृन्दावन्यो महत्तनू ॥ ६६॥  
  
ब्रह्मरूपी त्रितारी च तारकाक्षो हि तारिणी ।  
तन्त्रर्थज्ञः तन्त्रविद्या सुतन्त्रज्ञः सुतन्त्रिका ॥ ६७॥  
  
तृप्तः सुतृप्ता लोकानां तर्पणस्थो विलासिनी ।  
मयूरा मन्दिररतो मथुरा मन्दिरेऽमला ॥ ६८॥  
  
मन्दिरो मन्दिरादेवी निर्मायी मायसंहरा ।  
श्रीवत्सहृदयो वत्सा वत्सलो भक्तवत्सला ॥ ६९॥  
  
भक्तप्रियो भक्तगम्या भक्तो भक्तिः प्रभुः प्रभा ।  
जरो जरा वरो रावा हविर्हेमा क्षमः क्षिति ॥ ७०॥  
  
क्षोणीपो विजयोल्लासा विजयोजयरूपिणी ।  
जयदाता दातृजाया बलिपो बलिपालिका ॥ ७१॥  
  
कृष्णमार्जाररूपी च कृष्णमार्जाररूपिणी ।  
घोटकस्थो हयस्था च गजगो गजवाहना ॥ ७२॥  
  
गजेश्वरो गजाधारा गजो गर्जनतत्परा ।  
गयासुरो गयादेवी गजदर्पो गजापीता ॥ ७३॥  
  
कामनाफलसिद्ध्यर्थी कामनाफलसिद्धिदा ।  
धर्मदाता धर्मविद्या मोक्षदो मोक्षदायिनी ॥ ७४॥  
  
मोक्षाश्रयो मोक्षकर्त्री नन्दगोपाल ईश्वरी ।  
श्रीपतिः श्रीमहाकाली किरणो वायुरूपिणी ॥ ७५॥  
  
वाय्वाहारी वायुनिष्ठा वायुबीजयशस्विनी ।  
जेता जयन्ती यागस्थो यागविद्या शिवः शिवा ॥ ७६॥  
  
वासवो वासवस्थी च वासाख्यो धनविग्रहा ।  
आखण्डलो विखण्डा च खण्डस्थो खण्डखञ्जनी ॥ ७७॥  
  
खड्गहस्तो बाणहस्ता बाणगो बाणवाहना ।  
सिद्धान्तज्ञो ध्वान्तहन्त्री धनस्थो धान्यवर्द्धीनी ॥ ७८॥  
  
लोकानुरागो रागस्था स्थितः स्थापकभावना ।  
स्थानभ्रष्टोऽपदस्था च शरच्चन्द्रनिभानना ॥ ७९॥  
  
चन्द्रोदयश्चन्द्रवर्णा चारुचन्द्रो रुचिस्थिता ।  
रुचिकारी रुचिप्रीता रचनो रचनासना ॥ ८०॥  
  
राजराजो राजकन्या भुवनो भुवनाश्रया ।  
सर्वज्ञः सर्वतोभद्रा वाचालो लयधातिनी ॥ ८१॥  
  
लिङ्गरूपधरो लिङ्गा कलिङ्गः कालकेशरी ।  
केवलानन्दरूपाख्यो निर्वाणमोक्षदायिनी ॥ ८२॥  
  
महामेघगाढ महानन्दरूपा महामेघजालो महाघोररूपा ।  
महामेघमालः सदाकारपाला महामेघमालामलालोलकाली ॥ ८३॥  
  
वियद्व्यापको व्यापिका सर्वदेहे महाशूरवीरो महाधर्मवीरा ।  
महाकालरूपी महाचण्डरूपा विवेकी मदैकी कुलेशः कुलेशी ॥ ८४॥  
  
सुमार्गी सुगीता शुचिस्वो विनिता महार्को वितर्का सुतर्कोऽवितर्का ।  
कृतीन्द्रो महेन्द्री भगो भाग्यचन्द्रा चतुर्थो महार्था नगः कीर्तीचन्द्रा ॥ ८५॥  
  
विशिष्टो महेष्टिर्मनस्वी सुतुष्टिर्महाषड्दलस्थो महासुप्रकाशा ।  
गलच्चन्द्रधारामृतस्निग्धदेहो गलत्कोटिसूर्यप्रकाशाभिलाषा ॥ ८६॥  
  
महाचण्डवेगो महाकुण्डवेगी महारुण्डखण्डो महामुण्डखण्डा ।  
कुलालभ्रमच्चक्रसारः प्रकारा कुलालो मलाका रचक्रप्रसारी ॥ ८७॥  
  
कुलालक्रियावान् महाघोरखण्डः कुलालक्रमेण भ्रमज्ञानखण्डा ।  
प्रतिष्ठः प्रतिष्ठा प्रतीक्षः प्रतीक्षा महाख्यो महाख्या सुकालोऽतिदीक्षा ॥ ८८॥  
  
महापञ्चमाचारतुष्टः प्रचेष्टा महापञ्चमा प्रेमहा कान्तचेष्टा ।  
महामत्तवेशो महामङ्गलेशी सुरेशः क्षपेशी वरो दीर्घवेशा ॥ ८९॥  
  
चरो बाह्यनिष्ठा चरश्चारुवर्णा कुलाद्योऽकुलाद्या यतिर्यागवाद्या ।  
कुलोकापहन्ता महामानहन्त्री महाविष्णुयोगी महाविष्णुयोगा ॥ ९०॥  
  
क्षितिक्षोभहन्ता क्षितिक्षुब्धबाधा महार्घो महार्घा धनी राज्यकार्या ।  
महारात्रि सान्द्रान्धकारप्रकाशो महारात्रि सान्द्रान्धकारप्रवेशा ॥ ९१॥  
  
महाभीमगम्भीरशब्दप्रशब्दो महाभीमगम्भीरशब्दापशब्दा ।  
कुला ज्ञानदात्री यमो यामयात्रा वशी सूक्ष्मवेशाश्वगो नाममात्रा ॥ ९२॥  
  
हिरण्याक्षहन्ता महाशत्रुहन्त्री विनाशप्रियो बाणनाशप्रिया च ।  
महाडाकिनीशो महाराकिणीशो महाडाकिनी सा महाराकिणी सा ॥ ९३॥  
  
मुकुन्दो महेन्द्रो महाभद्रचन्द्रा क्षितित्यागकर्ता महायोगकर्त्री ।  
हितो मारहन्त्री महेशेश इन्द्रा गतिक्षोभभावो महाभावपुञ्जा ॥ ९४॥  
  
शशीनां समूहो विधोः कोटिशक्तिः कदम्बाश्रितो वारमुख्या सतीना ।  
महोल्लासदाता महाकालमाता स्वयं सर्वपुत्रः स्वयं लोकपुत्री ॥ ९५॥  
  
महापापहन्ता महाभावभर्त्री हरिः कार्तीकी कार्तीको देवसेना ।  
जयाप्तो विलिप्ता कुलाप्तो गणाप्ता सुवीर्यो सभाषा क्षितीशोऽभियाता ॥ ९६॥  
  
भवान् भावलक्ष्मीः प्रियः प्रेमसूक्ष्मा जनेशो धनेशी कृपो मानभङ्गा ।  
कठोरोत्कटानां महाबुद्धिदाता कृतिस्था गुणज्ञो गुणानन्दविज्ञा ॥ ९७॥  
  
महाकालपूज्यो महाकालपूज्या खगाख्यो नगाख्या खरः खड्गहस्ता ।  
अथर्वोऽथर्वान्दोलितस्थः महार्था खगक्षोभनाशा हविः कूटहाला ॥ ९८॥  
  
महापद्म मालाधृतो गाणपत्या गणस्थो गभीरा गुरुः ज्ञानगम्या ।  
घटप्राणदाता घनाकाररूपा भयार्थोङबीजाङवारीङकर्ता ॥ ९९॥  
  
भवो भावमाता नरो यामध्याता चलान्तोऽचलाख्या चयोऽञ्जालिका च ।  
छलज्ञश्छलाढ्या छकारश्छकारा जयो जीवनस्था जलेशो जलेशा ॥ १००॥  
  
जपञ्जापकारी जगज्जीवनीशा जगत्प्राणनाथो जगदाल्हादकारी ।  
झरो झर्झरीशा झनत्कारशब्दो झनञ्झञ्जनानादझङ्काररावा ॥ १०१॥  
  
ञचैतन्यकारी ञकैवल्यनारी हनोल्लासधारी टनत्टङ्कहस्ता ।  
ठरेशो पविष्टश्ठकारादिकोटी डरो डाकिनीशो डरेशो डमारा ॥ १०२॥  
  
ढमेशो हि ढक्का वरस्थानबीजो णवर्णा तमालतनुः स्थाननिष्ठा ।  
थकारार्णमानस्थनिस्थोऽसंख्या दयावान् दयार्द्रा धनेशो धनाढ्या ॥ १०३॥  
  
नवीनो नगेभागतीर्णाङ्गहारो नगेशी परः पारणी सादिपाला ।  
फलात्मा फला फाल्गुनी फेणनाशः फलाभूषणाढ्या वशी वासरम्या ॥ १०४॥  
  
भगात्मा भवस्त्री महाबीजमानो महाबीजमाला मुकुन्दः सुसूक्ष्मा ।  
यतिस्था यशस्था रतानन्दकर्ता रतिर्लाकिनीशो लयार्थ प्रचण्डा ॥ १०५॥  
  
प्रवालाङ्गधारी प्रवालाङ्गमाला हलोहालहेलापदः पादताला ।  
वशीन्द्रः प्रकाशो वरस्थानवासा शिवः श्रीधराङ्गः शलाका शिला च ॥ १०६॥  
  
षडाधारवासी षडाधारविद्या षडाम्भोजसंस्थः षडब्जोपविष्टा ।  
सदा साधरोग्रोपविष्टाऽपरागी सुसूक्तापयस्था पलाश्रयस्थिता ॥ १०७॥  
  
हरस्थोग्रकर्मा हरानन्दधारा लघुस्थो लिपिस्था क्षयीक्षुब्धक संख्या ।  
अनन्तो निर्वाणाहराकारबीजा उरस्थोऽप्युरुस्था उरा ऊर्ध्वरूपा ॥ १०८॥  
  
ऋचस्थो हि ॠगालसो दीर्घलृस्था त्वमेको हि चैम्बीजगुर्वी गुणस्था ।  
सदौङ्कारवर्णा ह्सौंकारबीजा असङ्कारचन्द्रो ह्युसः कारवीरा ॥ १०९॥  
  
हरीन्द्रो हरीशा हरिः कृष्णरूपा शिवो वेदभाषा च शौरिः प्रसङ्गा ।  
गणाध्यक्षरूपी परानन्दभक्षा परेशो गणेशी रसो वासपूज्या ॥ ११०॥  
  
चकोरि कुलप्राणबुद्धिस्थितिस्था स्वयं कामधेनुस्वरूपी विरूपा ।  
श्रीहिरण्यप्रभः श्री हिरण्यप्रभाङ्गी प्रभातार्कवर्णोऽरुणाकारणाङ्गी ॥ १११॥  
  
विभा कोटिधारा धराधार कोषा रणीशो प्रत्यादिकूटोऽधरो  धारणा शौरिरार्या ।  
महायज्ञसंस्थो महायज्ञनिष्ठा सदाकर्मसङ्गः सदामङ्गरङ्गा ॥ ११२॥  
  
किरातीपति राकिणी कालपुत्री शिलाकोट निर्माणदोहा विशाला ।  
कलार्ककलस्थो कलाकिङ्किणीस्था किशोरः किशोरी कुरुक्षेत्रकन्या ॥ ११३॥  
  
महालाङ्गलिश्री बलोद्धामकृष्णः कुलालादिविद्याऽभयो भावशून्या ।  
महालाकिनी काकिनी शाकिनीशो महासुप्रकाशा परो हाकिनीशा ॥ ११४॥  
  
कुरुक्षेत्रवासी कुरुप्रेममूर्तीर्महाभूतिभोगी महायोगिनी च ।  
कुलाङ्गारकारो कुलाङ्गीशकन्या तृतीयस्तृतीयाऽद्वितीयोऽद्वितीया ॥ ११५॥  
  
महाकन्दवासी महानन्दकाशी पुरग्रामवासी महापीठदेशा ।  
जगन्नाथ वक्षः स्थलस्थो वरेण्या च्युतानन्दकर्ता रसानन्दकर्त्री ॥ ११६॥  
  
जगद्दीपकलो जगद्दीपकाली महाकामरूपी महाकामपीठा ।  
महाकामपीठस्थिरो भूतशुद्धिर्महाभूतशुद्धिः महाभूतसिद्धिः ॥ ११७॥  
  
प्रभान्तः प्रवीणा गुरुस्थो गिरिस्था गलद्धारधारी महाभक्तवेषा ।  
क्षणक्षुन्निवृत्तिनीवृत्तान्तरात्मा सदन्तर्गतस्था लयस्थानगामी ॥ ११८॥  
  
लयानन्दकाम्या विसर्गाप्तवर्गो विशालाक्षमार्गा कुलार्णः कुलार्णा ।  
मनस्था मनःश्रीः भयानन्ददाता सदा लाणगीता गजज्ञानदाता महामेरुपाया ॥ ११९॥  
  
तरोर्मूलवासी तरज्ञोपदर्शा सुरेशः समेशः सुरेशा सुखी खड्गनिष्ठा ।  
भयत्राणकर्ता भयज्ञानहन्त्री जनानां मखस्थो मखानन्दभङ्गा ॥ १२०॥  
  
महासत्पथस्थो महासत्पथज्ञा महाबिन्दुमानो महाबिन्दुमाना ।  
खगेन्द्रोपविष्टो विसर्गान्तरस्था विसर्गप्रविष्टो महाबिन्दुनादा ॥ १२१॥  
  
सुधानन्दभक्तो विधानन्दमुक्तिः शिवानन्दसुस्थो विनानन्दधात्री ।  
महावाहनाह्लादकारी सुवाहा सुरानन्दकारा गिरानन्दकारी ॥ १२२॥  
  
हयानन्दकान्तिः मतङ्गस्थदेवो मतङ्गाधिदेवी महामत्तरूपः ।  
तदेको महाचक्रपाणिः प्रचण्डा खिलापस्थलस्थोऽविहम्नीशपत्नी ॥ १२३॥  
  
शिखानन्दकर्ता शिखासारवासी सुशाकम्भरी क्रोष्टरी वेदवेदीसुगन्धा ।  
युगो योगकन्या दवो दीर्घकन्या शरण्यः शरण्या मुनिज्ञानगम्या सुधन्यः सुधन्या ॥ १२४॥  
  
शशी वेदजन्या यमी यामवामा ह्यकामो ह्यकामा सदा ग्रामकामा ।  
धृतीशः धृतीशा सदा हाटकस्थाऽ यनेशोऽयनेशी भकारो भगीरा ॥ १२५॥  
  
चलत्खञ्जनस्थः खलत्खेलनस्था विवाती किराती खिलाङ्गोऽखिलाङ्गी ।  
बृहत्खेचरस्थो बृहत्खेचरी च महानागराजो महानागमाला ॥ १२६॥  
  
हकारार्द्धसंज्ञा वृतोहारमाला महाकालनेमिप्रहा पार्वती च ।  
तमिस्रा तमिस्रावृतो दुःखहत्या विपन्नो विपन्ना गुणानन्दकन्या ॥ १२७॥  
  
सदा दुःखहन्ता महादुःखहन्त्री प्रभातार्क वर्णः प्रभातारुणश्रीः ।  
महापर्वतप्रेमभावोपपन्नो महादेवपत्नीशभावोपपन्ना ॥ १२८॥  
  
महामोक्षनीलप्रिया भक्तिदाता नयानन्द भक्तिप्रदा देवमाता ॥ १२९॥  
  
इत्येतत्कथितं नाथ महास्तोत्रं मनोरमम् ।  
सहस्रनामयोगाऽङ्गमष्टोत्तरसमन्वितमम् ॥ १३०॥  
  
यः पठेत् प्रातरुत्थाय शुचिर्वाशुचिमानसः ।  
भक्त्या शान्तिमवाप्नोति अनायासेन योगिराट् ॥ १३१॥  
  
प्रत्यहं ध्यानमाकृत्य त्रिसन्ध्यं यः पठेत् शुचिः ।  
षण्मासात् परमो योगी सत्यं सत्यं सुरेश्वर ॥ १३२॥  
  
अकालमृत्युहरणं सर्वव्याधिविनाशनम् ।  
अपमृत्य्वादिहरणं वारमेकं पठेद्यदि ॥ १३३॥  
  
पठित्त्वा ये न गच्छन्ति विपत्काले महानिशि ।  
अनायासेन ते यान्ति महाघोरे भयार्णवे ॥ १३४॥  
  
अकाले यः पठेन्नित्यं सुकालस्तत्क्षणाद्भवेत् ।  
राजस्वहरणे चैव सुवृत्तिहरणादिके ॥ १३५॥  
  
मासैकपठनादेव राजस्वं स लभेद् ध्रुवम् ।  
विचरन्ति महावीराः स्वर्गे मर्त्ये रसातले ॥ १३६॥  
  
गणेशतुल्यवलिनो महाक्रोधशरीरिणः ।  
एतत्स्तोत्रप्रसादेन जीवन्मुक्तो महीतले ॥ १३७॥  
  
महानामस्तोत्रसारं धर्माधर्मनिरूपणम् ।  
अकस्मात् सिद्धिदं काम्यं काम्यं परमसिद्धिदम् ॥ १३८॥  
  
महाकुलकुण्डलिन्याः भवान्याः साधने शुभे ।  
अभेद्यभेदने चैव महापातकनाशने ॥ १३९॥  
  
महाघोरतरे काले पठित्वा सिद्धिमाप्नुयात् ।  
षट्चक्रस्तम्भनं नाथ प्रत्यहं यः करोति हि ॥ १४०॥  
  
मनोगतिस्तस्य हस्ते स शिवो न तु मानुषः ।  
योगाभ्यासं यः करोति न स्तवः पठ्यते यदि ॥ १४१॥  
  
योगभ्रष्टो भवेत् क्षिप्रं कुलाचारविलङ्घनात् ।  
कुलीनाय प्रदातव्यं न खल्वकुलेश्वरम् ॥ १४२॥  
  
कुलाचारं समाकृत्य ब्राह्मणाः क्षत्रियादयः ।  
योगिनः प्रभवन्त्येव स्तोत्रपाठात् सदामराः ॥ १४३॥  
  
आनन्दभैरव उवाच  
वद कान्ते रहस्यं मे मया सर्वञ्च विस्मृतम् ।  
महाविषं कालकूटं पीत्त्वा देवादिरक्षणात् ॥ १४४॥  
  
कण्ठस्थाः देवताः सर्वा भस्मीभूताः सुसम्भृताः ।  
महाविषज्वालया च मम देहस्थदेवताः ॥ १४५॥  
  
कैवल्यनिरताः सर्वे प्रार्थयन्ति निरन्तरम् ।  
षट्चक्रं कथयित्वा तु सन्तोषं मे कुरु प्रभो ।  
षट्चक्रभेदकथनममृतश्रवणादिकम् ॥ १४६॥  
  
कथित्वा मम सन्तोषं कुरु कल्याणि वल्लभे ।  
अमृतानन्दजलधौ सुधाभिः सिक्तविग्रहम् ॥ १४७॥  
  
कृत्त्वा कथय शीघ्रं मे चायुषं परिवर्धय ।  
आनन्दभैरवी उवाच  
निगूढार्थ महाकाल कालेश जगदीश्वर ॥ १४८॥  
  
भैरवानन्दनिलय कालकूटनिषेवण ।  
इदानीं शृणु योगार्थ मयि संयोग एव च ॥ १४९॥  
  
श्रुत्वा चैतत्क्रियाकार्यं नरो योगीश्वरो भवेत् ।  
ममोद्भवः खेऽमले च सर्वाकारविवर्जीते ॥ १५०॥  
  
भ्रूमध्ये सर्वदेहे च स्थापयित्वा च मां नरः ।  
भाव्यते चापरिच्छन्नं ब्रह्मविष्णुशिवात्मकम् ॥ १५१॥  
  
मम रूपं महाकाल सत्त्वरजस्तमः प्रियम् ।  
केवलं रजोयोगेन शरीरं नापि तिष्ठति ॥ १५२॥  
  
तथा केवलयोगेन तमसा नापि तिष्ठति ।  
तथा केवलसत्त्वेन कुतो देही प्रतिष्ठति ।  
अतस्त्रिगुणयोगेन धारयामि नवाङ्गकम् ॥ १५३॥  
  
शनैः शनैः विजेतव्याः सत्त्वरजस्तमोगुणाः ।  
आदौ जित्वा रजोधर्मं पश्चात्तामसमेव च ॥ १५४॥  
  
सर्वशेषे सत्त्वगुणं नरो योगीश्वरो भवेत् ।  
गुणवान् ज्ञानवान् वाग्मी सुश्रीर्धर्मी जितेन्द्रियः ॥ १५५॥  
  
शुद्धनिर्मलसत्वं तु गुणमाश्रित्य मोक्षभाक् ।  
सदा सत्त्वगुणाच्छन्नं पुरुषं काल एव च ॥ १५६॥  
  
पश्यतीह न कदाचिज्जरामृत्युविवर्जीतम् ।  
तं जनं परमं शान्तं निर्मलं द्वैतवर्जीतम् ॥ १५७॥  
  
सर्वत्यागिनमात्मानं कालः सर्वत्र रक्षति ।  
जले वा पर्वते वापि महारण्ये रणस्थले ॥ १५८॥  
  
भूगर्त्तनिलये भीते संहारे दुष्टविग्रहे ।  
सन्तिष्ठति महायोगी सत्यं सत्यं कुलेश्वर ॥ १५९॥  
  
महायोगं शृणु प्राणवल्लभ श्रीनिकेतन ।  
योगार्थं परमं ब्रह्मयोगार्थ परन्तपः ॥ १६०॥  
  
ये जानन्ति महायोगं मिरयन्ते न च ते नराः ।  
कृत्वा कृत्वा षड्दलस्य साधनं कृत्स्नसाधनम् ॥ १६१॥  
  
ततः कुर्यान्मूलपद्मे कुण्डलीपरिचालनम् ।  
मुहुर्मुहुश्चालनेन नरो योगीश्वरो भवेत् ॥ १६२॥  
  
एकान्तनिर्मले देशे दुर्भीक्षादिविवर्जीते ।  
वर्षमेकासने योगी योगमार्गपरो भवेत् ॥ १६३॥  
  
पद्मासनं सदा कुर्याद् बद्धपद्मासनं तथा ।  
महापद्मासनं कृत्वा तथा चासनमञ्जनम् ॥ १६४॥  
  
तत्पश्चात् स्वस्तिकाख्यञ्च बद्धस्वस्तिकमेव च ।  
योगाभ्यासे सदा कुर्यात् मन्त्रसिद्ध्यादिकर्मणि ॥ १६५॥  
  
चक्रासनं सदा योगी योगसाधनकर्मणि ।  
बद्धचक्रासनं नाम महाचक्रासनं तथा ॥ १६६॥  
  
कृत्वा पुनः प्रकर्तव्यं बद्धयोगेश्वरासनम् ।  
योगेश्वरासनं कृत्वा महायोगेश्वरासनम् ॥ १६७॥  
  
वीरासनं ततः कुर्यात् महावीरासनं तथा ।  
बद्धवीरासनं कृत्वा नरो योगेश्वरो भवेत् ॥ १६८॥  
  
ततः कुर्यान्महाकाल बद्धकुक्कुटासनम् ।  
महाकुक्कुटमाकृत्य केवलं कुक्कुटासनम् ॥ १६९॥  
  
मयूरासनमेवं हि महामयूरमेव च ।  
बद्धमयूरमाकृत्य नरो योगेश्वरो भवेत् ॥ १७०॥  
  
एतत् सर्वं प्रवक्तव्यं विचार्य सुमनःप्रिय ।  
अभिषेकप्रकरणे आसनादिप्रकाशकम् ॥ १७१॥  
  
कथितव्यं विशेषेण इदानीं शृणु षट्क्रमम् ।  
ब्रह्मा विष्णुश्च रुद्रश्च ईश्वरश्च सदाशिवः ॥ १७२॥  
  
ततः परशिवो देवः षट्शिवाः षट्प्रकाशकाः ।  
एतेषां षड्गुणानन्दाः शक्तयः परदेवताः ॥ १७३॥  
  
षट्चक्रभेदनरता महाविद्याधिदेवताः ।  
एतेषां स्तवनं कुर्यात् परदेवसमन्वितम् ॥ १७४॥  
  
एतत्प्रकारकरणे यश्च प्रत्यहमादरात् ।  
क्रियानिविष्टः सर्वत्र भावनाग्रहरूपधृक् ॥ १७५॥  
  
स पश्यति जगन्नाथं कमलोपगतं हरिम् ।  
आदौ हरेर्दर्शनञ्च कारयेद्येन कुण्डली ॥ १७६॥  
  
ततो रुद्रस्य सञ्ज्ञायां लाकिन्याः शुभदर्शनम् ।  
सर्वशः क्रमशो नाथ दर्शनं प्राप्यते नरः ॥ १७७॥  
  
शनैः शनैर्महाकाल कैलासदर्शनं भवेत् ।  
क्रमेण सर्वसिद्धिः स्यात् अष्टाङ्गयोगसाधनात् ॥ १७८॥  
  
अष्टाङ्गसाधने काले यद्यत् कर्मं करोति हि ।  
तत्सर्वं परियत्नेन शृणु सादरपूर्वकम् ।  
तत्क्रियादिकमाकृत्य शीध्रं योगी भविष्यति ॥ १७९॥  
  
॥ इति श्रीरुद्रयामले उत्तरतन्त्रे भैरवीभैरवसंवादे  
श्रीराकिणीकेशवसहस्रनामस्तोत्रं सम्पूर्णम् ॥  
  
  
Encoded by Mark S.G. Dyczkowski muktAbodha  
Proofread by Ravin Bhalekar ravibhalekar@hotmail.com  
  
