---
Author: kalidasa
Category: major_works, kAlidAsa
File name: raghuvansha8.itx
Language: Sanskrit
Latest update: April 28, 2005
Location: doc_z_misc_major_works
Proofread by: Arvind Kolhatkar akolhatkar at rogers.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: raghuvansha8
Texttype: pramukha
Transliterated by: Arvind Kolhatkar akolhatkar at rogers.com
engtitle: Raghuvansha by Kalidas Chapter 8
itxtitle: raghuva.nsham sargaH 08 (kAlidAsakRitam)
title: रघुवंशम् सर्गः ०८ (कालिदासकृइतम्)

---
  
 रघुवंशं सर्गः ८ कालिदासकृतम्   
  
अथ तस्य विवाहकौतुकं ललितं बिभ्रत एव पार्थिवः ।  
वसुधामपि हस्तगामिनीमकरोदिन्दुमतीमिवापराम् ॥ ८-१॥  
  
दुरितैरपि कर्तुमात्मसात्प्रयतन्ते नृपसूनवो हि यत् ।  
तदुपस्थितमग्रहीदजः पितुराज्ञेति न भोगतृष्णया ॥ ८-२॥  
  
अनुभूय वसिष्ठसम्भृतैः सलिलैस्तेन सहाभिषेचनम् ।  
विशदोच्छ्वसितेन मेदिनी  कथयामास कृतार्थतामिव ॥ ८-३॥  
  
स बभूव दुरासदः परैर्गुरुणाऽथर्वविदा कृतक्रियः ।  
पवनाग्निसमागमो ह्ययं सहितं ब्रह्म यदस्त्रतेजसा ॥ ८-४॥  
  
रघुमेव निवृत्तयौवनं तममन्यन्त नवेश्वरं प्रजाः ।  
स हि तस्य न केवलां श्रियं प्रतिपेदे सकलान्गुणानपि ॥ ८-५॥  
  
अधिकं शुशुभे शुभंयुना द्वितयेन द्वयमेव सङ्गतम् ।  
पदमृद्धमजेन पैतृकं विनयेनास्य नवं च यौवनम् ॥ ८-६॥  
  
सदयं बुभुजे महाभुजः सहसोद्वेगमियं व्रजेदिति ।  
अचिरोपनतां स मेदिनीं नवपाणिग्रहणां वधूमिव ॥ ८-७॥  
  
अहमेव मतो महीपतेरिति सर्वः प्रकृतिष्वचिन्तयत् ।  
उदधेरिव निम्नगाशतेष्वभवन्नास्य विमानना क्वचित् ॥ ८-८॥  
  
न खरो न च भूयसा मृदुः पवमानः पृथिवीरुहानिव ।  
स पुरस्कृतमध्यमक्रमो नमयामास नृपाननुद्धरन् ॥ ८-९॥  
  
अथ वीक्ष्य रघुः प्रतिष्ठितं प्रकृतिष्वात्मजमात्मवत्तया ।  
विषयेषु विनाशधर्मसु त्रिदिवस्थेष्वपि निःस्पृहोऽभवत् ॥ ८-१०॥  
  
गुणवत्सुतरोपितश्रियः परिणामे हि दिलीपवंशजाः ।  
पदवीं तरुवल्कवाससां प्रयताः संयमिनां प्रपेदिरे ॥ ८-११॥  
  
तमरण्यसमाश्रयोन्मुखं शिरसा वेष्टनशोभिना सुतः ।  
पितरं प्रणिपत्य पादयोरपरित्यागमयाचतात्मनः ॥ ८-१२॥  
  
रघुरश्रुमुखस्य तस्य तत्कृतवानीप्सितमात्मजप्रियः ।  
न तु सर्प इव त्वचं पुनः प्रतिपेदे व्यपवर्जितां श्रियम् ॥ ८-१३॥  
  
स किलाश्रममन्त्यमाश्रितो निवसन्नावसथे पुराद्बहिः ।  
समुपास्यत पुत्रभोग्यया स्नुषयेवाविकृतेन्द्रियः श्रिया ॥ ८-१४॥  
  
प्रशमस्थितपूर्वपार्थिवं कुलमभ्यद्यतनूतनेश्वरम् ।  
नभसा निभृतेन्दुना तुलामुदितार्केण समारुरोह तत् ॥ ८-१५॥  
  
यतिपार्थिवलिङ्गधारिणौ ददृशाते रघुराघवौ जनैः ।  
अपवर्गमहोदयार्थयोर्भुवमंशाविव धर्मयोर्गतौ ॥ ८-१६॥  
  
अजिताधिगमाय मन्त्रिभिर्युयुजे नीतिविशारदैरजः ।  
अनुपायिपदोपप्राप्तये रघुराप्तैः समियाय योगिभिः ॥ ८-१७॥  
  
नृपतिः प्रकृतीरवेक्षितुं व्यवहारासनमाददे युवा ।  
परिचेतुमुपांशु धारणां कुशपूतं प्रवयास्तु विष्टरम् ॥ ८-१८॥  
  
अनयत्प्रभुशक्तिसम्पदा वशमेको नृपतीननन्तरान् ।  
अपरः प्रणिधानयोग्यया मरुतः पञ्च शरीरगोचरान् ॥ ८-१९॥  
  
अकरोदचिरेश्वरः क्षितौ द्विषदारम्भफलानि भस्मसात् ।  
इतरो दहने स्वकर्मणां ववृते ज्ञानमयेन वह्निना ॥ ८-२०॥  
  
पणबन्धमुखान्गुणानजः षडुपायुङ्क्त समीक्ष्य तत्फलम् ।  
रघुरप्यजयत्गुणत्रयं प्रकृतिस्थं समलोष्टकाञ्चनः ॥ ८-२१॥  
  
न नवः प्रभुरा फलोदयात्स्थिरकर्मा विरराम कर्मणः ।  
न च योगविधेर्नवेतरः स्थिरधीरा परमात्मदर्शनात् ॥ ८-२२॥  
  
इति शत्रुषु चेन्द्रियेषु च प्रतिषिद्धप्रसरेषु जाग्रतौ ।  
प्रसितावुदयापवर्गयोरुभयीं सिद्धिमुभाववापतुः ॥ ८-२३॥  
  
अथ काश्चिदजव्यपेक्षया गमयित्वा समदर्शनः समाः ।  
तमसः परमापदव्ययं पुरुषं योगसमाधिना रघुः ॥ ८-२४॥  
  
श्रुतदेहविसर्जनः पितुश्चिरमश्रूणि विमुच्य राघवः ।  
विदधे विधिमस्य नैष्ठिकं यतिभिः सार्धमनग्निरग्निचित् ॥ ८-२५॥  
  
अकरोत्स तदौर्ध्वदैहिकं पितृभक्त्या पितृकार्यकल्पवित् ।  
न हि तेन पथा तनुत्यजस्तनयावर्जितपिण्डकाङ्क्षिणः ॥ ८-२६॥  
  
स परार्ध्यगतेरशोच्यतां पितुरुद्दिश्य सदर्थवेदिभिः ।  
शमिताधिरधिज्यकार्मुकः कृतवानप्रतिशासनं जगत् ॥ ८-२७॥  
  
क्षितिरिन्दुमती च भामिनी पतिमासाद्य तमग्र्यपौरुषम् ।  
प्रथमा बहुरत्नसूरभूदपरा वीरमजीजनत्सुतम् ॥ ८-२८॥  
  
दशरश्मिशतोपमद्युतिं यशसा दिक्षु दशस्वपि श्रुतम् ।  
दशपूर्वरथं यमाख्यया दशकण्ठारिगुरुं विदुर्बुधाः ॥ ८-२९॥  
  
ऋषिदेवगणस्वधाभुजां श्रुतयागप्रसवैः स पार्थिवः ।  
अनृणत्वमुपेयिवान्बभौ परिधेर्मुक्त इवोष्णदीधितिः ॥ ८-३०॥  
  
बलमार्तभयोपशान्तये विदुषां सत्कृतये बहु श्रुतम् ।  
वसु तस्य विभोर्न केवलं गुणवत्तापि परप्रयोजना ॥ ८-३१॥  
  
स कदाचिदवेक्षितप्रजः सह देव्या विजहार सुप्रजाः ।  
नगरोपवने शचीसखो मरुतां पालयितेव नन्दने ॥ ८-३२॥  
  
अथ रोधसि दक्षिणादधेः श्रितगोकर्णनिकेतमीश्वरम् ।  
उपवीणयितुं ययौ रवेरुदयावृत्तिपथेन नारदः ॥ ८-३३॥  
  
कुसुमैर्ग्रथितामपार्थिवैः स्रजमातोद्यशिरोनिवेशिताम् ।  
अहरत्किल तस्य वेगवानधिवासस्पृहयेव मारुतः ॥ ८-३४॥  
  
भ्रमरैः कुसुमानुसारिभिः परिकीर्णा परिवादिनी मुनेः ।  
ददृशे पवनापलेपजं सृजती बाष्पमिवाञ्जनाविलम् ॥ ८-३५॥  
  
अभिभूय विभूतिमार्तवीं मधुगन्धातिशयेन वीरुधाम् ।  
नृपतेरमरस्रगाप सा दयितोरुस्तनकोटिसुस्थितीम् ॥ ८-३६॥  
  
क्षणमात्रसखीं सुजातयोः स्तनयोस्तामवलोक्य विह्वला ।  
निमिमील नरोत्तमप्रिया हृतचन्द्रा तमसेव कौमुदी ॥ ८-३७॥  
  
वपुषा करणोज्झितेन सा निपतन्ती पतिमप्यपातयत् ।  
ननु तैलनिषेकबिन्दुना सह दीपार्चिरुपैति मेदिनीम् ॥ ८-३८॥  
  
उभयोरपि पार्श्ववर्तिनां तुमुलेनार्तरवेण वेजिताः ।  
विहगाः कमलाकरालयाः समदुःखा इव तत्र चुक्रुशुः ॥ ८-३९॥  
  
नृपतेर्व्यजनादिभिस्तमो नुनुदे सा तु तथैव संस्थिता ।  
प्रतिकारविधानमायुषः सति शेषे हि फलाय कल्पते ॥ ८-४०॥  
  
प्रतियोजयितव्यवल्लकीसमवस्थामथ सत्त्वविप्लवात् ।  
स निनाय नितान्तवत्सलः परिगृह्योचितमङ्कमङ्गनाम् ॥ ८-४१॥  
  
पतिरङ्कनिषण्णया तया करणापायविभिन्नवर्णया ।  
समलक्ष्यत बिभ्रदाविलां मृगलेखामुषसीव चन्द्रमाः ॥ ८-४२॥  
  
विललाप स बाष्पगद्गदं सहजामप्यपहाय धीरताम् ।  
अभितप्तमयोऽपि मार्दवं भजते कैव कथा शरीरिषु ॥ ८-४३॥  
  
कुसुमान्यपि गात्रसङ्गमात्प्रभवन्त्यायुरपोहितुं यदि ।  
न भविष्यति हन्त साधनं किमिवान्यत्प्रहरिष्यतो विधेः ॥ ८-४४॥  
  
अथवा मृदु वस्तु हिंसितुं मृदुनैवारभते प्रजान्तकः ।  
हिमसेकविपत्तिरत्र मे नलिनी पूर्वनिदर्शनं मता ॥ ८-४५॥  
  
स्रगियं यदि जीवितापहा हृदये किं निहिता न हन्ति माम् ।  
विषमप्यमृतं क्वचिद्भवेदमृतं वा विषमीश्वरेच्छया ॥ ८-४६॥  
  
अथवा मम भाग्यविप्लवादशनिः कल्पित एव वेधसा ।  
यदनेन तरुर्न पातितः क्षपिता तद्विटपाश्रिता लता ॥ ८-४७॥  
  
कृतवत्यसि नावधीरणामपराद्धेऽपि यदा चिरं मयि ।  
कथमेकपदे निरागसं जनमाभाष्यमिमं न मन्यसे ॥ ८-४८॥  
  
ध्रुवमस्मि शठः शुचिस्मिते विदितः कैतववत्सलस्तव ।  
परलोकमसन्निवृत्तये यदनापृच्छ्य गतासि मामितः ॥ ८-४९॥  
  
दयितां यदि तावदन्वगाद्विनिवृत्तं किमिदं तया विना ।  
सहतां हतजीवितं मम प्रबलामात्मकृतेन वेदनाम् ॥ ८-५०॥  
  
सुरतश्रमसम्भृतो मुखे ध्रियते स्वेदलवोद्गमोऽपि ते ।  
अथ चास्तमिता त्वमात्मना धिगिमां देहभृतामसारताम् ॥ ८-५१॥  
  
मनसापि न विप्रियं मया कृतपूर्वं तव किं जहासि माम् ।  
ननु शब्दपतिः क्षितेरहं त्वयि मे भावनिबन्धना रतिः ॥ ८-५२॥  
  
कुसुमोत्खचितान्वलीभृतश्चलयन्भृङ्गरुचस्तवालकान् ।  
करभोरु करोति मारुतस्त्वदुपावर्तनशङ्कि मे मनः ॥ ८-५३॥  
  
तदपोहितुमर्हसि प्रिये प्रतिबोधेन विषादमाशु मे ।  
ज्वलितेन गुहागतं तमस्तुहिनाद्रेरिव नक्तमोषधिः ॥ ८-५४॥  
  
इदमुच्छ्वसितालकं मुखं तव  विश्रान्तकथं दुनोति माम् ।  
निशि सुप्तमिवैकपङ्कजं विरताभ्यन्तरषट्पदस्वनम् ॥ ८-५५॥  
  
शशिनं पुनरेति शर्वरी दयिता द्वन्द्वचरं पतत्रिणम् ।  
इति तौ विरहान्तरक्षमौ कथमत्यन्तगता न मां दहेः ॥ ८-५६॥  
  
नवपल्लवसंस्तरेऽपि ते मृदु दूयेत यदङ्गमर्पितम् ।  
तदिदं विषहिष्यते कथं वद वामोरु चिताधिरोहणम् ॥ ८-५७॥  
  
इयमप्रतिबोधशायिनीं रशना त्वां प्रथमा रहःसखी ।  
गतिविभ्रमसादनीरवा न शुचा नानु मृतेव लक्ष्यते ॥ ८-५८॥  
  
कलमन्यभृतासु भासितं कलहंसीषु मदालसं गतम् ।  
पृषतीषु विलोलमीक्षितं पवनाधूतलतासु विभ्रमाः ॥ ८-५९॥  
  
त्रिदिवोत्सुकयाप्यवेक्ष्य मां निहिताः सत्यममी गुणास्त्वया ।  
विरहे तव मे गुरुव्यथं हृदयं न त्ववलम्बितुं क्षमाः ॥ ८-६०॥  
  
मिथुनं परिकल्पितं त्वया सहकारः फलिनी च नन्विमौ ।  
अविधाय विवाहसत्क्रियामनयोर्गम्यत इत्यसाम्प्रतम् ॥ ८-६१॥  
  
कुसुमं कृतदोहदस्त्वया यदशोकोऽयमुदीरयिष्यति ।  
अलकाभरणं कथं नु तत्तव नेष्यामि निवापमाल्यताम् ॥ ८-६२॥  
  
स्मरतेव सशब्दनूपुरं चरणानुग्रहमन्यदुर्लभम् ।  
अमुना कुसुमाश्रुवर्षिणा त्वमशोकेन सुगात्रि शोच्यसे ॥ ८-६३॥  
  
तव निःश्वसितानुकारिभिर्बकुलैरर्धचितां समं मया ।  
असमाप्य विलासमेखलां किमिदं किन्नरकण्ठि सुप्यते ॥ ८-६४॥  
  
समदुःखसुखः सखीजनः प्रतिपच्चन्द्रनिभोऽयमात्मजः ।  
अहमेकरसस्तथापि ते व्यवसायः प्रतिपत्तिनिष्ठुरः ॥ ८-६५॥  
  
धृतिरस्तमिता रतिश्च्युता विरतं गेयमृतुर्निरुत्सवः ।  
गतमाभरणप्रयोजनं परिशून्यं शयनीयमद्य मे ॥ ८-६६॥  
  
गृहिणी सचिवः सखी मिथः प्रियशिष्या ललिते कलाविधौ ।  
करुणाविमुखेन मृत्युना हरता त्वां वद किं न मे हृतम् ॥ ८-६७॥  
  
मदिराक्षि मदाननार्पितं मधु पीत्वा रसवत्कथं नु मे ।  
अनुपास्यसि बाष्पदूषितं परलोकोपनतं जलाञ्जलिम् ॥ ८-६८॥  
  
विभवेऽपि सति त्वया विना सुखमेतावदजस्य गण्यताम् ।  
अहृतस्य विलोभनान्तरैर्मम सर्वे विषयास्त्वदाश्रयाः ॥ ८-६९॥  
  
विलपन्निति कोसलाधिपः करुणार्थग्रथितं प्रियां प्रति ।  
अकरोत्पृथिवीरुहानपि स्रुतशाखारसबाष्पदूषितान् ॥ ८-७०॥  
  
अथ तस्य कथञ्चिदङ्कतः स्वजनस्तामपनीय सुन्दरीम् ।  
विससर्ज तदन्त्यमण्डनामनलायागुरुचन्दनैधसे ॥ ८-७१॥  
  
प्रमदामनु संस्थितः शुचा नृपतिः सन्निति वाच्यदर्शनात् ।  
न चकार शरीरमग्निसात्सह देव्या न तु जीविताशया ॥ ८-७२॥  
  
अथ तेन दशाहतः परे गुणशेषामपदिश्य भामिनीम् ।  
विदुषा विधयो महर्द्धयः पुर एवोपवने समापिताः ॥ ८-७३॥  
  
स विवेश पुरीं तया विना क्षणदापायशशाङ्कदर्शनः ।  
परिवाहमिवावलोकयन्स्वशुचः पौरवधूमुखाश्रुषु ॥ ८-७४॥  
  
अथ तं सवनाय दीक्षितः प्रणिधानाद्गुरुराश्रमस्थितः ।  
अभिषङ्गजडं विजज्ञिवानिति शिष्येण किलान्वबोधयत् ॥ ८-७५॥  
  
असमाप्तविधिर्यतो मुनिस्तव विद्वानपि तापकारणम् ।  
न भवन्तमुपस्थितः स्वयं प्रकृतौ स्थापयितुं पथश्च्युतम् ॥ ८-७६॥  
  
मयि तस्य सुवृत्त वर्तते लघुसन्देशपदा सरस्वती ।  
श्रुणु विश्रुतसत्त्वसार तां हृदि चैनामपधातुमर्हसि ॥ ८-७७॥  
  
पुरुषस्य पदेष्वजन्मनः समतीतं च भवच्च भावि च ।  
स हि निष्प्रतिघेन चक्षुषा त्रितयं ज्ञानमयेन पश्यति ॥ ८-७८॥  
  
चरतः किल दुश्चरं तपस्तृणबिन्दोः परिशङ्कितः पुरा ।  
प्रजिघाय समाधिभेदिनीं हरिरस्मै हरिणीं सुराङ्गनाम् ॥ ८-७९॥  
  
स तपःप्रतिबन्धमन्युना प्रमुखाविष्कृतचारुविभ्रमम् ।  
अशपद्भव मानुषीति तां शमवेलाप्रलयोर्मिणा भुवि ॥ ८-८०॥  
  
भगवन्परवानयं जनः प्रतिकूलाचरितं क्षमस्व मे ।  
इति चोपनतां क्षितिस्पृशं कृतवाना सुरपुष्पदर्शनात् ॥ ८-८१॥  
  
क्रथकैशिकवंशसम्भवा तव भूत्वा महिषी चिराय सा ।  
उपलब्धवती दिवश्च्युतं विवशा शापनिवृत्तिकारणम् ॥ ८-८२॥  
  
तदलं तदपायचिन्तया विपदुत्पत्तिमतामुपस्थिता ।  
वसुधेयमवेक्ष्यतां त्वया वसुमत्या हि नृपाः कलत्रिणः ॥ ८-८३॥  
  
उदये मदवाच्यमुज्झता श्रुतमाविष्कृतमात्मवत्त्वया ।  
मनसस्तदुपस्थिते ज्वरे पुनरक्लीबतया प्रकाश्यताम् ॥ ८-८४॥  
  
रुदता कुत एव सा पुनर्भवता नानुमृतापि लभ्यते ।  
परलोकजुषां स्वकर्मभिर्गतयो भिन्नपथा हि देहिनाम् ॥ ८-८५॥  
  
अपशोकमनाः कुटुम्बिनीमनुगृह्णीष्व निवापदत्तिभिः ।  
स्वजनाश्रु किलातिसन्ततं दहति प्रेतमिति प्रचक्षते ॥ ८-८६॥  
  
मरणं प्रकृतिः शरीरिणां विकृतिर्जीवितमुच्यते बुधैः ।  
क्षणमप्यवतिष्ठते श्वसन्यदि जन्तुर्ननु लाभवानसौ ॥ ८-८७॥  
  
अवगच्छति मूढचेतनः प्रियनाशं हृदि शल्यमर्पितम् ।  
स्थिरधीस्तु तदेव मन्यते कुशलद्वारतया समुद्धृतम् ॥ ८-८८॥  
  
स्वशरीरशरीरिणावपि श्रुतसंयोगविपर्ययौ यदा ।  
विरहः किमिवानुतापयेद्वद बाह्यैर्विषयैर्विपश्चितम् ॥ ८-८९॥  
  
न पृथग्जनवच्छुचो वशं वशिनामुत्तम गन्तुमर्हसि ।  
द्रुमसानुमतां किमन्तरं यदि वायौ द्वितयेऽपि ते चलाः ॥ ८-९०॥  
  
स तथेति विनेतुरुदारमतेः प्रतिगॄह्य वचो विससर्ज मुनिम् ।  
तदलब्धपदं हृदि शोकघने प्रतियातमिवान्तिकमस्य गुरोः ॥ ८-९१॥  
  
तेनाष्टौ परिगमिताः समाः कथञ्चिद्बालत्वादवितथसूनृतेन सूनोः ।  
सादृश्यप्रतिकृतिदर्शनैः प्रियायाः स्वप्नेषु क्षणिकसमागमोत्सवैश्च ॥ ८-९२॥  
  
तस्य प्रसह्य हृदयं किल शोकशङ्कुः  
प्लक्षप्ररोह इव सौधतलं बिभेद ।  
प्राणान्तहेतुमपि तं भिषजामसाध्यं  
लाभं प्रियानुगमने त्वरया स मेने ॥ ८-९३॥  
  
सम्यग्विनीतमथ वर्महरं कुमार-  
मादिश्य रक्षणविधौ विधिवत्प्रजानाम् ।  
रोगोपसृष्टतनुदुर्वसतिं मुमुक्षुः  
प्रायोपवेशनमतिर्नृपतिर्बभूव ॥ ८-९४॥  
  
तीर्थे तोयव्यतिकरभवे जह्नुकन्यासरय्वो-  
र्देहत्यागादमरगणनालेख्यमासाद्य सद्यः ।  
पूर्वाकाराधिकतररुचा सङ्गतः कान्तयासौ  
लीलागारेष्वरमत पुनर्नन्दनाभ्यन्तरेषु ॥ ८-९५॥  
  
इति श्रीरघुवंशे महाकाव्ये कविश्रीकालिदास-  
कृतावजविलापो नामाष्टमः सर्गः ॥  
  
  
  
  
  
Encoded and Proofread by Arvind Kolhatkar akolhatkar at rogers.com  
  
