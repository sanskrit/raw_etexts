---
Author: Sage Bharata
Category: natyashastra, major_works, bharata
File name: natya06.itx
Language: Sanskrit
Latest update: May 24, 2001
Location: doc_z_misc_major_works
Proofread by: dpadmakar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/culture
Sublocation: major_works
Text title: naaTyashaastra adhyaaya 6
Texttype: pramukha
Transliterated by: dpadmakar at hotmail.com
engtitle: Natya Shastra Chapter 6
itxtitle: nATyashAstram adhyAyaH 06
title: नाट्यशास्त्रम् अध्यायः ०६

---
  
 नाट्यशास्त्रम् अध्यायः ६   
  
      ॥ श्रीरस्तु ॥  
  
भरतमुनिप्रणीतं नाट्यशास्त्रम्  
अथ षष्ठोऽध्यायः ।  
पूर्वरङ्गविधिं श्रुत्वापुनराहुर्महत्तमाः ।  
भरतं मुनयः सर्वे प्रश्नान्पञ्चाभिधत्स्व नः ॥ १॥  
  
ये रसा इति पठ्यन्ते नाट्ये नाट्यविचक्षणैः ।  
रसत्वं केन वै तेषामेतदाख्यातुमर्हसि ॥ २॥  
  
भावाश्चैव कथं प्रोक्ताः किं वा ते भावयन्त्यपि ।  
सङ्ग्रहं कारिकां चैव निरुक्तं चैव तत्वतः ॥ ३॥  
  
तेषां तु वचनं श्रुत्वा मुनीनां भरतो मुनिः ।  
प्रत्युवाच पुनर्वाक्यं रसभावविकल्पनम् ॥ ४॥  
  
अहं वः कथयिष्यामि निखिलेन तपोधनाः ।  
सङ्ग्रहं कारिकां चैव निरुक्तं च यथाक्रमम् ॥ ५॥  
  
न शक्यमस्य नाट्यस्य गन्तुमन्तं कथञ्चन ।  
कस्माद्बहुत्वाज्ज्ञानानां शिल्पानां वाप्यनन्ततः ॥ ६॥  
  
एकस्यापि न वै शक्यस्त्वन्तो ज्ञानार्णवस्य हि ।  
गन्तुं किं पुनरन्येषां ज्ञानानामर्थतत्त्वतः ॥ ७॥  
  
किन्त्वल्पसूत्रग्रन्थार्थमनुमानप्रसाधकम् ।  
नाट्यस्यास्य प्रवक्ष्यामि रसभावादिसङ्ग्रहम् ॥ ८॥  
  
विस्तरेणोपदिष्टानामर्थानां सूत्रभाष्ययोः ।  
निबन्धो यो समासेन सङ्ग्रहं तं विदुर्बुधाः ॥ ९॥  
  
रसा भावा ह्यभिनयाः धर्मी वृत्तिप्रवृत्तयः ।  
सिद्धिः स्वरास्तथातोद्यं गानं रङ्गश्च सङ्ग्रहः ॥ १०॥  
  
अल्पाभिधानेनार्थो यः समासेनोच्यते बुधैः ।  
सूत्रतः साऽनुमतव्या कारिकार्थप्रदर्शिनी ॥ ११॥  
  
नानानामाश्रयोत्पन्नं निघण्टुनिगमान्वितम् ।  
धात्वर्थहेतुसंयुक्तं नानासिद्धान्तसाधितम् ॥ १२॥  
  
स्थापितोऽर्थो भवेद्यत्र समासेनार्थासूचकः ।  
धात्वर्थवचनेनेह निरुक्तं तत्प्रचक्षते ॥ १३॥  
  
सङ्ग्रहो यो मया प्रोक्तः समासेन द्विजोत्तमाः ।  
विस्तरं तस्य वक्ष्यामि सनिरुक्तं सकारिकम् ॥ १४॥  
  
शृङ्गारहास्यकरुणा रौद्रवीरभयानकाः ।  
बीभत्साद्भुतसञ्ज्ञौ चेत्यष्टौ नाट्ये रसाः स्मृताः ॥ १५॥  
  
एते ह्यष्टौ रसाः प्रोक्ता द्रुहिनेन महात्मना ।  
पुनश्च भावान्वक्ष्यामि स्थायिसञ्चारिसत्त्वजान् ॥ १६॥  
  
रतिहासश्च शोकश्च क्रोधोत्साहौ भयं तथा ।  
जुगुप्सा विस्मयश्चेति स्थायिभावाः प्रकीर्तिताः ॥ १७॥  
  
निर्वेदग्लानिशङ्काख्यास्तथासूया मदः श्रमः ।  
आलस्यं चैव दैन्यं च चिन्तामोहः स्मृतिर्धृतिः ॥ १८॥  
  
व्रीडा चपलता हर्ष आवेगो जडता तथा ।  
गर्वो विषाद औत्सुक्यं निद्रापस्मार एव च ॥ १९॥  
  
सुप्तं विबोधोऽमर्षश्चाप्यवहित्थमथोग्रता ।  
मतिर्व्याधिस्तथोन्मादस्तथा मरणमेव च ॥ २०॥  
  
त्रासश्चैव वितर्कश्च विज्ञेया व्यभिचारिणः ।  
त्रयस्त्रिंशदमी भावाः समाख्यातास्तु नामतः ॥ २१॥  
  
स्तम्भः स्वेदोऽथ रोमाञ्चः स्वरभेदोऽथ वेपथुः ।  
वैवर्ण्यमश्रु प्रलय इत्यष्टौ सात्विकाः स्मृताः ॥ २२॥  
  
आङ्गिकौ वाचिकश्चैव ह्याहार्यः सात्विकस्तथा ।  
चत्वारोऽभिनया ह्येते विज्ञेया नाट्यसंश्रयाः ॥ २३॥  
  
लोकधर्मी नाट्यधर्मी धर्मीति द्विविधः स्मृतः ।  
भारती सात्वती चैव कैशिक्यारभटी तथा ॥ २४॥  
  
चतस्रो वृत्तयो ह्येता यासु नाट्यं प्रतिष्ठितम् ।  
आवन्ती दाक्षिणात्या च तथा चैवोढ्रमागधी ॥ २५॥  
  
पाञ्चालमध्यमा चेति विज्ञेयास्तु प्रवृत्तयः ।  
दैविकी मानुषी चैव सिद्धिः स्याद्द्विविधैव तु ॥ २६॥  
  
शारीराश्चैव वैणाश्च सप्त षड्जादयः स्वराः ।  
[निषादर्षभगान्धारमध्यपञ्चमधैवताः ॥]  
ततं चैवावनद्धं च घनं सुषिरमेव च ॥ २७॥  
  
चतुर्विधं च विज्ञेयमातोद्यं लक्षणान्वितम् ।  
ततं तन्त्रीगतं ज्ञेयमवनद्धं तु पौष्करम् ॥ २८॥  
  
घनस्तु तालो विज्ञेयः सुषिरो वंश एव च ।  
प्रवेशाक्षेपनिष्क्रामप्रासादिकमथान्तरम् ॥२९॥  
  
गानं पञ्चविधं ज्ञेयं ध्रुवायोगसमन्वितम् ।  
चतुरस्रो विकृष्टश्च रङ्गस्त्र्यश्रश्च कीर्तितः ॥ ३०॥  
  
एवमेषोऽल्पसूत्रार्थो निर्दिष्टो नाट्यसङ्ग्रहः ।  
अतः परं प्रवक्ष्यामि सूत्रग्रन्थविकल्पनम् ॥ ३१॥  
  
तत्र रसानेव तावदादावभिव्याख्यास्यामः । न हि रसादृते  
कश्चिदर्थः प्रवर्तते ।  
तत्र विभावानुभावव्यभिचारिसंयोगाद्रसनिष्पत्तिः ।  
को दृष्टान्तः । अत्राह - यथा हि  
नानाव्यञ्जनौषधिद्रव्यसंयोगाद्रसनिष्पत्तिः तथा  
नानाभावोपगमाद्रसनिष्पत्तिः । यथा हि -  
गुडादिभिर्द्रव्यैर्व्यञ्जनैरौषधिभिश्च षाडवादयो रसा  
निर्वर्त्यन्ते  
तथा नानाभावोपगता अपि स्थायिनो भावा रसत्वमाप्नुवन्तीति ।  
अत्राह - रस इति कः पदार्थः । उच्यते - आस्वाद्यत्वात् ।  
कथमास्वाद्यते रसः ।  
यथा हि नानाव्यञ्जनसंस्कृतमन्नं भुञ्जान रसानास्वादयन्ति  
सुमनसः पुरुष हर्षादींश्चाधिगच्छन्ति तथा  
नानाभावाभिनयव्यञ्जितान् वागङ्गसत्तोपेतान्  
स्थायिभावानास्वादयन्ति सुमनसः प्रेक्षकाः  
हर्षादींश्चाधिगच्छन्ति । तस्मान्नाट्यरसा  
इत्यभिव्याख्याताः ।  
अत्रानुवंश्यौ श्लोकौ भवतः -  
  
यथा बहुद्रव्ययुतैर्व्यञ्जनैर्बहुभिर्युतम् ।  
आस्वादयन्ति भुञ्जाना भक्तं भक्तविदो जनाः ॥ ३२॥  
  
भावाभिनयसम्बद्धान्स्थायिभावांस्तथा बुधाः ।  
आस्वादयन्ति मनसा तस्मान्नाट्यरसाः स्मृताः ॥ ३३॥  
  
अत्राह - किं रसेभ्यो भावानामभिनिर्वृत्तिरुताहो भावेभ्यो  
रसानामिति । केषाञ्चिन्मतं  
परस्परसम्बन्धादेषामभिनिर्वृत्तिरिति ।  
तन्न । कस्मात् । दृश्यते हि भावेभ्यो रसानामभिनिर्वृत्तिर्न तु  
रसेभ्यो भावानामभिनिर्वृत्तिरिति । भवन्ति चात्र श्लोकाः -  
नानाभिनयसम्बद्धान्भावयन्ति रसनिमान् ।  
यस्मात्तस्मादमी भावा विज्ञेया नाट्ययोक्तृभिः ॥ ३४॥  
  
नानाद्रव्यैबहुविधैर्व्यञ्जनं भाव्यते यथा ।  
एवं भावा भावयन्ति रसानभिनयैः सह ॥ ३५॥  
  
न भावहीनोऽस्ति रसो न भावो रसवर्जितः ।  
परस्परकृता सिद्धिस्तयोरभिनये भवेत् ॥ ३६॥  
  
व्यञ्जनौषधिसंयोगो यथान्नं स्वादुतां नयेत् ।  
एवं भावा रसाश्चैव भावयन्ति परस्परम् ॥ ३७॥  
  
यथा बीजाद्भवेद्वृक्षो वृक्षात्पुष्पं फलं यथा ।  
तथा मूलं रसाः सर्वे तेभ्यो भावा व्यवस्थिताः ॥ ३८॥  
  
तदेषं रसानामुत्पत्तिवर्णदैवतनिदर्शनान्यभिव्याख्यास्यामः ।  
तेषामुत्पत्तिहेतवश्चत्वारो रसाः । तद्यथा - शृङ्गारो  
रौद्रौ वीरो बीभत्स इति । अत्र -  
शृङ्गाराद्धि भवेद्धास्यो रौद्राच्च करुणो रसः ।  
वीराच्चैवाद्भुतोत्पत्तिर्बीभत्साच्च भयानकः ॥ ३९॥  
  
शृङ्गारानुकृतिर्या तु स हास्यस्तु प्रकीर्तितः ।  
रौद्रस्यैव च यत्कर्म स ज्ञेयः करुणो रसः ॥ ४०॥  
  
वीरस्यापि च यत्कर्म सोऽद्भुतः परिकीर्तितः ।  
बीभत्सदर्शनं यच्च ज्ञेयः स तु भयानकः ॥ ४१॥  
  
अथ वर्णाः -  
श्यामो भवति शृङ्गारः सितो हास्यः प्रकीर्तितः ।  
कपोतः करुणश्चैव रक्तो रौद्रः प्रकीर्तितः ॥ ४२॥  
  
गौरो वीरस्तु विज्ञेयः कृष्णश्चैव भयानकः ।  
नीलवर्णस्तु बीभत्सः पीतश्चैवाद्भुतः स्मृतः ॥ ४३॥  
  
अथ दैवतानि -  
शृङ्गारो विष्णुदेवत्यो हास्यः प्रमथदैवतः ।  
रौद्रो रुद्राधिदैवत्यः करुणो यमदैवतः ॥ ४४॥  
  
बीभत्सस्य महाकालः कालदेवो भयानकः ।  
वीरो महेन्द्रदेवः स्यादद्भुतो ब्रह्मदैवतः ॥ ४५॥  
  
एतमेतेषां रसानामुत्पत्तिवर्णदैवतान्यभिव्याख्यातानि ।  
इदानीमनुभावविभावव्यभिचारिसंयुक्तानां  
लक्षणनिदर्शनान्यभिव्याख्यास्यामः । स्थायिभावांश्च  
रसत्वमुपनेष्यामः ।  
तत्र शृङ्गारो नाम रतिस्थायिभावप्रभवः । उज्ज्वलवेषात्मकः ।  
यत्किञ्चिल्लोके शुचि मेध्यमुज्ज्वलं दर्शनीयं वा  
तच्छृङ्गारेणोपमीयते ।  
यस्तावदुज्ज्वलवेषः स शृङ्गारवानित्युच्यते । यथा च  
गोत्रकुलाचारोत्पन्नान्याप्तोपदेशसिद्धानि पुंसां नामानि भवन्ति  
तथैवेषां रसानां भावानां च नाट्याश्रितानां  
चार्थानामाचारोत्पन्नान्योप्तोपदेशसिद्धानि नामानि ।  
एवमेष आचारसिद्धो हृद्योज्ज्वलवेषात्मकत्वाच्छृङ्गारो रसः  
।  
स च स्त्रीपुरुषहेतुक उत्तमयुवप्रकृतिः ।  
  तस्य द्वे अधिष्ठाने सम्भोगो विप्रलम्भश्च । तत्र  
सम्भोगस्तावत्  
ऋतुमाल्यानुलेपनालङ्कारेष्टजनविषयवरभवनोपभोगोपवन-  
गमनानुभवनश्रवणदर्शनक्रीडालीलादिभिर्विभावैरुत्पद्यते  
।  
  तस्य  
नयनचातुर्यभ्रूक्षेपकटाक्षसञ्चारललितमधुराङ्गहार-  
वाक्यादिभिरनुभावैरभिनयः प्रयोक्तव्यः ।  
  व्यभिचारिणश्चास्यालस्यौग्र्यजुगुप्सावर्ज्याः ।  
विप्रलम्भकृतस्तु  
निर्वेदग्लानिशङ्कासूयाश्रमचिन्तौत्सुक्यनिद्रास्वप्नविबोधव्याध्युन्माद-  
मदापस्मारजाड्यमरणादिभिरनुभावैरभिनेतव्यः ।  
अत्राह - यद्ययं रतिप्रभवः शृङ्गारः कथमस्य करुणाश्रयिणो  
भावा भवन्ति ।  
अत्रोच्यते - पूर्वमेवाभिहितं सम्भोगविप्रलम्भकृतः शृङ्गार  
इति ।  
वैशिकशास्त्रकारैश्च दशावस्थोऽभिहितः । ताश्च  
सामान्याभिनये वक्ष्यामः ।  
  करुणस्तु  
शापक्लेशविनिपतितेष्टजनविभवनाशवधबन्धसमुत्थो  
निरपेक्षभावः ।  
औत्सुक्यचिन्तासमुत्थः सापेक्षभावो विप्रलम्भकृतः ।  
   एवमन्यः करुणोऽन्यश्च विप्रलम्भ इति । एवमेष  
सर्वभावसंयुक्तः शृङ्गारो भवति ।  
   अपि च  
   सुखप्रायेषु सम्पन्नः ऋतुमाल्यदिसेवकः ।  
   पुरुषः प्रमदायुक्तः शृङ्गार इति सञ्ज्ञितः ॥ ४६॥  
  
अपि चात्र सूत्रार्थानुविद्धे आर्ये भवतः ।  
   ऋतुमाल्यालङ्कारैः प्रियजनगान्धर्वकाव्यसेवाभिः ।  
  उपवनगमनविहारैः शृङ्गाररसः समुद्भवति ॥ ४७॥  
  
  नयनवदनप्रसादैः स्मितमधुरवचोधृतिप्रमोदैश्च ।  
  मधुरैश्चाङ्गविहारैस्तस्याभिनयः प्रयोक्तव्यः ॥ ४८॥  
  
अथ हास्यो नाम हासस्थायिभावात्मकः । स च  
विकृतपरवेषालङ्कारधार्ष्ट्यलौल्यकुहकासत्प्रलापव्यङ्गदर्शन-  
दोषोदाहरणादिभिर्विभावैरुत्पद्यते । तस्योष्ठनासाकपोलस्पन्दन-  
दृष्टिव्याकोशाकुञ्चनस्वेदास्यरागपार्श्वग्रहणादिभिरनुभावैरभिनयः  
प्रयोक्तव्यः ।  
व्यभिचारिणश्चास्यावहित्थालस्यतन्द्रानिद्रास्वप्नप्रबोधादयः ।  
द्विविधश्चायमात्मस्थः परस्थश्च । यदा स्वयं हसति  
तदाऽत्मस्थः ।  
यदा तु परं हासयति तदा परस्थः ।  
अत्रानुवंश्ये आर्ये भवतः ।  
विपरितालङ्कारैर्विकृताचराभिधानवेषैश्च ।  
विकृतैरर्थविशेषैर्हसतीति रसः स्मृतो हास्यः ॥ ४९॥  
  
विकृताचारैर्वाक्यैरङ्गविकारैश्च विकृतवेषैश्च ।  
हासयति जनं यस्मात्तस्मज्ज्ज्ञेयो रसो हास्यः ॥५०॥  
  
स्त्रीनीचप्रकृतावेष भूयिष्ठं दृश्यते रसः ।  
षड्भेदाश्चास्य विज्ञेयास्तांश्च वक्ष्याम्यहं पुनः ॥ ५१॥  
  
स्मितमथ हसितं विहसितमुपहसितं चापहसितमतिहसितम् ।  
द्वौ द्वौ भेदौ स्यातामुत्तममध्याधमप्रकृतौ॥५२॥  
  
तत्र  
स्मितहसिते ज्येष्ठानां मध्यानां विहसितोपहसिते च ।  
अधमानामपहसितं ह्यतिहसितं चापि विज्ञेयम् ॥ ५३॥  
  
अत्र श्लोकाः  -  
ईषद्विकसितैर्गण्डैः कटाक्षैः सौष्ठवान्वितैः ।  
अलक्षितद्विजं धीरमुत्तमानां स्मितं भवेत् ॥ ५४॥  
  
उत्फुल्लानननेत्रं तु गण्डैर्विकसितैरथ ।  
किञ्चिल्लक्षितदन्तं च हसितं तद्विधीयते ॥ ५५॥  
  
अथ मध्यमानाम्  -  
आकुञ्चिताक्षिगण्डं यत्सस्वनं मधुरं तथा ।  
कालागतं सास्यरागं तद्वै विहसितं भवेत्॥५६॥  
  
उत्फुल्लनासिकं यत्तु जिह्मदृष्टिनिरीक्षितम् ।  
निकुञ्चिताङ्गकशिरस्तच्चोपहसितं भवेत् ॥ ५७॥  
  
अथाधमानाम् -  
अस्थानहसितं यत्तु साश्रुनेत्रं तथैव च ।  
उत्कम्पितांसकशिरस्तच्चापहसिअतं भवेत् ॥ ५८॥  
  
संरब्धसाश्रुनेत्रं च विकृष्टस्वरमुद्धतम् ।  
करोपगूढपार्श्वं च तच्चातिहसितं भवेत् ॥ ५९॥  
  
हास्यस्थानानि यानि स्युः कार्योत्पन्नानि नाटके ।  
उत्तमाधममध्यानामेवं तानि प्रयोजयेत् ॥ ६०॥  
  
इत्येष स्वसमुत्थस्तथा परसमुत्थश्च विज्ञेयः ।  
द्विविधस्त्रिप्रकृतिगतस्त्र्यवस्थभावो रसो हास्यः ॥ ६१॥  
  
  अथ करुणो नाम शोकस्थायिभावप्रभवः । स च  
शापक्लेशविनिपतितेष्टजनविप्रयोगविभवनाशवधबन्धविद्रवोपघात-  
व्यसनसंयोगादिभिर्विभावैः समुपजायते ।  
तस्याश्रुपातपरिदेवनमुखशोषणवैवर्ण्यस्रस्तगात्रतानिश्श्वास-  
स्मृतिलोपादिभिरनुभावैरभिनयः प्रयोक्तव्यः ।  
व्यभिचारिणश्चास्य  
निर्वेदग्लानिचिन्तौत्सुक्यावेगभ्रममोहश्रमभयविषाददैन्यव्याधि-  
जडतोन्मादापस्मारत्रासालस्यमरणस्तम्भवेपथुवैवर्ण्याश्रु-  
स्वरभेदादयः ।  
 अत्रार्ये भवतः  -  
  इष्टवधदर्शनाद्वा विप्रियवचनस्य संश्रवाद्वापि ।  
  एभिर्भावविशेषैः करुणो नाम सम्भवति ॥ ६२॥  
  
  सस्वनरुदितैर्मोहागमैश्च परिदैवतैर्विलपितैश्च ।  
  अभिनेयः करुणरसो देहायासाभिघातैश्च ॥ ६३॥  
  
अथ रौद्रो नाम क्रोधस्थायिभावात्मको  
रक्षोदानवोद्धतमनुष्यप्रकृतिः  
सङ्ग्रामहेतुकः । स च  
क्रोधाधर्षणाधिक्षेपानृतवचनोपघातवाक्पा-  
रुष्याभिद्रोहमात्सर्यादिभिर्विभावैरुत्पद्यते । तस्य च  
ताडनपाटनपीडाच्छेदनप्रहरणाहरणशस्त्रसम्पातसम्प्रहाररुधिराकर्षणाद्यानि  
कर्माणि । पुनश्च  
रक्तनयनभ्रुकुटिकरणदन्तोष्ठपीडनगण्डस्फुरण-  
हस्ताग्रनिष्पेषादिरनुभावैरभिनयः प्रयोक्तव्यः ।  
  
भावाश्चास्यासम्मोहोत्साहावेगामर्षचपलतौग्र्यगर्वस्वेदवेपथुरोमाञ्च-  
गद्गदादयः ।  
 अत्राह - यदभिहितं रक्षोदानवादीनां रौद्रो रसः ।  
किमन्येषां नास्ति । उच्यते -  
अस्त्यन्येषामपि रौद्रो रसः । किन्त्वधिकारोऽत्र गृह्यते । ते हि  
स्वभावत  
एव रौद्रः । कस्मात् ।  
बहुबाहवो बहुमुखाः प्रोद्धूतविकीर्णपिङ्गलशिरोजाः ।  
रक्तोद्वृत्तविलोचना भीमासितरूपिणश्चैव ।  
यच्च किञ्चित्समारम्भते स्वभावचेष्टितं वागङ्गादिकं  
तत्सर्वं रौद्रमेवैषाम् । शृङ्गारश्च तैः प्रायशः  
प्रसभ्यं सेव्यते । तेषां  
चानुकारिणो ये पुरुषस्तेषामपि सङ्ग्रामसम्प्रहारकृतो रौद्रो  
रसोऽनुमन्तव्यः ।  
 अत्रानुवंश्ये आर्ये भवतः -  
 युद्धप्रहारघातनविकृतच्छेदनविदारणैश्चैव ।  
 सङ्ङ्ग्रामसम्भ्रमाद्यैरेभिः सञ्जायते रौद्रः ॥ ६४॥  
  
 नानाप्रहरणमोक्षैः शिरःकबन्धभुजकर्तनैश्चैव ।  
 एभिश्चार्थविशेषैरस्याभिनयः प्रयोक्तव्यः ॥ ६५॥  
  
 इति रौद्ररसो दृष्टो रौद्रवागङ्गचेष्टितः ।  
 शस्त्रप्रहारभूयिष्ठ उग्रकर्मक्रियात्मकः ॥ ६६॥  
  
अथ वीरो नामोत्तमप्रकृतिरुत्साहात्मकः । स  
चासम्मोहाध्यवसायन-  
विनयबलपराक्रमशक्तिप्रतापप्रभावादिभिर्विभावैरुत्पद्यते ।  
तस्य स्थैर्यधैर्यशौर्यत्यागवैशारद्यादिभिरनुभावैरभिनयः  
प्रयोक्तव्यः । भावाश्चास्य  
धृतिमतिगर्वावेगौग्र्यामर्षस्मृतिरोमाञ्चादयः ।  
  
अत्रार्ये रसविचारमुखे -  
उत्साहाध्यवसायादविषादित्वादविस्मयामोहात् ।  
विविधादर्थविशेषाद्वीररसो नाम सम्भवति ॥ ६७॥  
  
स्थितिधैर्यवीर्यगर्वैरुत्साहपराक्रमप्रभावैश्च ।  
वाक्यैश्चाक्षेपकृतैर्वीररसः सम्यगभिनेयः ॥ ६८॥  
  
अथ भयानको नाम भयस्थायिभावात्मकः । स च  
विकृतरवसत्त्वदर्शनशिवोलूकत्रासोद्वेगशून्यागारारण्यगमनस्वजनवधबन्ध-  
दर्शनश्रुतिकथादिभिर्विभावैरुत्पद्यते ।तस्य  
प्रवेपितकरचरणनयनचपलपुलकमुखवैवर्ण्यस्वरभेदादिभिरनुभावैरभिनयः  
प्रयोक्तव्यः ।  
भावाश्चास्य  
स्तम्भस्वेदगद्गदरोमाञ्चवेपथुस्वरभेदवैवर्ण्यशङ्कामोहदैन्यावेग-  
चापलजडतात्रासापस्मारमरणादयः ।  
अत्रार्याः -  
विकृतरवसत्त्वदर्शनसङ्ग्रामारण्यशून्यगृहगमनात् ।  
गुरुनृपयोरपराधात्कृतकश्च भयानको ज्ञेयः ॥ ६९॥  
  
गात्रमुखदृष्टिभेदैरूरुस्तम्भाभिवीक्षणोद्वेगैः ।  
सन्नमुखशोषहृदयस्पन्दनरोमोद्गमैश्च भयम् ॥ ७०॥  
  
एतत्स्वभावजं स्यात्सत्त्वसमुत्थं तथैव कर्तव्यम् ।  
पुनरेभिरेव भावैः कृतकं मृदुचेष्टितैः कार्यम् ॥७१॥  
  
करचरणवेपथुस्तम्भगात्रहृदयप्रकम्पेन ।  
शुष्कोष्ठतालुकण्ठैर्भयानको नित्यमभिनेयः ॥ ७२॥  
  
अथ बीभत्सो नाम जुगुप्सास्थायिभावात्मकः । स  
चाहृद्याप्रियाचोष्यानिष्टश्रवणदर्शनकीर्तनादिभिर्विभावैरुत्पद्यते  
। तस्य  
सर्वाङ्गसंहारमुखविकूणनोल्लेखननिष्ठीवनोद्वेजनादिभिरनुभावैरभिनयः  
प्रयोक्तव्यः । भावाश्चास्यापस्मारोद्वेगावेगमोहव्याधिमरणादयः ।  
अत्रानुवंश्ये आर्ये भवतः -  
अनभिमतदर्शनेन च गन्धरसस्पर्शशब्ददोषैश्च ।  
उद्वेजनैश्च बहुभिर्बीभत्सरसः समुद्भवति ॥ ७३॥  
  
मुखनेत्रविकूणनया नासाप्रच्छादनावनमितास्यैः ।  
अव्यक्तपादपतनैर्बीभत्सः सम्यगभिनेयः ॥ ७४॥  
  
अथाद्भुतो नाम विस्मयस्थायिभावात्मकः । स च  
दिव्यजनदर्शनेप्सितमनोरथावाप्त्युपवनदेवकुलादिगमनसभाविमान-  
मायेन्द्रजालसम्भावनादिभिर्विभावैरुत्पद्यते । तस्य  
नयनविस्तारानिमेषप्रेक्षणरोमाञ्चाश्रुस्वेदहर्षसाधुवाददानप्रबन्ध-  
हाहाकारबाहुवदनचेलाङ्गुलिभ्रमणादिभिरनुभावैरभिनयः  
प्रयोक्तव्यः ।  
भावाश्चास्य  
स्तम्भाश्रुस्वेदगद्गदरोमाञ्चावेगसम्भ्रमजडताप्रलयादयः ।  
अत्रानुवंश्ये आर्ये भवतः  -  
यत्त्वातिशयार्थयुक्तं वाक्यं शिल्पं च कर्मरूपं वा ।  
तत्सर्वमद्भुतरसे विभावरूपं हि विज्ञेयम् ॥ ७५॥  
  
स्पर्शग्रहोल्लुकसनैर्हाहाकारैश्च साधुवादैश्च ।  
वेपथुगद्गदवचनैः स्वेदाद्यैरभिनयस्तस्य ॥ ७६॥  
  
शृङ्गारं त्रिविधं विद्यात्द्वाङ्नैपथ्यक्रियात्मकम् ।  
अङ्गनैपथ्यवाक्यैश्च हास्यरौद्रौ त्रिधा स्मृतौ ॥ ७७॥  
  
धर्मोपघातजश्चैव तथार्थापचयोद्भवः ।  
तथा शोककृतश्चैव करुणस्त्रिविधः स्मृतः ॥ ७८॥  
  
दानवीरं धर्मवीरं युद्धवीरं तथैव च ।  
रसं वीरमपि प्राह ब्रह्मा त्रिविधमेव हि ॥ ७९॥  
  
व्याजाच्चैवापराधाच्च वित्रासितकमेव च ।  
पुनर्भयानकञ्चैव विद्यात् त्रिविधमेव हि ॥ ८०॥  
  
बीभत्सः क्षोभजः शुद्ध उद्वेगी स्यात् द्वितीयकः ।  
विष्ठाकृमिभिरुद्वेगी क्षोभजो रुधिरादिअजः ॥ ८१॥  
  
दिव्यश्चानन्दजश्चैव द्विधा ख्यातोऽद्भुतो रसः ।  
दिव्यदर्शनजो दिव्यो हर्षादानदजः स्मृतः ॥ ८२॥  
  
[ अथ शान्तो नाम शमस्थायिभावात्मको मोक्षप्रवर्तकः । स तु  
तत्त्वज्ञानवैराग्याशयशुद्ध्यादिभिर्विभावैः समुत्पद्यते । तस्य  
यमनियमाध्यात्मध्यानधारणोपासनसर्वभूतदयालिङ्गग्रहणादिभि-  
रनुभावैरभिनयः प्रयोक्तव्यः । व्यभिचाणश्चास्य  
निर्वेदस्मृतिधृतिसर्वाश्रमशौचस्तम्भरोमाञ्चादयः ।  
अत्रार्याः श्लोकाश्च भवन्ति -  
मोक्षाध्यात्मसमुत्थस्तत्त्वज्ञानार्थहेतुसंयुक्तः ।  
नैःश्रेयसोपदिष्टः शान्तरसो नाम सम्भवति ॥  
  
बुद्धीन्द्रियकर्मेन्द्रियसंरोधाध्यात्मसंस्थितोपेतः ।  
सर्वप्राणिसुखहितः शान्तरसो नाम विज्ञेयः ॥  
  
न यत्र दुःखं न सुखं न द्वेषो नापि मत्सरः ।  
समः सर्वेषु भूतेषु स शान्तः प्रथितो रसः ॥  
  
भावा विकारा रत्याद्याः शान्तस्तु प्रकृतिर्मतः ।  
विकारः प्रकृतैर्जातः पुनस्तत्रैव लीयते ।  
स्वं स्वं निमित्तमासाद्य शान्ताद्भावः प्रवर्तते ॥  
  
पुनर्निमित्तापाये च शान्त एवोपलीयते ।  
एवं नवरसा दृष्टा नाट्यज्ञैर्लक्षणान्विअताः ॥]  
एवमेते रसा ज्ञेयास्त्वष्टौ लक्षणलक्षिताः ।  
अत ऊर्ध्वं प्रवक्ष्यामि भावानामपि लक्षणम् ॥ ८३॥  
  
इति भारतीये नाट्यशास्त्रे रसाध्यायः षष्ठः ॥  
  
  
Encoded by Padmakar Dadegaonkar dadegaonkar@yahoo.com  
  
