---
Author: Sage Bharata
Category: natyashastra, major_works, bharata
File name: natya35.itx
Language: Sanskrit
Latest update: March 4, 2003
Location: doc_z_misc_major_works
Proofread by: hareshbakshi at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/culture/Dance/Drama
Sublocation: major_works
Text title: naaTyashaastra adhyaaya 35
Texttype: pramukha
Transliterated by: hareshbakshi at hotmail.com
engtitle: Natya Shastra Chapter 35
itxtitle: nATyashAstram adhyAyaH 35
title: नाट्यशास्त्रम् अध्यायः ३५

---
  
 नाट्यशास्त्रम् अध्यायः ३५   
  
      ॥ श्रीरस्तु ॥  
  
भरतमुनिप्रणीतं नाट्यशास्त्रम्  
अथ पञ्चत्रिंशोऽध्यायः ।  
विन्यासं भूमिकानां च सम्प्रवक्ष्यामि नाटके ।  
यादृशो यस्य कर्तव्यो विन्यासो भूमिकास्वथ ॥ १ ॥  
  
गतिवागङ्गचेष्टाभिः सत्त्वशीलस्वभावतः ।  
परीक्ष्य पात्रं तज्ज्ञस्तु युञ्ज्याद् भूमिनिवेशने ॥ २ ॥  
  
तस्मिन्नन्विष्य हि गुणवान् कार्या पात्रसमाश्रया ।  
न खेदजननं बुद्धेराचार्यस्य भविष्यति ॥ ३ ॥  
  
आचार्यः पात्रजांश्चैव गुणाञ्ज्ञात्वा स्वभावजान् ।  
ततः कुर्याद् यथायोगं नृणां भूमिनिवेशनम् ॥ ४ ॥  
  
अङ्गप्रत्यङ्गसंयुक्तमहीनाङ्गं वयोन्वितम् ।  
न स्थूलं न कृशं चैव न दीर्घं न च मन्थरम् ॥ ५ ॥  
  
श्लिष्टाङ्गं द्युतिमन्तं च सुस्वरं प्रियदर्शनम् ।  
एतैर्गुणैश्च संयुक्तं देवभूमिषु योजयेत् ॥ ६ ॥  
  
स्थूलं प्रांशुं बृहद्देहं मेघगम्भीरनिस्वनम् ।  
रौद्रस्वभावनेत्रं च स्वभावभ्रुकुटीमुखम् ॥ ७ ॥  
  
रक्षोदानवदैत्यानां भूमिकासु प्रयोजयेत् ।  
पुरुषाणां प्रयोगस्तु तथाङ्गक्रिययान्वितः ॥ ८ ॥  
  
सुनेत्रसुभ्रुवः स्वङ्गाः सुललाटाः सुनासिकाः ।  
स्वोष्ठाः सुगण्डाः सुमुखाः सुकण्ठाः सुशिरोधराः ॥ ९ ॥  
  
स्वङ्गप्रत्यङ्गसंयुक्ता न दीर्घा न च मन्थराः ।  
न स्थूला न कृशाश्चैव स्वभावेन व्यवस्थिताः ॥ १० ॥  
  
सुशीला ज्ञानवन्तश्च तथा च प्रियदर्शनाः ।  
कुमारराजभूमौ तु संयोज्याश्च नरोत्तमाः ॥ ११ ॥  
  
अङ्गैरविकलैर्धीरं स्फुटं वसनकर्मणि ।  
न दीर्घं नैव च स्थूलमूहापोहविचक्षणम् ॥ १२ ॥  
  
अदीनं च प्रगल्भं च प्रत्युत्पन्नविनिश्चयम् ।  
सेनापतेरमात्यानां भूमिकासु प्रयोजयेत् ॥ १३ ॥  
  
पिङ्गाक्षं घोणनासं च नेत्रमुच्चमथापि वा ।  
कञ्चुकिश्रोत्रियादीनां भूमिकासु नियोजयेत् ॥ १४ ॥  
  
एवमन्येष्वपि तथा नाट्यधर्मविभागतः ।  
देशवेषानुरूपेण पात्रं योज्यं स्वभूमिषु ॥ १५ ॥  
  
मन्थरं वामनं कुब्जं विकृतं विकृताननम् ।  
विष्टब्धनेत्रं काणाक्षं स्थूलं चिपिटनासिकम् ॥ १६ ॥  
  
दुर्जनं दुस्वभावं च विकृताचारमेव च ।  
दासभूमौ प्रयुञ्जीत बुधो दासाङ्गसम्भवम् ॥ १७ ॥  
  
प्रकृत्याऽतिकृशं क्षामं तपःश्रान्तेषु योजयेत् ।  
तथा च पुरुषं स्थूलमुपरोधेषु योजयेत् ॥ १८ ॥  
  
यदि वा नेदृशाः सन्ति प्रकृत्या पुरुषा द्विजाः ।  
आचार्यबुद्ध्या योज्यास्तु भावचेष्टास्वभावतः ॥ १९ ॥  
  
या यस्य सदृशी चेष्टा ह्युत्तमाधममध्यमा ।  
स तथाऽऽचार्ययोगेन नियम्या भावभाविनी ॥ २० ॥  
  
अतः परं प्रवक्ष्यामि भरतानां विकल्पनम् ।  
भरताश्रयाश्च भरतो विदूषकः सौरिकस्तथा नान्दी ।  
नन्दी ससूत्रधारो नाट्यरसो नायकश्चैव ॥ २१ ॥  
  
मुकुटाभरणविकल्पौ विज्ञेयो माल्यवस्तुविविधैश्च ।  
कारककुशीलवाद्या विज्ञेया नामतश्चैव ॥ २२ ॥  
  
धुर्यवदेको यस्मादुद्धारोऽनेकभूमिकायुक्तः ।  
भाण्डग्रहोपकरणैनाट्यं भरतो भवेत् तस्मात् ॥ २३ ॥  
  
लोकाहृदाश्रयकृता सर्वप्रकृतिप्रचारसंयुक्ता ।  
नानाश्रयां प्रकुरुते तथा च नारी तु सर्वत्र ॥ २४ ॥  
  
प्रत्युत्पन्नप्रतिभो नर्मकृतो नर्मगर्भनिर्भेदः ।  
छेदविदूषितवचनो विदूषको नाम विज्ञेयः ॥ २५ ॥  
  
तूर्यतिस्तु नरः सर्वातोद्यप्रवादने कुशलः ।  
तूरपरिग्रहयुक्तो विज्ञेयस्तौरिको नाम ॥ २६ ॥  
  
नटनृति धात्वर्थोऽयं भूतं नाटयति लोकवृत्तान्तम् ।  
रसभावसत्वयुक्तं यस्मात् तस्मान्नटो भवति ॥ २७ ॥  
  
स्तुत्यभिवादनकृतैर्मधुरैर्वाक्यैः सुमङ्गलाचारैः ।  
सर्व स्तौति हि लोकं यस्मात् तस्माद्भवेद्वादी ॥ २८ ॥  
  
भावेभ्यो बहुधाऽस्मिन् रसा वदति नाट्ययोगेषु ।  
प्राकृतसंस्कृतपाठ्यो नन्दी नामेति स ज्ञेयः ॥ २९ ॥  
  
गीतस्य च वाद्यस्य च पाठ्यस्य च नैकभावविहितस्य ।  
शिष्टोपदेशयोगात् सूत्रज्ञः सूत्रधारस्तु ॥ ३० ॥  
  
यस्मात् यथोपदिष्टान् रसांश्च भावांश्च  
सत्वसंयुक्तान् ।  
भूमिविकल्पैर्नयति च नाट्यकरः कीर्तितस्तस्मात् ॥ ३१ ॥  
  
चतुरातोद्यविधानं सर्वस्य तु शास्त्रखे दविहितस्य ।  
नाट्यस्यान्तं गच्छति तस्माद्वै नायकोऽभिहितः ॥ ३२ ॥  
  
नानाप्रकृतिसमुत्थं करोति यः शीर्षकं मुकुटयोगे ।  
विविधैर्वेषविशेषैः स च कुटकारस्तु विज्ञेयः ॥ ३३ ॥  
  
भाण्डकवाद्यज्ञा या लयतालज्ञा रसानुविद्धा च ।  
सर्वाङ्गसुन्दरी वै कर्तव्या नाटकीया तु ॥ ३४ ॥  
  
यस्त्वाभरणं कुर्याद् बहुविधविहितं स चाभरणः ।  
यश्चोपकरणयोगात् स तेन नाम्नाऽभिधातव्यः ॥ ३५ ॥  
  
यो वै माल्यं कुरुते पङ्चविधं माल्याकृत् स विज्ञेयः ।  
यश्चापि वेषयोगं कुरुते स च वेषकारी तु ॥ ३६ ॥  
  
चित्रज्ञश्चित्रकरो वस्त्रस्य रञ्जानात्तथा रजकः ।  
जत्वश्मलोहकाष्ठैर्द्रव्यकरैः कारुकश्चैव ॥ ३७ ॥  
  
नानातोद्यविधाने प्रयोगयुक्तः प्रवादने कुशलः ।  
अतोद्येऽप्यतिकुशलो यस्मात् स कुशलवो ज्ञेयः ॥ ३८ ॥  
  
यद्यत् समाश्रयन्ते शिल्पं वा कर्म वा प्रयोगं वा ।  
तनैवोपगतगुणा विज्ञेया नामतः पुरुषाः ॥ ३९ ॥  
  
एवं तु नाटकविधौ जातिर्नटसंश्रया बुधैर्ज्ञेया ।  
नाट्योपकरणयुक्ता नानाशिल्पप्रसक्ता च ॥ ४० ॥  
  
उक्तोऽत्र भूमिकान्यासः प्रयोक्तारश्च योगतः ।  
आदिष्टं नाट्यशास्त्रं च मुनयः किमिहोच्यताम् ॥४१ ॥  
  
इति भरतीये नाट्यशास्त्रे भूमिकाविकल्पाध्यायः पञ्चत्रिंशः ॥ ३५ ॥  
  
  
Encoded by Haresh BakShi hareshbakShi@hotmail.com  
  
