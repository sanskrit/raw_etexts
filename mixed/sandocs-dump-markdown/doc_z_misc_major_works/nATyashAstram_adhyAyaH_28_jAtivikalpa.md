---
Author: Sage Bharata
Category: natyashastra, major_works, bharata
File name: natya28.itx
Language: Sanskrit
Latest update: December 10, 2006
Location: doc_z_misc_major_works
Proofread by: Haresh Bakshi hareshbakshi at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/culture/Dance/Drama
Sublocation: major_works
Text title: naaTyashaastra adhyaaya 28 jaativikalpa
Texttype: pramukha
Transliterated by: Haresh Bakshi hareshbakshi at hotmail.com
engtitle: Natya Shastra Chapter 28
itxtitle: nATyashAstram adhyAyaH 28 jAtivikalpa
title: नाट्यशास्त्रम् अध्यायः २८ जातिविकल्प

---
  
 नाट्यशास्त्रम् अध्यायः २८ जातिविकल्प   
  
      ॥ श्रीरस्तु ॥  
  
भरतमुनिप्रणीतं नाट्यशास्त्रम्  
अथ अष्टाविंशोऽध्यायः ।  
आतोद्यविधिमिदानीं वक्ष्यामः ।  
ततं चैवावनद्धं च घनं सुषिरमेव च ।  
चतुर्विधं तु विज्ञेयमातोद्यं लक्षणान्वितम् ॥ १॥  
  
ततं तन्त्रीकृतं ज्ञेयमवनद्धं तु पौष्करम् ।  
घनं तालस्तु विज्ञेयः सुषिरो वंश उच्यते ॥ २॥  
  
प्रयोगस्त्रिविधो ह्येषां विज्ञेयो नाटकाश्रयः ।  
ततं चैवावनद्धं च तथा नाट्यकृतोऽपरः ॥ ३॥  
  
ततः कुतपविन्यासो गायनः सपरिग्रहः ।  
वैपञ्चिको वैणिकश्च वंशवादस्तथैव च ॥ ४॥  
  
मार्दङ्गिकः पाणविकस्तथा दार्दुरिको बुधैः ।  
अवनद्धविधावेष कुतपः समुदाहृतः ॥ ५ ॥   ११/२२  
उत्तमाधममध्याभिस्तथा प्रकृतिभिर्युतः ।  
कुतपो नाट्ययोगे तु नानादेशसमाश्रयः ॥ ६॥  
  
एवं गानं च वाद्यं च नाट्यं च विविधाश्रयम् ।  
अलातचक्रप्रतिमं कर्तव्यं नाट्ययोक्तृभिः ॥ ७॥  
  
यत्तु तन्त्रीकृतं प्रोक्तं नानातोद्यसमाश्रयम् ।  
गान्धर्वमिति तज्ज्ञेयं स्वरतालपदात्मकम् ॥ ८॥  
  
अत्यर्थमिष्टं देवानां तथा प्रीतिकरं पुनः ।  
गन्धर्वाणां च यस्माद्धि तस्माद्गन्धर्वमुच्यते ॥ ९॥  
  
अस्य योनिर्भवेद्गानं वीणा वंशस्तथैव च ।  
एतेषां चैव वक्ष्यामि विधिं स्वरसमुत्थितम् ॥ १०॥  
  
गान्धर्वं त्रिविधं विद्यात्स्वरतालपदात्मकम् ।  
त्रिविधस्यापि वक्ष्यामि लक्षणं कर्म चैव हि ॥ ११॥  
  
द्व्यधिष्ठानाः स्वरा वैणाः शारीराश्च प्रकीर्तिताः ।  
एतेषां सम्प्रवक्ष्यामि विधानं लक्षणान्वितम् ॥ १२॥  
  
स्वरा ग्रामौ मूर्च्छनाश्च तानाः स्थानानि वृत्तयः ।  
शुष्कं साधारणे वर्णा ह्यलङ्काराश्च धातवः ॥ १३॥  
  
श्रुतयो यतयश्चैव नित्यं स्वरगतात्मकाः ।  
दारव्यां समवायस्तु वीणायां समुदाहृतः ॥ १४॥  
  
स्वरा ग्रामावलङ्कारा वर्णाः स्थानानि जातयः ।  
साधारणे च शरीर्यां वीणायामेष सङ्ग्रहः ॥ १५॥  
  
व्यञ्जनानि स्वरा वर्णाः सन्धयोऽथ विभक्तयः ।  
नामाख्यातोपसर्गाश्च निपातास्तद्धिताः कृतः ॥ १६॥  
  
छन्दोविधिरलङ्कारा ज्ञेयः पदगतो विधिः ।  
निबद्धं चानिबद्धं च द्विविधं तत्पदं स्मृतम् ॥ १७॥  
  
ध्रुवस्त्वावापनिष्कामौ विक्षेपोऽथ प्रवेशनम् ।  
शम्या तालः सन्निपातः परिवर्तः सवस्तुकः ॥ १८॥  
  
मात्रा प्रकरणाङ्गानि विवारी यतयो लयाः ।  
गीतयोऽवयवा मार्गाः पादमार्गाः सपाणयः ॥ १९॥  
  
इत्येकविंशतिविधं ज्ञेयं तालगतं बुधैः ।  
गान्धर्वसङ्ग्रहो ह्येष विस्तरं तु निबोधत ॥ २०॥  
  
तत्र स्वराः -  
षड्जश्च ऋषभश्चैव गान्धारो मध्यमस्तथा ।  
पञ्चमो धैवतश्चैव सप्तमोऽथ निषादवान् ॥ २१॥  
  
चतुर्विधत्वमेतेषां विज्ञेयं गानयोक्तृभिः ।  
वादी चैवाथ संवादी विवादी चानुवाद्यपि ॥ २२॥  
  
संवादो मध्यमग्रामे पञ्चमस्यर्षभस्य च ।  
षड्जग्रामे तु षड्जस्य संवादः पञ्चमस्य च ॥ २३॥  
  
तिस्रो द्वे च चतस्रश्च चतस्रस्तिस्र एव च ।  
द्वे चैवाद्य चतस्रश्च षड्जग्रामे भवेद्विधिः ॥ २४॥  
  
चतुःश्रुतिर्भवेत् षड्ज ऋषभस्त्रिश्रुतिः स्मृतः ।  
द्विश्रुतिश्चैव गान्धारो मध्यमश्च चतुःश्रुतिः ॥ २५॥  
  
पञ्चमस्तद्वदेव स्यात् त्रिश्रुतिर्धैवतो मतः ।  
द्विश्रुतिश्च निषादः स्यात् षड्जग्रामे विधिर्भवेत् ॥ २६॥  
  
अथ मूर्च्छनाः द्वैग्रामिक्यश्चतुर्दश -  
आदावुत्तरमन्द्रा स्याद्रजनी चोत्तरायता ।  
चतुर्थी शुद्धषड्जा तु पञ्चमी मत्सरीकृता ॥ २७॥  
  
अश्वक्रान्ता तथा षष्ठी सप्तमी चाभिरुद्गता ।  
षड्जग्रामाश्रिता ह्येता विज्ञेयाः सप्तमूर्च्छनाः ॥ २८॥  
  
षड्जे चोत्तरमन्द्रा स्यादृषभे चाभिरुद्गता ।  
अश्वक्रान्ता तु गान्धारे मध्यमे मत्सरीकृता ॥ २९॥  
  
पञ्चमे शुद्धषड्जा स्याद्धैवते चोत्तरायता ।  
निषादे रजनी च स्यादित्येताः षड्जमूर्च्छनाः ॥ ३०॥  
  
अथ मध्यमग्रामे -  
सौवीरी हरिणाश्वा च स्यात्कलोपनता तथा ।  
शुद्धमध्या तथा मार्गी पौरवी हृष्यका तथा ।  
मध्यमग्रामजा ह्येता विज्ञेयाः सप्तमूर्च्छनाः ॥ ३१॥  
  
अपि च -  
क्रमयुक्ताः स्वराः सप्त मूर्च्छनेत्यभिसञ्ज्ञिताः ।  
षट्पञ्चस्वरकास्तानाः षाडवौडुविताश्रयाः ॥ ३२॥  
  
साधारणकृताश्चैव काकलीसमलङ्कृताः ।  
अन्तरस्वरसंयुक्ता मूर्च्छना ग्रामयोर्द्वयोः ॥ ३३॥  
  
यथा -  
छायासु भवति शीतं प्रस्वेदो भवति चातपस्थस्य ।  
न च नागतो वसन्तो न च निःशेषः शिशिरकालः ॥ ३४॥  
  
भवतश्चात्र -  
अन्तरस्वरसंयोगो नित्यमारोहिसंश्रयः ।  
कार्यो ह्यल्पो विशेषेण नावरोही कदाचन ॥ ३५॥  
  
क्रियमाणोऽवरोही स्यादल्पो वा यदि वा बहुः ।  
जातिरागं श्रुतिं चैव नयन्ते त्वन्तरस्वराः ॥ ३६ ॥  इति॥  
  
जातीरिदानीं वक्ष्यामः ।  
स्वरसाधारणगतास्तिस्रो ज्ञेयास्तु जातयः ।  
मध्यमा पञ्चमी चैव षड्जमध्या तथैव च ॥ ३७॥  
  
आसामंशास्तु विज्ञेयाः षड्जमध्यमपञ्चमाः ।  
यथा स्वं दुर्बलतरा व्यक्ता सा पञ्चमी तथा ॥ ३८॥  
  
जातयोऽष्टादशेत्येवं ब्रह्मणाभिहितं पुरा ।  
तास्त्वहं वर्तयिष्यामि ग्रहांशादिविभागतः ॥ ३९॥  
  
षाड्जी चैवार्षभी चैव धैवत्यथ निषादिनी ।  
षड्जोदीच्यवती चैव तथा वै षड्जकैशिकी ॥ ४०॥  
  
षड्जमध्या तथा चैव षड्जग्रामसमाश्रयाः ।  
अत ऊर्ध्वं प्रवक्ष्यामि मध्यमग्रामसंश्रिताः ॥ ४१॥  
  
गान्धारी मध्यमा चैव गान्धारोदीच्यवा तथा ।  
पञ्चमी रक्तगान्धारी तथा गान्धारपञ्चमी ॥ ४२॥  
  
मध्यमोदीच्यवा चैव नन्दयन्ति तथैव च ।  
कर्मारवी च विज्ञेया तथान्ध्री कैशिकी मता ॥ ४३॥  
  
स्वरसाधारणगतास्तिस्रो ज्ञेयास्तु जातयः ।  
मध्यमा षड्जमध्या च पञ्चमी चैव सूरिभिः ॥ ४४॥  
  
आसामंशास्तु विज्ञेयाः षड्जमध्यमपञ्चमाः ।  
यथास्वं दुर्बलतरं व्यत्यासात्त्वत्र पञ्चमी ॥ ४५॥  
  
शुद्धा विकृताश्चैव हि समवायाज्जातयस्तु जायन्ते ।  
पुनरेवाशुद्धकृता भवन्त्यथैकादशान्यास्तु ॥ ४६॥  
  
तासां यन्निर्वृत्ताः स्वरेष्वथांशेषु जातिषु च जातिः ।  
तद्वक्ष्यामि यथावत्सङ्क्षेपेण क्रमेणेह ॥ ४७॥  
  
परस्परविनिष्पन्ना ज्ञेया ह्येवं तु जातयः ।  
पृथग्लक्षणसंयुक्ता द्वैग्रामिकाः स्वराश्रयाः ॥ ४८॥  
  
चतस्रो जातयो नित्यं ज्ञेयाः सप्तस्वरा बुधैः ।  
चतस्रः षट्स्वरा ज्ञेयाः स्मृताः पञ्चस्वरा दश ॥ ४९॥  
  
मध्यमोदीच्यवा चैव तथा वै षड्जकैशिकी ।  
कार्मारवी च सम्पूर्णा तथा गान्धारपञ्चमी ॥ ५०॥  
  
षाड्ज्यान्ध्री नन्दयन्ती च गान्धारोदीच्यवा तथा ।  
चतस्रः षट्स्वरा ह्येताः ज्ञेयाः पञ्च स्वरा दश ॥ ५१॥  
  
नैषादी चार्षभी  चैव धैवती षड्जमध्यमा ।  
षड्जोदीच्यवती चैव पञ्च षड्जाश्रिताः स्मृताः ॥ ५२॥  
  
गान्धारी रक्तगान्धारी मध्यमा पञ्चमी तथा ।  
कैशिकी चैव पञ्चैता मध्यमग्रामसंश्रयाः ॥ ५३॥  
  
यास्ताः सप्तस्वरा ज्ञेया याश्चैताः षट्स्वराः स्मृताः ।  
कदाचित् षाडवीभूताः कदाचिच्चौडुवे मताः । ५४॥  
  
षड्जग्रामे तु सम्पूर्णा विज्ञेया षड्जकैशिकी ।  
षट्स्वरा चैव विज्ञेया षाड्जी गान्धारयोगतः । ५५॥  
  
गान्धारपञ्चमी चैव मध्यमोदीच्यवा तथा ।  
पुनश्च षट्स्वरा ज्ञेया गान्धारोदीच्यवा बुधैः । ५६॥  
  
आन्ध्री च नन्दयन्ती च मध्यमग्रामसंश्रयाः ।  
एवमेता बुधैर्ज्ञेया द्वैग्रामिक्योऽपि जातयः ॥ ५७॥  
  
अत ऊर्ध्वं प्रवक्ष्यामि तासामंशविकल्पनम् ।  
षट्स्वराः सप्तमे ह्यंशे नेष्यन्ते षड्जमध्यमाः ॥ ५८॥  
  
संवाद्यलोपाद्गान्धारे तद्वदेव हि नेष्यते ।  
गान्धारीरक्तगान्धारीकैशिकीनां तु पञ्चमः ॥ ५९॥  
  
षड्जायां चैव गान्धारमंशकं विद्धि षाडवम् ।  
षाडवं धैवते नास्ति षड्जोदीच्यामथांशके ॥ ६०॥  
  
संवाद्यलोपात्सप्तैताः षाट्स्वर्येण विवर्जिताः ।  
गान्धारीरक्तगान्धार्योः षड्जमध्यमपञ्चमाः ॥ ६१॥  
  
सप्तमश्चैव विज्ञेयो येषु नौडुवितं भवेत् ।  
द्वौ षड्जमध्यमांशो तु गान्धारोऽथ निषादवान् ॥ ६२॥  
  
ऋषभश्चैव पञ्चम्यां कैशिक्यां चैव धैवतः ।  
एवं तु द्वादशैवेह वर्ज्याः पञ्च स्वराः सदा ॥ ६३॥  
  
तास्त्वनौडुविता नित्यं कर्तव्या हि स्वराश्रयाः ।  
सर्वस्वराणां नाशस्तु विहितस्त्वथ जातिषु ॥ ६४॥  
  
न मध्यमस्य नाशस्तु कर्तव्यो हि कदाचन ।  
सर्वस्वराणां प्रवरो ह्यनाशी मध्यमः स्मृतः ।  
गान्धर्वकल्पे विहितः सामस्वपि च मध्यमः ॥ ६५॥  
  
दशकं जातिलक्षणम् -  
ग्रहांशौ तारमन्द्रौ च न्यासोऽपन्यास एव च ।  
अल्पत्वं च बहुत्वं च षाडवौडुविते तथा ॥ ६६॥  
  
अथ ग्रहाः ।  
ग्रहास्तु सर्वजातीनामंशवत्परिकीर्तिताः ।  
यत्प्रवृत्तं भवेद्गेयमंशो ग्रहविकल्पितः ॥ ६७॥  
  
तत्रांशो नाम -  
यस्मिन् भवति रागश्च यस्माच्चैव प्रवर्तते ।  
मन्द्रश्च तारमन्द्रश्च योऽत्यर्थं चोपलभ्यते ॥ ६८॥  
  
ग्रहापन्यासविन्याससन्न्यासन्यासगोचरः ।  
अनुवृत्तश्च यस्येह सोंऽशः स्याद्दशलक्षणः ॥ ६९॥  
  
पञ्चस्वरपरा तारगतिर्यथा  
अंशात्तारगतिं विद्यादाचतुर्थस्वरादिह ।  
आ पञ्चमात्पञ्चमाद्वा नातःपरमिहेष्यते ॥ ७०॥  
  
त्रिधा मन्द्रगतिः । अंशपरा न्यासपरा अपरन्यासपरा चेति ।  
मन्द्रस्त्वंशपरो नास्ति न्यासौ तु द्वौ व्यवस्थितौ ।  
गान्धारन्यासलिङ्गे तु दृष्टमार्षभसेवनम् ॥ ७१॥  
  
अथ न्यास एकविंशतिसङ्ख्यः । अङ्गसमाप्तौ न्यासः ।  
तद्वदपन्यासो ह्यङ्गमध्ये षट्पञ्चाशत्सङ्ख्यः ।  
यथा -  
न्यासोऽङ्गसमाप्तौ स चैकविंशतिसङ्ख्यस्तथा ।  
१६ अक्षराणि षट्पञ्चाशत्सङ्ख्योऽपन्यासोऽङ्गमध्ये भवेत् ॥ ७२॥  
  
तत्र प्रथमं विदारीमध्ये न्यासस्वरप्रयुक्तस्तु ।  
विवदनशीलं मुक्त्वा सन्न्यासः सोऽभिधातव्यः ।  
कृत्वा पदावसाने विन्यासात्क्वापि विन्यासः ॥ ७३॥  
  
तथा -  
अल्पत्वेऽथ बहुत्वे बलवदबलता विनिश्चयादेव ।  
जातिस्वरैस्तु नित्यं जात्यल्पत्वं द्विविधमेतत् ॥ ७४॥  
  
सञ्चारांशे  बलस्थानामल्पत्वे दुर्बलासु च ।  
न्यासश्चान्तरमार्गस्तु जातीनां व्यक्तिकारकः ॥ ७५॥  
  
पञ्चस्वरमौडुवितं विज्ञेयं दशविधं प्रयोगज्ञैः ।  
त्रिंशत्प्रकारविहितं पूर्वोक्तं लक्षणं चास्य ॥ ७६॥  
  
षट्स्वरस्य प्रयोगोऽस्ति तथा पञ्चस्वरस्य च ।  
चतुःस्वरप्रयोगोऽपि ह्यवकृष्टध्रुवास्विह ॥ ७७॥  
  
द्वैग्रामिकीणां जातीनां सर्वासामपि नित्यशः ।  
अंशास्त्रिषष्टिर्विज्ञेयास्तेषां चैवांशवद् ग्रहाः ॥ ७८॥  
  
अंशग्रहमिदानीं वक्ष्यामः । तत्र -  
मध्यमोदीच्यवायास्तु नन्दयन्त्यास्तथैव च ।  
तथा गान्धारपञ्चम्याः पञ्चमोंऽशो ग्रहस्तथा ॥ ७९॥  
  
धैवत्याश्च तथा ह्यंशौ विज्ञेयौ धैवतर्षभौ ।  
पञ्चम्याश्च तथा ज्ञेयौ ग्रहांशौ पञ्चमर्षभौ ॥ ८०॥  
  
गान्धारोदीच्यवायास्तु ग्रहांशौ षड्जमध्यमौ ।  
आर्षभ्याश्च ग्रहा अंशा धैवतर्षभसप्तमाः ॥ ८१॥  
  
गान्धारश्च निषादश्च ह्यार्षभश्च तथापरः ।  
निषादिन्यास्त्रयो ह्येते ग्रहा अंशाश्च कीर्तिताः ॥ ८२॥  
  
षड्जपञ्चमगान्धारैस्त्रिभिरेव प्रकीर्तिताः ।  
अंशैर्ग्रहैस्तथा चैव विज्ञेया षड्जकैशिकी ॥ ८३॥  
  
षड्जश्च मध्यमश्चैव निषादो धैवतस्तथा ।  
षड्जोदीच्यवतीजातेर्ग्रहा अंशाश्च कीर्तिताः ॥ ८४॥  
  
पञ्चमश्चार्षभश्चैव निषादो धैवतस्तथा ।  
कार्मारव्या बुधैरंशा ग्रहाश्च परिकीर्तिताः ॥ ८५॥  
  
गान्धारश्चार्षभश्चैव पञ्चमोऽथ निषादवान् ।  
चत्वरोंशा भवन्त्यान्ध्र्या ग्रहाश्चैव तथैव हि ॥ ८६॥  
  
षड्जश्चाथर्षभश्चैव मध्यमः पञ्चमस्तथा ।  
मध्यमाया ग्रहा ज्ञेया अंशाश्चैव सधैवताः ॥ ८७॥  
  
निषादषड्जगान्धारमध्यमाः पञ्चमस्तथा ।  
गान्धारीरक्तगान्धार्योर्ग्रहा अंशाः प्रकीर्तिताः ॥ ८८॥  
  
षड्जी धैवतगान्धारषड्जमध्यमपञ्चमैः ।  
ग्रहैरंशैश्च विज्ञेया विकृता स्वरयोगतः ॥ ८९॥  
  
कैशिक्याश्चार्षभं हित्वा ग्रहांशाः षट् स्वराः स्मृताः ।  
सप्तस्वरग्रहांशा तु विज्ञेया षड्जमध्यमा ॥ ९०॥  
  
एते त्रिषष्टिर्विज्ञेयाः सर्वास्वंशास्तु जातिषु ।  
अंशवच्च ग्रहास्तासां सर्वासामेव नित्यशः ॥ ९१॥  
  
सर्वासामेव जातीनां त्रिजातिस्तु गणः स्मृतः ।  
ते च सप्त गणा ज्ञेया वर्धमानस्वरा बुधैः ॥ ९२॥  
  
एकस्वरो द्विस्वरश्च त्रिस्वरोऽथ चतुःस्वरः ।  
पञ्चस्वरश्चतुर्था स्यादेकधा सप्तषट्स्वरौ ॥ ९३॥  
  
एतदुक्तं मया त्वासां ग्रहांशपरिकल्पनम् ।  
पुनश्चैव प्रवक्ष्यामि न्यासापन्यासयोगतः ॥ ९४॥  
  
पञ्चांशा तु भवेत् षाड्जी निषादर्षभवर्जिता ।  
अपन्यासो भवेदत्र गान्धारः पञ्चमस्तथा ॥ ९५॥  
  
न्यासश्चात्र भवेत् षड्जो लोप्यः सप्तम एव च ।  
षड्जगान्धारसञ्चारः षड्जधैवतयोस्तथा ॥ ९६॥  
  
षाडवं सप्तमोपेतमल्पौ वै सप्तमर्षभौ ।  
गान्धारस्य च बाहुल्यं त्वत्र कार्यं प्रयोक्तुभिः ॥ ९७॥  
  
आर्षभ्यामृषभस्त्वंशो निषादो धैवतस्तथा ।  
एत एव ह्यपन्यासा न्यासश्चाप्यृषभः स्मृतः ।  
षट्पञ्चस्वरता चात्र षड्जपञ्चमयोर्विना ॥ ९८॥  
  
धैवत्यां धैवतो न्यासस्त्वंशावृषभधैवतो ।  
अपन्यासा भवन्त्यत्र धैवतार्षभमध्यमाः ॥ ९९॥  
  
षड्जपञ्चमहीनं तु पाञ्च्स्वर्यं विधीयते ।  
पञ्चमेन विना चैव षाडवं परिकीर्तितम् ॥ १००॥  
  
आरोहिणौ च तौ कार्यौ लङ्घनीयौ तथैव च ।  
निषादश्चर्षभश्चैव गान्धारो बलवांस्तथा ॥ १०१॥  
  
निषादिन्यां निषादोंऽशो सगान्धारर्षभस्तथा ।  
एत एव ह्यपन्यासा न्यासश्चैवात्र सप्तमः ॥ १०२॥  
  
धैवत्या इव कर्तव्ये षाडवौडुविते तथा ।  
तद्वच्च लङ्घनीयौ तु बलवन्तौ तथैव च ॥ १०३॥  
  
अंशास्तु षड्जकैशिक्याः षड्जगान्धारपञ्चमाः ।  
अपन्यासा भवन्त्यत्र षड्जपञ्चमसप्तमाः ॥ १०४॥  
  
गान्धारश्च भवेन्न्यासो हैनस्वर्यं न चात्र तु ।  
दौर्बल्यं चात्र कर्तव्यं धैवत(मध्यम) स्यार्षभस्य च ॥ १०५॥  
  
षड्जश्च मध्यमश्चैव निषादो धैवतस्तथा ।  
स्युः षड्जोदीच्यवांशास्तु न्यासश्चैव तु मध्यमः ॥ १०६॥  
  
अपन्यासो भवत्यस्य धैवतः षड्ज एव च ।  
परस्परांशगमनमिष्टतश्च विधीयते ॥ १०७॥  
  
षाट्स्वर्यमृषभापेतं कार्यं गान्धर्ववेदिभिः ।  
पञ्चमार्षभहीनं तु पाञ्चस्वर्यं तु तत्र वै ॥ १०८॥  
  
षड्जश्चाप्यृषभश्चैव गान्धारश्च बली भवेत् ।  
गान्धारस्य च बाहुल्यं मन्द्रस्थाने विधीयते ॥ १०९॥  
  
सर्वेंशाः षड्जमध्यायामपन्यासास्तथैव च ।  
षड्जश्च मध्यमश्चापि न्यासौ नार्यौ प्रयोक्तृभिः ॥ ११०॥  
  
गान्धारसप्तमापेतं पाञ्चस्वर्यं विधीयते ।  
षाडवं सप्तमापेतं कार्यं चात्र प्रयोगतः ॥ १११॥  
  
सर्वस्वराणां सञ्चार इष्टतस्तु विधीयते ।  
षड्जग्रामाश्रिता ह्येता विज्ञेयाः सप्त जातयः ॥ ११२॥  
  
अतः परं प्रवक्ष्यामि मध्यमग्रामसंश्रयाः ।  
गान्धार्याः पञ्च एवांशा धैवतर्षभवर्जिताः ॥ ११३॥  
  
षड्जश्च पञ्चमश्चैव ह्यपन्यासौ प्रकीर्तितौ ।  
गान्धारश्च भवेन्न्यासः षाडवं चर्षभं विना ॥ ११४॥  
  
धैवतर्षभयोर्हीनं तथा चौडुवितं भवेत् ।  
लङ्घनीयौ च तौ नित्यमार्षभाद्धैवतं व्रजेत् ।  
विहितस्त्विति गान्धार्याः स्वरन्यासांशगोचरः ॥ ११५॥  
  
लक्षणं रक्तगान्धार्या गान्धार्या एव यत्स्मृतम् ।  
धैवतो बलवानत्र दौर्बल्यं तस्य लोपतः ॥ ११६॥  
  
गान्धारषड्जयोश्चात्र सञ्चारश्चार्षभाद्विना ।  
अपन्यासस्तथा चैव मध्यमस्तु विधीयते ॥ ११७॥  
  
गान्धारोदीच्यवांशौ तु विज्ञेयौ षड्जमध्यमौ ।  
पाञ्चस्वर्यं न चैवात्र षाट्स्वर्यमृषभं विना ॥ ११८॥  
  
कार्यश्चान्तरमार्गश्च न्यासोपन्यास एव च ।  
षड्जोदीच्यवतीवत्तु पाञ्चस्वर्येण जातुचित् ॥ ११९॥  
  
मध्यमाया भवन्त्यंशा विना गान्धारसप्तमौ ।  
एत एव ह्यपन्यासा न्यासश्चैव तु मध्यमः ॥ १२०॥  
  
गान्धारसप्तमापेतं पाञ्चस्वर्यं विधीयते ।  
षाडवं चाप्यगान्धारं कर्तव्यं तु प्रयोगतः ॥ १२१॥  
  
षड्जमध्यमयोश्चात्र कार्यं बाहुल्यमेव हि ।  
गान्धारलङ्घनं चात्र कार्यं नित्यं प्रयोक्तृभिः ॥ १२२॥  
  
मध्यमोदीच्यवा पूर्णा ह्यंश एकस्तु पञ्चमः ।  
शेषो विधिस्तु कर्तव्यो गान्धारोदीच्यवां गतः ॥ १२३॥  
  
द्वावंशावथ पञ्चम्यामृषभः पञ्चमस्तथा ।  
स(ऋ)निषादावपन्यासौ न्यासश्चैव तु पञ्चमः ॥ १२४॥  
  
मध्यमावत्तु कर्तव्ये षाडवौडुविते तथा ।  
दौर्बल्यं चात्र कर्तव्यं षड्जगान्धारमध्यमैः ॥ १२५॥  
  
कुर्यादप्यत्र सञ्चारं पञ्चमस्यार्षभस्य च ।  
गान्धारगमनं चैव कार्यं त्वल्पश्च (ल्पं च)  
सप्तमः (मात्) ॥ १२६॥  
  
अथ गान्धारपञ्चम्याः पञ्चमोंऽशः प्रकीर्तितः ।  
तारगत्या तु षड्जोऽपि कदाचिन्नातिवर्तते ॥ १२७॥  
  
ऋषभः पञ्चमश्चैव ह्यपन्यासौ प्रकीर्तितौ ।  
न्यासश्चैव तु गान्धारो सा च पूर्णस्वरा सदा ।  
पञ्चम्या यश्च गान्धार्याः सञ्चारः स विधीयते ॥ १२८॥  
  
पञ्चमश्चार्षभश्चैव गान्धारोऽथ निषादवान् ।  
चत्वारोंऽशा भवन्त्यान्ध्र्यामपन्यासास्त एव हि ॥ १२९॥  
  
गान्धारश्च भवेन्न्यासः षड्जापेतं तु षाडवम् ।  
गान्धारार्षभयोश्चापि सञ्चारस्तु परस्परम् ॥ १३०॥  
  
सप्तमस्य च षष्ठस्य न्यासो गत्यनुपूर्वशः ।  
षड्जस्य लङ्घनं चात्र नास्ति चौडुवितं सदा ॥ १३१॥  
  
नन्दयन्त्याः क्रमान् न्यासापन्यासांशाः प्रकीर्तिताः ।  
गान्धारो मध्यमश्चैव पञ्चमश्चैव नित्यशः ॥ १३२॥  
  
षड्जो लोप्यश्च लङ्घ्यश्च नान्ध्रीसञ्चरणं भवेत् ।  
लङ्घनं ह्यृषभस्यापि तच्च मन्द्रगतं स्मृतम् ॥ १३३॥  
  
तारगत्या तु षड्जस्तु कदाचिन्नातिवर्तते ।  
गान्धारो वा ग्रहः कार्यस्तथा न्यासश्च नित्यशः ॥ १३४॥  
  
कार्मारव्याः स्मृता ह्यंशा आर्षभः पञ्चमस्तथा ।  
धैवतश्च निषादश्चाप्यपन्यासास्त एव तु ।  
पञ्चमश्च भवेन्न्यासो हैनस्वर्यं न चात्र तु ॥ १३५॥  
  
गान्धारस्य विशेषेण सर्वतो गमनं भवेत् ॥ १३६॥  
  
कैशिक्यास्तु तथा ह्यंशाः सर्वे चैवार्षभं विना ।  
एत एव ह्यपन्यासा न्यासौ गान्धारसप्तमौ ॥ १३७॥  
  
धैवतेंशे निषादे च न्यासः पञ्चम इष्यते ।  
अपन्यासः कदाचित्तु ऋषभोऽपि विधीयते ॥ १३८॥  
  
आर्षभे षाडवं चात्र धैवतर्षभवर्जितम् ।  
तथा चौडुवितं कुर्याद् बलिनौ चान्त्यपञ्चमौ ॥ १३९॥  
  
दौर्बल्यमृषभस्यात्र लङ्घनं च विशेषतः ।  
अंशवत् कल्पितश्चान्यैः षाडवे तु विधीयते ।  
षड्जमध्यावदत्रापि सञ्चारस्तु भवेदिह ॥ १४०॥  
  
एवमेता बुधैर्ज्ञेया जातयो दशलक्षणाः ।  
यथा यस्मिन् रसे याश्च गदतो मे निबोधत ॥ १४१॥  
  
॥ इति जातिविकल्पाध्यायोऽष्टाविंशः समाप्तः॥  
  
  
Encoded by Haresh BakShi hareshbakShi@hotmail.com  
  
