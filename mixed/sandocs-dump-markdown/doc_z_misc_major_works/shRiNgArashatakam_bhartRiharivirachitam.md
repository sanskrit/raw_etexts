---
Category: shataka, major_works, bhartrihari
Description-comments: Bhartrihari@s three hundred-verse sets
File name: shringar.itx
Indexextra: (1, 2)
Language: Sanskrit
Latest update: May 30, 1999
Location: doc_z_misc_major_works
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion  Nirnayasagar Publisher   nirNayasaagara prakaashana,
  muMbaI 400002  26-28 Dr. M. B. Velkar Street Mumbai 400002
Sublocation: major_works
Text title: bhartRiharivirachita shRiNgArashataka
Texttype: pramukha
engtitle: Shringarashatak by Bhartrihari
itxtitle: shRiNgArashatakam (bhartRiharivirachitam)
title: शृइण्गारशतकम् (भर्तृइहरिविरचितम्)

---
  
 शृङ्गारशतकं भर्तृहरिविरचितम्   
  
॥ श्री ॥  
  
वसन्ततिलका  
  
शम्भुः स्वयम्भुहरयो हरिणेक्षणानां  
येनाक्रियन्त सततं गृहकर्मदासाः ॥  
  
वाचामगोचरचरित्रविचित्रिताय  
तस्मै नमो भगवते कुसुमायुधाय ॥ १॥  
  
शिखरिणी  
  
क्वचित्सुभ्रूभङ्गैः क्वचिदपि च लज्जापरिणतैः  
क्वचिद् भीतित्रस्तैः क्वचिदपि च लीलाविलसितैः ॥  
  
कुमारीणामेभिर्वदनकमलैर्नेत्रचलितैः  
स्फुरन्नीलाब्जानां प्रकरपरिपूर्णा इव दिशः ॥ २॥  
  
अनुष्टुभ्  
  
मुग्धे! धानुष्कता केयमपूर्वा त्वयि दृश्यते ।  
यया विध्यसि चेतांसि गुणैरेव न सायकैः ॥ ३॥  
  
शिखरिणी  
  
अनाघ्रातं पुष्पं; किसलयमलूनं कररुहै-  
रनाविद्धं रत्नं मधु नवमनास्वादितरसम् ॥  
  
अखण्डं पुण्यानां फलमिव च तद्रूपमनघं  
न जाने भोक्तारं कमिह समुपस्थास्यति विधिः ॥ ४॥  
  
%ए Fरोम् शाकुन्तल  
शिखरिणी  
  
स्मितं किञ्चिद् वक्त्रे सरलतरलो दृष्टिविभवः  
परिस्पन्दो वाचामभिनवविलासोक्तिसरसः ॥  
  
गतानामारम्भः किसलयितलीलापरिकरः  
स्पृशन्त्यास्तारुण्यं किमिह न हि रम्यं मृगदृशः? ॥ ५॥  
  
शार्दूलविक्रीडित  
  
व्यादीर्घेण चलेन वक्रगतिना तेजस्विना भोगिना  
नीलाब्जद्युतिनाऽहिना वरमहं दष्टो, न तच्चक्षुषा ॥  
  
दष्टे सन्ति चिकित्सका दिशि-दिशि प्रायेण धर्मार्थिनो  
मुग्धाक्षीक्षणवीक्षितस्य न हि मे वैद्यो न चाप्यौषधम् ॥ ६॥  
  
वंशस्थ  
  
स्मितेन भावेन च लज्जया भिया  
पराङ्मुखैरर्धकटाक्षवीक्षणैः ॥  
  
वचोभिरीर्ष्याकलहेन लीलया  
समस्तभावैः खलु बन्धनं स्त्रियः ॥ ७॥  
  
शालिनी  
  
भ्रूचातुर्याकुञ्चिताक्षाः कटाक्षाः  
स्निग्धा वाचो लज्जिताश्चैव हासाः ॥  
  
लीलामन्दं प्रस्थितं च स्थितं च  
स्त्रीणामेतद् भूषणं चायुधं च ॥ ८॥  
  
शार्दूलविक्रीडित  
  
वक्त्रं चन्द्रविडम्बि पङ्कजपरीहासक्षमे लोचने  
वर्णः स्वर्णमपाकरिष्णुरलिनीजिष्णुः कचानां चयः ॥  
  
वक्षोजाविभकुम्भविभ्रमहरौ गुर्वी नितम्बस्थली  
वाचां हारि च मार्दवं युवतिषु स्वाभाविकं मण्डनम् ॥ ९॥  
  
शार्दूलविक्रीडित  
  
द्रष्टव्येषु किमुत्तमं मृगदृशः प्रेमप्रसन्नं मुखं  
घ्रातव्येष्वपि किं? तदास्यपवनः, श्रव्येषु किं? तद्वचः ॥  
  
किं स्वाद्येषु? तदोष्ठपल्लवरसः; स्पृश्येषु किं ? तद्वपुः  
ध्येयं किं? नवयौवनं सहृदयैः सर्वत्र तद्विभ्रमाः ॥ १०॥  
  
वसन्ततिलका  
  
एताश्चलद्वलयसंहतिमेखलोत्थ  
झङ्कारनूपुरपराजितराजहंस्यः ॥  
  
कुर्वन्ति कस्य न मनो विवशं तरुण्यो  
वित्रस्तमुग्धहरिणीसदृशैः कटाक्षैः ॥ ११॥  
  
दोधक  
  
कुङ्कुमपङ्ककलङ्कितदेहा गौरपयोधरकम्पितहारा ।  
नूपुरहंसरणत्पदपद्मा कं न वशीकुरुते भुवि रामा ? ॥ १२॥  
  
वसन्ततिलका  
  
नूनं हि ते कविवरा विपरीतबोधा  
ये नित्यमाहुरबला इति कामिनीस्ताः ॥  
  
याभिर्विलोलतरतारकदृष्टिपातैः  
शक्रादयोऽपि विजितास्त्वबलाः कथं ताः ? ॥ १३॥  
  
अनुष्टुभ्  
  
नूनमाज्ञाकरस्तस्याः सुभ्रुवो मकरध्वजः ।  
यतस्तन्नेत्रसञ्चारसूचितेषु प्रवर्तते ॥ १४॥  
  
शार्दूलविक्रीडित  
  
केशाः संयमिनः श्रुतेरपि परं पारं गते लोचने  
अन्तर्वक्त्रमपि स्वभावशुचिभिः कीर्णं द्विजानां गणैः ॥  
  
मुक्तानां सतताधिवासरुचिरौ वक्षोजकुम्भाविमा  
वित्थं तन्वि! वपुः प्रशान्तमपि ते क्षोभं करोत्येव नः ॥ १५॥  
  
अनुष्टुभ्  
  
सति प्रदीपे सत्यग्नौ सत्सु नानामणिष्वपि ।  
विना मे मृगशावाक्ष्या तमोभूतमिदं जगत् ॥ १६॥  
  
शार्दूलविक्रीडित  
  
उद्वृत्तः स्तनभार एष तरले नेत्रे चले भ्रूलते  
रागाधिष्ठितमोष्ठपल्लवमिदं कुर्वन्तु नाम व्यथाम् ॥  
  
सौभाग्याक्षरमालिकेव लिखिता पुष्पायुधेन स्वयं  
मध्यस्थाऽपि करोति तापमधिकं रोमावली केन सा ? ॥ १७॥  
  
अनुष्टुभ्  
  
मुखेन चन्द्रकान्तेन महानीलैः शिरोरुहैः ।  
पाणिभ्यां पद्मरागाभ्यां रेजे रत्नमयीव सा ॥ १८॥  
  
अनुष्टुभ्  
  
गुरुणा स्तनभारेण मुखचन्द्रेण भास्वता ।  
शनैश्चराभ्यां पादाभ्यां रेजे ग्रहमयीव सा ॥ १९॥  
  
वसन्ततिलका  
  
तस्याः स्तनौ यदि घनौ, जघनं च हारि  
वक्त्रं च चारु तव चित्त किमाकुलत्वम् ॥  
  
पुण्यं कुरुष्व यदि तेषु तवास्ति वाञ्छा  
पुण्यैर्विना न हि भवन्ति समीहितार्थाः ॥ २०॥  
  
वसन्ततिलका  
  
सम्मोहयन्ति मदयन्ति विडम्बयन्ति  
निर्भर्त्सयन्ति रमयन्ति विषादयन्ति ॥  
  
एताः प्रविश्य सदयं हृदयं नराणां  
किं नाम वामनयना न समाचरन्ति ॥ २१॥  
  
रत्थोद्धता  
  
तावदेव कृतिनां हृदि स्फुरत्येष निर्मलविवेकदीपकः ।  
यावदेव न कुरङ्गचक्षुषां ताड्यते चटुललोचनाञ्चलैः ॥ २२॥  
  
मालिनी  
  
वचसि भवति सङ्गत्यागमुद्दिश्य वार्ता  
श्रुतिमुखमुखराणां केवलं पण्डितानाम् ॥  
  
जघनमरुणरत्नग्रन्थिकाञ्चीकलापं  
कुवलयनयनानां को विहातुं समर्थः ? ॥ २३॥  
  
आर्या  
  
स्वपरप्रतारकोऽसौ निन्दति योऽलीकपण्डितो युवतिम् ।  
यस्मात्तपसोऽपि फलं स्वर्गस्तस्यापि फलं तथाप्सरसः ॥ २४॥  
  
अनुष्टुभ्  
  
अजितात्मसु सम्बद्धः समाधिकृतचापलः ।  
भुजङ्गकुटिलः स्तब्धो भ्रूविक्षेपः खलायते ॥ २५॥  
  
स्रग्धरा  
  
सन्मार्गे तावदास्ते प्रभवति च नरस्तावदेवीन्द्रियाणां  
लज्जां तावद्विधत्ते विनयमपि समालम्बते तावदेव ॥  
  
भ्रूचापाकृष्टमुक्ताः श्रवणपथगता नीलपक्ष्माण एते  
यावल्लीलावतीनां हृदि न धृतिमुषो दृष्टिबाणाः पतन्ति ॥ २६॥  
  
शार्दूलविक्रीडित  
  
विश्वामित्रपराशरप्रभृतयो वाताम्बुपर्णाशनाः  
तेऽपि स्त्रीमुखपङ्कजं सुललितं दृष्ट्वैव मोहं गताः ॥  
  
शाल्यन्नं सघृतं पयोदधियुतं ये भुञ्जते मानवाः  
तेषामिन्द्रियनिग्रहो यदि भवेद्विन्ध्यस्तरेत्सागरम् ॥ २७॥  
  
उपजाति  
  
सुधामयोऽपि क्षयरोगशान्त्यै नासाग्रमुक्ताफलकच्छलेन ॥  
  
अनङ्गसञ्जीवनदृष्टशक्तिर्मुखामृतं ते पिबतीव चन्द्रः ॥ २८॥  
  
शिखरिणी  
  
असाराः सन्त्वेते विरसविरसाश्चैव विषया  
जुगुप्सन्तां यद्वा ननु सकलदोषास्पदमिति ॥  
  
तथाप्यन्तस्तत्त्वे प्रणिहितधियामप्यनबलः  
तदीयो नाख्येयः स्फुरति हृदये कोऽपि महिमा ॥ २९॥  
  
वसन्ततिलका  
  
विस्तारितं मकरकेतनधीवरेण  
स्त्रीसञ्ज्ञितं बडिशमत्र भवाम्बुराशौ ॥  
  
येनाचिरात्तदधरामिषलोलमर्त्य-  
मत्स्याद्विकृष्य स पचत्यनुरागवह्नौ ॥३०॥  
  
अनुष्टुभ्  
  
कामिनीकायकान्तारे स्तनपर्वतदुर्गमे ।  
मा सञ्चर मनःपान्थ ! तत्रास्ते स्मरतस्करः ॥ ३१॥  
  
शिखरिणी  
  
न गम्यो मन्त्राणां न च भवति भैषज्यविषयो  
न चापि प्रध्वंसं व्रजति विविधैः शान्तिकशतैः ॥  
  
भ्रमावेशादङ्गे कमपि विदधद्भङ्गमसकृत्  
स्मरापस्मारोऽयं भ्रमयति दृशं धूर्णयति च ॥ ३२॥  
  
अनुष्टुभ्  
  
तावन्महत्त्वं पाण्डित्यं कुलीनत्वं विवेकिता ।  
यावज्ज्वलति नाङ्गेषु हन्त पञ्चेषुपावकः ॥ ३३॥  
  
शार्दूलविक्रीडित  
  
स्त्रीमुद्रां झषकेतनस्य परमां सर्वार्थसम्पत्करीं  
ये मूढाः प्रविहाय यान्ति कुधियो मिथ्याफलान्वेषिणः ॥  
  
ते तेनैव निहत्य निर्दयतरं नग्नीकृता मुण्डिताः  
केचित्पञ्चशिखीकृताश्च जटिलाः कापालिकाश्चापरे ॥ ३४॥  
  
शिखरिणी  
  
कृशः काणः खञ्जः श्रवणरहितः पुच्छविकलो  
व्रणी पूयक्लिन्नः कृमिकुलशतैरावृततनुः ॥  
  
क्षुधाक्षामो जीर्णः पिठरककपालार्पितगलः  
शुनीमन्वेति श्वा ! हतमपि च हन्त्येव मदनः ॥ ३५॥  
  
वसन्ततिलका  
  
मत्तेभकुम्भदलने भुवि सन्ति शूराः  
केचित्प्रचण्डमृगराजवधेऽपि दक्षाः ॥  
  
किन्तु ब्रवीमि बलिनां पुरतः प्रसह्य  
कन्दर्पदर्पदलने विरला मनुष्याः ॥ ३६॥  
  
हरिणी  
  
परिमलभृतो वाताः शाखा नवाङ्कुरकोटयो  
मधुरविरुतोत्कण्ठा वाचः प्रियाः पिकपक्षिणाम् ॥  
  
विरलसुरतस्वेदोद्गारा वधूवदनेन्दवः  
प्रसरति मधौ रात्र्यां जातो न कस्य गुणोदयः ? ॥ ३७॥  
  
द्रुतविलम्बित  
  
मधुरयं मधुरैरपि कोकिला  
कलरवैर्मलयस्य च वायुभिः ॥  
  
विरहिणः प्रहिणस्ति शरीरिणो  
विपदि हन्त सुधाऽपि विषायते ॥ ३८॥  
  
शार्दूलविक्रीडित  
  
आवासः किलकिञ्चितस्य दयिताः पार्श्वे विलासालसाः  
कर्णे कोकिलकामिनीकलरवः स्मेरो लतामण्डपः ॥  
  
गोष्ठी सत्कविभिः समं कतिपयैः सेव्याः सितांशो कराः  
केषाञ्चित्सुखयन्ति धन्यहृदयं चैत्रे विचित्राः क्षपाः ॥ ३९॥  
  
शार्दूलविक्रीडित  
  
पान्थस्त्रीविरहाग्नितीव्रतरतामातन्वती मञ्जरी  
माकन्देषु पिकाङ्गनाभिरधुना सोत्कण्ठमालोक्यते ॥  
  
अप्येते नवपाटलीपरिमलप्राग्भारपाटच्चरा  
वान्ति क्लान्तिवितानतानवकृतः श्रीखण्डशैलानिलाः ॥४०॥  
  
आर्या  
  
प्रियपुरतो युवतीनां तावत्पदमातनोति हृदि मानः ।  
भवति न यावच्चन्दनतरुसुरभिर्निर्मलः पवनः ॥ ४१॥  
  
आर्या  
  
सहकारकुसुमकेसरनिकरभरामोदमूर्च्छितदिगन्ते ।  
मधुरमधुविधुरमधुपे मधौ भवेत्कस्य नोत्कण्ठा ॥ ४२॥  
  
वसन्ततिलका  
  
अच्छाच्छचन्दनरसार्द्रकरा मृगाक्ष्यो  
धारागृहाणि कुसुमानि च कौमुदी च ॥  
  
मन्दो मरुत्सुमनसः शुचि हर्म्यपृष्ठं  
ग्रीष्मे मदं च मदनं च विवर्धयन्ति ॥ ४३॥  
  
शिखरिणी  
  
स्रजो हृद्यामोदा व्यजनपवनश्चन्द्रकिरणाः  
परागः कासारो मलयजरसः सीधु विशदम् ॥  
  
शुचिः सौधोत्सङ्गः प्रतनु वसनं पङ्कजदृशो  
निदाधार्ता ह्येतत्सुखमुपलभन्ते सुकृतिनः ॥ ४४॥  
  
दोधक  
  
तरुणीवैषोहीपितकामा विकसितजातीपुष्पसुगन्धिः ।  
उन्नतपीनपयोधरभारा प्रावृट् कुरुते कस्य न हर्षम् ? ॥ ४५॥  
  
मालिनी  
  
वियदुपचितमेघं भूमयः कन्दलिन्यो  
नवकुटजकदम्बामोदिनो गन्धवाहाः ॥  
  
शिखिकुलकलकेकारावरम्या वनान्ताः  
सुखिनमसुखिनं वा सर्वमुत्कण्ठयन्ति ॥ ४६॥  
  
आर्या  
  
उपरि घनं घनपटलं तिर्यग्गिरयोऽपि नर्तितमयूराः ।  
क्षितिरपि कन्दलधवला दृष्टिं पथिकः क्व यापयतु ? ॥ ४७॥  
  
शिखरिणी  
  
इतो विद्युद्वल्लीविलसितमितः केतकितरोः  
स्फुरद्गन्धः प्रोद्यज्जलदनिनदस्फूर्जितमितः ॥  
  
इतः केकीक्रिडाकलकलरवः पक्ष्मलदृशां  
कथं यास्यन्त्येते विरहदिवसाः सम्भृतरसाः ? ॥ ४८॥  
  
शिखरिणी  
  
असूचीसञ्चारे तमसि नभसि प्रौढजलद  
ध्वनिप्राये तस्मिन् पतति दृशदां नीरनिचये ॥  
  
इदं सौदामिन्याः कनककमनीयं विलसितं  
मुदं च ग्लानिं च प्रथयति पथिष्वेव सुदृशाम् ॥ ४९॥  
  
शार्दूलविक्रीडित  
  
आसारेषु न हर्म्यतः प्रिततमैर्यातुं यदा शक्यते  
शीतोत्कम्पनिमित्तमायतदृशा गाढं समालिङ्ग्यते ॥  
  
जाताः शीकरशीतलाश्च मरुतश्चात्यन्तखेदच्छिदो  
धन्यानां बत दुर्सिनं सुदिनतां याति प्रियासङ्गमे ॥ ५०॥  
  
स्रग्धरा  
  
अर्धं नीत्वा निशायाः सरभससुरतायासखिन्नश्लथाङ्गः  
प्रोद्भूतासह्यतृष्णो मधुमदनिरतो हर्म्यपृष्ठे विविक्ते ॥  
  
सम्भोगाक्लान्तकान्ताशिथिलभुजलताऽऽवर्जितं कर्करीतो  
ज्योत्स्नाभिन्नाच्छधारं न पिबति सलिलं शारदं मन्दभाग्यः ॥ ५१॥  
  
शार्दूलविक्रीडित  
  
हेमन्ते दधिदुग्धसर्पिरशना माञ्जिष्ठवासोभृतः  
काश्मीरद्रवसान्द्रदिग्धवपुषः खिन्ना विचित्रै रतैः ॥  
  
पीनोरुस्तनकामिनीजनकृताश्लेषा गृह्याभ्यन्तरे  
ताम्बूलीदलपूगपूरितमुखा धन्याः सुखं शेरते ॥ ५२॥  
  
स्रग्धरा  
  
प्रोद्यत्प्रौढप्रियङ्गुद्युतिभृति विदलत्कुन्दमाद्यद्द्विरेफे  
काले प्रालेयवातप्रचलविकसितोद्दाममन्दारदाम्नि ॥  
  
येषां नो कण्ठलग्ना क्षणमपि तुहिनक्षोददक्षा मृगाक्षी  
तेषामायामयामा यमसदनसमा यामिनी याति यूनाम् ॥ ५३॥  
  
%स् शिशिरऋतु  
स्रग्धरा  
  
चुम्बन्तो गण्डभित्तीरलकवति मुखे सीत्कृतान्यादधाना  
वक्षःसूत्कञ्चुकेषु स्तनभरपुलकोद्भेदमापादयन्तः ॥  
  
ऊरूनाकम्पयन्तः पृथुजघनतटात्स्रंसयन्तोंऽशुकानि  
व्यक्तं कान्ताजनानां विटचरितकृतः शैशिरा वान्ति वाताः ॥ ५४॥  
  
शार्दूलविक्रीडित  
  
केशानाकुलयन् दृशो मुकुलयन् वासो बलादाक्षिपन्  
आतन्वन् पुलकोद्गमं प्रकटयन्नावेगकम्पं गतैः ॥  
  
वारंवारमुदारसीत्कृतकृतो दन्तच्छदान्पीडयन्  
प्रायः शैशिर एष सम्प्रति मरुत्कान्तासु कान्तायते ॥ ५५॥  
  
उपजाति  
  
विश्रम्य विश्रम्य वनद्रुमाणां छायासु तन्वी विचचार काचित् ।  
स्तनोत्तरीयेण करोद्धृतेन निवारयन्ती शशिनो मयूखान् ॥ ५६॥  
  
हरिणी  
  
प्रणयमधुराः प्रेमोद्गाढा रसादलसास्ततो  
भणितिमधुरा मुग्धप्रायाः प्रकाशितसम्मदाः ॥  
  
प्रकृतिसुभगा विश्रम्भार्हाः स्मरोदयदायिनो  
रहसि किमपि स्वैरालापा हरन्ति मृगीदृशाम् ॥ ५७॥  
  
उपजाति  
  
अदर्शने दर्शनमात्रकामा  
दृष्ट्वा परिष्वङ्गसुखैकलोलाः ॥  
  
आलिङ्गितायां पुनरायताक्ष्यां  
आशास्महे विग्रहयोरभेदम् ॥ ५८॥  
  
रथोद्धता  
  
मालती शिरसि जृम्भणोन्मुखी  
चन्दनं वपुषि कुङ्कुमान्वितम् ॥  
  
वक्षसि प्रियतमा मनोहरा  
स्वर्ग एव परिशिष्ट आगतः ॥ ५९॥  
  
शार्दूलविक्रीडित  
  
प्राङ्मामेति मनागनागतरसं जाताभिलाषां ततः  
सव्रीडं तदनु श्लथीकृततनु प्रध्वस्तधैर्यं पुनः ॥  
  
प्रेमार्द्रं स्पृहणीयनिर्भररहःक्रीडाप्रगल्भं ततो  
निःशङ्काङ्गविकर्षणाधिकसुखं रम्यं कुलस्त्रीरतम् ॥ ६०॥  
  
मालिनी  
  
उरसि निपतितानां स्रस्तधम्मिल्लकानां  
मुकुलितनयनानां किञ्चिदुन्मीलितानाम् ॥  
  
उपरिसुरतखेदस्विन्नगण्डस्थलीनां  
अधरमधु वधूनां भाग्यवन्तः पिबन्ति ॥ ६१॥  
  
अनुष्टुभ्  
  
उन्मत्तप्रेमसंरम्भादारभन्ते यदङ्गनाः ॥  
  
तत्र प्रत्यूहमाधातुं ब्रह्माऽपि खलु कातरः ॥ ६२॥  
  
आर्या  
  
आमीलितनयनानां यत्सुरतरसोऽनु संविदं भाति ।  
मिथुनैर्मिथोऽवधारितमवितथमिदमेव कामनिर्वहणम् ॥ ६३॥  
  
वसन्ततिलका  
  
मत्तेभकुम्भपरिणाहिनि कुङ्कुमार्द्रे  
कान्तापयोधरतटे रसखेदखिन्नः ॥  
  
वक्षो निधाय भुजपञ्जरमध्यवर्ती  
धन्यः क्षपां क्षपयति क्षणलब्धनिद्रः ॥ ६४॥  
  
अनुष्टुभ्  
  
एतत्कामफलं लोके यद्द्वयोरेकचित्तता ।  
अन्यचित्तकृते कामे शवयोरेव सङ्गमः ॥ ६५॥  
  
शालिनी  
  
एको देवः केशवो वा शिवो वा ह्येकं मित्रं भूपतिर्वा यतिर्वा ।  
एको वासः पत्तने वा वने वा ह्येका भार्या सुन्दरी वा दरी वा ॥ ६५-अ॥  
  
उपजाति  
  
मात्सर्यमुत्सार्य विचार्य कार्यमार्याः समर्यादमिदं वदन्तु ॥  
  
सेव्या नितम्बाः किमु भूधरणामुत स्मरस्मेरविलासिनीनाम् ॥ ६६॥  
  
अनुष्टुभ्  
  
आवासः क्रियतां गाङ्गे पापवारिणि वारिणि ।  
स्तनमध्ये तरुण्या वा मनोहारिणि हारिणि ॥ ६७॥  
  
मालिनी  
  
दिशः वनहरिणीभ्यः स्निग्धवंशच्छवीनां  
कवलमुपलकोटिच्छिन्नमूलं कुशानाम् ॥  
  
शुकयुवतिकपोलापाण्डु ताम्बूलवल्ली-  
दलमरूणनखाग्रैः पाटितं वा वधूभ्यः ॥ ६९॥  
  
स्रग्धरा  
  
संसारेऽस्मिन्नसारे परिणतितरले द्वे गती पण्डितानां  
तत्त्वज्ञानामृताम्भःप्लवलुलितधियां यातु कालः कथञ्चित् ॥  
  
नोचेन्मुग्धाङ्गनानां स्तनजघनभराभोगसम्भोगिनीनां  
स्थूलोपस्थस्थलीषु स्थगितकरतलस्पर्शलोलोद्यतानाम् ॥ ७०॥  
  
शिखरिणी  
  
भवन्तो वेदान्तप्रणिहितधियामाप्तगुरवो  
विशित्रालापानां वयमपि कवीनामनुचराः ॥  
  
तथाप्येतद् ब्रूमो न हि परहितात्पुण्यमधिकं  
न चास्मिन्संसारे कुवलयदृशो रम्यमपरम् ॥ ७१॥  
  
मालिनी  
  
किमिह बहुभिरुक्तैर्युक्तिशून्यैः प्रलापैः  
द्वयमिह पुरुषाणां सर्वदा सेवनीयम् ॥  
  
अभिनवमदलीलालालसं सुन्दरीणां  
स्तनभरपरिखिन्नं यौवनं व वनं वा ॥ ७२॥  
  
स्रग्धरा  
  
रागस्यागारमेकं नरकशतमहादुःखसम्प्राप्तिहेतुः  
मोहस्योत्पत्तिबीजं जलधरपटलं ज्ञानताराधिपस्य ॥  
  
कन्दर्पस्यैकमित्रं प्रकटितविविधस्पष्टदोषप्रबन्धं  
लोकेऽस्मिन्न ह्यनर्थव्रजकुलभवनं यौवनादन्यदस्ति ॥ ७३॥  
  
शार्दूलविक्रीडित  
  
शृङ्गारद्रुमनीरदे प्रसृमरक्रीडारस स्रोतसि  
प्रद्युम्नप्रियबान्धवे चतुरतामुक्ताफलोदन्वति ॥  
  
तन्वीनेत्रचकोरपार्वणविधौ सौभाग्यलक्ष्मीनिधौ  
धन्यः कोऽपि न विक्रियां कलयति प्राप्ते नवे यौवने ॥ ७४॥  
  
स्रग्धरा  
  
राजंस्तृष्णाम्बुराशेर्न हि जगति गतः कश्चिदेवावसानं  
को वार्थोऽर्थै प्रभूतैः स्ववपुषि गलिते यौवने सानुरागे ॥  
  
गच्छामः सद्म तावद्विकसितकुमुदेन्दीवरालोकिनीनां  
यावच्चाक्रम्य रूपं झटिनि न जरया लुप्यते प्रेयसीनाम् ॥ ७५॥  
  
शार्दूलविक्रीडित  
  
जान्त्यन्धाय च दुर्मुखाय च जराजीर्णाखिलाङ्गाय च  
ग्रामीणाय च दुष्कुलाय च गलत्कुष्ठाभिभूताय च ॥  
  
यच्छन्तीषु मनोहरं निजवपुर्लक्ष्मीलवाकाङ्क्षया  
पण्यस्त्रीषु विवेककल्पलतिकाशस्त्रीषु रज्येत कः ? ॥ ७६॥  
  
अनुष्टुभ्  
  
वेश्याऽसौ मदनज्वाला रूपेन्धनविवर्धिता ।  
कामिभिर्यत्र हूयन्ते यौवनानि धनानि च ॥ ७७॥  
  
आर्या  
  
कश्चुम्बति कुलपुरुषो वेश्याधरपल्लवं मनोज्ञमपि ।  
चारभटचौरचेटकनटविटनिष्ठीवनशरावम् ? ॥ ७८  
  
स्रग्धरा  
  
संसारेऽस्मिन्नसारे कुनृपतिभवनद्वारसेवावलम्ब  
व्यासङ्गध्वस्तधैर्यं कथममलधियो मानसं संविदध्यु: ? ॥  
  
यद्येताः प्रोद्यदिन्दुद्युतिनि वयभृतो न स्युरम्भोजनेत्राः  
प्रेङ्खत्काञ्चीकलापाः स्तनभरविनमन्मध्यभाजस्तरुण्यः ? ॥ ७९॥  
  
शार्दूलविक्रीडित  
  
सिद्धाध्यासितकन्दरे हरवृषस्कन्धावरुग्णद्रुमे  
गङ्गाधौतशिलातले हिमवतः स्थाने स्थिते श्रेयसि ॥  
  
कः कुर्वीत शिरः प्रमाणमलिनं म्लानं मनस्वी जनो  
यद्वित्रस्तरकुरङ्गशावनयना न स्युः स्मरास्त्रं स्त्रियः ॥ ८०॥  
  
अनुष्टुभ्  
  
संसारोदधिनिस्तार पदवी न दवीयसी ।  
अन्तरा दुस्तरा न स्युर्यदि रे मदिरेक्षणा ॥ ८१॥  
  
इन्द्रवज्रा  
  
सत्यं जना वच्मि न पक्षपाताल्लोकेषु सप्तस्वपि तथ्यमेतत् ।  
नान्यन्मनोहारि नितम्बिनीभ्यो दुःखैकहेतुर्न च कश्चिदन्यः ॥ ८२॥  
  
शार्दूलविक्रीडित  
  
कान्तेत्युत्पललोचनेति विपुलश्रोणीभरेत्युत्सुकः  
पीनोत्तुङ्गपयोधरेति सुमुखाम्भोजेति सुभ्रूरिति ॥  
  
दृष्ट्वा माद्यति मोदतेऽभिरमते प्रस्तौति विद्वानपि  
प्रत्यक्षाशुचिभस्त्रिकां स्त्रियमहो मोहस्य दुश्चेष्टितम् ! ॥ ८३॥  
  
अनुष्टुभ्  
  
स्मृता भवति तापाय दृष्ट्वा चोन्मादवर्धिनी ।  
स्पृष्टा भवति मोहाय ! सा नाम दयिता कथम् ? ॥ ८४॥  
  
अनुष्टुभ्  
  
तावदेवामृतमयी यावल्लोचनगोचरा ।  
चक्षुःपथादतीता तु विषादप्यतिरिच्यते ॥ ८५॥  
  
अनुष्टुभ्  
  
नामृतं न विषं किञ्चिदेकां मुक्त्वा नितम्बिनीम् ।  
सैवामृतरुता रक्ता विरक्ता विषवल्लरी ॥ ८६॥  
  
स्रग्धरा  
  
आवर्तः संशयानामविनयभवनं पत्तनं साहसानां  
दोषाणां संविधानं कपटशतमयं क्षेत्रमप्रत्ययानाम् ॥  
  
स्वर्गद्वारस्य विघ्नौ नरकपुरमुखं सर्वमायाकरण्डं  
स्त्रीयन्त्रं केन सृष्टं विषममृतमयं प्राणिलोकस्य पाशः ॥ ८७॥  
  
शार्दूलविक्रीडित  
  
नो सत्येन मृगाङ्क एष वदनीभूतो न चेन्दीवर-  
द्वन्द्वं लोचनतां गतं न कनकैरप्यङ्गयष्टिः कृता ॥  
  
किं त्वेवं कविभिः प्रतारितमनास्तत्त्वं विजानन्नपि  
त्वङ्मांसास्थिमयं वपुर्मृगदृशां मन्दो जनः सेवते ॥ ८८॥  
  
उपजाति  
  
लीलावतीनां सहजा विलासास्त एव मूढस्य हृदि स्फुरन्ति ॥  
  
रागो नलिन्या हि निसर्गसिद्धस्तत्र भ्रमत्येव वृथा षडङ्घ्रिः ॥ ८९॥  
  
शिखरिणी  
  
यदेतत्पूर्णेन्दुद्युतिहरमुदाराकृतिवरं  
मुखाब्जं तन्वङ्ग्याः किल वसति तत्राधरमधु ॥  
  
इदं तत्किम्पाकद्रुमफलमिवातीव विरसं  
व्यतीतेऽस्मिन् काले विषमिव भविष्यत्यसुखदम् ॥ ९०॥  
  
शार्दूलविक्रीडित  
  
अग्राह्यं हृदयं यथैव वदनं यद्दर्पणान्तर्गतं  
भावः पर्वतसूक्ष्ममार्गविषमः स्त्रीणां न विज्ञायते ॥  
  
चित्तं पुष्करपत्रतोयतरलं विद्वद्भिराशंसितं  
नारी नाम विषाङ्कुरैरिव लता दोषैः समं वर्धिता ॥ ९१॥  
  
अनुष्टुभ्  
  
जल्पन्ति सार्धमन्येन पश्यन्त्यन्यं सविभ्रमम् ।  
हृद्गतं चिन्तयन्त्यन्यं प्रियः को नाम योषिताम् ? ॥ ९२॥  
  
वैतालीय  
  
मधु तिष्ठति वाचि योषितां हृदि हालाहलमेव केवलम् ।  
अत एव निपीयतेऽधरो हृदयं मुष्टिभिरेव ताड्यते ॥ ९३॥  
  
मालिनी  
  
इह हि मधुरगीतं नृत्यमेतद्रसोऽयं  
स्फुरति परिमलोऽसौ स्पर्श एष स्तनानाम् ।  
इति हतपरमार्थैरिन्द्रियैर्भाम्यमाणः  
स्वहितकरणदक्षैः पञ्चभिर्वञ्चितोऽसि ॥ ९४॥  
  
मन्दाक्रान्ता  
  
शास्त्रज्ञोऽपि प्रथितविनयोऽप्यात्मबोधोऽपि बाढं  
संसारेऽस्मिन्भवति विरलो भाजनं सद्गतीनाम् ॥  
  
येनैतस्मिन्निरयनगरद्वारमुद्घाटयन्ती  
वामाक्षीणां भवति कुटिला भ्रूलता कुञ्चिकेव ॥ ९५॥  
  
शार्दूलविक्रीडित  
  
उन्मीलत्त्रिवलितरङ्गनिलया प्रोत्तुङ्गपीनस्तन-  
द्वन्द्वेनोद्यतचक्रवाकमिथुना वक्त्राम्बुजोद्भासिनी ॥  
  
कान्ताकारधरा नदीयमभितः क्रूराशया नेष्यते  
संसारार्णवमज्जनं यदि तदा दूरेण सन्त्यज्यताम् ॥ ९६॥  
  
हरिणी  
  
अपसर सखे दूरादस्मात्कटाक्षविषानलात्  
प्रकृतिकुटिलाद्योषित्सर्पाद्विलासफणाभृतः ॥  
  
इतरफणिना दष्टः शक्यश्चिकित्सितुमौषधे-  
श्चतुरवनिताभोगिग्रस्तं त्यजन्ति हि मन्त्रिणः ॥ ९७॥  
  
पुष्पिताग्रा  
  
इदमनुचितमक्रमश्च पुंसां  
यदिह जरास्वपि मान्मथा विकाराः ।  
यदपि च न कृतं नितम्बिनीनां  
स्तनपतनावधि जीवितं रतं वा ॥ ९८॥  
  
वसन्ततिलका  
  
धन्यास्त एव तरलायतलोचनानां  
तारुण्यदर्पघनपीनपयोधराणाम् ॥  
  
क्षामोदरोपरिलसत्त्रिवलीलतानां  
दृष्ट्वाऽऽकृतिं विकृतिमेति मनो न येषाम् ॥ ९९॥  
  
आर्या  
  
विरहोऽपि सङ्गमः खलु परस्परं सङ्गतं मनो येषाम् ।  
हृदयमपि विघट्टितं चेत्सङ्गो विरहं विशेषयति ॥ १००॥  
  
रथोद्धता  
  
किं गतेन यदि सा न जीवति  
प्राणिति प्रियतमा तथाऽपि किम् ॥  
  
इत्युदीर्य नवमेघदर्शने  
न प्रयाति पथिकः स्वमन्दिरम् ॥ १०१॥  
  
हरिणी  
  
विरमत बुधा योषित्सङ्गात् सुखात्क्षणभङ्गुरात्  
कुरुत करुणामैत्रीप्रज्ञावधूजनसङ्गमम् ॥  
  
न खलु नरके हाराक्रान्तं घनस्तनमण्डलं  
शरणमथवा श्रोणीबिम्बं रणन्मणिमेखलम् ॥ १०२॥  
  
शिखरिणी  
  
यदा योगाभ्यासव्यसनवशयोरात्ममनसो-  
रविच्छिन्ना मैत्री स्फुरति यमिनस्तस्य किमु तैः ॥  
  
प्रियाणामालापैरधरमधुभिर्वक्त्रविधुभिः  
सनिःश्वासामोदैः सकुचकलशाश्लेषसुरतैः ? ॥ १०३॥  
  
शिखरिणी  
  
सुधाशुभ्रं धाम स्फुरदमलरश्मिः शशधरः  
प्रियावक्त्राम्भोजं मलयजरसश्चातिसुरभिः ॥  
  
स्रजो हृद्यामोदास्तदिदमखिलं रागिणि जने  
करोत्यन्तःक्षोभं न तु विषयसंसर्गविमुखे ॥ १०४॥  
  
मन्दाक्रान्ता  
  
बाले लीलामुकुलितममी सुन्दरा दृष्टिपाताः  
किं क्षिप्यन्ते विरम विरम व्यर्थ एष श्रमस्ते ॥  
  
सम्प्रत्यन्त्ये वयसि विरतं बाल्यमास्था वनान्ते  
क्षीणो मोहस्तृणमिव जगज्जालमालोकयामः ॥ १०५॥  
  
शिखरिणी  
  
इयं बाला मां प्रत्यनवरतमिन्दीवरदल-  
प्रभाचोरं चक्षुः क्षिपति किमभिप्रेतमनया ? ॥  
  
गतो मोहोऽस्माकं स्मरशबरबाणव्यतिकर-  
ज्वलज्ज्वालाः शान्तास्तदपि न वराकी विरमति ॥ १०६॥  
  
शार्दूलविक्रीडित  
  
किं कन्दर्प ! शरं कदर्थयसि रे कोदण्डझङ्कारितै ?  
रे रे कोकिल कोमलं कलरवं किं वा वृथा जल्पसि ॥  
  
मुग्धे ! स्निग्धविदग्धमुग्धमधुरैर्लोलैः कटाक्षैरलं  
चेतः सम्प्रति चन्द्रचूडचरणध्यानामृते वर्तते ॥१०७॥  
  
शिखरिणी  
  
यदाऽऽसीदज्ञानं स्मरतिमिरसञ्चारजनितं  
तदा सर्वं नारीमयमिदमशेषं जगदभूत् ।  
इदानीमस्माकं पटुतरविवेकाञ्जनदृशां  
समीभूता दृष्टिस्त्रिभुवनमपि ब्रह्म मनुते ॥ १०८॥  
  
भर्तृहरिकृत शतकत्रयी  
  
Bhartrihari's three hundred-verse sets  
Pages 125-214  
Editted and translated in 1969 by L. G. Vinjhe.  
(Translation not included here.)  
  
Copyright  
Nirnayasagar Publisher  
 निर्णयसागर प्रकाशन, मुम्बई ४००००२  
26-28 Dr. M. B. Velkar Street Mumbai 400002  
  
