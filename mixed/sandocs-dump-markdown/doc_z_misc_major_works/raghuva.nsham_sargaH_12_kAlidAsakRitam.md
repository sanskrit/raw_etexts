---
Author: kalidasa
Category: major_works, kAlidAsa
File name: raghuvansha12.itx
Language: Sanskrit
Latest update: August 23, 2005
Location: doc_z_misc_major_works
Proofread by: Arvind Kolhatkar akolhatkar at rogers.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: raghuvansha12
Texttype: pramukha
Transliterated by: Arvind Kolhatkar akolhatkar at rogers.com
engtitle: Raghuvansha 12 by Kalidas
itxtitle: raghuva.nsham sargaH 12 (kAlidAsakRitam)
title: रघुवंशम् सर्गः १२ (कालिदासकृइतम्)

---
  
 रघुवंशं सर्गः १२ कालिदासकृतम्   
  
निर्दिष्टविषयस्नेहः स दशान्तमुपेयिवान् ।  
आसीदासन्ननिर्वाणः प्रदीपार्चिरिवोषसि॥ १२-१॥  
  
तं कर्णमूलमागत्य रामे श्रीर्न्यस्यतामिति ।  
कैकेयीशङ्कयीवाह पलितच्छद्मना जरा॥ १२-२॥  
  
सा पौरान्पौरकान्तस्य रामस्याभ्युदयश्रुतिः ।  
प्रत्येकं ह्रादयाञ्चक्रे कुल्येनोद्यानपादपान्॥ १२-३॥  
  
तस्याभिषेकसम्भारे कल्पितं क्रूरनिश्चया ।  
दूषयामास कैकेयी शोकोष्णैः पार्थिवाश्रुभिः॥ १२-४॥  
  
सा किलाश्वासिता चण्डी भर्त्रा तत्संश्रुतौ वरौ ।  
उद्ववामेन्द्रसिक्ता भूर्बिलमग्नाविवोरगौ॥ १२-५॥  
  
तयोश्चतुर्दशैकेन रामं प्राव्राजयत्समाः ।  
द्वितीयेन सुतस्यैच्छद्वैधव्यैकफलां श्रियम्॥ १२-६॥  
  
पित्रा दत्तं रुदन्रामः प्राङ्महीं प्रत्यपद्यत ।  
पश्चाद्वनाय गच्छेति तदाज्ञां मुदितोऽग्रहीत्॥ १२-७॥  
  
दधतो मङ्गलक्षौमे वसानस्य च वल्कले ।  
ददृशुर्विस्मितास्तस्य मुखरागं समं जनाः॥ १२-८॥  
  
स सीतालक्ष्मणसखः सत्याद्गुरुमलोपयन् ।  
विवेश दण्डकारण्यं प्रत्येकं च सतां मनः॥ १२-९॥  
  
राजापि तद्वियोगार्तः स्मृत्वा शापं स्वकर्मजम् ।  
शरीरत्यागमात्रेण शुद्धिलाभमन्यत॥ १२-१०॥  
  
विप्रोषितकुमारं तद्राज्यमस्तमितेश्वरम् ।  
रन्ध्रान्वेषणदक्षाणां द्विषामामिषततां ययौ॥ १२-११॥  
  
अथानाथाः प्रकृतयो मातृबन्धुनिवासिनम् ।  
मौलैरानाययामासुर्भरतं स्तम्भिताश्रुभिः॥ १२-१२॥  
  
श्रुत्वा तथाविधं मृत्युं कैकेयीतनयः पितुः ।  
मातुर्न केवलं स्वस्याः श्रियोऽप्यासीत्पराङ्मुखः॥ १२-१३॥  
  
ससैन्यश्चान्वगाद्रामं दर्शितानाश्रमालयैः ।  
तस्य पश्यन्ससौमित्रेरुदश्रुर्वसतिद्रुमान्॥ १२-१४॥  
  
चित्रकूटवनस्थं च कथितस्वर्गतिर्गुरोः ।  
लक्ष्म्या निमन्त्रयाञ्चक्रे तमनुच्छिष्टसम्पदा॥ १२-१५॥  
  
स हि प्रथमजे तस्मिन्नकृतश्रीपरिग्रहे ।  
परिवेत्तारमात्मानं मेने स्वीकरणाद्भुवः॥ १२-१६॥  
  
तमशक्यमपाक्रष्टुं निदेशात्स्वर्गिणः पितुः ।  
ययाचे पादुके पश्चात्कर्तुं राज्याधिदेवते॥ १२-१७॥  
  
स विसृष्टस्तथेत्युक्त्वा भ्रात्रा नैवाविशत्पुरीम् ।  
नन्दिग्रामगतस्तस्य राज्यं न्यासमिवाभुनक्॥ १२-१८॥  
  
दृढभक्तिरिति ज्येष्ठे राज्यतृष्णापराङ्मुखः ।  
मातुः पापस्य भरतः प्रायश्चित्तमिवाकरोत्॥ १२-१९॥  
  
रामोऽपि सह वैदेह्या वने वन्येन वर्तयन् ।  
चचार सानुजः शान्तो वृद्धेक्ष्वाकुव्रतं युवा॥ १२-२०॥  
  
प्रभावस्तम्भितच्छायमाश्रितः स वनस्पतिम् ।  
कदाचिदङ्के सीतायाः शिश्ये किञ्चिदिव श्रमात्॥ १२-२१॥  
  
ऐन्द्रः किल नखैस्तस्या विददार स्तनौ द्विजः ।  
प्रियोपभोगचिह्नेषु पौरोभाग्यमिवाचरन्॥ १२-२२॥  
  
तस्मिन्नस्थदिषीकास्त्रं रामो रामावबोधितः ।  
आत्मानं मुमुचे तस्मादेकनेत्रव्ययेन सः॥ १२-२३॥  
  
रामस्त्वासन्नदेशत्वाद्भरतागमनं पुनः ।  
आशङ्क्योत्सुकसारङ्गां चित्रकूटस्थलीं जहौ॥ १२-२४॥  
  
प्रययावातिथेयेषु वसन्नृषिकुलेषु सः ।  
दक्षिणां दिशमृक्षेषु वार्षिकेष्विव भास्करः॥ १२-२५॥  
  
बभौ तमनुगच्छन्ती विदेहाधिपतेः सुता ।  
प्रतिषिद्धापि कैकेय्या लक्ष्मीरिव गुणोन्मुखी॥ १२-२६॥  
  
अनसूयातिसृष्टेन पुण्यगन्धेन काननम् ।  
सा चकाराङ्गरागेण पुष्पोच्चलितषट्पदम्॥ १२-२७॥  
  
सन्ध्याभ्रकपिशस्तस्य विराधो नाम राक्षसः ।  
अतिष्ठन्मार्गमावृत्य रामस्येन्दोरिव ग्रहः॥ १२-२८॥  
  
स जहार तयोर्मध्ये मैथिलीं लोकशोषणः ।  
नभोनभस्ययोर्वृष्टिमवग्रह इवान्तरे॥ १२-२९॥  
  
तं विनिष्पिष्य काकुत्स्थौ पुरा दूषयति स्थलीम् ।  
गन्धेनाशुचिना चेति वसुधायां निचख्नतुः॥ १२-३०॥  
  
पञ्चवट्यां ततो रामः शासनात्कुम्भजन्मनः ।  
अनपोढस्थितिस्तस्थौ विन्ध्याद्रिः प्रकृताविव॥ १२-३१॥  
  
रावणावरजा तत्र राघवं मदनातुरा ।  
अभिपेदे निदाघार्ता व्यालीव मलयद्रुमम्॥ १२-३२॥  
  
सा सीतासन्निधावेव तं वव्रे कथितान्वया ।  
अत्यारूढो हि नारीणामकालज्ञो मनोभवः॥ १२-३३॥  
  
कलत्रवानहं बाले कनीयांसं भजस्व मे।  
इति रामो वृषस्यन्तीं वृषस्कन्धः शशास ताम्॥ १२-३४॥  
  
ज्येष्ठाभिगमनात्पूर्वं तेनाप्यनभिनन्दिताम् ।  
साऽभूद्रामाश्रया भूयो नदीवोभयकूलभाक्॥ १२-३५॥  
  
संरम्भं मैथिलीहासः क्षणसौम्यां निनाय ताम् ।  
निवातस्तिमितां वेलां चन्द्रोदय इवोदधेः॥ १२-३६॥  
  
फलमस्योपहासस्य सद्यः प्राप्स्यसि पश्य माम् ।  
मृग्याः परिभवो व्याघ्र्यामित्यवेहि त्वया कृतम्॥ १२-३७॥  
  
इत्युक्त्वा मैथिलीं भर्तुरङ्के निविशतीं भयात् ।  
रूपं शूर्पणखा नाम्नः सदृशं प्रत्यपद्यत॥ १२-३८॥  
  
लक्ष्मणः प्रथमं श्रुत्वा कोकिलामञ्जुवादिनीम् ।  
शिवाघोरस्वनां पश्चाद्बुबुधे विकृतेति ताम्॥ १२-३९॥  
  
पर्णशालामथ क्षिप्रं विकृष्टासिः प्रविश्य सः ।  
वैरूप्यपौनरुक्त्येन भीषणां तामयोजयत्॥ १२-४०॥  
  
सा वक्रनखधारिण्या वेणुकर्कशपर्वया ।  
अङ्कुशाकारयाङ्गुल्या तावतर्जयदम्बरे॥ १२-४१॥  
  
प्राप्य चाशु जनस्थानं खरादिभ्यस्तथाविधम् ।  
रामोपक्रममाचख्यौ रक्षःपरिभवं नवम्॥ १२-४२॥  
  
मुखावयवलूनां तां नैरृता यत्पुरो दधुः ।  
रामाभियायिनां तेषां तदेवाभूदमङ्गलम्॥ १२-४३॥  
  
उदायुधानात्पततस्तान्दृप्तान्प्रेक्ष्य राघवः ।  
निदधे विजयाशंसां चापे सीतां च लक्ष्मणे॥ १२-४४॥  
  
एको दाशरथिः कामं यातुधानाः सहस्रशः ।  
ते तु यावन्त एवाजौ तावांश्च ददृशे स तैः॥ १२-४५॥  
  
असज्जनेन काकुत्स्थः प्रयुक्तमथ दूषणम् ।  
न चक्षमे शुभाचारः स दूषणमिवात्मनः॥ १२-४६॥  
  
तं शरैः प्रतिजग्राह खरत्रिशिरसौ च सः ।  
क्रमशस्ते पुनस्तस्य चापात्सममिवोद्ययुः॥ १२-४७॥  
  
तैस्त्रयाणां शितैर्बाणैर्यथापूर्वविशुद्धिभिः ।  
आयुर्देहातिगैः पीतं रुधिरं तु पतत्रिभिः॥ १२-४८॥  
  
तस्मिन्रामशरोत्कृत्ते बले महति रक्षसाम् ।  
उत्थितं ददृशेऽन्न्यच्च कबन्धेभ्यो न किञ्चन॥ १२-४९॥  
  
सा बाणवर्षिणं रामं योधयित्वा सुरद्विषाम् ।  
अप्रबोधाय सुष्वाप गृध्रच्छाये वरूथिनी॥ १२-५०॥  
  
राघवास्त्रविदीर्णानां रावणं प्रति रक्षसाम् ।  
तेषां शूर्पणखैवैका दुष्प्रवृत्तिहराऽभवत्॥ १२-५१॥  
  
निग्रहात्स्वसुराप्तानां वधाच्च धनदानुजः ।  
रामेण निहितं मेने पदं दशसु मूर्धसु॥ १२-५२॥  
  
रक्षसा मृगरूपेण वञ्चयित्वा स राघवौ ।  
जहार सीतां पक्षीन्द्रप्रयासक्षणविघ्नितः॥ १२-५३॥  
  
तौ सीतावेषिणौ गृध्रं लूनपक्षमपश्यताम् ।  
प्राणैर्दशरथप्रीतेरनृणं कण्ठवर्तिभिः॥ १२-५४॥  
  
स रावणहृतां ताभ्यां वचसाचष्ट मैथिलीम् ।  
आत्मनः सुमहत्कर्म व्रणैरावेद्य संस्थितः॥ १२-५५॥  
  
तयोस्तस्मिन्नवीभूतपितृव्यापतिशोकयोः ।  
पितरीवाग्निसंस्कारात्परा ववृतिरे क्रियाः॥ १२-५६॥  
  
वधनिर्धूतशापस्य कबन्धस्योपदेशतः ।  
मुमूर्च्छ सख्यं रामस्य समानव्यसने हरौ॥ १२-५७॥  
  
स हत्वा वालिनं वीरस्तत्पदे चिरकाङ्क्षिते ।  
धातोः स्थान इवादेशं सुग्रीवं सन्न्यवेशयत्॥ १२-५८॥  
  
इतस्ततश्च वैदेहीमन्वेष्टुं भर्तृचोदिताः ।  
कपयश्चेरुरार्तस्य रामस्येव मनोरथाः॥ १२-५९॥  
  
प्रवृत्तावुपलब्धायां तस्याः सम्पातिदर्शनात् ।  
मारुतिः सागरं तीर्णः संसारमिव निर्ममः॥ १२-६०॥  
  
दृष्टा विचिन्वता तेन लङ्कायां राक्षसीवृता ।  
जानकी विषवल्लीभिः परितेव महौषधिः॥ १२-६१॥  
  
तस्यै भर्तुरभिज्ञानमङ्गुलीयं ददौ कपिः ।  
प्रत्युद्गतमिवानुष्णैस्तदानन्दाश्रुबिन्दुभिः॥ १२-६२॥  
  
निर्वाप्य प्रियसन्देशैः सीतामक्षवधोद्धतः ।  
स ददाह पुरीं लङ्कां क्षणसोढारिनिग्रहः॥ १२-६३॥  
  
प्रत्यभिज्ञानरत्नं च रामायादर्शयत्कृती ।  
हृदयं स्वयमायातं वैदेह्या इव मूर्तिमत्॥ १२-६४॥  
  
स प्राप हृदयन्यस्तमणिस्पर्शनिमीलितः ।  
अपयोधरसंसर्गां प्रियालिङ्गननिर्वृतिम्॥ १२-६५॥  
  
श्रुत्वा रामः प्रियोदन्तं मेने तत्सङ्गमोत्सुकः ।  
महार्णवपरिक्षेपं लङ्कायाः परिखालघुम्॥ १२-६६॥  
  
स प्रतस्थेऽरिनाशाय हरिसैन्यैरनुद्रुतः ।  
न केवलं भुवः पृष्ठे व्योम्नि सम्बाधवर्तिभिः॥ १२-६७॥  
  
निविष्टमुदधेः कूले तं प्रपाद बिभीषणः ।  
स्नेहाद्राक्षसलक्ष्म्येव बुद्धिमाविश्य चोदितः॥ १२-६८॥  
  
तस्मै निशाचरैश्वर्यं प्रतिशुश्राव राघवः ।  
काले खलु समालब्धाः फलं बध्नन्ति नीतयः॥ १२-६९॥  
  
स सेतुं बन्धयामास प्लवगैर्लवणाम्भसि ।  
रसातलादिवोन्मग्नं शेषं स्वप्नाय शार्ङ्गिणः॥ १२-७०॥  
  
तेनोत्तीर्य पथा लङ्कां रोधयामास पिङ्गलैः ।  
द्वितीयं हेमप्राकारं कुर्वद्भिरिव वानरैः॥ १२-७१॥  
  
रणः प्रववृते तत्र भीमः प्लवगरक्षसाम् ।  
दिग्विजृम्भितकाकुत्स्थपौलस्त्यजयघोषणः॥ १२-७२॥  
  
पादपाविद्धपरिघः शिलानिष्पिष्टमुद्गरः ।  
अतिशस्त्रनखन्यासः शैलरुग्णमतङ्गजः॥ १२-७३॥  
  
अथ रामशिरश्छेददर्शनोद्भ्रान्तचेतनाम् ।  
सीतां मायेति शंसन्ती त्रिजटा समजीवयत्॥ १२-७४॥  
  
कामं जीवति मे नाथ इति सा विजहौ शुचम् ।  
प्राङ्मत्वा सत्यमस्यान्तं जीवितास्मीति लज्जिता॥ १२-७५॥  
  
गरुडापातविश्लिष्टमेघनादास्त्रबन्धनः ।  
दाशरथ्योः क्षणक्लेशः स्वप्नवृत्त इवाभवत्॥ १२-७६॥  
  
ततो बिभेद पौलस्त्यः शक्त्या वक्षसि लक्ष्मणम् ।  
रामस्त्वनाहतोऽप्यासीद्विदीर्णहॄदयः शुचा॥ १२-७७॥  
  
स मारुतिसमानीतमहौषधिहतव्यथः ।  
लङ्कास्त्रीणां पुनश्चक्रे विलापाचार्यकं शरैः॥ १२-७८॥  
  
स नादं मेघनादस्य धनुश्चेन्द्रायुधप्रभम् ।  
मेघस्येव शरत्कालो न किञ्चित्पर्यशेषयत्॥ १२-७९॥  
  
कुम्भकर्णः कपीन्द्रेण तुल्यावस्थः स्वसुः कृतः ।  
रुरोध रामं शृङ्गीव टङ्कच्छिन्नमनःशिलः॥ १२-८०॥  
  
अकाले बोधितो भ्राता प्रियस्वप्नो वृथा भवान् ।  
रामेषुभिरितीवासौ दीर्घनिद्रां प्रवेशितः॥ १२-८१॥  
  
इतराण्यपि रक्षांसि पेतुर्वानरकोटिषु ।  
रजांसि समरोत्थानि तच्छोणितनदीष्विव॥ १२-८२॥  
  
निर्ययावथ पौलस्त्यः पुनर्युद्धाय मन्दिरात् ।  
अरावणमरामं वा जगदद्येति निश्चितः॥ १२-८३॥  
  
रामं पदातिमालोक्य लङ्केशं च वरूथिनम् ।  
हरियुग्यं रथं तस्मै प्रजिघाय पुरन्दरः॥ १२-८४॥  
  
तमाधूतध्वजपटं व्योमगङ्गोर्मिवायुभिः ।  
देवसूतभुजालम्बी जैत्रमध्यास्त राघवः॥ १२-८५॥  
  
मातलिस्तस्य माहेन्द्रमामुमोच तनुच्छदम् ।  
यत्रोत्पलदलक्लैब्यमस्त्राण्यापुः सुरद्विषाम्॥ १२-८६॥  
  
अन्योन्यदर्शनप्राप्तविक्रमावसरं चिरात् ।  
रामरावणयोर्युद्धं चरितार्थमिवाभवत्॥ १२-८७॥  
  
भुजमूर्धोरुबाहुल्यादेकोऽपि धनदानुजः ।  
ददृशे ह्ययथापूर्वो मातृवंश इव स्थितः॥ १२-८८॥  
  
जेतारं लोकपालानां स्वमुखैरर्चितेश्वरम् ।  
रामस्तुलितकैलासमारातिं बह्वमन्यत॥ १२-८९॥  
  
तस्य स्फुरति पौलस्त्यः सीतासङ्गमशंसिनि ।  
निचखानाधिकक्रोधः शरं सव्येतरे भुजे॥ १२-९०॥  
  
रावणस्यापि रामास्तो भित्त्वा हृदयमाशुगः ।  
विवेश भुवमाख्यातुमुरगेभ्य इव प्रियम्॥ १२-९१॥  
  
वचसैव तयोर्वाक्यमस्त्रमस्त्रेण निघ्नतोः ।  
अन्योन्यजयसंरम्भो ववृधे वादिनोरिव॥ १२-९२॥  
  
विक्रमव्यतिहारेण सामान्याऽभूद्द्वयोरपि ।  
जयश्रीरन्तरा वेदिर्मत्तवारणयोरिव॥ १२-९३॥  
  
कृतप्रतिकृतप्रीतैस्तयोर्मुक्तां सुरासुरैः ।  
परस्परशरव्राताः पुष्पवृष्टिं न सेहिरे॥ १२-९४॥  
  
अयःशङ्कुचितां रक्षः शतघ्नीमथ शत्रवे ।  
हृतां वैवस्वतस्येव कूटशाल्मलिमक्षिपत्॥ १२-९५॥  
  
राघवो रथमप्राप्तां तामाशां च सुरद्विषाम् ।  
अर्धचन्द्रमुखैर्बाणैश्चिच्छेद कदलीसुखम्॥ १२-९६॥  
  
अमोघं सन्दधे चास्मै धनुष्येकधनुर्धरः ।  
ब्राह्ममस्त्रं प्रियाशोकशल्यनिष्कर्षणौषधम्॥ १२-९७॥  
  
तद्व्योम्नि शतधा भिन्नं ददृशे दीप्तिमन्मुखम् ।  
वपुर्महोरगस्येव करालफलमण्डलम्॥ १२-९८॥  
  
तेन मन्त्रप्रयुक्तेन निमेषार्धादपातयत् ।  
स रावणशिरःपङ्क्तिमज्ञातव्रणवेदनाम्॥ १२-९९॥  
  
बालार्कप्रतिमेवाप्सु वीचिभिन्ना पतिष्यतः ।  
रराज रक्षःकायस्य कण्ठच्छेदपरम्परा॥ १२-१००॥  
  
मरुतां पश्यतां तस्य शिरांसि पतितान्यपि ।  
मनो नातिविशस्वास पुनःसन्धानशङ्किनाम्॥ १२-१०१॥  
  
अथ मदगुरुपक्षैलोकपालद्विपाना-  
मनुगतमलिवृन्दैर्गण्डभित्तीर्विहाय ।  
उपनतमणिबन्धे मूर्ध्नि पौलस्त्यशत्रोः  
सुरभि सुरविमुक्तं पुष्पवर्षं पपात॥ १२-१०२॥  
  
यन्ता हरेः सपदि संहृतकार्मुकज्य-  
मापृच्छ्य राघवमनुष्ठितदेवकार्यम् ।  
नामाङ्करावणशराङ्कितकेतुयष्टि-  
मूर्ध्वं रथं हरिसहस्रयुजं निनाय॥ १२-१०३॥  
  
रघुपतिरपि जातवेदोविशुद्धां प्रगृह्य प्रियां  
प्रियसुहृदि बिभीषणे सङ्गमय्य श्रियं वैरिणः ।  
रविसुतसहितेन तेनानुयातः ससौमित्रिणा  
भुजविजितविमानरत्नाधिरूढः प्रतस्थे पुरीम्॥ १२-१०४॥  
  
इति श्रीरघुवंशे महाकाव्ये कविश्रीकालिदासकृतौ  
रावणवधो नाम द्वादशः सर्गः ॥  
  
  
Encoded and proofread by Arvind Kolhatkar akolhatkar at rogers.com  
  
