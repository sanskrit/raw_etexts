+++
"Text title" = "naaTyashaastra adhyaaya 10"
"File name" = "natya10.itx"
itxtitle = "nATyashAstram adhyAyaH 10"
engtitle = "Natya Shastra Chapter 10"
Category = "natyashastra, major_works, bharata"
Location = "doc_z_misc_major_works"
Sublocation = "major_works"
Texttype = "pramukha"
Author = "Sage Bharata"
Language = "Sanskrit"
Subject = "philosophy/hinduism/culture/Dance/Drama"
"Transliterated by" = "Sowmya Krishnapur krsowmya at yahoo.com"
"Proofread by" = "Sowmya Krishnapur krsowmya at yahoo.com"
"Latest update" = "February 04, 2005"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "नाट्यशास्त्रम् अध्यायः १०"

+++
  
 नाट्यशास्त्रम् अध्यायः १०   
  
                   ॥ श्रीरस्तु ॥  
  
           भरतमुनिप्रणीतं नाट्यशास्त्रम्  
अथ दशमोऽध्यायः ।  
एवं पादस्य जङ्घाया ऊर्वोः कट्यास्तथैव च ।  
समानकरणे चेष्टा सा चारीत्यभिधीयते ॥ १॥  
  
विधानोपगताश्चार्यो व्यायच्छन्ते परस्परम् ।  
यस्मादङ्गसमायुक्तास्तस्माद्व्यायाम उच्यते ॥ २॥  
  
एकपादप्रचारो यः सा चारीत्यभिसंज्ञिता ।  
द्विपादक्रमणं यत्तु करणं नाम तद्भवेत् ॥ ३॥  
  
करणानां समायोगः खण्डमित्यभिधीयते ।  
खण्डैस्त्रिभिश्चतुर्भिर्वा संयुक्तं मण्डलं भवेत् ॥ ४॥  
  
चारीभिः प्रसृतं नृत्तं चारीभिश्चेष्टितं तथा ।  
चारीभिः शस्त्रमोक्षश्च चार्यो युद्धे च कीर्तिताः ॥ ५॥  
  
यदेतत्प्रस्तुतं नाट्यं तच्चारीष्वेव संज्ञितम् ।  
नहि चार्या विना किञ्चिन्नाट्येऽङ्गं सम्प्रवर्तते ॥ ६॥  
  
तस्माच्चारीविधानस्य सम्प्रवक्ष्यामि लक्षणम् ।  
या यस्मिंस्तु यथा योज्या नृत्ते युद्धे गतौ तथा ॥ ७॥  
  
समपादा स्थितावर्ता शकटास्या तथैव च ।  
अध्यर्धिका चाषगतिर्विच्यवा च तथापरा ॥ ८॥  
  
एडकाक्रीडिता बद्धा उरुद्वृत्ता तथाड्डिता ।  
उत्स्पन्दिता च जनिता स्यन्दिता चापस्यन्दिता ॥ ९॥  
  
समोत्सरितमत्तल्ली मत्तल्ली चेति षोडश ।  
एता भौम्यः स्मृताश्चार्यः शृणुताकाशिकीः पुनः ॥ १०॥  
  
अतिक्रान्ता ह्यपक्रान्ता पार्श्वक्रान्ता तथैव च ।  
ऊर्ध्वजानुश्च सूची च तथा नूपुरपादिका ॥ ११॥  
  
डोलपादा तथाक्षिप्ता आविद्धोद्वृत्तसंज्ञिते ।  
विद्युद्भ्रान्ता ह्यलाता च भुजङ्गत्रासिता तथा ॥ १२॥  
  
मृगप्लुता च दण्डा च भ्रमरी चेति षोडश ।  
आकाशिक्यः स्मृता ह्येता लक्षणं च निबोधत ॥ १३॥  
  
पादैर्निरन्तरकृतैस्तथा समनखैरपि ।  
समपादा स्मृता चारी विज्ञेया स्थानसंश्रया ॥ १४॥  
  
भूमिघृष्टेन पादेन कृत्वाभ्यन्तरमण्डलम्।  
पुनरुत्सादयेदन्यं स्थितावर्त्ता तु सा स्मृता ॥ १५॥  
  
निषण्णाङ्गस्तु चरणं प्रसार्य तलसञ्चरम्।  
उद्वाहितमुरः कृत्वा शकटास्यां प्रयोजयेत् ॥ १६॥  
  
सव्यस्य पृष्ठतो वामश्चरणस्तु यदा भवेत् ।  
तस्यापसर्पणं चैव ज्ञेया साध्यर्धिका बुधैः ॥ १७॥  
  
पादः प्रसारितः सव्यः पुनश्चैवोपसर्पितः ।  
वामः सव्यापसर्पी च चाषगत्यां विधीयते ॥ १८॥  
  
विच्यवात् समपादाया विच्यवां सम्प्रयोजयेत् ।  
निकुट्टयंस्तलाग्रेण पादस्य धरणीतलम्॥ १९॥  
  
तलसञ्चरपादाभ्यामुत्प्लुत्य पतनं तु यत् ।  
पर्यायतश्च क्रियते एडकाक्रीडिता तु सा ॥ २०॥  
  
अन्योन्यजङ्घासंवेगात् कृत्वा तु स्वस्तिकं ततः ।  
ऊरुभ्याम् वलनं यस्मात् सा बद्धा चार्युदाहृता ॥ २१॥  
  
तलसञ्चरपादस्य पार्ष्णिर्बाह्योन्मुखी यदा ।  
जङ्घाञ्चिता तथोद्वृत्ता ऊरुद्वृत्तेति सा स्मृता ॥ २२॥  
  
अग्रतः पृष्ठतो वापि पादस्तु तलसञ्चरः ।  
द्वितीयपादो निर्घृष्टः यस्यां स्यादड्डिता तु सा॥ २३॥  
  
शनैः पादो निवर्तेत बाह्येनाभ्यन्तरेण च ।  
यद्रेचकानुसारेण सा चार्युत्स्यन्दिता स्मृता ॥ २४॥  
  
मुष्टिहस्तश्च वक्षःस्थः करोऽन्यश्च प्रवर्तितः ।  
तलसञ्चरपादश्च जनिता चार्युदाहृता ॥ २५॥  
  
पञ्चतालान्तरं पादं प्रसार्य स्यन्दितां न्यसेत् ।  
द्वितीयेन तु पादेन तथापस्यन्दितामपि ॥ २६॥  
  
तलसञ्चरपादाभ्याम् घूर्णमानोपसर्पणैः ।  
समोत्सरितमत्तल्ली व्यायामे समुदाहृता ॥ २७॥  
  
उभाभ्यामपि पादाभ्यां घूर्णमानोपसर्पणैः ।  
उद्वेष्टितापविद्धैश्च हस्तैर्मत्तल्ल्युदाहृता ॥ २८॥  
  
एता भौम्यः स्मृताश्चार्यो नियुद्धकरणाश्रयाः ।  
आकाशकीनां चारीणां सम्प्रवक्ष्यामि लक्षणम् ॥ २९॥  
  
कुञ्चितं पादमुत्क्षिप्य पुरतः सम्प्रसारयेत् ।  
उत्क्षिप्य पातयेच्चैनमतिक्रान्ता तु सा स्मृता ॥ ३०॥  
  
ऊरुभ्यां वलनं कृत्वा कुञ्चितं पादमुद्धरेत् ।  
पार्श्वे विनिक्षिपेच्चैनमपक्रान्ता तु सा स्मृता ॥ ३१॥  
  
कुञ्चितं पादमुत्क्षिप्य पार्श्वेनोत्पतनं न्यसेत् ।  
उद्घट्टितेन पादेन पार्श्वक्रान्ता विधीयते ॥ ३२॥  
  
कुञ्चितं पादमुत्क्षिप्य जानुस्तनसमं न्यसेत् ।  
द्वितीयं च क्रमात् स्तब्धमूर्ध्वजानुः प्रकीर्तिता ॥ ३३॥  
  
कुञ्चितं पादमुत्क्षिप्य जानूर्ध्वं सम्प्रसारयेत् ।  
पातयेच्चाग्रयोगेन सा सूची परिकीर्तिता ॥ ३४॥  
  
पृष्ठतो ह्यञ्चितं कृत्वा पादमग्रतलेन तु ।  
द्रुतं निर्यातयेद्भूमौ चारी नूपुरपादिका ॥ ३५॥  
  
कुञ्चितं पादमुत्क्षिप्य पार्श्वात्पार्श्वं तु दोलयेत् ।  
पातयेदञ्चितं चैवं दोलपादा तु सा स्मृता ॥ ३६॥  
  
कुञ्चितं पादमुत्क्षिप्य आक्षिप्य त्वञ्चितं न्यसेत् ।  
जङ्घास्वस्तिकसंयुक्ता चाक्षिप्ता नाम सा स्मृता ॥ ३७॥  
  
स्वस्तिकस्याग्रतः पादः कुञ्चितस्तु प्रसारितः ।  
निपतेदञ्चिताविद्ध आविद्धा नाम सा स्मृता ॥ ३८॥  
  
पादमाविद्धमावेष्ट्य समुत्क्षिप्य निपातयेत् ।  
परिवृत्त्य द्वितीयं च सोद्वृत्ता चार्युदाहृता ॥ ३९॥  
  
पृष्ठतो वलितं पादं शिरोघृष्टं प्रसारयेत् ।  
सर्वतो मण्डलाविद्धं विद्युद्भ्रान्ता तु सा स्मृता ॥ ४०॥  
  
पृष्ठः प्रसारितः पादो वलितोऽभ्यन्तरीकृतः ।  
पार्ष्णिप्रपतितश्चैव ह्यलाता सम्प्रकीर्तिता ॥ ४१॥  
  
कुञ्चितं पादमुत्क्षिप्य त्र्यश्रमूरुं विवर्तयेत् ।  
कटिजानुविवर्ताच्च भुजङ्गत्रासिता भवेत् ॥ ४२॥  
  
अतिक्रान्तक्रमं कृत्वा समुत्प्लुत्य निपातयेत् ।  
जङ्घाञ्चितोपरिक्षिप्ता सा ज्ञेया हरिणप्लुता ॥ ४३॥  
  
नूपुरं चरणं कृत्वा पुरतः सम्प्रसारयेत् ।  
क्षिप्रमाविद्धकरणं दण्डपादा तु सा स्मृता ॥ ४४॥  
  
अतिक्रान्तक्रमं कृत्वा त्रिकं तु परिवर्तयेत् ।  
द्वितीयपादभ्रमणात्तलेन भ्रमरी स्मृता ॥ ४५॥  
  
आकाशिक्यः स्मृता ह्येता ललिताङ्गक्रियात्मकाः ।  
धनुर्वज्रासिशस्त्राणां प्रयोक्तव्या प्रयोक्तृभिः ॥ ४६॥  
  
अग्रगौ पृष्ठगौ वापि ह्यनुगौ चापि योगतः ।  
पादयोस्तु द्विजा हस्तौ कर्तव्यौ नाट्ययोक्तृभिः ॥ ४७॥  
  
यतः पादस्ततो हस्तो यतो हस्तस्ततस्त्रिकम् ।  
पादस्य निर्गमं ज्ञात्वा तथोपाङ्गानि योजयेत् ॥ ४८॥  
  
पादचार्यां यथा पादो धरणीमेव गच्छति ।  
एवं हस्तश्चरित्वा तु कटिदेशं समाश्रयेत् ॥ ४९॥  
  
एताश्चार्यो मया प्रोक्ता ललिताङ्गक्रियात्मकाः ।  
स्थानान्यासां प्रवक्ष्यामि सर्वशस्त्रविमोक्षणे ॥ ५०॥  
  
वैष्णवं समपादं च वैशाखं मण्डलं तथा ।  
प्रत्यालीढं तथालीढं स्थानान्येतानि षण् नृणां ॥ ५१॥  
  
द्वौ तालावर्धतालश्च पादयोरन्तरं भवेत् ।  
तयोः समस्थितस्त्वेकः त्र्यश्रः पक्षस्थितोऽपरः ॥ ५२॥  
  
किञ्चिदञ्चितजङ्घं च सौष्ठवाङ्गपुरस्कृतम् ।  
वैष्णवं स्थानमेतद्धि विष्णुरत्राधिदैवतम् ॥ ५३॥  
  
स्थानेनानेन कर्तव्यः संल्लापस्तु स्वभावजः ।  
नानाकार्यान्तरापेतैर्नृभिरुत्तममध्यमैः ॥ ५४॥  
  
चक्रस्य मोक्षणे चैव धारणे धनुषस्तथा ।  
धैर्यदानाङ्गलीलासु तथा क्रोधे प्रयोजयेत् ॥ ५५॥  
  
इदमेव विपर्यस्तं प्रणयक्रोध इष्यते ।  
उपालम्भकृते चैव प्रणयोद्वेगयोस्तथा ॥ ५६॥  
  
शङ्कासूयोग्रताचिन्तामतिस्मृतिषु चैव हि ।  
दैन्ये चपलतायोगे गर्वाभीष्टेषु शक्तिषु ॥ ५७॥  
  
शृङ्गाराद्भुतबीभत्सवीरप्राधान्ययोजितम् ।  
समपादे समौ पादौ तालमात्रान्तरस्थितौ ॥ ५८॥  
  
स्वभावसौष्ठवोपेतौ ब्रह्मा चात्राधिदैवतम् ।  
अनेन कार्यं स्थानेन विप्रमङ्गलधारणम् ॥ ५९॥  
  
रूपणे पक्षिणां चैव वरं कौतुकमेव च ।  
स्वस्थानं स्यन्दनस्थानां विमानस्थायिनामपि ॥ ६०॥  
  
लिङ्गस्थानां व्रतस्थानां स्थानमेतत्तु कारयेत् ।  
तालास्त्रयोऽर्धतालश्च पादयोरन्तरं भवेत् ॥ ६१॥  
  
तालांस्त्रीनर्धतालांश्च निषण्णोरुं प्रकल्पयेत् ।  
त्र्यश्रौ वक्षःस्थितौ चैव तत्र पादो प्रयोजयेत् ॥ ६२॥  
  
वैशाखस्थानमेतद्धि स्कन्दश्चात्राधिदैवतम् ।  
स्थानेनानेन कर्तव्यमश्वानां वाहनं बुधैः ॥ ६३॥  
  
व्यायामनिर्गमश्चैव स्थूलपक्षिनिरूपणम् ।  
शराणां च समुत्क्षेपो व्यायामकरणे तथा ॥ ६४॥  
  
रेचकेषु च कर्तव्यमिदमेव प्रयोक्तृभिः ।  
ऐन्द्रे तु मण्डले पादौ चतुस्तालान्तरस्थितौ ॥ ६५॥  
  
त्र्यश्रौ पक्षःस्थितौ चैव कटिजानू समौ तथा ।  
धनुर्वज्रासिशस्त्राणि मण्डलेन प्रयोजयेत् ॥ ६६॥  
  
वाहनं कुञ्जराणां तु स्थूलपक्षिनिरूपणम् ।  
अस्यैव दक्षिणं पादं पञ्च तालान् प्रसार्य तु ॥ ६७॥  
  
आलीढं स्थानकं कुर्याद् रुद्रश्चात्राधिदैवतम् ।  
अनेन कार्यं स्थानेन वीररौद्रकृतं तु यत् ॥ ६८॥  
  
उत्तरोत्तरसञ्जल्पो रोषामर्षकृतस्तु यः ।  
मल्लानाञ्चैव सम्फेटः शत्रूणां च निरूपणम् ॥ ६९॥  
  
तथाभिद्रवणं चैव शस्त्राणां चैव मोक्षणम् ।  
कुञ्चितं दक्षिणं कृत्वा वामं पादं प्रसार्य च ॥ ७०॥  
  
आलीढपरिवर्तस्तु प्रत्यालीढमिति स्मृतम् ।  
आलीढसंहितं शस्त्रं प्रत्यालीढेन मोक्षयेत् ॥ ७१॥  
  
नानाशस्त्रविमोक्षो हि कार्योऽनेन प्रयोक्तृभिः ।  
न्यायाच्चैव हि विज्ञेयाश्चत्वारः शस्त्रमोक्षणे ॥ ७२॥  
  
भारतः सात्वतश्चैव वार्षगण्योऽथ कैशिकः ।  
भारते तु कटीच्छेद्यं पादच्छेद्यं तु सात्वते ॥ ७३॥  
  
वक्षसो वार्षगण्ये तु शिरश्छेद्यन्तु कैशिके ।  
एभिः प्रयोक्तृभिर्न्यायैर्नानाचारीसमुत्थितैः ॥ ७४॥  
  
प्रविचार्य प्रयोक्तव्यं नानाशस्त्रविमोक्षणे ।  
न्यायाश्रितैरङ्गहारैर्न्यायाच्चैव समुत्थितैः ॥ ७५॥  
  
यस्माद् युद्धानि वर्तन्ते तस्मान्न्यायाः प्रकीर्तिताः ।  
वामहस्ते विनिक्षिप्य खेटकं शस्त्रफेटकम् ॥ ७६॥  
  
शस्त्रमादाय हस्तेन प्रविचारमथाचरेत् ।  
प्रसार्य च करौ सम्यक् पुनराक्षिप्य चैव हि ॥ ७७॥  
  
खेटकं भ्रामयेत् पश्चात् पार्श्वात् पार्श्वमथापि च ।  
शिरःपरिगमश्चापि कार्यः शस्त्रेण योक्तृभिः ॥ ७८॥  
  
कपोलस्यान्तरे वापि शस्त्रस्योद्वेष्टनं तथा ।  
पुनश्च खड्गहस्तेन ललितोद्वेष्टितेन च ॥ ७९॥  
  
खेटकेन च कर्तव्यः शिरःपरिगमो बुधैः ।  
एवं प्रचारः कर्तव्यो भारते शस्त्रमोक्षणे ॥ ८०॥  
  
सात्वते च प्रवक्ष्यामि प्रविचारं यथाविधिः ।  
स एव प्रविचारस्तु खड्गखेटकयोः स्मृतः ॥ ८१॥  
  
केवलं पृष्ठतः शस्त्रं कर्तव्यं खलु सात्वते ।  
गतिश्च वार्षगण्येऽपि सात्वतेन क्रमेण तु ॥ ८२॥  
  
शस्त्रखेटकयोश्चापि भ्रमणं संविधीयते ।  
शिरः परिगमस्तद्वच्छस्त्रस्येह भवेत्तथा ॥ ८३॥  
  
उरस्युद्वेष्टनं कार्यं शस्त्रस्यांशेऽथवा पुनः ।  
भारते प्रविचारोऽयं कर्तव्यः स तु कैशिके ॥ ८४॥  
  
विभ्रमय्य तथा शस्त्रं केवलं मूर्ध्नि पातयेत् ।  
प्रविचारा प्रयोक्तव्या ह्येवमेतेऽङ्गलीलया ॥ ८५॥  
  
धनुर्वज्रासिशस्त्राणां प्रयोक्तव्या विमोक्षणे ।  
न भेद्यं नापि तु च्छेद्यं न चापि रुधिरस्रुतिः ॥ ८६॥  
  
रङ्गे प्रहरणे कार्यो न चापि व्यक्तघातनम् ।  
संज्ञामात्रेण कर्तव्यं शस्त्राणां मोक्षणं बुधैः ॥ ८७॥  
  
अथवाभिनयोपेतं कुर्याच्छेद्यं विधानतः ।  
अङ्गसौष्ठवसंयुक्तैरङ्गहारैर्विभूषितम् ॥ ८८॥  
  
व्यायामं कारयेत् सम्यक् लयतालसमन्वितम् ।  
सौष्ठवे हि प्रयत्नस्तु कार्यो व्यायामसेविभिः ॥ ८९॥  
  
सौष्ठवे लक्षणं प्रोक्तं वर्तनाक्रमयोजितम् ।  
शोभा सर्वैव नित्यं हि सौष्ठवं समुपाश्रिता ॥ ९०॥  
  
अचञ्चलमकुब्जं चासन्नगात्रमथापि च ।  
नात्युच्चं चलपादञ्च सौष्ठवाङ्गं प्रयोजयेत् ॥ ९१॥  
  
कटी कर्णसमा यत्र कूर्परांसशिरस्तथा ।  
समुन्नतमुरश्चैव सौष्ठवं नाम तद्भवेत् ॥ ९२॥  
  
नहि सौष्ठवहीनाङ्गः शोभते नाट्यनृत्तयोः ।  
अत्र नित्यं प्रयत्नो हि विधेयो मध्यमोत्तमैः ॥ ९३॥  
  
नाट्यं नृत्तं च सर्वं हि सौष्ठवे सम्प्रतिष्ठितम् ।  
कटीनामभिचरौ हस्तौ वक्षश्चैव समुन्नतम् ॥ ९४॥  
  
वैष्णवं स्थानमित्यङ्गं चतुरश्रमुदाहृतम् ।  
परिमार्जनमादानं सन्धानं मोक्षणम् तथा ॥ ९५॥  
  
धनुषस्तु प्रयोक्तव्यं करणं तु चतुर्विधम् ।  
संमार्जनं परामर्षमादानं ग्रहणं क्रिया ॥ ९६॥  
  
सन्धानं शरविन्यासो विक्षेपो मोक्षणं भवेत् ।  
तैलाभ्यक्तेन गात्रेण यवागूमृदितेन च ॥ ९७॥  
  
व्यायामं कारयेत् श्रीमान् भित्तावाकालिके तथा ।  
योग्यायां मातृका भित्तिस्तस्माद्भित्तिं समाश्रयेत् ॥ ९८॥  
  
भित्तौ प्रसारिताङ्गन्तु व्यायामं कारयेन्नरम् ।  
बलार्थं च निषेवेत नस्यं बस्तिविधिं तथा ॥ ९९॥  
  
स्निग्धान्यन्यानि च तथा रसकं पानकं तथा ।  
आहारेऽधिष्ठिताः प्राणाः प्राणे योग्याः प्रतिष्ठिताः ॥ १००॥  
  
तस्माद्योग्याप्रसिध्यर्थमाहारे यत्नवान् भवेत् ।  
अशुद्धकायं प्रक्लान्तमतीवक्षुत्पिपासितम् ॥ १०१॥  
  
अतिपीतं तथा भुक्तं व्यायामं नैव कारयेत् ।  
अचलैर्मधुरैगात्रैश्चतुरश्रेण वक्षसा ॥ १०२॥  
  
व्यायामं कारयेद्धीमान् नरमङ्गक्रियात्मकम् ।  
एवं व्यायामसंयोगे कार्यश्चारीकृतो विधिः ॥ १०३॥  
  
अत ऊर्ध्वं प्रवक्ष्यामि मण्डलानां विकल्पनम् ।  
  
इति भरतीये नाट्यशास्त्रे चारीविधानो नाम दशमोऽध्यायः ।  
  
Encoded by Sowmya Krishnapur krsowmya@yahoo at com  
  
