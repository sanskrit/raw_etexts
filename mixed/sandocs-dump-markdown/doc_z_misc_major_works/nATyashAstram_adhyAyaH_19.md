+++
"Text title" = "naaTyashaastra adhyaaya 19"
"File name" = "natya19.itx"
itxtitle = "nATyashAstram adhyAyaH 19"
engtitle = "Natya Shastra Chapter 19"
Category = "natyashastra, major_works, bharata"
Location = "doc_z_misc_major_works"
Sublocation = "major_works"
Texttype = "pramukha"
Author = "Sage Bharata"
Language = "Sanskrit"
Subject = "philosophy/hinduism/culture"
"Transliterated by" = "dpadmakar at hotmail.com"
"Proofread by" = "dpadmakar at hotmail.com"
"Latest update" = "October 6, 2001"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "नाट्यशास्त्रम् अध्यायः १९"

+++
  
 नाट्यशास्त्रम् अध्यायः १९   
  
   ॥ श्रीरस्तु ॥  
  
भरतमुनिप्रणीतं नाट्यशास्त्रम्  
अथ एकोनविंशोऽध्यायः ।  
इतिवृत्तं तु नाट्यस्य शरीरं परिकीर्तितम् ।  
पञ्चभिः सन्धिभिस्तस्य विभागः सम्प्रकल्पितः ॥ १॥  
  
इतिवृत्तं द्विधा चैव बुधस्तु परिकल्पयेत् ।  
आधिकरिकमेकं स्यात् प्रासङ्गिकमथापरम् ॥ २॥  
  
यत्कार्यं हि फलप्राप्त्या सामर्थ्यात्परिकल्प्यते ।  
तदाधिकारिकं ज्ञेयमन्यत्प्रासङ्गिकं विदुः ॥ ३॥  
  
कारणात्फलयोग्यस्य वृत्तं स्यादाधिकारिकम् ।  
तस्योपकरणार्थं तु कीर्त्यते ह्यानुषङ्गिकम् ॥ ४॥  
  
कवेः प्रयत्नान्नेतॄणां युक्तानां विद्ध्युपाश्रयात् ।  
कल्प्यते हि फलप्राप्तिः समुत्कर्षात्फलस्य च ॥ ५॥  
  
(लौकिकी सुखदुःखाख्या यथावस्था रसोद्भवा ।  
दशधा मन्मथावस्था व्यवस्थास्त्रिविधा मता ॥) ६॥  
  
संसारे फलयागे तु व्यापारः कारणस्य यः ।  
तस्यानुपूर्व्या विज्ञेया पञ्चावस्था प्रयोक्तृभिः ॥ ७॥  
  
प्रारम्भश्च प्रयत्नश्च तथा प्राप्तेश्च संभवः ।  
नियता च फलप्राप्तिः फलयोगश्च पञ्चमः ॥ ८॥  
  
औत्सुक्यमात्रबन्धस्तु यद्बीजस्य निबध्यते ।  
महतः फलयोगस्य स फलारम्भ इष्यते ॥ ९॥  
  
अपश्यतः फलप्राप्तिं व्यापारो यः फलं प्रति ।  
परं चौत्सुक्यगमनं स प्रयत्नः प्रकीर्तितः ॥ १०॥  
  
ईषत्प्राप्तिर्यदा काचित्फलस्य परिकल्पते ।  
भावमात्रेण तु प्राहुर्विधिज्ञाः प्राप्तिसम्भवम् ॥ ११॥  
  
नियतां तु फलप्राप्तिं यदा भावेन पश्यति ।  
नियतां तां फलप्राप्तिं सगुणां परिचक्षते ॥ १२॥  
  
अभिप्रेतं समग्रं च प्रतिरूपं क्रियाफलम् ।  
इतिवृत्ते भवेद्यस्मिन् फलयोगः प्रकीर्तितः ॥ १३॥  
  
सर्वस्यैव हि कार्यस्य प्रारब्धस्य फलार्थिभिः ।  
एतास्त्वनुक्रमेणैव पञ्चावस्था भवन्ति हि ॥ १४॥  
  
आसां स्वभावभिन्नानां परस्परसमागमात् ।  
विन्यास एकभावेन फलहेतुः प्रकीर्तितः ॥ १५॥  
  
इतिवृत्तं समाख्यातं प्रत्यगेवाधिकारिकम् ।  
तदारम्भादि कर्तव्यं फलान्तं च यथा भवेत् ॥ १६॥  
  
पूर्णसन्धि च कर्तव्यं हीनसन्ध्यपि वा पुनः ।  
नियमात् पूर्णसन्धि स्याद्धीनसन्ध्यथ कारणात् ॥ १७॥  
  
एकलोपे चतुर्थस्य द्विलोपे त्रिचतुर्थयोः ।  
द्वितीयत्रिचतुर्थानां त्रिलोपे लोप इष्यते ॥ १८॥  
  
प्रासङ्गिके परार्थत्वान्न ह्येष नियमो भवेत् ।  
यद्वृत्तं सम्भवेत्तत्र तद्योज्यमविरोधतः ॥ १९॥  
  
इतिवृत्ते यथावस्थाः पञ्चारम्भादिकाः स्मृताः ।  
अर्थप्रकृतयः पञ्च तथा बीजादिका अपि ॥ २०॥  
  
बीजं बिन्दुः पताका च प्रकरी कार्यमेव च ।  
अर्थप्रकृतयः पञ्च ज्ञात्वा योज्या यथाविधि ॥ २१॥  
  
स्वल्पमात्रं समुत्सृष्टं बहुधा यद्विसर्पति ।  
फलावसानं यच्चैव बीजं तत्परिकीर्तितम् ॥ २२॥  
  
प्रयोजनानां विच्छेदे यदविच्छेदकारणम् ।  
यावत्समाप्तिर्बन्धस्य स बिन्दुः परिकीर्तितः ॥ २३॥  
  
यद्वृत्तं तु परार्थं स्यात् प्रधानस्योपकारकम्  
प्रधानवच्च कल्प्येत सा पताकेति कीर्तिता ॥ २४॥  
  
फलं प्रकल्प्यते यस्याः परार्थायैव केवलम् ।  
अनुबन्धविहीनत्वात् प्रकरीति विनिर्दिशेत् ॥ २५।  
यदाधिकारिकं वस्तु सम्यक् प्राज्ञैः प्रयुज्यते ।  
तदर्थो यः समारम्भस्तत्कार्यं परिकीर्तितम् ॥ २६॥  
  
एतेषां यस्य येनार्थो यतश्च गुण इष्यते ।  
तत् प्रधानं तु कर्तव्यं गुणभूतान्यतः परम् ॥ २७॥  
  
एकोऽनेकोऽपि वा सन्धिः पताकायां तु यो भवेत् ।  
प्रधानार्थानुयायित्वादनुसन्धिः प्रकीर्त्यते ॥ २८॥  
  
आगर्भादाविमर्शाद्वा पताका विनिवर्तते ।  
कस्माद्यस्मान्निबन्धोऽस्याः परार्थः परिकीर्त्यते ॥ २९॥  
  
यत्रार्थे चिन्तितेऽन्यस्मिन्स्तल्लिन्ङ्गोऽन्यः प्रयुज्यते ।  
आगन्तुकेन भावेन पताकास्थानकं तु तत् ॥ ३०।  
सहसैवार्थसम्पत्तिर्गुणवत्युपकारतः ।  
पताकास्थानकमिदं प्रथमं परिकीर्तितम् ॥ ३१॥  
  
वचः सातिशयं क्लिष्टं काव्यबन्धसमाश्रयम् ।  
पताकास्थानकमिदं द्वितीअयं परिकीर्तितम् ॥ ३२॥  
  
अर्थोपक्षेपणं यत्र लीनं सविनयं भवेत् ।  
श्लिष्टप्रत्युत्तरोपेतं तृतीयमिदमिष्यते ॥ ३३॥  
  
द्व्यर्थो वचनविन्यासः सुश्लिष्टः काव्ययोजितः ।  
उपन्याससुयुक्तश्च तच्चतुर्थमुदाहृतम् ॥ ३४॥  
  
[यत्र सातिशयं वाक्यमर्थोपक्षेपणं भवेत् ।  
विनाशिदृष्टमन्ते च पताकार्धं तु तद्भवेत् ]॥ ३५॥  
  
चतुष्पताकापरमं नाटके कार्ययिष्यते ।  
पञ्चभिः सन्धिभिर्युक्तं तांश्च वक्ष्याम्यतः परम् ॥३६॥  
  
मुखं प्रतिमुखं चैव गर्भो विमर्श एव च ।  
तथा निर्वहणं चेति नाटके पञ्च सन्धयः ॥ ३७॥  
  
[पञ्चभिः सन्धिभिर्युक्तं प्रधानमनु कीर्त्यते ।  
शेषाः प्रधानसन्धीनामनुग्राह्यनुसन्धयः ]॥ ३८॥  
  
यत्र बीजसमुत्पत्तिर्नानार्थरससम्भवा ।  
काव्ये शरीरानुगता तन्मुखं परिकीर्तितम् ॥ ३९॥  
  
बीजस्योद्घाटनं यत्र दृष्टनष्टमिव क्वचित् ।  
मुखन्यस्तस्य सर्वत्र तद्वै प्रतिमुखं स्मृतम् ॥ ४०॥  
  
उद्भेदस्तस्य बीजस्य प्राप्तिरप्राप्तिरेव वा ।  
पुनश्चान्वेषणं यत्र स गर्भ इति संज्ञितः ॥ ४१॥  
  
गर्भनिर्भिन्नबीजार्थो विलोभनकृतोऽथवा ।  
क्रोधव्यसनजो वापि स विमर्श इति स्मृतः ॥ ४२॥  
  
समानयनमर्थानां मुखाद्यानां सबीजिनाम् ।  
नानाभावोत्तराणां यद्भवेन्निर्वहणं तु तत् ॥ ४३॥  
  
एते तु सन्धयो ज्ञेया नाटकस्य प्रयोक्तृभिः ।  
तथा प्रकरणास्यापि शेषाणां च निबोधत ॥ ४४॥  
  
डिमः समवकारश्च चतुःसन्धी प्रकीर्तितौ ।  
न तयोरवमर्शस्तु कर्तव्यः कविभिः सदा ॥ ४५॥  
  
व्यायोगेहामृगौ चापि सदा कार्यौ त्रिसन्धिकौ ।  
गर्भावमर्शौ न स्यातां तयोर्वृत्तिश्च कैशिकी ॥ ४६॥  
  
द्विसन्धि तु प्रहसनं वीथ्यङ्को भाण एव च ।  
मुखनिर्वहने तत्र कर्तव्ये कविभिः सदा ॥ ४७॥  
  
[वीथी चैव हि भाणश्च तथा प्रहसनं पुनः ।  
कैशिकीवृत्तिहीनानि कार्याणि कविभिः सदा ]॥ ४८॥  
  
एवं हि सन्धयः कार्या दशरूपे प्रयोक्तृभिः ।  
पुनरेषां तु सन्धीनामङ्गकल्पं निबोधदत ॥ ४९॥  
  
सन्धिनां यानि वृत्तानि प्रदेशेष्वनुपूर्वशः ।  
स्वसम्पद्गुणयुक्तानि तान्यङ्गान्युपधारयेत् ॥५०॥  
  
इष्टस्यार्थस्य रचना वृत्तान्तस्यानुपक्षयः ।  
रागप्राप्तिः प्रयोगस्य गुह्यानां चैव गूहनम् ॥ ५१॥  
  
आश्चर्यवदभिख्यानं प्रकाश्यानां प्रकाशनम् ।  
अङ्गानां षड्विधं ह्येतद् दॄष्टं शास्त्रे प्रयोजनम् ॥५२॥  
  
अङ्गहीनो नरो यद्वन्नैवारम्भक्षमो भवेत् ।  
अङ्गहीनं तथा काव्यं न प्रयोगक्षमं भवेत् ॥ ५३॥  
  
उदात्तमपि तत्काव्यं स्यादङ्गैः परिवर्जितम् ।  
हीनत्वाद्धि प्रयोगस्य न सतां रञ्जयेन्मनः ॥ ५४॥  
  
काव्यं यदपि हीनार्थं सम्यदङ्गैः समन्वितम् ।  
दीप्तत्वात्तु प्रयोगस्य शोभामेति न संशयः ॥ ५५॥  
  
[तस्मात् सन्धिप्रदेशेषु यथायोगं यथारसम् ।  
कविनाङ्गानि कार्याणि सम्यक्तानि निबोधत] ॥ ५६॥  
  
उपक्षेपः परिकरः परिन्यासो विलोभनम् ।  
युक्तिः प्राप्तिः समाधानं विधानं परिभावना ॥ ५७॥  
  
उद्भेदः करणं भेद एतान्यङ्गानि वै मुखे ।  
तथा प्रतिमुखे चैव शृणुताङ्गानि नामतः ॥ ५८॥  
  
विलासः परिसर्पश्च विधूतं तापनं तथा ।  
नर्म नर्मद्युतिश्चैव तथा प्रगयणं पुनः ॥ ५९॥  
  
निरोधश्चैव विज्ञेयः पर्युपासनमेव च ।  
पुष्पं वज्रमुपन्यासो वर्णसंहार एव च ॥ ६०॥  
  
एतानि वै प्रतिमुखे गर्भेऽङ्गानि निबोधत ।  
अभूताहरणं मार्गो रूपोदाहरणे क्रमः ॥ ६१॥  
  
संग्रहश्चानुमानं च प्रार्थनाक्षिप्तमेव च ।  
तोटकाधिबले चैव ह्युद्वेगो विद्रवस्तथा ॥६२॥  
  
एतान्यङ्गानि वै गर्भे ह्यवमर्शे निबोधत ।  
अपवादश्च संफेटो विद्रवः शक्तिरेव च ॥ ६३॥  
  
व्यवसायः प्रसङ्गश्च द्युतिः खेदो निषेधनम् ॥  
  
विरोधनमथादानं छादनं च प्ररोचना ॥ ६४॥  
  
व्यवहारश्च युक्तिश्च विमर्शाङ्गान्यमूनि च ।  
सन्धिर्निरोधो ग्रथनं निर्णयः परिभाषणम् ॥ ६५॥  
  
द्युतिः प्रसाद आनन्दः समयो ह्युपगूहनम् ।  
भाषणं पूर्ववाक्यं च काव्यसंहार एव च ॥ ६६॥  
  
प्रशस्तिरिति संहारे ज्ञेयान्यङ्गानि नामतः ।  
चतुष्षष्ठि बुधैर्ज्ञेयान्येतान्यङ्गानि सन्धिषु ॥ ६७॥  
  
[सम्पादनार्थं बीजस्य सम्यक्सिद्धिकराणि च ।  
कार्याण्येतानि कविभिर्विभज्यार्थानि नाटके ] ॥ ६८॥  
  
पुनरेषां प्रवक्ष्यामि लक्षणानि यथाक्रमम् ।  
काव्यार्थस्य समुत्पत्तिरुपक्षेप इति स्मृतः ॥ ६९॥  
  
यदुत्पन्नार्थबाहुल्यं ज्ञेयः परिकरस्तु सः ।  
तन्निष्पत्तिः परिन्यासो विज्ञेयः कविभिः सदा ॥ ७०॥  
  
गुणनिर्वर्णनं चैव विलोभनमिति स्मृतम् ।  
सम्प्रधारणमर्थानां युक्तिरित्यभिधीयते ॥ ७१॥  
  
सुखार्थस्याभिगमनं प्राप्तिरित्यभिसंज्ञिता ।  
बीजार्थस्योपगमनं समाधानमिति स्मृतम् ॥ ७२॥  
  
सुखदुःखकृतो योऽर्थस्तद्विधानमिति स्मृतम् ।  
कुतूहलोत्तरावेगो विज्ञेया परिभावना ॥ ७३॥  
  
बीजार्थस्य प्ररोहो यः स उद्भेद इति स्मृतः ।  
प्रकृतार्थसमारम्भः करणं नाम तद्भवेत् ॥ ७४॥  
  
संघातभेदनार्थो यः स भेद इति कीर्तितः ।  
[एतानि तु मुखाङ्गानि वक्ष्ये प्रतिमुखे पुनः] ॥ ७५॥  
  
समीहा रतिभोगार्था विलास इति संज्ञितः ।  
दृष्टनष्टानुसरणं परिसर्प इति स्मृतः ॥ ७६॥  
  
कृतस्यानुनयस्यादौ विधूतं ह्यपरिग्रहः ।  
अपायदर्शनं यत्तु तापनं नाम तद्भवीत् ॥ ७७॥  
  
क्रीडार्थं विहितं यत्तु हास्यं नर्मेति तत्स्मृतम्  
दोषप्रच्छादनार्थं तु हास्यं नर्मद्युतिः स्मृता ॥ ७८॥  
  
उत्तरोत्तरवाक्यं तु भवेत्प्रगयणं पुनः ।  
या तु व्यसनसम्प्राप्तिः स निरोधः प्रकीर्तितः ॥ ७९॥  
  
क्रुद्धस्यनुनयो यस्तु भवेत्तत्पर्युपासनम् ।  
विशेषवचनं यत्तु तत्पुष्पमिति संज्ञितम् ॥ ८०॥  
  
प्रत्यक्षरूक्षं यद्वाक्यं वज्रं तदभिधीयते ।  
उपपत्तिकृतो योऽर्थ उपन्यासश्च स स्मृतः ॥ ८१॥  
  
चातुर्वर्ण्योपगमनं वर्णसंहार इष्यते ।  
कपटापाश्रयं वाक्यमभूताहरणं विदुः ॥ ८२॥  
  
तत्त्वार्थवचनं चैव मार्ग इत्यभिधीयते ।  
चित्रार्थसमवाये तु वितर्को रूपमिष्यते ।  
यत्सातिशयवद्वाक्यं तदुदाहरणं स्मृतम् ॥ ८३॥  
  
भावतत्त्वोपलब्धिस्तु क्रम इत्यभिधीयते ।  
सामदानादिसम्पन्नः संग्रहः परिकीर्तितः ॥ ८४॥  
  
रूपानुरूपगमनमनुमानमिति स्मृतम् ।  
रतिहर्षोत्सवानां तु प्रार्थना प्रार्थना भवेत् ।  
गर्भस्योद्भेदनं यत्साक्षिप्तिरित्यभिधीयते ॥ ८६॥  
  
संरम्भवचनं चैव तोटकं त्विति संज्ञितम् ।  
कपटेनातिसंधानं ब्रुवतेऽधिबलं बुधाः ॥ ८७॥  
  
भयं नृपारिदस्यूत्थमुद्वेगः परिकीर्तितः ।  
शङ्का भयत्रासकृतो विद्रयः समुदाहृतः ॥ ८८॥  
  
दोषप्रख्यापनं यत्तु सोऽपवाद इति स्मृतः ।  
रोषग्रथितवाक्यं तु सम्फेटः परिकीर्तितः ॥ ८९॥  
  
गुरुव्यतिक्रमो यस्तु स द्रवः परिकीर्तितः ।  
विरोधिप्रशमो यश्च स शक्तिः परिकीर्तिता ॥९०॥  
  
व्यवसायश्च विज्ञेयः प्रतिज्ञाहेतुसंभवः ।  
प्रसङ्गश्चैव विज्ञेयो गुरूणा परिकीर्तनम् ॥ ९१॥  
  
वाक्यमाधर्षसंयुक्तं द्युतिस्तज्ज्ञैरुदाहृता ।  
मनश्चेष्टाविनिष्पन्नः श्रमः खेद उदाहृतः ॥  ९२॥  
  
ईप्सितार्थप्रतीघातः प्रतिषेधः प्रकीर्तितः ।  
कार्यात्ययोपगमनं विरोधनमिति स्मृतम् ॥ ९३॥  
  
बीजकार्योपगमनमातानमिति संज्ञितम् ।  
अपमानकृतं वाक्यं कार्यार्थं च्छादनं भवेत् ॥ ९४॥  
  
प्ररोचना स विज्ञेया संहारार्थप्रदर्शिनी ।  
[प्रत्यक्षवचनं यत्तु स व्याहार इति स्मृतः ॥ ९५॥  
  
सविच्छेदं वचो यत्र सा युक्तिरिति संज्ञिता ।  
ज्ञेया विचलना तज्ज्ञैरवमानार्थसंयुत] ॥ ९६॥  
  
[एतान्यवमृशेऽङ्गानि संहारे तु निबोधत] ।  
मुखबीजोपगमनं सन्धिरित्यभिधीयते ॥ ९७॥  
  
कार्यस्यान्वेषणं युक्त्या निरोध इति कीर्तितः ।  
उपक्षेपस्तु कार्याणां ग्रथनं परिकीर्तितम् ॥ ९८॥  
  
अनुभूतार्थकथनं निर्णयः समुदाहृतः ।  
परिवादकृतं यस्यात्तदाहुः परिभाषणम् ॥ ९९॥  
  
लब्धस्यार्थस्य शमनं द्युतिमाचक्षते पुनः ।  
समागमस्तथार्थानामानन्दः परिकीर्तितः ॥ १००॥  
  
दुःखस्यापगमो यस्तु समयः स निगद्यते ।  
शुश्रूषाद्युपसम्पन्नः प्रसादः प्रीतिरुच्यते ॥ १०१॥  
  
अद्भुतस्य तु सम्प्राप्तिरूपगूहनमिष्यते ।  
सामदानादि सम्पन्नं भाषणं समुदाहृतम् ॥१०२॥  
  
पूर्ववाक्यं तु विज्ञेयं यथोक्तार्थप्रदर्शनम् ।  
वरप्रदानसम्प्राप्तिः काव्यसंहार इष्यते ॥ १०३॥  
  
नृपदेशप्रशान्तिश्च प्रशस्तिरभिधीयते ।  
यथासन्धि तु कर्तव्यान्येतान्यङ्गानि नाटके ॥ १०४॥  
  
कविभिः काव्यकुशलै रसभावमपेक्ष्य तु ।  
संमिश्राणि कदाचित्तु द्वित्रियोगेन वा पुनः ॥ १०५॥  
  
ज्ञात्वा कार्यमवस्थां च कार्याण्यङ्गानि सन्धिषु ।  
एतेषामेव चाङ्गानां संबद्धान्यर्थयुक्तितः ॥ १०६॥  
  
सन्ध्यन्तराणि सन्धीनां विशेषास्त्वेकविंशतिः ।  
सामभेदस्तथा दण्डः प्रदानं वध एव च ॥ १०७॥  
  
प्रत्युत्पन्नमतित्वं च गोत्रस्खलितमेव च ।  
साहसं च भयं चैव ह्रीर्माया क्रोध एव च ॥ १०८॥  
  
ओजः संवरणं भ्रान्तिस्तथा हेत्वपधारणम् ।  
दूतो लेखस्तथा स्वप्नश्चित्रं मद इति स्मृतम् ॥ १०९॥  
  
[विष्कम्भचूलिका चैव तथ चैव  प्रवेशकः ।  
अङ्कावतारोऽङ्कमुखमर्थोपक्षेपपञ्चकम् ॥११०॥  
  
मध्यमपुरुषनियोज्यो नाटकमुखसन्धिमात्रसंचारः ।  
विष्कम्भकस्तु कार्यः पुरोहितामात्यकञ्चुकिभिः ॥ १११॥  
  
शुद्धः संकीर्णो वा द्विविधो विष्कंभकस्तु विज्ञेयः ।  
मध्यमपात्रैः शुद्धः संकीर्णो नीचमध्यकृतः ॥ ११२॥  
  
अन्तर्यवनिकासंस्थैः सूतादिभिरनेकधा ।  
अर्थोपक्षेपणं यत्तु क्रियते सा हि चूलिका ॥ ११३॥  
  
अङ्कान्तरानुसारी संक्षेपार्थमधिकृत्य बिन्दूनाम् ।  
प्रकरणनाटकविषये प्रवेशको नाम विज्ञेयः ॥ ११४॥  
  
अङ्कान्त एव चाङ्को निपतति यस्मिन् प्रयोगमासाद्य ।  
बीजार्थयुक्तियुक्तो ज्ञेयो ह्यङ्कावतारोऽसौ ॥ ११५॥  
  
विष्लिष्टमुखमङ्कस्य स्त्रिया वा पुरुषेण वा ।  
यदुपक्षिप्यते पूर्वं तदङ्कमुखमुच्यते ] ॥ ११६॥  
  
अन्यान्यपि लास्यविधावङ्गानि तु नाटकोपयोगीनि ।  
अस्माद्विनिःसृतानि तु भाण इवैअकप्रयोज्यानि ॥ ११७॥  
  
[भाणाकृतिवल्लास्यं विज्ञेयं त्वेकपात्रहार्यं वा ।  
प्रकरणवदूह्य कार्यासंस्तवयुक्तं विविधभावम्] ॥ ११८॥  
  
गेयपदं स्थितपाठ्यमासीनं पुष्पगण्डिका ।  
प्रच्छेदकं त्रिमूढं च सैन्धवाख्यं द्विमूढकम् ॥ ११९॥  
  
उत्तमोत्तमकं चैवमुक्तप्रत्युक्तमेव च ।  
लास्ये दशविधं ह्येतदङ्गनिर्देशलक्षणम् ॥ १२०॥  
  
आसनेषूपविष्टैर्यत्तन्त्रीभाण्डोपबृंहितम् ।  
गायनेऐर्गीयते शुष्कं तद्गेयपदमुच्यते ॥ १२१॥  
  
[या नृत्यत्यासना नारी गेयं प्रियगुणान्वितम् ।  
साङ्गोपाङ्गविधानेन तद्गेयपदमुच्यते ] ॥ १२२॥  
  
प्राकृतं यद्वियुक्ता तु पठेदात्तरसं स्थिता ।  
मदनानलतप्ताङ्गी स्थितपाठ्यं तदुच्यते ॥ १२३॥  
  
[बहुचारीसमायुक्तं पञ्चपाणिकलानुगम् ।  
चञ्चत्पुटेन वा युक्तं स्थितपाठ्यं विधीयते ]॥ १२४॥  
  
आसीनमास्यते यत्र सर्वातोद्यविवर्जितम् ।  
अप्रसारितगात्रं च चिन्ताशोकसमन्वितम् ॥ १२५॥  
  
नृत्तानि विविधानि स्युर्गेयं गाने च संश्रितन् ।  
चेष्टाभिश्चाश्रयः पुंसा यत्र सा पुष्पगण्डिका ॥ १२६॥  
  
[यत्र स्त्री नरवेषेण ललितं संस्कृतं पठेत् ।  
सखीनां तु विनोदाय सा ज्ञेया पुष्पगण्डिका ॥ १२७॥  
  
नृत्तं तु विविधं यत्र गीतं चातोद्यसंयुतम् ।  
स्त्रियः पुंवच्च चेष्टन्ते सा ज्ञेया पुष्पगण्डिका] ॥ १२८॥  
  
प्रच्छेदकः स विज्ञेयो यत्र चन्द्रातपाहताः ।  
स्त्रियः प्रियेषु सज्जन्ते ह्यपि विप्रियकारिषु ॥ १२९॥  
  
अनिष्ठुरश्लक्ष्णपदं समवृत्तैरलङ्कृतम् ।  
नाट्यं पुरुषभावाढ्यं त्रिमूढकमिति स्मृतम् ॥ १३०॥  
  
पात्रं विभ्रष्टसंकेतं सुव्यक्तकरणान्वितम् ।  
प्राकृतैर्वचनैर्युक्तं विदुः सैन्धवकं बुधाः ॥ १३१॥  
  
[रूपवाद्यादिसंयुक्तं पाठ्येन च विवर्जितम् ।  
नाट्यं हि तत्तु विज्ञेयं सैन्धवं नाट्यकोविदैः] ॥ १३२॥  
  
मुखप्रतिमुखोपेतं चतुरश्रपदक्रमम् ।  
श्लिष्टभावरसोपेतं वैचित्र्यार्थं द्विमूढके ॥ १३३॥  
  
उत्तमोत्तमकं विद्यादनेकरससंश्रयम् ।  
विचित्रैः लोकबन्धैश्च हेलाहावविचित्रितम् ॥ १३४॥  
  
कोपप्रसादजनितं साधिक्षेपपदाश्रयम् ।  
उक्तप्रत्युक्तमेवं स्याच्चित्रगीतार्थयोजितम् ॥ १३५॥  
  
यत्र प्रियाकृतिं दृष्ट्वा विनोदयति मानसम् ।  
मदनानलतप्ताङ्गी तच्चित्रपदमुच्यते ॥ १३६॥  
  
दृष्ट्वा स्वप्ने प्रियं यत्र मदनानलतापिता ।  
करोतिविविधान् भावांस्तद्वै भाविकमुच्यते ॥ १३७॥  
  
एतेषां लास्यविधौ विज्ञेयं लक्षणं प्रयोगज्ञैः ।  
तदिहैव तु यन्नौक्तं प्रसङ्गविनिवृत्तहेतोस्तु ॥१३८॥  
  
पञ्चसन्धि चतुर्वृत्ति चतुःषष्ट्यङ्गसंयुतम् ।  
षट्त्रिंशल्लक्षणोपेतं गुणालङ्कारभूषितम् ॥ १३९॥  
  
महारसं महाभोगमुदात्तवचनान्वितम् ।  
महापुरुषसंचारं साध्वाचारजनप्रियम् ॥१४०॥  
  
सुश्लिष्टसन्धिसंयोगं सुप्रयोगं सुखाश्रयम् ।  
मृदुशब्दाभिधानं च कविः कुर्यात्तु नाटकम् ॥१४१॥  
  
अवस्था या तु लोकस्य सुखदुःखसमुद्भवा ।  
नानापुरुषसंचारा नाटकेऽसौ विधीयते ॥ १४२॥  
  
न तज्ज्ञानं न तच्छिल्पं न सा विद्या न सा कला ।  
न तत् कर्म न वा योगो नाट्येऽसिम्न्यन्न दृश्यते ॥ १४३॥  
  
योऽयं स्वभावो लोकस्य नानावस्थान्तरात्मकः ।  
सोऽङ्गाद्यभिनयैर्युक्तो नाट्यमित्यभिधीयते ॥ १४४॥  
  
देवतानामृषीनां च राज्ञां चोत्कृष्टमेधसाम् ।  
पूर्ववृत्तानुचरितं नाटकं नाम तद्भवेत्। ॥१४५॥  
  
यस्मात्स्वभावं संत्यज्य साङ्गोपाङ्गगतिक्रमैः ।  
प्रयुज्यते ज्ञायते च तस्माद्वै नाटकं स्मृतम्। ॥१४६॥  
  
सर्वभावैः सर्वरसैः सर्वकर्मप्रवृत्तिभिः ।  
नानावस्थान्तरोपेतं नाटकं संविधीयते ॥ १४७॥  
  
[अनेकशिल्पजातानि नैककर्मक्रिअयाणि च ।  
तान्यशेषाणि रूपाणि कर्तव्यानि प्रयोक्तृभिः ] ॥ १४८॥  
  
लोकस्वभावं संप्रेक्ष्य नराणां च बलाबलम् ।  
संभोगं चैव युक्तिं च ततः कार्यं तु नाटकम् ॥ १४९॥  
  
भविष्यति युगे प्रायो भविष्यन्त्यबुधा नराः ।  
ये चापि हि भविष्यन्ति ते यत्नश्रुतबुद्धयः ॥ १५०॥  
  
कर्मशिल्पानि शास्त्राणि विचक्षणबलानि च ।  
सर्वाण्येतानि नश्यन्ति यदा लोकः प्रणश्यति ॥ १५१॥  
  
तदेवं लोकभाषाणां प्रसमीक्ष्य बलाबलम् ।  
मृदुशब्दं सुखार्थं च कविः कुर्यात्तु नाटकम् ।१५२॥  
  
चैक्रीडिताद्यैः शब्दैस्तु काव्यबन्धा भवन्ति ये ।  
वेश्या इव न ते भान्ति कमण्डलुधरैर्द्विजैः ॥ १५३॥  
  
दशरूपविधानं च मया प्रोक्तं द्विजोत्तमाः ।  
अतः परं प्रवक्ष्यामि वृत्तीनामिह लक्षणम् ॥१५४॥  
  
इति भारतीये नाट्यशास्त्रे सन्धिनिरूपणं नामध्याय एकोनविंशः ॥  
  
  
Encoded by Padmakar Dadegaonkar dadegaonkar@yahoo.com  
  
