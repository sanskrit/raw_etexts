---
Author: Jagannathapandita
Category: major_works, jagannAthapaNDita
File name: bhAminIvilAsaH.itx
Indexextra: (Scans with Hindi 1, 2, Sanskrit 1, 2, 3, English 1, 2 commentaries)
Language: Sanskrit
Latest update: May 9, 2020
Location: doc_z_misc_major_works
Proofread by: Mandar Mali
Send corrections to: sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: major_works
Text title: Bhamini Vilasa by Pandit Jagannatha
Texttype: pramukha
Transliterated by: Mandar Mali aryavrutta at gmail.com
engtitle: bhAminIvilAsaH
itxtitle: bhAminIvilAsaH (paNDitarAjajagannAthavirachitaH prAstAvika, shRiNgAra, karuNA,
  shAnta vilAsAH)
title: भामिनीविलासः (पण्डितराजजगन्नाथविरचितः प्रास्ताविक, शृइण्गार, करुणा, शान्त विलासाः)

---
  
 पण्डितराजजगन्नाथकविविरचितः भामिनीविलासः   
॥ भामिनीविलासे प्रथमः प्रास्ताविकविलासः ॥  
माधुर्यपरमसीमा सारस्वतजलधिमथनसम्भूता ।  
पिबतामनल्पसुखदावसुधायाम्ममसुधाकविता ॥ १॥  
  
दिगन्ते श्रूयन्ते मदमलिनगण्डाः करटिनः  
     करिण्यः कारुण्यास्पदमसमशीलाः खलु मृगाः ।  
इदानीं लोकेऽस्मिन्ननुपमशिखानां पुनरयं  
     नखानां पाण्डित्यं प्रकटयतु कस्मिन् मृगपतिः ॥ २॥  
  
पुरा सरसि मानसे विकचसारसालिस्खल-  
     त्परागसुरभीकृते पयसि यस्य यातं वयः ।  
स पल्वलजलेऽधुना मिलदनेकमेकाकुले  
     मरालकुलनायकः कथय रे कथं वर्तताम् ॥ ३॥  
  
तृष्णालोलविलोचने कलयति प्राचीं चकारागणे ।  
     मौनं मुञ्चति किञ्च कैरवकुले कामे धनुर्धन्वति ।  
माने मानवतीजनस्य सपदि प्रस्थानकामेऽधुना ।  
     धातः किन्नु विधौ विधातुमुचितो धाराधराडम्बरः ॥ ४॥  
  
अयि दलदरविन्द स्यन्दमानं मरन्दम् ।  
     तव किमपि लिहन्तो मञ्जु गुञ्जन्तु भृगाः ।  
दिशिदिशि निरपेक्षस्तावकिन्नं विवृण्वन् ।  
     परिमलमयमन्यो बान्धवो गन्धवाहः ॥ ५॥  
  
समुपागतवति दैवादवहेलाङ्कुटजमधुकरे माऽगाः ।  
मकरन्दतुन्दिलानामरविन्दानामयम्महामान्यः ॥ ६॥  
  
तावत्कोकिल विरसान् यापय दिवसान् वनान्तरे निवसन् ।  
यावन्मिलदलिमालः कोऽपि रसालः समुल्लसति ॥ ७॥  
  
कमलिनि मलिनीकरोषि चेतः किमिति बकैरवहेलिताऽनभिज्ञैः ।  
परिणतमकरन्दमार्मिकास्ते जगति भवन्तु चिरायुषो मिलिन्दाः ॥ ८॥  
  
नितरां नीचोऽस्मीति त्वं खेदं कूप मा कदापिकृथाः ।  
अत्यन्तसरसहृदयो यतः परेषां गुणगृहीतासि ॥ ९॥  
  
येनामन्दमरन्दे दलदुरविन्दे दिनान्यनायिषत ।  
कुटजे खलु तेनेहा तेने हा मधुकरेण कथम् ॥ १०॥  
  
आयि मलयज महिमाऽयं कस्य गिरामस्तु विषयस्ते ।  
उद्विरतो यद्गरलं फणिनःपुष्णासिपरिमलोद्दारैः ॥ ११॥  
  
पाटीर तवपटीयानकः परिपाटीमिमामरीकर्तुम् ।  
यत्पिषतामपि नृणां पिष्टोऽपि तणोषि परिमललैः पुष्टिम् ॥ १२॥  
  
नीरक्षीरविवेके हंसालस्यं त्वमेव तनुषे चेत् ।  
विश्वस्मिन्नधुनान्यः कुलव्रतं पालयिष्यति कः ॥ १३॥  
  
उपरि करवालधाराकाराः क्रूरा भुजङ्गमपुङ्गवाः ।  
अन्तः साक्षाद्राक्षादीक्षागुरवो जयन्ति केऽपि जनाः ॥ १४॥  
  
स्वच्छन्दं दलदरविन्द ते मरन्दं  
     विन्दन्तो विदधतु गुञ्जितं मिलिन्दाः ।  
आमोदानथ हरिदन्तराणि नेतुं  
     नैवान्यो जगति समीरणात्प्रवीणः ॥ १५॥  
  
याते मय्यचिरान्निदाघमिहिरज्वालाशनैः शुष्कतां  
     गन्ता के प्रति पान्थसन्ततिरसौ सन्तापमालाकुला ।  
एवं यस्य निरन्तराधिपटलैर्नित्यं वपुः क्षीयते ।  
     धन्यं जीवनमस्य मार्गसरसो धिग्वारिधीनां जनुः ॥ १६॥  
  
आपेदिरेऽम्बरपथं परितः पतङ्गा  
     भुङ्गा रसालमुकुलानि समाश्रयन्ते ।  
सङ्कोचमञ्चितसरसस्त्वयि दीनदीने  
     मीनो नु हन्त कतमां गतिमभ्युपैतु ॥ १७॥  
  
मधुप इव मारुतेऽस्मिन् मा सौरभलोभमम्बुजनि मंस्थाः ।  
लोकानामेव मुदे महितोऽप्यात्माऽमुनार्थितां नीतः ॥ १८॥  
  
गुञ्जति मञ्जु मिलिन्दे मा मालति मानमौनमुपयासीः ।  
शिरसा वदान्यगुरवः सादरमेनं वहन्तिसुरतरवः ॥ १९॥  
  
यैस्त्वं गुणगणवानपि सतां द्विजिह्वैरसेव्यतां नीतः ।  
तानपि वहाव पटीरज किं कथयामस्त्वदीयमौन्नत्यम् ॥ २०॥  
  
गाहितमखिलं गहनं परितोदृष्टाश्च विपिनः सर्वे ।  
सहकार न प्रपेदे मधुपेन भवत्समं जगति ॥ २१॥  
  
अवनीतपरिमलान्तरकथे पदं न्यस्य देवतरुकुसुमे ।  
पुष्पान्तरेऽपि गन्तुं वाञ्छसि चेद् भ्रमरधन्योऽसि ॥ २२॥  
  
तटिनि चिरायविचारय विन्ध्यभुवस्तवपवित्रायाः ।  
शुष्यन्त्या आपि युक्तं किं खलु रथ्योदकादानम् ॥ २३॥  
  
पत्रफलपुष्पलक्षम्या कदाप्यदृष्टं वृतं च खलु शूकैः ।  
उपसर्पेम भवन्तं बर्बर वद कस्य लोभेन ॥ २४॥  
  
एकस्त्वं गहनेऽस्मिन् कोकिल न कलं कदाचिदपि कुर्याः ।  
साजात्यशङ्कयाऽमी न त्वां विघ्नन्तु निर्दया काकाः ॥ २५॥  
  
तरुकुलसुखमापहरां जनयन्ती जगतिजीवजातार्तिम् ।  
केनगुणेनभवानीतातहिमानीनिमां वहसि ॥ २६॥  
  
कलभ तवान्तिकमागतमलिमेनं माकदाप्यवज्ञासीः ।  
अपि दानसुन्दराणान्द्विपधुर्याणामयंशिरोधार्यः ॥ २७॥  
  
अमरतरुकुसुमसौरभसेवनसम्पूर्णसकलकामस्य ।  
पुष्पान्तरसेवेयं अमरस्य विडम्बना महती ॥ २८॥  
  
पृष्ठाः खलु परपुष्टाः परितोदृष्टाश्चविटपिनः सर्वे ।  
माकन्दन प्रपेदे मधुपेन तवोपमा जगति ॥ २९॥  
  
तोयैरल्परपि करुणया भीममानौ निदाघे ।  
     मालाकार व्यरचि भवता या तरोरस्य पुष्टिः ।  
वर्षाकाले जनयितुमिह प्रावृषेण्येन वाराम् ।  
     धारासारानपि विकिरता विश्वतो वारिदेन ॥ ३०॥  
  
आरामाधिपतिविवेकविकलो नूनं रसा नीरसा  
     वात्याभिः परुषीलता दश दिशश्चण्डातपो दुःसहः ।  
एवं धन्वति चम्पकस्य सकले संहारहेतावपि  
     त्वंसिचन्नमृतेनतोयद कुतोऽप्याविष्कृतोवेधसा ॥ ३१॥  
  
न यत्र स्थेमानं दधुरतिभयभ्रान्तनयनाः  
     गलद्दनोद्रेकभ्रमदलिकदम्बा करटिनः ।  
लुठन्मुक्ताभारे भवति परलोकं गतवतो  
     हरेरदयद्वारे शिवशिवशिवानां कलकलः ॥ ३२॥  
  
दधानः प्रेमाणं तरुषु समभावेन विपुलम् ।  
     न मालाकारोऽसावकृत करुणां बालबकुले ।  
अयं तु द्रागुद्यत् कुसुमनिकराणां परिमलैः ।  
     दिगन्तानातेने मधुपकुलझङ्कारभरितान् ॥ ३३॥  
  
मूलं स्थूलमतीवबन्धनदृढं शाखाः शतम्मांसलाः  
     वासो दुर्गमहीधरे तरुपते कुत्रास्ति भीतिस्तव ।  
एकः किन्तु मनागयं जनयति स्वान्ते ममाधिज्वर-  
     ज्वालालीवलयीभवन्नकरुणोदावानलो घस्मरः ॥ ३४॥  
  
ग्रीष्मेभीष्मतःकरैर्दिनकृतादग्धोऽपि यश्चातक -  
स्त्वान्ध्यायन्धनवासरान्कथमपिद्राधीयसोनीतवान्  
देवाल्लोचनगोचरेण भवता तस्मिन्निदानीं यदि  
स्वीचक्रे करकानिपातनकृपा तत् कं प्रतिब्रूमहे ॥ ३५॥  
  
दवदहनजटालज्वालजालाहतानां  
     परिगलितलतानां म्लायतां भूरुहाणाम् ।  
अपिजलधर शैलश्रेणिशृङ्गेषु तोयं  
     वितरसि बहु कोऽयं श्रीमदस्तावकीनः ॥ ३६॥  
  
शृण्वन् पुरः परुषगर्जितमस्य हन्त  
     रे पान्थ विस्मितमना न मनागपि स्याः ।  
विश्वार्तिवारणसमर्पितजीविनतोऽयं  
     नाकर्णितः किमु सखे भवताऽम्बुवाहः ॥ ३७॥  
  
सौरभ्यं भुवनत्रयेऽपि विदितं शैत्यं तु लोकोत्तरम् ।  
     कीर्तिः किञ्च दिगङ्गनागणगता किन्त्वेतदेकंशृणु ।  
सर्वानेव गुणानियं निगिरति श्रीखण्ड ते सुन्दरान् ।  
     उज्झन्ती खलु कोटरेषु गरलज्वालां द्विजिह्वावली ॥ ३८॥  
  
नापेक्षा न च दाक्षिण्यं न प्रीतिर्न च सङ्गतिः ।  
तथापि हरते तापं लोकानामुन्नतो धनः ॥ ३९॥  
  
समुत्पत्तिः स्वच्छे सरसि हरिहस्ते निवसति  
     र्विलासः पद्मायाः सुरहृदयहारी परिमलः ।  
गुणैरतैरन्यैरपि च ललितस्याम्बुज तव  
     द्विजोत्तंसे हंसे यदि रतिरतीवोन्नतिरियम् ॥ ४०॥  
  
साकं ग्रावगणैर्लुठन्ति मणयस्तीरेऽर्कबिम्बोपमा ।  
     नीरे नीरचरैः समं स भगवान् निद्राति नारायणः ।  
एवं वीक्ष्य तवाविवेकमपि च प्रौढिं परामुन्नतेः  
     किं निन्दान्यथवा स्तवानि कथय क्षीरार्णवत्वामहम् ॥ ४१॥  
  
किं खलु रत्नैरेतैः किं पुनरभ्रायितेन वपुषा ते ।  
सलिलमपि यत्र तावकमर्णव वदनं प्रयाति तृषितानाम् ॥ ४२॥  
  
इयत्यां सम्पत्तावपि च सलिलानां त्वमधुना  
     न तृष्णामार्त्तानां हरसि यदि कासार सहसा ।  
निदाधे चण्डांशौ किरति परितों गारनिकरं  
     कृशीभूतः केषामहह परिहर्तासि खलु ताम् ॥ ४३॥  
  
अयि रोषमुरीकरोषि नो चेत् किमपि त्वां प्रति वारिधे वदामः ।  
जलदेन तवार्थिना विमुक्तान्यापि तोयानि महान् न हा जहासि ॥ ४४॥  
  
न वारयामो भवती विशन्तीं  
     वर्षान दिस्रोतसि जह्नुजायाः ।  
न युक्तमेतत्तु पुरो यदस्या  
     स्तरङ्गभङ्गान्प्रकटीकरोषि ॥ ४५॥  
  
पौलोमीपतिकानने विलसतां गीर्वाणभूमीरुहां  
     येनाघ्रातसमुज्झितानि कुसुमान्याजघ्रिरे निर्जरैः ।  
तस्मिन्नदय मधुव्रते विधिवशान्माध्वकिमाकाङ्क्षति  
     त्वं चेदञ्चसि लोभमम्बुज तदा किं त्वां प्रतिब्रूमहे ॥ ४६॥  
  
प्रारम्भे कुसुमाकरस्य परितो यस्योल्लसन्मञ्जरी  
     पुञ्जे मञ्जुलगुञ्जितानि रचयंस्तानातनोरुत्सवान् ।  
तस्मिन्नदय रसालशाखिनि दृशां देवात् कृशामञ्चति  
     त्वञ्चेन्मुञ्चसि चञ्चरीकविनयन्नीचस्त्वदन्योऽस्तिकः ॥ ४७॥  
  
मुक्ता मृणालपटली भवता निपीता-  
     न्यम्बूनि यत्र नलिनानि निषेवितानि ।  
रे राजहंस वद् तस्य सरोवरस्य  
     कृत्येन केन भावतासि कृतोपकारः ॥ ४८॥  
  
एणीगणेषु गुरुगर्वनिमीलिताक्षः  
     किं कृष्णसार खलु खेलसि काननेऽस्मिन् ।  
सीमामिमां कलयभिन्नकरीन्द्रकुम्भ  
     मुक्तामयीं हरिविहारवसुन्धरायाः ॥ ४९॥  
  
जठरज्वलनज्वलताप्यपगतशङ्कं समागतापि पुरः ।  
करिणामरिणा हरिणाली हन्यतां नु कथम् ॥ ५०॥  
  
येन भिन्नकरिकुम्भविस्खलन्  
     मौक्तिकावलिभिरञ्चिता मही ।  
अद्य तेन हरिणान्तिके कथं  
     कथ्यतां नु हरिणा पराक्रमः ॥ ५१॥  
  
स्थितिं नोरे दध्याः क्षणमपि मदान्धेक्षण सखे  
     गजश्रेणीनाथ त्वमिह जटिलायां वनभुवि ।  
असो कुम्भिभ्रान्त्या खरनखरविद्रावितमहा  
     गुरुग्रावग्रामः स्वपिति गिरिगर्भे हरिपतिः ॥ ५२॥  
  
गिरि गव्हरेषु गुरुगर्वगुम्फितो  
     गजाराजपोत न कदापि सञ्चरेः ।  
यदि बुध्यते हरिशिशुः स्तनन्धयोः  
     भविता करेणुपरिशोषिता मही ॥ ५३॥  
  
निसर्गादारामे तरुकुलसमारोप सुकृती  
     कृती मालाकारो बकुलमपि कुत्रापि निधने ।  
इदं को जानीते यदयमिह कोणान्तरगतो  
     जगज्जालं कर्ता कुसुमभरसौरभ्यभरितम् ॥ ५४॥  
  
यस्मिन् वेल्लति सर्वतः परिचलकल्लोलकोलाहलै-  
     र्मन्थाद्रिश्रमणश्रमं हृदि हरिन्दृतावलाः पेदिरे ।  
सोऽयं तुङ्गतिमिङ्गिलाङ्गकवलीकारक्रियाकोविदः  
     कोडे क्रीडतु कस्य केलि कलहत्यक्तार्णवो राघवः ॥ ५५॥  
  
लूनं मत्तमतङ्गजैः कियदपि च्छिनं तुषारार्दितैः  
     शिष्टं ग्रीष्मजभानुतीक्ष्णकिरणै स्मीकृतं काननम् ।  
एषा कोणगता मुहुः परिमलैरामोदयन्तीदिशो  
     हा कष्टं ललिता लवङ्गलतिकादावाग्निना दह्यते ॥ ५६॥  
  
स्वर्लोकस्य शिखामाणिः सुरतरुग्रामस्य धामाद्भुतं  
     पौलोमीपुरुहूतयोः परिणतिः पुण्यावलीनामसि ।  
सत्यं नन्दन किन्विदंसहृदयौर्नित्यं विधिः प्रार्थ्यते  
     त्वत्तः खाण्डवरङ्गताण्डवनटो दूरेऽस्तु वैश्वानरः ॥ ५७॥  
  
स्वस्वव्यापृतिमग्नमानसतया मत्तो निवृत्ते जने  
     चञ्चूकोटिविपारिताररपुटो यास्याम्यहं पञ्जरात् ।  
एवं करिवरे मनोरथमयं पीयूषमास्वादयत्यन्तः  
     सम्प्रविवेशवारणकराकारः फणिग्रामणीः ॥ ५८॥  
  
रे चाञ्चल्यजुषोमृगाः श्रितनगाः कल्लोलमालाकुला  
     मेतामम्बुधिगामिनीं व्यवासिताः सङ्गाहितुं वा कथम् ।  
अत्रैवोच्छलदम्बुनिर्भरमहावर्तैः समावर्तितो  
     यद्ग्राहेण रसातलं पुनरसौ नीतो गजग्रामणीः ॥ ५९॥  
  
पिब स्तन्यं पोत त्वमिह मददन्तावलधिया  
     दृगन्तानाधत्से किमिति हरिदन्तेषु परुषान् ।  
त्रयाणां लोकानामपि हृदयतापं परिहरन्  
     अयं धीरं धीरं ध्वनति नवनीलो जलधरः ॥ ६०॥  
  
धीरध्वनिभिरलं ते नीरद में मासिको गर्भः ।  
उन्मदवारणबुद्धया मध्येजठरं समुच्छलति ॥ ६१॥  
  
वेतण्डगडकण्डूतिपाण्डित्यपरिपन्थिना ।  
हरिणा हरिणालीषु कथ्यतां कः पराक्रमः ॥ ६२॥  
  
नीरन्निर्मलतो जनिर्मधुरता वामामुखस्पर्धिनी  
     वासो यस्य हरेः करेः परिमलो गीर्वाणचेतोहरः ।  
सर्वस्वं तदहो महाकविगिरां कामस्य चाम्भोरुह ।  
     त्वञ्चेत्प्रीतिमुरीकरोषि मधुपे तत्त्वां किमाचक्ष्महे ॥ ६३॥  
  
लीलामुकुलितनयनं किंसुखशयनं समातनुषे ।  
परिणामविषमहरिणा करिनायक वर्द्धते वैरम् ॥ ६४॥  
  
विदुषां वदनाद्वाचः सहसा यान्ति नो बहिः ।  
याताश्चेन्न पराञ्चन्ति द्विरदानां रदा इव ॥ ६५॥  
  
औदार्यं भुवनत्रयेऽपि विदितं सम्भूतिरम्भोनिधे-  
     र्वासो नन्दनकानने परिमलो गीर्वाणचेतोहरः ।  
एवं दातृगुरोर्गुणाः सुरतरोः सर्वेऽपि लोकोत्तराः ।  
     स्थादर्थिप्रवरार्थितार्पणविधावेको विवेकोयदि ॥ ६६॥  
  
एको विश्वसतां हराम्यपघृणः प्राणानहं प्राणिना-  
     मित्येवम्परिचिन्त्य मा स्वमनसि व्याधाऽनुतापं कृथाः ।  
भूपानां भवनेषु किञ्च विमलक्षेत्रेषु गूढाशयाः  
     साधूनामरयो वसन्ति कति नो त्वत्तुल्यकक्षाः खला ॥ ६७॥  
  
विश्वास्य मधुरवचनैः साधून्ये वञ्चयन्ति नम्रतमाः ।  
तानपि दधासि मातः काश्यपि यातस्तवापि च विवेकः ॥ ६८॥  
  
अन्या जगद्धितमयी मनसः प्रवृत्तिः ।  
     अन्येव कापि रचना वचनावलीनाम् ।  
लोकोत्तराच कृतिराकृतिरार्तहृया ।  
     विद्यावतां सकलमेव गिरां दवीयः ॥ ६९॥  
  
आपद्गतः किल महाशयचक्रवर्ती  
     विस्तारस्यत्यकृतपूर्वमुदारभावम् ।  
कालागुरुर्दहनमध्यगतः समन्ता  
     ल्लोकोत्तरं परिमलं प्रकटीकरोति ॥ ७०॥  
  
विश्वाभिरामगुणगौरवगुम्फितानां  
     रोषोऽपि निर्मलधियां रमणीय एव ।  
लोकम्पृणैः परिमलैः परिपूरितस्य  
     काश्मीरजस्य कटुतापि नितान्तरम्या ॥ ७१॥  
  
लीलालुण्ठितशारदापुरमहासम्पन्नराणां पुरो  
     विद्यासद्मविनिर्गलत्कणमुषो वल्गान्ति चेत्पामराः ।  
अद्य श्वः फणिनां शकुन्तशिशवो दन्तावलानां शशाः  
     सिंहानाञ्च सुखेन मूर्द्धसुपदं धास्यति शालावृकाः ॥ ७२॥  
  
गीर्भिर्गुरूणां परुषाक्षराभिस्तिरस्कृता यान्ति नरा महत्त्वम् ।  
अलब्धशाणोत्कपणा नृपाणां न जातु मौला मणयो वसन्ति ॥ ७३॥  
  
वहति विषधरान पटीरजन्मा शिरप्ति मषीपटलं दधाति दीपः ।  
विधुरपि भजतेतरां कलङ्क पिशुनजनं खलु बिभ्रति क्षितीन्द्राः ॥ ७४॥  
  
सत्पूरुषः खलु हिताचरणैरमन्द-  
     मानन्दयत्यखिललोकमनुक्त एव ।  
आराधितः कथय केनकरैरुदारै-  
     रिन्दुर्विकाशयति कैरविणीकुलानि ॥ ७५॥  
  
कृतमपि महोपकारं पय इव पीत्वा निरातङ्कम् ।  
प्रत्युत हन्तुं यतते काकोदरसोदरखलो जगति ॥ ७६॥  
  
खल कापट्यदोषेण दूरेणैव विसृज्यते ।  
अपायशङ्किभिर्लोकैर्विषेणाशीविषो यथा ॥ ७७॥  
  
पाण्डित्यं परिहत्य यस्य हि कृते बन्दित्वमालम्बितं  
     दुष्प्राप्यं मनसापि यो गुरुतरैः क्लेशैः पदं प्रापितः ।  
रूढस्तत्रस चेन्निगीर्य सकलां पूर्वोपकारावलीं  
     दुष्टः प्रत्यवतिष्टते तदधुना कस्मे किमाचक्ष्महे ॥ ७८॥  
  
परार्थव्यासङ्गादुपजहदपि स्वार्थपरता-  
     मभेदैकत्वं यो वहति गुणभूतेषु सततम् ।  
स्वभावाद्यस्यान्तः स्फुरति ललितोदात्तमहिमा  
     समर्थो यो नित्यं स जयतितरां कोऽपि पुरुषः ॥ ७९॥  
  
वंशभवो गुणवानपि सङ्गविशेषेण पूज्यते पुरुषः ।  
नहि तूम्बीफलविकलो वीणादण्डः प्रयात्ति महिमानम् ॥ ८०॥  
  
अमितगुणोऽपि पदार्थो दोषेणैकेन निन्दितो भवति ।  
निखिलरसायनमहितो गन्धेनोग्रेणलशुन इव ॥ ८१॥  
  
उपकारमेव तनुते विपद्धतः सद्गुणो नितराम् ।  
मूर्च्छां गतो मृतो वा निदर्शनं पारदोऽत्र रसः ॥ ८२॥  
  
वनाते खेलन्ती शशकाशशुमालोक्य चकिता  
     भुजप्रान्तं भर्तुर्भजति भयहर्तुः सपदि या ।  
अहो सेयं सीता दशवदननीता हलरदैः  
     परीता रक्षोभिः श्रयति विवशा कामपि दशाम् ॥ ८३॥  
  
पुरो गीर्वाणानां निजभुजबलाहोपुरुषिका-  
     महोका रङ्कारं पुरभिदि शरं सम्मुखतया ।  
स्मरस्य स्वर्बालानयन शुभमालार्च्चनपदं  
     वपुः सद्यो भालानलभसितजालास्पदमभूत् ॥ ८४॥  
  
युक्तं सभायां खलु मर्कटानां शाखास्तरूणाम्मृदुला सनानि ।  
सुभाषितं चीत्कृतिरातिथेयी दन्तैर्नखाग्रैश्च विपाटनानि ॥ ८५॥  
  
किं तीर्थं हरिपादपद्मभजनं किं रत्नमच्छा मतिः  
     किं शास्त्रं श्रवणेन यस्य गलति द्वैतोधकारोदयः ।  
किं मित्रं सततोपकाररसिकं तत्त्वावबोधःसखे  
     कः शत्रुर्वद खेददानकुशलो दुर्वासनासञ्चयः ॥ ८६॥  
  
निष्णातोऽपि च वेदान्ते साधुत्वं नैति दुर्जनः ।  
चिरं जलनिधौ मग्नौ मैनाक इव मार्दवम् ॥ ८७॥  
  
नैर्गुण्यमेव साधीयो धिगस्तु गुणगौरवम् ।  
शाखिनोऽन्ये विराजन्ते खण्ड्यन्ते चन्दनद्रुमाः ॥ ८८॥  
  
परोपसर्पणानन्तचिन्तानलाशखाशतैः ।  
अचुम्बितान्तःकरणाः साधु जीवन्ति पादपाः ॥ ८९॥  
  
शून्येऽपि च गुणवत्तामातन्वानः स्वकीयगुणजालैः ।  
विवराणि मुद्यन् द्रागूर्णायुरिव सुजनो जयति ॥ ९०॥  
  
खलः सज्जनकार्पासरक्षणैकहुताशनः ।  
परदुःखाग्निशमने मारुतः केन वर्ण्यताम् ॥ ९१॥  
  
परगुह्यगुप्तिनिपुणं गुणमयमखिलेः समीहितं नितराम् ।  
ललिताम्बरमिव सज्जनमाखव इव दूषयन्ति खलाः ॥ ९२॥  
  
कारुण्यकुसुमाकाशः शान्तिशैत्यहुताशनः ।  
यशःसौरभ्यलशुनः खल सज्जनदुःखदः ॥ ९३॥  
  
धत्ते भरं कुसुमपत्रफलावलीनां  
     मर्मव्यथां स्पृशति शीतभवां रुजं च ।  
यो देहमर्पयति चान्यसुखस्य हेतो-  
     स्तस्मै वदान्यगुरवे तरवे नमोऽस्तु ॥ ९४॥  
  
हालाहलं खलु पिपासति कौतुकेन  
     कालानलं परिचुचुम्बिषति प्रकामम् ।  
व्यालाधिपच्च यतते परिब्धुमध्दा  
     यो दुर्जनं वशयितुं कुरुते मनीषाम् ॥ ९५॥  
  
दीनानामिह परिहाय शुष्कसस्यान्यौदार्य प्रकटयतो महीधरेषु ।  
औन्नत्यं परममवाप्य दुर्मदस्य ज्ञाताऽयं जलधर तावकोऽविवेकः ॥ ९६॥  
  
गिरयो गुरवस्तभ्योऽप्युर्वी गुर्वी ततोऽपि जगदण्डम् ।  
तस्मादप्यतिगुरवः प्रलयेप्यचला महात्मानः ॥ ९७॥  
  
व्योम्नि स वासं कुरुते चित्र निर्माति सुन्दरं पवने ।  
रचयति रेखाः सलिले चरति खले यस्तु सत्कारम् ॥ ९८॥  
  
हारं वक्षसि केनापि दत्तमज्ञेन मर्कटः ।  
लेढि जिघ्रति सङ्क्षिप्य करोत्युन्नतमाननम् ॥ ९९॥  
  
मलिनेऽपि रागपूर्णां विकसितवदनामनल्पजल्पेऽपि ।  
त्वयि चपलेऽपि च सरसां भ्रमर कथं वा सरोजिनीं त्यजसि ॥ १००॥  
  
स्वार्थं धनानि धनिकात्प्रति गृण्हतो यद्  
     अस्यं भजेन्मलिनतां किमिदं विचित्रम् ।  
गृण्हन्परार्थमपि वारिनिधेः पयोऽपि  
     मेघोऽयमेति सकलोऽपि च कालिमानम् ॥ १०१॥  
  
जनकः सानुविशेषो जातिः काष्ठं भुजङ्गमैः सङ्गः ।  
स्वगुणैरेव पटीरज यातोऽसि तथापि महिमानम् ॥ १०२॥  
  
कस्मै हन्त फलाय सज्जन गुणग्रामाज्जने सज्जसि  
     स्वात्मोपरस्करणाय चेन्मम वचः पथ्यं समाकर्णय ।  
ये भावा हृदयं हरन्ति नितरां शोभाभरैः सम्भृता-  
     स्तैरेवास्य कलेः कलेवरपुषो दैनन्दिनं वर्द्धनम् ॥ १०३॥  
  
धूमायिता दश दिशो दलितारविन्दा  
     देहं दहन्ति दहना इव गन्धवाहाः ।  
त्वामन्तरेण मृदुताम्रदलाम्रमज्जु  
     गुञ्जन्मधुव्रत मधो किल कोकिलस्य ॥ १०४॥  
  
भिन्ना महागिरिशिलाः करजाग्रजाग्र  
     दुद्दामशौर्यनिकरैः करटिश्रमेण ।  
देवे पराचि करिणामरिणा तथापि  
     कुत्रापि नापि खलु हा पिशितस्य लेशः ॥ १०५॥  
  
गर्जितमाकर्ण्य मनागङ्गे मातुर्निशार्द्धजातोऽपि ।  
हाराशशुरुत्पतितुं द्रागङ्गान्याकुच्य लीयते निभृतम् ॥ १०६॥  
  
किमहं वदामि खल दिव्यतमं गुणपक्षपातमभितो भवतः ।  
गुणशालिनो निखिलसाधुजनान् यदहर्निशं न खलु विस्मरसि ॥ १०७॥  
  
रे खल तव खलु चरितं विदुषां मध्ये विविच्य वक्ष्यामि ।  
अथवालं पापात्मन् कृतया कथयापि ते हतया ॥ १०८॥  
  
आनन्दमृगदावाग्निः शीलशाखिमदद्विपः ।  
ज्ञानदीपमहावायुरयं खलसमागमः ॥ १०९॥  
  
खलास्तु कुशलाः साधुहितप्रत्यूहकर्मणि ।  
निपुणाः फणिनःप्राणानपहर्तुन्निरागसाम् ॥ ११०॥  
  
वदने विनिवेशिताभुजङ्गी पिशुनानांरसनामिषेण घात्रा ।  
अनया कथमन्यथावलीढा नहि जीवन्ति च नाम नागमन्त्राः ॥ १११॥  
  
कृतं महोन्नतं कृत्यमर्जितं चामलं यशः ।  
यावज्जीवं सखे तुभ्यं दास्यामो विपुलाशिषः ॥ ११२॥  
  
अविरतं परकार्यकृतां सतां मधुरिमातिशयेन वचोऽमृतम् ।  
आपि च मानसमम्बुनिधिर्यशोविमलशारदपार्वणचन्द्रिका ॥ ११३॥  
  
एत्य कुसुमाकरो मे सञ्जीवयिता गिरं चिरं मग्राम् ।  
इति चिन्तयतो हृदये पिकस्य समधायि शोभिकेन शरः ॥ ११४॥  
  
निर्गुणः शोभते नैव विपुला डम्बरोऽपि ना ।  
आपातरम्यपुष्प श्रीशोभिता शाल्मलिर्यथा ॥ ११५॥  
  
पङ्कैर्विनासरो भाति सदः खलजनैर्विना ।  
कटुवर्णैविना काव्यं मानसं विषयैर्विना ॥ ११६॥  
  
तत्त्वं किमपि काव्यानां जानाति विरलो भुवि ।  
मार्मिकः को मरन्दानामन्तरेण मधुव्रतम् ॥ ११७॥  
  
सरजस्काम्पाण्डुवर्णां कण्टकप्रकरान्विताम् ।  
केतकीं सेवसे हन्त कथं रोलम्ब निस्त्रप ॥ ११८॥  
  
यथा तानं विना गगो यथा मानं विना नृपः ।  
यथा दानं विना हस्ती तथा ज्ञानं विना यतिः ॥ ११९॥  
  
सन्तः स्वतः प्रकाशन्ते गुणा न परतो नृणाम् ।  
आमोदो नहि कस्तूर्याः शपथेन विभाव्यते ॥ १२०॥  
  
अपि बत गुरु गर्वं मास्म कस्तूरि यासी-  
     रखिलपरिमलानां मौलिना सौरभेण ।  
गिरिगहनगुहायां लीनमत्यन्तदीनं  
     स्वजनकममुनैव प्राणहीनं करोषि ॥ १२१॥  
  
दूरीकरोति कुमतिं विमलीकरोति  
     चेतश्चिरन्तनमघं चुलुकीकरोति ।  
भूतेषु किं च करुणां बहुलीकरोति  
     सङ्गः सतां किमु न मङ्गलमातनोति ॥ १२२॥  
  
अनवरतपरोपकारव्यग्रीभवदमलचेतसां महताम् ।  
आपातकाटवानि स्फुरन्तिं वचनानि भेषजानीव ॥ १२३॥  
  
व्यागुञ्जन्मधुकरपुञ्जमञ्जुगीतान्याकर्ण्य श्रुतिमदजाल्लयातिरेकात ।  
आभूमीतलनतकन्धराणि मन्येऽरण्येऽस्मिन्नवनिरुहां कुटुम्बकानि ॥ १२४॥  
  
मृतस्य लिप्सा कृपणस्य दित्सा  
     विमार्ग गायाश्च रुचिः स्वकान्ते ।  
सर्पस्य शान्तिः कुटिलस्य मैत्री  
     विधातृसृष्टौ न हि दृष्टपूर्वा ॥ १२५॥  
  
उत्तमानामपि स्त्रीणां विश्वासो नैव विद्यते ।  
राजप्रियाः केरविण्यो रमन्ते मधुपैः सह ॥ १२६॥  
  
अयाचितः सुखं दत्ते याचितश्च न यच्छति ।  
सर्वस्वं चापि हरते विधिरुच्छङ्खलो नृणाम् ॥ १२७॥  
  
दोर्दण्डद्वयकुण्डलीकृतलसत्कोदण्डचण्डांशुग-  
     ध्वस्तोद्दण्डविपक्षमण्डलमथ त्वां वीक्ष्य मध्येरणम् ।  
वल्गद्गाण्डिवमुक्तकाण्डवलयज्वालावली ताण्डव  
     भ्रश्यत्खाण्डवरुष्टपाण्डवमहो को न क्षितीशः स्मरेत् ॥ १२८॥  
  
खण्डितानेत्रकाञ्जालिमञ्जुरञ्जनपण्डिताः ।  
मण्डिताखिलदिक्प्रान्ताश्चण्डांशोः पान्तु भानवः ॥ १२९॥  
  
इति श्रीमत्पण्डितराजजगन्नाथकविविरचिते भामिनीविलासे  
                   प्रास्ताविको नाम प्रथमो विलासः ॥१॥  
  
॥ भामिनीविलासे द्वितीयः शृङ्गारविलासः ॥  
न मनागपि राहुरोधशङ्का न कलङ्कानुगमो न पाण्डुभावः ।  
उपचीयत एव कापि शोभा परितो भामिनि ते मुखस्य नित्यम् ॥ १॥  
  
नितरां परुषा सरोजमाला न मृणालानि विचारपेशलानि ।  
यदि कोमलता तवाङ्गकानामथ का नाम कथापि पल्लवानाम् ॥ २॥  
  
स्वेदाम्बुसान्द्रकणशालिकपोलपाली  
     दोलायितश्रवणकुण्डलवन्दनीया ।  
आनन्दमङ्कुरयति स्मरणेन कापि  
     रम्या दशा मनसि मे मदिरेक्षणायाः ॥ ३॥  
  
कस्तूरिकातिलकमालि विधाय सायं  
     स्मेरानना सपदि शीलय सौधमौलिम् ।  
प्रोढिं भजन्तु कुमुदानि मुदामुदारा-  
     मुल्लासयन्तु परितो हरितो मुखानि ॥ ४॥  
  
तन्मञ्जुमन्दहसितं श्वसितानि तानि  
     सा वै कलङ्कविधुरा मधुराननश्रीः ।  
अद्यापि मे हृदयमुन्मदयन्ति हन्त  
     सायन्तनाम्बुजसहोदरलोचनायाः ॥ ५॥  
  
प्रातस्तरां प्रणमने विहिते गुरूणा  
     माकर्ण्य वाचममलां भव पुत्रणीति ।  
नेदीयसि प्रियतमे परमप्रमोद  
     पूर्णादरं दयितया दधिरे दृगन्ताः ॥ ६॥  
  
गुरुजनभयमद्विलोकनान्तः समुदयदाकुलभावमुद्वहन्त्यः ।  
दरदलदरविन्दसुन्दरे हा हरिणदृशो नयने न विस्मरामि ॥ ७॥  
  
बदरामलकाम्रदाडिमानामपहृत्य श्रियमुन्नतो क्रमेण ।  
अधुना हरणे कुचौ यतेते दयिते ते करिशावकुम्भलक्ष्म्याः ॥ ८॥  
  
जम्बीरश्रियमतिलङ्घ्यं लीलयैव व्यानम्रीकृतकमनयिहेम कुम्भौ ।  
नीलाम्भोरुहनयनेऽधुना कुचौ ते स्पर्धेते किल कनकाचलेन सार्धम् ॥ ९॥  
  
कपोलपाली तव तन्वि मन्ये लावण्यधन्ये दिश मुत्तराख्याम् ।  
आभाति यस्यां ललितालकायां मनोहरा वैश्रवणस्य लक्ष्मीः ॥ १०॥  
  
नीवीं नियम्य शिथिलामुषसि प्रकाश-  
     मालोक्य वारिजदृशः शयनं जिहासोः ।  
नैवावरोहति कदापि च मानसान्मे  
     नाभेः प्रभा सरसिजोदरसोदरायाः ॥ ११॥  
  
आलीषु केलीरभसेन बाला मुहुर्ममालापमुपालपन्ती ।  
आरादुपाकर्ण्य गिरं मादियां सौदामिनीयां सुषमामयासीत् ॥ १२॥  
  
मुधैव नक्तं परिकल्प्य गन्तुं मृषैव रोषादुपजल्पतो मे ।  
उदश्रुचञ्चन्नयना नताङ्गी गिरं न कां कामुररीचकार ॥ १३॥  
  
तवधि कुशली पुराणशास्त्रस्मृतिशतचारुविचारजो विवेकः ।  
यदवाधि न पदं दधाति चित्ते हरिणकिशोदृशो दृशोर्विलासः ॥ १४॥  
  
आगतः पतिरितीरितं जनैः शृण्वती चकितमेत्य देहलीम् ।  
कौमुदीव शिशिरीकरिष्यते लोचने मम कदा मृगेक्षणाम् ॥ १५॥  
  
अवधौ दिवसावसानकाले भवनद्वारि विलोचने दधाना ।  
अवलोक्य समागतं तदा मामथ रामा विकसन्मुखी बभूव ॥ १६॥  
  
वक्षोजाग्रं पाणिनामृष्य दूरं यातस्य द्रागाननाब्जं प्रियस्य ।  
शोणाग्राभ्यां भामिनीलोचनाभ्यां जोषं जोषं जोषमेवावतस्थे ॥ १७॥  
  
गुरुभिः परिवेष्टितापि गण्डस्थलकण्डूयनचारुककैतवेन ।  
दरदर्शितहेमबाहुनाला मयि बाला नयनाञ्चलं चकार ॥ १८॥  
  
गुरुमध्यगता मया नताङ्गी निहता नीरजकोरकेण मन्दम् ।  
दरकुण्डलताण्डवं नतभ्रूलतिकं मामवलोक्य घूर्णितासीत् ॥ १९॥  
  
विनये नयनारुणप्रसाराः प्रणतो हन्त निरन्तराश्रुधाराः ।  
अपि जीवितसंशयः प्रयाणे न हि जाने हरिणाक्षि केन तुष्ये ॥ २०॥  
  
अकरुणमृषाभाषासिन्धो विमुञ्च ममाञ्चलं  
     तव परिचितः स्नेहः सम्यङ्मयेत्यभिधायिनीम् ।  
अविरलगलद्वापां तन्वीं निरस्तविभूषण  
     क इह भवतीं भद्रे निद्रे विना विनिवेदयेत् ॥ २१॥  
  
तीरे तरुण्या वदनं सहासं नीरे सरोजं च मिलद्धिकासम् ।  
आलोक्य धावत्युभयत्र मुग्धा मरन्दलुब्धालिकिशोरमालाम् ॥ २२॥  
  
वीक्ष्य वक्षावि विपक्षकामिनीहारलक्ष्म दायतस्य भामिनी ।  
अंसदेशविनिवेशितां क्षणादाचकर्ष निजबाहुवल्लरीम् ॥ २३॥  
  
दरानमत्कन्धरबन्धमीषन्निमीलितस्निग्धविलोचनाब्जम् ।  
अनल्पनिश्वासभरालसाङ्गं स्मरामि सङ्गं चिरमङ्गनायाः ॥ २४॥  
  
रोषावेशान्निर्गतं यामयुग्मादेत्य द्वारं काञ्चिदाख्यां गृणन्तम् ।  
मामाज्ञायैवाययौ कातराक्षी मन्द मन्दं मन्दिरादिन्दिरेवम् ॥ २५॥  
  
हृदये कृतशैवलानुषङ्गा मुहुरङ्गानि यतस्ततः क्षिपन्ती ।  
प्रियनामपरे मुखे सखीनामतिदीनामियमादधाति दृष्टिम् ॥ २६॥  
  
इत एव निजालयं गताया वनिताया गुरुभिः समावृतायाः ।  
परिवर्तितकन्धरं नतभ्रु स्मयमानं वदनाम्बुजं स्मरामि ॥ २७॥  
  
कथय कथमिवाशा जायतां जीविते मे  
     मलयभुजगवान्ता वान्ति वाताः कृतान्ताः ।  
अयमपि खलु गुञ्जन्मञ्जु माकन्दमौलो  
     चुलुकयति मदीयां चेतनां चञ्चरीकः ॥ २८॥  
  
निरुध्य यान्तीं तरसा कपोतीं कूजत्कपोतस्य पुरो दधाने ।  
मयि स्मितार्द्रं वदनारविन्दं सा मन्दमन्दं नमयाम्बभूव ॥ २९॥  
  
तिमिरं हरति हरितां पुरः स्थिता  
     तिरयन्ति तापमथ तापशालिनाम् ।  
वदनविपस्तव चकोरलोचने  
     परिमुद्रयन्ति सरसीरुहश्रियः ॥ ३०॥  
  
कुचकलशयुगान्तर्मामकीनं नखाङ्कं  
     सपुलकतनु मन्दं मन्दमालोकमाना ।  
विनिहितवदनं मां वीक्ष्यबाला गवाक्षे-  
     चकिततनु नताङ्गी सद्म सद्यो विवेश ॥ ३१॥  
  
विधाय मा मदनानुकूलं  
     कपोलमूलं हृदये शयाना ।  
तन्वी तदानामतुलां बलारेः  
     साम्राज्यलक्ष्मीमधरीचकार ॥ ३२॥  
  
मुहुरर्थितयाद्य निद्रया मे बत यामे चरने निवेदितायाः ।  
चिबुकं सुदृशः स्पृशामि यावन्मयि तावन्मिहिरोऽपि निर्दयोऽभूत् ॥ ३३॥  
  
श्रुतिशत्तमपि भूयः शीलितं भारतं वा  
     विरचयति तथा नो हन्त सन्तापशान्तिम् ।  
अपि सपदि यथायं केलिविश्रान्तकान्ता  
     वदनकमलवलगत्कान्तिसान्द्रो नकारः ॥ ३४॥  
  
लवली तव लीलया कपोले कवलीकुर्वति कोमलविषा ।  
परिपाण्डुरपुण्डरीकखण्डे परिपेतुः परितो महाधयः ॥ ३५॥  
  
यौवनोद्मनितान्तशङ्किताः शीलशौर्यबलकान्तिलोभिताः ।  
सङ्कुचन्ति विकसन्ति राघवे जानकीनयननीरजश्रियः ॥ ३६॥  
  
अधिरोप्यहरस्य हत चापं  
     परितापम्प्रशमय्य बान्धवानाम् ।  
परिणेष्यति वा न वा युवायं  
     निरपायं मिथिलाधिनाथपुत्रीम् ॥ ३७॥  
  
भुजपञ्जरे गृहीता नवपरिणीता वरेण रहसि वधूः ।  
तत्कालजालपतिता बालकुरङ्गीव वेपते नितराम् ॥ ३८॥  
  
उपनिषदः परिपीता गीतापि च हन्त मतिपथं नीता ।  
तदपि न हा विधुवदना मानससदनाद् बहिर्याति ॥ ३९॥  
  
अकरुणहृदय प्रियतम मुञ्चामि त्वामितः परं नाहम् ।  
इत्यालपति कराम्बुजमादायाली जनस्य विकला सा ॥ ४०॥  
  
लोभाद्भराटिकानां विक्रतुं तक्रमविरतमटन्त्या ।  
लब्धो गोपकिशोर्या मध्यस्थ्यं महेन्द्रनीलमणिः ॥ ४१॥  
  
रूपारुचिं निरसितुं रसयन्त्या हरिमुखस्य लावण्यम् ।  
सुदृशः शिवशिव सकले जाता सकलेवरे जगत्यरुचिः ॥ ४२॥  
  
प्राणापहरणेनासि तुल्योहालाहलेन मे ।  
शशाङ्क केन मुग्धेन सुधांशुरिति भाषितः ॥ ४३॥  
  
किं जल्पसि मुग्धतया हन्त ममाङ्गं सुवर्णवर्णमिति ।  
तप्याति पतति हुताशे तदा हताशे तुलां तवारोहेत् ॥ ४४॥  
  
औत्सुक्यात्परिमिलतां त्रपया सङ्कोचमञ्चतां च मुहुः ।  
नवसङ्गम योर्यूनोर्नयनानामुत्सवो जयति ॥ ४५॥  
  
गरिमाणमर्पयित्वा लघिमानं कुचतटात्कुरङ्गदृशाम् ।  
स्वीकुर्वते नमस्ते यूनां धैर्याय निर्विवेकाय ॥ ४६॥  
  
न्यञ्चति वयसि प्रथमे समुदञ्चति तरुणिमनि तदा सुदृशः ।  
दधति स्म मधुरिमाणं वाचो गतयश्च विभ्रमाश्च भृशम् ॥ ४७॥  
  
निस्सीमशोभासौभाग्यं नताङ्ग्या नयनद्वयम् ।  
अन्यो यालोकनानन्द विरहादिव चञ्चलम् ॥ ४८॥  
  
गुरुमध्ये हरिणाक्षी मार्तिकशकलैर्निहन्तुकामं माम् ।  
रदयन्त्रितरसनाग्रं तरलितनयनं निवारयाञ्चक्रे ॥ ४९॥  
  
नयनाञ्चलावमर्शं या न कदाचित्पुरा सेहे ।  
आलिङ्गितापि जोषं तस्थौ सा गन्तुकेन दयितेन ॥ ५०॥  
  
मानपराग्वदनापि प्रिया शयानेव दयितकरकमले ।  
उद्वेल्लद्भुजमल सग्रीवाबन्धं कपोलमाधत्ते ॥ ५१॥  
  
लोचनफुल्लाम्भोज द्वयलोभान्दोलितैकमनाः शुभ्रे ।  
कस्तूरीतिलकमिषादयमलिकेऽलिस्तवोल्लसति ॥ ५२॥  
  
अधिरजनि प्रियसविधे कथमपि संवेशिता बलाद्गुरुभिः ।  
किं भवितेति सशङ्कं पङ्कजनयना परानृशति ॥ ५३॥  
  
चिन्तामीलितमानसो मनसिजः सख्यो विहीनप्रभाः  
     प्राणेशः प्रणयाकुलः पुनरसावास्तांसमस्ताकथा ।  
एतत्त्वां विनिवेदयामि मम चेदुक्तिं हितां मन्यसे  
     मुग्धे मा कुरु मानमाननमिदं राकापतिर्जेष्याति ॥ ५४॥  
  
अलङ्कर्तुं कर्णौ भृशमनुभवन्त्या नवरुजं  
     ससीस्कारं तिर्यग्वलितवदनाया मृगदृशः ।  
कराब्जव्यापारानतिसुकृतसारान् रसयतो  
     जनुः सर्वं श्लाघ्यं जयति ललितोत्तंस भवतः ॥ ५५॥  
  
आयातैव निशा निशापतिकरैः कीर्णं दिशामन्तरं  
     भामिन्यो भवनेषु भूषणगणैरङ्गान्यलङ्कुर्वते ।  
मुग्धे मानमपाकरोषि न मनागद्यापि रोषेण ते  
     हा हा बालमृणालतोऽप्यतितरां तन्वी तनुस्ताम्यति ॥ ५६॥  
  
वाचो माङ्गलिकीः प्रयाणसमये जल्पत्यनल्पं जने  
     केलीमन्दिरमारुतायनमुखे विन्यस्तवक्त्राम्बुजा ।  
निःश्वासग्लपिताधरं परिपतद्बाष्पार्द्रवक्षोरुहा  
     बाला लोलविलोचना शिव शिव प्राणेशमालोकते ॥ ५७॥  
  
यदवाधि दयितो विलोचनाभ्यां सहचरि दैववशेन दूरतोऽभूत् ।  
तदवधि शिथिलीकृतो मदीयैरथ करणैः प्रणयो निजक्रियासु ॥ ५८॥  
  
निखिलां रजनीं प्रियेण दूरादुपयातेन विबोधिता कथाभिः ।  
अधिकं न हि परयामि वक्तुं सखि मा जल्प तवायसी रसज्ञा ॥ ५९॥  
  
निपतद्बाष्पसंरोध मुक्तचाञ्चल्यतारकम् ।  
कदा नयननीलाब्जमालोकेय मृगीदृशः ॥ ६०॥  
  
यदि लक्ष्मण सा मृगेक्षणा न मदीक्षासरणिं समेष्यति ।  
अमुना जडजीवितेन मे जगता वा विफलेन किं फलम् ॥ ६१॥  
  
भवनं करुणावती विशन्ती गमनाज्ञालवलाभलालसेषु ।  
तरुणेषु विलोचनान्ज मालामथ बाला पथि पातयाम्बभूव ॥ ६२॥  
  
पापं हन्त मया हतेन विहितं सीतापि यद्यापिता  
     सा मामिन्दुमुखी विना बत वने किं जीवितं धास्यति ।  
आलोकेय कथं मुखं सुकृतिनां किं ते वदिष्यति मां  
     राज्यं यातु रसातलं पुनरिदं न प्राणितुं कामये ॥ ६३॥  
  
उषसि प्रतिपक्षकामिनी सदनादन्तिकमञ्चति प्रिये ।  
सुदृशी नयनाब्जकोणयोरुदियाय त्वरयाऽरुणदयुतिः ॥ ६४॥  
  
क्षमापणैकपादयोः पदयोः पतति प्रिये ।  
शेमुः सरोजनयना नयनारुणकान्तयः ॥ ६५॥  
  
निर्वासयन्ती धृतिमङ्गनानां शोभा हरेरेणदृशोधयन्त्याः ।  
चिरापराधस्मृतिमांसलोऽपि रोषः क्षणप्राघुणिको बभूव ॥ ६६॥  
  
राज्ञो मत्प्रतिकूलान्मे महद्भयमुपस्थितम् ।  
बाले वारय पान्थस्य वासदानविधानतः ॥ ६७॥  
  
मलयानिलमनलीयति मणिभवने काननीयति क्षणतः ।  
विरहेण विकलहृदया निर्जलमीनायते महिला ॥ ६८॥  
  
कालागुरुद्रवं सा हालाहलवद्विजानती नितराम् ।  
अपि नीलोत्पलमालां बाला व्यालावलिं किलामनुत ॥ ६९॥  
  
विधिवञ्चितया मया न यातं सखि सङ्केतनिकेतनं प्रियस्य ।  
अधुना बत किं विधातुकाप्रो मयि कामो नृपतिः पुनर्न जाने ॥ ७०॥  
  
विरहेण विकलहृदया विलपन्ती दयित दयितेति ।  
आगतमपि तं सविधे परिचयहीनेव वीक्षते बाला ॥ ७१॥  
  
दारिद्र्यं भजते कलानिधिरयं राकाऽधुना म्ल्लायति  
     स्वैरकैरवकाननेषु परितो मालिन्यमुन्मीलति ।  
द्योतन्ते हरिदन्तराणि सुहृदां वृन्दं समानन्दति  
     त्वं चेदञ्चसि काञ्चनाङ्गि वदनाम्भोजे विकासश्रियम् ॥ ७२॥  
  
पाटीरद्रुभुजङ्गपुङ्गवमुखा याता इवातापिनो  
     वाता वान्ति दहन्ति लोचनममी ताम्रा रसालद्रुमाः ।  
एते हन्त किरन्ति कूजितमयं हालाहलं कोकिला  
     बाला बालमृणालकोमलतनुः प्राणान् कथं रक्षतु ॥ ७३॥  
  
आयातैव निशा मनो मृगशा मुनिन्द्र मातन्वती  
     मानो मे कथमेष सम्प्रति निरातङ्कं हृदि स्थास्यति ।  
ऊहापोहमिमं सरोजनयना यावद्विधत्तेतरां  
     तावत्कामनृपातपत्रसुषमं बिम्बं बभासे विधोः ॥ ७४॥  
  
प्रभातसमयप्रभां प्रणयिनिह्नुवानां रसाद-  
     मुष्य निजपाणिना दृशममीलयं लीलया ।  
अयं तु खलु पद्मिनीपरिमलालिपाटच्चरै-  
     रवेरुदयमध्यगादधिकचारू तैर्मारुतैः ॥ ७५॥  
  
विदूरादाश्चर्यस्तिमितमथ किञ्चित् परिचया-  
     दुदञ्चच्चाञ्चल्यं तदनु परितस्फारितरुचि ।  
गुरूणां सङ्घाते सपदि मयि याते समजनि  
     त्रपाघूर्णत्तारं नयनामिह सारङ्गजदृशः ॥ ७६॥  
  
कपोलावुन्मीलनन्वपुलकपाली मयि मना-  
     ङ्मृशन्यन्तःस्मेरस्तबकितमुखाम्भोरुहरुचः ।  
कथङ्कारं शक्याः परिगदितुमिन्दीवरहशो  
     दलद्राक्षानिर्यद्रसभरसपक्षा भाणितयः ॥ ७७॥  
  
राजानं जनयाम्बभूव सहसा जैवाततृक त्वां तु यः  
     सोऽयं कुण्ठितसर्वशक्तिनिकरो जातो जरार्तो विधिः ।  
सम्प्रत्युन्मदखञ्जरीटनयनावक्राय नित्यश्रिये  
     दाता राज्यमखण्डमस्य जगतो धाता नवो मन्मथः ॥ ७८॥  
  
अविर्भूता यदवधि मधुस्यन्दिनी नन्दसूनोः  
     कान्तिः काचिन्निखिलनयनाकर्षणे कार्मराज्ञा ।  
श्वासो दीर्घस्तवधि मुखे पाण्डिमा गण्डमूले  
     शून्या वृत्तिः कुलमृगदृशां चेतसि प्रादुरासीत् ॥ ७९॥  
  
प्रसङ्गे गोपानां गुरुषु महिमानं यदुपते-  
     रुपाकर्ण्य स्विद्यत्पुलकितकपोला कुलवधूः ।  
विषज्वालाजालं झटिति वमतः पन्नगपतेः  
     फणायां साश्चर्यं कथयतितरां ताण्डवविधिम् ॥ ८०॥  
  
कैशोरे वयसि क्रमेण तनुतामायति तन्व्यास्तना-  
     वागामिन्यखिलेश्वरे रतिपतौ तत्कालमस्याज्ञया ।  
आस्ये पूर्णशशाङ्कता नयनयोस्तादात्म्यमम्भोरुहां  
     किञ्चासीदमृतस्य भेदविगमः साचिस्मिते तात्विकः ॥ ८१॥  
  
शयिता शैवलशयने सुषमाशेषा नवेन्दुलेखेव ।  
प्रियमागतमपि सविधे सत्कुरुते मधुरवीक्षणैरेव ॥ ८२॥  
  
अधरद्युतिरस्तपल्लवा मुखशोभाशशिकान्तिलङ्घिनी ।  
तनुरप्रतिमा च सुभ्रुवो न विधेरस्य कृतिं विवक्षति ॥ ८३॥  
  
व्यत्यस्तं लपति क्षणं क्षणमहो मौनं समालम्बते  
     सर्वस्मिन्विदधाति किं च विषये दृष्टिं निरालम्बनाम् ।  
श्वासं दीर्घमुरीकरोति न मना गङ्गेषु धत्ते धृतिं  
     वैदेहीविरहव्यथाविकलितो हा हन्त लङ्केश्वरः ॥ ८४॥  
  
उदितं मण्डलमिन्दोरुदितं सद्यो वियोगिवर्गेण ।  
मुदितं च सकलललना चूडामणिशासनेन मदनेन ॥ ८५॥  
  
प्रादुर्भवति पयोदे कज्जलमलिनं बभूव नभः ।  
रक्तं च पथिकहृदयं कपोलपाली मृगीदृशः पाण्डु ॥ ८६॥  
  
इदमप्रतिमं पश्य सरः सरसिजैर्वृतम् ।  
सखे मा जल्प नारीणां नयनानि दहन्ति माम् ॥ ८७॥  
  
मुञ्चसि नाद्यापि रुषं भामिनि मुदिरालिरुदियाय ।  
इति सुदृशः प्रियवचनैरपायि नयनाब्जकोणशोणरुचिः ॥ ८८॥  
  
आलोक्य सुन्दरि मुखं तव मन्दहासं  
     नन्दन्त्यमन्दमरविन्दधिया मिलिन्दाः ।  
किं चासिताक्षि मृगलाञ्छनसम्भ्रमेण  
     चञ्चूपुटं चटुलयन्ति चिरं चकोराः ॥ ८९॥  
  
स्मितं नैतत्किन्तु प्रकृतिरमणीयं विकसितं  
     मुखं ब्रूते को वा कुसुममिदमुद्यत्परिमलम् ।  
स्तनद्वन्द्वं मिथ्या कनकनिभमेतत्फलयुगं  
     लता सेयं रम्या भ्रमरकुलनम्या न रमणी ॥ ९०॥  
  
सङ्ग्रामाङ्गणसम्मुखाहतकियद्विश्वम्भराधीश्वर  
     व्यादीर्णीकृतमध्यभागविवरोन्मीलन्नभोनीलिमा ।  
अङ्गारप्रखरैः करैः कवलयन्नेतन्महीमण्डलं  
     मार्तण्डोऽयमुदेति केन पशुना लोके शशाङ्कीकृतः ॥ ९१॥  
  
श्यामं सितं च सुदृशो न दृशोः स्वरूपं  
     किं तु स्फुटं गरलमेतदथामृतं च ।  
नो चेत्कथं निपतनादनयोस्तदेव  
     मोहं मुदं च नितरां दधते युवानः ॥ ९२॥  
  
अलिर्मृगो वा नेत्रं वा यत्र किञ्चिद्विभासते ।  
अरविन्दं मृगाङ्को वा मुखं वेद मृगीदृशः ॥ ९३॥  
  
सुविरलमौक्तिकतारे धवलांशुकचन्द्रिका चमत्कारे ।  
वनपरिपूर्णचन्द्रे सुन्दरि राकाऽसि नात्रसन्देहः ॥ ९४॥  
  
रूपजला चलनयना नाभ्यावर्ता कचावलिभुजङ्गा ।  
मज्जन्ति यत्र सन्तः सेयं तरुणी तरङ्गिणीविषमा ॥ ९५॥  
  
शोणाधरांशु सम्भिन्नास्तन्वि ते वदनाबुजे ।  
केसरा इव काशन्ते कान्तदन्तालिकान्तयः ॥ ९६॥  
  
दयिते रदनत्विषां मिषादयि तेऽमी विलसन्ति केसराः ।  
अपि चालकवेषधारिणो मकरन्दस्पृहया लवोऽलयः ॥ ९७॥  
  
तया तिलोत्तमीयन्त्या मृगशावकचक्षुषा ।  
ममाऽयं मानुषो लोको नाकलोक इवाभवत् ॥ ९८॥  
  
अङ्कायमानमलिके मृगनाभिपङ्कं  
     पङ्केरुहाक्षि वदनं तव वीक्ष्य बिभ्रत् ।  
उल्लासपल्लवितकोमलपक्षमूला-  
     श्चञ्चूपुटं चटुलयन्ति चिरं चकोराः ॥ ९९॥  
  
शिशिरेण यथा सरोरुहं दिवसेनामृतरश्मिमण्डलम् ।  
न मनागपि तन्वि शोभते तव रोषेण तथेदमाननम् ॥ १००॥  
  
चलद्भरुङ्गमिवाम्भोज मधीरनयनं मुखम् ।  
तदीयं यदि दृश्येत कामः क्रुद्धोऽस्तु किं ततः ॥ १०१॥  
  
शतकोटिकठिनचित्तः सोऽहं तस्याः सुधैकमयमूर्तेः ।  
येनाकारिषि मित्रं सुविकलहृदयो विधिर्वाच्यः ॥ १०२॥  
  
श्यामलेनाङ्कितं बाले भाले केनापि लक्ष्मणा ।  
मुखं तवान्तरासुप्त भृङ्गफुल्लाबुजायते ॥ १०३॥  
  
अद्वितीयं रुचात्मानं मत्वा किं चन्द्र हृष्यसि ।  
भूमण्डलमिदं मूढ केन वा विनिभालितम् ॥ १०४॥  
  
नीलाञ्चलेन संवृतमाननमाभाति हरिणनयनायाः ।  
प्रतिबिम्बित इव यमुनागभीरनीरान्तरेणाङ्कः ॥ १०५॥  
  
स्तनाभोगे पतन् भाति कपोलात्कुटिलोऽलकः ।  
शशाङ्कबिम्बतो मेरौ लम्बमान इवोरगः ॥ १०६॥  
  
यथा लतायाः स्तबकानतायाः  
     स्तनावनम्रे नितरां समाऽसि ।  
तथा लता पल्लविनी सगर्वे  
     शोणाधरायाः सदृशी तवाऽपि ॥ १०७॥  
  
इदं लताभिः स्तबकानताभि-  
     र्मनोहरं हन्त वनान्तरालम् ।  
सदैव सेव्यं स्तनभारवत्यो  
     न चेदयुवत्यो हृदयं हरेयुः ॥ १०८॥  
  
सामदागमनबृंहिततोषा जागरेण गमिताखिलदोषा ।  
बोधिताऽपि बुबुधे मधुपैर्न प्रातराननजसौरभलुब्धैः ॥ १०९॥  
  
अविचिन्त्यशक्तिविभवेन सुन्दरि  
     प्रथितस्य शम्बररिपोःप्रभावतः ।  
विधुभावमञ्चिततमां तवाननं  
     नयने सरोजदलनिर्विशेषताम् ॥ ११०॥  
  
मीनवती नयनाभ्यां करचरणाभ्यां प्रफुल्लकमलवती ।  
शैवालिनी च केशैः सुरसेयं सुन्दरी सरसी ॥ १११॥  
  
पान्थ मन्दमते किं वा सन्तापमनुविन्दसि ।  
पयोधरं समाशास्व येन शान्तिमवाप्नुयाः ॥ ११२॥  
  
सम्पश्यतां तामतिमात्रतन्वीं  
     शोभाभिराभासितसर्वलोकाम् ।  
सौदामिनी वा सितयामिनी वे-  
     त्येवं जनानां हृदि संशयोऽभूत् ॥ ११३॥  
  
सपल्लपा किं नु विभाति वल्लरी  
     सफुल्लपद्मा किमयं नु पद्मिनी ।  
समुल्लसत्पाणिपदां स्मितानना-  
     मितीक्षमाणैः समलम्भि संशयः ॥ ११४॥  
  
नेत्राभिरामं रामाया वदनं वीक्ष्य तत्क्षणम् ।  
सरोजं चन्द्रबिम्बं वेत्यखिलाः समशेरत ॥ ११५॥  
  
कनकद्वकान्तिकान्तया मिलितं राममुदीक्ष्य कान्तया ।  
चपलायुतवारिभ्रमान्ननृते चातकपोतकैर्वने ॥ ११६॥  
  
वनितेति वदन्त्येतां लोकाः सर्वे वदन्तु ते ।  
यूनां परिणता सेयं तपस्योत मतं मम ॥ ११७॥  
  
स्मयमानाननां तत्र तां विलोक्य विलासिनीम् ।  
चकोराश्चञ्चरीकाश्च मुदं परतरं ययुः ॥ ११८॥  
  
वदनकमलेन बाले स्मितसुषमालेशमादधासि यदा ।  
जगदिह तदैव जाने दशार्धबाणेन विजितमिति ॥ ११९॥  
  
कलिन्दजानीरभरेऽधर्मग्ना  
     बकाः प्रकामं कृतभूरिशब्दाः ।  
ध्यान्तेन वैराद्विनिगार्यमाणाः  
     क्रोशन्ति मन्ये शशिनः किशोराः ॥ १२०॥  
  
परस्परासङ्गसुखानतभ्रुवः पयोधरौ पनितरौ बभूवतुः ।  
तयोरमृष्यन्नयमुन्नतिं परामवैमि मध्यस्तनिमानमेति ॥ १२१॥  
  
जनमोहकरं तवालि मन्ये चिकुराकारमिदं वनान्धकारम् ।  
वदनेन्दुरुचामिहाप्रचारादिव तन्वङ्गि नितान्तकान्तिकान्तम् ॥ १२२॥  
  
दिवानिशं वारिणि कण्ठदघ्ने दिवाकराराधनमाचरन्ती ।  
वक्षोजतायै किमु पक्ष्मलाक्ष्यास्तपश्चरत्यम्बुजपङ्क्तिरेषा ॥ १२३॥  
  
वियोगवह्निकुण्डेऽस्मिन् हृदये ते वियोगिनि ।  
प्रियसङ्गसुखायैव मुक्ताहारस्तपस्यति ॥ १२४॥  
  
निधिं लावण्यानां तव खलु मुखं निर्मितवतो  
     महामोहं मन्ये सरसिरुहसूनोरुपचितम् ।  
उपेक्ष्य त्वां यस्माद्विधुमयमकस्मादिह कृती  
     कलाहीनं दानं विकल इव राजानमकरोत् ॥ १२५॥  
  
स्तनान्तर्गतमाणिक्यवपुर्बहिरुपागतम् ।  
मनोऽनुरागि ते तन्वि मन्ये वल्लभमीक्षितुम् ॥ १२६॥  
  
जगदन्तरममृतमयैरंशुभिरापूरयन्नितराम् ।  
उदयति वदनव्याजात् किमु राजा हरिणशावनयनायाः ॥ १२७॥  
  
तिमिरशारदचन्दिरचन्द्रिकाः कमलविद्रुमचम्पककोरकाः ।  
यदि मिलन्ति कदापि तदाननं खलु तदा कलया तुलयामहे ॥ १२८॥  
  
प्रिये विषादं जहिहीति वाचं  
     प्रिये सरागं वदति प्रियायाः ।  
वारामुदारा विजगाल धारा  
     विलोचनाभ्यां मनसश्च मानः ॥ १२९॥  
  
राज्याभिषेकमाज्ञाय शम्बरासुरवेरिणः ।  
सुधाभिर्जगतीमध्यं लिम्पतीव सुधाकरः ॥ १३०॥  
  
आननं मृगशावाक्ष्या वीक्ष्य लोलालकावृतम् ।  
भ्रमद्भ्रमरसम्भारं स्मरामि सरसीरुहम् ॥ १३१॥  
  
यान्ती गुरुजनैः साकं स्मयमानाननाम्बुजा ।  
तिर्यग्ग्रीवं यदद्राक्षीत् तन्निष्पत्राक रोज्जगत् ॥ १३२॥  
  
नयनानि वहन्तु खञ्जनानामिह नानाविधमङ्गभङ्गभाग्यम् ।  
सदृशं कथमाननं सुशोभं सुदृशो भङ्गुरसम्पदांऽबुजेन ॥ १३३॥  
  
मृणालमन्दानिलचन्दनाना-  
     मुशीरशैवालकुशेशयानाम् ।  
वियोगदूरीकृतचेतनानां  
     विनैव शैत्यं भवति प्रतीतिः ॥ १३४॥  
  
विबोधयन् करस्पर्शैः पद्मिनीं मुदिताननाम् ।  
परिपूर्णोऽनुरागेण प्रातर्जयति भास्करः ॥ १३५॥  
  
आनम्य वल्गुवचनैर्विनिवारितेऽपि  
     रोषात् प्रयातुमुदिते मयि दूरदेशम् ।  
बाला कराङ्गुलिनिदेशवशंवदेन  
     क्रीडाबिडालाशशुनाऽऽशु रुरोध मार्गम् ॥ १३६॥  
  
अभूदप्रत्यूहः कुसुमशरकोदण्डमहिमा  
     विलीनो लोकानां सह नयनतापोऽपि तिमिरैः ।  
तवाऽस्मिन् पीयूषं किरति परितस्तन्वि वदने  
     कुतो हेतोः श्वेतो विधुरयमुदेति प्रतिदिनम् ॥ १३७॥  
  
विनैव शस्त्रं हृदयानि यूनां विवेकाजामपि दारयन्त्यः ।  
अनल्पमायामयवल्गुलीला जयन्ति नीलाब्जदलायताक्ष्याः ॥ १३८॥  
  
यदवधि विलासभवनं यौवनमुदियाय चन्द्रवदनायाः ।  
दहनं विनैव तदवधि यूनां हृदयानि दह्यन्ते ॥ १३९॥  
  
न मिश्रयति लोचने सहसितं न सम्भाषते  
     कथासु तव किं च सा विरचयत्यरालां भ्रुवम् ।  
विपक्षसुदृशः कथामिति निवेदयन्त्या पुरः  
     प्रियस्य शिथिलीकृतः स्वविषयेऽनुरागग्रहः ॥ १४०॥  
  
वडवानलकालकूटवन्मकरव्यालगणैः सहैधितः ।  
रजनीरमणो भवेन्नृणां न कथं प्राणवियोगकारणम्  ॥ १४१॥  
  
लभ्येत पुण्यैर्गृहिणी मनोज्ञा  
     तया सुपुत्राः परितः पवित्राः ।  
स्फीतं यशस्तैः समुदेति नित्यं  
     तेनास्य नित्यः खलु नाकलोकः ॥ १४२॥  
  
प्रभुरापि याचितुकामो भजते वामोरु लाघवं सहसा ।  
यदहं त्वयाऽधरार्थी सपदि विमुख्या निराशतां नीतः ॥ १४३॥  
  
जलकुम्भमुम्भितरसं सपदि सरस्याः समानयन्त्यास्ते ।  
तटकुञ्जगूढसुरतं भगवाने को मनोभवो वेद ॥ १४४॥  
  
त्वमिव पथिकः प्रियो मे विटपिस्तोमेषु गमयति क्लेशान् ।  
किमितोऽन्यत् कुशल मे सम्प्रति यत्पान्थ जीवामि ॥ १४५॥  
  
किमिति कृशासि कृशोदरि किं तव परकीयवृत्तान्तैः ।  
कथय तथापि मुदे मम कथयिष्यति पान्थ तव जाया ॥ १४६॥  
  
तुलामनालोक्य निजामखर्वं  
     गौराङ्गि गर्वं न कदापि कुर्याः ।  
लसन्ति नानाफलभारवत्यो  
     लताः कियत्यो गहनान्तरेषु ॥ १४७॥  
  
इयमुल्लसिता मुखस्य शोभा परिफुल्लं नयनाम्बुजद्वयं ते ।  
जलदादिभयं जगद्वितन्वन् कलितः क्वापि किमालि नीलमेघः ॥ १४८॥  
  
आसायं सलिलान्तः सवितारमुपास्य सादरं तपसा ।  
अधुनाब्जेन मनाक् तव मानिनि तुलना मुखस्याऽपि ॥ १४९॥  
  
अयि मन्दस्मितमधुरं वदनं तन्वङ्गि यदि मनाक्कुरुषे ।  
अधुनेव कलय शमितं राकारमणस्य हन्त साम्राज्यम् ॥ १५०॥  
  
मधुरतरं स्मयमानः स्वस्मिन्नेवालपञ्छनैः किमपि ।  
कोकनदयन्त्रिलोकी मालम्बनशून्यमीक्षते क्षीबः ॥ १५१॥  
  
मधुरसान्मधुरं हि तवाधरं तरुणि मद्वदने विनिवेशय ।  
मम गृहाण करेण कराम्बुजं प प पतामि ह हा भ भ भूतले ॥ १५२॥  
  
शतेनोपायानां कथमपि गतः सौधशिखरं  
     सुधाफेनस्वच्छे रहसि शयितां पुष्पशयने ।  
विबोध्य क्षामाङ्गी चकितनयनां स्मेरवदनां  
     सनिःश्वासं श्लिष्यत्यहह सुकृती राजरमणीम् ॥ १५३॥  
  
गुञ्जन्ति मञ्जु परितो गत्वा धावन्ति सम्मुखम् ।  
आवर्तन्ते निवर्तन्ते सरसीषु मधुव्रताः ॥ १५४॥  
  
यथा यथा तामरसेक्षणा मया  
     पुनः सरागं नितरां निषेविता ।  
तथा तथा तत्त्वकथेव सर्वतो  
     विकृत्य मामेकरसं चकार सा ॥ १५५॥  
  
हरिणीप्रेक्षणा यत्र गृहिणी न विलोक्यते ।  
सेवितं सर्वसम्पद्भिरपि तद्भवनं वनम् ॥ १५६॥  
  
लोलालकावलिचलन्नयनारविन्द  
     लीलावशंवदितलोकविलोचनायाः ।  
सायाहनि प्रणयिनो भवनं ब्रजत्या-  
     श्चेतो न कस्य हरते गतिरङ्गनायाः ॥ १५७॥  
  
दन्तांशुकान्तमरविन्दरमापहारि  
     सान्द्रामृतं वदनमेणविलोचनायाः ।  
वेधा विधाय पुनरुक्तमिवेन्दुबिम्ब  
     दूरीकरोति न कथं विदुषां वरेण्यः ॥ १५८॥  
  
सानुकम्पाः सानुरागाश्चतुराः शीलशीतलाः ।  
हरन्ति हृदयं हन्त कान्तायाः स्वान्तवृत्तयः ॥ १५९॥  
  
अलकाः फणिशावतुल्यशीला नयनान्ता परिपुङ्खितेषुलीलाः ।  
चपलोपमितां खलु स्वयं या बत लोके सुखसाधनं कथं सा ॥ १६०॥  
  
वदने तव यत्र माधुरी सा हदि पूर्णा करुणा च कोमलेऽभूत् ।  
अधुना हरिणाक्षि हा कथं वा गतिरन्यैव विलोक्यते गुणानाम् ॥ १६१॥  
  
अनिशं नयनाभिरामया रमया सम्मदिनो मुखस्य ते ।  
निशि निःसरदिन्दिरं कथं तुलयामः कलयापि पङ्कजम् ॥ १६२॥  
  
अङ्गैः सुकुमारतरैः सा कुसुमानां श्रियं हरति ।  
विकलयति कुसुमबाणो बाणालीभिर्ममप्राणान् ॥ १६३॥  
  
खिद्यति सा पथि यान्ती कोमलचरणा नितम्बभारेण ।  
खिद्यामि हन्त परितस्तद्रूप विलोकनेन विकलोऽहम् ॥ १६४॥  
  
मथुरागमनोन्मुखे मुरारावसुभारार्तिभृतां वाङ्गनानाम् ।  
प्रलयज्वलनायते स्म राका भवनाकाशमजायताम्बुराशिः ॥ १६५॥  
  
केलीमन्दिरमागतस्य शमकैरालीरपास्येङ्गितैः  
     सुप्तायाः सरुषःसरोरुहदृशः संवीजनं कुर्वतः ।  
जानन्त्याप्यनभिज्ञयेव कपटव्यामीलिताक्ष्या सखि  
     श्रान्तासीत्यभिधाय वक्षसि तया पाणिर्ममासञ्जितः ॥ १६६॥  
  
मान्थर्यमापगमनं सह शैशवेन  
     रक्तं सहैव मनसाऽधरबिम्बमासीत् ।  
किञ्चाभवन्मृगकिशोरदृशो नितम्बः  
     सर्वाधिको गुरुरयं सह मन्मथेन ॥ १६७॥  
  
श्वासोऽनुमानवेद्यः शीतान्यङ्गानि निश्चला दृष्टिः ।  
न स्यात् सुभग कथेयं तिष्ठतु तावत्कथान्तरं कथय ॥ १६८॥  
  
पाणौ कृतः पाणिरिलासुतायाः सस्वेदकम्पो रघुनन्दनेन ।  
हिमाम्बुसङ्गानिलविह्वलस्य प्रभातपद्मस्य बभार शोभाम् ॥ १६९॥  
  
अरुणमपि विद्रुमद्रुं मृदुलतरं चापि किसलयं बाले ।  
अधरीकरोति नितरां तवाधरौ मधुरिमातिशयात् ॥ १७०॥  
  
सुदृशो जितरत्नजालया सुरतान्तश्रमबिन्दुमालया ।  
अलिकेन च हेमकान्तिना विदधे काऽपि रुचिः परस्परम् ॥ १७१॥  
  
परपूरुषदृष्टिपात वज्राहतिभीता हृदयं प्रियस्य सीता ।  
अविशत् परकामिनी भुजङ्गीभयतः सत्वरमेव सोऽपि तस्याः ॥ १७२॥  
  
अङ्गानि दत्त्वा हेमाङ्गि प्राणान् ऋणिआसि चेन्नृणाम् ।  
युक्तमतन्न तु पुनः कोणं नयनपद्मयोः ॥ १७३॥  
  
जितरत्नरुचां सदा रदानां सहवासेन परां मुदं ददानाम् ।  
विरसादधरीकरोति नासामधुना साहसशालि मौक्तिकं ते ॥ १७४॥  
  
विलसत्याननं तस्या नासाग्रस्थितमौक्तिकम् ।  
आलक्षितबुधाश्लेषं राकेन्दोरिव मण्डलम् ॥ १७५॥  
  
निभाल्य भूयो निजगौरिमाणं मा नाम मानं सहसैव यासीः ।  
गृहे गृहे पश्य तवाङ्गवर्णा मुग्धे सुवर्णावलयो लुठन्ति ॥ १७६॥  
  
करिकुम्भतलामरोजयोः क्रियमाणां कविभिर्विश्रङ्खलैः ।  
कथमालि शृणोषि सादरं विपरीतार्थविदो हि योषितः ॥ १७७॥  
  
परिष्वजन् रोषवशात् तिरस्कृतः  
     प्रियो मृगाक्ष्या शयितः पराङ्मुखः ।  
किं दुःखितोऽसाविति कान्दिशीकया  
     कदाचिदाचुम्ब्य चिराय सस्वजे ॥ १७८॥  
  
चेलाञ्चलेनाननशीतरश्मि संवृण्वतीनां हरिदृश्वरीणाम् ।  
वज्रागनानां स्मरजातकम्पादकाण्डसम्पातमियाय नीवी ॥ १७९॥  
  
अधरेण समागमाद्रदाना मरुणिम्ना पिहितोऽपि शुक्लभावः ।  
हसितन सितेन पक्ष्मलाक्ष्याः पुनरुल्लासमवाप जातपक्षः ॥ १८०॥  
  
सरसिरुहोदरसुरभावधरितबिम्बाधरे मृगाक्षि तव ।  
वद वदने मणिरदने ताम्बूलं केन लक्षयेम वयम् ॥ १८१॥  
  
शयिता सविधेऽप्यनीश्वरा सफलीकर्तुमहो मनोरथान् ।  
दीयता दयिताननाम्बुजं दरमीलन्नयना निरीक्षते ॥ १८२॥  
  
वदनारविन्दसौरभ लोभादिन्दिरेषु निपतत्सु ।  
मय्यधरार्थिनि सुदृशो दृशो जयन्त्यतिरुषा परुषाः ॥ १८३॥  
  
इति श्रीमत्पण्डितराजजगन्नाथाविरचिते भामिनीविलासे  
              शृङ्गारो नाम द्वितीयो विलासः ॥२॥  
  
॥ भामिनीविलासे तृतीयः करुणाविलासः ॥  
दैवे पराग्वदनशालिनि हन्त जाते  
     याते च सम्प्रति दिवं प्रति बन्धुरत्वे ।  
कस्मै मनः कथयितासि निजामवस्थां  
     कः शीतलैः शमयिता वचनैस्तवाधिम् ॥ १॥  
  
प्रत्युद्गता सविनयं सहसा पुरेव  
     स्मेरैः स्मरस्य सचिवैः सरसावलोकैः ।  
मामद्य मञ्जुरचनैर्वचनैश्च बाले  
     हा लेशतोऽपि न कथं शिशिरीकरोषि ॥ २॥  
  
सर्वेऽपि विस्मृतिपथं विषयाः प्रयाता  
     विद्याऽपि खेदकलिता विमुखीबभूव ।  
सा केवलं हरिणशावकलोचना मे  
     नैवापयाति हृदयादधिदेवतेव ॥ ३॥  
  
निर्वाणमङ्गलपदं त्वरया विशन्त्या  
     मुक्ता दयावति दयाऽपि किल त्वयाऽसौ ।  
यन्मां न भामिनि निभालयासि प्रभात  
     नीलारविन्दमदभङ्गिमदैः कटाक्षैः ॥ ४॥  
  
धृत्वा पदस्खलनभीतिवशात् करं मे  
     या रूढवत्यसि शिलाशकलं विवाहे ।  
सा मां विहाय कथमद्य विलासिनि दयु-  
     मारोहसीति हृदयं शतधा प्रयाति ॥ ५॥  
  
निर्दूषणा गुणवती रसभावपूर्णा  
     सालङ्कृतिः श्रवणमङ्गलवर्णराजिः ।  
सा मामकीनकवितेव मनोऽभिरामा  
     रामा कदापि हृदयान्मम नापयाति ॥ ६॥  
  
चिन्ता शशाम सकलाऽपि सरोरुहाणा-  
     मिदोश्च बिम्बमसमां सुषमामयासीत् ।  
अभ्युद्गतः कलकलः किल कोकिलानां  
     प्राणप्रिये यदवधि त्वमितो गताऽसि ॥ ७॥  
  
सौदामिनीविलसितप्रतिमानकाण्डे  
     दत्त्वा कियन्त्यपि दिनानि महेन्द्रभोगान् ।  
मन्त्रोज्झितस्य नृपतेरिव राज्यलक्ष्मी  
     र्भाग्यच्युतस्य करतो मम निर्गताऽसि ॥ ८॥  
  
केनापि मे विलसितेन समुद्गतस्य  
     कोपस्य किन्नु करभोरु वशंवदाऽभूः ।  
यन्मां विहाय सहसैव पतिव्रताऽपि  
     याताऽसि मुक्तिरमणीसदनं विदूरम् ॥ ९॥  
  
काव्यात्मना मनसि पर्यणमन् पुरा मे  
     पीयूषसारसरसास्तव ये विलासाः ।  
तानन्तरेण रमणी रमणीयशीले  
     चेतोहरा सुकविता भविता कथं नः ॥ १०॥  
  
या तावकीनमधुरस्मितकान्तिकान्ते  
     भूमण्डले विफलतां कविषु व्यतानीत् ।  
सा कातराक्षि विलयं त्वयि यातवत्यां  
     राकाऽधुना वहति वैभवमिन्दिरायाः ॥ ११॥  
  
मन्दस्मितेन सुधया परिषिच्य या मां  
     नेत्रोत्पलैर्विकसितैरनिशं समीजे ।  
सा नित्यमङ्गलमयी गृह देवता मे  
     कामेश्वरी हृदयतो दुयिता न याति ॥ १२॥  
  
भूमौ स्थिता रमण नाथ मनोहरेति  
     सम्बोधनैर्यमधिरोपितवत्यसि द्याम् ।  
सर्वं गता कथमिव क्षिपसि त्वयेणशावा-  
     क्षितं धरणिधूलिषु मामिदानीम् ॥ १३॥  
  
लावण्यमुज्ज्वलमपास्ततुलं च शीलं  
     लोकोत्तरं विनयमर्थमयं नयं च ।  
एतान् गुणानशरणानथ मां च हित्वा  
     हा हन्त सुन्दरि कथं त्रिदिवं गताऽसि ॥ १४॥  
  
कात्या सुवर्णवरया परया च शुद्धया  
     नित्यं स्विकाः खलु शिखाः परितः क्षिपन्तीम् ।  
चेतोहरामपि कुशेशयलोचने त्वां  
     जानामि कोपकलुषो दहनो ददाह ॥ १५॥  
  
कर्पूरवर्तिरिव लोचनतापहन्त्री  
     फुल्लाम्बुजस्रगिव कण्ठसुखैकहेतुः ।  
चेतश्चमत्कृतिपदं कवितेव रम्या  
     नम्या नरीभिरमरीव हि सा विरेजे ॥ १६॥  
  
स्वप्नान्तरेऽपि खलु भामिनि पत्युरन्यं  
     या दृष्टवत्यासि न कञ्चन साभिलाषम् ।  
सा सम्प्रति प्रचलिताऽपि गुणैर्विहीनं  
     प्राप्तं कथं कथय हन्त परं पुमांसम् ॥ १७॥  
  
दयितस्य गुणाननुस्मरन्ती शयने सम्प्रति या विलोकिताऽसीत् ।  
अधुना किल हन्त सा कृशाङ्गी गिरमङ्गीकुरुतेन भाषिताऽपि ॥ १८॥  
  
रीतिं गिराममृतवृष्टिकरी तदीयां  
     तां चाकृतिं कविवरैरभिनन्दनीयाम् ।  
लोकोत्तरामथ कृतिं करुणारसार्द्रां  
     स्तोतुं न कस्य समुदेति मनःप्रसादः ॥ १९॥  
  
इति श्रीमत्पण्डितराजजगन्नाथविरचिते भामिनीविलासे  
              करुणा नाम तृतीयो विलासः ॥३॥  
  
॥ भामिनीविलासे चतुर्थः शान्तो विलासः ॥  
विशालविषयावीवलयलग्नदावानल  
     प्रसृत्वरशिखावालीविकलितं मदीयं मनः ।  
अमन्दमिलदिन्दिरे निखिलमाधुरीमन्दिरे  
     मुकुन्दमुखचन्दिरे चिरमिदं चकोरायताम् ॥ १॥  
  
अये जलधिनन्दिनीनयननीरजालम्बन  
     ज्वलज्ज्वलन जित्वरज्वरभरत्वराभङ्गुरम् ।  
प्रभातजलजोन्नमद्गरिमगर्वसर्वङ्कषै  
     र्जगत्त्रितयरोचनैः शिशिरयाशु मां लोचनैः ॥ २॥  
  
स्मृताऽपि तरुणातपं करुणया हरन्ती नृणाम-  
     भङ्गुरतनुत्विषां वलयिता शतैर्विद्युताम् ।  
कलिन्दगिरिनन्दिनीतटसुरद्रुमालम्बिनी  
     मदीयमतिचुम्बिनी भवतु काऽपि कादम्बिनी ॥ ३॥  
  
कलिन्दगिरिनन्दिनीतटवनान्तरं भासयन्  
     सदा पथि गतागतश्रमभरं हरन् प्राणिनाम् ।  
लतावलिशता वृतो मधुरया रुचा सम्भृतो  
     ममाशु हरतु श्रमानतितरां तमालद्रुमः ॥ ४॥  
  
जगज्जालं ज्योत्स्नामयनवसुधाभिर्जटिल-  
     ज्जनानां सन्तापं त्रिविधमपि सद्यः प्रशमयन् ।  
श्रितो वृन्दारण्यं नतनिखिलवदारकवृतो  
     मम स्वान्तर्ध्वान्तं निरयतु नवीनो जलधरः ॥ ५॥  
  
ग्रीष्मचण्डकरमण्डल भीष्मज्यालसन्तरणतापितमूर्तेः ।  
प्रावृषेण्य इव वारिधरो मे वेदना हरतु वृष्णिवरेण्यः ॥ ६॥  
  
अपारे संसारे विषमविषयारण्यसरणौ  
     मम भ्रामं भ्रामं विगलितविरामं जडमतेः ।  
परिश्रान्तस्यायं तरणितनयातीरनिलयः  
     समन्तात्सन्तापं हरिनवतमालस्तिरयतु ॥ ७॥  
  
आलिङ्गितो जलधिकन्यकया सलीलं  
     लग्नः प्रियङ्गुलतयेव तरुस्तमालः ।  
देहावसानसमये हृदये मदीये  
     देवश्चकास्तु भगवानरविन्दनाभः ॥ ८॥  
  
नयनानन्दसन्दोह तुन्दिलीकरणक्षमा ।  
तिरयत्याशु सन्तापं कापि कादम्बिनी मम ॥ ९॥  
  
वाचा निर्मलया सुधामधुरया यां नाथ शिक्षामदा-  
     स्तां स्वप्नेपि न संस्मराम्यहमहम्भावावृतो निस्त्रपः ।  
इत्यागः शतशालिनं पुनरपि स्वीयेषु मां बिभ्रत-  
     स्त्वत्तो नास्ति दयानिधिर्यदुपते मत्तो न मत्तोऽपरः ॥ १०॥  
  
पातालं व्रज याहि वा सुरपुरीमारोह मेरोः शिरः  
     पारावारपरम्परा तर तथाप्याशा न शान्तास्तव ।  
आधिव्याधिपराहतो यदि सदा क्षेमं निजं वाञ्छसि  
     श्रीकृष्णेति रसायनं रसय रे शून्यैः किमन्यः श्रमैः ॥ ११॥  
  
गणिकाजामिलमुख्यानवता भवता बताहमपि ।  
सीदन्भवमरुगर्ते करुणामूर्ते न सर्वथोपेक्ष्यः ॥ १२॥  
  
विदित्वेदं दृश्यं विषमरिपुदुष्टं नयनयो  
     र्विधायान्तर्मुद्रामथ सपदि विद्राव्य विषयान् ।  
विधूतान्तध्वान्तो मधुर मधुरायां चिति कदा  
     निमग्नः स्यां कस्यां चन नवनभस्याम्बुदरुचौ ॥ १३॥  
  
मृद्धीका रसिता सिता समशिता स्फीतं निपीतं पयः  
     स्वर्यातेन सुधाप्यधायि कतिधा रम्भाधरःखण्डितः ।  
सत्यं ब्रूहि मदीय जीव भवता भूयो भवे भ्राम्यता  
     कृष्णेत्यक्षरयोरयं मधुरिमोद्गारः क्वचिल्लक्षितः ॥ १४॥  
  
वज्रं पापमहीभृतां भवगदोद्रेकस्य सिद्धौषधं  
     मिथ्याज्ञाननिशाविशालतमसस्तिग्मांशुबिम्बोदयः ।  
करक्लेशमहीरुदामुरुतरज्वालाजटालः शिखी  
     द्वारं निर्वृतिसद्मनो विजयते कृष्णेति वर्णद्वयम् ॥ १५॥  
  
रे चेतः कथयामि ते हितमिदं वृन्दावने चारयन्  
     वृन्दं कोऽपि गवां नवाम्बुदनिभो बन्धुर्न कार्यस्त्वया ।  
सौन्दर्यामृतमुद्गिरद्भिरभितः सम्मोह्य मन्दस्मितै  
     रेष त्वां तव वल्लभांश्च विषयानाशु क्षयं नेष्यति ॥ १६॥  
  
अव्याख्येयां वितरति परां प्रीतिमन्तर्निमग्ना  
     कण्ठे लग्ना हरति नितरां यान्तरध्वान्तजालम् ।  
तां द्राक्षाद्यैरपि बहुमतां माधुरीमुद्गिरन्तीं  
     कृष्णेत्याख्यां कथय रसने यद्यसि त्वं रसञ्ज्ञा ॥ १७॥  
  
सन्त्येवास्मिज्जगति बहवः पक्षिणो रम्यरूपा-  
     स्तेषां मध्ये मम तु महती वासना चातकेषु ।  
यैरध्यक्षैरथ निजसखं नीरदं स्मारयद्भि-  
     श्चित्तारूढं भवति किमपि ब्रह्म कृष्णाभिधानम् ॥ १८॥  
  
विष्वद्रीच्या भुवनमखिलं भासते यस्य भासा  
     सर्वासामप्यहमिति विदां गूढमालम्बनं यः ।  
तं पृच्छन्ति स्वहृदयमना वेदिनो विष्णुमन्या-  
     नन्यायोऽयं शिव शिव नृणां केन वा वर्णनीयः ॥ १९॥  
  
सेवायां यदि साभिलाषमसि रे लक्ष्मीपतिः सेव्यता  
     चिन्तायामसि सस्पृहुं यदि तदा चक्रायुधश्चिन्त्यताम् ।  
आलापं यदि काङ्क्षसि स्मररिपोर्गाथा तदालप्यतां  
     स्वापं वाञ्छसि चेन्निरर्गलसुखे चेतः सखे सुप्यताम् ॥ २०॥  
  
भवग्रीष्मप्रौढातपनिवहसन्तप्तवपुषो  
     बलादुन्मूल्यं द्राङ्निगडमविवेकव्यतिकरम् ।  
विशुद्धेऽस्मिन्नात्मामृतसरसि नैराश्यशिशिरे  
     विनाहन्ते दूरीकृतकलुषजालाः सुकृतिनः ॥ २१॥  
  
बन्धोन्मुक्त्यै खलु मखमुखान् कुर्वते कर्मपाशान्  
     अन्तः शान्त्यै मुनिशतमतानल्पचिन्तां भजन्ति ।  
तीर्थे मज्जन्त्यशुभजलधेः पारमारोढुकामाः  
     सर्वं प्रामादिकमिह भवभ्रान्तिभाजां नराणाम् ॥ २२॥  
  
प्रथमं चुम्बितचरणा जङ्घाजानूरुनाभिहृदयानि ।  
आश्लिष्य भावना मे खेलतु विष्णोर्मुखाब्जशोभायाम् ॥ २३॥  
  
मलयानिलकालकूटयो रमणीकुन्तलभोगिभोगयोः ।  
श्वपचात्मभुवोर्निरन्तरा मम भूयात्परमात्मनि स्थितिः ॥ २४॥  
  
निखिलं जगदेव नश्वरं पुनरस्मिन्नितरां कलेवरम् ।  
अथ तस्य कृते कियानयं क्रियते हन्त जनैः परिश्रमः ॥ २५॥  
  
प्रतिपलमखिलाँल्लोकान्मृत्युमुखं प्रविशतो निरीक्ष्यापि ।  
हा हन्त किमिति चित्तं विरमति नादयापि विषयेभ्यः ॥ २६॥  
  
सपदि विलयमेतु राज्यलक्ष्मीरुपरि पतन्त्वथवा कृपाणधाराः ।  
अपहरतुतरां शिरः कृतान्तो मम तु मतिर्न मनागपैतु धर्मात् ॥ २७॥  
  
अपि बहलदहनजालं मूर्ध्नि रिपुर्मे निरन्तरं धमतु ।  
पातयतु वासिधारामहमणुमात्रं नकिञ्चिदपभाषे ॥ २८॥  
  
तरणोपायमपश्यन्नपि मामक जीव ताम्यसि कुतस्त्वम् ।  
चेतःसरणावस्यां किं नागन्ता कदापि नन्दसुतः ॥ २९॥  
  
श्रियो मे मा सन्तु क्षणमपि च माद्यद्गजघटा  
     मदभ्राम्यद्भृङ्गावलिमधुरझङ्कारसुभगाः ।  
निमग्नानां यासु द्रविणमदिराघुर्णितदृशां  
     सपर्यासौकर्य्यं हरिचरणयोरस्तमयते ॥ ३०॥  
  
किं निःशङ्कं शेषे शेषे वयसः समागतो मृत्युः ।  
अथवा सुखं शयीथा निकटे जागर्ति जाह्नवी जननी ॥ ३१॥  
  
सन्तापयामि किमहं धावन्धावं धरातले हृदयम् ।  
अस्ति मम शिरसि सततं नन्दकुमारः प्रभुःपरमः ॥ ३२॥  
  
रेरे मनो मम मनोभवशासनस्य  
     पादाम्बुजद्वयमनारतमानमन्तम् ।  
किं मां निपातयसि संसृतिगर्तमध्ये  
     नैतावता लव गमिष्याति पुत्रशोकः ॥ ३३॥  
  
मरकतमणिमदिनीधरो वा तरुणतरस्तरुरेष वा तमालः ।  
रघुपतिमवलोक्य तत्र दूरादृषिनिकरैरिति संशयः प्रपेदे ॥ ३४॥  
  
तरणितनया किं स्यादेषा न तोयमयी हि सा  
     मरकतमणि ज्योत्स्ना वा स्यान्न सा मधुरा कुतः ।  
इति रघुपतेः कायच्छाया विलोकनतत्परैः  
     रुदितकुतुकैः कै करादौ न सन्दिदिहे जनैः ॥ ३५॥  
  
चपला जलदाच्युता लता वा तरुमुख्यादिति संशये निमग्नः ।  
गुरुनिःश्वासितैः कपिर्मनीषी निरणैषीदथ तां वियोगिनीति ॥ ३६॥  
  
भूतिर्नीचगृहेषु विप्रसदने दारिद्र्यकोलाहलो  
     नाशो हन्त सतामसत्पथजुषामायुः शतानां शतम् ।  
दुर्नीतिं तव वीक्ष्य कोपदहनज्वालाजटालोऽपि स-   
     न्किं कुर्वे जगदीश यत्पुनरहं दीनो भवानीश्वरः ॥ ३७॥  
  
आ मूलाद्रत्नसानोर्मलयवलयितादा च कूलात्पयोधे-  
     र्यावन्तः सन्ति काव्यप्रणयनपटवस्ते विशङ्कं वदन्तु ।  
मृद्वीकामध्यनिर्यन्मसृणरसझरीमाधुरीभाज्यभाजां   
     वाचामाचार्यतायाः पदमनुभवितुं कोऽस्ति धन्यो मदन्यः ॥ ३८॥  
  
गिरां देवी वीणागुणरणनहीनादरकरा  
     यदीयानां वाचाममृतमयमाचामति रसम् ।  
वचस्तस्याकर्ण्य श्रवणसुभगं पण्डितपते-  
     रधुन्वन्मूर्धानं नृपशुरथवायं पशुपतिः ॥ ३९॥  
  
मधुद्राक्षाः साक्षादमृतमथ वमाधरसुधा  
     कदाचिन् केषाञ्चित् न खलु विदधीर न्नपि मुदम् ।  
ध्रुवं ते जीवन्तोऽप्यहह मृतका मन्दमतयो  
     न येषामानन्दं जनयति जगन्नाथ भणितिः ॥ ४०॥  
  
निर्माणे यदि मार्मिकोऽसिनितरामत्यन्तपाकद्रव-  
     न्मृद्दीकामधुमाधुरीमदपरीहारोधुराणां गिराम् ।  
काव्यं तहि सखे सुखेन कथय त्वं सम्मुखे मादृशां  
     नो चेदुष्कृतमात्मना कतमिव स्वान्ताद्बहिर्माकृथाः ॥ ४१॥  
  
मद्वाणि मा कुरु विषादमनादरेण  
     मात्सर्यमग्रमनसां सहसा खलानाम् ।  
काव्यारविन्दमकरन्दमधुव्रताना-  
     मास्येषु धास्यति तमां कियतो विलासान् ॥ ४२॥  
  
विद्वांसो वसुधातले परवचःश्लाघासु वाचंयमा  
     भूपालाः कमलाविलासमदिरोन्मीलन्मदाघूर्णिताः ।  
आस्ये धास्यति कस्य लास्यमधुनाधन्यस्य कामालस-  
     स्वर्वामाधरमाधुरीमधरयन् वाचां विपाको मम ॥ ४३॥  
  
धुयैरपि माधुर्यैर्द्राक्षाक्षीरेक्षुमाक्षिकादीनाम् ।  
वन्द्यैव माधुरीयं पण्डितराजस्य कवितायाः ॥ ४४॥  
  
शास्त्राण्याकलितानि नित्यविधयः सर्वेऽपि सम्भाविता  
     दिल्लीवल्लभपाणिपल्लवतले नीतं नवीनं वयः ।  
सम्प्रत्युज्झितवासनं मधुपुरीमध्ये हरिः सेव्यते  
     सर्वं पण्डितराजराजितिलकेनाकारि लोकाधिकम् ॥ ४५॥  
  
दुर्वृत्ता जारजन्मानो हरिष्यन्तीति शङ्कया ।  
मदीयपद्यरत्नानां मञ्जूषैषा मया कृता ॥ ४६॥  
  
इति श्रीमत्पण्डितराजजगन्नाथविरचिते भामिनीविलासे  
              पर शान्तो नाम चतुर्थो विलासः ॥४॥  
  
समाप्तोऽयं ग्रन्थः ।  
  
  
Encoded and proofread by Mandar Mali  
  
