+++
"Text title" = "Panchadashi"
"File name" = "panchadashi.itx"
itxtitle = "panchadashI (vidyAraNyasvAmi virachitA)"
engtitle = "Panchadashi"
Category = "major_works, vidyAraNya, vedanta"
Location = "doc_z_misc_major_works"
Sublocation = "major_works"
Texttype = "pramukha"
Author = "Swami Vidyaranya [circa 1350 A.D.]"
Language = "Sanskrit"
Subject = "philosophy"
"Transliterated by" = "Sunder Hattangadi (sunderh at hotmail.com)"
"Proofread by" = "Sunder Hattangadi, v.subrahmanian at gmail.com"
Description-comments = "A treatise on Advaita Vedanta of Shankara"
Indexextra = "(Lectures/Translation, Hindi, saTIka)"
"Latest update" = "August 5, 2011, April 14, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "पञ्चदशी (विद्यारण्यस्वामि विरचिता)"

+++
  
 पञ्चदशी   
  
पञ्चदशी      श्लोक सङ्ख्या   १५७०  
१   तत्त्वविवेकः । ६५  
२   भूतविवेकः । १०३  
३   पञ्चकोषविवेकः । ४३  
४   द्वैतविवेकः । ६७  
५   महावाक्यविवेकः । ८  
६   चित्रदीपः । २९०  
७   तृप्तिदीपः । २९७  
८   कूटस्थ दीपः । ७६  
९   ध्यानदीपः । १५८  
१०  नाटक दीपः । २६  
११  ब्रह्मानन्दे योगानन्दः । १३४  
१२  ब्रह्मानन्दे आत्मानन्दः । ९०  
१३  ब्रह्मानन्दे अद्वैतानन्दः । १०५  
१४  ब्रह्मानन्दे विद्यानन्दः । ६५  
१५  ब्रह्मानन्दे विषयानन्दः । ३५  
  
१. तत्त्वविवेकोनाम - प्रथमः परिच्छेदः ।  
नमः श्रीशङ्करानन्दगुरुपादाम्बुजन्मने ।  
सविलासमहामोहग्राहग्रासैककर्मणे ॥ १॥  
  
तत्पादाम्बुरुहद्वन्द्वसेवानिर्मलचेतसाम् ।  
सुखबोधाय तत्त्वस्य विवेकोऽयं विधीयते ॥ २॥  
  
शब्दस्पर्शादयो वेद्या वैचित्र्याज्जागरे पृथक् ।  
ततोविभक्ता तत्संविदैक्यरूप्यान्न भिद्यते ॥ ३॥  
  
तथा स्वप्नेऽत्र वेद्यन्तु न स्थिरं जागरे स्थिरम् ।  
तद्भेदोऽतस्तयोः संविदेकरूपा न भिद्यते ॥ ४॥  
  
सुप्तोत्त्थितस्य सौषुप्ततमोबोधो भवेत्स्मृतिः ।  
सा चावबुद्धविषयावबुद्धं तत्तदा ततः ॥ ५॥  
  
सबोधोविषयाद्भिन्नो न बोधात्स्वप्नबोधवत् ।  
एवं स्थानत्रयेऽप्येका संवित्तद्वद्दिनान्तरे ॥ ६॥  
  
मासाब्दायुगकल्पेषु गतागम्येष्वनेकधा ।  
नोदेति नास्तमेत्येका संविदेषा स्वयंप्रभा ॥ ७॥  
  
इयमात्मा परानन्दः परप्रेमास्पदं यतः ।  
मा न भुवं हि भूयासमिति प्रेमात्मनीक्ष्यते ॥ ८॥  
  
तत्प्रेमात्मार्थमन्यत्र नैवमन्यार्थमात्मनि ।  
अतस्तत्परमन्तेन परमानन्दतात्मनः ॥ ९॥  
  
इत्थं सच्चित्परानन्द आत्मा युक्त्या तथाविधम् ।  
परं ब्रह्म तयोश्चैक्यं श्रुत्यन्तेषूपदिश्यते ॥ १०॥  
  
अभाने न परं प्रेम भाने न विषयस्पृहा ।  
अतोभानेऽप्यभाताऽसौ परमानन्दतात्मनः ॥ ११॥  
  
अध्येतृवर्गमध्यस्थ पुत्राध्ययन शब्दवत् ।  
भानेऽप्यभानं भानस्य प्रतिबन्धेन युज्यते ॥ १२॥  
  
प्रतिबन्धोऽस्ति भातीति व्यवहारार्हवस्तुनि ।  
तं निरस्य विरुद्धस्य तस्योत्पादनमुच्यते ॥ १३॥  
  
तस्य हेतुः समानाभिहारः पुत्रध्वनिश्रुतौ ।  
इहानादिरविद्यैव व्यामोहैकनिबन्धनम् ॥ १४॥  
  
चिदानन्दमयब्रह्मप्रतिबिम्बसमन्विता ।  
तमोरजःसत्त्वगुणा प्रकृतिर्द्विविधा च सा ॥ १५॥  
  
सत्त्वशुद्धाविशुद्धिभ्यां मायाऽविद्ये च ते मते ।  
मायाबिम्बोवशीकृत्य तां स्यात्सर्वज्ञ ईश्वरः ॥ १६॥  
  
अविद्यावशगस्त्वन्यस्तद्वैचित्र्यादनेकधा ।  
सा कारणशरीरं स्यात्प्राज्ञस्तत्राभिमानवान् ॥ १७॥  
  
तमः प्रधानप्रकृतेस्तद्भोगायेश्वराज्ञया ।  
वियत्पवनतेजोऽम्बु भुवोभूतानि जज्ञिरे ॥ १८॥  
  
सत्त्वांशैः पञ्चभिस्तेषां क्रमाद्धीन्द्रियपञ्चकम् ।  
श्रोत्रत्वगक्षिरसनघ्राणाख्यामुपजायते ॥ १९॥  
  
तैरन्तःकरणं सर्वैर्वृत्तिभेदेन तद्द्विधा ।  
मनोविमर्शरूपं स्याद्बुद्धिः स्यान्निश्चयात्मिका ॥ २०॥  
  
रजोंऽशैः पञ्चभिस्तेषां क्रमात्कर्मेन्द्रियाणि तु ।  
वाक्पाणिपादपायूपस्थाभिधानानि जज्ञिरे ॥ २१॥  
  
तैः सर्वैः सहितैः प्राणोवृत्तिभेदात्स पञ्चधा ।  
प्राणोऽपानः समानश्चोदानव्यानौ च ते पुनः ॥ २२॥  
  
बुद्धिकर्मेन्द्रियप्राणपञ्चकैर्मनसा धिया ।  
शरीरं सप्तदशभिः सूक्ष्मं तल्लिङ्गमुच्यते ॥ २३॥  
  
प्राज्ञस्तत्राभिमानेन तैजसत्वं प्रपद्यते ।  
हिरण्यगर्भतामीशस्तयोर्व्यष्टिसमष्टिता ॥ २४॥  
  
समष्टिरीशः सर्वेषां स्वात्मतादात्म्यवेदनात् ।  
तदभावात्ततोऽन्ये तु कथ्यन्ते व्यष्टिसंज्ञया ॥ २५॥  
  
तद्भोगाय पुनर्भोग्यभोगायतनजन्मने ।  
पञ्चीकरोति भगवान्प्रत्येकं वियदादिकम् ॥ २६॥  
  
द्विधा विधाय चैकैकं चतुर्धा प्रथमं पुनः ।  
स्वस्वेतरद्वितीयांशैर्योजनात्पञ्च पञ्च ते ॥ २७॥  
  
तैरण्डस्तत्र भुवनभोग्यभोगाश्रयोद्भवः ।  
हिरण्यगर्भः स्थूलेऽस्मिन्देहे वैश्वानरो भवेत् ।  
तैजसा विश्वतां याता देव तिर्यङ्नरादयः ॥ २८॥  
  
ते पराग्दर्शिनः प्रत्यक्तत्त्वबोधविवर्जिताः ॥ २९॥  
  
कुर्वते कर्म भोगाय कर्म कर्तुं च भुञ्जते ।  
नद्यां कीटा इवावर्तादावर्तान्तरमाशु ते ।  
व्रजन्तो जन्मनो जन्म लभन्ते नैव निर्वृतिम् ॥ ३०॥  
  
सत्कर्मपरिपाकात्ते करुणानिधिनोद्धृताः ।  
प्राप्य तीरतरुच्छायां विश्राम्यन्ति यथासुखम् ॥ ३१॥  
  
उपदेशमवाप्यैवमाचार्यात्तत्त्वदर्शिनः ।  
पञ्चकोषविवेकेन लभन्ते निर्वृतिं पराम् ॥ ३२॥  
  
अन्नं प्राणो मनो बुद्धिरानन्दश्चेति पञ्च ते ।  
कोषास्तैरावृतः स्वात्मा विस्मृत्या संसृतिं व्रजेत् ॥ ३३॥  
  
स्यात्पञ्चीकृतभूतोत्थो देहः स्थूलोऽन्न संज्ञकः ।  
लिङ्गे तु राजसैः प्राणैः प्राणः कर्मेन्द्रियैः सह ॥ ३४॥  
  
सात्त्विकैर्धीन्द्रियैः साकं विमर्षात्मा मनोमयः ।  
तैरेव साकं विज्ञानमयोधीर्निश्चयात्मिका ॥ ३५॥  
  
कारणे सत्त्वमानन्दमयोमोदादिवृत्तिभिः ।  
तत्तत्कोषैस्तु तादात्म्यादात्मा तत्तन्मयो भवेत् ॥ ३६॥  
  
अन्वयव्यतिरेकाभ्यां पञ्चकोष विवेकतः ।  
स्वात्मानं तत उद्धृत्य परं ब्रह्म प्रपद्यते ॥ ३७॥  
  
अभाने स्थूलदेहस्य स्वप्ने यद्भानमात्मनः ।  
सोऽन्वयो व्यतिरेकस्तद्भानेऽन्यानवभासनम् ॥ ३८॥  
  
लिङ्गभाने सुषुप्तौ स्यादात्मनो भानमन्वयः ।  
व्यतिरेकस्तु तद्भाने लिङ्गस्याभानमुच्यते ॥ ३९॥  
  
तद्विवेकाद्विविक्ताः स्युः कोषाः प्राणमनोधियः ।  
ते हि तत्र गुणावस्थाभेदमात्रात्पृथक्कृताः ॥ ४०॥  
  
सुषुप्त्यभाने भानन्तु समाधावात्मनोऽन्वयः ।  
व्यतिरेकस्त्वात्मभाने सुषुप्त्यनवभासनम् ॥ ४१॥  
  
यथामुञ्जादिषीकैवमात्मा युक्त्या समुद्धृतः ।  
शरीरत्रितयाद्धीरैः परं ब्रह्मैव जायते ॥ ४२॥  
  
परापरात्मनोरेवं युक्त्या सम्भावितैकता ।  
तत्त्वमस्यादिवाक्यैः सा भागत्यागेन लक्ष्यते ॥ ४३॥  
  
जगतो यदुपादानं मायामादाय तामसीम् ।  
निमित्तं शुद्धसत्त्वां तामुच्यते ब्रह्म तद्गिरा ॥ ४४॥  
  
यदा मलिनसत्त्वां तां कामकर्मादिदूषितम् ।  
आदत्ते तत्परं ब्रह्म त्वं पदेन तदोच्यते ॥ ४५॥  
  
त्रितयीमपि तां मुक्त्वा परस्परविरोधिनीम् ।  
अखण्डं सच्चिदानन्दं महावाक्येन लक्ष्यते ॥ ४६॥  
  
सोऽयमित्यादिवाक्येषु विरोधात्तदिदन्त्वयोः ।  
त्यागेन भागयोरेक आश्रयो लक्ष्यते यथा ॥ ४७॥  
  
मायाविद्ये विहायैवमुपाधी परजीवयोः ।  
अखण्डं सच्चिदानन्दं परं ब्रह्मैव लक्ष्यते ॥ ४८॥  
  
सविकल्पस्य लक्ष्यत्वे लक्ष्यस्य स्यादवस्तुता ।  
निर्विकल्पस्य लक्ष्यत्वं न दृष्टं न च सम्भवि ॥ ४९॥  
  
विकल्पो निर्विकल्पस्य सविकल्पस्य वा भवेत् ।  
आद्ये व्याहतिरन्यत्रानवस्थात्माश्रयादयः ॥ ५०॥  
  
इदं गुणक्रियाजातिद्रव्यसम्बन्धवस्तुषु ।  
समन्तेन स्वरूपस्य सर्वमेतदितीष्यताम् ॥ ५१॥  
  
विकल्पतदभावाभ्यामसंस्पृष्टात्मवस्तुनि ।  
विकल्पितत्वलक्ष्यत्वसम्बन्धाद्यास्तु कल्पिताः ॥ ५२॥  
  
इत्थं वाक्यैस्तदर्थानुसन्धानं श्रवणं भवेत् ।  
युक्त्या सम्भावितत्वानुसन्धानं मननन्तु तत् ॥ ५३॥  
  
ताभ्यां निर्विचिकित्सेऽर्थे चेतसःस्थापितस्य यत् ।  
एकतानत्वमेतद्धि निदिध्यासनमुच्यते ॥ ५४॥  
  
ध्यातृध्याने परित्यज्य क्रमाद्ध्येयैकगोचरम् ।  
निर्वातदीपवच्चित्तं समाधिरभिधीयते ॥ ५५॥  
  
वृत्तयस्तु तदानीमज्ञाता अप्यात्मगोचराः ।  
स्मरणादनुमीयन्ते व्युत्थितस्य समुत्थितात् ॥ ५६॥  
  
वृत्तीनामनुवृत्तिस्तु प्रयत्नात्प्रथमादपि ।  
अदृष्टासकृदभ्याससंस्कारः सचिराद्भवेत् ॥ ५७॥  
  
यथा दीपो निवातस्थ इत्यादिभिरनेकधा ।  
भगवानिममेवार्थमर्जुनाय न्यरूपयत् ॥ ५८॥  
  
अनादाविह संसारे सञ्चिताः कर्मकोटयः ।  
अनेन विलयं यान्ति शुद्धो धर्मो विवर्धते ॥ ५९॥  
  
धर्ममेघमिमं प्राहुः समाधिं योगवित्तमाः ।  
वर्षत्येष यतो धर्मामृतधाराः सहस्रशः ॥ ६०॥  
  
अमुना वासनाजाले निःशेषं प्रविलापिते ।  
समूलोन्मूलिते पुण्यपापाख्ये कर्म सञ्चये ॥ ६१॥  
  
वाक्यमप्रतिबद्धं सत्प्राक्परोक्षावभासिते ।  
करामलकवद्बोधमपरोक्षं प्रसूयते ॥ ६२॥  
  
परोक्षं ब्रह्मविज्ञानं शाब्दं देशिकपूर्वकम् ।  
बुद्धिपूर्वकृतं पापं कृत्स्नं दहति वह्निवत् ॥ ६३॥  
  
अपरोक्षात्मविज्ञानं शाब्दं देशिकपूर्वकम् ।  
संसारकारणाज्ञानतमसश्चण्डभास्करः ॥ ६४॥  
  
इत्थं तत्त्वविवेकं विधाय विधिवन्मनः समाधाय ।  
विगलितसंसृतिबन्धः प्राप्नोति पारं पदं नरो न हिरात् ॥ ६५॥  
  
इति तत्त्वविवेकः समाप्तः ॥ १॥  
  
२. भूतविवेकोनाम- द्वितीयः परिच्छेदः ।  
सदद्वैतं श्रुतं यत्तत्पञ्चभूतविवेकतः ।  
बोद्धुं शक्यं ततो भूतपञ्चकं प्रविविच्यते ॥ १॥  
  
शब्दस्पर्शौ रूपरसौ गन्धो भूतगुणा इमे ।  
एकद्वित्रिचतुः पञ्चगुणा व्योमादिषु क्रमात् ॥ २॥  
  
प्रतिध्वनिर्वियच्छब्दो वायौ वीसीति शब्दनम् ।  
अनुष्णाशीतसंस्पर्शो वह्नो भुगुभुगुध्वनिः ।  
उष्णः स्पर्शः प्रभा रूपं जले बुलु बुलु ध्वनिः ।  
शीतास्पर्शः शुक्लरूपं रसो माधुर्यमीरितम् ।  
भूमौ कडकडाशब्दः काठिन्यं स्पर्श इष्यते ।  
नीलादिकं चित्ररूपं मधुराम्लादिको रसः ।  
सुरभीतरगन्धौ द्वौ गुणाः सम्यग्विवेचिताः ॥ ३॥  
  
श्रोत्रं त्वक्चक्षुषि जिह्वा घ्राणं चेन्द्रियपञ्चकम् ।  
कर्णादिगोलकस्थं तच्छब्दादिग्राहकं क्रमात् ।  
सौक्ष्म्यात्कार्यानुमेयं तत्प्रायो धावेद्बहिर्मुखम् ॥ ४॥  
  
कदाचित्पिहिते कर्णे श्रूयते शब्द आन्तरः ।  
प्राणवायौ जाठराग्नौ जलपानेऽन्नभक्षणे ।  
व्याज्यान्ते ह्यान्तराः स्पर्शामीलने चान्तरं तमः ।  
उद्गारे रसगन्धौ चेत्यक्षाणामान्तरग्रहः ॥ ५॥  
  
पञ्चोक्त्यादानगमनविसर्गानन्दकाः क्रियाः ।  
कृषिवाणिज्यसेवाद्याः पञ्चस्वन्तर्भवन्ति हि ॥ ६॥  
  
वाक्पाणिपादपायूपस्थैरक्षैस्तत्क्रियाजनिः ।  
मुखादिगोलकेष्वास्ते तत्कर्मेन्द्रियपञ्चकम् ॥ ७॥  
  
मनो दशेन्द्रियाध्यक्षं हृत्पद्मगोलके स्थितम् ।  
तच्चान्तःकरणं बाह्येष्वस्वातन्त्र्याद्विनेन्द्रियैः ॥ ८॥  
  
अक्षेष्वर्थार्पितेष्वेतद्गुणदोषविचारकम् ।  
सत्त्वं रजस्तमश्चास्य गुणा विक्रियते हि तैः ॥ ९॥  
  
वैराग्यं क्षान्तिरौदार्यमित्याद्याः सत्त्वसम्भवाः ।  
कामक्रोधौ लोभयत्नावित्याद्या रजसोत्थिताः ।  
आलस्यभ्रान्तितन्द्राद्या विकारास्तमसोत्थिताः ॥ १०॥  
  
सात्त्विकैः पुण्यनिष्पत्तिः पापौत्पत्तिश्च राजसैः ।  
तामसैर्नोभयं किन्तु वृथायुःक्षपणं भवेत् ।  
अत्राहम्प्रत्ययी कर्तेत्येवं लोकव्यवस्थितिः ॥ ११॥  
  
स्पष्टशब्दादियुक्तेषु भौतिकत्वमतिस्फुटम् ।  
अक्षादावपि तच्छास्त्रयुक्तिभ्यामवधार्यताम् ॥ १२॥  
  
एकादशेन्द्रियैर्युक्त्या शास्त्रेणाप्यवगम्यते ।  
यावत्किंचिद्भवेदेतदिदं शब्दोदितं जगत् ॥ १३॥  
  
इदं सर्वं पुरा सृष्टेरेकमेवद्वितीयकम् ।  
सदेवासीन्नामरूपे नास्तामित्यारुणेर्वचः ॥ १४॥  
  
वृक्षस्य स्वगतो भेदः पत्रपुष्पफलादिभिः ।  
वृक्षान्तरात्सजातीयो विजातीयः शिलादितः ॥ १५॥  
  
तथा सद्वस्तुनो भेदत्रयं प्राप्तं निवार्यते ।  
ऐक्यावधारणद्वैतप्रतिषेधैस्त्रिभिः क्रमात् ॥ १६॥  
  
सतो नावयवाः शंक्यास्तदंशस्यानिरूपणात् ।  
नामरूपे न तस्य अंशौ तयोरद्याप्यनुद्भवात् ॥ १७॥  
  
नामरूपोद्भवस्यैव सृष्टित्वात्सृष्टितः पुरा ।  
न तयोरुद्भवस्तस्मात्सन्निरंशं यथा वियत् ॥ १८॥  
  
सदन्तरं सजातीयं न वैलक्षण्यवर्जनात् ।  
नामरूपोपाधिभेदं विना नैव सतो भिदा ॥ १९॥  
  
विजातीयमसत्तत्तु न खल्वस्तीति गम्यते ।  
नास्यातः प्रतियोगित्वं विजातीयाद्भिदा कुतः ॥ २०॥  
  
एकमेवाद्वितीयं सत्सिद्धमत्र तु केचन ।  
विह्वला असदेवेदं पुरासीदित्यवर्णयन् ॥ २१॥  
  
मग्नस्याब्धौ यथाऽक्षाणि विह्वलानि तथाऽस्य धीः ।  
अखण्डैकरसं श्रुत्वा निःप्रचारा बिभेत्यतः ॥ २२॥  
  
गौडाचार्या निर्विकल्पे समाधावन्ययोगिनाम् ।  
साकारध्याननिष्ठानामत्यन्तं भयमूचिरे ॥ २३॥  
  
अस्पर्शयोगो नामैष दुर्दर्शः सर्वयोगिभिः ।  
योगिनो बिभ्यति ह्यस्मादभये भयदर्शिनः ॥ २४॥  
  
भगवत्पूज्यपादाश्च शुष्कतर्कपटूनमून् ।  
आहुर्माध्यमिकान्भ्रान्तानचिन्त्येऽस्मिन्सदात्मनि ॥ २५॥  
  
अनादृत्य श्रुतिं मौर्ख्यादिमे बौद्धस्तपस्विनः ।  
आपेदिरे निरामत्वमनुमानैकचक्षुशः ॥ २६॥  
  
शून्यमासीदिति ब्रूषे सद्योगं वा सदात्मताम् ।  
शून्यस्य न तु तद्युक्तमुभयं व्याह तत्त्वतः ॥ २७॥  
  
न युक्तस्तमसा सूर्यो नापि चासौ तमोमयः ।  
सच्छून्ययोर्विरोधित्वाच्छून्यमासीत्कथं वद ॥ २८॥  
  
वियदादेर्नामरूपे मायया सति कल्पिते ।  
शून्यस्य नामरूपे च तथा चेज्जीव्यतां चिरम् ॥ २९॥  
  
सतोऽपि नामरूपे द्वे कल्पिते चेत्तदा वद ।  
कुत्रेति निरधिष्ठानो न भ्रमः क्वचिदीक्ष्यते ॥ ३०॥  
  
सदासीदिति शब्दार्थभेदे द्वैगुण्यमापतेत् ।  
अभेदे पुनरुक्तिः स्यान्मैवं लोके तथेक्षणात् ॥ ३१॥  
  
कर्तव्यं कुरुते वाक्यं ब्रूते धार्यस्य धारणम् ।  
इत्यादिवासनाविष्टं प्रत्यासीत्सदितीरणम् ॥ ३२॥  
  
कालाभावे पुरेत्युक्तिः कालवासनयायुतम् ।  
शिष्यं प्रत्येव तेनात्र द्वितीयं न हि शंक्यते ॥ ३३॥  
  
चोद्यं वा परिहारो वा क्रियतां द्वैतभाषया ।  
अद्वैतभाषया चोद्यं नास्ति नापि तदुत्तरम् ॥ ३४॥  
  
अतस्तिमितगम्भीरं न तेजो न तमस्ततम् ।  
अनाख्यमनभिव्यक्तं सत्किंचिदवशिष्यते ॥ ३५॥  
  
ननु भूम्यादिकं मा भूत्परमाण्वन्त नाशतः ।  
कथं ते वियतोऽसत्त्वं बुद्धिमारोहतीति चेत् ॥ ३६॥  
  
अत्यन्तं निर्जगद्व्योम यथा ते बुद्धिमाश्रितम् ।  
तथैव सन्निराकाशं कुतो नाश्रयते मतिम् ॥ ३७॥  
  
निर्जगद्व्योम दृष्टं चेत्प्रकाशतमसी विना ।  
क्व दृष्टं किंच ते पक्षे न प्रत्यक्षं वियत्खलु ॥ ३८॥  
  
सद्वस्तु सिद्धन्त्वस्माभिर्निश्चितैरनुभूयते ।  
तूष्णीं स्थितौ न शून्यत्वं शून्यबुद्धेस्तु वर्जनात् ॥ ३९॥  
  
सद्बुद्धिरपि चेन्नास्ति मास्त्वस्य स्वप्रभत्वतः ।  
निर्मनस्कत्वसाक्षित्वात्सन्मात्रं सुगमं नृणाम् ॥ ४०॥  
  
मनोजृम्भनराहित्ये यथा साक्षी निराकुलः ।  
मायाजृम्भणतः पूर्वं सत्तथैव निराकुलम् ॥ ४१॥  
  
निस्तत्त्वा कार्यगम्यास्य शक्तिर्मायाग्निशक्तिवत् ।  
न हि शक्ति क्वचित्कैश्चिद्बुद्ध्यते कारयतः पुरा ॥ ४२॥  
  
न सद्वस्तु सतः शक्तिर्न हि वह्नेः स्वशक्तिता ।  
सद्विलक्षणतायान्तु शक्तेः किं तत्त्वमुच्यताम् ॥ ४३॥  
  
शून्यत्वमिति चेच्छून्यं मायाकार्यमितीरितम् ।  
नशून्यं नापि सद्यादृक्तादृक्तत्त्वमिहेष्यताम् ॥ ४४॥  
  
नासदासीन्नो सदासीत्तदानीं किन्त्वभूत्तमः ।  
सद्योगात्तमसः सत्त्वं न स्वतस्तन्निषेधनात् ॥ ४५॥  
  
अतएव द्वितीयत्वं शून्यवन्नहि गण्यते ।  
न लोके चैत्रतच्छक्त्योर्जीवितं गण्यते पृथक् ॥ ४६॥  
  
शक्त्याधिक्ये जीवितं चेद्वर्धते तत्र वृद्धिकृत् ।  
न शक्तिः किन्तु तत्कार्यं युद्धकृष्यादिकं तथा ।  
सर्वथा शक्तिमात्रस्य न पृथग्गणना क्वचित् ।  
शक्तिकार्यं तु नैवास्ति द्वितीयं शंक्यते कथम् ॥ ४७॥  
  
न कृत्स्नब्रह्मवृत्तिः सा शक्तिः किन्त्वेकदेशभाक् ।  
घटशक्तिर्यथा भूमौ स्निग्धमृद्येव वर्तते ॥ ४८॥  
  
पादोऽस्य विश्वा भूतानि त्रिपादस्ति स्वयं प्रभः ।  
इत्येकदेशवृत्तित्वं मायाया वदति श्रुतिः ॥ ४९॥  
  
विष्टभ्याहमिदं कृत्स्नमेकांशेन स्थितो जगत् ।  
इति कृष्णोर्जुनायाह जगतस्त्वेकदेशताम् ॥ ५०॥  
  
सभूमिं सर्वतो वृत्वा अत्यतिष्ठद्दशाङ्गुलम् ।  
विकारावर्ति चात्रास्ति श्रुतिसूत्रकृतोर्वचः ॥ ५१॥  
  
निरंशेऽप्यंशमारोप्य कृत्स्नेंऽशे वेति पृच्छतः ।  
तद्भाषयोत्तरं ब्रूते श्रुतिः श्रोतुर्हितैषिणी ॥ ५२॥  
  
सत्तत्त्वमाश्रिता शक्तिः कल्पयेत्सति विक्रियाः ।  
वर्णाभित्तिगताभित्तौ चित्रं नानाविधं यथा ॥ ५३॥  
  
आद्यो विकार आकाशः सोऽवकाशस्वभावान् ।  
आकाशोऽस्तीति सत्तत्त्वमाकाशेऽप्यनुगच्छति ॥ ५४॥  
  
एकस्वभावं सत्तत्त्वमाकाशो द्विस्वभावकः ।  
नावकाशः सति व्योम्नि स चैषोऽपि द्वयं स्थितम् ॥ ५५॥  
  
यद्वा प्रतिध्वनिर्व्योम्नो गुणो नासौ सतीक्ष्यते ।  
व्योम्नि द्वौ सद्ध्वनी तेन सदेकं द्विगुणं वियत् ॥ ५६॥  
  
या शक्तिः कल्पयेद्व्योम सा सद्व्योम्नोरभिन्नताम् ।  
आपाद्य धर्मधर्मित्वं व्यत्ययेनावकल्पयेत् ॥ ५७॥  
  
सतो व्योमत्वमापन्नं व्योम्नः सत्तान्तु लौकिकाः ।  
तार्किकाश्चावगच्छन्ति मायाया उचितं हि तत् ॥ ५८॥  
  
यद्यथा वर्तते तस्य तथात्वं भाति मानतः ।  
अन्यथात्वं भ्रमेणेति न्यायोऽयं सर्वलौकिकः ॥ ५९॥  
  
एवं श्रुतिविचारात्प्राक्यद्यथा वस्तु भासते ।  
विचारेण विपर्येति ततस्तच्चिन्त्यतां वियत् ॥ ६०॥  
  
भिन्ने वियत्सती शब्दभेदाद्बुद्धेश्च भेदतः ।  
वाय्वादिष्वनुवृत्तं सन्न तु व्योमेति भेदधीः ॥ ६१॥  
  
सद्वस्त्वधिकवृत्तित्वाद्धर्मि व्योम्नस्तु धर्मता ।  
धिया सतः पृथक्कारे ब्रूहि व्योम किमात्मकम् ॥ ६२॥  
  
अवकाशात्मकं तच्चेदसत्तदिति चिन्त्यताम् ।  
भिन्नं सतोऽसच्च नेति वक्षि चेद्व्याहतिस्तव ॥ ६३॥  
  
भातीति चेद्भातु नाम भूषणं मायिकस्य तत् ।  
यदसद्भासमानन्तन्मिथ्या स्वप्नगजादिवत् ॥ ६४॥  
  
जातिव्यक्तो देहिदेहौ गुणद्रव्ये यथा पृथक् ।  
वियत्सतोस्तथैवास्तु पार्थक्यं कोऽत्र विस्मयः ॥ ६५॥  
  
बुद्धोऽपि भेदो नो चित्ते निरुढिं याति चेत्तदा ।  
अनैकाग्र्यात्संशयाद्वा रूढ्यभावोऽस्य ते वद ॥ ६६॥  
  
अप्रमत्तो भव ध्यानादाद्येऽन्यस्मिन्विवेचनम् ।  
कुरु प्रमाणयुक्तिभ्यां ततो रूढतमो भवेत् ॥ ६७॥  
  
ध्यानान्मानाद्युक्तितोऽपि रूढे भेद वियत्सतोः ।  
न कदाचिद्वियत्सत्यं सद्वस्तु छिद्रवन्न च ॥ ६८॥  
  
ज्ञस्य भाति सदा व्योम निस्तत्त्वोल्लेखपूर्वकम् ।  
सद्वस्त्वपि विभात्यस्य निश्छिद्रत्वपुरःसरम् ॥ ६९॥  
  
वासनायां विवृद्धायां वियत्सत्यत्ववादिनम् ।  
सन्मात्राबोधयुक्तं च दृष्ट्वा विस्मयते बुधः ॥ ७०॥  
  
एवमाकाशमिथ्यात्वे सत्सत्यत्वे च वासिते ।  
न्यायेनानेन वाय्वादेः सद्वस्तु प्रविविच्यताम् ॥ ७१॥  
  
सद्वस्तुन्येकदेशस्था माया तत्रैकदेशगम् ।  
वियत्तत्राप्येकदेशगतो वायु प्रकल्पितः ॥ ७२॥  
  
शोषस्पर्शौ गतिर्वेगो वायुधर्मा इमे मताः ।  
त्रयः स्वभावाः सन्मायाव्योम्नां ये तेऽपि वायुगाः ॥ ७३॥  
  
वायुरस्तीति सद्भावः सतो वायौ पृथक्कृते ।  
निस्तत्त्वरूपता मायास्वभावो व्योमगो ध्वनिः ॥ ७४॥  
  
सतोऽनुवृत्तिः सर्वत्र व्योम्नो नेति पुरोदितम् ।  
व्योमानुवृत्तिरधुना कथं नव्याहतं वचः ॥ ७५॥  
  
छिद्रानुवृत्तिर्नेतीति पूर्वोक्तिरधुना त्वियम् ।  
शब्दानुवृत्तिरेवोक्ता वचसो व्याहतिः कुतः ॥ ७६॥  
  
ननु सद्वस्तुपार्थक्यादसत्त्वं चेत्तदा कथम् ।  
अव्यक्तमायावैषम्यादमायामयतापि नो ॥ ७७॥  
  
निस्तत्त्वरूपतैवात्र मायात्वस्य प्रयोजिका ।  
सा शक्तिकार्ययोस्तुल्या व्यक्ताव्यक्तत्वभेदिनोः ॥ ७८॥  
  
सदसत्त्वविवेकस्य प्रस्तुतत्त्वात्सचिन्त्यताम् ।  
असतोऽवान्तरो भेद आस्तां तच्चिन्तयात्र किम् ॥ ७९॥  
  
सद्वस्तुब्रह्मशिष्टोंऽशोवायुर्मिथ्या यथा वियत् ।  
वासयित्वा चिरं वायोर्मिथ्यात्वं मरुतं त्यजेत् ॥ ८०॥  
  
चिन्तयेद्वह्निमप्येवं मरुतो न्यूनवर्तिनम् ।  
ब्रह्माण्डावरणेष्वेषां न्यूनाधिकविचारणा ॥ ८१॥  
  
वायोर्दशांशतोन्यूनोवह्निर्वायौ प्रकल्पितः ।  
पुराणोक्तं तारतम्यं दशांशैर्भूतपञ्चके ॥ ८२॥  
  
वह्निरुष्णप्रकाशात्मा पूर्वानुगतिरत्र च ।  
अस्ति वह्निः सनिस्तत्त्वः शब्दवान्स्पर्शवानपि ॥ ८३॥  
  
सन्मयाव्योमवाय्वंशैर्युक्तस्याग्नेर्निजो गुणः ।  
रूपं तत्र सतः सर्वमन्यद्बुद्ध्या विविच्यताम् ॥ ८४॥  
  
सतो विवेचिते वह्नौ मिथ्यात्वे सति वासिते ।  
आपो दशांशतो न्यूनाः कल्पिता इति चिन्तयेत् ॥ ८५॥  
  
सन्त्यापोऽमूः शून्यतत्त्वाः सशबदस्पर्शसंयुताः ।  
रूपवत्योऽन्यधर्मानुवृत्या स्वीयो रसो गुणः ॥ ८६॥  
  
सतो विवेचितास्वप्सु तन्मिथ्यात्वे च वासिते ।  
भूमिर्दशांशतो न्यूना कल्पिताप्स्विति चिन्तयेत् ॥ ८७॥  
  
अस्ति भूस्तत्त्वशून्यास्याः शब्दस्पर्शौ स्वरूपकौ ।  
रसश्च परतो नैजो गन्धः सत्ता विविच्यताम् ॥ ८८॥  
  
पृथक्कृतायां सत्तायां भूमिर्मिथ्यावशिष्यते ।  
भूमेर्दशांशतो न्यूनं ब्रह्माण्डं भूमिमध्यगम् ॥ ८९॥  
  
ब्रह्माण्डमध्ये तिष्ठन्ति भुवनानि चतुर्दश ।  
भुवनेषु वसन्त्येषु प्राणिदेहा यथायथम् ॥ ९०॥  
  
ब्रह्माण्डलोकदेहेषु सद्वस्तुनि पृथक्कृते ।  
असन्तोऽण्डादयो भान्तु तद्भानेऽपीह का क्षतिः ॥ ९१॥  
  
भूतभौतिकमायानामसमत्वेऽत्यन्तवासिते ।  
सद्वस्त्वद्वैतमित्येषा धीर्विपर्येति न क्वचित् ॥ ९२॥  
  
सदद्वैतात्पृथग्भूते द्वैते भूम्यादिरूपिणि ।  
तत्तदर्थक्रिया लोके यथा दृष्टा तथैव सा ॥ ९३॥  
  
सांख्यकाणादबौद्धाद्यैर्जगद्भेदो यथा यथा ।  
उत्प्रेक्ष्यतेऽनेकयुक्त्या भवत्वेष तथा तथा ॥ ९४॥  
  
अवज्ञातं सदद्वैतं निःशंकैरन्यवादिभिः ।  
एवं का क्षतिर्रस्माकं तद्द्वैतमवजानताम् ॥ ९५॥  
  
द्वैतावज्ञा सुस्थिता चेदद्वैता धीः स्थिरा भवेत् ।  
स्थैर्ये तस्याः पुमानेष जीवन्मुक्त इतीर्यते ॥ ९६॥  
  
एषा ब्राह्मी स्थितिः पार्थ नैनां प्राप्य विमुह्यति ।  
स्थित्वास्यामन्तकालेऽपि ब्रह्मनिर्वाणमृच्छति ॥ ९७॥  
  
सदद्वैतेऽनृतद्वैते यदन्योऽन्यैक्यवीक्षणम् ।  
तस्यान्तकालस्तद्भेदबुद्धिरेव न चेतरः ॥ ९८॥  
  
यद्वान्तकालः प्राणस्य वियोगोस्तु प्रसिद्धितः ।  
तस्मिन्कालेऽपि न भ्रान्तेर्गतायाः पुनरागमः ॥ ९९॥  
  
नीरोग उपविष्टो वा रुग्णो वा विलुठन्भुवि ।  
मूर्च्छितो वा त्यजेदेष प्राणान्भ्रान्तिर्न सर्वथा ॥ १००॥  
  
दिने दिने स्वप्नसुप्त्योरधीते विस्मृतेऽप्ययम् ।  
परेद्युर्नानधीतः स्यात्तत्त्वविद्या न नश्यति ॥ १०१॥  
  
प्रमाणोत्पादिता विद्या प्रमाणं प्रबलं विना ।  
न नश्यति न वेदान्तात्प्रबलं मानमीक्षते ॥ १०२॥  
  
तस्माद्वेदान्तसंसिद्धं सदद्वैतं न बाध्यते ।  
अन्तकालेऽप्यतो भूतविवेकान्निर्वृतिः स्थिता ॥ १०३॥  
  
इति भूतविवेकनाम द्वितीयः परिच्छेदः ॥ २॥  
  
३. पञ्चकोषविवेकोनाम - तृतीयः परिच्छेदः ।  
गुहाहितं ब्रह्म यत्तत्पञ्चकोष विवेकतः ।  
बोद्धुं शक्यं ततः कोषपञ्चकं प्रविविच्यते ॥ १॥  
  
देहादभ्यन्तरः प्राणः प्राणादभ्यन्तरं मनः ।  
ततः कर्ता ततो भोक्ता गुहा सेयं परम्परा ॥ २॥  
  
पितृभुक्तान्नजाद्वीर्याज्जातोऽन्नेनैव वर्धते ।  
देहः सोऽन्नमयो नात्मा प्राक्चोर्ध्वं तदभावतः ॥ ३॥  
  
पूर्वजन्मन्यसत्त्वे तज्जन्म सम्पादयेत्कथम् ।  
भाविजन्मन्यसत्कर्म न भुञ्जीतेह संचितम् ॥ ४॥  
  
पूर्णो देहे बलं यच्छन्नक्षाणां यः प्रवर्तकः ।  
वायुः प्राणमयो नासावात्मा चैतन्यवर्जनात् ॥ ५॥  
  
अहन्तां ममतां देहे गृहादौ च करोति यः ।  
कामाद्यवस्थया भ्रान्तो नासावात्मा मनोमयः ॥ ६॥  
  
लीना सुप्तौ वपुर्बोधे व्याप्नुयादानखाग्रगा ।  
चिच्छायोपेतधीर्नात्मा विज्ञानमयशब्दभाक् ॥ ७॥  
  
कर्तृत्वकरणत्वाभ्यां विक्रियेतान्तरिन्द्रियम् ।  
विज्ञानमनसी अन्तर्बहिश्चैते परस्परम् ॥ ८॥  
  
काचिदन्तर्मुखा वृत्तिरानन्दप्रतिबिम्बभाक् ।  
पुण्यभोगे भोगशान्तौ निद्रारूपेण लीयते ॥ ९॥  
  
कादाचित्कत्वतो नात्मा स्यादानन्दमयोऽप्ययम् ।  
बिम्बभूतो य आनन्द आत्मासौ सर्वदा स्थितेः ॥ १०॥  
  
ननु देहमुपक्रम्य निद्रानन्दान्तवस्तुषु ।  
माभूदात्मत्वमन्यस्तु न कश्चिदनुभूयते ॥ ११॥  
  
बाढं निद्रादयः सर्वेऽनुभूयन्ते न चेतरः ।  
तथाप्येतेऽनुभूयन्ते येन तं को निवारयेत् ॥ १२॥  
  
स्वयमेवानुभूतित्वात्विद्यते नानुभाव्यता ।  
ज्ञातृज्ञानान्तराभावादज्ञेयो न त्वसत्तया ॥ १३॥  
  
माधुर्यादिस्वभावानामन्यत्र स्वगुणार्पिणाम् ।  
स्वस्मिंस्तदर्पणापेक्षा नो न चास्तान्यदर्पकम् ॥ १४॥  
  
अर्पकान्तराराहित्येप्यस्त्येषां तत्स्वभावता ।  
माभूत्तथानुभाव्यत्वं बोधात्मा तु न हीयते ॥ १५॥  
  
स्वयंज्योतिर्भवत्येष पुरोऽस्मात्भासतेऽखिलात् ।  
तमेव भान्तमन्वेति तद्भासा भासते जगत् ॥ १६॥  
  
येनेदं जानते सर्वं तं केनान्येन जानताम् ।  
विज्ञातारं केन विद्याच्छक्तं वेद्ये तु साधनम् ॥ १७॥  
  
स वेत्ति वेद्यं तत्सर्वं नान्यस्तस्यास्ति वेदिता ।  
विदिताविदिताभ्यां तत्पृथक्बोधस्वरूपकम् ॥ १८॥  
  
बोधेऽप्यनुभवो यस्य न कथंचन जायते ।  
तं कथं बोधयेच्छास्त्रं लोष्टं नरसमाकृतिम् ॥ १९॥  
  
जिह्वा मेऽस्ति न वेत्युक्तिर्लज्जायै केवलं यथा ।  
न बुध्यते मया बोधो बोद्धव्य इति तादृषी ॥ २०॥  
  
यस्मिन्यस्मिन्नस्ति लोके बोधस्तत्तदुपेक्षणे ।  
यद्बोधमात्रं तद्ब्रह्मेत्येवं धीर्ब्रह्मनिश्चयः ॥ २१॥  
  
पञ्चकोषपरित्यागे साक्षिबोधावशेषतः ।  
स्वस्वरूपं स एव स्याच्छून्यत्वं तस्य दुर्घटम् ॥ २२॥  
  
अस्ति तावत्स्वयं नाम विवादाविषयत्वतः ।  
स्वस्मिन्नपि विवादश्चेत्प्रतिवाद्यत्र को भवेत् ॥ २३॥  
  
स्वासत्त्वन्तु न कस्मैचिद्रोचते विभ्रमं विना ।  
अतएव श्रुतिर्बाधं ब्रूते चासत्त्ववादिनः ॥ २४॥  
  
असद्ब्रह्मेति चेद्वेद स्वयमेव भवेदसन् ।  
अतोऽस्य माभूद्वेद्यत्वं स्वसत्त्वन्त्वभ्युपेयताम् ॥ २५॥  
  
कीदृक्तर्हीति चेत्पृच्छेदीदृक्ता नास्ति तत्र हि ।  
यदनीदृगतादृक्च तत्स्वरूपं विनिश्चिनु ॥ २६॥  
  
अक्षाणां विषयस्त्वीदृक्परोक्षस्तादृगुच्यते ।  
विषयो नाक्षविषयः स्वत्त्वान्नास्यपरोक्षता ॥ २७॥  
  
अवेद्योऽप्यपरोक्षोऽतः स्वप्रकाशो भवत्ययम् ।  
सत्यं ज्ञानमनन्तं चेत्यस्तीह ब्रह्मलक्षणम् ॥ २८॥  
  
सत्यत्वं बाधराहित्यं जगद्बाधैकसाक्षिणः ।  
बाधः किंसाक्षिको ब्रूहि न त्वसाक्षिक इष्यते ॥ २९॥  
  
अपनीतेषु मूर्तेषु ह्यमूर्तं शिष्यते वियत् ।  
शक्येषु बाधितेष्वन्ते शिष्यते यत्तदेव तत् ॥ ३०॥  
  
सर्वबाधे न किंचिच्चेद्यन्न किंचित् तदेव तत् ।  
भाषा एवात्र भिद्यन्ते निर्बाधं तावदस्ति हि ॥ ३१॥  
  
अत एव श्रुतिर्बाध्यं बाधित्वा शेषयत्यदः ।  
स एष नेति नेत्यात्मेत्यतद्व्यावृत्तिरूपतः ॥ ३२॥  
  
इदं रूपं तु यद्याव तत्त्यक्तुं शक्यतेऽखिलम् ।  
अशक्यो ह्यनिदं रूपः स आत्मा बाधवर्जितः ॥ ३३॥  
  
सिद्धं ब्रह्मणि सत्यत्वं ज्ञानत्वं तु पुरोदितम् ।  
स्वयमेवानुभूतित्वादित्यादिवचनैः स्फुटम् ॥ ३४॥  
  
न व्यापित्वाद्देशतोऽन्तो नित्यत्वान्नापि कालतः ।  
न वस्तुतोऽपि सर्वात्म्यादानन्त्यं ब्रह्मणि त्रिधा ॥ ३५॥  
  
देशकालान्यवस्तूनां कल्पितत्वाच्च मायया ।  
न देषादिकृतोऽन्तोऽस्ति ब्रह्मानन्त्यं स्फुटन्ततः ॥ ३६॥  
  
सत्यं ज्ञानमनन्तं यद्ब्रह्म तद्वस्तु तस्य तत् ।  
ईश्वरत्वन्तु जीवत्वमुपाधिद्वयकल्पितम् ॥ ३७॥  
  
शक्तिरस्त्यैश्वरी काचित्सर्ववस्तुनियामिका ।  
आनन्दमयमारभ्य गूढा सर्वेषु वस्तुषु ॥ ३८॥  
  
वस्तुधर्मा नियम्येरं शक्त्या नैव यदा तदा ।  
अन्योन्यधर्मसांकर्याद्विप्लवेत जगत्खलु ॥ ३९॥  
  
चिच्छायावेशतः शक्तिश्चेतनेव विभाति सा ।  
तच्छक्त्युपाधिसंयोगाद्ब्रह्मैवेश्वरतां व्रजेत् ॥ ४०॥  
  
कोषोपाधिविवक्षायां याति ब्रह्मैव जीवताम् ।  
पिता पितामहश्चैकः पुत्रपौत्रौ यथा प्रति ॥ ४१॥  
  
पुत्रादेरविवक्षायां न पिता न पितामहः ।  
तद्वन्नेशो नापि जीवः शक्तिकोषाविवक्षणे ॥ ४२॥  
  
य एवं ब्रह्म वेदैष ब्रह्मैव भवति स्वयम् ।  
ब्रह्मणो नास्ति जन्मातः पुनरेष न जायते ॥ ४३॥  
  
इति पञ्चकोषोविवेकोनाम तृतीयः परिच्छेदः ॥ ३॥  
  
४. द्वैतविवेको नाम - चतुर्थः परिच्छेदः ।  
ईश्वरेणापि जीवेन सृष्टं द्वैतं प्रपञ्च्यते ।  
विवेके सति जीवेन हेयो बन्धः स्फुटीभवेत् ॥ १॥  
  
मायां तु प्रकृतिं विद्यान्मायिनं तु महेश्वरम् ।  
स मायी सृजतीत्याहुः श्वेताश्वतर शाखिनः ॥ २॥  
  
आत्मा वा इदमग्रेऽभूत्स ऐक्षत सृजा इति ।  
सङ्कल्पेनासृजल्लोकान्स एतानिति बह्वृचाः ॥ ३॥  
  
खंवाय्वग्निजलोर्व्योषध्यन्नदेहाः क्रमादमी ।  
सम्भूता ब्रह्मणस्तस्मादेतस्मादात्मनोऽखिलाः ॥ ४॥  
  
बहु स्यामहमेवातः प्रजायेयेति कामतः ।  
तपस्तप्त्वाऽसृजत्सर्वं जगदित्याह तैत्तिरिः ॥ ५॥  
  
इदमग्रे सदेवासीद्बहुत्वाय तदैक्षत ।  
तेजोऽवन्नाण्डजादीनि ससर्जेति च सामगाः ॥ ६॥  
  
विस्फुलिङ्गा यथा वह्नेर्जायन्तेऽक्षरतस्तथा ।  
विविधाश्चिज्जडा भावा इत्याथर्वणिकी श्रुतिः ॥ ७॥  
  
जगदव्याकृतं पूर्वमासीद्व्याक्रियतेऽधुना ।  
दृश्याभ्यां नामरूपाभ्यां विराडादिषु ते स्फुटाः ।  
विराणानुर्नरो गावः खराश्वाजावयस्तथा ।  
पिपीलिकावधिद्वन्द्वमिति वाजसनेयिनः ॥ ८॥  
  
कृत्वा रूपान्तरं जैवं देहे प्राविशदीश्वरः ।  
इति ताः श्रुतयः प्राहु जीवत्वं प्राणधारणात् ॥ ९॥  
  
चैतन्यं यदधिष्ठानं लिङ्गदेहश्च यः पुनः ।  
चिच्छाया लिङ्गदेहस्था तत्संघोजीव उच्यते ॥ १०॥  
  
माहेश्वरी तु या माया तस्या निर्माणशक्तिवत् ।  
विद्यते मोहशक्तिश्च तं जीवं मोहयत्यसौ ॥ ११॥  
  
मोहादनीशतां प्राप्य मग्नो वपुषि शोचति ।  
ईशसृष्टमिदं द्वैतं सर्वमुक्तं समासतः ॥ १२॥  
  
सप्तान्नब्राह्मणे द्वैतं जीवसृष्टं प्रपञ्चितम् ।  
अन्नानि सप्तज्ञानेन कर्मणाजनयत्पिता ॥ १३॥  
  
मर्त्यानामेकं देवान्ने द्वे पश्वान्नं चतुर्थकम् ।  
अन्नत्रितयमात्मार्थमन्नानां विनियोजनम् ॥ १४॥  
  
व्रीह्यादिकं दर्शपूर्णमासौ क्षीरं तथा मनः ।  
वाक्प्राणश्चेति सप्तत्वमन्नानामवगम्यताम् ॥ १५॥  
  
ईशेन यद्यप्येतानि निर्मितानि स्वरूपतः ।  
तथापि ज्ञानकर्माभ्यां जीवो कार्षीत्तदन्नताम् ॥ १६॥  
  
ईशकार्यं जीवभोग्यं जगद्द्वाभ्यां समन्वितम् ।  
पितृजन्या भर्तृभोग्या यथा योषित्तथेष्यताम् ॥ १७॥  
  
मायावृत्त्यात्मको हीशसंकल्पः साधनं जनौ ।  
मनो वृत्त्यात्मको जीवो संकल्पो भोगसाधनम् ॥ १८॥  
  
ईशनिर्मितमण्यादौ वस्तुन्येकविधे स्थिते ।  
भोक्तृधीवृत्तिनानात्वात्तद्भोगो बहुधेष्यते ॥ १९॥  
  
हृष्यत्येको मणिं लब्ध्वा क्रुद्ध्यत्यन्यो ह्यलाभतः ।  
पश्यत्येव विरक्तोऽत्र न हृष्यति न कुप्यति ॥ २०॥  
  
प्रियोऽप्रिय उपेक्ष्यश्चेत्याकारा मणिगास्त्रयः ।  
सृष्टा जीवैरीशसृष्टं रूपं साधारणं त्रिषु ॥ २१॥  
  
भार्या स्नुषा ननान्दा च याता मातेत्यनेकधा ।  
प्रतियोगिधिया योषिद्भिद्यते न स्वरूपतः ॥ २२॥  
  
ननु ज्ञानानि भिद्यन्तामाकारस्तु न भिद्यते ।  
योषिद्वपुष्यतिशयो न दृष्टो जीवनिर्मितः ॥ २३॥  
  
मैवं मांसमयी योषित्काचिदन्या मनोमयी ।  
मांसमय्या अभेदेऽपि भिद्यतेऽत्र मनोमयी ॥ २४॥  
  
भ्रान्तिस्वप्नमनोराज्यस्मृतिष्वस्तु मनोमयम् ।  
जाग्रन्मानेन मेयस्य न मनोमयतेति चेत् ॥ २५॥  
  
बाधं माने तु मेयेन योगात्स्याद्विषयाकृतिः ।  
भाष्यवार्तिककाराभ्यामयमर्थ उदाहृतः ॥ २६॥  
  
मूषासिक्तं यथा ताम्रं तन्निभं जायते तथा ।  
रूपादीन् व्याप्नुवच्चित्तं तन्निभं दृश्यते ध्रुवम् ॥ २७॥  
  
व्यञ्जको वा यथा लोको व्यङ्ग्यस्याकारतामियात् ।  
सर्वार्थव्यञ्जकत्वाद्धीरर्थाकारा प्रदृश्यते ॥ २८॥  
  
मातुर्मानाभिनिष्पत्तिर्निष्पन्नं मेयमेति तत् ।  
मेयाभिसंगतं तच्च मेयाभत्वं प्रपद्यते ॥ २९॥  
  
सत्येवं विषयौ द्वौ स्तो घटौ मृण्मयधीमयौ ।  
मृण्मयो मानमेयः स्यात्साक्षिभाष्यस्तु धीमयः ॥ ३०॥  
  
अन्वयव्यतिरेकाभ्यां धीमयो जीवबन्धकृत् ।  
सत्यस्मिन्सुखदुःखे स्त स्तस्मिन्नसति न द्वयम् ॥ ३१॥  
  
असत्यपि च बाह्यार्थे स्वप्नादौ बध्यते नरः ।  
समाधिसुप्तिमूर्च्छासु सत्यप्यस्मिन्न बध्यते ॥ ३२॥  
  
दूरदेशं गते पुत्रे जीवत्येवात्र तत्पिता ।  
विप्रलम्भकवाक्येन मृतं मत्वा प्ररोदिति ॥ ३३॥  
  
मृतेऽपि तस्मिन्वार्तायामश्रुतायां न रोदिति ।  
अतः सर्वस्य जीवस्य बन्धकृन्मानसं जगत् ॥ ३४॥  
  
विज्ञानवादो बाह्यार्थवैयर्थ्यात्स्यादिहेति चेत् ।  
न हृद्याकारमाधातुं बाह्यस्यापेक्षितत्त्वतः ॥ ३५॥  
  
वैयार्थ्यमस्तु वा बाह्यं न वारयितुमीश्महे ।  
प्रयोजनमपेक्षन्ते न मानानिति हि स्थितिः ॥ ३६॥  
  
बन्धश्चेन्मानसं द्वैतं तन्निरोधेन शाम्यति ।  
अभ्यासेद्योगमेवातो ब्रह्मज्ञानेन किं वद ॥ ३७॥  
  
तात्कालिक द्वैतशान्तावप्यागामीजनीक्षयः ।  
ब्रह्मज्ञानं विना न स्यादिति वेदान्तडिण्डिमः ॥ ३८॥  
  
अनिवृत्तेऽपीशसृष्टे द्वैते तस्य मृषात्मताम् ।  
बुद्ध्वा ब्रह्माद्वयं बोद्धुं शक्यं वस्त्वैक्यवादिना ॥ ३९॥  
  
प्रलये तन्निवृत्तौ तु गुरुशास्त्राद्यभावतः ।  
विरोधिद्वैताभावेऽपि न शक्यं बोद्धुमद्वयम् ॥ ४०॥  
  
अबाधकं साधकं च द्वैतमीश्वरनिर्मितम् ।  
अपनेतुमशक्यं चेत्यास्तां तद्द्विष्यते कुतः ॥ ४१॥  
  
जीवद्वैतं तु शास्त्रीयमशास्त्रीयमिति द्विधा ।  
उपाददीता शास्त्रीयमातत्त्वस्यावबोधनात् ॥ ४२॥  
  
आत्मब्रह्मविचाराख्यं शास्त्रीयं मानसं जगत् ।  
बुद्धे तत्त्वे तच्च हेयमिति श्रुत्यनुशासनम् ॥ ४३॥  
  
शास्त्राण्यधीत्य मेधावी अभ्यस्य च पुनः पुनः ।  
परमं ब्रह्म विज्ञाय उल्कावत्तान्यथोत्सृजेत् ॥ ४४॥  
  
ग्रन्थमभ्यस्य मेधावी ज्ञानविज्ञानतत्परः ।  
पलालमिव धान्यार्थी त्यजेद्ग्रन्थमशेषतः ॥ ४५॥  
  
तमेव धीरो विज्ञाय प्रज्ञां कुर्वीत ब्राह्मणः ।  
नानुध्यायाद्बहूञ्छब्दान्वाचो विग्लापनं हि तत् ॥ ४६॥  
  
तमेवैकं विजानीत ह्यन्या वाचो विमुञ्चथ ।  
यच्चेद्वाङ्मनसी प्राज्ञ इत्याद्याः श्रुतयः स्फुटाः ॥ ४७॥  
  
अशास्त्रीयमपि द्वैतं तीव्रं मन्दमिति द्विधा ।  
कामक्रोधादिकं तीव्रं मनोराज्यं तथेतरत् ॥ ४८॥  
  
उभयं तत्त्वबोधात्प्राङ्निवार्यं बोधसिद्धये ।  
समः समाहितत्वं च साधनेषु श्रुतं यतः ॥ ४९॥  
  
बोधादूर्ध्वं च तद्धेयं जीवन्मुक्तिप्रसिद्धये ।  
कामादिक्लेशबन्धेन युक्तस्य न हि मुक्तता ॥ ५०॥  
  
जीवन्मुक्तिरियं मा भुज्जन्माभावे त्वहं कृती ।  
तर्हि जन्मापि तेऽस्त्येव स्वर्गमात्रात्कृती भवान् ॥ ५१॥  
  
क्षयातिशयदोषेण स्वर्गो हेयो यदा तदा ।  
स्वयं दोषतमात्मायं कामादिः किं न हीयते ॥ ५२॥  
  
तत्त्वं बुद्ध्वापि कामादीन्निःशेषं न जहासि चेत् ।  
यथेष्टाचरणं ते स्यात्कर्मशास्त्रातिलङ्घिनः ॥ ५३॥  
  
बुद्धाद्वैतसतत्त्वस्य यथेष्टाचरणं यदि ।  
शुनां तत्त्वदृशां चैव कोभेदोऽशुचिभक्षणे ॥ ५४॥  
  
बोधात् पुरा मनोदोषमात्रात्क्लिष्टोऽस्यथाधुना ।  
अशेषलोकनिन्दा चेत्यहो ते बोधवैभवम् ॥ ५५॥  
  
विड्वराहादितुल्यत्वं मा काङ्क्षीस्तत्त्वविद् भवान् ।  
सर्वधीदोषसंत्यागाल्लोकैः पूज्यस्व देववत् ॥ ५६॥  
  
काम्यादिदोषदृष्ट्याद्याः कामादित्यागहेतवः ।  
प्रसिद्धा मोक्षशास्त्रेषु तानन्विष्य सुखी भव ॥ ५७॥  
  
त्यज्यतामेष कामादिर्मनोराज्ये तु का क्षतिः ।  
अशेषदोषबीजत्वात् क्षतिर्भगवतेरिता ॥ ५८॥  
  
ध्यायते विषयान्पुंसः सङ्गस्तेषूपजायते ।  
सङ्गात्संजायते कामः कामात्क्रोधोऽभिजायते ।  
क्रोधाद्भवति सम्मोहः सम्मोहात्स्मृतिविभ्रमः ।  
स्मृतिभ्रंशाद्बुद्धिनाशो बुद्धिनाशात्प्रणश्यति ॥ ५९॥  
  
शक्यं जेतुं मनोराज्यं निर्विकल्पसमाधितः ।  
सुसम्पादः क्रमात्सोऽपि सविकल्पसमाधिना ॥ ६०॥  
  
बुद्धतत्त्वेन धीदोषशून्येनैकान्तवासिना ।  
दीर्घं प्रणवमुच्चार्य मनोराज्यं विजीयते ॥ ६१॥  
  
जिते तस्मिन् वृत्तिशून्यं मनस्तिष्ठति मूकवत् ।  
एतत्पदं वशिष्ठेन रामाय बहुधेरितम् ॥ ६२॥  
  
दृश्यं नास्तीति बोधेन मनसो दृश्यमार्जनम् ।  
सम्पन्नं चेत्तदोत्पन्ना परा निर्वाणनिर्वृतिः ।  
विचारितमलं शास्त्रं चिरमुद्ग्राहितं मिथः ।  
सन्त्यक्तवासनान्मौनादृते न्यस्त्युत्तमं पदम् ॥ ६३॥  
  
विक्षिप्यते कदाचिद्धीः कर्मणा भोगदायिना ।  
पुनः समाहिता सा स्यात्तदैवाभ्यासपाटवात् ॥ ६४॥  
  
विक्षेपो यस्य नास्त्यस्य ब्रह्मवित्त्वं न मन्यते ।  
ब्रह्मैवायमिति प्राहुर्मुनयः पारदर्शिनः ॥ ६५॥  
  
दर्शनादर्शने हित्वा स्वयं केवलरूपतः ।  
यस्तिष्ठति स तु ब्रह्मन्ब्रह्म न ब्रह्मवित्स्वयम् ॥ ६६॥  
  
जीवन्मुक्तेः परा काष्ठा जीवद्वैतविवर्जनात् ।  
लभ्यतेऽसावतोऽत्रेदमीशद्वैताद्विवेचितम् ॥ ६७॥  
  
इति द्वैतविवेकनाम चतुर्थः परिच्छेदः ॥ ४॥  
  
५. महावाक्यविवेकोनाम - पञ्चमः  परिच्छेदः ।  
येनेक्षते शृणोतीदं जिघ्रति व्याकरोति च ।  
स्वाद्वस्वादू विजानाति तत्प्रज्ञानमुदीरितम् ॥ १॥  
  
चतुर्मुखेन्द्रदेवेषु मनुष्याश्वश्वगवादिषु ।  
चैतन्यमेकं ब्रह्मातः प्रज्ञानं ब्रह्ममय्यपि ॥ २॥  
  
परिपूर्णः परात्मास्मिन्देहे विद्याधिकारिणि ।  
बुद्धेः साक्षितया स्थित्वा स्फुरन्नहमितीर्यते ॥ ३॥  
  
स्वतः पूर्णः परात्मात्र ब्रह्मशब्देन वर्णितः ।  
अस्मीत्यैक्यपरामर्शस्तेन ब्रह्म भवाम्यहम् ॥ ४॥  
  
एकमेवाद्वितीयं सन्नामरूपविवर्जितम् ।  
सृष्टेः पुराधुनाप्यस्य तादृक्त्वं तदितीर्यते ॥ ५॥  
  
श्रोतुर्देहेन्द्रियातीतं वस्त्वत्र त्वं पदेरितम् ।  
एकता गृह्यतेऽसीति तदैक्यमनुभूयताम् ॥ ६॥  
  
स्वप्रकाशापरोक्षत्वमयमित्युक्तितो मतम् ।  
अहङ्कारादिदेहान्तात्प्रत्यगात्मेति गीयते ॥ ७॥  
  
दृश्यमानस्य सर्वस्य जगतस्तत्त्वमीर्यते ।  
ब्रह्मशब्देन तद्ब्रह्म स्वप्रकाशात्मरूपकम् ॥ ८॥  
  
इति महावाक्यविवेकोनाम पञ्चमः परिच्छेदः ॥ ५॥  
  
६. चित्रदीपोनाम - षष्ठः परिच्छेदः ।  
यथा चित्रपटे दृष्टमवस्थानां चतुष्टयम् ।  
परमात्मनि विज्ञेयं तथावस्थाचतुष्टयम् ॥ १॥  
  
यथा धौतो घट्टितश्च लाञ्छितो रञ्जितः पटः ।  
चिदन्तर्यामि सूत्राणि विराट् चात्मा तथेर्यते ॥ २॥  
  
स्वतः शुभ्रोऽत्र धौतः स्याद्घट्टितोऽन्नविलेपनात् ।  
मस्याकारैर्लाञ्छितः स्याद्रञ्जितो वर्णपूरणात् ॥ ३॥  
  
स्वतश्चिदन्तर्यामी तु मायावी सूक्ष्मसृष्टितः ।  
सूत्रात्मा स्थूलसृष्ट्यैष विराडित्युच्यते परः ॥ ४॥  
  
ब्रह्माद्याःस्तम्बपर्यन्ताः प्राणिनोऽत्र जडा अपि ।  
उत्तमाधमभावेन वर्तन्ते पटचित्रवत् ॥ ५॥  
  
चित्रार्पितमनुष्याणां वस्त्राभासाः पृथक्पृथक् ।  
चित्राधारेण वस्त्रेण सदृशा इव कल्पिताः ॥ ६॥  
  
पृथक्पृथक्चिदाभासाश्चैतन्याध्यस्तदेहिनाम् ।  
कल्पान्ते जीवनामानो बहुधा संसरन्त्यमी ॥ ७॥  
  
वस्त्राभासस्थितान्वर्णान्यद्वदाधारवस्त्रगान् ।  
वदन्त्यज्ञास्तथा जीवसंसारं चिद्गतं विदुः ॥ ८॥  
  
चित्रस्थ पर्वतादीनां वस्त्राभासो न लिख्यते ।  
सृष्टिस्थमृत्तिकादीनां चिदाभासास्तथा न हि ॥ ९॥  
  
संसारः परमार्थोऽयं संलग्नः स्वात्मवस्तुनि ।  
इति भ्रान्तिरविद्या स्याद्विद्ययैषा निवर्तते ॥ १०॥  
  
आत्माभासस्य जीवस्य संसारो नात्मवस्तुनः ।  
इति बोधो भवेद्विद्या लभ्यतेऽसौ विचारणात् ॥ ११॥  
  
सदा विचारयेत्तस्माज्जगत्ज्जीवपरात्मनः ।  
जीवभावजगद्भावबाधे स्वात्मैव शिष्यते ॥ १२॥  
  
नाप्रतीतिस्तयोर्बाधः किन्तु मिथ्यात्वनिश्चयः ।  
नो चेत्सुषुप्तिमूर्च्छादौ मुच्येता यत्नतो जनः ॥ १३॥  
  
परमात्मावशेषोऽपि तत्सत्यत्वविनिश्चयः ।  
न जगद्विस्मृतिर्नो चेज्जीवन्मुक्तिर्न सम्भवेत् ॥ १४॥  
  
परोक्षा चापरोक्षेति विद्या द्वेधा विचारजा ।  
तत्रापरोक्ष विद्याप्तौ विचारोऽयं समाप्यते ॥ १५॥  
  
अस्ति ब्रह्मेति चेद्वेद परोक्षज्ञानमेव तत् ।  
अहं ब्रह्मेति चेद्वेद साक्षात्कारः स उच्यते ॥ १६॥  
  
तत्साक्षात्कारसिद्ध्यर्थमात्मतत्त्वं विविच्यते ।  
येनायं सर्वसंसारात्सद्य एव विमुच्यते ॥ १७॥  
  
कूटस्थो ब्रह्मजीवेशावित्येवं चिच्चतुर्विधा ।  
घटाकाशमहाकाशौ जलाकाशाभ्रखे यथा ॥ १८॥  
  
घटावच्छिन्नखे नीरं यत्तत्र प्रतिबिम्बितः ।  
साभ्रनक्षत्र-आकाशो जलाकाश-उदीर्यते ॥ १९॥  
  
महाकाशस्य मध्ये यन्मेघमण्डलमीक्ष्यते ।  
प्रतिबिम्बतया तत्र मेघाकाशो जले स्थितः ॥ २०॥  
  
मेघांशरूपमुदकं तुषाराकारसंस्थितम् ।  
तत्र खप्रतिबिम्बोऽयं नीरत्वादनुमीयते ॥ २१॥  
  
अधिष्ठानतया देहद्वयावच्छिन्नचेतनः ।  
कूटवन्निर्विकारेण स्थितः कूटस्थ-उच्यते ॥ २२॥  
  
कूटस्थे कल्पिता बुद्धिस्तत्र चित् प्रतिबिम्बकः ।  
प्राणानां धारणाज्जीवः संसारेण स युज्यते ॥ २३॥  
  
जलव्योम्ना घटाकाशोयथा सर्वस्तिरोहितः ।  
तथा जीवेन कूटस्थः सोऽन्योऽन्याध्यास उच्यते ॥ २४॥  
  
अयं जीवो न कूटस्थं विविनक्ति कदाचन ।  
अनादिरविवेकोऽयं मूलाविद्येति गम्यताम् ॥ २५॥  
  
विक्षेपावृतिरूपाभ्यां द्विधाविद्या प्रकल्पिता ।  
न भाति नास्ति कूटस्थ इत्यापादनमावृतिः ॥ २६॥  
  
अज्ञानी विदुषा पृष्टः कूटस्थं न प्रबुध्यते ।  
न भाति नास्ति कूटस्थ इति बुद्ध्वा वदत्यपि ॥ २७॥  
  
स्वप्रकाशे कुतोऽविद्या तां विना कथमावृतिः ।  
इत्यादितर्कजालानि स्वानुभूतिर्ग्रसत्यसौ ॥ २८॥  
  
स्वानुभूतावविश्वासे तर्कस्याप्यनवस्थिते ।  
कथं वा तार्किकंमन्यस्तत्त्वनिश्चयमाप्नुयात् ॥ २९॥  
  
बुद्ध्यारोहाय तर्कश्चेदपेक्षेत तथा सति ।  
स्वानुभूतियनुसारेण तर्क्यतां मा कुतर्क्यताम् ॥ ३०॥  
  
स्वानुभूतिरविद्यायामावृतौ च प्रदर्शिता ।  
अतः कूटस्थचैतन्यमविरोधीति तर्क्यताम् ॥ ३१॥  
  
तच्चेद्विरोधि केनएयमावृतिर्ह्यनुभूयताम् ।  
विवेकस्तु विरोधीस्यात्तत्त्वज्ञानिनि दृश्यताम् ॥ ३२॥  
  
अविद्यावृतकूटस्थे देहद्वययुता चितिः ।  
शुक्तौ रूप्यवदध्यस्ता विक्षेपाध्यास एव हि ॥ ३३॥  
  
इदमंशस्य सत्यत्वं शुक्तिगं रूप्य ईक्ष्यते ।  
स्वयन्त्वं वस्तुता चैवं विक्षेपे वीक्ष्यतेऽन्यगम् ॥ ३४॥  
  
नीलपृष्ठत्रिकोणत्वं यथा शुक्तौ तिरोहितम् ।  
असङ्गानन्दताद्येवं कूटस्थेऽपि तिरोहितम् ॥ ३५॥  
  
आरोपितस्य दृष्टान्ते रूप्यं नाम यथा तथा ।  
कूटस्थाध्यस्तविक्षेपनामाहमिति निश्चयः ॥ ३६॥  
  
इदमंशं स्वतः पश्यन् रूप्यमित्यभिमन्यते ।  
तथा स्वं च स्वतः पश्यन्नहमित्यभिमन्यते ॥ ३७॥  
  
इदंत्वरूप्यते भिन्ने स्वत्वाहन्ते तथेक्ष्यताम् ।  
सामान्यं च विशेषश्चेत्युभयत्रापि गम्यते ॥ ३८॥  
  
देवदत्तः स्वयं गच्छेत्त्वं वीक्षस्व स्वयं तथा ।  
अहं स्वयं न शक्नोमीत्येवं लौके प्रयुज्यते ॥ ३९॥  
  
इदं रूप्यमिदं वस्त्रमिति यद्वदिदं तथा ।  
असौ त्वमहमित्येषु स्वयमित्यभिमन्यते ॥ ४०॥  
  
अहन्त्वाद्भिद्यतां स्वत्वं कूटस्थे तेन किं तव ।  
स्वयं शब्दार्थ एवैष कूटस्थ इति मे भवेत् ॥ ४१॥  
  
अन्यत्ववारकं स्वत्वमिति चेदन्यवारणम् ।  
कूटस्थस्यात्मतां वक्तुरिष्टमेव हि तद्भवेत् ॥ ४२॥  
  
स्वयमात्मेति पर्यायस्तेन लोके तयोः सह ।  
प्रयोगो नास्त्यतः स्वत्वमात्मत्वं चान्यवारकम् ॥ ४३॥  
  
घटः स्वयं न जानातीत्येवं स्वत्वं घटादिषु ।  
अचेतनेषु दृष्टं चेद्दृश्यतामात्मसत्त्वतः ॥ ४४॥  
  
चेतनाचेतनभिदा कूटस्थात्मकृता न हि ।  
किन्तु बुद्धिकृताभासकृतैवेत्यवगम्यताम् ॥ ४५॥  
  
यथा चेतन आभासः कूटस्थे भ्रान्तिकल्पितः ।  
अचेतनो घटादिश्च तथा तत्रैव कल्पितः ॥ ४६॥  
  
तत्त्वेदन्तेऽपि स्वत्वमिव त्वमहमादिषु ।  
सर्वत्रानुगते तेन तयोरप्यात्मतेति चेत् ॥ ४७॥  
  
ते आत्मत्वेऽप्यनुगते तत्त्वेदन्ते ततस्तयोः ।  
आत्मत्वं नैव सम्भाव्यं सम्यक्त्वादेर्यथा तथा ॥ ४८॥  
  
तत्त्वेदन्ते स्वतान्यत्वे त्वन्ताहन्ते परस्परम् ।  
प्रतिद्वन्द्वितया लोके प्रसिद्धेनास्ति संशयः ॥ ४९॥  
  
अन्यतायाः प्रतिद्वन्द्वी स्वयं कूटस्थ इष्यताम् ।  
त्वंतायाः प्रतियोग्येषोऽहमित्यात्मनि कल्पितः ॥ ५०॥  
  
अहंतास्वत्वयोर्भेदे रूप्यतेदन्तयोरिव ।  
स्पष्टेऽपि मोहमापन्ना एकत्वं प्रतिपेदिरे ॥ ५१॥  
  
तादात्म्याध्यास एवात्र पूर्वोक्ताविद्यया कृतः ।  
अविद्यायां निवृत्तायां तत्कार्यं विनिवर्तते ॥ ५२॥  
  
अविद्यावृतितादात्म्ये विद्ययैव विनश्यतः ।  
विक्षेपस्य स्वरूपं तु प्रारब्धक्षयमीक्ष्यते ॥ ५३॥  
  
उपादाने विनष्टेऽपि क्षणं कार्यं प्रतीक्ष्यते ।  
इत्याहुस्तार्किकास्तद्वदस्माकं किं न सम्भवेत् ॥ ५४॥  
  
तन्तूनां दिनसंख्यानां तैस्तादृक्क्षण ईरितः ।  
भ्रमस्यासंख्यकल्पस्य योग्यः क्षण इहेष्यताम् ॥ ५५॥  
  
विना क्षोदक्षमं मानं तैर्वृथा परिकल्प्यते ।  
श्रुतियुक्त्यनुभूतिभ्यो वदतां किन्नु दुःशकम् ॥ ५६॥  
  
आस्तां दुस्तार्किकैः साकं विवादः प्रकृतं ब्रुवे ।  
स्वाहमोः सिद्धमेकत्वं कूटस्थपरिणामिनोः ॥ ५७॥  
  
भ्राम्यन्ते पण्डितंमन्याः सर्वे लौकिकतार्किकाः ।  
अनादृत्य श्रुतिं मौर्ख्यात्केवलां युक्तिमाश्रिताः ॥ ५८॥  
  
पूर्वापरपरामर्शविकलास्तत्र केचन ।  
वाक्याभासान्स्वस्वपक्षे योजयन्त्यप्यलज्जया ॥ ५९॥  
  
कूटस्थादिशरीरान्तसंघातस्यात्मतां जगुः ।  
लोकायताः पामराश्च प्रत्यक्षाभासमाश्रिताः ॥ ६०॥  
  
श्रौतीकर्तुं स्वपक्षन्ते कोषमन्नमयं तथा ।  
विरोचनस्य सिद्धान्तं प्रमाणं प्रतिजज्ञिरे ॥ ६१॥  
  
जीवात्मनिर्गमे देहमरणस्यात्र दर्शनात् ।  
देहातिरिक्त एवात्मेत्याहुर्लोकायताः परे ॥ ६२॥  
  
प्रत्यक्षत्वेनाभिमताहं धीर्देहातिरेकिणम् ।  
गमयेदिन्द्रियात्मानं वच्मीत्यादिप्रयोगतः ॥ ६३॥  
  
वागादिनामिन्द्रियाणां कलहः श्रुतिषु श्रुतः ।  
तेन चैतन्यमेतेषामात्मत्वं तत एव हि ॥ ६४॥  
  
हैरण्यगर्भाः प्राणात्मवादिनस्त्वेवमूचिरे ।  
चक्षुराद्यक्षलोपेऽपि प्राणसत्त्वे तु जीवति ॥ ६५॥  
  
प्राणो जागर्ति सुप्तेषु प्राणश्रैष्ठ्यादिकं श्रुतम् ।  
कोषः प्राणमयः सम्यग्विस्तरेण प्रपञ्चितः ॥ ६६॥  
  
मन आत्मा इति मन्यन्त उपासनपरा जनाः ।  
प्राणस्याभोक्तृता स्पष्टा भोक्तृत्वं मनसस्ततः ॥ ६७॥  
  
मन एव मनुष्याणां कारणं बन्धमोक्षयोः ।  
श्रुतो मनोमयः कोषस्तेनात्मेतीरितं मनः ॥ ६८॥  
  
विज्ञानमात्मेति पर आहुः क्षणिकवादिनः ।  
यतोविज्ञानमूलत्वं मनसो गम्यते स्फुटम् ॥ ६९॥  
  
अहं वृत्तिरिदं वृत्तिरित्यन्तःकरणं द्विधा ।  
विज्ञानं स्यादहंवृत्तिरिदंवृत्तिर्मनो भवेत् ॥ ७०॥  
  
अहंप्रत्ययबीजत्वमिदंवृत्तेरितिस्फुटम् ।  
अविदित्वा स्वमात्मानं बाह्यं वेद न तु क्वचित् ॥ ७१॥  
  
क्षणे क्षणे जन्मनाशावहंवृत्तिर्मितौ यतः ।  
विज्ञानं क्षणिकं तेन स्वप्रकाशं स्वतो मितेः ॥ ७२॥  
  
विज्ञानमयकोशोऽयं जीव इत्यागमा जगुः ।  
सर्वसंसार एतस्य जन्मनाशसुखादिकः ॥ ७३॥  
  
विज्ञानं क्षणिकं नात्मा विद्युदभ्रनिमेषवत् ।  
अन्यस्यानुपलब्धत्वाच्छून्यं माध्यमिका जगुः ॥ ७४॥  
  
असदेवेदमित्यादाविदमेव श्रुतं ततः ।  
ज्ञानज्ञेयात्मकं सर्वं जगद्भ्रान्तिप्रकल्पितम् ॥ ७५॥  
  
निरधिष्ठानविभ्रान्तेरभावादात्मनोऽस्तिता ।  
शून्यस्यापि ससाक्षित्वादन्यथा नोक्तिरस्य ते ॥ ७६॥  
  
अन्यो विज्ञानमयत आनन्दमय आन्तरः ।  
अस्तीत्येवोपलब्धव्य इति वैदिकदर्शनम् ॥ ७७॥  
  
अणुर्महान्मध्यमो वेत्येवं तत्रापि वादिनः ।  
बहुधा विवदन्ते हि श्रुतियुक्तिसमाश्रयात् ॥ ७८॥  
  
अणुं वदन्त्यन्तरालाः सूक्ष्मनाडीप्रचारतः ।  
रोम्णः सहस्रभागेन तुल्यासु प्रचरत्ययम् ॥ ७९॥  
  
अणोरणीयानेषोऽणुः सूक्ष्मात्सूक्ष्मतरं त्विति ॥  
  
अणुत्वमाहुः श्रुतयः शतशोऽथ सहस्रशः ॥ ८०॥  
  
वालाग्रशतभागस्य शतधा कल्पितस्य च ।  
भागो जीवः स विज्ञेय इति चाहपरा श्रुतिः ॥ ८१॥  
  
दिगम्बरा मध्यमत्वमाहुरापादमस्तकम् ।  
चैतन्यव्याप्तिसंदृष्टेरानखाग्रश्रुतेरपि ॥ ८२॥  
  
सूक्ष्मनाडी प्रचारस्तु सूक्ष्मैरवयवैर्भवेत् ।  
स्थूलदेहस्य हस्ताभ्यां कञ्चुकप्रतिमोकवत् ॥ ८३॥  
  
न्यूनाधिकशरीरेषु प्रवेशोऽपि गमागमैः ।  
आत्मांशानां भवेत्तेन मध्यमत्वं सुनिश्चितम् ॥ ८४॥  
  
संशस्य घटवन्नाशो भवत्येव तथा सति ।  
कृतनाशाकृताभ्यागमयोः को वारको भवेत् ॥ ८५॥  
  
तस्मादात्मा महानेव नैवाणुर्नापि मध्यमः ।  
आकाशवत्सर्वगतो निरंशः श्रुतिसंमतः ॥ ८६॥  
  
इत्युक्त्वा तद्विशेषेऽपि बहुधा कलहं ययुः ।  
अचिद्रूपोऽथ चिद्रूपाश्चिदचिद्रूप इत्यपि ॥ ८७॥  
  
प्राभाकरास्तार्किकाश्च प्राहुरस्याचिदात्मताम् ।  
आकाशवद्द्रव्यमात्मा शब्दवत्तद्गुणश्चितिः ॥ ८८॥  
  
इच्छाद्वेषप्रयत्नाश्च धर्माधर्मौ सुखासुखे ।  
तत्संस्काराश्च तस्यैते गुणाश्चितिवदीरिताः ॥ ८९॥  
  
आत्मनो मनसा योगे स्वादृष्टवशतो गुणाः ।  
जायन्तेऽथ प्रलीयन्ते सुषुप्तेऽदृष्टसंक्षयात् ॥ ९०॥  
  
चितिमत्त्वाच्चेतनोऽयमिच्छाद्वेषप्रयत्नवान् ।  
स्याद्धर्माधर्मयोः कर्ता भोक्ता दुःखादिमत्त्वतः ॥ ९१॥  
  
यथात्र कर्मवशतः कादादिकं मुखादिकम् ।  
तथा लोकान्तरे देहे कर्मणेच्छादि जन्यते ॥ ९२॥  
  
एवं च सर्वगस्यापि सम्भवेतां गमागमौ ।  
कर्मकाण्डः समग्रोऽत्र प्रमाणमिति तेऽवदन् ॥ ९३॥  
  
आनन्दमयकोषो यः सुषुप्तौ परिशिष्यते ।  
अस्पष्टचित्स आत्मैषां पूर्वकोशोऽस्य ते गुणाः ॥ ९४॥  
  
गूढं चैतन्यमुत्प्रेक्ष्य बोधाबोधस्वरूपताम् ।  
आत्मनो ब्रुवते भाट्टाश्चिदुत्प्रेक्ष्योत्थितस्मृतेः ॥ ९५॥  
  
जडो भूत्वा तदास्वाप्समिति जाड्यस्मृतिस्तदा ।  
विना जाड्यानुभूतिं न कथंचिदुपपद्यते ॥ ९६॥  
  
द्रष्टुर्दृष्टेरलोपश्च श्रुतः सुप्तौ ततस्त्वयम् ।  
अप्रकाशप्रकाशाभ्यामात्मा खद्योतवद्युतः ॥ ९७॥  
  
निरंशस्योभयात्मत्वं न कथंचिद्घटिष्यते ।  
तेन चिद्रूप एवात्मेत्याहुः सांख्या विवेकिनः ॥ ९८॥  
  
जाड्यांशः प्रकृतेरूपं विकारि त्रिगुणं च तत् ।  
चितो भोगापवर्गार्थं प्रकृतिः सा प्रवर्तते ॥ ९९॥  
  
असङ्गायाश्चितेर्बन्धमोक्षौ भेदाग्रहान्मतौ ।  
बन्धमोक्षव्यवस्थार्थं पूर्वेषामिव चिद्भिदा ॥ १००॥  
  
महतः परमव्यक्तमिति प्रकृतिरुच्यते ।  
श्रुताक्सङ्गता तद्वदसङ्गो हीत्यतः स्फुटा ॥ १०१॥  
  
चित्सन्निधौ प्रवृत्ताया प्रकृतेर्हि नियामकम् ।  
ईश्वरं ब्रुवते योगाः स जीवेभ्यः परः श्रुतः ॥ १०२॥  
  
प्रधानक्षेत्रज्ञपतिर्गुणेश इति हि श्रुतिः ।  
आरण्यके संभ्रमेण ह्यन्तर्याम्युपपादितः ॥ १०३॥  
  
अत्रापि कलहायन्ते वादिनः स्वस्वयुक्तिभिः ।  
वाक्यान्यपि यथाप्रज्ञं दार्ढ्यायोदाहरन्ति हि ॥ १०४॥  
  
क्लेशकर्मविपाकैस्तदाशयैरप्यसंयुतः ।  
पुंविशेषो भवेदीशो जीववत्सोऽप्यसङ्गचित् ॥ १०५॥  
  
तथापि पुंविशेषत्वाद्घटतेऽस्य नियन्तृता ।  
अव्यवस्थौ बन्धमोक्षावापतेतामिहान्यथा ॥ १०६॥  
  
भीषास्मादित्येवमादावसङ्गस्य परात्मनः ।  
श्रुतं तद्युक्तमप्यस्य क्लेशकर्माद्यसङ्गमात् ॥ १०७॥  
  
जीवानामप्यसङ्गत्वात्क्लेशादि न ह्यथापि च ।  
विवेकाग्रहतः क्लेशकर्मादि प्रागुदीरितम् ॥ १०८॥  
  
नित्यज्ञानप्रयत्नेच्छागुणानीशस्य मन्वते ।  
असङ्गस्य नियन्तृत्वमयुक्तमिति तार्किकाः ॥ १०९॥  
  
पुंविशेषत्वमप्यस्य गुणैरेव न चान्यथा ।  
सत्यकामः सत्यसंकल्प इत्यादिश्रुतिर्जगौ ॥ ११०॥  
  
नित्यज्ञानादिमत्त्वेऽस्य सृष्टिरेव सदा भवेत् ।  
हिरण्यगर्भ ईशोऽतो लिङ्गदेहेन संयुतः ॥ १११॥  
  
उद्गीथब्राह्मणे तस्य माहात्म्यमतिविस्तृतम् ।  
लिङ्गसत्त्वेऽपि जीवत्वं नास्य कर्माद्यभावतः ॥ ११२॥  
  
स्थूलदेहं विना लिङ्गदेहो न क्वापि दृश्यते ।  
वैराजो देह ईशोऽतः सर्वतो मस्तकादिमान् ॥ ११३॥  
  
सहस्रशीर्षेत्येवं हि विश्वतश्चक्षुरित्यपि ।  
श्रुतमित्याहुरनिशं विश्वरूपस्य चिन्तकाः ॥ ११४॥  
  
सर्वतः पाणिपादत्वे कृम्यादेरपि चेशता ।  
ततश्चतुर्मुखो देव एवेशो नेतरः पुमान् ॥ ११५॥  
  
पुत्रार्थं तमुपासीना एवमाहुः प्रजापतिः ।  
प्रजा असृजतेत्यादिश्रुतिश्चोदाहरन्त्यमी ॥ ११६॥  
  
विष्णोर्नाभेः समुद्भूतो वेधाः कमलजस्ततः ।  
विष्णुरेवेश इत्याहुर्लोके भागवता जनाः ॥ ११७॥  
  
शिवस्य पादावन्वेष्टुं शार्ङ्ग्यशक्तस्ततः शिवः ।  
ईशो न विष्णुरित्याहुः शैवा आगममानिनः ॥ ११८॥  
  
पुरत्रयं सादयितुं विघ्नेशं सोऽप्यपूजयत् ।  
विनायकं प्राहुरीशं गाणपत्यमते रताः ॥ ११९॥  
  
एवमन्ये स्वस्वपक्षाभिमानेनान्यथान्यथा ।  
मन्त्रार्थवादकल्पादीनाश्रित्य प्रतिपेदिरे ॥ १२०॥  
  
अन्तर्यामिणमारभ्य स्थावरान्तेशवादिनः ।  
सन्त्यश्वत्थार्कवंशादेः कुलदैवत्वदर्शनात् ॥ १२१॥  
  
तत्त्वनिश्चयकामेन न्यायागमविचारिणाम् ।  
एकैव प्रतिपत्तिः स्यात्साप्यत्र स्फुटमुच्यते ॥ १२२॥  
  
मायां तु प्रकृतिं विद्यान्मायिनं तु महेश्वरम् ।  
अस्यावयवभूतैस्तु व्याप्तं सर्वमिदं जगत् ॥ १२३॥  
  
इति श्रुत्यनुसारेण न्यायो निर्णय ईश्वरे ।  
तथा सत्यविरोधः स्यात्स्थावरान्तेशवादिनाम् ॥ १२४॥  
  
माया चेयं तमोरूपा तापनीये तदीरणात् ।  
अनुभूतिं तत्र मानं प्रतियज्ञे श्रुतिः स्वयम् ॥ १२५॥  
  
जडं मोहात्मकं तच्चेत्यनुभावयति श्रुतिः ।  
आबालगोपं स्पष्टत्वादानन्त्यं तस्य साब्रवीत् ॥ १२६॥  
  
अचिदात्मघटादिनां यत्स्वरूपं जडं हि तत् ।  
यत्र कुण्ठीभवेद्बुद्धिः स मोह इति लौकिकाः ॥ १२७॥  
  
इत्थं लौकिकदृष्ट्यैतत्सर्वैरप्यनुभूयते ।  
युक्तिदृष्ट्या त्वनिर्वाच्यं नासदासीदितिश्रुतेः ॥ १२८॥  
  
नासदासीद्विभातत्वान्नो सदासीच्च बाधनात् ।  
विद्यादृष्ट्या श्रुतं तुच्छं तस्य नित्यनिवृत्तितः ॥ १२९॥  
  
तुच्छानिर्वचनीया च वास्तवी चेत्यसौ त्रिधा ।  
ज्ञेया माया त्रिभिर्बोधैः श्रौतयौक्तिकलौकिकैः ॥ १३०॥  
  
अस्य सत्त्वमसत्त्वं च जगतो दर्शयत्यसौ ।  
प्रसारणाच्च संकोचाद्यथा चित्रपटस्तथा ॥ १३१॥  
  
अस्वतन्त्रा हि माया स्यादप्रतीतेर्विना चितिम् ।  
स्वतन्त्रापि तथैव स्यादसङ्गस्यान्यथाकृतेः ॥ १३२॥  
  
कूटस्थासङ्गमात्मानं जडत्त्वेन करोति सा ।  
चिदाभासस्वरूपेण जीवेशावपि निर्ममे ॥ १३३॥  
  
कूटस्थमनुपाऋत्य करोति जगदादिकम् ।  
दुर्घटैकविधायिन्यां मायायां का चमत्कृतिः ॥ १३४॥  
  
द्रवत्वमुदके वह्नावुष्ण्यं काठिन्यमश्मनि ।  
मायाया दुर्घटत्वं च स्वतः सिद्ध्यति नान्यथा ॥ १३५॥  
  
न वेत्ति मायिनं लोको यावत्तावच्चमत्कृतिम् ।  
धत्ते मनसि पश्चात्तु मायैषेत्युपशाम्यति ॥ १३६॥  
  
प्रसरन्ति हि चोद्यानि जगद्वस्तुत्ववादिषु ।  
न चोदनीयं मायायां तस्याच्चोद्यैकरूपतः ॥ १३७॥  
  
चोद्येऽपि यदि चोद्यं स्यात्तच्चोद्ये चोद्यते मया ।  
परिहार्यं ततश्चोद्यं न पुनः प्रतिचोद्यताम् ॥ १३८॥  
  
विस्मयैकशरीराया मायायाश्चोद्यरूपतः ।  
अन्वेष्यः परिहारोऽस्या बुद्धिमद्भिः प्रयत्नतः ॥ १३९॥  
  
मायात्वमेव निश्चेयमिति चेत्तर्हि निश्चिनु ।  
लोकप्रसिद्धमायाया लक्षणं यत्तदीक्ष्यताम् ॥ १४०॥  
  
न निरूपयितुं शक्या विस्पष्टं भासते च या ।  
सा मायेतीन्द्रजालादौ लोकाः सम्प्रतिपेदिरे ॥ १४१॥  
  
स्पष्टं भाति जगच्चेदमशक्यं तन्निरूपणम् ।  
मायामयं जगत्तस्मादीक्षस्वापक्षपाततः ॥ १४२॥  
  
निरूपयितुमारब्धे निखिलैरपि पण्डितैः ।  
अज्ञानं पुरतस्तेषां भाति कक्षासु कासुचित् ॥ १४३॥  
  
देहेन्द्रियादयो भावा वीर्येणोत्पादिताः कथम् ।  
कथं वा तत्र चैतन्यमित्युक्ते ते किमुत्तरम् ॥ १४४॥  
  
वीर्यस्यैष स्वभावश्चेत्कथं तद्विदितं त्वया ।  
अन्वयव्यतिरेकौ यौ भग्नौ तौ व्यर्थवीर्यतः ॥ १४५॥  
  
न जानामि किमप्येतदित्यन्ते शरणं तव ।  
अत एव महन्तोऽस्याः प्रवदन्तीन्द्रजालताम् ॥ १४६॥  
  
एतस्मान्किमिवेन्द्रजालमपरं यद्गर्भवासस्थितम्  
रेतश्चेतति हस्तमस्तकपदं प्रोद्भूतनानाङ्कुरम् ।  
पर्यायेण शिशुत्वयौवनजरारोगैरनेकैर्वृतम्  
पश्यत्यत्ति शृणोति जिघ्रति तथा गच्छत्यथागच्छति ॥ १४७॥  
  
देहवद्वटधानादौ सुविचार्यावलोक्यताम् ।  
क्व धाना कुत्र वा वृक्षस्तस्मान्मायेति निश्चिनु ॥ १४८॥  
  
निरुक्तावभिमानं ये दधते तार्किकादयः ।  
हर्षमिश्रादिभिस्ते तु खण्डनादौ सुशिक्षिताः ॥ १४९॥  
  
अचिन्त्याः खलु ये भावा न तांस्तर्केषु योजयेत् ।  
अचिन्त्यरचनारूपं मनसापि जगत्खलु ॥ १५०॥  
  
अचिन्त्यरचनाशक्तिबीजं मायेति निश्चिनु ।  
मायाबीजं तदेवैकं सुषुप्तावनुभूयते ॥ १५१॥  
  
जाग्रत्स्वप्नजगत्तत्र लीनं बीज इव द्रुमः ।  
तस्मादशेषजगतो वासनास्तत्र संस्थिताः ॥ १५२॥  
  
या बुद्धिवासनास्तासु चैतन्यं प्रतिबिम्बति ।  
मेघाकाशवदस्पष्टश्चिदाभासोऽनुमीयताम् ॥ १५३॥  
  
साभासमेव तद्बीजं धीरूपेण प्ररोहति ।  
अतो बुद्धौ चिदाभासो विस्पष्टं प्रतिभासते ॥ १५४॥  
  
मायाभासेन जीवेशौ करोतीति श्रुतौ श्रुतम् ।  
मेघाकाशजलाकाशाविव तौ सुव्यवस्थितौ ॥ १५५॥  
  
मेघवद्वर्तते माया मेघस्थिततुषारवत् ।  
धीवासनाश्चिदाभासस्तुषारस्थखवत्स्थितः ॥ १५६॥  
  
मायाधीनश्चिदाभासः श्रुतौ मायी महेश्वरः ।  
अन्तर्यामी च सर्वज्ञो जगद्योनिः स एव हि ॥ १५७॥  
  
सौषुप्तमानन्दमयं प्रक्रम्यैवं श्रुतिर्जगौ ।  
एष सर्वेश्वर इति सोऽयं वेदोक्त ईश्वरः ॥ १५८॥  
  
सर्वज्ञत्वादिके तस्य नैव विप्रतिपद्यताम् ।  
श्रौतार्थस्यावितर्क्यत्वान्मायायां सर्वसम्भवात् ॥ १५९॥  
  
अयं यत्सृजते विश्वं तदन्यथयितुं पुमान् ।  
न कोऽपि शक्तस्तेनायं सर्वेश्वर इति ईरितः ॥ १६०॥  
  
अशेषप्राणिबुद्धीनां वासनास्तत्र संस्थिताः ।  
ताभिः क्रोडीकृतं सर्वं तेन सर्वज्ञ ईरितः ॥ १६१॥  
  
वासनानां परोक्षत्वात्सर्वज्ञत्वं न हीक्ष्यते ।  
सर्वबुद्धिषु तद्दृष्ट्वा वासनास्वनुमीयताम् ॥ १६२॥  
  
विज्ञानमयमुख्येषु कोषेष्वन्यत्र चैव हि ।  
अन्तस्तिष्ठन्यमयति तेनान्तर्यामितां व्रजेत् ॥ १६३॥  
  
बुद्धौ तिष्ठन्नान्तरोऽस्याधियानीक्ष्यश्च धीवपुः ।  
धियमन्तर्यमयतीत्येवं वेदेन घोषितम् ॥ १६४॥  
  
तन्तुः पटे स्थितो यद्वदुपादानतया तथा ।  
सर्वोपादानरूपत्वात्सर्वत्रायमवस्थितः ॥ १६५॥  
  
पटादप्यान्तरस्तन्तुस्तन्तोरप्यंशुरान्तरः ।  
आन्तरत्वस्य विश्रान्तिर्यत्रासावनुमीयताम् ॥ १६६॥  
  
द्वित्र्यान्तरत्वकक्षाणां दर्शनेऽप्ययमान्तरः ।  
न वीक्ष्यते ततो युक्तिश्रुतिभ्यामेव निर्णयः ॥ १६७॥  
  
पटरूपेण संस्थानात्पटस्तन्तोर्वपुर्यथा ।  
सर्वरूपेण संस्थानात्सर्वमस्य वपुस्तथा ॥ १६८॥  
  
तन्तोः संकोचविस्तारचलनादौ पटस्तथा ।  
अवश्यमेव भवति न स्वातन्त्र्यं पटे मनाक् ॥ १६९॥  
  
तथान्तर्याम्ययं यत्र यया वासनया यथा ।  
विक्रीयते तथावश्यं भवत्येव न संशयः ॥ १७०॥  
  
ईश्वरः सर्वभूतानां हृद्देशेऽर्जुन ! तिष्ठति ।  
भ्रामयन्सर्वभूतानि यन्त्रारूढानि मायया ॥ १७१॥  
  
सर्वभूतानि विज्ञानमयास्ते हृदये स्थिताः ।  
तदुपादानभूतेशस्तत्र विक्रियते खलु ॥ १७२॥  
  
देहादिपञ्जरं यन्त्रं तदारोहोऽभिमानिता ।  
विहितप्रतिसिद्धेषु प्रवृत्तिर्भ्रमणं भवेत् ॥ १७३॥  
  
विज्ञानमयरूपेण तत्प्रवृत्तिस्वरूपतः ।  
स्वशक्त्येशो विक्रियते मायया भ्रामणं हि तत् ॥ १७४॥  
  
अन्तर्यमयतीत्युक्त्या यमेवार्थः श्रुतौ श्रुतः ।  
पृथिव्यादिषु सर्वत्र न्यायोऽयं योज्यतां धिया ॥ १७५॥  
  
जानामि धर्मं न च मे प्रवृत्ति-  
     र्जानाम्यधर्मं न च मे निवृत्तिः ।  
केनापि देवेन हृदि स्थितेन  
     यथा नियुक्तोऽस्मि तथा करोमि ॥ १७६॥  
  
नार्थः पुरुषकारेणेत्येवं मा शंक्यतां यतः ।  
ईशः पुरुषकारस्य रूपेणापि विवर्तते ॥ १७७॥  
  
ईदृग्बोधेनेश्वरस्य प्रवृत्तिर्मैव वार्यताम् ।  
तथापीशस्य बोधेन स्वात्मासङ्गत्वधीजनिः ॥ १७८॥  
  
तावता मुक्तिरित्याहुः श्रुतयः स्मृतयस्तथा ।  
श्रुतिस्मृती ममैवाज्ञे इत्यपीश्वरभाषितम् ॥ १७९॥  
  
आज्ञाया भीतिहेतुत्वं भीषास्मादिति हि श्रुतम् ।  
सर्वेश्वरत्वमेतत्स्यादन्तर्यामित्वतः पृथक् ॥ १८०॥  
  
एतस्य वा अक्षरस्य प्रशासन इति श्रुतिः ।  
अन्तः प्रविष्टः शास्तायं जनानामिति च श्रुतिः ॥ १८१॥  
  
जगद्योनिर्भवेदेष प्रभवाप्ययकृद्यतः ।  
आविर्भावतिरोभावावुत्पत्तिप्रलयौ मतौ ॥ १८२॥  
  
आविर्भावयति स्वस्मिन्विलीनं सकलं जगत् ।  
प्राणिकर्मवशादेष पटो यद्वत्प्रसारितः ॥ १८३॥  
  
पुनस्तिरोभावयति स्वात्मन्येवाखिलं जगत् ।  
प्राणिकर्मक्षयवशात्संकोचितपटो यथा ॥ १८४॥  
  
रात्रिघस्रौ सुप्तिबोधावुन्मीलननिमीलने ।  
तूष्णींभावमनोराज्ये इव सृष्टिलयाविमौ ॥ १८५॥  
  
आविर्भावतिरोभावशक्तिमत्त्वेन हेतुना ।  
आरम्भपरिणामादिचोद्यानां नात्र सम्भवः ॥ १८६॥  
  
अचेतनानां हेतुः स्याज्जाड्यांशेनेश्वरस्तथा ।  
चिदाभासांशतस्त्वेष जीवानां कारणं भवेत् ॥ १८७॥  
  
तमः प्रधानः क्षेत्राणां चित्प्रधानाश्चिदात्मनाम् ।  
परः कारणतामेति भावनाज्ञानकर्मभिः ॥ १८८॥  
  
इति वार्तिककारेण जडचेतनहेतुता ।  
परमात्मन एवोक्ता नेश्वरस्येति चेच्छ्हृणु ॥ १८९॥  
  
अन्योन्याध्यासमत्रापि जीवकूटस्थयोरिव ।  
ईश्वरब्रह्मणोः सिद्धं कृत्वा ब्रूते सुरेश्वरः ॥ १९०॥  
  
सत्यं ज्ञानमनन्तं यद्ब्रह्म तस्मात्समुत्थिताः ।  
खं वाय्वग्निजलोर्व्योषध्यन्नदेहाः इति श्रुतिः ॥ १९१॥  
  
आपातदृष्टितस्तत्र ब्रह्मणो भाति हेतुता ।  
हेतोश्च सत्यता तस्मादन्योन्याध्यास इष्यते ॥ १९२॥  
  
अन्योन्याध्यासरूपोऽसावन्नलिप्तः पटो यथा ।  
घट्टितेनैकतामेति तद्वद्भ्रान्तैकतांगतः ॥ १९३॥  
  
मेघाकाशमहाकाशौ विविच्येते न पामरैः ।  
तद्वद्ब्रह्मएशयोरैक्यं पश्यन्त्यापातदर्शिनः ॥ १९४॥  
  
उपक्रमादिभिर्लिङ्गैस्तात्पर्यस्य विचारणात् ।  
असङ्गं ब्रह्म मायावी सृजत्येष महेश्वरः ॥ १९५॥  
  
सत्यं ज्ञानमनन्तं चेत्युपक्रम्योपसंहृतः ।  
यतो वाचो निवर्तन्ते इत्यसङ्गत्वनिर्णयः ॥ १९६॥  
  
मायी सृजति विश्वं संनिरुद्धस्तत्र मायया ।  
अन्य इत्यपरा ब्रूते श्रुतिस्तेनेश्वरः सृजेत् ॥ १९७॥  
  
आनन्दमय ईशोऽयं बहु स्यामित्यवैक्षत ।  
हिरण्यगर्भरूपोऽभूत्सुप्तिः स्वप्नो यथा भवेत् ॥ १९८॥  
  
क्रमेण युगपद्वैषा सृष्टिर्ज्ञेया यथाश्रुति ।  
द्विविधश्रुतिसद्भावाद्द्विविधस्वप्नदर्शनात् ॥ १९९॥  
  
सूत्रात्मा सूक्ष्मदेहाख्यः सर्वजीवघनात्मकः ।  
सर्वाहंमानधारित्वात्क्रियाज्ञानादिशक्तिमान् ॥ २००॥  
  
प्रत्यूषे वा प्रदोषे वा मग्नो मन्दे तमस्ययम् ।  
लोको भाति यथा तद्वदस्पष्टं जगदीक्ष्यते ॥ २०१॥  
  
सर्वतो लाञ्छितो मस्या यथा स्याद्घट्टितः पटः ।  
सूक्ष्माकारैस्तथेशस्य वपुः सर्वत्र लाञ्छितम् ॥ २०२॥  
  
शस्यं वा शाकजातं वा सर्वतोऽङ्कुरितं यथा ।  
कोमलं तद्वदेवैष पेलवो जगदङ्कुरः ॥ २०३॥  
  
आतपाभातलोको वा पटो वा वर्णपूरितः ।  
शस्यं वा फलितं यदवत्तथा स्पष्टवपुर्विराट् ॥ २०४॥  
  
विश्वरूपाध्याय एष उक्तः सूक्तेऽपि पौरुषे ।  
धात्रादिस्तम्बपर्यन्तानेतस्यावयवान् विदुः ॥ २०५॥  
  
ईशसूत्रविराट्वेधोविष्णुरुद्रएन्द्रवह्नयः ।  
विघ्नभैरवमैरालमारिका यक्षराक्षसाः ॥ २०६॥  
  
विप्रक्षत्रियविट्शूद्रा गवाश्वमृगपक्षिणः ।  
अश्वत्थवटचूताद्या यववृहितृणादयः ॥ २०७॥  
  
जलपाषाणमृत्काष्ठवास्याकुद्दालकादयः ।  
ईश्वराः सर्व एवैते पूजिताः फलदायिनः ॥ २०८॥  
  
यथा यथोपासते तं फलमीयुस्तथा तथा ।  
फलोत्कर्षापकर्षौ तु पूज्यपूजानुसारतः ॥ २०९॥  
  
मुक्तिस्तु ब्रह्मतत्त्वस्य ज्ञानादेव न चान्यथा ।  
स्वप्रबोधं विना नैव स्वस्वप्नं हीयते यथा ॥ २१०॥  
  
अद्वितीयब्रह्मतत्त्वे स्वप्नोऽयमखिलं जगत् ।  
ईशजीवाद्रूपेण चेतनाचेतनात्मकम् ॥ २११॥  
  
आनन्दमयविज्ञानमयावीश्वरजीवकौ ।  
मायया कल्पितावेतौ ताभ्यां सर्वं प्रकल्पितम् ॥ २१२॥  
  
ईक्षणादिप्रवेशान्ता सृष्टिरीशेन कल्पिता ।  
जाग्रदादिविमोक्षान्तः संसारो जीवकल्पितः ॥ २१३॥  
  
अद्वितीयं ब्रह्मतत्त्वमसङ्गं तन्न जानते ।  
जीवएशयोर्मायिकयोर्वृथैव कलहं ययुः ॥ २१४॥  
  
ज्ञात्वा सदा तत्त्वनिष्ठाननुमोदामहे वयम् ।  
अनुशोचाम एवान्यान्न भ्रान्तैर्विवदामहे ॥ २१५॥  
  
तृणार्चकादियोगान्ता ईश्वरभ्रान्तिमाश्रिताः ।  
लोकायतादिसांख्यान्ता जीवविभ्रान्तिमाश्रिताः ॥ २१६॥  
  
अद्वितीयब्रह्मतत्त्वं न जानन्ति यदा तदा ।  
भ्रान्ता एवाखिलास्तेषां क्व मुक्तिः क्वेह वा सुखम् ॥ २१७॥  
  
उत्तमाधमभावश्चेत्तेषां स्यादस्तु तेन किम् ।  
स्वप्नस्थराज्यभिक्षाभ्यां न बुद्धः स्पृश्यते खलु ॥ २१८॥  
  
तस्मान्मुमुक्षिभिर्नैव मतिर्जीवेशवादयोः ।  
कार्या किंतु ब्रह्मतत्त्वं विचार्य बुध्यतां च तत् ॥ २१९॥  
  
पूर्वपक्षतया तौ चेत्तत्त्वनिश्चयहेतुताम् ।  
प्राप्नुतोऽस्तु निमज्जस्य तयोर्नैतावता वशः ॥ २२०॥  
  
असङ्गचिद्विभुर्जीवः सांख्योक्तस्तादृगीश्वरः ।  
योगोक्तस्तत्त्वमोरर्थौ शुद्धौ ताविति चेच्छृणु ॥ २२१॥  
  
न तत्त्वमोरुभावार्थावस्मत्सिद्धान्ततां गतौ ।  
अद्वैतबोधनायैव सा कक्षा काचिदिष्यते ॥ २२२॥  
  
अनादिमायया भ्रान्ता जीवेशौ सुविलक्षणौ ।  
मन्यन्ते तद्व्युदासाय केवलं शोधनं तयोः ॥ २२३॥  
  
अत एवात्र दृष्टान्तो योग्यः प्राक्सम्यगीरितः ।  
घटाकाशमहाकाशजलाकाशाभ्रखात्मकः ॥ २२४॥  
  
जलाभ्रोपाध्यधीने ते जलाकाशाभ्रखे तयोः ।  
आधारौ तु घटाकाशमहाकाशौ सुनिर्मलौ ॥ २२५॥  
  
एवमानन्दविज्ञानमयौ मायाधियोर्वशौ ।  
तदधिष्ठानकूटस्थब्रह्मणी तु सुनिर्मले ॥ २२६॥  
  
एतत्कक्षोपयोगेन सांख्ययोगौ मतौ यदि ।  
देहोऽन्नमयकक्षत्वादात्मत्वेनाभ्युपेयताम् ॥ २२७॥  
  
आत्मभेदो जगत्सत्यमीशोऽन्य इति चेत्त्रयम् ।  
त्यज्यते तैस्तदा सांख्ययोगवेदान्तसंमतिः ॥ २२८॥  
  
जीवासङ्गत्वमात्रेण कृतार्थ इति चेत्तदा ।  
स्रक्चन्दनादिनित्यत्वमात्रेणापि कृतार्थता ॥ २२९॥  
  
यथा स्रगादिनित्यत्वं दुःसम्पाद्यं तथात्मनः ।  
असङ्गत्वं न सम्भाव्यं जीवतोर्जगदीशयोः ॥ २३०॥  
  
अवश्यं प्रकृतिः सङ्गं पुरेवापादयेत्तथा ।  
नियच्छत्येतमीशोऽपि कोऽस्य मोक्षस्तथा सति ॥ २३१॥  
  
अविवेककृतः सङ्गो नियमश्चेति चेत्तदा ।  
बलादापतितो मायावादः सांख्यस्य दुर्मतेः ॥ २३२॥  
  
बन्धमोक्षव्यवस्थार्थमात्मनानात्वमिष्यताम् ।  
इति चेन्न यतो माया व्यवस्थापयितुं क्षमा ॥ २३३॥  
  
दुर्घटं घटयामीति विरुद्धं किं न पश्यसि ।  
वास्तवौ बन्धमोक्षौ तु श्रुतिर्न सहतेतराम् ॥ २३४॥  
  
न निरोधो न चोत्पत्तिर्न बद्धो न च साधकः ।  
न मुमुक्षुर्न वै मुक्त इत्येषा परमार्थता ॥ २३५॥  
  
मायाख्याया कामधेनोर्वत्सौ जीवेश्वरावुभौ ।  
यथेच्छं पिबतां द्वैतं तत्त्वं त्वद्वैतमेव हि ॥ २३६॥  
  
कूटस्थब्रह्मणोर्भेदो नाममात्रादृते न हि ।  
घटाकाशमहाकाशौ वियुज्येते न हि क्वचित् ॥ २३७॥  
  
यदद्वैतं श्रुतं सृष्टेः प्राक्तदेवाद्य चोपरि ।  
मुक्तावपि वृथा माया भ्रामयत्यखिलान् जनान् ॥ २३८॥  
  
ये वदन्तीत्थमेतेऽपि भ्राम्यन्तेऽविद्ययात्र किम् ।  
न यथा पूर्वमेतेषामत्र भ्रान्तेरदर्शनात् ॥ २३९॥  
  
ऐहिकामुष्मिकः सर्वः संसारो वास्तवस्ततः ।  
न भाति नास्ति चाद्वैतमित्यज्ञानिविनिश्चयः ॥ २४०॥  
  
ज्ञानीनां विपरीतोऽस्मान्निश्चयः सम्यगीक्ष्यते ।  
स्वस्वनिश्चयतो बद्धो मुक्तोऽहं वेति मन्यते ॥ २४१॥  
  
नाद्वैतमपरोक्षं चेन्न चिद्रूपेण भासनात् ।  
अशेषेण न भातं चेद्द्वैतं किं भासतेऽखिलम् ॥ २४२॥  
  
दिङ्मात्रेण विभानं तु द्वयोरपि समं खलु ।  
द्वैतसिद्धिवदद्वैतसिद्धिस्त्वेतावता न किम् ॥ २४३॥  
  
द्वैतेन हीनमद्वैतं द्वैतज्ञाने कथं त्विदम् ।  
चिद्भानं त्वविरोध्यस्य द्वैतस्यातोऽसमे उभे ॥ २४४॥  
  
एवं तर्हि शृणु द्वैतमसन्मायामयत्वतः ।  
तेन वास्तवमद्वैतं परिशेषाद्विभासते ॥ २४५॥  
  
अचिन्त्यरचनारूपं मायैव सकलं जगत् ।  
इति निश्चित्य वस्तुत्वमद्वैते परिशेष्यताम् ॥ २४६॥  
  
पुनर्द्वैतस्य वस्तुत्वं भाति चेत्त्वं तथा पुनः ।  
परिशीलय को वात्र प्रयासस्तेन ते वद ॥ २४७॥  
  
कियन्तं कालमिति चेत्खेदोऽयं द्वैत इष्यताम् ।  
अद्वैते तु न युक्तोऽयं सर्वानार्थनिवारणात् ॥ २४८॥  
  
क्षुत्पिपासादयो दृष्टा यथापूर्वं मयीति चेत् ।  
मच्छब्दवाच्येऽहङ्कारे दृश्यतां नेति को वदेत् ॥ २४९॥  
  
चिद्रूपेऽपि प्रसज्येरन् तादात्म्याध्यासतो यदि ।  
माध्यासं कुरु किन्तु त्वं विवेकं कुरु सर्वदा ॥ २५०॥  
  
झटित्यध्यास आयाति दृढवासनयेति चेत् ।  
आवर्तयेत्द्विवेकं च दृढं वासयितुं सदा ॥ २५१॥  
  
विवेके द्वैतमिथ्यात्वं युक्त्यै वेति न मण्यताम् ।  
अचिन्त्यरचनात्वस्यानुभूतिर्हि स्वसाक्षिकी ॥ २५२॥  
  
चिदप्यचिन्त्यरचना यदि तर्ह्यस्तु नो वयम् ।  
चितिं स्वचिन्त्यरचनां ब्रूमो नित्यत्वकारणात् ॥ २५३॥  
  
प्रागभावो नानुभूतश्चितेर्नित्या ततश्चितिः ।  
द्वैतस्य प्रागभावस्तु चैतन्येनानुभूयते ॥ २५४॥  
  
प्रागभावयुतं द्वैतं रच्यते हि घटादिवत् ।  
तथापि रचना चिन्त्या मिथ्या तेनेन्द्रजालवत् ॥ २५५॥  
  
चित्प्रत्यक्षा ततोऽन्यस्य मिथ्यात्वं चानुभूयते ।  
नाद्वैतमपरोक्षं चेत्येतन्न व्याहतं कथम् ॥ २५६॥  
  
इत्थं ज्ञात्वाप्यसन्तुष्टाः केचित्कुत इतीर्य ताम् ।  
चार्वाकादेः प्रबुद्धस्याप्यात्मा देहः कुतो वद ॥ २५७॥  
  
सम्यग्विचारो नास्त्यस्य धीदोषादिति चेत्तथा ।  
असन्तुष्टाश्च शास्त्रार्थं न त्वीक्षन्ते विशेषतः ॥ २५८॥  
  
यदा सर्वे प्रमुच्यन्ते कामा येऽस्य हृदि श्रिताः ।  
इति श्रौतं फलं दृष्टं नेति चेद्दृष्टमेव तत् ॥ २५९॥  
  
यदा सर्वे प्रभिद्यन्ते हृदयग्रन्थयस्त्विति ।  
कामा ग्रन्थिस्वरूपेण व्याख्याता वाक्यशेषतः ॥ २६०॥  
  
अहङ्कारचिदात्मानवीकीकृत्याविवेकतः ।  
इदं मे स्यादिदं मे स्यादितीच्छाः कामशब्दिताः ॥ २६१॥  
  
अप्रवेश्य चिदात्मानं पृथक्पश्यन्नहङ्कृतिम् ।  
इच्छस्तु कोटिवस्तूनि न बाधो ग्रन्थिभेदतः ॥ २६२॥  
  
ग्रन्थिभेदेऽपि सम्भाव्या इच्छाः प्रारब्धदोषतः ।  
बुध्वापि पापबाहुल्यादसन्तोषो यथा तव ॥ २६३॥  
  
अहङ्कारगतेच्छाद्यैर्देहव्याधिदिभिस्तथा ।  
वृक्षादिजन्मनाशैर्वा चिद्रूपात्मनि किं भवेत् ॥ २६४॥  
  
ग्रन्थिभेदात्पुराप्येवमिति चेत्तन्न विस्मर ।  
अयमेव ग्रन्थिभेदस्तव तेन कृती भवान् ॥ २६५॥  
  
नैवं जानन्ति मूढाश्चेत्सोऽयं ग्रन्थिर्नचापरः ।  
ग्रन्थितद्भेदमात्रेण वैषम्यं मूढबुद्धयोः ॥ २६६॥  
  
प्रवृत्तौ वा निवृत्तौ वा देहेन्द्रियमनोधियाम् ।  
न किंचिदपि वैषम्यमस्त्यज्ञानिविबुद्धयोः ॥ २६७॥  
  
व्रात्यश्रोत्रिययोर्वेदपाठापाठकृताभिदा ।  
नाहारादवस्ति भेदः सोऽयं न्यायोऽत्र योज्यताम् ॥ २६८॥  
  
न द्वेष्टि सम्प्रवृत्तानि न निवृत्तानि काङ्क्षति ।  
उदासीनवदासीन इति ग्रन्थिभिदोच्यते ॥ २६९॥  
  
औदासीन्यं विधेयं चेद्वच्छशब्द व्यर्थता तदा ।  
न शक्ता ह्यस्य देहाद्या इति चेद्रोग एव सः ॥ २७०॥  
  
तत्त्वबोधं क्षयव्याधिं मन्यन्ते ये महाधियः ।  
तेषं प्रज्ञातिविशदा किं तेषां दुःशकं वद ॥ २७१॥  
  
भरतादेरप्रवृत्तिः पुराणोक्तेति चेत्तदा ।  
जक्षत्क्रीडन्रतिं विन्दन्नित्यश्रौषीर्न किं श्रुतिम् ॥ २७२॥  
  
न ह्याहारादि सन्त्यज्य भरताद्याः स्थिताः क्वचित् ।  
काष्ठपाषाणवत्किन्तु सङ्गभीता उदासते ॥ २७३॥  
  
सङ्गी हि बाध्यते लोके निःसङ्गः सुखमश्नुते ।  
तेन सङ्गः परित्याज्यः सर्वदा सुखमिच्छता ॥ २७४॥  
  
अज्ञात्वा शास्त्रहृदयं मूढो वक्त्यन्यथान्यथा ।  
मूर्खाणां निर्णय स्वास्तामस्मत्सिद्धान्त उच्यते ॥ २७५॥  
  
वैराग्यबोधोपरमाः सहायास्ते परस्परम् ।  
प्रायेण सह वर्तन्ते वियुज्यन्ते क्वचित्क्वचित् ॥ २७६॥  
  
हेतुस्वरूपकार्याणि भिन्नान्येषामसंकरः ।  
यथावदवगन्तव्यः शास्त्रार्थप्रविविच्यता ॥ २७७॥  
  
दोषदृष्टिर्जिहासा च पुनर्भोगेष्वदीनता ।  
असाधारणहेत्वाद्या वैराग्यस्य त्रयोऽप्यमी ॥ २७८॥  
  
श्रवणादित्रयं तद्वत्तत्त्वमित्थाविवेचनम् ।  
पुनर्ग्रन्थेरनुदयो बोधस्येते त्रयो मताः ॥ २७९॥  
  
यमादिर्धीनिरोधश्च व्यवहारस्य संक्षयः ।  
स्युर्हेत्वाद्या उपरतेरित्यसंकर ईरितः ॥ २८०॥  
  
तत्त्वबोधः प्रधानं स्यात्साक्षान्मोक्ष प्रदत्वतः ।  
बोधोपकारिणावेतौ वैराग्योपरमावुभौ ॥ २८१॥  
  
त्रयोऽप्यत्यन्तपक्वाश्चेन्महतस्तपसः फलम् ।  
दुरितेन क्वचित्किंचित्कदाचित्प्रतिबध्यते ॥ २८२॥  
  
वैराग्योपरती पूर्णे बोधस्तु प्रतिबध्यते ।  
यस्य तस्य न मोक्षोऽस्ति पुण्यलोकस्तपोबलात् ॥ २८३॥  
  
पूर्णे बोधे तदन्यौ द्वौ प्रतिबद्धौ यदा तदा ।  
मोक्षो विनिश्चितः किन्तु दृष्टदुःखं न नश्यति ॥ २८४॥  
  
ब्रह्मलोकतृणीकारो वैराग्यस्यावधिर्मतः ।  
देहात्मवत्परात्मत्वदार्ढ्ये बोधः समाप्यते ॥ २८५॥  
  
सुप्तिवद्विस्मृतिः सीमा भवेदुपरमस्य हि ।  
दिशानया विनिश्चेयं तारतम्यमवान्तरम् ॥ २८६॥  
  
आरब्धकर्मनानात्वाद्बुद्धानामन्यथान्यथा ।  
वर्तनन्तेन शास्त्रार्थे भ्रमितव्यं न पण्डितैः ॥ २८७॥  
  
स्वस्वकर्मानुसारेण वर्ततन्तां ते यथा तथा ।  
अविशिष्टः सर्वबोधः समा मुक्तिरिति स्थितिः ॥ २८८॥  
  
जगच्चित्रं स्वचैतन्ये पटे चित्रमिवार्पितम् ।  
मायया तदपेक्षैव चैतन्ये परिशिष्यताम् ॥ २८९॥  
  
चित्रदीपमिमं नित्यं येऽनुसन्दधते बुधाः ।  
पश्यन्तोऽपि जगच्चित्रं ते मुह्यन्ति न पूर्ववत् ॥ २९०॥  
  
इति चित्रदीपोनाम षष्ठः परिच्छेदः ॥ ६॥  
  
७. तृप्तिदीपोनाम - सप्तमः परिच्छेदः ।  
आत्मानं चेद्विजानीयादयमस्मीति पूरुषः ।  
किमिच्छन्कस्य कामाय शरीरमनुसंज्वरेत् ॥ १॥  
  
अस्याः श्रुतेरभिप्रायः सम्यगत्र विचार्यते ।  
जीवन्मुक्तस्य या तृप्तिः सा तेन विशदायते ॥ २॥  
  
मायाभासेन जीवेशौ करोतीति श्रुतत्वतः ।  
कल्पितावेव जीवेशौ ताभ्यां सर्वं प्रकल्पितम् ॥ ३॥  
  
ईक्षणादिप्रवेशान्ता सृष्टिरीशेन कल्पिता ।  
जाग्रदादिविमोक्षान्तः संसारो जीवकल्पितः ॥ ४॥  
  
भ्रमाधिष्ठानभूतात्मा कूटस्थासङ्गचिद्वपुः ।  
अन्योन्याध्यासतोऽसङ्गधीस्थजीवोऽत्र पूरुषः ॥ ५॥  
  
साधिष्ठानो विमोक्षादौ जीवोऽधिक्रियते न तु ।  
केवलो निरधिष्ठानविभ्रान्तेः क्वाप्यसिद्धितः ॥ ६॥  
  
अधिष्ठानांशसंयुक्तं भ्रमांशमवलम्बते ।  
यदा तदाहं संसारीत्येवं जीवोऽतिमन्यते ॥ ७॥  
  
भ्रमांशस्य तिरस्कारादधिष्ठानप्रधानता ।  
यदा तदा चिदात्माहमसङ्गोऽस्मीति बुद्ध्यते ॥ ८॥  
  
नासङ्गेऽहंकृतिर्युक्ता कथमस्मीति चेच्छृणु ।  
एको मुख्यो द्वावमुख्यावित्यर्थस्त्रिविधोऽहमः ॥ ९॥  
  
अन्योन्याध्यासरूपेण कूटस्थाभासयोर्वपुः ।  
एकीभूय भवेन्मुख्यस्तत्र मूढैः प्रपूज्यते ॥ १०॥  
  
पृथगाभासकूटस्थावमुख्यौ तत्र तत्त्ववित् ।  
पर्यायेण प्रयुङ्क्तेऽहंशब्दं लोके च वैदिके ॥ ११॥  
  
लौकिकव्यवहारेऽहं गच्छामीत्यादिके बुधः ।  
विविच्यैव चिदाभासं कूटस्थात्तं विवक्षति ॥ १२॥  
  
असङ्गोऽहं चिदात्माहमिति शास्त्रीयदृष्टितः ।  
अहंशब्दं प्रयुङ्क्तेयं कूटस्थे केवले बुधः ॥ १३॥  
  
ज्ञानिताज्ञानिते त्वात्माभासस्यैव न चात्मनः ।  
तथा च कथमाभासः कूटस्थोऽस्मीति बुद्ध्यताम् ॥ १४॥  
  
नायं दोषश्चिदाभासः कूटस्थैकस्वभाववान् ।  
आभासत्वस्य मिथ्यात्वात्कूटस्थत्वावशेषणात् ॥ १५॥  
  
कूटस्थोऽस्मीति बोधोऽपि मिथ्या चेन्नेति को वदेत् ।  
न हि सत्यतयाभीष्टं रज्जुसर्पविसर्पणम् ॥ १६॥  
  
तादृशेनापि बोधेन संसारो विनिवर्तते ।  
यक्षानुरूपो हि बलिरित्याहुर्लौकिका जनाः ॥ १७॥  
  
तस्मादाभासपुरुषः सकूटस्थो विविच्य तम् ।  
कूटस्थोऽस्मीति विज्ञातुमर्हतीत्यभ्यधात् श्रुतिः ॥ १८॥  
  
असंदिग्ध अविपर्यस्त बोधो देह आत्मनीक्ष्यते ।  
तद्वदत्रेति निर्णेतुमयमित्यभिधीयते ॥ १९॥  
  
देहात्मज्ञानवज्ज्ञानं देहात्मज्ञानबाधकम् ।  
आत्मन्येव भवेद्यस्य स नेच्छन्नपि मुच्यते ॥ २०॥  
  
अयमित्यपरोक्षत्वमुच्यते चेत्तदुच्यताम् ।  
स्वयंप्रकाशचैतन्यमपरोक्षं सदा यतः ॥ २१॥  
  
परोक्षमपरोक्षं च ज्ञानमज्ञानमित्यदः ।  
नित्यापरोक्षरूपेऽपि द्वयं स्याद्दशमे यथा ॥ २२॥  
  
नवसंख्याहृतज्ञानो दशमो विभ्रमात्तदा ।  
न वेत्ति दशमोऽस्मीति वीक्ष्यमाणोऽपि तान्नव ॥ २३॥  
  
न भाति नास्ति दशम इति स्वं दहमं तदा ।  
मत्वा वक्ति तदज्ञानकृतमावरणं विदुः ॥ २४॥  
  
नद्यां ममार दशम इति शोचन्प्ररोदिति ।  
अज्ञानकृतविक्षेपं रोदनादिं विदुर्बुधः ॥ २५॥  
  
न मृतो दशमोऽस्तीति श्रुत्वाप्तवचनं तदा ।  
परोक्षत्वेन दशमं वेत्ति स्वर्गादिलोकवत् ॥ २६॥  
  
त्वमेव दशमोऽसीति गणयित्वा प्रदर्शितः ।  
अपरोक्षतया ज्ञात्वा हृष्यत्येव न रोदिति ॥ २७॥  
  
अज्ञान अवृतिविक्षेप द्विविधा ज्ञान तृप्तयः ।  
शोकापगम इत्येते योजनीयाश्चिदात्मनि ॥ २८॥  
  
संसारासक्तचित्तः संश्चिदाभासः कदाचन ।  
स्वयंप्रकाशकूटस्थं स्वतत्त्वं नैव वेत्त्ययम् ॥ २९॥  
  
न भाति नास्ति कूटस्थ इति वक्ति प्रसङ्गतः ।  
कर्ता भोक्ताहमस्मीति विक्षेपं प्रतिपद्यते ॥ ३०॥  
  
अस्ति कूटस्थ इत्यादौ परोक्षं वेत्ति वार्त्तया ।  
पश्चात्कूटस्थ एवास्मीत्येवं वेत्ति विचारतः ॥ ३१॥  
  
कर्ता भोक्तेत्येवमादिशोकजातं प्रमुञ्चति ।  
कृतं कृत्यं प्रापणीयं प्राप्तमित्येव तुष्यति ॥ ३२॥  
  
अज्ञानमावृतिस्तद्वद्विक्षेपश्च परोक्षधीः ।  
अपरोक्षमतिः शोकमोक्षस्तृप्तिर्निरङ्कुशा ॥ ३३॥  
  
सप्तावस्था इमाः सन्ति चिदाभासस्य तास्विमौ ।  
बन्धमोक्षौ स्थितौ तत्र तिस्रो बन्धकृतः स्मृताः ॥ ३४॥  
  
न जानामीत्युदासीनव्यवहारस्य कारणम् ।  
विचारप्रागभावेन युक्तमज्ञानमीरितम् ॥ ३५॥  
  
अमार्गेण विचार्याथ नास्ति नो भाति चेत्यसौ ।  
विपरीतव्यवहृतिरावृतेः कार्यमिष्यते ॥ ३६॥  
  
देहद्वयचिदाभासरूपो विक्षेप ईरितः ।  
कर्तृत्वाद्यखिलः शोकः संसाराख्योऽस्य बन्धकः ॥ ३७॥  
  
अज्ञानमावृतिश्चैते विक्षेपात्प्राक्प्रसिद्ध्यतः ।  
यद्यप्यथाप्यवस्थेते विक्षेपस्यैव नात्मनः ॥ ३८॥  
  
विक्षेपोत्पत्तितः पूर्वमपि विक्षेपसंस्कृतिः ।  
अस्त्येव तदवस्थात्वमविरुद्धं ततस्तयोः ॥ ३९॥  
  
ब्रह्मण्यारोपितत्वेन ब्रह्मावस्थे इमे इति ।  
नशङ्कनीयं सर्वासां ब्रह्मण्येवाधिरोपणात् ॥ ४०॥  
  
संसार्यहं विबुद्धोऽहं निःशोकस्तुष्ट इत्यपि ।  
जीवगा उत्तरावस्था भान्ति न ब्रह्मगा यदि ॥ ४१॥  
  
तर्ह्यज्ञोऽहं ब्रह्मसत्त्वभाने मद्दृष्टितो न हि ।  
इति पूर्वे अवस्थे च भासेते जीवगे खलु ॥ ४२॥  
  
अज्ञानस्याश्रयो ब्रह्मेत्यधिष्ठानतया जगुः ।  
जीवावस्थात्वमज्ञानाभिमानित्वादवादिषम् ॥ ४३॥  
  
ज्ञानद्वयेन नष्टेऽस्मिन्नज्ञाने तत्कृतावृतिः ।  
न भाति नास्ति चेत्येषा द्विविधापि विनश्यति ॥ ४४॥  
  
परोक्षज्ञानतो नश्येदसत्त्वावृत्तिहेतुता ।  
अपरोक्षज्ञाननाश्या ह्यभानावृत्तिहेतुता ॥ ४५॥  
  
अभानावरणे नष्टे जीवत्वारोपसंक्षयात् ।  
कर्तृत्वाद्यखिलः शोकः संसाराख्यः निवर्तते ॥ ४६॥  
  
निवृत्ते सर्वसंसारे नित्यमुक्तत्वभासनात् ।  
निरङ्कुशा भवेत्तृप्तिः पुनः शोकासमुद्भवात् ॥ ४७॥  
  
अपरोक्षज्ञानशोकनिवृत्ताख्ये उभे इमे ।  
अवस्थे जीवगे ब्रूते आत्मानं चेदिति श्रुतिः ॥ ४८॥  
  
अयमित्यपरोक्षत्वमुक्तं तद्द्विविधं भवेत् ।  
विषयस्वप्रकाशत्वाद्धियाप्येवं तदीक्षणात् ॥ ४९॥  
  
परोक्षज्ञानकालेऽपि विषयस्वप्रकाशता ।  
समाब्रह्म स्वप्रकाशमस्तीत्येवं विबोधनात् ॥ ५०॥  
  
अहं ब्रह्मेत्यनुल्लिख्य ब्रह्मास्तीत्येवमुल्लिख्त् ।  
परोक्षज्ञानमेतं न भ्रान्तं बाधानिरूपणात् ॥ ५१॥  
  
ब्रह्म नास्तीति मानं चेत्स्याद्बाध्येत तदा ध्रुवम् ।  
न चैवं प्रबलं मनं पश्यामोऽतो न बाध्यते ॥ ५२॥  
  
व्यक्त्यनुल्लेखमात्रेण भ्रमत्वे स्वर्गधीरपि ।  
भ्रान्तिः स्याद्व्यक्त्यनुल्लेखात्सामान्योल्लेखदर्शनात् ॥ ५३॥  
  
अपरोक्षत्व योग्यस्य न परोक्षमतिर्भ्रमः ।  
परोक्षमित्यनुल्लेखादर्थात्पारोक्ष्यसम्भवात् ॥ ५४॥  
  
अंशागृहीतिर्भ्रान्तिश्चेद् घटज्ञां भ्रमो भवेत् ।  
निरंशस्यापि संशत्वं व्यावर्त्यांशविभेदतः ॥ ५५॥  
  
असत्वांशो निवर्तेत परोक्षज्ञानतस्तथा ।  
अभानांशनिवृत्तिः स्यादपरोक्षधिया कृता ॥ ५६॥  
  
दशमोऽस्तीत्यविभ्रान्तं परोक्षज्ञानमीक्ष्यते ।  
ब्रह्मास्तीत्यपि तद्वत्स्यादज्ञानावरणं समम् ॥ ५७॥  
  
आत्मा ब्रह्मेति वाक्यार्थे निःशेषेण विचारिते ।  
व्यक्तिरुल्लिख्यते यद्वद्दशमस्त्वमसीत्यतः ॥ ५८॥  
  
दशमः क इति प्रश्ने त्वमेवेति निराकृते ।  
गणयित्वा स्वेन सह स्वमेव दशमं स्मरेत् ॥ ५९॥  
  
दशमोऽस्मीति वाक्योत्था न धीरस्य विहन्यते ।  
आदिमध्यावसानेषु न नवत्वस्य संशयः ॥ ६०॥  
  
सदेवेत्यादिवाक्येन ब्रह्मसत्त्वं परोक्षतः ।  
गृहीत्वा तत्त्वमस्यादिवाक्याद्व्यक्तिं समुल्लिखेत् ॥ ६१॥  
  
आदि मध्यावसानेषु स्वस्य ब्रह्मत्वधीरियम् ।  
नैव व्यभिचरेत्तस्मादापरोक्षं प्रतिष्ठितम् ॥ ६२॥  
  
जन्मादिकारणत्वाख्यलक्षणेन भृगुः पुरा ।  
परोक्षेण गृहीत्वाथ विचारात् व्यक्तिमैक्षत ॥ ६३॥  
  
यद्यपि त्वमसीत्यत्र वाक्यं नोचे भृगोः पिता ।  
तथाप्यन्नं प्राणमिति विचार्यस्थलमुक्तवान् ॥ ६४॥  
  
अन्नप्राणादि कोषेषु सुविचार्य पुनः पुनः ।  
आनन्दव्यक्तिमीक्षित्वा ब्रह्मलक्षाप्ययूयुजत् ॥ ६५॥  
  
सत्यं ज्ञानमनन्तं चेत्येवं ब्रह्मस्वलक्षणम् ।  
उक्त्वा गुहाहितत्वेन कोशेष्वेतत् प्रदर्शितम् ॥ ६६॥  
  
पारोक्ष्येण विबुध्येन्द्रो य आत्मेयादिलक्षणात् ।  
अपरोक्षीकर्तुमिच्छंश्चतुर्वारं गुरुं ययौ ॥ ६७॥  
  
आत्मा वा इअदमित्यादौ परोक्षं ब्रह्मलक्षितम् ।  
अध्यारोपापवादाभ्यां प्रज्ञानं ब्रह्म दर्शितम् ॥ ६८॥  
  
अवान्तरेण वाक्येन परोक्षब्रह्मधीर्भवेत् ।  
सर्वत्रैव महावाक्यविचारात्त्वपरोक्षधीः ॥ ६९॥  
  
ब्रह्मापारोक्ष्यसिद्ध्यर्थं महावाक्यमितीरितम् ।  
वाक्यवृत्तावतो ब्रह्मापरोक्ष्ये विमतिर्नहि ॥ ७०॥  
  
आलम्बनतया भाति योऽस्मत्प्रत्ययशब्दयोः ।  
अन्तःकरणसम्भिन्नबोधः सत्त्वम्पदाभिधः ॥ ७१॥  
  
मायोपाधिर्जगद्योनिः सर्वज्ञत्वादिलक्षणः ।  
पारोक्ष्यशबलः सत्याद्यात्मकस्तत्पदाभिधः ॥ ७२॥  
  
प्रत्यक्परोक्षतैकस्य सद्वितीयत्वपूर्णता ।  
विरुद्ध्येते यतस्तस्माल्लक्षणा सम्प्रवर्तते ॥ ७३॥  
  
तत्त्वमस्यादिवाक्येषु लक्षणा भागलक्षणा ।  
सोऽयमित्यादिवाक्यस्थपदयोरिव नापरा ॥ ७४॥  
  
संसर्गो वा विशिष्टो वा वाक्यार्थो नात्र संमतः ।  
अखण्डैकरसत्वेन वाक्यार्थो विदुषां मतः ॥ ७५॥  
  
प्रत्यग्बोधो य आभाति सोऽद्वयानन्दलक्षणः ।  
अद्वयानन्दरूपश्च प्रत्यग्बोधैकलक्षणः ॥ ७६॥  
  
इत्थमन्योऽन्यतादात्म्यप्रतिपत्तिर्यदा भवेत् ।  
अब्रह्मत्वं त्वमर्थस्य व्यवर्त्येत तदैव हि ।  
तदर्थस्य च पारोक्ष्यं यद्येवं किं ततः शृणु ।  
पूर्णानन्दैकरूपेण प्रत्यग्बोधोऽवशिष्यते ॥ ७७॥  
  
एवं सति महावाक्यात्परोक्षज्ञानमीर्यते ।  
यैस्तेषां शास्त्रसिद्धान्तविज्ञानं शोभतेतराम् ॥ ७८॥  
  
आस्तां शास्त्रस्य सिद्धान्तो युक्त्या वाक्यात्परोक्षधीः ।  
स्वर्गादिवाक्यवन्नेवं दशमे व्यभिचारतः ॥ ७९॥  
  
स्वतोऽपरोक्षजीवस्य ब्रह्मत्वमभिवांछतः ।  
नश्येत्सिद्धपरोक्षत्वमिति युक्तिर्महत्यहो ॥ ८०॥  
  
वृद्धिमिष्टवतो मूलमपि नष्टमितीरितम् ।  
लौकिकं वचनं सार्थं सम्पन्नं त्वत्प्रसादतः ॥ ८१॥  
  
अन्तःकरणसंभिन्नबोधो जीवोऽपरोक्षताम् ।  
अर्हत्युपाधिसद्भावान्न तु ब्रह्मानुपाधितः ॥ ८२॥  
  
नैवं ब्रह्मत्वबोधस्य सोपाधिविषयत्वतः ।  
यावद्विदेहकैवल्यमुपाधेरनिवारणात् ॥ ८३॥  
  
अन्तःकरणसाहित्यराहित्याभ्यां विशिष्यते ।  
उपाधिर्जीवभावस्य ब्रह्मतायाश्च नान्यथा ॥ ८४॥  
  
यथा विधिरुपाधिः स्यात्प्रतिषेधस्तथा न किम् ।  
सुवर्णलौहभेदेन शृङ्खलात्वं न भिद्यते ॥ ८५॥  
  
अतद्व्यावृत्तिरूपेण साक्षाद्विधिमुखेन च ।  
वेदान्तानां प्रवृत्तिः स्याद्द्विधेत्याचार्यभाषितम् ॥ ८६॥  
  
अहमर्थपरित्यागादहं ब्रह्मेति धीः कुतः ।  
नैवमंशस्य हि त्यागो भागलक्षणयोदितः ॥ ८७॥  
  
अन्तःकरणसन्त्यागादवशिष्टे चिदात्मनि ।  
अहं ब्रह्मेति वाक्येन ब्रह्मत्वं साक्षिणीक्ष्यते ॥ ८८॥  
  
स्वप्रकाशोऽपि साक्ष्येष धीवृत्त्या व्याप्यतेऽन्यवत् ।  
फलव्याप्यत्वमेवास्य शास्त्रकृद्भिर्निवारितम् ॥ ८९॥  
  
बुद्धितत्स्थचिदाभासौ द्वावपि व्याप्नुतो घटम् ।  
तत्राज्ञानं धिया नश्येदाभासेन घटः स्फुरेत् ॥ ९०॥  
  
ब्रह्मण्यज्ञाननाशाय वृत्तिव्याप्तिरपेक्षिता ।  
स्वयं स्फुरणरूपत्वान्नाभास उपयुज्यते ॥ ९१॥  
  
चक्षुर्दीपावपेक्ष्येते घटादेर्दर्शने तथा ।  
न दीपदर्शने किन्तु चक्षुरेकमपेक्ष्यते ॥ ९२॥  
  
स्थितोऽप्यसौ चिदाभासो ब्रह्मण्येकीभवेत्परम् ।  
न तु ब्रह्मणि अतीशयं फलं कुर्याद्घट आदिवत् ॥ ९३॥  
  
अप्रमेयमनादिं चेत्यत्र श्रुत्येदमीरितम् ।  
मनसैवेदमाप्तव्यमिति धीव्याप्यता श्रुता ॥ ९४॥  
  
आत्मानं चेद्विजानीयादयमस्मीति वाक्यतः ।  
ब्रह्मात्मव्यक्तिमुल्लिख्य यो बोधः सोऽभिधीयते ॥ ९५॥  
  
अस्तु बोधोऽपरोक्षोऽत्र महावाक्यात् तथाप्यसौ ।  
न दृढः श्रवणादीनामाचार्यैः पुनरीरणात् ॥ ९६॥  
  
अहं ब्रह्मेति वाक्यार्थबोधो यावद्दृढीभवेत् ।  
शमादिसहितस्तावदभ्यसेच्छ्रवणादिकम् ॥ ९७॥  
  
बाधं सन्ति ह्यदार्ढ्यस्य हेतवः श्रुत्यनेकता ।  
असम्भाव्यत्वमर्थस्य विपरीत च भावना ॥ ९८॥  
  
शाखाभेदात्कामभेदाच्छ्रुतं कर्माण्यथान्यथा ।  
एवमत्रापि माशङ्कीत्यतः श्रवणमाचरेत् ॥ ९९॥  
  
वेदान्तानामशेषाणामादिमध्यावसानतः ।  
ब्रह्मात्मन्येव तात्पर्यमितिधीः श्रवणं भवेत् ॥ १००॥  
  
समन्वयाध्याय एतत्सूक्तं धीस्वास्थ्यकारिभिः ।  
तर्कैः सम्भावनार्थस्य द्वितीयाध्यायः ईरिता ॥ १०१॥  
  
बहुजन्मदृढाभ्यासाद्देहादिष्वात्मधीः क्षणात् ।  
पुनः पुनरुदेत्येवं जगत्सत्यत्वधीरपि ॥ १०२॥  
  
विपरीता भावनेयमैकाग्र्यात्सा निवर्तते ।  
तत्त्वोपदेशात् प्रागेव भवत्येतदुपासनात् ॥ १०३॥  
  
उपास्तयोऽत एवत्र ब्रह्मशास्त्रेऽपि चिन्तिताः ।  
प्रागनभ्यासिनः पश्चाद्ब्रह्माभ्यासेन तद्भवेत् ॥ १०४॥  
  
तच्चिन्तनं तत्कथनमन्योन्यं तत्प्रबोधनम् ।  
एतदेकपरत्वं च ब्रह्माभ्यासं विदुर्बुधाः ॥ १०५॥  
  
तमेव धीरो विज्ञाय प्रज्ञां कुर्वीत ब्राह्मणः ।  
नानुध्यायाद्बहुञ्छब्दान्वाचो विग्लापनं हि तत् ॥ १०६॥  
  
अनन्याश्चिन्तयन्तो मां ये जनाः पर्युपासते ।  
तेषां नित्याभियुक्तानां योगक्षेमं वहाम्यहम् ॥ १०७॥  
  
इति श्रुतिस्मृती नित्यमात्मन्येकाग्रतां धियः ।  
विधत्तो विपरीताया भावनायाः क्षयाय हि ॥ १०८॥  
  
यद् यथा वर्तते तस्य तत्त्वं हित्वान्यथात्वधीः ।  
विपरीत भावना स्यात्पित्रादावरिधीर्यथा ॥ १०९॥  
  
आत्मा देहादिभिन्नोऽयं मिथ्या चेदं जगत् तयोः ।  
देहाद्यात्मत्वसत्यत्वधीर्विपर्ययभावना ॥ ११०॥  
  
तत्त्वभावनया नश्येत्सातो देहातिरिक्तताम् ।  
आत्मनो भावयेत्तद्वन्मिथ्यात्वं जगतोऽनिशम् ॥ १११॥  
  
किं मन्त्रजपवन्मूर्तिध्यानवच्चात्मभेदधीः ।  
जगन्मिथ्यात्वधीश्चात्र व्यावर्त्या स्यादुतान्यथा ॥ ११२॥  
  
अन्यथेति विजानीहि दृष्टार्थत्वेन भुक्तिवत् ।  
बुभुक्षुर्जपवद्भुङ्क्ते न कश्चिन्नियतः क्वचित् ॥ ११३॥  
  
अश्नाति वा न वाश्नाति भुङ्क्ते वा स्वेच्छयान्यथा ।  
येन केन प्रकारेण क्षुधामपनिनीशति ॥ ११४॥  
  
नियमेन जपं कुर्यादकृतौ प्रत्यवायतः ।  
अन्यथाकरणेऽनर्थः स्वरवर्णविपर्ययात् ॥ ११५॥  
  
क्षुधेव दृष्टबाधाकृद्विपरीता च भावना ।  
जेया केनाप्युपायेन नास्त्यत्रानुष्ठितेः क्रमः ॥ ११६॥  
  
उपायः पूर्वमेवोक्तस्तच्चिन्ताकथनादिकः ।  
एतदेकपरत्वेऽपि निर्बन्धो ध्यानवन्न हि ॥ ११७॥  
  
मूर्तिप्रत्ययसान्तत्यमन्यानन्तरितं धियः ।  
ध्यानं तत्रातिनिर्बन्धो मनसश्चञ्चलात्मनः ॥ ११८॥  
  
चञ्चलं हि मनः कृष्ण प्रमाथि बलवद्दृढम् ।  
तस्याहं निग्रहं मन्ये वायोरिव सुदुष्करम् ॥ ११९॥  
  
अप्यब्धिपानान्महतः सुमेरून्मूलनादपि ।  
अपि वह्न्यशनात् साधो विषम्श्चित्तनिग्रहः ॥ १२०॥  
  
कथनादौ न निर्बन्धः शृङ्खलाबद्धदेहवत् ।  
किन्त्वनन्तेतिहासाद्यैर्विनोदो नाट्यवद्धियः ॥ १२१॥  
  
चिदेवात्मा जगन्मिथ्येत्यत्र पर्यवसानतः ।  
निदिध्यासनविक्षेपो नेतिहासादिभिर्भवेत् ॥ १२२॥  
  
कृषिवाणिज्यसेवादौ काव्यतर्कादिकेषु च ।  
विक्षिप्यते प्रवृत्ता धीस्तैस्तत्त्वस्मृत्यसम्भवात् ॥ १२३॥  
  
अनुसन्दधतैवात्र भोजनादौ प्रवर्तितुम् ।  
शक्यतेऽत्यन्तविक्षेपाभावादाशु पुनः स्मृतेः ॥ १२४॥  
  
तत्त्वविस्मृतिमात्रान्नानर्थः किन्तु विपर्ययात् ।  
विपर्येतुं न कालोऽस्ति झटिति स्मरतः क्वचित् ॥ १२५॥  
  
तत्त्व स्मृतेरवसरो नास्त्यन्याभ्यासशालिनः ।  
प्रत्युताभ्यासघतित्वाद्बलात्तत्त्वमपेक्ष्यते ॥ १२६॥  
  
तमेवैकं विजानीत ह्यन्या वाचो विमुञ्चथ ।  
इति श्रुतं तथान्यत्र वाचो विग्लापनन्त्विति ॥ १२७॥  
  
आहारादि त्यजन्नैव जीवेच्छास्त्रान्तरं त्यजन् ।  
किं न जीवसि येनैवं करोष्यत्र दुराग्रहम् ॥ १२८॥  
  
जनकादेः कथं राज्यमिति चेद्दृढबोधतः ।  
तथा तवापि चेत्तर्कं पठ यद्वा कृषिं कुरु ॥ १२९॥  
  
मिथ्यात्ववासनादार्ढ्ये प्रारब्धक्षयकाङ्क्षया ।  
अक्लिश्यन्तः प्रवर्तन्ते स्वस्वकर्मानुसारतः ॥ १३०॥  
  
अतिप्रसङ्गो मा शक्यः स्वकर्मवशवर्तिनाम् ।  
अस्तु वा कः अत्र शक्येत कर्म वारयितुं वद ॥ १३१॥  
  
ज्ञानिनोऽज्ञानिन्श्चात्र समेऽप्यारब्धकर्मणि ।  
न क्लेषो ज्ञानिनो धैर्यान्मूढः क्लिश्यत्यधैर्यतः ॥ १३२॥  
  
मार्गे गन्त्रोर्द्वयोः श्रान्तौ समायामप्यदूरताम् ।  
जानन्धैर्याद्द्रुतं गच्छेदन्यस्तिष्ठति दीनधीः ॥ १३३॥  
  
साक्षात्कृतात्मधीः सम्यगविपर्ययबाधितः ।  
किमिच्छन्कस्य कामाय शरीरमनुसंज्वरेत् ॥ १३४॥  
  
जगन्मिथ्यात्वधीभावादाक्षिप्तौ काम्यकामुकौ ।  
तयोरभावे सन्तापः शाम्येन्निःस्नेहदीपवत् ॥ १३५॥  
  
गन्धर्वपत्तने किंचिन्नेन्द्रजालिकनिर्मितम् ।  
जानन् कामयते किन्तु जिहासति हसन्निदम् ॥ १३६॥  
  
आपातरमणीयेषु भोगेष्वेवं विचारवान् ।  
नानुरज्जति किन्त्वेतान् दोषदृष्ट्या जिहासति ॥ १३७॥  
  
अर्थानामर्जने क्लेशस्तथैव परिरक्षणे ।  
नाशे दुःखं व्यये दुःखं धिगर्थान्क्लेशकारिणः ॥ १३८॥  
  
मांसपाञ्चातिकायास्तु यन्त्रलोलेऽङ्गपञ्जरे ।  
स्नाय्वस्थिग्रन्थिशालिन्याः स्त्रियाः किमिव शोभनम् ॥ १३९॥  
  
एवमादिषु शास्त्रेषु दोषाः सम्यक्प्रपञ्चिताः ।  
विमृशन्ननिशन्तानि कथं दुःखेषु मज्जति ॥ १४०॥  
  
क्षुधया पीड्यमानोऽपि न विषं ह्यत्तुमिच्छति ।  
मिष्टान्नध्वस्ततृड्जानन्नामूढस्तज्जिघत्सति ॥ १४१॥  
  
प्रारब्धकर्मप्राबल्याद्भोगेष्विच्छा भवेद्यदि ।  
क्लिश्यनेव तदाप्येष भुङ्क्ते विष्टिगृहीतवत् ॥ १४२॥  
  
भुञ्जानास्तानपि बुधाः श्रद्धावन्तः कुटुम्बिनः ।  
नाद्यापि कर्म नश्छिन्नमिति क्लिश्यन्ति सन्ततम् ॥ १४३॥  
  
नायं क्लेशोऽत्र संसारतापः किन्तु विरक्तता ।  
भ्रान्तिज्ञाननिदानो हि तापः सांसारिकः स्मृतः ॥ १४४॥  
  
विवेकेन परिक्लिश्यन्नल्पभोगेन तृप्यति ।  
अन्यथानन्तभोगेऽपि नैव तृप्यति कर्हिचित् ॥ १४५॥  
  
न जातु कामः कामानामुपभोगेन शाम्यति ।  
हविषा कृष्णवर्त्मेव भूय एव अभिवर्धते ॥ १४६॥  
  
परिज्ञायोपभुक्तो हि भोगो भवति तुष्टये ।  
विज्ञाय सेवितश्चौरी मैत्रीमेति न चौरताम् ॥ १४७॥  
  
मनसो निगृहीतस्य लीलाभोगोऽल्पकोऽपि यः ।  
तमेवालब्धविस्तारं क्लिष्टत्वाद्बहु मन्यते ॥ १४८॥  
  
बद्धमुक्तो महीपालो ग्राममात्रेण तुष्यति ।  
परैर्न बद्धो नाक्रान्तो न राष्ट्रं बहु मन्यते ॥ १४९॥  
  
विवेके जाग्रति सति दोषदर्शनलक्षणे ।  
कथमारब्धकर्मापि भोगेच्छां जनयिष्यति ॥ १५०॥  
  
नैष दोषो यतोऽनेकविधं प्रारब्धमीक्ष्यते ।  
इच्छानिच्छा परेच्छा च प्रारब्धं त्रिविधं स्मृतम् ॥ १५१॥  
  
अपथ्यसेविन्श्चौरा राजदाररता अपि ।  
जानन्त एव स्वानर्थमिच्छन्त्यारब्धकर्मतः ॥ १५२॥  
  
न चात्रैतद्वारयितुमीश्वरेणापि शक्यते ।  
यत ईश्वर एवाह गीतायामर्जुनं प्रति ॥ १५३॥  
  
सदृशं चेष्टते स्वस्याः प्रकृतेर्ज्ञानवानपि ।  
प्रकृतिं यान्ति भूतानि निग्रहः किं करिष्यति ॥ १५४॥  
  
अवश्यं भाविभावानां प्रतीकारो भवेद्यदि ।  
तदा दुःखैर्न लिप्येरन् नलरामयुधिष्ठिराः ॥ १५५॥  
  
न चेश्वरत्वमीशस्य हीयते तावता यतः ।  
अवश्यं भाविताप्येषईश्वरेण एव निर्मिता ॥ १५६॥  
  
प्रश्नोत्तराभ्यामेवैतद्गम्यतेऽर्जुनकृष्णयोः ।  
अनिच्छापूर्वकं चास्ति प्रारब्धमिति तच्छृणु ॥ १५७॥  
  
अथ केन प्रयुक्तोऽयं पापं चरति पूरुषः ।  
अनिच्छन्नपि वार्ष्णेय बलादिव नियोजितः ॥ १५८॥  
  
काम एष क्रोध एष रजोगुणसमुद्भवः ।  
महाशनो महापाप्मा विद्ध्येनमिह वैरिणम् ॥ १५९॥  
  
स्वभावजेन कौन्तेय निबद्धः स्वेन कर्मणा ।  
कर्तुं नेच्छसि यन्मोहात्करिष्यस्यवशोऽपि तत् ॥ १६०॥  
  
नानिच्छन्तो न चेच्छन्तः परदाक्षिण्यसंयुताः ।  
सुखदुःखे भजन्त्येतत्परेच्छा पूर्वकर्म हि ॥ १६१॥  
  
कथं तर्हि किमिच्छन्नित्येवमिच्छा निषिध्यते ।  
नेच्छानिषेधः किन्त्विच्छाबाधो भर्जितबीजवत् ॥ १६२॥  
  
भर्जितानि तु बीजानि सन्त्यकार्यकराणि च ।  
विद्वदिच्छा यथेष्टव्या सत्त्वबोधान्न कार्यकृत् ॥ १६३॥  
  
दग्धबीजमरोहेऽपि भक्षणायोपयुज्यते ।  
विद्वदिच्छाप्यल्पभोगं कुर्यान्न व्यसनं बहु ॥ १६४॥  
  
भोगेन चरितार्थत्वात्प्रारब्धं कर्म हीयते ।  
भोक्तव्यसत्यताभ्रान्त्याव्यसनं तत्र जायते ॥ १६५॥  
  
मा विनश्यत्वयं भोगो वर्धतामुत्तरोत्तरम् ।  
मा विघ्नाः प्रतिबध्नन्तु धन्योऽस्म्यस्मादिति भ्रमः ॥ १६६॥  
  
यदभावि न तद्भावि भावि चेन्न तदन्यथा ।  
इति चिन्ताविषग्नोऽयं बोधो भ्रमनिवर्तकः ॥ १६७॥  
  
समेऽपि भोगे व्यसनं भ्रान्तो गच्छेन्न बुद्धिमान् ।  
अशक्यार्थस्य सङ्कल्पाद्भ्रान्तस्य व्यसनं बहु ॥ १६८॥  
  
मायामयत्वं भोग्यस्य बुद्ध्वास्थामुपसंहरन् ।  
भुञ्जानोऽपि न सङ्कल्पं कुरुते व्यसनं कुतः ॥ १६९॥  
  
स्वप्नेन्द्रजालसदृशमचिन्त्यरचनात्मकम् ।  
दृष्टनष्टं जगत्पश्यन्कथं तत्रानुरज्जति ॥ १७०॥  
  
स्वस्वप्नमापरोक्षेण दृष्ट्वा पश्यन्स्वजागरम् ।  
चिन्तयेदप्रमत्तः सन्नुभावनुदिनं मुहुः ॥ १७१॥  
  
चिरं तयोः सर्वसाम्यमनुसन्धाय जागरे ।  
सत्यत्वबुद्धिं संत्यज्य नानुरज्जति पूर्ववत् ॥ १७२॥  
  
इन्द्रजालमिदं द्वैतमचिन्त्यरचनात्वतः ।  
इत्यविस्मरतो हानिः का वा प्रारब्धभोगतः ॥ १७३॥  
  
निर्बन्धस्तत्त्वविद्याया इन्द्रजालत्वसंस्मृतौ ।  
प्रारब्धस्याग्रहो भोगे जीवस्य सुखदुःखयोः ॥ १७४॥  
  
विद्यारब्धे विरुद्ध्येते न भिन्नविषयत्वतः ।  
जानद्भिरप्यैन्द्रजालो विनोदो दृश्यते खलु ॥ १७५॥  
  
जगत्सत्यत्वमापाद्य प्रारब्धं भोजयेद्यदि ।  
तदा विरोधि विद्याया भोगमात्रान्न सत्यता ॥ १७६॥  
  
अन्न्यूनो जायते भोगः कल्पितैः स्वप्नवस्तुभिः ।  
जाग्रत्वस्तुभिरप्येवमसत्यैर्भोग इष्यताम् ॥ १७७॥  
  
यदि विद्यापह्नुवित जगत्प्रारब्ध घातिनी ।  
तदा स्यान्न तु मायात्वबोधेन तदपह्नवः ॥ १७८॥  
  
अनपह्नुत्य लोकास्तदिन्द्रजालमिदं त्विति ।  
जानन्त्येवानपह्नुत्य भोगं मायात्वधीस्तथा ॥ १७९॥  
  
यत्र त्वस्य जगत् स्वात्मा पश्येत्कस्तत्र केन किम् ।  
किं जिघ्रेत्किं वदेद्वेति श्रुतौ तु बहु घोषितम् ॥ १८०॥  
  
तेन द्वैतमपह्नुत्य विद्योदेति न चान्यथा ।  
तथा च विदुषो भोगः कथं स्यादिति चेत् शृणु ॥ १८१॥  
  
सुषुप्तिविषया मुक्तिविषया वा श्रुतिस्त्विति ।  
उक्तं स्वाप्ययसम्पत्योरिति सूत्रे ह्यतिस्फुटम् ॥ १८२॥  
  
अन्यया याज्ञवल्क्यादेराचार्यत्वं न सम्भवेत् ।  
द्वैतदृष्टावविद्वत्ता द्वैतादृष्टौ न वाग्वदेत् ॥ १८३॥  
  
निर्विकल्पसमाधौ तु द्वैतादर्शनहेतुतः ।  
सैवापरोक्षविद्येति चेत्सुषुप्तिस्तथा न किम् ॥ १८४॥  
  
आत्मतत्त्वं न जानाति सुप्तौ यदि तदा त्वया ।  
आत्मधीरेव विद्येति वाच्यं न द्वैतविस्मृतिः ॥ १८५॥  
  
उभयं मिलितं विद्या यदि तर्हि घटादयः ।  
अर्धविद्याभाजिनः स्युः सकलद्वैतविस्मृतेः ॥ १८६॥  
  
मशकध्वनिमुख्यानां विक्षेपाणां बहुत्वतः ।  
तत्त्वविद्या तथा न स्याद्घटादीनां यथा दृढा ॥ १८७॥  
  
आत्मधीरेव विद्येति यदि तर्हि सुखी भव ।  
दुष्टचित्तं निरुन्ध्याच्चेन्निरुन्धि त्वं यथासुखम् ॥ १८८॥  
  
तदिष्टमेष्टव्यमायामयत्वस्य समीक्षणात् ।  
इच्छन्नप्यज्ञवन्नेच्छेत्किमिच्छन्निति हि श्रुतम् ॥ १८९॥  
  
रागो लिङ्गमबोधस्य सन्तु रागादयो बुधे ।  
इति शास्त्रद्वयं सार्थमेवं सत्यविरोधतः ॥ १९०॥  
  
जगन्मिथ्यात्ववत् स्वात्मासङ्गत्वस्य समीक्षणात् ।  
कस्य कामायेति वचो भोक्त्रभावविवक्षया ॥ १९१॥  
  
पतिजायादिकं सर्वं तत्तद्भोगाय नेच्छति ।  
किन्त्वात्मभोगार्थमिति श्रुतावुद्घोषितं बहु ॥ १९२॥  
  
किं कूटस्थश्चिदाभासोऽथ वा किमुभयात्मकः ।  
भोक्ता तत्र न कूटस्थोऽसङ्गत्वाद्भोक्तृतां व्रजेत् ॥ १९३॥  
  
सुखदुःखाभिमानाख्यो विकारो भोग उच्यते ।  
कूटस्थस्य विकारी चेत्येतन्न व्याहतं कथम् ॥ १९४॥  
  
विकारिबुद्ध्यधीनत्वादाभासे विकृतावपि ।  
निरधिष्ठानविभ्रान्तिः केवला न हि तिष्ठति ॥ १९५॥  
  
उभयात्मक एवातो लोके भोक्ता निगद्यते ।  
तदृगात्मानमारभ्य कूटस्थः शेषितः श्रुतौ ॥ १९६॥  
  
आत्मा कतम इत्युक्ते याज्ञवल्क्यो विबोधयन् ।  
विज्ञानमयमारभ्यासङ्गं तं पर्यशेषयत् ॥ १९७॥  
  
कोऽयमात्मेत्येवमादौ सर्वत्रात्मविचारतः ।  
उभयात्मकमारभ्य कूटस्थः शेष्यते श्रुतौ ॥ १९८॥  
  
कूटस्थसत्यतां स्वस्मिन्नध्यस्यात्मा विवेकतः ।  
तात्विकीं भोक्तृतां मत्वा न कदाचिज्जिहासति ॥ १९९॥  
  
भोक्ता स्वस्यैव भोगाय पतिजायादिमिच्छति ।  
एष लौकिकवृत्तान्तः श्रुत्या सम्यगनूदितः ॥ २००॥  
  
भोग्यानां भोक्तृशेषत्वान्मा भोग्येष्वनुरज्यताम् ।  
भोक्तर्येव प्रधानेऽतोऽनुरागं तं विधित्सति ॥ २०१॥  
  
या प्रीतिरविवेकानां विषयेष्वनपायिनी ।  
त्वामनुस्मरतः सा मे हृदयान्मापसर्पतु ॥ २०२॥  
  
इति न्यायेन सर्वस्माद्भोग्यजाताद्विरक्तधीः ।  
उपसंहृत्य तां प्रीतिं भोक्तर्येवं बुभुत्सते ॥ २०३॥  
  
स्रक्चन्दनवधूवस्त्रसुवर्णादिषु पामरः ।  
अप्रमत्तो यथा तद्वन्न प्रमाद्यति भोक्तरि ॥ २०४॥  
  
काव्यनाटकतर्कादिमभ्यस्यति निरन्तरम् ।  
विजिगीषुर्यथा तद्वन्मुमुक्षुः स्वं विचारयेत् ॥ २०५॥  
  
जपयागोपासनादि कुरुते श्रद्धया यथा ।  
स्वर्गादिवाञ्छया तद्वच्छ्रद्दध्यात्स्वे मुमुक्षया ॥ २०६॥  
  
चित्तैकाग्र्यं यथा योगी महायासेन साधयेत् ।  
अणिमादिप्रेप्सयैवं विविच्यात्स्वं मुमुक्षया ॥ २०७॥  
  
कौशलानि विवर्धन्ते तेषामभ्यासपाटवात् ।  
यथा तद्वद्विवेकोऽस्याप्यभ्यासाद्विशदायते ॥ २०८॥  
  
विविञ्चता भोक्तृतत्त्वं जाग्रदादिष्वसङ्गता ।  
अन्वयव्यतिरेकाभ्यां साक्षिण्यध्यवसीयते ॥ २९॥  
  
यत्र यद्दृश्यते द्रष्टा जाग्रत्स्वप्नसुषुप्तिषु ।  
तत्रैव तन्नेतरत्रेत्यनुभूतिर्हि संमता ॥ २१०॥  
  
स यत्तत्रेक्षते किंचित्तेनानन्वागतो भवेत् ।  
दृष्ट्वैव पुण्यं पापं चेत्येवं श्रुतिषु डिण्डिमः ॥ २११॥  
  
जाग्रत्स्वप्नसुषुप्त्यादि प्रपञ्चं यत्प्रकाशते ।  
तद्ब्रह्माहमिति ज्ञात्वा सर्वबन्धैः प्रमुच्यते ॥ २१२॥  
  
एक एव आत्मा मन्तव्यो जाग्रत्स्वप्नसुषुप्तिषु ।  
स्थानत्रयव्यतीतस्य पुनर्जन्म न विद्यते ॥ २१३॥  
  
त्रिषु धामसु यद्भोग्यं भोक्ता भोगश्च यद्भवेत् ।  
तेभ्यो विलक्षणः साक्षी चिन्मात्रोऽहं सदाशिवः ॥ २१४॥  
  
एवं विवेचिते तत्त्वे विज्ञामयशब्दितः ।  
चिदाभासो विकारी यो भोक्तृत्वं तस्य शिष्यते ॥ २१५॥  
  
मायिकोऽयं चिदाभासः श्रुतेरनुभवादपि ।  
इन्द्रजालं जगत्प्रोक्तं तदन्तःपात्ययं यतः ॥ २१६॥  
  
विलोपोऽस्य सुषुप्त्यादौ साक्षिणा ह्यनुभूयते ।  
एतादृशं स्वस्वभावं विविनक्ति पुनः पुनः ॥ २१७॥  
  
विविच्य नाशं निश्चित्य पुनर्भोगं न वाञ्छति ।  
मुमूर्षुः शायितो भूमौ विवाहं कोऽभिवाञ्छति ॥ २१८॥  
  
जिह्रेति व्यवहर्तुं च भोक्ताहमिति पूर्ववत् ।  
छिन्ननाश इव ह्रितः क्लिश्यन्नारब्धमश्नुते ॥ २१९॥  
  
यदा स्वस्यापि भोक्तृत्वं मन्तुं जिह्रेत्ययं तदा ।  
साक्षिण्यारोपयेदेतदिति कैव कथा वृथा ॥ २२०॥  
  
इत्यभिप्रेत्य भोक्तारमाक्षिपत्यविशङ्कया ।  
कस्य कामायेति ततः शरीरानुज्वरो न हि ॥ २२१॥  
  
स्थूलं सूक्ष्मं कारणं च शरीरं त्रिविधं स्मृतम् ।  
अवश्यं त्रिविधोऽस्त्येव तत्र तत्रोचितो ज्वरः ॥ २२२॥  
  
वातपित्तश्लेष्मजन्या व्याधयः कोटिशस्तनौ ।  
दुर्गन्धित्वं कुरूपत्वं दाहभङ्गादयस्तथा ॥ २२३॥  
  
कामक्रोधादयः शान्तिदान्त्याद्या लिङ्गदेहगाः ।  
ज्वराद्वयेऽपि बाधन्ते प्राप्त्याप्राप्त्या नरं क्रमात् ॥ २२४॥  
  
स्वं परं च न वेत्त्यात्मा विनष्ट इव कारणे ।  
आगामिदुःखबीजं चेत्येतदिन्द्रेण दर्शितम् ॥ २२५॥  
  
एते ज्वराः शरीरेषु त्रिषु स्वाभाविका मताः ।  
वियोगे तु ज्वरैस्तानि शरीराण्येव नासते ॥ २२६॥  
  
तन्तोर्वियुज्येन्न पटो वालेभ्यः कम्बलो यथा ।  
मृदो घटस्तथा देहो ज्वरेभ्योऽपीति दृश्यताम् ॥ २२७॥  
  
चिदाभासे स्वतः कोऽपि ज्वरो नास्ति यतश्चितः ।  
प्रकाशैकस्वभावत्वमेव दृष्टं न चेतरत् ॥ २२८॥  
  
चिदाभासेऽप्यसम्भाव्या ज्वराः साक्षिणि का कथा ।  
एवमेवैकतां मेने चिदाभासो ह्यविद्यया ॥ २२९॥  
  
साक्षिसत्यत्वमध्यस्य स्वेनोपेते वपुस्त्रये ।  
तत्सर्वं वास्तवं स्वस्य स्वरूपमिति मन्यते ॥ २३०॥  
  
एतस्मिन्भ्रान्तिकालेऽयं शरीरेषु ज्वरत्स्वथ ।  
स्वयमेव ज्वरामीति मन्यते हि कुटुम्बिवत् ॥ २३१॥  
  
पुत्रदारेषु तृप्यत्सु तृप्यामीति यथा वृथा ।  
मन्यते पुरुषस्तद्वदाभासोऽप्यभिमन्यते ॥ २३२॥  
  
विविच्य भ्रान्तिमुज्झित्वा स्वमप्यगणयन् सदा ।  
चिन्तयन्साक्षिणं कस्माच्छरीरमनुसंज्वरेत् ॥ २३३॥  
  
अयथावस्तुसर्पादिज्ञानं हेतुः पलायने ।  
रज्जुज्ञानेऽहिधीध्वस्तौ कृतमप्यनुशोचति ॥ २३४॥  
  
मिथ्याभियोगदोषस्य प्रायश्चित्तत्वसिद्धये ।  
क्षमापयन्निवात्मानं साक्षिणं शरणं गतः ॥ २३५॥  
  
आवृत्तपापनूत्यर्थं स्नानाद्यावर्तते यथा ।  
आवर्तयन्निव ध्यानं सदा साक्षिपरायणः ॥ २३६॥  
  
उपस्थकुष्ठिनी वेश्या विलासेषु विलज्जते ।  
जानतोऽग्रे तथाभासः स्वप्रख्यातौ विलज्जते ॥ २३७॥  
  
गृहीतो ब्राह्मणो म्लेच्छैः प्रायश्चित्तं चरन्पुनः ।  
म्लेच्छैः सङ्कीर्यते नैव तथाभासः शरीरकैः ॥ २३८॥  
  
यौवराज्ये स्थितो राजपुत्रः साम्राज्यवाञ्छया ।  
राजानुकारी भवति तथा साक्ष्यनुकार्ययम् ॥ २३९॥  
  
यो ब्रह्म वेद ब्रह्मैव भवत्येवेति श्रुतिम् ।  
श्रुत्वा तदेकचित्तः सन्ब्रह्म वेत्ति न चेतरत् ॥ २४०॥  
  
देवत्वकामा ह्यग्न्यादौ प्रविशन्ति यथा तथा ।  
साक्षित्वेनावशेषाय स्वविनाशं स वाञ्छति ॥ २४१॥  
  
यावत्स्वदेहदाहं स नरत्वं नैव मुञ्चति ।  
तावदारब्धदेहः स्यान्नाभासत्वविमोचनम् ॥ २४२॥  
  
रज्जुज्ञानेऽपि कम्पादिः शनैरेवोपशाम्यति ।  
पुनर्मन्दान्धकारि सा रज्जुः क्षिप्तोरगी भवेत् ॥ २४३॥  
  
एवमारब्धभोगोऽपि शनैः शाम्यति नो हठात् ।  
भोगकाले कदाचित्तु मर्त्योऽहमिति भासते ॥ २४४॥  
  
नैतावतापराधेन तत्त्वज्ञानं विनश्यति ।  
जीवन्मुक्तिव्रतं नेदं किन्तु वस्तुस्थितिः खलु ॥ २४५॥  
  
दशमोऽपि शिरस्ताडं रुदन्बुद्ध्वा न रोदिति ।  
शिरोव्रणस्तु मासेन शनैः शाम्यति नो तदा ॥ २४६॥  
  
दशमामृतिलाभेन जातो हर्षो व्रणव्यथाम् ।  
तिरोधत्ते मुक्तिलाभस्तथा प्रारब्धदुःखिताम् ॥ २४७॥  
  
व्रताभावाद्यदाध्यासस्तदा भूयो विविच्यताम् ।  
रससेवी दिने भुङ्क्ते भूयो भूयो यथा तथा ॥ २४८॥  
  
शमयत्यौषधेनायं दशमः स्वव्रणं यथा ।  
भोगेन शमयित्वैतत्प्रारब्धं मुच्यते तथा ॥ २४९॥  
  
किमिच्छन्निति वाक्योक्तः शोकमोक्ष उदीरितः ।  
आभासस्य ह्यवस्थैषा षष्ठी तृप्तिस्तु सप्तामि ॥ २५०॥  
  
साङ्कुशा विषयैस्तृप्तिरियं तृप्तिर्निरङ्कुशा ।  
कृतं कृत्यं प्रापणीयं प्राप्तमित्येव तृप्यति ॥ २५१॥  
  
ऐहिकामुष्मिकव्रातसिद्ध्यै मुक्तेश्च सिद्धये ।  
बहु कृत्यं पुरास्याभूत्तत्सर्वमधुना कृतम् ॥ २५२॥  
  
तदेतत्कृतकृत्यत्वं प्रतियोगिपुरःसरम् ।  
अनुसन्दधदेवायमेवं तृप्यति नित्यशः ॥ २५३॥  
  
दुःखिनोऽज्ञाः संसरन्तु कामं पुत्राद्यपेक्षया ।  
परमानन्दपूर्णोऽहं संसरामि किमिच्छया ॥ २५४॥  
  
अनुतिष्ठन्तु कर्माणि परलोकायियासवः ।  
सर्वलोकात्मकः कस्मादनुतिष्ठामि किं कथम् ॥ २५५॥  
  
व्याचक्षतान्ते शास्त्राणि वेदानध्यापयन्तु वा ।  
येऽत्राधिकारिणो मे तु नाधिकारोऽक्रियत्वतः ॥ २५६॥  
  
निद्राभिक्षे स्नानशौचे नेच्छामि न करोमि च ।  
द्रष्टारश्चेत्कल्पयन्ति किं मे स्यादन्यकल्पनात् ॥ २५७॥  
  
गुञ्जापुञ्जादि दह्येत नान्यारोपितवह्निना ।  
नान्यारोपितसंसारधर्मानेवमहं भजे ॥ २५८॥  
  
शृण्वन्त्वज्ञाततत्त्वास्ते जानं कस्माच्छृणोम्यहम् ।  
मन्यन्तां संशयापन्ना न मन्येऽहमसंशयः ॥ २५९॥  
  
विपर्यस्तो निदिध्यासेत्किं ध्यानमविपर्यये ।  
देहात्मत्वविपर्यासं न कदाचिद्भजाम्यहम् ॥ २६०॥  
  
अहं मनुष्य इत्यादिव्यवहारो विनाप्यमुम् ।  
विपर्यासं चिराभ्यस्तवासनातोऽवकल्पते ॥ २६१॥  
  
प्रारब्धकर्मणि क्षीणे व्यवहारो निवर्तते ।  
कर्माक्षये त्वसौ नैव शाम्येद्ध्यानसहस्रतः ॥ २६२॥  
  
विरलत्वं व्यवहृतेरिष्टं चेद्ध्यानमस्तु ते ।  
अबाधिकां व्यवहृतिं पश्य ध्यायाम्यहं कुतः ॥ २६३॥  
  
विक्षेपो नास्ति यस्मान्मे न समाधिस्ततो मम ।  
विक्षेपो वा समाधिर्वा मनसः स्याद्विकारिणः ॥ २६४॥  
  
नित्यानुभवरूपस्य को मेऽत्रानुभवः पृथक् ।  
कृतं कृत्यं प्रापणीयं प्राप्तमित्येव निश्चयः ॥ २६५॥  
  
व्यवहारो लौकिको वा शास्त्रीयोऽप्यन्यथापि वा ।  
ममाकर्तुरलेपस्य यथारब्धं प्रवर्तताम् ॥ २६६॥  
  
अथवा कृतकृत्योऽपि लोकानुग्रहकाम्यया ।  
शास्त्रीयेणैव मार्गेण वर्तेऽहं का मम क्षतिः ॥ २६७॥  
  
देवार्चनस्नानशौचभिक्षादौ वर्ततां वपुः ।  
तारं जपतु वाक्तद्वत्पठत्वाम्नायमस्तकम् ॥ २६८॥  
  
विष्णुं ध्यायतु धीर्यद्वा ब्रह्मानन्दे विलीयताम् ।  
साक्ष्यहं किंचिदप्यत्र न कुर्वे नापि कारये ॥ २६९॥  
  
एवं च कलहः कुत्र सम्भवेत्कर्मिण मम ।  
विभिन्नविषयत्वेन पूर्वापरसमुद्रवत् ॥ २७०॥  
  
वपुर्वाग्धीषु निर्बन्धः कर्मिणो न तु साक्षिणि ।  
ज्ञानिनः साक्ष्यलेपत्वे निर्बन्धो नेतरत्र हि ॥ २७१॥  
  
एवं चान्योन्यवृत्तान्तानभिज्ञौ बधिराविव ।  
विवदेतां बुद्धिमन्तो हसन्त्येव विलोक्य तौ ॥ २७२॥  
  
यं कर्मी न विजानाति साक्षिणं तस्य तत्त्ववित् ।  
ब्रह्मत्वं बुध्यतां तत्र कर्मिणः किं विहीयते ॥ २७३॥  
  
देहवाग्बुद्धयस्त्यक्ता ज्ञानिनानृतबुद्धितः ।  
कर्मी प्रवर्तयवाभिर्ज्ञानिनो हीयतेऽत्र किम् ॥ २७४॥  
  
प्रवृत्तिर्नोपयुक्ता चेन्निवृत्तिः क्वोपयुज्यते ।  
बोधे हेतुर्निवृत्तिश्चेद्बुभुत्सायां तथेतरा ॥ २७५॥  
  
बुद्धश्चेन्न बुभुत्सेत नाप्यसौ बुध्यते पुनः ।  
अबाधादनुवर्तेत बोधो न त्वन्यसाधनात् ॥ २७६॥  
  
नाविद्या नापि तत्कार्यं बोधं बाधितुमर्हति ।  
पुरैव तत्त्वबोधेन बाधिते ते उभे यतः ॥ २७७॥  
  
बाधितं दृश्यतामक्षैस्तेन बाधो न शङ्क्यते ।  
जीवन्नाखुर्न मार्जारं हन्ति हन्यात्कथं मृतः ॥ २७८॥  
  
अपि पाशुपतास्त्रेण विद्वश्चेन्न ममार यः ।  
निष्फलेषुवितुन्नाङ्गो नङ्क्ष्यतीत्यत्र का प्रमा ॥ २७९॥  
  
आदावविद्यया चित्रैः स्वकार्यैर्जृम्भमाणया ।  
युद्ध्वा बोधोऽजयत्सोद्य सुदृढो बाध्यतां कथम् ॥ २८०॥  
  
तिष्ठन्तुवज्ञानतत्कार्यशवाबोधेन मारिताः ।  
न हानीर्बीध सम्राजः कीर्तिः प्रत्युत तस्य तैः ॥ २८१॥  
  
य एवमतिशूरेण बोधेन न वियुज्यते ।  
निवृत्त्या वा प्रवृत्त्या वा देहादिगतयास्य किम् ॥ २८२॥  
  
प्रवृत्तावाग्रहो न्याय्यो बोधहीनस्य सर्वथा ।  
स्वर्गाय वापवर्गाय योजितव्यं यतो नृभिः ॥ २८३॥  
  
विद्वांश्चेत्तादृशां मध्ये तिष्ठेत्तदनुरोधतः ।  
कायेन मनसा वाचा करोत्येवाखिलाः क्रियाः ॥ २८४॥  
  
एष मध्ये बुभुत्सानां यदा तिष्ठेत्तदा पुनः ।  
बोधायैषां क्रियाः सर्वा दूषयंस्त्यजतु स्वयम् ॥ २८५॥  
  
अविद्वदनुसारेण वृत्तिर्बुद्धस्य युज्यते ।  
स्तनन्धयानुसारेण वर्तते तत्पिता यतः ॥ २८६॥  
  
अधिक्षिप्तस्ताडितो वा बालेन स्वपिता तदा ।  
न क्लिश्यति न कुप्येच्च बालं प्रत्युत लालयेत् ॥ २८७॥  
  
निन्दितः स्तूयमानो वा विद्वानज्ञैर्न निन्दति ।  
न स्तौति किन्तु तेषां स्याद्यथा बोधस्तथा चरेत् ॥ २८८॥  
  
येनायं नटनेनात्र बुध्यते कार्यमेव तत् ।  
अज्ञप्रबोधान्नैवान्यत्कार्यमस्त्यत्र तद्विदः ॥ २८९॥  
  
कृतकृत्यतया तृप्तः प्राप्तप्राप्यतया पुनः ।  
तृप्यनेवं स्वमनसा मन्यतेऽसौ निरन्तरम् ॥ २९०॥  
  
धन्योऽहं धन्योऽहं नित्यं स्वात्मानमञ्जसा वेद्मि ।  
धन्योऽहं धन्योऽहं ब्रह्मानन्दो विभाति मे स्पष्टम् ॥ २९१॥  
  
धन्योऽहं धन्योऽहं दुःखं सांसारिकं न वीक्षेऽद्य ।  
धन्योऽहं धन्योऽहं स्वस्याज्ञानं पलायितं क्वापि ॥ २९२॥  
  
धन्योऽहं धन्योऽहं कर्तव्यं मे न विद्यते किञ्चित् ।  
धन्योऽहं धन्योऽहं प्राप्तव्यं सर्वमद्य सम्पन्नम् ॥ २९३॥  
  
धन्योऽहं धन्योऽहं तृप्तिर्मे कोपमा भवेल्लोके ।  
धन्योऽहं धन्योऽहं धन्यो धन्यो धन्यः पुनः पुनः ॥ २९४॥  
  
अहो पुण्यमहो पुण्यं फलितं फलितं दृढम् ।  
अस्य पुण्यस्य सम्पत्तेरहो वयमहो वयम् ॥ २९५॥  
  
अहो शास्त्रमहो शास्त्रमहो गुरुरहो गुरुः ।  
अहो ज्ञानमहो ज्ञानमहो सुखमहो सुखम् ॥ २९६॥  
  
तृप्तिदीपमिमं नित्यं येऽनुसन्दधते बुधाः ।  
ब्रह्मानन्दे  निमज्जन्तस्ते तृप्यन्ति निरन्तरम् ॥ २९७॥  
  
इति तृप्तिदीपोनाम सप्तमः परिच्छेदः ॥ ७॥  
  
८. कूटस्थदीपोनाम - अष्टमः परिच्छेदः ।  
खादित्यदीपिते कुड्ये दर्पणादित्यदीप्तिवत् ।  
कूटस्थभासितो देहो धीस्थजीवेन भास्यते ॥ १॥  
  
अनेकदर्पणादित्यदीप्तीनां बहुसन्धिषु ।  
इतरा व्यज्यते तासामभावेऽपि प्रकाशते ॥ २॥  
  
चिदाभासविशिष्टानां तथानेकधियामसौ ।  
सन्धिं धियामभावं च भासयन्प्रविविच्यताम् ॥ ३॥  
  
घटैकाकारधीस्था चिद्घटमेवावभासयेत् ।  
घटस्य ज्ञातता ब्रह्मचैतन्येनावभास्यते ॥ ४॥  
  
अज्ञातत्वेन ज्ञातोऽयं घटो बुद्ध्युदयात्पुरा ।  
ब्रह्मणैवोपरिष्टात्तु ज्ञातत्वेनेत्यसौ भिदा ॥ ५॥  
  
चिदाभासान्तधीवृत्तिर्ज्ञानं लोहान्तकुन्तवत् ।  
जाड्यमज्ञानमेताभ्यां व्याप्तः कुम्भो द्विधोच्यते ॥ ६॥  
  
अज्ञातो ब्रह्मणा भास्यो ज्ञातः कुम्भस्तथा न किम् ।  
ज्ञातत्वजननेनैव चिदाभासपरिक्षयः ॥ ७॥  
  
आभासहीनया बुद्ध्या ज्ञातत्वं नैव जन्यते ।  
तादृग्बुद्धेर्विशेषः को मृदादेः स्याद्विकारिणः ॥ ८॥  
  
ज्ञात इत्युच्यते कुम्भो मृदा लिप्तो न कुत्रचित् ।  
धीमात्रव्याप्तकुम्भस्य ज्ञातत्वं नेष्यते तथा ॥ ९॥  
  
ज्ञातत्वं नाम कुम्भेऽतश्चिदाभासफलोदयः ।  
न फलं ब्रह्मचैतन्यं मनात्प्रागपि सत्वतः ॥ १०॥  
  
परागर्थप्रमेयेषु या फलत्वेन संमता  
संवित्सैवेह मेयोऽर्थो वेदान्तोक्ति प्रमाणतः ।  
इति वार्तिककारेण चित्सदृश्यं विवक्षितम्  
ब्रह्मचित्फलयोर्भेदः साहस्र्यां विश्रुतो यतः ॥ ११॥  
  
आभास उदितस्तस्माज्ज्ञातत्वं जनयेद्घटे ।  
तत्पुनःर्ब्रह्मणा भास्यमज्ञातत्ववदेव हि ॥ १२॥  
  
धीवृत्त्याभासकुम्भानां समूहो भास्यते चिता ।  
कुम्भमात्रफलत्वात्स एक आभासतः स्फुरेत् ॥ १३॥  
  
चैतन्यं द्विगुणं कुम्भे ज्ञातत्वेन स्फुरेत्ततः ।  
अन्येऽनुव्यवसायाख्यमाहुरेतद्यथोदितम् ॥ १४॥  
  
घटोऽयमित्यसावुक्तिराभासस्य प्रसादतः ।  
विज्ञातो घट इत्युक्तिर्ब्रह्मानुग्रहतो भवेत् ॥ १५॥  
  
आभासब्रह्मणी देहाद्बहिर्यद्वद्विवेचिते ।  
तद्वदाभासकूटस्थौ विविच्येतां वपुष्यपि ॥ १६॥  
  
अहंवृत्तौ चिदाभासः कामक्रोधादिकासु च ।  
संव्याप्य वर्तते तप्ते लोहे वह्निर्यथा तथा ॥ १७॥  
  
स्वमात्रं भासयेत्तप्तं लोहं नान्यत्कदाचन ।  
एवमाभाससहिता वृत्तयः स्वस्वभासिकाः ॥ १८॥  
  
क्रमाद्विच्छिद्य विच्छिद्य जायन्ते वृत्तयोऽखिलाः ।  
सर्वा अपि विलीयन्ते सुप्तिमूर्च्छासमाधिषु ॥ १९॥  
  
सन्धयोऽखिलवृत्तीनामभावाश्चावभासिताः ।  
निर्विकारेण येनासौ कूटस्थ इति गीयते ॥ २०॥  
  
घटे द्विगुणचैतन्यं यथा बाह्ये तथान्तरे ।  
वृत्तिष्वपि ततस्तत्र वैशद्यं सन्धितोऽधिकम् ॥ २१॥  
  
ज्ञातताज्ञातते न स्तो घटवद्वृत्तिषु क्वचित् ।  
स्वस्य स्वेनागृहीतत्वात्ताभिश्चाज्ञाननाशनात् ॥ २२॥  
  
द्विगुणीकृतचैतन्ये जन्मनाशानुभूतितः ।  
अकूटस्थं तदन्यत्तु कूटस्थमविकारितः ॥ २३॥  
  
अन्तःकरणतद्वृत्तिसाक्षीत्यादावनेकधा ।  
कूटस्थः एव सर्वत्र पूर्वाचार्यैर्विनिश्चितः ॥ २४॥  
  
आत्माभासाश्रयश्चैवं मुखाभासाश्रया यथा ।  
गम्यन्ते शास्त्रयुक्तिभ्यामित्याभासश्च वर्णितः ॥ २५॥  
  
बुद्ध्यवच्छिन्नकूटस्थो लोकान्तरगमागमौ ।  
कर्तुं शक्तो घटाकाश इवाभासेन किं वद ॥ २६॥  
  
शृण्वसङ्गः परिच्छेदमात्राज्जीवो भवेन्न हि ।  
अन्यथा घटकुड्याद्यैरवच्छिन्नस्य जीवता ॥ २७॥  
  
न कुड्यसादृशी बुद्धिः स्वच्छत्वादिति चेत्तथा ।  
अस्तु नाम परिच्छेदे किं स्वाच्छ्येन भवेत्तव ॥ २८॥  
  
प्रस्थेन दारुजन्येन कांस्यजन्येन वा न हि ।  
विक्रेतुस्तण्डुलादिनां परिमाणं विशिष्यते ॥ २९॥  
  
परिमाणविशेषेऽपि प्रतिबिम्बो विशिष्यते ।  
कांस्ये यदि तदा बुद्धावप्याभासो भवेद्बलात् ॥ ३०॥  
  
ईषद्भासनमाभासः प्रतिबिम्बस्तथाविधः ।  
बिम्बलक्षणहीनः सन्बिम्बवद्भासते स हि ॥ ३१॥  
  
ससङ्गत्वविकाराभ्यां बिम्बलक्षणहीनता ।  
स्फूर्तिरूपत्वमेतस्य बिम्बवद्भासनं विदुः ॥ ३२॥  
  
न हि धीभावभावित्वादाभासोऽस्ति धियः पृथक् ।  
इति चेदल्पमेवोक्तं धीरप्येवं स्वदेहतः ॥ ३३॥  
  
देहे मृतेऽपि बुद्धिश्चेच्छास्त्रादस्ति तथा सति ।  
बुद्धेरन्यश्चिदाभासः प्रवेशश्रुतिषु श्रुतः ॥ ३४॥  
  
धीयुक्तस्य प्रवेशश्चेन्नैतरेये धियः पृथक् ।  
आत्मा प्रवेशं सङ्कल्प्य प्रविष्ट इति गीयते ॥ ३५॥  
  
कथं न्विदं साक्षदेहं मदृते स्यादितीरणात् ।  
विदार्य मूर्ध्नः सीमानं प्रविष्टः संसरत्ययम् ॥ ३६॥  
  
कथं प्रविष्टोऽसङ्गश्चेत्सृष्टिर्वास्य कथं वद ।  
मायिकत्वं तयोस्तुल्यं विनाशश्च समस्तयोः ॥ ३७॥  
  
समुप्त्यायैव भूतेभ्यस्तान्येवानुविनश्यति ।  
विस्पष्टमिति मैत्रेय्य याज्ञवल्क्य उवाच हि ॥ ३८॥  
  
अविनाश्ययमात्मेति कूटस्थः प्रविवेचितः ।  
मात्रासंसर्ग इत्येवमसङ्गत्वस्य कीर्तनात् ॥ ३९॥  
  
जीवापेतं वाव किल शरीरं म्रियते न सः ।  
इत्यत्र न विमोक्षोऽर्थः किन्तु लोकान्तरे गतिः ॥ ४०॥  
  
नाहं ब्रह्मेति बुध्येत स विनाशीति चेन्न तत् ।  
सामानाधिकरण्यस्य बाधायामपि सम्भवात् ॥ ४१॥  
  
योऽयं स्थाणुः पुमानेष पुंधिया स्थाणुधीरिव ।  
ब्रह्मास्मीति धिया शेषा ह्यहं बुद्धिर्निवर्तते ॥ ४२॥  
  
नैष्कर्म्यसिद्धावप्येवमाचार्यैः स्पष्टमीरितम् ।  
सामानाधिकरण्यस्य बाधार्थत्वं ततोऽस्तु तत् ॥ ४३॥  
  
सर्वं ब्रह्मेति जगता सामानाधिकरण्यवत् ।  
अहं ब्रह्मेति जीवेन सामानाधिकृतिर्भवेत् ॥ ४४॥  
  
सामानाधिकरण्यस्य बाधार्थत्वं निराकृतम् ।  
प्रयत्नतो विवरणे कूटस्थत्वविवक्षया ॥ ४५॥  
  
शोधितस्त्वं पदार्थो यः कूटस्थो ब्रह्मरूपताम् ।  
तस्य वक्तुं विवरणे तथोक्तमितरत्र च ॥ ४६॥  
  
देहेन्द्रियादियुक्तस्य जीवाभासभ्रमस्य या ।  
अधिष्ठानचितिः सैषा कूटस्थात्र विवक्षिता ॥ ४७॥  
  
जगद्भ्रमस्य सर्वस्य यदधिष्ठानमीरितम् ।  
त्रय्यन्तेषु तदत्र स्याद्ब्रह्मशब्दविवक्षितम् ॥ ४८॥  
  
एतस्मिन्नेव चैतन्ये जगदारोप्यते यदा ।  
तदा तदेकदेशस्य जीवाभासस्य का कथा ॥ ४९॥  
  
जगत्तदेकदेशाख्यसमारोप्यस्य भेदतः ।  
तत्त्वंपदार्थौ भिन्नौ स्तो वस्तुतस्त्वेकता चितः ॥ ५०॥  
  
कर्तृत्वादीन्बुद्धिधर्मान्स्फूर्त्याख्यां चात्मरूपताम् ।  
दधद्विभाति पुरत आभासोऽतो भ्रमो भवेत् ॥ ५१॥  
  
का बुद्धिः कोऽयमाभासः को वात्रात्मा जगत्कथम् ।  
इत्यनिर्णयतो मोहः सोऽयं संसार इष्यते ॥ ५२॥  
  
बुद्ध्यादीनां स्वरूपं यो विविनक्ति स तत्त्ववित् ।  
स एव मुक्त इत्येवं वेदान्तेषु विनिश्चयः ॥ ५३॥  
  
एवं च सति बन्धः स्यात्कस्येत्यादिकुतर्कजाः ।  
विडम्बनादृढं खण्ड्याः खण्डनोक्तिप्रकारतः ॥ ५४॥  
  
वृत्तेः साक्षितया वृत्तेः प्रागभावस्य च स्थितः ।  
बुभुत्सायां तथाज्ञोऽस्मीत्याभासाज्ञानवस्तुनः ॥ ५५॥  
  
असत्यालम्बनत्वेन सत्यः सर्वजडस्य तु ।  
साधकत्वेन चिद्रूपः सदा प्रेमास्पदत्वतः ॥ ५६॥  
  
आनन्दरूपः सर्वार्थसाधकत्वेन हेतुना ।  
सर्व सम्बन्धवत्त्वेन सम्पूर्णः शिवसंज्ञितः ॥ ५७॥  
  
इति शैवपुराणेषु कूटस्थः प्रविवेचितः ।  
जीवेशत्वादिरहितः केवलः स्वप्रभः शिवः ॥ ५८॥  
  
मायाभासेन जीवेशौ करोतीति श्रुतत्वतः ।  
मायिकावेव जीवेशौ स्वच्छौ तौ काचकुम्भवत् ॥ ५९॥  
  
अन्नजन्यं मनोदेहात्स्वच्छं यद्वत्तथैव तौ ।  
मायिकावपि सर्वस्मादन्यस्मात्स्वच्छतां गतौ ॥ ६०॥  
  
चिद्रूपत्वं च सम्भाव्यं चित्त्वेनैव प्रकाशनात् ।  
सर्वकल्पनशक्ताया मायाया दुष्करं न हि ॥ ६१॥  
  
अस्मन्निद्रापि जीवेशौ चेतनौ स्वप्नगौ सृजेत् ।  
महामाया सृजत्येतावित्याश्चर्यं किमत्र ते ॥ ६२॥  
  
सर्वज्ञत्वादिकं चेशे कल्पयित्वा प्रदर्शयेत् ।  
धर्मिणं कल्पयेद्यास्याः को भारो धर्मकल्पने ॥ ६३॥  
  
कूटस्थेऽप्यतिशङ्क्य स्यादिति चेन्मातिशंक्यताम् ।  
कूटास्थमायिकत्वे तु प्रमाणं न हि वर्तते ॥ ६४॥  
  
वस्तुत्वं घोषयन्त्यस्य वेदान्ताः सकला अपि ।  
सपत्नरूपं वस्त्वन्यन्न सहन्तेऽत्र किंचन ॥ ६५॥  
  
श्रुत्यर्थं विशदीकुर्मो न तर्कान्वच्मि किंचन ।  
तेन तार्किकशंकानामत्र कोऽवसरो वद ॥ ६६॥  
  
तस्मात्कुतर्कं सन्त्यज्य मुमुक्षुः श्रुतिमाश्रयेत् ।  
श्रुतौ तु मायाजीवेशौ करोतीति प्रदर्शितम् ॥ ६७॥  
  
ईक्षणादिप्रवेशान्ता सृष्टिरीशकृता भवेत् ।  
जाग्रदादिविमोक्षन्तः संसारो जीवकर्तृकः ॥ ६८॥  
  
असङ्ग एव कूटस्थः सर्वदा नास्य कश्चन ।  
भवत्यतिशयस्तेन मनस्येवं विचार्यताम् ॥ ६९॥  
  
न निरोधो न चोत्पत्तिर्न बद्धो न च साधकः ।  
न मुमुक्षुर्न वै मुक्त इत्येषा परमार्थता ॥ ७०॥  
  
अवाङ्मनसगम्यं तं श्रुतिर्बोधयितुं सदा ।  
जीवमीशं जगद्वापि समाश्रित्यावबोधयेत् ॥ ७१॥  
  
यया यया भवेत्पुंसां व्युत्पत्तिः प्रत्यगात्मनि ।  
सा सैव प्रक्रियेह स्यात्साध्वीत्याचार्यभाषितम् ॥ ७२॥  
  
श्रुतितात्पर्यमखिलमबुध्वा भ्राम्यते जडः ।  
विवेकी त्वखिलं बुध्वा तिष्ठत्यानन्दवारिधौ ॥ ७३॥  
  
मायामेघो जगन्नीरं वर्षत्वेष यथा तथा ।  
चिदाकाशस्य नो हानिर्न वा लाभ इति स्थितिः ॥ ७४॥  
  
इमं कूटस्थदीपं योऽनुसन्धत्ते निरन्तरम् ।  
स्वयं कूटस्थरूपेण दीप्यतेऽसौ निरन्तरम् ॥ ७६॥  
  
इति कूटस्थदीपो नाम अष्टमः परिच्छेदः ॥ ८।  
  
९. ध्यानदीपोनाम - नवमः परिच्छेदः ।  
संवादिभ्रमवद्ब्रह्मतत्त्वोपास्त्यापि मुच्यते ।  
उत्तरे तापनियेऽतः श्रुतोपास्तिरनेकधा ॥ १॥  
  
मणिप्रदीपप्रभयोर्मणिबुद्ध्याभिधावतोः ।  
मिथ्याज्ञानाविशेषेऽपि विशेषोऽर्थक्रियां प्रति ॥ २॥  
  
दीपोपवरकस्यान्तर्वर्तते तत्प्रभा बहिः ।  
दृश्यते द्वार्यथान्यत्र तद्वद्दृष्टा मणेः प्रभा ॥ ३॥  
  
दूरे प्रभाद्वयं दृष्ट्वा मणिबुद्ध्याभिधावतोः ।  
प्रभायां मणिबुद्धिस्तु मिथ्याज्ञानं द्वयोरपि ॥ ४॥  
  
न लभ्यते मणिर्दीपप्रभां प्रत्यभिधावता ।  
प्रभायां धावतावश्यं लभ्यतैव मणिर्मणेः ॥ ५॥  
  
दीपप्रभामणिभ्रान्तिर्विसंवादिभ्रमः स्मृतः ।  
मणिप्रभामणिभ्रान्तिः संवादिभ्रम उच्यते ॥ ६॥  
  
बाष्पं धूमतया बुध्वा तत्राङ्गारानुमानतः ।  
वह्निर्यदृच्छया लब्धः स संवादिभ्रमो मतः ॥ ७॥  
  
गोदावर्युदकं गङ्गोदकं मत्वा विशुद्धये ।  
सम्प्रोक्ष्य शुद्धिमाप्नोति स संवादिभ्रमो मतः ॥ ८॥  
  
ज्वरेणाप्तः सन्निपातं भ्रान्त्या नारायणं स्मरन् ।  
मृतः स्वर्गमवाप्नोति स संवादिभ्रमो मतः ॥ ९॥  
  
प्रत्यक्षस्यानुमानस्य तथा शास्त्रस्य गोचरे ।  
उक्तन्यायेन संवादिभ्रमाः सन्तीह कोटिशः ॥ १०॥  
  
अन्यथा मृत्तिकादारुशिलाः स्युर्देवताः कथम् ।  
अग्नित्वादिधियोपास्याः कथं वा योषिदादयः ॥ ११॥  
  
अयथावस्तुविज्ञानात्फलं लभ्यत ईप्सितम् ।  
काकतालीयतः सोऽयं संवादिभ्रम उच्यते ॥ १२॥  
  
स्वयं भ्रमोऽपि संवादी यथा सम्यक्फलप्रदः ।  
ब्रह्मतत्त्वोपासनापि तथा मुक्तिफलप्रदा ॥ १३॥  
  
वेदान्तेभ्यो ब्रह्मतत्त्वमखण्डैकरसात्मकम् ।  
परोक्षमवगम्यैतदहमस्मीत्युपासते ॥ १४॥  
  
प्रत्यग्व्यक्तिमनुल्लिख्य शास्त्राद्विष्ण्वादिमूर्तिवत् ।  
अस्ति ब्रह्मेति सामान्यज्ञानमत्रं परोक्षधीः ॥ १५॥  
  
चतुर्भुजाद्यवगतावपि मूर्तिमनुल्लिखन् ।  
अक्षैः परोक्षज्ञान्येव न तदा विष्णुमीक्षते ॥ १६॥  
  
परोक्षत्वापराधेन भवेन्नातत्त्ववेदनम् ।  
प्रमाणेनैव शास्त्रेण सत्यमूर्तेर्विभासनात् ॥ १७॥  
  
सच्चिदानन्दरूपस्य शास्त्राद्भानेऽप्यनुल्लिखन् ।  
प्रत्यंचं साक्षिणं तत्तु ब्रह्म साक्षान्न वीक्षते ॥ १८॥  
  
शास्त्रोक्तेनैव मार्गेण सच्चिदानन्दनिर्णयात् ।  
परोक्षमपि तज्ज्ञानं तत्त्वज्ञानं न तु भ्रमः ॥ १९॥  
  
ब्रह्म यद्यपि शास्त्रेषु प्रत्यक्त्वेनैव वर्णितम् ।  
महावाक्यैस्तथाप्येतद्दुर्बोधमविचारिणः ॥ २०॥  
  
देहाद्यात्मत्वविभ्रान्तौ जागृत्यां न हठात्पुमान् ।  
ब्रह्मात्मत्वेन विज्ञातुं क्षमते मन्दधीत्वतः ॥ २१॥  
  
ब्रह्ममात्रं सुविज्ञेयं श्रद्धालोः शास्त्रदर्शिनः ।  
अपरोक्षद्वैतबुद्धिः परोक्षद्वैतबुद्ध्यनुत् ॥ २२॥  
  
अपरोक्षशिलाबुद्धिर्न परोक्षेशतां नुदेत् ।  
प्रतिमादिषु विष्णुत्वे को वा विप्रतिपद्यते ॥ २३॥  
  
अश्रद्धालोरविश्वासोः नोदाहरणमर्हति ।  
श्रद्धालोरेव सर्वत्र वैदिकेष्वधिकारतः ॥ २४॥  
  
सकृदाप्तोपदेशेन परोक्षज्ञानमुद्भवेत् ।  
विष्णुमूर्त्युपदेशो हि न मीमांसामपेक्षते ॥ २५॥  
  
कर्मोपास्ती विचार्येतेऽनुष्ठेयाविनिर्णयात् ।  
बहुशाखाविप्रकीर्णं निर्णेतुं कः प्रभुर्नरः ॥ २६॥  
  
निर्णितोऽर्थः कल्पसूत्रैर्ग्रथितस्तावतास्तिकः ।  
विचारमन्तरेणापि शक्तोऽनुष्ठातुमञ्जसा ॥ २७॥  
  
उपास्तीनामनुष्ठानमार्षग्रन्थेषु वर्णितम् ।  
विचाराक्षममर्त्याश्च तत्श्रुत्वोपासते गुरोः ॥ २८॥  
  
वेदवाक्यानि निर्णेतुमिच्छन्मीमांसतां जनः ।  
आप्तोपदेशमन्त्रेण ह्यनुष्ठानं तु सम्भवेत् ॥ २९॥  
  
ब्रह्मसाक्षात्कृतिस्त्वेवं विचारेण विना नृणाम् ।  
आप्तोपदेशमात्रेण न सम्भवति कुत्रचित् ॥ ३०॥  
  
परोक्षज्ञानमश्रद्धा प्रतिबध्नाति नेतरत् ।  
अविचारोऽपरोक्षस्य ज्ञानस्य प्रतिबन्धकः ॥ ३१॥  
  
विचाराप्यपरोक्षेण ब्रह्मात्मानं न वेत्ति चेत् ।  
आपरोक्ष्यावसानत्वाद्भूयोभूयो विचारयेत् ॥ ३२॥  
  
विचारयन्नामरणं नैवात्मानं लभेत चेत् ।  
जन्मान्तरे लभेतैव प्रतिबन्धक्षये सति ॥ ३३॥  
  
इह वामुत्र वा विद्येत्येवं सूत्रकृतोदितम् ।  
शृण्वन्तोऽप्यत्र बहवो यन्न विद्युरिति श्रुतिः ॥ ३४॥  
  
गर्भ एव शयानः सन्वामदेवोऽवबुद्धवान् ।  
पूर्वाभ्यस्तविचारेण यद्वदध्ययनादिषु ॥ ३५॥  
  
बहुवारमधीतेऽपि तदा नायाति चेत्पुनः ।  
दिनान्तरेऽनधीत्यैव पूर्वाधीतं स्मरेत्पुमान् ॥ ३६॥  
  
कालेन परिपच्यन्ते कृषिदर्भादयो यथा ।  
तद्वदात्मविचारोऽपि शनैः कालेन पच्यते ॥ ३७॥  
  
पुनःपुनर्विचारोऽपि त्रिविधप्रतिबन्धतः ।  
न वेत्ति तत्त्वमित्येतद्वार्तिके सम्यगीरितम् ॥ ३८॥  
  
कुतस्तज्ज्ञानमिति चेत्तद्धि बन्धपरिक्षयात् ।  
असावपि च भूतो वा भावी वा वर्तते तथा ॥ ३९॥  
  
अधीतवेदवेदार्थोऽप्यत एव न मुच्यते ।  
हिरण्यनिधिदृष्टान्तादिदमेव हि दर्शितम् ॥ ४०॥  
  
अतीतेनापि महिषीस्नेहेन प्रतिबन्धतः ।  
भिक्षुस्तत्त्वं न वेदेति गाथा लोके प्रगीयते ॥ ४१॥  
  
अनुसृत्य गुरुः स्नेहं महिष्यां तत्त्वमुक्तवान् ।  
ततो यथावद्वेदैष प्रतिबन्धस्य संक्षयात् ॥ ४२॥  
  
प्रतिबन्धो वर्तमानो विषयासक्तिलक्षणः ।  
प्रज्ञामान्द्यं कुतर्कश्च विपर्ययदुराग्रहः ॥ ४३॥  
  
शमाद्यैः श्रवणाद्यैश्च तत्र तत्रोचितैः क्षयम् ।  
नीतेऽस्मिन्प्रतिबन्धेऽतः स्वस्य ब्रह्मत्वमश्नुते ॥ ४४॥  
  
आगामिप्रतिबन्धश्च वामदेवे समीरितः ।  
एकेन जन्मना क्षीणो भरतस्य त्रिजन्मभिः ॥ ४५॥  
  
योगभ्रष्टस्य गीतायामतीते बहुजन्मनि ।  
प्रतिबन्धक्षयः प्रोक्तो न विचारोऽप्यनर्थकः ॥ ४६॥  
  
प्राप्य पुण्यकृतां लोकानात्मतत्त्वविचारतः ।  
शुचीनां श्रीमतां गेहे योगभ्रष्टोऽभिजायते ॥ ४७॥  
  
अथवा योगिनामेव कुले भवति धीमताम् ।  
निस्पृहः ब्रह्मतत्त्वस्य विचारात्तद्धि दुर्लभम् ॥ ४८॥  
  
तत्र तं बुद्धिसंयोगं लभते पौर्वदेहिकम् ।  
यतते च ततो भूयस्तस्मादेतद्धि दुर्लभम् ॥ ४९॥  
  
पूर्वाभ्यासेन तेनैव ह्रियते ह्यवशोऽपि सः ।  
अनेकजन्मसंसिद्धस्ततो याति परां गतिम् ॥ ५०॥  
  
ब्रह्मलोकाभिवाञ्छायां सम्यक्सत्यां निरुध्यताम् ।  
विचारयेद्य आत्मानं न तु साक्षात्करोत्ययम् ॥ ५१॥  
  
वेदान्तविज्ञानसुनिश्चितार्थाः इति शास्त्रतः ।  
ब्रह्मलोके सकल्पान्ते ब्रह्मणा सह मुच्यते ॥ ५२॥  
  
केषांचित्स विचारोऽपि कर्मणा प्रतिबद्ध्यते ।  
श्रवणायापि बहुभिर्यो न लभ्य इति श्रुतेः ॥ ५३॥  
  
अत्यन्तबुद्धिमान्द्याद्वा सामग्र्या वाप्यसम्भवात् ।  
यो विचारं न लभते ब्रह्मोपासीत सोऽनिशम् ॥ ५४॥  
  
निर्गुणब्रह्मतत्त्वस्य न ह्युपास्तेरसम्भवः ।  
सगुणब्रह्मणीवात्र प्रत्ययावृत्तिसम्भवात् ॥ ५५॥  
  
अवाङ्मनसगम्यं तन्नोपास्यमिति चेत्तदा ।  
अवाङ्मनसगम्यस्य वेदनं च न सम्भवेत् ॥ ५६॥  
  
वागाद्यगोचराकारमित्येवं यदि वेत्त्यसौ ।  
वागाद्यगोचराकारमित्युपासित नो कुतः ॥ ५७॥  
  
सगुणत्वमुपास्यत्वाद्यदि वेद्यत्वतोऽपि तत् ।  
वेद्यं चेल्लक्षणावृत्त्या लक्षितं समुपास्यताम् ॥ ५८॥  
  
ब्रह्म विद्धि तदेव त्वं नत्विदं यदुपासते ।  
इति श्रुतेरुपास्यत्वं निषिद्धं ब्रह्मणो यदि ॥ ५९॥  
  
विदितादन्यदेवेति श्रुतेर्वेद्यत्वमस्य न ।  
यथा श्रुत्यैव वेद्यं तत्तथा श्रुत्याप्युपास्यताम् ॥ ६०॥  
  
अवास्तवी वेद्यता चेदुपास्यत्वं तथा न किम् ।  
वृत्तिव्याप्तिर्वेद्यता चेदुपास्यत्वेऽपि तत्समम् ॥ ६१॥  
  
का ते भक्तिरुपास्तौ चेत्कस्ते द्वेषस्तदीरय ।  
मानाभावो न वाच्योऽस्यां बहुश्रुतिषु दर्शनात् ॥ ६२॥  
  
उत्तरस्मिंस्तापनीये शैब्यप्रश्नेऽथ काठके ।  
माण्डुक्यादौ च सर्वत्र निर्गुणोपास्तिरीरिता ॥ ६३॥  
  
अनुष्ठानप्रकारोऽस्याः पञ्चीकरण ईरितः ।  
ज्ञानसाधनमेतच्चेन्नेति केनात्र वर्णितम् ॥ ६४॥  
  
नानुतिष्ठति कोऽप्येतदिति चेन्नानुतिष्ठतु ।  
पुरुषस्यापराधेन किमुपास्तिः प्रदुष्यति ॥ ६५॥  
  
इतोऽप्यतिशयं मत्वा मन्त्रान्वश्यादिकारिणः ।  
मूढा जपन्तु तेभ्योऽतिमूढाः कृषिमुपासताम् ॥ ६६॥  
  
तिष्ठन्तु मूढाः प्रकृता निर्गुणोपास्तिरीर्यते ।  
विद्यैक्यात्सर्वशाखास्थान्गुणानत्रोपसंहरेत् ॥ ६७॥  
  
आनन्दादेर्विधेयस्य गुणसङ्घस्य संहृतिः ।  
आनन्दादय इत्यस्मिन्सूत्रे व्यासेन वर्णिता ॥ ६८॥  
  
अस्थूलादेर्निषेध्यस्य गुणसङ्घस्य संहृतिः ।  
तथा व्यासेन सूत्रेऽस्मिनुक्ताक्षरधियान्त्विति ॥ ६९॥  
  
निर्गुणब्रह्मतत्त्वस्य विद्यायां गुणसंहृतिः ।  
न युज्येतेत्युपालम्भो व्यासं प्रत्येव मां तु न ॥ ७०॥  
  
हिरण्यस्मश्रुसूर्यादिमूर्तीनामनुदाहृतेः ।  
अविरुद्धं निर्गुणत्वमिति चेत्तुष्यतां त्वया ॥ ७१॥  
  
गुणानां लक्षकत्वेन न तत्त्वेऽन्तःप्रवेशनम् ।  
इति चेदस्त्वेवमेव ब्रह्मतत्त्वमुपास्यताम् ॥ ७२॥  
  
आनन्दादिभिरस्थूलादिभिःस्वात्मात्र लक्षितः ।  
अखण्डैकरसः सोऽहमस्मीत्येवमुपासते ॥ ७३॥  
  
बोधोपास्त्योर्विशेषः क इति चेदुच्यते शृणु ।  
वस्तुतत्न्त्रो भवेद्बोधः कर्तृतन्त्रमुपासनम् ॥ ७४॥  
  
विचाराज्जायते बोधोऽनिच्छा यं न निवर्तयेत् ।  
स्वोत्पत्तिमात्रात्संसारे दहत्यखिलसत्यताम् ॥ ७५॥  
  
तावता कृतकृत्यः सन्नित्यतृप्तिमुपागतः ।  
जीवन्मुक्तिमनुप्राप्य प्रारब्धक्षयमीक्षते ॥ ७६॥  
  
आप्तोपदेशं विश्वस्य श्रद्धालुरविचारयन् ।  
चिन्तयेत्प्रत्ययैरन्यैरनन्तरितवृत्तिभिः ॥ ७७॥  
  
यावच्चिन्त्यस्वरूपत्वाभिमानः स्वस्य जायते ।  
तावद्विचिन्त्य पश्चाच्च तथैवामृति धारयेत् ॥ ७८॥  
  
ब्रह्मचारी भिक्षमाणो युतः संवर्गविद्यया ।  
संवर्गरूपतां चित्ते धारयित्वा ह्यभिक्षता ॥ ७९॥  
  
पुरुषस्वेच्छया कर्तुमकर्तुं कर्तुमन्यथा ।  
शक्योपास्तिरतो नित्यं कुर्यात्प्रत्ययसन्ततिम् ॥ ८०॥  
  
वेदाध्यायी ह्यप्रमत्तोऽधीते स्वप्नेऽपि वासितः ।  
जपिता तु जपत्येव तथा ध्यातापि वासयेत् ॥ ८१॥  
  
विरोधिप्रत्ययं त्यक्त्वा नैरन्तर्येण भावयन् ।  
लभते वासनावेशात्स्वप्नादावपि भावनाम् ॥ ८२॥  
  
भुञ्जानोऽपि निज आरब्धमास्थातिशयतोऽनिशम् ।  
ध्यातुं शक्तो न सन्देहो विषयव्यसनी यथा ॥ ८३॥  
  
परव्यसनिनी नारी व्यग्रापि गृहकर्मणि ।  
तदेवास्वादयत्यन्तः परसङ्गरसायनम् ॥ ८४॥  
  
परसङ्गं स्वादयन्त्या अपि नो गृहकर्म तत् ।  
कुण्ठी भवेदपि त्वेतदापातेनैव वर्तते ॥ ८५॥  
  
गृहकृत्यव्यसनिनी यथा सम्यक्करोति तत् ।  
परव्यसनिनी तद्वन्न करोत्येव सर्वथा ॥ ८६॥  
  
एवं ध्यानैकनिष्ठोऽपि लेशाल्लौकिकमाचरेत् ।  
तत्त्ववित्त्वविरोधित्वाल्लौकिकं सम्यगाचरेत् ॥ ८७॥  
  
मायामयः प्रपञ्चोऽयमात्मा चैतन्यरूपधृक् ।  
इति बोधे विरोधः को लौकिकव्यवहारिणः ॥ ८८॥  
  
अपेक्षते व्यवहृतिर्न प्रपञ्चस्य वस्तुताम् ।  
नाप्यात्मजाड्यं किंत्वेषा साधनान्येव काङ्क्षति ॥ ८९॥  
  
मनोवाक्कायतद्बाह्यपदार्थाः साधनानि तान् ।  
तत्त्वविन्नोपमृद्नाति व्यवहारोऽस्य नो कुतः ॥ ९०॥  
  
उपमृद्नाति चित्तं चेद्ध्यातासौ न तु तत्त्ववित् ।  
न बुद्धिं मर्द्दयन्दृष्टो घटतत्त्वस्य वेदिता ॥ ९१॥  
  
सकृत्प्रत्ययमात्रेण घटश्चेद्भासते तदा ।  
स्वप्रकाशोऽयमात्मा किं घटवच्च न भासते ॥ ९२॥  
  
स्वप्रकाशतया किं ते तद्बुद्धिस्तत्त्ववेदनम् ।  
बुद्धिश्च क्षणनाश्येति चोद्यं तुल्यं घटादिषु ॥ ९३॥  
  
घटादौ निश्चिते बुद्धिर्नश्यत्येव यदा घटः ।  
इष्टो नेतुं तदा शक्य इति चेत्सममात्मनि ॥ ९४॥  
  
निश्चित्य सकृदात्मानं यदापेक्षा तदैव तत् ।  
वक्तुं मन्तुं तथा ध्यातुं शक्नोत्येव हि तत्त्ववित् ॥ ९५॥  
  
उपासक इव ध्यायं लौकिकं विस्मरेत् यदि ।  
विस्मरत्येव सा ध्यानाद्विस्मृतिर्न तु वेदनात् ॥ ९६॥  
  
ध्यानं त्वैच्छिकमेतस्य वेदनान्मुक्तिसिद्धितः ।  
ज्ञानादेव तु कैवल्यमिति शास्त्रेषु  डिण्डिमः ॥ ९७॥  
  
तत्त्वविद्यदि न ध्यायेत्प्रवर्तेत तदा बहिः ।  
प्रवर्ततां सुखेनायं को बाधोऽस्य प्रवर्तने ॥ ९८॥  
  
अतिप्रसङ्ग इति चेत्प्रसङ्गं तावदीरय ।  
प्रसङ्गो विधिशास्त्रं चेन्न तत्तत्त्वविदं प्रति ॥ ९९॥  
  
वर्णाश्रमवयोवस्थाभिमानो यस्य विद्यते ।  
तस्यैव हि निषेधाश्च विधयः सकला अपि ॥ १००॥  
  
वर्णाश्रमादयो देहे मायया परिकल्पिताः ।  
नात्मनो बोधरूपस्येत्येवं तस्य विनिश्चयः ॥ १०१॥  
  
समाधिमथ कर्माणि मा करोतु करोतु वा ।  
हृदयेनास्तसर्वास्थो मुक्त एवोत्तमाशयः ॥ १०२॥  
  
नैष्कर्म्येण न तस्यार्थस्तस्यार्थोऽस्ति न कर्मभिः ।  
न समाधानजप्याभ्यां यस्य निर्वासनं मनः ॥ १०३॥  
  
आत्मासङ्गस्ततोऽन्यत्स्यादिन्द्रजालं हि मायिकम् ।  
इत्यचञ्चलनिर्णिते कुतो मनसि वासना ॥ १०४॥  
  
एवं नास्ति प्रसङ्गोऽपि कुतोऽस्यातिप्रसञ्जनम् ।  
प्रसङ्गो यस्य तस्यैव शङ्क्येतातिप्रसञ्जनम् ॥ १०५॥  
  
विध्यभावान्न बालस्य दृश्यतेऽतिप्रसञ्जनम् ।  
स्यात्कुतोऽतिप्रसङ्गोऽस्य विध्यभावे समे सति ॥ १०६॥  
  
न किंचिद्वेत्ति बालश्चेत्सर्वं वेत्त्येव तत्त्ववित् ।  
अल्पज्ञस्यैव विधयः सर्वे स्युर्नान्ययोर्द्वयोः ॥ १०७॥  
  
शापानुग्रहसामर्थ्यं यस्यासौ तत्त्वविद्यदि ।  
न तत् शापादिसामर्थ्यं फलं स्यात्तपसो यतः ॥ १०८॥  
  
व्यासादेरपि सामर्थ्यं दृश्यते तपसो बलात् ।  
शापादिकारणादन्यत्तपोज्ञानस्य कारणम् ॥। १०९॥  
  
द्वयं यस्यास्ति तस्यैव सामर्थ्यज्ञानयोर्जनिः ।  
एकैकं तु तपः कुर्वन्नेकैकं लभते फलम् ॥ ११०॥  
  
सामर्थ्यहीनो निन्द्यश्चेद्यतिभिर्विधिवर्जितः ।  
निन्द्यन्ते यतयोऽप्यन्यैरनिशं भोगलंपटैः ॥ १११॥  
  
भिक्षावस्त्रादि रक्षेयुर्यद्येते भोगतुष्टये ।  
अहो यतित्वमेतेषां वैराग्यभरमन्थरम् ॥ ११२॥  
  
वर्णाश्रमपरान्मूर्खा निन्दन्त्वित्युच्यते यदि ।  
देहात्ममतयो बुद्धं निन्दन्त्वाश्रममानिनः ॥ ११३॥  
  
तदित्थं तत्त्वविज्ञाने साधनानुपमर्दनात् ।  
ज्ञानिनाचरितुं शक्यं सम्यग्राज्यादि लौकिकम् ॥ ११४॥  
  
मिथ्यात्वबुद्ध्या तत्रेच्छा नास्ति चेत्तर्हि मास्तु तत् ।  
ध्यायन्वाथ व्यवहरन्यथारब्धं वसत्वयम् ॥ ११५॥  
  
उपासकस्तु सततं ध्यायन्नेव वसेदिति ।  
ध्यानेनैव कृतं तस्य ब्रह्मत्वं विष्णुतादिवत् ॥ ११६॥  
  
ध्यानोपादानकं यत्तद्ध्यानाभावे विलीयते ।  
वास्तवी ब्रह्मता नैव ज्ञानाभावे विलीयते ॥ ११७॥  
  
ततोऽभिज्ञापकं ज्ञानं न नित्यं जनयत्यदः ।  
ज्ञापकाभावमात्रेण न हि सत्यं विलीयते ॥ ११८॥  
  
अस्त्येव उपासकस्यापि वास्तवी ब्रह्मतेति चेत् ।  
पामराणां तिरश्चां च वास्तवी ब्रह्मता न किम् ॥ ११९॥  
  
अज्ञानादपुमर्थत्वमुभयत्रापि तत्समम् ।  
उपवासाद्यथा भिक्षा वरं ध्यानं तथान्यथः ॥ १२०॥  
  
पामराणां व्यवहृतेर्वरं कर्माद्यनुष्ठितिः ।  
ततोऽपि सगुणोपास्तिर्निर्गुणोपासनं ततः ॥ १२१॥  
  
यावद्विज्ञानसामीप्यं तावच्छ्रैष्ठ्यं विवर्धते ।  
ब्रह्मज्ञानाय ते साक्षान्निर्गुणोपासनं शनैः ॥ १२२॥  
  
यथा संवादिविभ्रान्तिः फलकाले प्रमायते ।  
विद्यायते तथोपास्तिर्मुक्तिकालेऽतिपाकतः ॥ १२३॥  
  
संवादिभ्रमतः पुंसः प्रवृत्तस्यान्यमानतः ।  
प्रमेति चेत्तथोपास्तिर्मान्तरे कारणायताम् ॥ १२४॥  
  
मूर्तिध्यानस्य मन्त्रादेरपि कारणता यदि ।  
अस्तु नाम तथाप्यत्र प्रत्यासत्तिर्विशिष्यते ॥ १२५॥  
  
निर्गुणोपासनं पक्वं समाधिः स्याच्छनैस्ततः ।  
यः समाधिर्निरोधाख्यः सोऽनायासेन लभ्यते ॥ १२६॥  
  
निरोधलाभे पुंसोऽन्तरसङ्गं वस्तु शिष्यते ।  
पुनः पुनर्वासितेऽस्मिन्वाक्याज्जायेत तत्त्वधीः ॥ १२७॥  
  
निर्विकारासङ्गनित्यस्वप्रकाशैकपूर्णताः ।  
बुद्धौ झटिति शास्त्रोक्ता आरोहन्त्यविवादतः ॥ १२८॥  
  
योगाभ्यासस्त्वेतदर्थोऽमृतबिन्द्वादिषु श्रुतः ।  
एवं च दृष्टद्वारापि हेतुत्वादन्यतो वरम् ॥ १२९॥  
  
उपेक्ष्य तत्तीर्थयात्रां जपादीनेव कुर्वताम् ।  
पिण्डं समुत्सृज्य करं लेढीति न्याय आपतेत् ॥ १३०॥  
  
उपासकानामप्येवं विचारत्यागतो यदि ।  
बाधं तस्माद्विचारस्यासम्भवे योग ईरितः ॥ १३१॥  
  
बहुव्याकुलचित्तानां विचारात्तत्त्वधीर्न हि ।  
योगो मुख्यस्ततस्तेषां धीदर्पस्तेन नश्यति ॥ १३२॥  
  
अव्याकुलधियां मोहमात्रेणाच्छादितात्मनाम् ।  
साङ्ख्यनामा विचाराः स्यान्मुख्यो झटिति सिद्धितः ॥ १३३॥  
  
यत्साङ्ख्यैः प्राप्यते स्थानं तद्योगैरपि गम्यते ।  
एकं साङ्ख्यं च योगं च यः पश्यति स पश्यति ॥ १३४॥  
  
तत्कारणं साङ्ख्ययोगाधिगम्यमिति हि श्रुतिः ।  
यस्तु श्रुतेर्विरुद्धः स आभासः साङ्ख्ययोगयोः ॥ १३५॥  
  
उपासनं नातिपक्वमिह यस्य परत्र सः ।  
मरणे ब्रह्मलोके वा तत्त्वं विज्ञाय मुच्यते ॥ १३६॥  
  
यं यं चापि स्मरन्भावं त्यजत्यन्ते कलेवरम् ।  
तं तेवैति यच्चित्तस्तेन यातीति शास्त्रतः ॥ १३७॥  
  
अन्त्यप्रत्ययतो नूनं भाविजन्म तथा सति ।  
निर्गुणप्रत्ययोऽपि स्यात्सगुणोपासने यथा ॥ १३८॥  
  
नित्यं निर्गुणरूपं तन्नाममात्रेण गीयताम् ।  
अर्थतोमोक्ष एवैष संवादि भ्रमवन्मतः ॥ १३९॥  
  
तत्सामर्थ्याज्जायते धीर्मूलाविद्यानिवर्तिका ।  
अविमुक्तोपासनेन तारकब्रह्म बुद्धिवत् ॥ १४०॥  
  
सकामो निष्काम इति ह्यशरीरो निरिन्द्रियः ।  
अभयं हीति मुक्तत्वं तापनीये फलं श्रुतम् ॥ १४१॥  
  
उपासनस्य सामर्थ्याद्विद्योत्पत्तिर्भवेत्ततः ।  
नान्यः पन्था इति ह्येतच्छास्त्रं नैव विरुध्यते ॥ १४२॥  
  
निष्कामोपासनान्मुक्तिस्तापनीये समीरिता ।  
ब्रह्मलोकः सकामस्य शैब्यप्रश्ने समीरितः ॥ १४३॥  
  
य उपास्ते त्रिमात्रेण ब्रह्मलोके स नीयते ।  
स एतस्माज्जीवघनात्परं पुरुषमीक्षते ॥ १४४॥  
  
अप्रतीकाधिकरणे तत्क्रतुर्न्याय ईरितः ।  
ब्रह्मलोकफलं तस्मात्सकामस्येति वर्णितम् ॥ १४५॥  
  
निर्गुणोपास्तिसामर्थ्यात्तत्र तत्त्वमवेक्षणत् ।  
पुनरावर्तते नायं कल्पान्ते तु विमुच्यते ॥ १४६॥  
  
प्रणवोपास्तयः प्रायो निर्गुणा एव वेदगाः ।  
क्वचित्सगुणता प्रोक्ता प्रणवोपासनस्य हि ॥ १४७॥  
  
परापरब्रह्मरूप ओङ्कार उपवर्णितः ।  
पिप्पलादेन मुनिना सत्यकामाय पृच्छते ॥ १४८॥  
  
एतदालम्बनं ज्ञात्वा यो यदिच्छति तस्य तत् ।  
इति प्रोक्तं यमेनापि पृच्छते नचिकेतसे ॥ १४९॥  
  
इह वा मरणे वास्य ब्रह्मलोकेऽथवा भवेत् ।  
ब्रह्मसाक्षात्कृतिः सम्यगुपासीनस्य निर्गुणम् ॥ १५०॥  
  
अर्थोऽयमात्मगीतायामपि स्पष्टमुदीरितः ।  
विचाराक्षम आत्मानमुपासीतेति सन्ततम् ॥ १५१॥  
  
साक्षात्कर्तुमशक्तोऽपि चिन्तयेन्मामशङ्कितः ।  
कालेनानुभवारूढो भवेयं फलतो ध्रुवम् ॥ १५२॥  
  
यथागाधनिधेःलब्धौ नोपायः खननं विना ।  
मल्लभेऽपि तथा स्वात्मचिन्तां मुक्ता न चापरः ॥ १५३॥  
  
देहोपलमपाकृत्य बुद्धिकुद्दलकात्पुनः ।  
खात्वा मनोभुवं भूयो गृह्णीयान्मां निधिं पुमान् ॥ १५४॥  
  
अनुभूतेरभावेऽपि ब्रह्मास्मीत्येव चिन्त्यताम् ।  
अप्यसत् प्राप्यते ध्यानान्नित्याप्तं ब्रह्म किं पुनः ॥ १५५॥  
  
अनात्मबुद्धिशैथिल्यं फलं ध्यानाद्दिने दिने ।  
पश्यन्नपि न चेद्ध्यायेत्कोऽपरोऽस्मात् पशुर्वद ॥ १५६॥  
  
देहाभिमानं विध्वस्य ध्यानादात्मानमद्वयम् ।  
पश्यन्मर्त्यो मृतो भूत्वा ह्यत्र ब्रह्म समश्नुते ॥ १५७॥  
  
ध्यानदीपमिमं सम्यक्परामृषति यो नरः ।  
मुक्तसंशय एवायं ध्यायति ब्रह्म सन्ततम् ॥ १५८॥  
  
इति ध्यानदीपो नाम नवमः परिच्छेदः ॥ ९॥  
  
१०. नाटकदीपोनाम - दशमः परिच्छेदः ।  
परमात्माद्वयानन्दपूर्णः पूर्वं स्वमायया ।  
स्वयमेव जगद्भूत्वा प्राविशज्जीवरूपतः ॥ १॥  
  
देवाद्युत्तमदेहेषु प्रविष्टो देवताभवत् ।  
मर्त्याद्यधमदेहेषु स्थितो भजति देवताम् ॥ २॥  
  
अनेकजन्मभजनात्स्वविचारं चिकीर्षति ।  
विचारेण विनष्टायां मायायां शिष्यते स्वयम् ॥ ३॥  
  
अद्वयानन्दरूपस्य सद्वयत्वं च दुःखिता ।  
बन्धः प्रोक्तः स्वरूपेण स्थितिर्मुक्तिरितीर्यते ॥ ४॥  
  
अविचारकृतो बन्धो विचारेण निवर्तते ।  
तस्माज्जीवपरात्मानौ सर्वदैव विचारयेत् ॥ ५॥  
  
अहमित्यभिमन्ता यः कर्तासौ तस्य साधनम् ।  
मनस्तस्य क्रिये अन्तर्बहिर्वृत्ति क्रमोत्थिते ॥ ६॥  
  
अन्तर्मुखाहमित्येषा वृत्तिः कर्तारमुल्लिखेत् ।  
बहिर्मुखेदमित्येषा बाह्यं वस्त्विदमुल्लिखेत् ॥ ७॥  
  
इदमो ये विशेषाः स्युर्गन्धरूपरसादयः ।  
असाङ्कर्येण तान्भिद्याद्घ्राणादीन्द्रियपञ्चकम् ॥ ८॥  
  
कर्तारं च क्रियां तद्वद्व्यावृत्तविषयानपि ।  
स्फोरयेदेकयत्नेन योऽसौ साक्ष्यत्र चिद्वपुः ॥ ९॥  
  
ईक्षे शृणोमि जिघ्रामि स्वादयामि स्पृशाम्यहम् ।  
इति भासयते सर्वं नृत्यशालास्थदीपवत् ॥ १०॥  
  
नृत्यशालास्थितो दीपः प्रभुं सभ्यांश्च नर्तकीम् ।  
दीपयेदविशेषेण तदभावेऽपि दीप्यते ॥ ११॥  
  
अहङ्कारं धियं साक्षी विषयानपि भासयेत् ।  
अहङ्काराद्यभावेऽपि स्वयं भात्येव पूर्ववत् ॥ १२॥  
  
निरन्तरं भासमाने कूटस्थे ज्ञप्तिरूपतः ।  
तद्भासा भास्यमानेयं बुद्धिर्नृत्यत्यनेकधा ॥ १३॥  
  
अहङ्कारः प्रभुः सभ्या विषया नर्तकी मतिः ।  
तालादिधारिण्यक्षाणि दीपः साक्ष्यवभासकः ॥ १४॥  
  
स्वस्थानसंस्थितो दीपः सर्वतो भासयेद्यथा ।  
स्थिरस्थायी तथा साक्षी बहिरन्तः प्रकाशयेत् ॥ १५॥  
  
बहिरन्तर्विभागोऽयं देहापेक्षो न साक्षिणि ।  
विषया बाह्यदेशस्था देहस्यान्तरहङ्कृतिः ॥ १६॥  
  
अन्तस्था धीः सहैवाक्षैर्बहिर्याति पुनः पुनः ।  
भास्यबुद्धिस्थचाञ्चल्यं साक्षिण्यारोप्यते वृथा ॥ १७॥  
  
गृहान्तरगतः स्वल्पो गवाक्षादातपोऽचलः ।  
तत्र हस्ते नर्त्यमाने नृत्यतीवातपो यथा ॥ १८॥  
  
निजस्थानस्थितः साक्षी बहिरन्तर्गमागमौ ।  
अकुर्वन्बुद्धिचाञ्चल्यात्करोतीव तथा तथा ॥ १९॥  
  
न बाह्यो नान्तरः साक्षी बुद्धेर्देशौ हि तावुभौ ।  
बुद्ध्याद्यशेषसंशान्तौ यत्र भात्यस्ति तत्र सः ॥ २०॥  
  
देशः कोऽपि न भासेत यदि तर्ह्यस्त्वदेशभाक् ।  
सर्वदेशप्रक्लृप्त्यैव सर्वगत्वं न तु स्वतः ॥ २१॥  
  
अन्तर्बहिर्वा सर्वं वा यं देशं परिकल्पयेत् ।  
बुद्धिस्तद्देशगः साक्षी तथा वस्तुषु योजयेत् ॥ २२॥  
  
यद्यद्रूप आदि कल्प्येत बुद्ध्या तत्तत्प्रकाशयन् ।  
तस्य तस्य भवेत्साक्षी स्वतो वाग्बुद्ध्यगोचरः ॥ २३॥  
  
कथं तादृङ्मया ग्राह्यमिति चेन्मैव गृह्यताम् ।  
सर्वग्रहोपसंशान्तौ स्वयमेवावशिष्यते ॥ २४॥  
  
न तत्र मानापेक्षास्ति स्वप्रकाशस्वरूपतः ।  
तादृग्व्युत्पत्त्यपेक्षा चेच्छ्रुतिं पठ गुरोर्मुखात् ॥ २५॥  
  
यदि सर्वगृहत्यागोऽशक्यस्तर्हि धियं व्रज ।  
शरणं तदधीनोऽन्तर्बहिर्वैषोऽनुभूयताम् ॥ २६॥  
  
इति नाटकदीपोनाम दशमः परिच्छेदः ॥ १०॥  
  
११. ब्रह्मानन्दे योगानन्दोनाम - एकादशः परिच्छेदः ।  
ब्रह्मानन्दं प्रवक्ष्यामि ज्ञाते तस्मिन्नशेषतः ।  
ऐहिकामुष्मिकानर्थव्रातं हित्वा सुखायते ॥ १॥  
  
ब्रह्मवित्परमाप्नोति शोकं तरति चात्मवित् ।  
रसो ब्रह्मरसं लब्ध्वानन्दी भवति नान्यथा ॥ २॥  
  
प्रतिष्ठां विन्दते स्वस्मिन्यदा स्यादथ सोऽभयः ।  
कुरुतेऽस्मिन्नन्तरं चेदथ तस्य भयं भवेत् ॥ ३॥  
  
वायुः सूर्यो वह्निरिन्द्रो मृत्युर्जन्मान्तरेऽन्तरम् ।  
कृत्वा धर्मं विजानन्तोऽप्यस्माद्भीत्या चरन्ति हि ॥ ४॥  
  
आनन्दं ब्रह्मणो विद्वान्न बिभेति कुतश्चन ।  
एतमेव तपेन्नैषा चिन्ता कर्माग्निसम्भृता ॥ ५॥  
  
एवं विद्वान्कर्मणि द्वे हित्वात्मानं स्मरेत्सदा ।  
कृते च कर्मणि स्वात्मरूपेणैवैष पश्यति ॥ ६॥  
  
भिद्यते हृदयग्रन्थिश्च्छिद्यन्ते सर्वसंशयाः ।  
क्षीयन्ते चास्य कर्माणि तस्मिन्दृष्टे परावरे ॥ ७॥  
  
तमेव विद्वानत्येति मृत्युं पन्था न चेतरः ।  
ज्ञात्वा देवं पाशहानिः क्षीणैः क्लेशैर्न जन्मभाक् ॥ ८॥  
  
देवं मत्वा हर्षशोकौ जहात्यत्रैव धैर्यवान् ।  
नैनं कृताकृते पुण्यपापे तापयतः क्वचित् ॥ ९॥  
  
इत्यादिश्रुतयो बह्व्यः पुराणैः स्मृतिभिः सह ।  
ब्रह्मज्ञानेऽनर्थहानिमानन्दं चाप्यघोषयन् ॥ १०॥  
  
आनन्दस्त्रिविधो ब्रह्मानन्दो विद्यासुखं तथा ।  
विषयानन्द इत्यादौ ब्रह्मानन्दो विविच्यते ॥ ११॥  
  
भृगुः पुत्रः पितुः श्रुत्वा वरुणाद्ब्रह्मलक्षणम् ।  
अन्नप्राणमनोबुद्धिस्त्यक्त्वानन्दं विजज्ञीवान् ॥ १२॥  
  
आनन्दादेव भूतानि जायन्ते तेन जीवनम् ।  
तेषां लयश्च तत्रातो ब्रह्मानन्दो न संशयः ॥ १३॥  
  
भूतोत्पत्तेः पुरा भूमा त्रिपुटीद्वैतवर्जनात् ।  
ज्ञातृज्ञानज्ञेयरूपा त्रिपुटी प्रलये हि न ॥ १४॥  
  
विज्ञानमय उत्पन्नो ज्ञाता ज्ञानं मनोमयः ।  
ज्ञेयाः शब्दादयो नैतत्त्रयमुत्पत्तितः पुरा ॥ १५॥  
  
त्रयाभावे तु निर्द्वैतः पूर्ण एवानुभूयते ।  
समाधिसुप्तिमूर्च्छासु पूर्णः सृष्टेः पुरा तथा ॥ १६॥  
  
यो भूमा तत्सुखं नाल्पे सुखं त्रेधा विभेदिनि ।  
सनत्कुमारः प्राहैवं नारदायातिशोकिने ॥ १७॥  
  
सपुराणान्पञ्च वेदान् शास्त्राणि विविधानि च ।  
ज्ञात्वाप्यनात्मवित्त्वेन नारदोऽतिशुशोच ह ॥ १८॥  
  
वेदाभ्यासात्पुरा तापत्रयमात्रेण शोकिता ।  
पश्चात्त्वभ्यासविस्मारभङ्गगर्वैश्च शोकिता ॥ १९॥  
  
सोऽहं विद्वान्प्रशोचामि शोकपारं नयस्व माम् ।  
इत्युक्तः सुखमेवास्य पारमित्यभ्यधादृषिः ॥ २०॥  
  
सुखं वैषयिकं शोकसहस्रेणावृतत्वतः ।  
दुःखमेवेति मत्वाह नाल्पेऽस्ति सुखमित्यसौ ॥ २१॥  
  
ननु द्वैते सुखं माभूदद्वैतेऽप्यस्ति नो सुखम् ।  
अस्ति चेदुपलभ्येत तथा च त्रिपुटी भवेत् ॥ २२॥  
  
मास्त्वद्वैते सुखं किन्तु सुखमद्वैतमेव हि ।  
किं मानमिति चेन्नास्ति मानाकाङ्क्षा स्वयं प्रभे ॥ २३॥  
  
स्वप्रभत्वे भवद्वाक्यं मानं यस्माद्भवानिदम् ।  
अद्वैतमभ्युपेत्यास्मिन्सुखं नास्तीति भाषते ॥ २४॥  
  
नाभ्युपैम्यहमद्वैतं त्वद्वचोऽनूद्य दूषणम् ।  
वच्मीति चेत्तदा ब्रूहि किमासीद्द्वैततः पुरा ॥ २५॥  
  
किमद्वैतमुत द्वैतमन्यो वा कोटिरन्तिमः ।  
अप्रसिद्धो न द्वितीयोऽनुत्पत्तेः शिष्यतेऽग्रिमः ॥ २६॥  
  
अद्वैतसिद्धिर्युक्त्यैव नानुभूत्येति चेद्वद ।  
निर्दृष्टान्ता सदृष्टान्ता वा कोट्यन्तरमत्र नो ॥ २७।  
नानुभूतिःर्न दृष्टान्त इति युक्तिस्तु शोभते ।  
सदृष्टान्तत्वपक्षे तु दृष्टान्तं वद मे मतम् ॥ २८॥  
  
अद्वैतः प्रलयो द्वैतानुपलम्भेन सुप्तिवत् ।  
इति चेत्सुप्तिरद्वैतेत्यत्र दृष्टान्तमीरय ॥ २९॥  
  
दृष्टान्तः परसुप्तिश्चेदहो ते कौशलं महत् ।  
यः स्वसुप्तिं न वेत्त्यस्य परसुप्तौ तु का कथा ॥ ३०॥  
  
निश्चेष्टत्वात्परः सुप्तो यथाहमिति चेत्तदा ।  
उदाहर्तुः सुषुप्तेस्ते स्वप्रभत्वं बलाद्भवेत् ॥ ३१॥  
  
नेन्द्रियाणि न दृष्टान्तस्तथाप्यङ्गीकरोषि ताम् ।  
इदमेव स्वप्रभत्वं यद्भानं साधनैर्विना ॥ ३२॥  
  
स्तामद्वैतस्वप्रभत्वे वद सुप्तौ सुखं कथम् ।  
शृणु दुःखं तदा नास्ति ततस्ते शिष्यते सुखम् ॥ ३३॥  
  
अन्धः सन्नप्यनन्धः स्याद्विद्धोऽविद्धोऽथ रोग्यपि ।  
अरोगीति श्रुतिः प्राह तच्च सर्वे जना विदुः ॥ ३४॥  
  
न दुःखाभावमात्रेण सुखं लोष्टशिलादिषु ।  
द्वयाभावस्य दृष्टत्वादिति चेद्विषमं वचः ॥ ३५॥  
  
मुखदैन्यप्रकाशाभ्यां परदुःखसुखोहनम् ।  
दैन्याद्यभावतो लोष्टे दुःखाद्यूहो न सम्भवेत् ॥ ३६॥  
  
स्वकीयसुखदुःखे तु नोहनीये ततस्तयोः ।  
भावो वेद्योऽनुभूत्यैव तदभावोऽपि नान्यतः ॥ ३७॥  
  
तथा सति सुषुप्तौ च दुःखाभावोऽनुभूतितः ।  
विरोधिदुःखराहित्यात्सुखं निर्विघ्नमिष्यताम् ॥ ३८॥  
  
महत्तरप्रयासेन मृदुशय्यादिसाधनम् ।  
कुतः सम्पाद्यते सुप्तौ सुखं चेत्तत्र नो भवेत् ॥ ३९॥  
  
दुःखनाशार्थमेवैतदिति चेद्रोगिणस्तथा ।  
भवत्वरोगिणस्ते तत्सुखायैवेति निश्चिनु ॥ ४०॥  
  
तर्हि साधनजन्यत्वात्सुखं वैषयिकं भवेत् ।  
भवत्येवात्र निद्रायाः पूर्वं शय्यासनादिजम् ॥ ४१॥  
  
निद्रायां तु सुखं यत्तज्जन्यते केन हेतुना ।  
सुखाभिमुखधीरादौ पश्चान्मज्जेत्परे सुखे ॥ ४२॥  
  
जाग्रद्व्यापृतिभिः श्रान्तो विश्रम्याथ विरोधिनि ।  
अपनीते स्वस्थचितोऽनुभवेद्विषये सुखम् ॥ ४३॥  
  
आत्माभिमुखधीवृत्तौ स्वानन्दः प्रतिबिम्बति ।  
अनुभूयैनमत्रापि त्रिपुट्या श्रान्तिमाप्नुयात् ॥ ४४॥  
  
तत्श्रमस्यापनुत्यर्थं जीवो धावेत्परात्मनि ।  
तेनैक्यं प्राप्य तत्रत्यो ब्रह्मानन्दः स्वयं भवेत् ॥ ४५॥  
  
दृष्टान्ताः शकुनिः श्येनः कुमारश्च महानृपः ।  
महाब्राह्मण इत्येते सुप्त्यानन्दे श्रुतीरिताः ॥ ४६॥  
  
शकुनिः सूत्रबद्धः सन्दिक्षु व्यापृत्य विश्रमम् ।  
अलब्ध्वा बन्धनस्थानं हस्तस्तम्भाद्युपाश्रयेत् ॥ ४७॥  
  
जीवोपाधिर्मनस्तद्वद्धर्माधर्मफलाप्तये ।  
स्वप्ने जाग्रति च भ्रान्त्वा क्षीणे कर्मणि लीयते ॥ ४८॥  
  
श्येनो वेगेन नीडैकलम्पटः शयितुं व्रजेत् ।  
जीवः सुप्त्यै तथा धावेद्ब्रह्मानन्दैकलम्पटः ॥ ४९॥  
  
अतिबालस्तनं पीत्वा मृदुशय्यागतो हसन् ।  
रागद्वेषाद्यनुत्पत्तेरानन्दैकस्वभावभाक् ॥ ५०॥  
  
महाराजः सार्वभौमः सुतृप्तः सर्वभोगतः ।  
मानुषानन्दसीमानं प्राप्यानन्दैकमूर्तिभाक् ॥ ५१॥  
  
महाविप्रो ब्रह्मवेदी कृतकृत्यत्वलक्षणाम् ।  
विद्यानन्दस्य परमां काष्ठां प्राप्यावतिष्ठते ॥ ५२॥  
  
मुग्धबुद्धातिबुद्धानां लोके सिद्धा सुखात्मता ।  
उदाहृतानामन्ये तु दुःखिनो न सुखात्मकाः ॥ ५३॥  
  
कुमारादिवदेवायं ब्रह्मानन्दैकतत्परः ।  
स्त्रीपरिष्वक्तवद्वेद न बाह्यं नापि चान्तरम् ॥ ५४॥  
  
बाह्यं रथ्यादिकं वृत्तं गृहकृत्यं यथान्तरम् ।  
तथा जागरणं बाह्यं नाडीस्थः स्वप्न आन्तरः ॥ ५५॥  
  
पितापि सुप्तावपितेत्यादौ जीवत्ववारणात् ।  
सुप्तौ ब्रह्मैव नो जीव संसारित्वासमीक्षणात् ॥ ५६॥  
  
पितृत्वाद्यभिमानो यः सुखदुःखाकरः स हि ।  
तस्मिन्नपगते तीर्णः सर्वान् शोकान्भवत्ययम् ॥ ५७॥  
  
सुषुप्तिकाले सकले विलीने तमसावृतः ।  
सुखरूपमुपैतीति ब्रूते ह्याथर्वणी श्रुतिः ॥ ५८॥  
  
सुखमस्वाप्समत्राहं नैव किंचिदवेदिषम् ।  
इति द्वे तु सुखाज्ञाने परामृशति चोत्तितः ॥ ५९॥  
  
परामर्शोऽनुभूतेऽस्तीत्यासीदनुभवस्तदा ।  
चिदात्मत्वत्स्वतो भाति सुखमज्ञानधीस्ततः ॥ ६०॥  
  
ब्रह्मविज्ञानमानन्दमिति वाजसनेयिनः ।  
पठन्त्यतः स्वप्रकाशं सुखं ब्रह्मैव नेतरत् ॥ ६१॥  
  
यदज्ञानं तत्र लीनौ तौ विज्ञानमनोमयौ ।  
तयोर्हि विलयावस्था निद्राज्ञानं च सैव हि ॥ ६२॥  
  
विलीनघृतवत्पश्चात्स्याद्विज्ञानमयो घनः ।  
विलीनावस्थ आनन्दमयशब्देन कथ्यते ॥ ६३॥  
  
सुप्तिपूर्वक्षणे बुद्धिवृत्तिर्या सुखबिम्बिता ।  
सैव तद्बिम्बसहिता लीनानन्दमयस्ततः ॥ ६४॥  
  
अन्तर्मुखोऽयमानन्दमयो ब्रह्मसुखं तदा ।  
भुङ्क्ते चिद्बिम्बयुक्ताभिरज्ञानोत्पन्नवृत्तिभिः ॥ ६५॥  
  
अज्ञानवृत्तयः सूक्ष्मा विस्पष्टा बुद्धिवृत्तयः ।  
इति वेदान्तसिद्धान्तपारगाः प्रवदन्ति हि ॥ ६६॥  
  
माण्डुक्यतापनीयादिश्रुतिष्वेतदतिस्फुटम् ।  
आनन्दमयभोक्तृत्वं ब्रह्मानन्दे च भोग्यता ॥ ६७॥  
  
एकीभूतः सुषुप्तस्थः प्रज्ञानघनतां गतः ।  
आनन्दमय आनन्दभुक्चेतोमयवृत्तिभिः ॥ ६८॥  
  
विज्ञानमयमुख्यैर्यो रूपैर्युक्तः पुराधुना ।  
स लयेनैकतां प्राप्तो बहुतण्डुलपिष्टवत् ॥ ६९॥  
  
प्रज्ञानानि पुरा बुद्धिवृत्तयोऽथ घनोऽभवत् ।  
घनत्वं हिमबिन्दूनामुदग्देशे यथा तथा ॥ ७०॥  
  
तद्घनत्वं साक्षिभावं दुःखाभावं प्रचक्षते ।  
लौकिकास्तार्किका यावद्दुःखवृत्तिविलोपनात् ॥ ७१॥  
  
अज्ञानबिम्बिता चित्स्यान्मुखमानन्दभोजने ।  
भुक्तं ब्रह्मसुखं त्यक्त्वा बहिर्यात्यथ कर्मणा ॥ ७२॥  
  
कर्म जन्मान्तरेऽभूद्यत्तद्योगाद्बुद्ध्यते पुनः ।  
इति कैवल्यशाखायां कर्मजो बोध ईरितः ॥ ७३॥  
  
कंचित्कालं प्रबुद्धस्य ब्रह्मानन्दस्य वासना ।  
अनुगच्छेद्यतस्तूष्णीमास्ते निर्विषयः सुखी ॥ ७४॥  
  
कर्मभिः प्रेरितः पश्चान्नाना दुःखानि भावयन् ।  
शनैर्विस्मरति ब्रह्मानन्दमेषोऽखिलो  जनः ॥ ७५॥  
  
प्रागूर्ध्वमपि निद्रायाः पक्षपातो दिने दिने ।  
ब्रह्मानन्दे नृणां तेन प्राज्ञोऽस्मिन्विवदेत कः ॥ ७६॥  
  
ननु तूष्णीं स्थितौ ब्रह्मानन्दश्चेद्भाति लौकिकाः ।  
अलसाश्चरितार्थाः स्युः शास्त्रेण गुरुणात्र किम् ॥ ७७॥  
  
बाढं ब्रह्मेति विद्युश्चेत्कृतार्थास्तावतैव ते ।  
गुरुशास्त्रे विनात्यन्तं गम्भीरं ब्रह्म वेत्ति कः ॥ ७८॥  
  
जानाम्यहं त्वदुक्त्याद्य कुतो मे न कृतार्थता ।  
शृण्वत्र त्वादृशं वृत्तं प्राज्ञं मन्यस्य कस्यचित् ॥ ७९॥  
  
चतुर्वेदविदे देयमिति शृण्वन्नवोचत ।  
वेदाश्चत्वार इत्येवं वेद्मि मे दीयतां धनम् ॥ ८०॥  
  
साङ्ख्यमेवैष जानाति न तु वेदानशेषतः ।  
यदि तर्हि तमप्येवं नाशेषं ब्रह्म वेत्सि हि ॥ ८१॥  
  
अखण्डैकरसानन्दे मायातत्कार्यवर्जिते ।  
अशेषत्वसशेषत्ववार्तावसर एव कः ॥ ८२॥  
  
शब्दानेव पठस्याहो तेषामर्थं च पश्यसि ।  
शब्दपाठेऽर्थबोधस्ते सम्पाद्यत्वेन शिष्यते ॥ ८३॥  
  
अर्थे व्याकरणाद्बुद्धे साक्षात्कारोऽवशिष्यते ।  
स्यात्कृतार्थत्वधीर्यावत्तावद्गुरुमुपास्व भोः ॥ ८४॥  
  
आस्तामेतद्यत्र यत्र सुखं स्याद्विषयैर्विना ।  
तत्र सर्वत्र विद्ध्येतां ब्रह्मानन्दस्य वासनाम् ॥ ८५॥  
  
विषयेष्वपि लब्धेषु तदिच्छोपरमे सति ।  
अन्तर्मुखमनोवृत्तावानन्दः प्रतिबिम्बति ॥ ८६॥  
  
ब्रह्मानन्दो वासना च प्रतिबिम्ब इति त्रयम् ।  
अन्तरेण जगत्यस्मिन्नानन्दो नास्ति कश्चन ॥ ८७॥  
  
तथा च विषयानन्दो वासनानन्द इत्यमू ।  
आनन्दौ जनयन्नास्ते ब्रह्मानन्दः स्वयंप्रभः ॥ ८८॥  
  
श्रुतियुक्त्यनुभूतिभ्यः स्वप्रकाशचिदात्मके ।  
ब्रह्मानन्दे सुप्तिकाले सिद्धे सत्यन्यदा शृणु ॥ ८९॥  
  
य आनन्दमयः सुप्तौ स विज्ञानमयात्मताम् ।  
गत्वा स्वप्नं प्रबोधं वा प्राप्नोति स्थानभेदतः ॥ ९०॥  
  
नेत्रे जागरणं कण्ठे स्वप्नः सुप्तिर्हृदम्बुजे ।  
आपादमस्तकं देहं व्याप्य जागर्ति चेतनः ॥ ९१॥  
  
देहतादात्म्यमापन्नस्तप्तायः पिण्डवत्ततः ।  
अहं मनुष्य इत्येवं निश्चित्यैवावतिष्ठते ॥ ९२॥  
  
उदासीनः सुखी दुःखीत्यवस्थात्रयमेत्यसौ ।  
सुखदुःखे कर्मकार्ये त्वौदासीन्यं स्वभावतः ॥ ९३॥  
  
बाह्यभोगान्मनोराज्यात्सुखदुःखे द्विधा मते ।  
सुखदुःखान्तरालेषु भवेत्तूष्णीमवस्थितिः ॥ ९४॥  
  
न कापि चिन्ता मेऽस्त्यद्य सुखमास इति ब्रुवन् ।  
औदासीन्ये निजानन्दभानं वक्त्यखिलः जनः ॥ ९५॥  
  
अहमस्मीत्यहङ्कारसामान्येनावृतत्वतः ।  
निजानन्दो न मुख्योऽयं किन्त्वसौ तस्य वासना ॥ ९६॥  
  
नीरपूरितभाण्डस्य बाह्ये शैत्यं न तज्जलम् ।  
किन्तु नीरगुणस्तेन नीरसत्तानुमीयते ॥ ९७॥  
  
यावद्यावदहङ्कारो विस्मृतोऽभ्यासयोगतः ।  
तावत्तावत्सूक्ष्मदृष्टेर्निजानन्दोऽनुमीयते ॥ ९८॥  
  
सर्वात्मना विस्मृतः सन्सूक्ष्मतां परमां व्रजेत् ।  
अलीनत्वान्न निद्रैषा ततो देहोऽपि नो पतेत् ॥ ९९॥  
  
न द्वैतं भासते नापि निद्रा तत्रास्ति यत्सुखम् ।  
स ब्रह्मानन्द इत्याह भगवानर्जुनं प्रति ॥ १००॥  
  
शनैः शनैरुपरमेद्बुद्ध्या धृतिगृहीतया ।  
आत्मसंस्थं मनः कृत्वा न किंचिदपि चिन्तयेत् ॥ १०१॥  
  
यतो यतो निश्चरति मनश्चञ्चलमस्थिरम् ।  
ततस्ततो नियम्यैतदात्मन्येव वशं नयेत् ॥ १०२॥  
  
प्रशान्तमनसं ह्येनं योगिनं सुखमुत्तमम् ।  
उपैति शान्तरजसं ब्रह्मभूतमकल्मषम् ॥ १०३॥  
  
यत्रोपरमते चित्तं निरुद्धं योगसेवया ।  
यत्र चैवात्मनात्मानं पश्यन्नात्मनि तुष्यति ॥ १०४॥  
  
सुखमात्यन्तिकं यत्तद्बुद्धिग्राह्यमतीन्द्रियम् ।  
वेत्ति यत्र न चैवायं स्थितश्चलति तत्त्वतः ॥ १०५॥  
  
यं लब्ध्वा चापरं लाभं मन्यते नाधिकं ततः ।  
यस्मिन् स्थितो न दुःखेन गुरुणापि विचाल्यते ॥ १०६॥  
  
तं विद्याद्दुःखसंयोगवियोगं योगसंज्ञितम् ।  
स निश्चयेन योक्तव्यो योगोऽनिर्विण्णचेतसा ॥ १०७॥  
  
युञ्जन्नेवं सदात्मानं योगि विगतकल्मषः ।  
सुखेन ब्रह्मसंस्पर्शमत्यन्तं सुखमश्नुते ॥ १०८॥  
  
उत्सेक उदधेर्यद्वत्कुशाग्रेणैकबिन्दुना ।  
मनसो निग्रहस्तद्वद्भवेदपरिखेदतः ॥ १०९॥  
  
बृहद्रथस्य राजर्षेः शाकायन्यो मुनिः सुखम् ।  
प्राह मैत्राख्यशाखायां समाध्युक्तिपुरःसरम् ॥ ११०॥  
  
यथा निरिन्धनो वह्निः स्वयोनावुपशाम्यति ।  
तथा वृत्तिक्षयाच्चित्तं स्वयोनावुपशाम्यति ॥ १११॥  
  
स्वयोनावुपशान्तस्य मनसः सत्यकामिनः ।  
इन्द्रियार्थविमूढस्यानृताः कर्मवशानुगाः ॥ ११२॥  
  
चित्तमेव हि संसारस्तत्प्रयत्नेन शोधयेत् ।  
यच्चित्तस्तन्मयो मर्त्यो गुह्यमेतत्सनातनम् ॥ ११३॥  
  
चित्तस्य हि प्रसादेन हन्ति कर्म शुभाशुभम् ।  
प्रसन्नात्मात्मनि स्थित्वा सुखमक्षयमश्नुते ॥ ११४॥  
  
समासक्तं यथा चित्तं जन्तोर्विषयगोचरे ।  
यद्येवं ब्रह्मणि स्यात्तत्को न मुच्येत बन्धनात् ॥ ११५॥  
  
मनो हि द्विविधं प्रोक्तं शुद्धं चाशुद्धमेव च ।  
अशुद्धं कामसम्पर्काच्छुद्धं कामविवर्जितम् ॥ ११६॥  
  
मन एव मनुष्याणां कारणं बन्धमोक्षयोः ।  
बन्धाय विषयासक्तं मुक्त्यै निर्विषयं स्मृतम् ॥ ११७॥  
  
समाधिनिर्धूतमलस्य चेतसो  
     निवेशितस्यात्मनि यत्सुखं भवेत् ।  
न शक्यते वर्णयितुं गिरा तदा  
     स्वयं तदन्तःकरणेन गृह्यते ॥ ११८॥  
  
यद्यप्यसौ चिरं कालं समाधिर्दुर्लभो नृणाम् ।  
तथापि क्षणिको ब्रह्मानन्दं निश्चाययत्यसौ ॥ ११९॥  
  
श्रद्धालुर्व्यसनी योऽत्र निश्चिनोत्येव सर्वथा ।  
निश्चिते तु सकृत्तस्मिन्विश्वसित्यन्यदाप्ययम् ॥ १२०॥  
  
तादृक्पुमानुदासीनकालेऽप्यानन्दवासनाम् ।  
उपेक्ष्य मुख्यमानन्दं भावयत्येव तत्परः ॥ १२१॥  
  
परव्यसनिनी नारी व्यग्रापि गृहकर्मणि ।  
तदेवास्वादयत्यन्तः परसङ्गरसायनम् ॥ १२२॥  
  
एवं तत्त्वे परे शुद्धे धीरो विश्रान्तिमागतः ।  
तदेवास्वादयत्यन्तर्बहिर्व्यवहारन्नपि ॥ १२३॥  
  
धीरत्वमक्षप्राबल्येऽप्यानन्दास्वादवाञ्छया ।  
तिरस्कृत्याखिलाक्षाणि तच्चिन्तायां प्रवर्तनम् ॥ १२४॥  
  
भारवाही शिरोभारं मुक्त्वास्ते विश्रमं गतः ।  
संसारव्यापृतित्यागे तादृग्बुद्धिस्तु विश्रमः ॥ १२५॥  
  
विश्रान्तिम्ं परमां प्राप्तस्त्वौदासीन्ये यथा तथा ।  
सुखदुःखदशायां च तदानन्दैकतत्परः ॥ १२६॥  
  
अग्निप्रवेशहेतौ धीः शृङ्गारे यादृशी तथा ।  
धीरस्योदेति विषयेऽनुसन्धानविरोधिनी ॥ १२७॥  
  
अविरोधिसुखे बुद्धिः स्वानन्दे च गमागमौ ।  
कुर्वन्त्यास्ते क्रमादेषा काकाक्षिवदितस्ततः ॥ १२८॥  
  
एकैव दृष्टिः काकस्य वामदक्षिणनेत्रयोः ।  
यात्यायात्येवमानन्दद्वये तत्त्वविदो मतिः ॥ १२९॥  
  
भुञ्जानो विषयानन्दं ब्रह्मानन्दं च तत्त्ववित् ।  
द्विभाषाभिज्ञवद्विद्यादुभौ लौकिकवैदिकौ ॥ १३०॥  
  
दुःखप्राप्तौ न चोद्वेगो यथा पूर्वं यतो द्विदृक् ।  
गङ्गामग्नार्धकायस्य पुंसः शीतोष्णधीर्यथा ॥ १३१॥  
  
इत्थं जागरणे तत्त्वविदो ब्रह्मसुखं सदा ।  
भाति तद्वासनाजन्ये स्वप्ने तद्भासते तथा ॥ १३२॥  
  
अविद्यावासनाप्यस्तीत्यतस्तद्वासनोत्थिते ।  
स्वप्ने पूर्ववदेवैष सुखं दुःखं च वीक्षते ॥ १३३॥  
  
ब्रह्मानन्दाभिधे ग्रन्थे ब्रह्मानन्दप्रकाशकम् ।  
योगिप्रत्यक्षमध्याये प्रथमेऽस्मिन्नुदीरितम् ॥ १३४॥  
  
इति ब्रह्मानन्दे योगानन्दः समाप्तः ॥ ११॥  
  
१२. ब्रह्मानन्दे आत्मानन्दोनाम - द्वादशः परिच्छेदः ।  
नन्वेवं वासनानन्दाद्ब्रह्मानन्दादपीतरम् ।  
वेत्तु योगी निजानन्दं मूढस्यात्रास्ति का गतिः ॥ १॥  
  
धर्माधर्मवशादेष जायतां म्रियतामपि ।  
पुनः पुनर्देहलक्षैः किं नो दाक्षिण्यतो वद ॥ २॥  
  
अस्ति वोऽनुजिघृक्षुवाद्दाक्षिण्येन प्रयोजनम् ।  
तर्हि ब्रूहि स मूढः किं जिज्ञासुर्वा पराङ्मुखः ॥ ३॥  
  
उपास्तिं कर्म वा ब्रूयाद्विमुखाय यथोचितम् ।  
मन्दप्रज्ञं तु जिज्ञासुमात्मानन्देन बोधयेत् ॥ ४॥  
  
बोधयामास मैत्रेयीं याज्ञवल्क्यो निजप्रियाम् ।  
न वा अरे पत्युरर्थे पतिः प्रिय इतीरयन् ॥ ५॥  
  
पतिर्जाया पुत्रवित्ते पशुब्राह्मणबाहुजाः ।  
लोका देवा वेदभूते सर्वं चात्मार्थतः प्रियम् ॥ ६॥  
  
पत्याविच्छा यदा पत्न्यास्तदा प्रीतिं करोति सा ।  
क्षुदनुष्ठानरोगाद्यैस्तदा नेच्छति तत्पतिः ॥ ७॥  
  
न पत्युरर्थे सा प्रीतिः स्वार्थ एव करोति ताम् ।  
पतिश्चात्मन एवार्थे न जायार्थे कदाचन ।  
अन्योऽन्यप्रेरणेऽप्येवं स्वेच्छयैव प्रवर्तनम् ॥ ८॥  
  
श्मश्रुकण्टकवेधेन बालो रुदति तत्पिता ।  
चुम्बत्येव न सा प्रीतिर्बालार्थे स्वार्थ एव सा ॥ ९॥  
  
निरिच्छमपि रत्नादि वित्तं यत्नेन पालयन् ।  
प्रीतिं करोति सा स्वार्थे वित्तार्थत्वं  न शङ्कितम् ॥ १०॥  
  
अनिच्छति बलीवर्दे विवाहयिषते बलात् ।  
प्रीतिः सा वणिगर्थैव बलीवर्दार्थता कुतः ॥ ११॥  
  
ब्राह्मण्यं मेऽस्ति पूज्योऽहमिति तुष्यति पूजया ।  
अचेतनाया जातेर्नो सन्तुष्टिः पुंस एव सा ॥ १२॥  
  
क्षत्रियोऽहं तेन राज्यं करोमीत्यत्र राजता ।  
न जातेर्वैश्यजात्यादौ योजनायेदमीरितम् ॥ १३॥  
  
स्वर्गलोकब्रह्मलोकौ स्तां ममेत्यभिवाञ्छनम् ।  
लोकयोर्नोपकाराय स्वभोगायैव केवलम् ॥ १४॥  
  
ईशविष्ण्वादयो देवाः पूज्यन्ते पापनष्टये ।  
न तन्निष्पापदेवार्थं स्वार्थं तत्तूपयुज्यते ॥ १५॥  
  
ऋगादयो ह्यधीयन्ते दुर्ब्राह्मण्यानवाप्तये ।  
न तत् प्रसक्तं वेदेषु मनुष्येषु प्रसज्यते ॥ १६॥  
  
भूम्यादिपञ्चभूतानि स्थानतृट्पाकशोषणैः ।  
हेतुभिश्चावकाशेन वाञ्छन्त्येषां न हेतवे ॥ १७॥  
  
स्वामिभृत्यादिकं सर्वं स्वोपकाराया वाञ्छति ।  
तत्तत्कृतोपकारस्तु तस्य तस्य न विद्यते ॥ १८॥  
  
सर्वव्यवहृतिष्वेवमनुसन्धातुमीदृशम् ।  
उदाहरणबाहुल्यं तेन स्वां वासयेन्मतिम् ॥ १९॥  
  
अथ केयं भवेत्प्रीतिः श्रूयते या निजात्मनि ।  
रागो वध्वादि विषये श्रद्धा यागादि कर्मणि ।  
भक्तिः स्याद्गुरुदेवादाविच्छा त्वप्राप्तवस्तुनि ॥ २०॥  
  
तर्ह्यस्तु सात्विकी वृत्तिः सुखमात्रानुवर्तिनी ।  
प्राप्ते नष्टेऽपि सद्भावादिच्छतो व्यतिरिच्यते ॥ २१॥  
  
सुखसाधनतोपाधेरन्नपानादयः प्रियाः ।  
आत्मानुकुल्यादन्नादिसमश्चेदमुनात्र कः ।  
अनुकुलयितव्यः स्यान्नैकस्मिन्कर्मकर्तृता ॥ २२॥  
  
सुखे वैषयिके प्रीतिमात्रमात्मा त्वतिप्रियः ।  
सुखे व्यभिचरत्येषा नात्मनि व्यभिचारिणी ॥ २३॥  
  
एकं त्यक्त्वान्यदादत्ते सुखं वैषयिकं सदा ।  
नात्मा त्याज्यो न चादेयस्तस्मिन्व्यभिचरेत्कथम् ॥ २४॥  
  
हानादानविहीनोऽस्मिन्नुपेक्षा चेत्तृणादिवत् ।  
उपेक्षितुः स्वरूपत्वान्नोपेक्ष्यत्वं निजात्मनः ॥ २५॥  
  
रोगक्रोधाभिभूतानां मुमूर्षा वीक्ष्यते क्वचित् ।  
ततो द्वेषाद्भवेत्त्याज्य आत्मेति यदि तन्न हि ।  
त्यक्तुं योग्यस्य देहस्य नात्मता त्यक्तुरेव सा ।  
न त्यक्तर्यस्ति स द्वेषस्त्याज्ये द्वेषे तु का क्षतिः ॥ २६॥  
  
आत्मार्थत्वेन सर्वस्य प्रीतेश्चात्मा ह्यतिप्रियः ।  
यथा पितुः पुत्रमित्रात्पुत्रः प्रियतरस्तथा ॥ २७॥  
  
मा न भूवमहं किन्तु भूयासं सर्वदेत्यसौ ।  
आशीः सर्वस्य दृस्तेति प्रत्यक्षा प्रीतिरात्मनि ॥ २८॥  
  
इत्यादिभिस्त्रिभिः प्रीतौ सिद्धायामेवमात्मनि ।  
पुत्रभार्यादिशेषत्वमात्मनः कैश्चिदिर्रितम् ॥ २९॥  
  
एतद्विवक्षया पुत्रे मुख्यात्मत्वं श्रुतीरितम् ।  
आत्मा वै पुत्रनामेति तच्चोपनिषदि स्फुटम् ॥ ३०॥  
  
सोऽस्यायमात्मा पुण्येभ्यः कर्मेभ्यः प्रतिधीयते ।  
अथास्येतर आत्मायं कृतकृत्यः प्रमीयते ॥ ३१॥  
  
सत्यप्यात्मनि लोकोऽस्ति नापुत्रस्यात एव हि ।  
अनुशिष्टं पुत्रमेव लोक्यमाहुर्मनीषिणः ॥ ३२॥  
  
मनुष्यलोको जय्यः स्यात्पुत्रेणैवेतरेण नो ।  
मुमूर्षुर्मन्त्रयेत्पुत्रं त्वं ब्रह्मेत्यादिमन्त्रकैः ॥ ३३॥  
  
इत्यादिश्रुतयः प्राहुः पुत्रभार्यादिशेषताम् ।  
लौकिका अपि पुत्रस्य प्राधान्यमनुमन्यते ॥ ३४॥  
  
स्वस्मिन्मृतेऽपि पुत्रादिर्जीवेद्वित्तादिना यथा ।  
तथैव यत्नं कुरुते मुख्याः पुत्रादयस्ततः ॥ ३५॥  
  
बाधमेतावता नात्मा शेषो भवति कस्य चित् ।  
गौणमिथ्यामुख्यभेदैरात्मायं भवति त्रिधा ॥ ३६॥  
  
देवदत्तस्तु सिंहोऽयमित्यैक्यं गौणमेतयोः ।  
भेदस्य भासमानत्वात्पुत्रादेरात्मता तथा ॥ ३७॥  
  
भेदोऽस्ति पञ्चकोषेषु साक्षिणो न तु भात्यसौ ।  
मिथ्यात्मतातः कोषाणां स्थाणोर्चौरात्मता यथा ॥ ३८॥  
  
न भाति भेदो नाप्यस्ति साक्षिणोऽप्रतियोगिनः ।  
सर्वान्तरत्वात् तस्यैव मुख्यमात्मत्वमिष्यते ॥ ३९॥  
  
सत्येवं व्यवहारेषु येषु यस्यात्मतोचिता ।  
तेषु तस्यैव शेषित्वं सर्वस्यान्यस्य शेषता ॥ ४०॥  
  
मुमूर्षोर्गृहरक्षादौ गौणात्मैवोपयुज्यते ।  
न मुख्यात्मा न मिथ्यात्मा पुत्रः शेषी भवत्यतः ॥ ४१॥  
  
अध्येता वह्निरित्यत्र सन्नप्यग्निर्न गृह्यते ।  
अयोग्यत्वेन योग्यत्वाद्बटुरेवात्र गृह्यते ॥ ४२॥  
  
कृशोऽहं पुष्टिमाप्स्यामीत्यादौ देहात्मतोचिता ।  
न पुत्रं विनियुङ्क्तेऽत्र पुष्टिहेत्वन्नभक्षणे ॥ ४३॥  
  
तपसा स्वर्गमेष्यामीत्यादौ कर्त्रात्मतोचिता ।  
अनपेक्ष्य वपुर्भोगं चरेत्कृच्छ्रादिकं ततः ॥ ४४॥  
  
मोक्ष्येऽहमित्यत्र युक्तं चिदात्मत्वं तदा पुमान् ।  
तद्वेत्ति गुरुशास्त्राभ्यां न तु किंचिच्चिकीर्षति ॥ ४५॥  
  
विप्रक्षत्रादयो यद्वद्बृहस्पतिसवादिषु ।  
व्यवस्थितास्तथा गौणमिथ्यामुख्या यथोचितम् ॥ ४६॥  
  
तत्र तत्रोचिते प्रीतिरात्मन्येवातिशायिनी ।  
अनात्मनि तु तच्छेषे प्रीतिरन्यत्र नोभयम् ॥ ४७॥  
  
उपेक्ष्यं द्वेष्यमित्यन्यत् द्वेधा मार्गतृणादिकम् ।  
उपेक्ष्यं व्याघ्रसर्पादि द्वेष्यमेवं चतुर्विधम् ॥ ४८॥  
  
आत्मा शेष उपेक्ष्यं च द्वेष्यं चेति चतुर्ष्वपि ।  
न व्यक्तिनियमः किन्तु तत्तत्कार्यात्तथा तथा ॥ ४९॥  
  
स्याद्व्याघ्रः संमुखो द्वेष्यो ह्युपेक्ष्यस्तु पराङ्मुखः ।  
लालनादनुकूलश्चेद्विनोदायेति शेषताम् ॥ ५०॥  
  
व्यक्तीनां नियमो मा भूल्लक्षणात्तुव्यवस्थितिः ।  
आनुकूल्यं प्रातिकूल्यं द्वयाभावश्च लक्षणम् ॥ ५१॥  
  
आत्मा प्रेयान्प्रियः शेषो द्वेष्योपेक्ष्ये तदन्ययोः ।  
इति व्यवस्थितो लोको याज्ञवल्क्यमतं च तत् ॥ ५२॥  
  
अन्यत्रापि श्रुतिः प्राह पुत्राद्वित्तात्तथान्यतः ।  
सर्वस्मादान्तरं तत्त्वं तदेतत्प्रेय ईक्षताम् ॥ ५३॥  
  
श्रौत्या विचारदृष्ट्यायं साक्ष्येवात्मा न चेतरः ।  
कोषान्पञ्च विविच्यान्तर्वस्तुदृष्टिर्विचारणा ॥ ५४॥  
  
जागरस्वप्नसुप्तीनामागमापायभासनम् ।  
यतो भवत्यसावात्मा स्वप्रकाशचिदात्मकः ॥ ५५॥  
  
शेषाः प्राणादिवित्तान्ता आसन्नास्तारतम्यतः ।  
प्रीतिस्तथा तारतम्यात्तेषु सर्वेषु वीक्ष्यते ॥ ५६॥  
  
वित्तात्पुत्रः प्रियः पुत्रात्पिण्डः पिण्डात्तथेन्द्रियम् ।  
इन्द्रियाच्च प्रियः प्राणः प्राणादात्मा परः प्रियः ॥ ५७॥  
  
एवं स्थिते विवादोऽत्र प्रतिबुद्धविमूढयोः ।  
श्रुत्योदाहारि तत्रात्मा प्रेयानित्येव निर्णयः ॥ ५८॥  
  
साक्ष्येव दृश्यादन्यस्मात्प्रेयानित्याह तत्त्ववित् ।  
प्रेयान्पुत्रादिरेवेमं भोक्तुं साक्षीति मूढधीः ॥ ५९॥  
  
आत्मनोऽन्यं प्रियं ब्रूते शिष्यश्च प्रतिवाद्यपि ।  
तस्योत्तरं वाचो बोधशापौ कुर्यात्तयोः क्रमात् ॥ ६०॥  
  
प्रियं त्वां रोत्स्यतीत्येवमुत्तरं वक्ति तत्त्ववित् ।  
स्वोक्तप्रियस्य दुष्टत्वं शिष्यो वेत्ति विवेकतः ॥ ६१॥  
  
अलभ्यमानस्तनयः पितरौ क्लेशयेच्चिरम् ।  
लब्धोऽपि गर्भपातेन प्रसवेन च बाधते ॥ ६२॥  
  
जातस्य ग्रहरोगादि कुमारस्य च मूकता ।  
उपनीतेऽप्यविद्यत्वमनुद्वाहश्च पण्डिते ॥ ६३॥  
  
पुनश्च परदारादि दारिद्र्यं च कुटुम्बिनः ।  
पित्रोः दुःखस्य न अस्त्यनतो धनी चेन्म्रियते तदा ॥ ६४॥  
  
एवं विविच्य पुत्रादौ प्रीतिं त्यक्त्वा निजात्मनि ।  
निश्चित्य परमां प्रीतिं वीक्षते तमहर्निशम् ॥ ६५॥  
  
आग्रहाद्ब्रह्मविद्द्वेषादपि पक्षममुञ्चतः ।  
वादिनो नरकः प्रोक्तो दोषश्च बहुयोनिषु ॥ ६६॥  
  
ब्रह्मविद्ब्रह्मरूपत्वादीश्वरस्तेन वर्णितम् ।  
यद्यत्तत्तत्तथैव स्यात्तच्छिष्यप्रतिवादिनोः ॥ ६७॥  
  
यस्तु साक्षिणमात्मानं सेवते प्रियमुत्तमम् ।  
तस्य प्रेयानसावात्मा न नश्यति कदाचन ॥ ६८॥  
  
परप्रेमास्पदत्वेन परमानन्दरूपता ।  
सुखवृद्धिः प्रीतिवृद्धौ सार्वभौमादिषु श्रुता ॥ ६९॥  
  
चैतन्यवत्सुखं चास्य स्वभावश्चेच्चिदात्मनः ।  
धीवृत्तिष्वनुवर्तेत सर्वास्वपि चितिर्यथा ॥ ७०॥  
  
मैवमुष्णप्रकाशात्मा दीपस्तस्य प्रभा गृहे ।  
व्याप्नोति नोष्णता तद्वच्चितेरेवानुवर्तनम् ॥ ७१॥  
  
गन्धरूपरसस्पर्शेष्वपि सत्सु यथा पृथक् ।  
एकाक्षेणैक एवार्थो गृह्यते नेतरस्तथा ॥ ७२॥  
  
चिदानन्दौ नैव भिन्नौ गन्धाद्यास्तु विलक्षणाः ।  
इति चेत् तदभेदोऽपि साक्षिण्यन्यत्र वा वद ॥ ७३॥  
  
आद्ये गन्धादयोऽप्येवमभिन्नाः पुष्पवर्तिनः ।  
अक्षभेदेन तद्भेदे वृत्तिभेदात्तयोर्भिदा ॥ ७४॥  
  
सत्ववृत्तौ चित्सुखैक्यं तद्वृत्तेर्निर्मलत्वतः ।  
रजोवृत्तेस्तु मालिन्यात्सुखांशोऽत्र तिरस्कृतः ॥ ७५॥  
  
तिन्तिणीफलमत्यम्लं लवणेन युतं यदा ।  
तदाम्लस्य तिरस्कारादीषदग्नं यथा तथा ॥ ७६॥  
  
ननु प्रियतमत्वेन परमानन्दतात्मनि ।  
विवेक्तुं शक्यतामेवं विना योगेन किं भवेत् ॥ ७७॥  
  
यद्योगेन तदेवैति वदामो ज्ञानसिद्धये ।  
योगः प्रोक्तो विवेकेन ज्ञानं किं नोपजायते ॥ ७८॥  
  
यत् साङ्ख्यैः प्राप्यते स्थानं तद्योगैरपि गम्यते ।  
इति स्मृतं फलैकत्वं योगिनां च विवेकिनाम् ॥ ७९॥  
  
असाध्यः कस्यचिद्योगः कस्यचिज्ज्ञाननिश्चयः ।  
इत्थं विचार्यमार्गौ द्वौ जगाद परमेश्वरः ॥ ८०॥  
  
योगे कोऽतिशयस्तेऽत्र ज्ञानमुक्तं समं द्वयोः ।  
रागद्वेषाद्यभावश्च तुल्यो योगिविवेकिनोः ॥ ८१॥  
  
न प्रीतिर्विषयेष्वस्ति प्रेयानात्मेति जानतः ।  
कुतो रागः कुतो द्वेषः प्रातिकूल्यमपश्यतः ॥ ८२॥  
  
देहादेः प्रतिकूलेषु द्वेषस्तुल्योद्वयोरपि ।  
द्वेषं कुर्वन्न योगी चेदविवेक्यपि तादृशः ॥ ८३॥  
  
द्वैतस्य प्रतिभानं तु व्यवहारे द्वयोः समम् ।  
समाधौ नेति चेत्तद्वन्नाद्वैतत्वविवेकिनः ॥ ८४॥  
  
विवक्ष्यते तदस्माभिरद्वैतानन्दनामके ।  
अध्याये हि तृतीये तत्सर्वमप्यतिमङ्गलम् ॥ ८५॥  
  
सदा पश्यन्निजानन्दमपश्यन्नखिलं जगत् ।  
अर्थाद्योगीति चेत्तर्हि सन्तुष्टो वर्धतां भवान् ॥ ८६॥  
  
ब्रह्मानन्दभिधे ग्रन्थे मन्दानुग्रहसिद्धये ।  
द्वितीयेऽध्याय एतस्मिन्नात्मानन्दो विवेचितः ॥ ८७॥  
  
इति ब्रह्मानन्दे आत्मानन्दः समाप्तः ॥ १२॥  
  
१३. ब्रह्मानन्देऽद्वैतानन्दोनाम - त्रयोदशः परिच्छेदः ।  
योगानन्दः पुरोक्तो यः स आत्मानन्द इष्यताम् ।  
कथं ब्रह्मत्वमेतस्य सद्वयस्येति चेच्छृणु ॥ १॥  
  
आकाशादि स्वदेहान्तं तैत्तिरीयश्रुतीरितम् ।  
जगन्नास्त्यन्यदानन्दात्दद्वैतब्रह्मता ततः ॥ २॥  
  
आनन्दाद्ध्येव तज्जातं तिष्ठत्यानन्द एव तत् ।  
आनन्द एव लीनं चेत्युक्तानन्दात्कथं पृथक् ॥ ३॥  
  
कुलालाद्घट उत्पन्नो भिन्नश्चेति न शङ्क्यताम् ।  
मृद्वदेषः उपादानं न निमित्तं कुलालवत् ॥ ४॥  
  
स्थितिर्लयश्च कुम्भस्य कुलाले स्तो न हि क्वचित् ।  
दृष्टौ तौ मृदि तद्वत्स्यादुपादानं तयोः श्रुतेः ॥ ५॥  
  
उपादानं त्रिधा भिन्नं विवर्ति परिणामि च ।  
आरम्भकं च तत्रान्त्यौ न निरंशेऽवकाशिनौ ॥ ६॥  
  
आरम्भवादिनोऽन्यस्मादन्यस्योत्पत्तिमूचिरे ।  
तन्तोः पटस्य निष्पत्तेर्भिन्नौ तन्तुपटौ खलु ॥ ७॥  
  
अवस्थान्तरतापत्तिरेकस्य परिणामिता ।  
स्यात् क्षीरं दधि मृत्कुम्भः सुवर्णं कुण्डलं यथा ॥ ८॥  
  
अवस्थान्तरभानं तु विवर्तो रज्जुसर्पवत् ।  
निरंशेऽप्यस्त्यसौ व्योम्नि तलमालिन्यकल्पनात् ॥ ९॥  
  
ततो निरंश आनन्दे विवर्तो जगदिष्यताम् ।  
मायाशक्तिः कल्पिका स्यादैन्द्र जालिकशक्तिवत् ॥ १०॥  
  
शक्तिः शक्तात्पृथङ्नास्ति तद्वद्दृष्टेर्न चाभिदा ।  
प्रतिबन्धस्य दृष्टत्वाच्छक्त्यभावे तु कस्य सः ॥ ११॥  
  
शक्तेः कार्यानुमेयत्वादकार्ये प्रतिबन्धनम् ।  
ज्वलतोऽग्नेरदाहे स्यान्मन्त्रादि प्रतिबन्धता ॥ १२॥  
  
देवात्मशक्तिं स्वगुणैर्निगूढां मुनयोऽविदन् ।  
परास्य शक्तिर्विविधा क्रियाज्ञानबलात्मिका ॥ १३॥  
  
इति वेदवचः प्राह वसिष्ठश्च तथाब्रवीत् ।  
सर्वशक्तिपरं ब्रह्म नित्यमापूर्णमद्वयम् ॥ १४॥  
  
यथोल्लसति शक्त्यासौ प्रकाशमधिगच्छति ।  
चिच्छक्तिर्ब्रह्मणो राम! शरीरेषूपलभ्यते ॥ १५॥  
  
स्पन्दशक्तिश्च वातेषु दार्ढ्यशक्तिस्तथोपले ।  
द्रवशक्तिस्तथाम्भःसु दाहशक्तिस्तथानले ।  
शून्यशक्तिस्तथाकाशे नाशशक्तिर्विनाशिनि ॥ १६॥  
  
यथाण्डान्तर्महासर्पो जगदस्ति तथात्मनि ।  
फलपत्रलतापुष्पशाखाविटपमूलवान् ।  
वृक्षबीजे यथा वृक्षस्तथेदं ब्रह्मणि स्थितम् ॥ १७॥  
  
क्वचित्कश्चित्कदाचिच्च तस्मादुद्यन्ति शक्तयः ।  
देशकालविचित्रत्वात्क्ष्मातलादिव शालयः ॥ १८॥  
  
स आत्मा सर्वगो राम! नित्योदितमहावपुः ।  
यन्मनाङ्मननीं शक्तिं धत्ते तन्मन उच्यते ॥ १९॥  
  
आदौ मनस्तदनुबन्धविमोक्षदृष्टी  
     पश्चात्प्रपञ्चरचना भुवनाभिधाना ।  
इत्यादिका स्थितिरियं हि गता प्रतिष्ठा-  
     माख्यायिका सुभगबालजनोदितेव ॥ २०॥  
  
बालस्य हि विनोदाय धात्री शक्ति शुभां कथाम् ।  
क्वचित्सन्ति महाबाहो! राजपुत्रास्त्रयः शुभाः ॥ २१॥  
  
द्वौ न जातौ तथैकस्तु गर्भ एव हि न स्थितः ।  
वसन्ति ते धर्मयुता अत्यन्तासति पत्तने ॥ २२॥  
  
स्वकीयाच्छून्यनगरान्निर्गत्य विमलाशयाः ।  
गच्छन्तो गगने वृक्षान्ददृशुः फलशालिनः ॥ २३॥  
  
भविष्यन्नगरे तत्र राजपुत्रास्त्रयोऽपि ते ।  
सुखमद्य स्थिता पुत्र! मृगयाव्यवहारिणः ॥ २४॥  
  
धात्र्यैवं कथिता राम! बालकाख्यायिका शुभा ।  
निश्चयं स ययौ बालो निर्विचारणया धिया ॥ २५॥  
  
इयं संसार रचना विचारोज्झितचेतसाम् ।  
बालकाख्यायिकेवेत्थमवस्थितिमुपागता ॥ २६॥  
  
इत्यादिभिरुपाख्यानैर्मायाशक्तेस्तु विस्तरम् ।  
वसिष्ठः कथयामास सैव शक्तिर्निरूप्यते ॥ २७॥  
  
कार्यादाश्रयतः सैषा भवेच्छक्तिर्विलक्षणा ।  
स्फोटाङ्गारौ दृश्यमानौ शक्तिस्तत्रानुमीयते ॥ २८॥  
  
पृथुबुध्नोदराकारो घटः कार्योऽत्र मृत्तिका ।  
शब्दादिभिः पञ्चगुणैर्युक्ता शक्तिस्त्वतद्विधा ॥ २९॥  
  
न पृथ्वादिर्न शब्दादिः शक्तावस्तु यथा तथा ।  
अत एव ह्यचिन्त्यैषा न निर्वचनमर्हति ॥ ३०॥  
  
कार्योत्पत्तेः पुरा शक्तिर्निगूढा मृद्यवस्थिता ।  
कुलालादिसहायेन विकाराकारतां व्रजेत् ॥ ३१॥  
  
पृथ्व्यादि विकारान्तं स्पर्शादिगुणमृत्तिकाम् ।  
एकीकृत्य घटं प्राहुर्विचारविकला जनाः ॥ ३२॥  
  
कुलालव्यापृतेः पूर्वो यावानंश स नो घटः ।  
पश्चात्तु पृथुबुध्नादिमत्त्वे युक्ता हि कुम्भता ॥ ३३॥  
  
स घटो न मृदो भिन्नो वियोगे सत्यनीक्षणात् ।  
नाप्यभिन्नः पुरा पिण्डदशायामनवेक्षणात् ॥ ३४॥  
  
अतोऽनिर्वचनीयोऽयं शक्तिवत्तेन शक्तिजः ।  
अव्यक्तव्ये शक्तिरुक्ता व्यक्तत्ये घटनामभृत् ॥ ३५॥  
  
ऐन्द्रजालिकनिष्ठापि माया न व्यज्यते पुरा ।  
पश्चाद्गन्धर्वसेनादिरूपेण व्यक्तिमाप्नुयात् ॥ ३६॥  
  
एवं मायामयत्वेन विकारस्यानृतात्मताम् ।  
विकाराधारमृद्वस्तुसत्यत्वं चाब्रवीच्छ्रुतिः ॥ ३७॥  
  
वाङ्निष्पाद्यं नाममात्रं विकारो नास्य सत्यता ।  
स्पर्शादि गुणयुक्ता तु सत्या केवलमृत्तिका ॥ ३८॥  
  
व्यक्ताव्यक्ते तदाधार इति त्रिष्वाद्ययोर्द्वयोः ।  
पर्यायः कालभेदेन तृतीयस्त्वनुगच्छति ॥ ३९॥  
  
निस्तत्त्वं भासमानं च व्यक्तमुत्पत्तिनाशभाक् ।  
तदुत्पत्तौ तस्य नाम वाचा निष्पाद्यते नृभिः ॥ ४०॥  
  
व्यक्ते नष्टेऽपि नामैतन्नृवक्त्रेष्वनुवर्तते ।  
तेन नाम्ना निरूप्यत्वाद्व्यक्तं तद्रूपमुच्यते ॥ ४१॥  
  
निस्तत्त्वत्वाद्विनाशित्वाद्वाचारम्भणनामतः ।  
व्यक्तस्य न तु तद्रूपं सत्यं किञ्चिन्मृदादिवत् ॥ ४२॥  
  
व्यक्तकाले ततः पूर्वमूर्ध्वमप्येकरूपभाक् ।  
सतत्त्वमविनाशं च सत्यं मृद्वस्तु कथ्यते ॥ ४३॥  
  
व्यक्तं घटो विकारश्चेत्येतैर्नामभिरीरितः ।  
अर्थश्चेदनृतः कस्मान्न मृद्बोधे निवर्तते ॥ ४४॥  
  
निवृत्त एव यस्मात्ते तत्सत्यत्वमतिर्गता ।  
ईदृङ्निवृत्तिरेवात्र बोधजा न त्वभासनम् ॥ ४५॥  
  
पुमानधोमुखः नीरे भातोऽप्यस्ति न वस्तुतः ।  
तटस्थमर्त्यवत्तस्मिन्नैवास्था कस्यचित्क्वचित् ।  
ईदृग्बोधे पुमर्थत्वं मतमद्वैतवादिनाम् ॥ ४६  
मृद्रूपस्यापरित्यागाद्विवर्तत्वं घटे स्थितम् ।  
परिणामे पूर्वरूपं त्यजेत्तत्क्षीररूपवत् ।  
मृत्सुवर्णे निवर्तेते घटकुण्डलयोर्न हि ॥ ४७॥  
  
घटे नष्टे न मृद्भावः कपालानामवेक्षणात् ।  
मैवं चूर्णेऽस्ति मृद्रूपं स्वर्णरूपं त्वतिस्फुटम् ॥ ४८॥  
  
क्षीरादौ परिणामोऽस्तु पुनस्तद्भाववर्जनात् ।  
एतावता मृदादीनां दृष्टान्तत्वं न हीयते ॥ ४९॥  
  
आरम्भवादिनः कार्ये मृदो द्वैगुण्यमापतेत् ।  
रूपस्पर्शादयः प्रोक्ताः कार्य कारणयोः पृथक् ॥ ५०॥  
  
मृत्सुवर्णमयश्चेति दृष्टान्तत्रयमारूणिः ।  
प्राहातो वासयेत्कार्यानृतत्वं सर्ववस्तुषु ॥ ५१॥  
  
कारणज्ञानतः कार्यविज्ञानं चापि सोऽवदत् ।  
सत्यज्ञानेऽनृतज्ञां कथमत्रोपपद्यते ॥ ५२॥  
  
समृत्कस्य विकारस्य कार्यता लोकदृष्टितः ।  
वास्तवोऽत्र मृदंशोऽस्य बोधः कारणबोधतः ॥ ५३॥  
  
अनृतांशो न बोद्धव्यस्तद्बोधानुपयोगतः ।  
तत्त्वज्ञानं पुमर्थं स्यान्नानृत अंशावबोधनम् ॥ ५४॥  
  
तर्हि कारणविज्ञानात्कर्यज्ञामितीरिते ।  
मृद्बोधान्मृत्तिका बुद्धेत्युक्तं स्यात्कोऽत्र विस्मयः ॥ ५५॥  
  
सत्यं कार्येषु वस्त्वंशः कारणात्मेति जानतः ।  
विस्मयो मास्त्विहाज्ञस्य विस्मयः केन वार्यते ॥ ५६॥  
  
आरम्भी परिणामी च लौकिकश्चैककारणे ।  
ज्ञाते सर्वमतं श्रुत्वा प्राप्नुवन्त्येव विस्मयम् ॥ ५७॥  
  
अद्वैतेऽभिमुखीकर्तुमेवात्रैकस्य बोधतः ।  
सर्वबोधः श्रुतौ नैव नानात्वस्य विवक्षया ॥ ५८॥  
  
एकमृत्पिण्डविज्ञानात्सर्वमृण्मयधीर्यथा ।  
तथैकब्रह्मबोधेन जगद्बुद्धिर्विभाव्यताम् ॥ ५९॥  
  
सच्चित्सुखात्मकं ब्रह्म नामरूपात्मकं जगत् ।  
तापनीये श्रुतं ब्रह्म सच्चिदानन्दलक्षणम् ॥ ६०॥  
  
सद्रूपमारुणिः प्राह प्रज्ञानं ब्रह्म बह्वृचाः ।  
सनत्कुमार आनन्दमेवमन्यत्र गम्यताम् ॥ ६१॥  
  
विचिन्त्य सर्वरूपाणि कृत्वा नामानि तिष्ठति ।  
अहं व्याकरवाणीमे नामरूपे इति श्रुतिः ॥ ६२॥  
  
अव्याकृतं पुरा सृष्टेरूर्ध्वं व्याक्रीयते द्विधा ।  
अचिन्त्यशक्तिर्मायैषा ब्रह्मण्यव्याकृताभिधा ॥ ६३॥  
  
अविक्रियब्रह्मनिष्ठा विकारं यात्यनेकधा ।  
मायां तु प्रकृतिं विद्यान्मायिनं तु महेश्वरम् ॥ ६४॥  
  
आद्यो विकार आकाशः सोऽस्ति भात्यपि च प्रियः ।  
अवकाशस्तस्य रूपं तन्मिथ्या न तु तत्त्रयम् ॥ ६५॥  
  
न व्यक्तेः पूर्वमस्त्येव न पश्चाच्च विनाशतः ।  
आदावन्ते च यन्नास्ति वर्तमानेऽपि तत्तथा ॥ ६६॥  
  
अव्यक्तादीनि भूतानि व्यक्तमध्यानि भारत ।  
अव्यक्तनिधनानीवेत्याह कृष्णोऽर्जुनं प्रति ॥ ६७॥  
  
मृद्वत्ते सच्चिदानन्दा अनुगच्छन्ति सर्वद ।  
निराकाशे सदादीनामनुभूतिर्निजात्मनि ॥ ६८॥  
  
अवकाशे विस्मृतेऽथ तत्र किं भाति ते वद ।  
शून्यमेवेति चेदस्तु नाम तादृग्विभाति हि ॥ ६९॥  
  
तादृक्त्वादेव तत्सत्त्वमौदासीन्येन तत्सुखम् ।  
आनुकूल्यप्रातिकूल्यहीनं यत्तन्निजं सुखम् ॥ ७०॥  
  
आनुकूल्ये हर्षधीः स्यात्प्रातिकूल्ये तु दुःखधीः ।  
द्वयाभावे निजानन्दो निजं दुःखं तु न क्वचित् ॥ ७१॥  
  
निजानन्दे स्थिते हर्षशोकयोर्व्यत्ययः क्षणात् ।  
मनसः क्षणिकत्वेन तयोर्मानसतेष्यताम् ॥ ७२॥  
  
आकाशेऽप्येवमानन्दः सत्ताभाने तु संमते ।  
वाय्वादिदेहपर्यन्तवस्तुष्वेवं विभाव्यताम् ॥ ७३॥  
  
गतिस्पर्शौ वायुरूपं वह्नेर्दाहप्रकाशने ।  
जलस्य द्रवता भूमेः काठिन्यं चेति निर्णयः ॥ ७४॥  
  
असाधारण आकाशे ओषध्यन्नवपुःष्वपि ।  
एवं विभाव्य मनसा तत्तद्रूपं यथोचितम् ॥ ७५॥  
  
अनेकधा विभिन्नेषु नामरूपेषु चैकधा ।  
तिष्ठन्ति सच्चिदानन्दाविसंवादः न कस्यचित् ॥ ७६॥  
  
निस्तत्त्वे नामरूपे द्वे जन्मनाशयुते च ते ।  
बुद्ध्या ब्रह्मणि वीक्षस्व समुद्रे बुद्बुदादिवत् ॥ ७७॥  
  
सच्चिदानन्दरूपेऽस्मिन् पूर्णे ब्रह्मणि वीक्षिते ।  
स्वयमेवावजानाति नामरूपे शनैः शनैः ॥ ७८॥  
  
यावद्यावदवज्ञा स्यात्तावत्तावत्तदीक्षणम् ।  
यावद्यावद्वीक्ष्यते तत्तावत्तावदुभे त्यजेत् ॥ ७९॥  
  
तदभ्यासेन विद्यायां सुस्थितायामयं पुमान् ।  
जीवन्नेव भवेन्मुक्तो वपुरस्तु यथा तथा ॥ ८०॥  
  
तच्चिन्तनं तत्कथनमन्योन्यं तत्प्रबोधनम् ।  
एतदेकपरत्वं च तदभ्यासं विदुर्बुधाः ॥ ८१॥  
  
वासनानेककालिना दीर्घकालं निरन्तरम् ।  
सादरं चाभ्यस्यमाने सर्वथैव निवर्तते ॥ ८२॥  
  
मृच्छक्तिवद्ब्रह्मशक्तिरनेकाननृतान्सृजेत् ।  
यद्वा जीवगता निद्रा स्वप्नश्चात्र निदर्शनम् ॥ ८३॥  
  
निद्राशक्तिर्यथा जीवे दुर्घटस्वप्नकारिणी ।  
ब्रह्मण्येषा तथा माया सृष्टिस्थित्यन्तकारिणी ॥ ८४॥  
  
स्वप्ने वियद्गतिं पश्येत्स्वमूर्धच्छेदनं यथा ।  
मुहूर्ते वत्सरौघं च मृतं पुत्रादिकं पुनः ॥ ८५॥  
  
इदं युक्तमिदं नेति व्यवस्था तत्र दुर्लभा ।  
यथा यथेक्ष्यते यद्यत्तत्तद्युक्तं तथा तथा ॥ ८६॥  
  
ईदृशो महिमा दृष्टो निद्राशक्तेर्यदा तदा ।  
मायाशक्तेरचिन्त्योऽयं महिमेति किमद्भुतम् ॥ ८७॥  
  
शयाने पुरुषे निद्रा स्वप्नं बहुविधं सृजेत् ।  
ब्रह्मण्येवं निर्विकारे विकारान्कल्पयत्यसौ ॥ ८८॥  
  
खानिलाग्निजलोर्व्यण्डलोकप्राणिशिलादिकाः ।  
विकाराः प्राणिधीष्वन्तश्चिच्छाया प्रतिबिम्बति ॥ ८९॥  
  
चेतनाचेतनेष्वेषु सच्चिदानन्दलक्षणम् ।  
समानं ब्रह्म भिद्येते नामरूपे पृथक्पृथक् ॥ ९०॥  
  
ब्रह्मण्येते नामरूपे पटे चित्रमिव स्थिते ।  
उपेक्ष्य नामरूपे द्वे सच्चिदानन्दधीर्भवेत् ॥ ९१॥  
  
जलस्थेऽधोमुखे स्वस्य देहे दृष्टेऽप्युपेक्ष्य तम् ।  
तीरस्थ एव देहे स्वे तात्पर्यं स्याद्यथा तथा ॥ ९२॥  
  
सहस्रशो मनोराज्ये वर्तमाने सदैव तत् ।  
सर्वैरूपेक्ष्यते तद्वदुपेक्षा नामरूपयोः ॥ ९३॥  
  
क्षणे क्षणे मनोराज्यं भवत्येवान्यथान्यथा ।  
गतं गतं पुनर्नास्ति व्यवहारो बहिस्तथा ॥ ९४॥  
  
न बाल्यं यौवने लभ्यं यौवनं स्थविरे तथा ।  
मृतः पिता पुनर्नास्ति नायात्येव गतं दिनम् ॥ ९५॥  
  
मनोराज्याद्विशेषः कः क्षणध्वंसिनि लौकिके ।  
अतोऽस्मिन्भासमानेऽपि तत्सत्यत्वधियं त्यजेत् ॥ ९६॥  
  
उपेक्षिते लौकिके धीर्निर्विघ्ना ब्रह्मचिन्तने ।  
नटवत्कृत्रिमास्थायां निर्वहत्येव लौकिकम् ॥ ९७॥  
  
प्रवहत्यपि नीरेऽधः स्थिरा प्रौढ शिला यथा ।  
नामरूपान्यथात्वेऽपि कूटस्थं ब्रह्म नान्यथा ॥ ९८॥  
  
निष्छिद्रे दर्पणे भाति वस्तुगर्भं बृहद्वियत् ।  
सच्चित्घने तथा नानाजगद्गर्भमिदं वियत् ॥ ९९॥  
  
अदृष्ट्वा दर्पणं नैव तदन्तस्थे क्षणं यथा ।  
अमत्वा सच्चिदानन्दं नामरूपमतिः कुतः ॥ १००॥  
  
प्रथमं सच्चिदानन्दे भासमानेऽथ तावता ।  
बुद्धिं नियम्य नैवोर्ध्वं धारयेन्नामरूपयोः ॥ १०१॥  
  
एवं च निर्जगद्ब्रह्म सच्चिदानन्दलक्षणम् ।  
अद्वैतानन्द एतस्मिन्विश्राम्यन्तु जनाश्चिरम् ॥ १०२॥  
  
ब्रह्मानन्दाभिधे ग्रन्थे तृतीयेऽध्याय ईरितः ।  
अद्वैतानन्द एव स्याज्जगन्मिथ्यात्वचिन्तया ॥ १०३॥  
  
इति ब्रह्मानन्देऽद्वैतानन्दः समाप्तः ॥ १३॥  
  
१४. ब्रह्मानन्दे विद्यानन्दोनाम - चतुर्दशः परिच्छेदः ।  
योगेनात्मविवेकेन द्वैतमिथ्यात्वचिन्तया ।  
ब्रह्मानन्दं पश्यतोऽथ विद्यानन्दो निरूप्यते ॥ १॥  
  
विषयानन्दवद्विद्यानन्दोधीवृत्तिरूप्कः ।  
दुःखाभावादिरूपेण प्रोक्त एष चतुर्विधः ॥ २॥  
  
दुःखाभावश्च कामाप्तिः कृतकृत्योऽहमित्यसौ ।  
प्राप्तप्राप्योऽहमित्येवं चातुर्विध्यमुदाहृतम् ॥ ३॥  
  
ऐहिकं च आमुष्मिकं चेत्येवं दुःखं द्विधेरितम् ।  
निवृत्तिमैहिकस्याह बृहदारण्यकं वचः ॥ ४॥  
  
आत्मानं चेद्विजानीयादयमस्मीति पूरुषः ।  
किमिच्छन्कस्य कामाय शरीरमनुसंज्वरेत् ॥ ५॥  
  
जीवात्मा परमात्मा चेत्यात्मा द्विविध ईरितः ।  
चित्तादात्म्यात्त्रिभिर्देहैर्जीवः सन्भोक्तृतां व्रजेत् ॥ ६॥  
  
परमात्मा सच्चिदानन्दस्तादात्म्यं नामरूपयोः ।  
गत्वा भोग्यत्वमापन्नस्तद्विवेके तु नोभयम् ॥ ७॥  
  
भोग्यमिच्छन्भोक्तुरर्थे शरीरमनुसंज्वरेत् ।  
ज्वरास्त्रिषु शरीरेषु स्थिता न त्वात्मनो ज्वराः ॥ ८॥  
  
व्याधयो धातुवैषम्ये स्थूलदेहे स्थिता ज्वराः ।  
कामक्रोधादयः सूक्ष्मे द्वयोर्बीजं तु कारणे ॥ ९॥  
  
अद्वैतानन्दमार्गेण परात्मनि विवेचिते ।  
अपश्यन्वास्तवं भोग्यं किं नामेच्छेत्परात्मवित् ॥ १०॥  
  
आत्मानन्दोक्तरीत्यास्मिन्जीवात्मन्यवधारिते ।  
भोक्ता नैवास्ति कोऽप्यत्र शरीरानुज्वरः कुतः ॥ ११॥  
  
पुण्यपापद्वये चिन्ता दुःखमामुष्मिकं भवेत् ।  
प्रथमाध्याय एवोक्तं चिन्ता नैनं तपेदिति ॥ १२॥  
  
यथा पुष्करपर्णेऽस्मिन्नपामश्लेषणं तथा ।  
वेदनादूर्ध्वमागामिकर्मणोऽश्लेषणं बुधे ॥ १३॥  
  
इषीकातृणतूलस्य वह्निदाहः क्षणाद्यथा ।  
तथा सञ्चितकर्मास्य दग्धं भवति वेदनात् ॥ १४॥  
  
यथैधांसि समिद्धोऽग्निर्भस्मसात्कुरुतेऽर्जुन ।  
ज्ञानाग्निः सर्वकर्माणि भस्मसात्कुरुते तथा ॥ १५॥  
  
यस्य नाहंकृतो भावो बुद्धिर्यस्य न लिप्यते ।  
हत्वापि स इमां लोकान्न हन्ति न निबध्यते ॥ १६॥  
  
मातापित्रोर्वधः स्तेयं भ्रूणहत्यान्यदीदृशम् ।  
न मुक्तिं नाशयेत्पापं मुखकान्तिर्न नश्यति ॥ १७॥  
  
दुःखाभाववदेवास्य सर्वकामाप्तिरीरिता ।  
सर्वान्कामानसावाप्य ह्यमृतो भवदित्यतः ॥ १८॥  
  
जक्षन्क्रीडन्रतिं प्राप्तः स्त्रीभिर्यानैस्तथेतरैः ।  
शरीरं न स्मरेत्प्राणं कर्मणा जीवयेदमुम् ॥ १९॥  
  
सर्वान्कामान्सहाप्नोति नान्यवज्जन्मकर्मभिः ।  
वर्तन्ते श्रोत्रिये भोगा युगपत्क्रमवर्जिताः ॥ २०॥  
  
युवा रूपी च विद्यावान्नीरोगो दृढचित्तवान् ।  
सैन्योपेतः सर्वपृथ्वीं वित्तपूर्णां प्रपालयन् ॥ २१॥  
  
सर्वैर्मानुष्यकैर्भोगैः सम्पन्नस्तृप्तभूमिपः ।  
यमानन्दमवाप्नोति ब्रह्मविच्च तमश्नुते ॥ २२॥  
  
मर्त्येभोगे द्वयोर्नास्ति कामस्तृप्तिरतः समा ।  
भोगान्निष्कामतैकस्य परस्यापि विवेकतः ॥ २३॥  
  
श्रोत्रियत्वाद्वेदशास्त्रैर्भोग्यदोषानवेक्षते ।  
राजा बृहद्रथो दोषांस्तान्गाथाभिरुदाहरत् ॥ २४॥  
  
देहदोषाश्चित्तदोषा भोग्यदोषा अनेकशः ।  
शुना वान्ते पायसे नो कामस्तद्वद्विवेकिनः ॥ २५॥  
  
निष्कामत्वे समेऽप्यत्र राज्ञः साधन सञ्चये ।  
दुःखमासीद्भाविनाशादितिभीरनुवर्तते ॥ २६॥  
  
नोभयं श्रोत्रियस्यातस्तदानन्दोऽधिकोऽन्यतः ।  
गन्धर्वानन्द आशास्ति राज्ञो नास्ति विवेकिनः ॥ २७॥  
  
अस्मिन्कल्पे मनुष्यः सन्पुण्यपापविशेषतः ।  
गन्धर्वत्वं समापन्नो मर्त्यो गन्धर्व उच्यते ॥ २८॥  
  
पूर्वकल्पे कृतात्पुण्यात्कल्पादावेव चेद्भवेत् ।  
गन्धर्वत्वं तादृषोऽत्र देवगन्धर्व उच्यते ॥ २९॥  
  
अग्निष्वात्तादयो लोके पितरश्चिरवासिनः ।  
कल्पादावेव देवत्वं गता आजानदेवताः ॥ ३०॥  
  
अस्मिन्कल्पेऽश्वमेधादि कर्म कृत्वा महत्पदम् ।  
अवाप्याजानदेवैर्याः पूज्यास्ताः कर्मदेवताः ॥ ३१॥  
  
यमाग्निमुख्याः देवाः स्युर्जाताविन्द्रबृहस्पती ।  
प्रजापतिर्विराट् प्रोक्तो ब्रह्मा सूत्रात्मनामकः ॥ ३२॥  
  
सार्वभौमादिसूत्रान्ता उत्तरोत्तरकामिनः ।  
अवाङ्मनसगम्योऽयमात्मानन्दस्ततः परः ॥ ३३॥  
  
तैःस्तैः काम्येषु सर्वेषु सुखेषु श्रोत्रियो यतः ।  
निस्पृहस्तेन सर्वेषामानन्दाः सन्ति तस्य ते ॥ ३४॥  
  
सर्वकामाप्तिरेषोक्ता यद्वा साक्षि चिदात्मता ।  
स्वदेहवत्सर्वदेहेष्वपि भोगानवेक्षते ॥ ३५॥  
  
अज्ञस्याप्येतदस्त्येव न तु तृप्तिरबोधतः ।  
यो वेद सोऽश्नुते सर्वान्कामानितियब्रवीच्छ्रुतिः ॥ ३६॥  
  
यद्वा सर्वात्मता स्वस्य साम्ना गायति सर्वदा ।  
अहमन्नं तथान्नादश्चेति सामस्वधीयते ॥ ३७॥  
  
दुःखाभावश्च कामाप्तिरुभे ह्येवं निरूपिते ।  
कृतकृत्यत्वमन्यच्च प्राप्तप्राप्यत्वमीक्ष्यताम् ॥ ३८॥  
  
उभयं तृप्तिदीपे हि सम्यगस्माभिरीरितम् ।  
त एवात्रानुसन्धेयाः श्लोका बुद्धिविशुद्धये ॥ ३९॥  
  
ऐहिकामुष्मिकव्रातसिद्ध्यै मुक्तेश्च सिद्धये ।  
बहु कृत्यं पुरास्याभूत्तत्सर्वमधुना कृतम् ॥ ४०॥  
  
तदेतत्कृतकृत्यत्वं प्रतियोगिपुरःसरम् ।  
अनुसन्दधदेवायमेवं तृप्यति नित्यशः ॥ ४१॥  
  
दुःखिनोऽज्ञाः संसरन्तु कामं पुत्राद्यपेक्षया ।  
परमानन्दपूर्णोऽहं संसरामि किमिच्छया ॥ ४२॥  
  
अनुतिष्ठन्तु कर्माणि परलोकयियासवः ।  
सर्वलोकात्मकः कस्मादनुतिष्ठामि किं कथम् ॥ ४३॥  
  
व्याचक्षतां ते शास्त्राणि वेदानध्यापयन्तु वा ।  
येऽत्राधिकारिणो मे तु नाधिकारोऽक्रियत्वतः ॥ ४४॥  
  
निद्राभिक्षे स्नानशौचे नेच्छामि न करोमि च ।  
द्रष्टारश्चेत्कल्पयन्ति किं मे स्यादन्यकल्पनात् ॥ ४५॥  
  
गुञ्जापुञ्जादि दह्येत नान्यारोपितवह्निना ।  
नान्यारोपितसंसारधर्मानेवमहं भजे ॥ ४६॥  
  
शृण्वन्त्वज्ञाततत्त्वास्ते जानन्कस्माच्छृणोम्यहम् ।  
मन्यन्तां संशयापन्ना न मन्येऽहमसंशयः ॥ ४७॥  
  
विपर्यस्तो निदिध्यासेत्किं ध्यानमविपर्ययात् ।  
देहात्मत्वविपर्यासं न कदाचिद्भजाम्यहम् ॥ ४८॥  
  
अहं मनुष्य इत्यादिव्यवहारो विनाप्यमुम् ।  
विपर्यासं चिराभ्यस्तवासनातोऽवकल्पते ॥ ४९॥  
  
प्रारब्धकर्मणि क्षीणे व्यवहारो निवर्तते ।  
कर्माक्षये त्वसौ नैव शाम्येद्ध्यानसहस्रतः ॥ ५०॥  
  
विरलत्वं व्यवहृतेरिष्टं चेद्ध्यानमस्तु ते ।  
अबाधिकां व्यवहृतिं पश्यन्ध्यायाम्यहं कुतः ॥ ५१॥  
  
विक्षेपो नास्ति यस्मान्मे न समाधिस्ततो मम ।  
विक्षेपो वा समाधिर्वा मनसः स्याद्विकारिणः ॥ ५२॥  
  
नित्यानुभवरूपस्य को मे वाऽनुभवः पृथक् ।  
कृतं कृत्यं प्रापणीयं प्राप्तमित्येव निश्चयः ॥ ५३॥  
  
व्यवहारो लौकिको वा शास्त्रीयो वाऽन्यथाऽपि वा ।  
ममाकर्तुरलेपस्य यथाऽऽरब्धं प्रवर्तताम् ॥ ५४॥  
  
अथवा कृतकृत्योऽपि लोकानुग्रहकामया ।  
शास्त्रीयेणैव मार्गेण वर्तेऽहं का मम क्षतिः ॥ ५५॥  
  
देवार्चनस्नानशौचभिक्षादौ वर्ततां वपुः ।  
तारं जपतु वाक्तद्वत्पठत्वाम्नायमस्तकम् ॥ ५६॥  
  
विष्णुं ध्यायतु धीर्यद्वा ब्रह्मानन्दे विलीयताम् ।  
साक्ष्यहं किञ्चिदप्यत्र न कुर्वे नापि कारये ॥ ५७॥  
  
कृतकृत्यतया तृप्तः प्राप्तप्राप्यतया पुनः ।  
तृप्यन्नेवं स्वमनसा मन्यतेऽसौ निरन्तरम् ॥ ५८॥  
  
धन्योऽहं धन्योऽहं नित्यं स्वात्मानमञ्जसा वेद्मि ।  
धन्योऽहं धन्योऽहं ब्रह्मानन्दो विभाति मे स्पष्टम् ॥ ५९॥  
  
धन्योऽहं धन्योऽहं दुःखं सांसारिकं न वीक्षेऽद्य ।  
धन्योऽहं धन्योऽहं स्वस्याज्ञानं पलायितं क्वापि ॥ ६०॥  
  
धन्योऽहं धन्योऽहं कर्तव्यं मे न विद्यते किञ्चित् ।  
धन्योऽहं धन्योऽहं प्राप्तव्यं सर्वमद्य सम्पन्नम् ॥ ६१॥  
  
धन्योऽहं धन्योऽहं तृप्तेर्मे कोपमा भवेल्लोके ।  
धन्योऽहं धन्योऽहं धन्यो धन्यः पुनः पुनर्धन्यः ॥ ६२॥  
  
अहो पुण्यमहो पुण्यं फलितं फलितं दृढम् ।  
अस्य पुण्यस्य सम्पत्तेरहो वयमहो वयम् ॥ ६३॥  
  
अहो शास्त्रमहो शास्त्रमहो गुरुरहो गुरुः ।  
अहो ज्ञानमहो ज्ञानमहो सुखमहो सुखम् ॥ ६४॥  
  
ब्रह्मानन्दाभिधे ग्रन्थे चतुर्थोऽध्याय ईरितः ।  
विद्यानन्दस्तदुत्पत्तिपर्यन्तोऽभ्यास इष्यताम् ॥ ६५॥  
  
इति ब्रह्मानन्दे विद्यानन्दः समाप्तः ॥ १४॥  
  
१५. ब्रह्मानन्दे विषयानन्दो नाम - पञ्चदशः परिच्छेदः ।  
अथात्र विषयानन्दो ब्रह्मानन्दांशरूपभाक् ।  
निरूप्यते द्वारभूतस्तदंशत्वं श्रुतिर्जगौ ॥ १॥  
  
एषोऽस्य परमानन्दो योऽखण्डैकरसात्मकः ।  
अन्यानि भूतान्येतस्य मात्रामेवोपभुञ्जते ॥ २॥  
  
शान्ता घोरास्तथा मूढा मनसो वृत्तयस्त्रिधा ।  
वैराग्यं क्षान्तिरौदार्यमित्याद्याः शान्तवृत्तयः ॥ ३॥  
  
तृष्णा स्नेहो रागलोभावित्याद्या घोरवृत्तयः ।  
संमोहोभयमित्याद्याः कथिता मूढवृत्तयः ॥ ४॥  
  
वृत्तिष्वेतासु सर्वासु ब्रह्मणश्चित्स्वभावता ।  
प्रतिबिम्बति शान्तासु सुखं च प्रतिबिम्बति ॥ ५॥  
  
रूपं रूपं बभूवासौ प्रतिरूप इति श्रुतिः ।  
उपमा सूर्यकेत्वादि सूत्रयामास सूत्रकृत् ॥ ६॥  
  
एक एव हि भूतात्मा भूते भूते व्यवस्थितः ।  
एकधा बहुधा चैव दृश्यते जलचन्द्रवत् ॥ ७॥  
  
जले प्रविष्टश्चन्द्रोऽयमस्पष्टः कलुषे जले ।  
विस्पष्टो निर्मले तद्वद्द्वेधा ब्रह्मापि वृत्तिषु ॥ ८॥  
  
घोरमूढासु मालिन्यात्सुखांशस्य तिरस्कृतिः ।  
ईषन्नैर्मल्यतस्तत्र चिदंशप्रतिबिम्बनम् ॥ ९॥  
  
यद्वापि निर्मले नीरे वह्नेरौष्ण्यस्य संक्रमः ।  
न प्रकाशस्य तद्वत्स्याच्चिन्मात्रोद्भूतिरत्र च ॥ १०॥  
  
काष्ठे त्वौष्ण्यप्रकाशौ द्वावुद्भवं गच्छतो यथा ।  
शान्तासु सुखचैतन्ये तथैवोद्भूतिमाप्नुतः ॥ ११॥  
  
वस्तुस्वरूपमाश्रित्य व्यवस्था तूभयोः समा ।  
अनुभूत्यनुसारेण कल्प्यते हि नियामकम् ॥ १२॥  
  
न घोरासु न मूढासु सुखानुभव ईक्ष्यते ।  
शान्तास्वपि क्वचित्कश्चित्सुखातिशय ईश्यताम् ॥ १३॥  
  
गृहक्षेत्रादिविषये यदा कामो भवेत्तदा ।  
राजसस्यास्य कामस्य घोरत्वात्तत्र नो सुखम् ॥ १४॥  
  
सिद्ध्येन्न वेत्यस्ति दुःखमसिद्धौ तद्विवर्धते ।  
प्रतिबन्धे भवेत्क्रोधो द्वेषो वा प्रतिबन्धकः ॥ १५॥  
  
अशक्यश्चेत्प्रतीकारो विषदः स्यात्स तानसः ।  
क्रोधादिषु महादुःखं सुखशङ्कापि दूरतः ॥ १६॥  
  
काम्यलाभे हर्षवृत्तिः शान्ता तत्र महत्सुखम् ।  
भोगे महत्तरं लाभप्रसक्तावीषदेव हि ॥ १७॥  
  
महत्तमं विरक्तौ तु विद्यानन्दे तदीरितम् ।  
एवं क्षान्तौ तथौदार्ये क्रोधलोभनिवारणात् ॥ १८॥  
  
यद्यत्सुखं भवेत्तत्तद्ब्रह्मैव प्रतिबिम्बनात् ।  
वृत्तिष्वन्तर्मुखा स्वस्य निर्विघ्नं प्रतिबिम्बनम् ॥ १९॥  
  
सत्ता चितिः सुखं चेति स्वभावा ब्रह्मणस्त्रयः ।  
मृच्छिलादिषु सत्तैव व्यज्यते नेतरद्द्वयम् ॥ २०॥  
  
सत्ता चितिर्द्वयं व्यक्तं धीवृत्त्योर्घोरमूढयोः ।  
शान्तवृत्तौ त्रयं व्यक्तं मिश्रं ब्रह्मेत्थमीरितम् ॥ २१॥  
  
अमिश्रं ज्ञानयोगाभ्यां तौ च पूर्वमुदीरितौ ।  
आद्येऽध्याये योगचिन्ता ज्ञानमध्यायोर्द्वयोः ॥ २२॥  
  
असत्ता जाड्यदुःखे द्वे मायारूपं त्रयं त्विदम् ।  
असत्ता नरशृङ्गादौ जाड्यं काष्ठशिलादिषु ॥ २३॥  
  
घोरमूढधियोर्दुःखमेवं माया विजृम्भिता ।  
शान्तादि बुद्धिवृत्त्यैक्यान्मिश्रं ब्रह्मेति कीर्तितम् ॥ २४॥  
  
एवं स्थितेऽत्र यो ब्रह्म ध्यातुमिच्छेत्पुमानसौ ।  
नृशृङ्गादिमुपेक्षेत शिष्टं ध्यायेद्यथायथम् ॥ २५॥  
  
शिलादौ नामरूपे द्वे त्यक्त्वा सन्मात्रचिन्तनम् ।  
त्यक्त्वा दुःखं घोरमूढधियोः सच्चिद्विचिन्तनम् ॥ २६॥  
  
शान्तासु सच्चिदानन्दांस्त्रीनप्येवं विचिन्तयेत् ।  
कनिष्ठमध्यमोत्कृष्टास्तिस्रश्चिन्ताः क्रमादिमाः ॥ २७॥  
  
मन्दस्य व्यवहारेऽपि मिश्रब्रह्मणि चिन्तनम् ।  
उत्कृष्टं व्यक्तुमेवात्र विषयानन्द ईरितः ॥ २८॥  
  
औदासीन्ये तु धीवृत्तेः शैथिल्यादुत्तमोत्तमम् ।  
चिन्तनं वासनानन्दे ध्यानमुक्तं चतुर्विधम् ॥ २९॥  
  
न ध्यानं ज्ञानयोगाभ्यां ब्रह्मविद्यैव सा खलु ।  
ध्यानेनैकाग्र्यमापन्ने चित्ते विद्या स्थिरीभवेत् ॥ ३०॥  
  
विद्यायां सच्चिदानन्दा अखण्डैकरसात्मताम् ।  
प्राप्य भान्ति न भेदेन भेदकोपाधिवर्जनात् ॥ ३१॥  
  
शान्ता घोराः शिलाद्याश्च भेदकोपाधयो मताः ।  
योगाद् विवेकतो वैषमुपाधीनामपाकृतिः ॥ ३२॥  
  
निरुपाधिब्रह्मतत्त्वे भासमाने स्वयंप्रभे ।  
अद्वैते त्रिपुटी नास्ति भूमानन्दोऽत उच्यते ॥ ३३॥  
  
ब्रह्मानन्द अभिधे ग्रन्थे पञ्चमोऽध्याय ईरितः ।  
विषयानन्द एतेन द्वारेणान्तः प्रवेश्यताम् ॥ ३४॥  
  
प्रीयाद्धरिहरोऽनेन ब्रह्मानन्देन सर्वदा ।  
पायाच्च प्राणिनः सर्वान्स्वाश्रितां शुद्धमानसान् ॥ ३५॥  
  
इति ब्रह्मानन्दे विषयानन्दः समाप्तः ॥ १५॥  
  
इति श्रीमत्परमहंसपरिव्राजकाचार्य  
श्री विद्यारण्यमुनिविरचितः पञ्चदशी ग्रन्थः समाप्तः ।  
  
  
Encoded and proofread by Sunder Hattangadi sunderh at hotmail.com  
  
