---
Author: Naradamuni
Category: sUtra, major_works
Description-comments: Sage Narada@s Aphorism of Devotion
File name: nAradabhaktisUtra.itx
Language: Sanskrit
Latest update: February 9, 1998,  March 15, 2015
Location: doc_z_misc_major_works
Proofread by: Sunder Hattangadi sunderh  at  hotmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: nAradabhaktisUtra
Transliterated by: Sunder Hattangadi sunderh  at  hotmail
engtitle: Narada Bhakti Sutras
itxtitle: nAradabhaktisUtrANi
title: नारदभक्तिसूत्राणि

---
  
 नारदभक्तिसूत्राणि   
  
          प्रथमोऽध्यायः  
          परभक्तिस्वरूपम्  
अथातो भक्तिं व्याख्यास्यामः । १ - १.०१  
सा त्वस्मिन् परप्रेमरूपा । २ - १.०२  
अमृतस्वरूपा च । ३ - १.०३  
यल्लब्ध्वा पुमान् सिद्धो भवति अमृतो भवति तृप्तो भवति । ४ - १.०४  
यत्प्राप्य न किञ्चिद् वाञ्छति न शोचति न द्वेष्टि न रमते नोत्साही भवति । ५ - १.०५  
यज्ज्ञात्वा मत्तो भवति स्तब्धो भवति आत्मारामो भवति । ६ - १.०६  
सा न कामयमाना निरोधरूपत्वात् । ७ - १.०७  
निरोधस्तु लोकवेदव्यापारन्यासः । ८ - १.०८  
तस्मिन्ननन्यता तद्विरोधिषूदासीनता च । ९ - १.०९  
अन्याश्रयाणां त्यागोनन्यता । १० - १.१०  
लोकवेदेषु तदनुकूलाचरणं तद्विरोधिषूदासीनता । ११ - १.११  
भवतु निश्चयदार्ढ्यादूर्ध्वं शास्त्ररक्षणम् । १२ - १.१२  
अन्यथा पातित्यशङ्कया । १३ - १.१३  
लोकोऽपि तावदेव भोजनादि व्यापारस्त्वाशरीरधारणावधि । १४ - १.१४  
तल्लक्षणानि वाच्यन्ते नानामतभेदात् । १५ - १.१५  
पूजादिष्वनुराग इति पाराशर्यः । १६ - १.१६  
कथादिष्विति गर्गः । १७ - १.१७  
आत्मरत्यविरोधेनेति शाण्डिल्यः । १८ - १.१८  
नारदस्तु तदर्पिताखिलाचारता तद्विस्मरणे परमव्याकुलतेति । १९ - १.१९  
अस्त्येवमेवम् । २० - १.२०  
यथा व्रजगोपिकानाम् । २१ - १.२१  
तत्रापि न माहात्म्यज्ञानविस्मृत्यपवादः । २२ - १.२२  
तद्विहीनं जाराणामिव । २३ - १.२३  
नास्त्येव तस्मिन् तत्सुखसुखित्वम् । २४ - १.२४  
  
          द्वितीयोऽध्यायः  
          परभक्तिमहत्त्वम्  
सा तु कर्मज्ञानयोगेभ्योऽप्यधिकतरा । २५ - २.०१  
फलरूपत्त्वात् । २६ - २.०२  
ईश्वरस्याप्यभिमानद्वेषित्वात् दैन्यप्रियत्वात् च । २७ - २.०३  
तस्याः ज्ञानमेव साधनमित्येके । २८ - २.०४  
अन्योन्याश्रयत्वमित्यन्ये । २९ - २.०५  
स्वयं फलरूपतेति ब्रह्मकुमारः । ३० - २.०६  
राजगृहभोजनादिषु तथैव दृष्टत्वात् । ३१ - २.०७  
न तेन राजा परितोषः क्षुच्छान्तिर्वा । ३२ - २.०८  
तस्मात् सैव ग्राह्या मुमुक्षुभिः । ३३ - २.०९  
  
          तृतीयोऽध्यायः  
          भक्तिसाधनानि  
तस्याः साधनानि गायन्त्याचार्याः । ३४ - ३.०१  
तत्तु विषयत्यागात् सङ्गत्यागात् च । ३५ - ३.०२  
अव्यावृत्तभजनात् । ३६ - ३.०३  
लोकेऽपि भगवद्गुणश्रवणकीर्तनात् । ३७ - ३.०४  
मुख्यतस्तु महत्कृपयैव भगवत्कृपालेशाद् वा । ३८ - ३.०५  
महत्सङ्गस्तु दुर्लभोऽगम्योऽमोघश्च । ३९ - ३.०६  
लभ्यतेऽपि तत्कृपयैव । ४० - ३.०७  
तस्मिंस्तज्जने भेदाभावात् । ४१ - ३.०८  
तदेव साध्यतां तदेव साध्यताम् । ४२ - ३.०९  
दुस्सङ्गः सर्वथैव त्याज्यः । ४३ - ३.१०  
कामक्रोधमोहस्मृतिभ्रंशबुद्धिनाशकारणत्वात् । ४४ - ३.११  
तरङ्गायिता अपीमे सङ्गात् समुद्रायन्ते । ४५ - ३.१२  
कस्तरति कस्तरति मायाम् यः सङ्गं त्यजति यो महानुभावं सेवते निर्ममो भवति । ४६ - ३.१३  
यो विविक्तस्थानं सेवते यो लोकबन्धमुन्मूलयति निस्त्रैगुण्यो भवति योगक्षेमं त्यजति । ४७ - ३.१४  
यः कर्मफलं त्यजति कर्माणि सन्न्यस्स्यति ततो निर्द्वन्द्वो भवति । ४८ - ३.१५  
यो वेदानपि सन्न्यस्यति केवलमविच्छिन्नानुरागं लभते । ४९ - ३.१६  
स तरति स तरति स लोकांस्तारयति । ५० - ३.१७  
  
          चतुर्थोऽध्यायः  
          प्रेमनिर्वचनम्  
अनिर्वचनीयं प्रेमस्वरूपम् । ५१ - ४.०१  
मूकास्वादनवत् । ५२ - ४.०२  
प्रकाशते क्वापि पात्रे । ५३ - ४.०३  
गुणरहितं कामनारहितं प्रतिक्षणवर्धमानं अविच्छिन्नं सूक्ष्मतरं अनुभवरूपम् । ५४ - ४.०४  
तत्प्राप्य तदेवावलोकति तदेव शृणोति तदेव भाषयति तदेव चिन्तयति । ५५ - ४.०५  
गौणी त्रिधा गुणभेदाद् आर्तादिभेदाद् वा । ५६ - ४.०६  
उत्तरस्मादुत्तरस्मात् पूर्व पूर्वा श्रेयाय भवति । ५७ - ४.०७  
अन्य मात् सौलभं भक्तौ । ५८ - ४.०८  
प्रमाणान्तरस्यानपेक्षत्वात् स्वयं प्रमाणत्वात् । ५९ - ४.०९  
शान्तिरूपात् परमानन्दरूपाच्च । ६० - ४.१०  
लोकहानौ चिन्ता न कार्या निवेदितात्मलोकवेदत्वात् । ६१ - ४.११  
न तत्सिद्धौ लोकव्यवहारो हेयः किन्तु फलत्यागः तत्साधनं च । ६२ - ४.१२  
स्त्रीधननास्तिकचरित्रं न श्रवणीयम् । ६३ - ४.१३  
अभिमानदम्भादिकं त्याज्यम् । ६४ - ४.१४  
तदर्पिताखिलाचारः सन् कामक्रोधाभिमानादिकं तस्मिन्नेव करणीयम् । ६५ - ४.१५  
त्रिरूपभङ्गपूर्वकम् नित्यदास्यनित्यकान्ताभजनात्मकं प्रेम कार्यं प्रेमैव कार्यम् । ६६ - ४.१६  
  
          पञ्चमोऽध्यायः  
          मुख्यभक्तिमहिमा  
भक्ता एकान्तिनो मुख्याः । ६७ - ५.०१  
कण्ठावरोधरोमञ्चाश्रुभिः परस्परं लपमानाः पावयन्ति कुलानि पृथिवीं च । ६८ - ५.०२  
तीर्थीकुर्वन्ति तीर्थानि सुकर्मी कुर्वन्ति कर्माणि सच्छास्त्रीकुर्वन्ति शास्त्राणि । ६९ - ५.०३  
तन्मयाः । ७० - ५.०४  
मोदन्ते पितरो नृत्यन्ति देवताः सनाथा चेयं भूर्भवति । ७१ - ५.०५  
नास्ति तेषु जातिविद्यारूपकुलधनक्रियादि भेदः । ७२ - ५.०६  
यतस्तदीयाः । ७३ - ५.०७  
वादो नावलम्ब्यः । ७४ - ५.०८  
बाहुल्यावकाशत्वाद् अनियतत्त्वाच्च । ७५ - ५.०९  
भक्तिशास्त्राणि मननीयानि तदुद्बोधकर्माणि करणीयानि । ७६ - ५.१९  
सुखदुःखेच्छालाभादित्यक्ते काले प्रतीक्ष्यमाणे क्षणार्धमपि व्यर्थं न नेयम् । ७७ - ५.११  
अहिंसासत्यशौचदयास्तिक्यादिचरित्राणि परिपालनीयानि । ७८ - ५.१२  
सर्वदा सर्वभावेन निश्चिन्तैर्भगवानेव भजनीयः । ७९ - ५.१३  
सङ्कीर्त्यमानः शीघ्रमेवाविर्भवत्यनुभावयति भक्तान् । ८० - ५.१४  
त्रिसत्यस्य भक्तिरेव गरीयसी भक्तिरेव गरीयसी । ८१ - ५.१५  
गुणमाहात्म्यासक्ति-रूपासक्ति-पूजासक्ति-स्मरणासक्ति-दास्यासक्ति-सख्यासक्ति-  
वात्सल्यसक्ति-कान्तासक्ति-आत्मनिवेदनासक्ति-तन्मयतासक्ति-परमविरहासक्ति-रूपा  
एकधा अपि एकादशधा भवति । ८२ - ५.१६  
इत्येवं वदन्ति जनजल्पनिर्भयाः एकमताः  
कुमार-व्यास-शुक-शाण्डिल्य-गर्ग-विष्णु-  
कौण्डिण्य-शेषोद्धवारुणि-बलि-हनुमद्-विभीषणादयो भक्त्याचार्याः । ८३ - ५.१७  
य इदं नारदप्रोक्तं शिवानुशासनं विश्वसिति श्रद्धते स भक्तिमान्  
भवति सः प्रेष्टं लभते सः प्रेष्टं लभते । ८४ - ५.१८  
  
  
  
प्रथमोऽध्यायः - परभक्तिस्वरूपम् । सूत्र १-२४  
द्वितीयोऽध्यायः - परभक्तिमहत्त्वम् । सूत्र २५-३३  
तृतीयोऽध्यायः - भक्तिसाधनानि । सूत्र ३४-५०  
चतुर्थोऽध्यायः - प्रेमनिर्वचनम् । सूत्र ५१-६६  
पञ्चमोऽध्यायः - मुख्यभक्तिमहिमा । सूत्र ६७-८४  
  
  
  
  
  
Encoded and proofread by Sunder Hattangadi sunderh at hotmail  
  
