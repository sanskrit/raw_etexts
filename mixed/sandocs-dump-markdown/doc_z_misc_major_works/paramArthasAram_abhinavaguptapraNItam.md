---
Author: Abhinavagupta
Category: major_works
File name: paramArthasAraabhinavagupta.itx
Indexextra: (Text DOC DOC)
Language: Sanskrit
Latest update: September 23, 2007
Location: doc_z_misc_major_works
Proofread by: Suryansu Ray suryansuray at yahoo.com
Send corrections to: Sanskrit@cheerful.com
Site access: https://sanskritdocuments.org
Subject: Hinduism/philosophy/advaita
Sublocation: major_works
Text title: paramArthasAra Abhinavagupta
Texttype: pramukha
Transliterated by: Suryansu Ray suryansuray at yahoo.com
engtitle: Paramarthasara by Abhinavagupta
itxtitle: paramArthasAram (abhinavaguptapraNItam)
title: परमार्थसारम् (अभिनवगुप्तप्रणीतम्)

---
  
 श्रीमदभिनवगुप्तप्रणीतम् परमार्थसारम्   
  
॥ ॐ नमश्चिदात्मपरमार्थवपुषे ॥  
  
अथ श्रीमन्महामाहेश्वराचार्यवर्यश्रीमदभिनवगुप्ताचार्यविरचितः  
परमार्थसारः  
परं परस्थं गहनादनादिमेकं निविष्टं बहुधा गुहासु ।  
सर्वालयं सर्वचराचरस्थं त्वामेव शम्भुं शरणं प्रपद्ये ॥ १॥  
  
गर्भाधिवासपूर्वकमरणान्तकदुःखचक्रविभ्रान्तः ।  
आधारं भगवन्तं शिष्यः पप्रच्छ परमार्थम् ॥ २॥  
  
आधारकारिकाभिस्तं गुरुरभिभाषते स्म तत्सारम् ।  
कथयत्यभिनवगुप्तः शिवशासनदृष्टियोगेन ॥ ३॥  
  
निजशक्तिवैभवभरादण्डचतुष्टयमिदं विभागेन ।  
शक्तिर्माया प्रकृतिः पृथ्वी चेति प्रभावितं प्रभुणा ॥ ४॥  
  
तत्रान्तर्विश्वमिदं विचित्रतनुकरणभुवनसन्तानम् ।  
भोक्ता च तत्र देही शिव एव गृहीतपशुभावः ॥ ५॥  
  
नानाविधवर्णानां रूपं धत्ते यथाऽमलः स्फटिकः ।  
सुरमानुषपशुपादपरूपत्वं तद्वदीशोऽपि ॥ ६॥  
  
गच्छति गच्छति जल इव हिमकरबिम्बं स्थिते स्थितिं याति ।  
तनुकरणभुवनवर्गे तथाऽयमात्मा महेशानः ॥ ७॥  
  
राहुरदृश्योऽपि यथा शशिबिम्बस्थः प्रकाशते तद्वत् ।  
सर्वगतोऽप्ययमात्मा विषयाश्रयणेन धीमुकुरे ॥ ८॥  
  
आदर्शे मलरहिते यद्वद्वदनं विभाति तद्वदयम् ।  
शिवशक्तिपातविमले धीतत्त्वे भाति भारूपः ॥ ९॥  
  
भारूपं परिपूर्णं स्वात्मनि विश्रान्तितो महानन्दम् ।  
इच्छासंवित्करणैर्निर्भरितमनन्तशक्तिपरिपूर्णम् ॥ १०॥  
  
सर्वविकल्पविहीनं शुद्धं शान्तं लयोदयविहीनम् ।  
यत्परतत्त्वं तस्मिन्विभाति षट्त्रिंशदात्मजगत् ॥ ११॥  
  
दर्पणबिम्बे यद्वन्नगरग्रामादि चित्रमविभागि ।  
भाति विभागेनैव च परस्परं दर्पणादपि च ॥ १२॥  
  
विमलतमपरमभैरवबोधात्तद्वद्विभागशून्यमपि ।  
अन्योन्यं च ततोऽपि च विभक्तमाभाति जगदेतत् ॥ १३॥  
  
शिवशक्तिसदाशिवतामीश्वरविद्यामयीं च तत्त्वदशाम् ।  
शक्तीनां पञ्चानां विभक्तभावेन भासयति ॥ १४॥  
  
परमं यत्स्वातन्त्र्यं दुर्घटसम्पादनं महेशस्य ।  
देवी मायाशक्तिः स्वात्मावरणं शिवस्यैतत् ॥ १५॥  
  
मायापरिग्रहवशाद्बोधो मलिनः पुमान्पशुर्भवति ।  
कालकलानियतिबलाद्रागाविद्यावशेन सम्बद्धः ॥ १६ ।  
अधुनैव किञ्चिदेवेदमेव सर्वात्मनैव जानामि ।  
मायासहितं कञ्चुकषट्कमणोरन्तरङ्गमिदमुक्तम् ॥ १७॥  
  
कम्बुकमिव तण्डुलकणविनिविष्टं भिन्नमप्यभिदा ।  
भजते तत्तु विशुद्धिं शिवमार्गौन्मुख्ययोगेन ॥ १८॥  
  
सुखदुःखमोहमात्रं निश्चयसङ्कल्पनाभिमानाच्च ।  
प्रकृतिरथान्तःकरणं बुद्धिमनोऽहङ्कृति क्रमशः ॥ १९॥  
  
श्रोत्रं त्वगक्षि रसना घ्राणं बुद्धीन्द्रियाणि शब्दादौ ।  
वाक्पाणिपादपायूपस्थं कर्मेन्द्रियाणि पुनः ॥ २०॥  
  
एषां ग्राह्यो विषयः सूक्ष्मः प्रविभागवर्जितो यः स्यात् ।  
तन्मात्रपञ्चकं तच्छब्दः स्पर्शो महो रसो गन्धः ॥ २१॥  
  
एतत्संसर्गवशात्स्थूलो विषयस्तु भूतपञ्चकताम् ।  
अभ्येति नभः पवनस्तेजः सलिलं च पृथ्वी च ॥ २२॥  
  
तुष इव तण्डुलकणिकामावृणुते प्रकृतिपूर्वकः सर्गः ।  
पृथ्वीपर्यन्तोऽयं चैतन्यं देहभावेन ॥ २३॥  
  
परमावरणं मल इह सूक्ष्मं मायादि कञ्चुकं स्थूलम् ।  
बाह्यं विग्रहरूपं कोशत्रयवेष्टितो ह्यात्मा ॥ २४॥  
  
अज्ञानतिमिरयोगादेकमपि स्वं स्वभावमात्मानम् ।  
ग्राह्यग्राहकनानावैचित्र्येणावबुध्येत ॥ २५॥  
  
रसफाणितशर्करिकागुडखण्डाद्या यथेक्षुरस एव ।  
तद्वदवस्थाभेदाः सर्वे परमात्मनः शम्भोः ॥ २६॥  
  
विज्ञानान्तर्यामिप्राणविराड्देहजातिपिण्डान्ताः ।  
व्यवहारमात्रमेतत्परमार्थेन तु न सन्त्येव ॥ २७॥  
  
रज्ज्वां नास्ति भुजङ्गस्त्रासं कुरुते च मृत्युपर्यन्तम् ।  
भ्रान्तेर्महती शक्तिर्न विवेक्तुं शक्यते नाम ॥ २८॥  
  
तद्वद्धर्माधर्मस्वर्निरयोत्पत्तिमरणसुखदुःखम् ।  
वर्णाश्रमादि चात्मन्यसदपि विभ्रमबलाद्भवति। २९ ॥  
  
एतत्तदन्धकारं यद्भावेषु प्रकाशमानतया ।  
आत्मानतिरिक्तेष्वपि भवत्यनात्माभिमानोऽयम् ॥ ३०॥  
  
तिमिरादपि तिमिरमिदं गण्डस्योपरि महानयं स्फोटः ।  
यदनात्मन्यपि देहप्राणादावात्ममानित्वम्।३१ ॥  
  
देहप्राणविमर्शनधीज्ञाननभःप्रपञ्चयोगेन ।  
आत्मानं वेष्टयते चित्रं जालेन जालकार इव ॥ ३२॥  
  
स्वज्ञानविभवभासनयोगेनोद्वेष्टयेन्निजात्मानम् ।  
इति बन्धमोक्षचित्रां क्रीडां  प्रतनोति परमशिवः ॥ ३३,,  
सृष्टिस्थितिसंहारा जाग्रत्स्वप्नौ सुषुप्तमिति तस्मिन् ।  
भान्ति तुरीये धामनि तथापि तैर्नावृतं भाति ॥ ३४॥  
  
जाग्रद्विश्वं भेदात्स्वप्नस्तेजः प्रकाशमाहात्म्यात् ।  
प्राज्ञः सुप्तावस्था ज्ञानघनत्वात्ततः परं तुर्यम् ॥ ३५॥  
  
जलधरधूमरजोभिर्मलिनीक्रियते यथा न गगनतलम् ।  
तद्वन्मायाविकृतिभिरपरामृष्टः परः पुरुषः ॥ ३६॥  
  
एकस्मिन्घटगगने रजसा व्याप्ते भवन्ति नान्यानि ।  
मलिनानि तद्वदेते जीइवाः सुखदुःखभेदजुषः ॥ ३७॥  
  
शान्ते शान्त इवायं हृष्टे हृष्टो विमोहवति मूढः ।  
तत्त्वगणे सति भगवान्न पुनः परमार्थतः स तथा ॥ ३८॥  
  
यदनात्मन्यपि तद्रूपावभासनं तत्पुरा निराकृत्य ।  
आत्मन्यनात्मरूपां भ्रान्तिं विदलयति परमात्मा ॥ ३९॥  
  
इत्थं विभ्रमयुगलकसमूलविच्छेदने कृतार्थस्य ।  
कर्तव्यान्तरकलना न जातु परयोगिनो भवति ॥ ४०॥  
  
पृथिवी प्रकृतिर्माया त्रितयमिदं वेद्यरूपतापतितम् ।  
अद्वैतभावनबलाद्भवति हि सन्मात्रपरिशेषम् ॥ ४१॥  
  
रशनाकुण्डलकटकं भेदत्यागेन दृश्यते यथा हेम ।  
तद्वद्भेदत्यागे सन्मात्रं सर्वमाभाति ॥ ४२॥  
  
तद्ब्रह्म परं शुद्धं शान्तमभेदात्मकं समं सकलम् ।  
अमृतं सत्यं शक्तौ विश्राम्यति भास्वरूपायाम् ॥ ४३॥  
  
इष्यत इति वेद्यत इति सम्पाद्यत इति च भास्वरूपेण ।  
अपरामृष्टं यदपि तु नभःप्रसूनत्वमभ्येति ॥ ४४॥  
  
शक्तित्रिशूलपरिगमयोगेन समस्तमपि परमेशे ।  
शिवनामनि परमार्थे विसृज्यते देवदेवेन ॥ ४५॥  
  
पुनरपि च पञ्चशक्तिप्रसरणक्रमेण बहिरपि तत् ।  
अण्डत्रयं विचित्रं सृष्टं बहिरात्मलाभेन ॥ ४६॥  
  
इति शक्तिचक्रयन्त्रं क्रीडायोगेन वाहयन्देवः ।  
अहमेव शुद्धरूपः शक्तिमहाचक्रनायकपदस्थः ॥ ४७॥  
  
मय्येव भाति विश्वं दर्पण इव निर्मले घटादीनि ।  
मत्तः प्रसरति सर्वं स्वप्नविचित्रत्वमिव सुप्तात् ॥ ४८॥  
  
अहमेव विश्वरूपः करचरणादिस्वभाव इव देहः ।  
सर्वस्मिन्नहमेव स्फुरामि भावेषु भास्वरूपमिव ॥ ४९॥  
  
द्रष्टा श्रोता घ्राता देहेन्द्रियवर्जितोऽप्यकर्तापि ।  
सिद्धान्तागमतर्कांश्चित्रानहमेव रचयामि ॥ ५०॥  
  
इत्थं द्वैतविकल्पे गलिते प्रविलङ्घ्य मोहनीं मायाम् ।  
सलिले सलिलं क्षीरे क्षीरमिव ब्रह्मणि लयी स्यात् ॥ ५१॥  
  
इत्थं तत्त्वसमूहे भावनया शिवमयत्वमभियाते ।  
कः शोकः को मोहः सर्वं ब्रह्मावलोकयतः ॥ ५२॥  
  
कर्मफलं शुभमशुभं मिथ्याज्ञानेन सङ्गमादेव ।  
विषमो हि सङ्गदोषस्तस्करयोगोऽप्यतस्करस्येव ॥ ५३॥  
  
लोकव्यवहारकृतां य इहाविद्यामुपासते मूढाः ।  
ते यान्ति जन्ममृत्यू धर्माधर्मार्गलाबद्धाः ॥ ५४॥  
  
अज्ञानकालनिचितं धर्माधर्मात्मकं तु कर्मापि ।  
चिरसञ्चितमिव तूलं नश्यति विज्ञानदीप्तिवशात् ॥ ५५॥  
  
ज्ञानप्राप्तौ कृतमपि न फलाय ततोऽस्य जन्म कथम् ।  
गतजन्मबन्धयोगो भाति शिवार्कः स्वदीधितिभिः ॥ ५६॥  
  
तुषकम्बुककिंशारुकमुक्तं बीजं यथाङ्कुरं कुरुते ।  
नैव तथाणवमायाकर्मविमुक्तो भवाङ्कुरं ह्यात्मा ॥ ५७॥  
  
आत्मज्ञो न कुतश्चन बिभेति सर्वं हि तस्य निजरूपम् ।  
नैव च शोचति यस्मात्परमार्थे नाशिता नास्ति ॥ ५८॥  
  
अतिगूढहृदयगञ्जप्ररूढपरमार्थरत्नसञ्चयतः ।  
अहमेवेति महेश्वरभावे का दुर्गतिः कस्य ॥ ५९॥  
  
मोक्षस्य नैव किञ्चिद्धामास्ति न चापि गमनमन्यत्र ।  
अज्ञानग्रन्थिभिदा स्वशक्त्यभिव्यक्तता मोक्षः ॥ ६०॥  
  
भिन्नाज्ञानग्रन्थिर्गतसन्देहः पराकृतभ्रान्तिः ।  
प्रक्षीणपुण्यपापो विग्रहयोगेऽप्यसौ मुक्तः ॥ ६१॥  
  
अग्न्यभिदग्धं बीजं यथा प्ररोहासमर्थतामेति ।  
ज्ञानाग्निदग्धमेवं कर्म न जन्मप्रदं भवति ॥ ६२॥  
  
परिमितबुद्धित्वेन हि कर्मोचितभाविदेहभावनया ।  
सङ्कुचिता चितिरेतद्देहध्वंसे तथा भवति ॥ ६३॥  
  
यदि पुनरमलं बोधं सर्वसमुत्तीर्णबोद्धृकर्तृमयम् ।  
विततमनस्तमितोदितभारूपं सत्यसङ्कल्पम् ॥ ६४॥  
  
दिक्कालकलनविकलं ध्रुवमव्ययमीश्वरं सुपरिपूर्णम् ।  
बहुतरशक्तिव्रातप्रलयोदयविरचनैककर्तारम् ॥ ६५॥  
  
सृष्ट्यादिविधिसुवेधसमात्मानं शिवमयं विबुद्ध्येत ।  
कथमिव संसारी स्याद्विततस्य कुतः क्व वा सरणम् ॥ ६६॥  
  
इति युक्तिभिरपि सिद्धं यत्कर्म ज्ञानिनो न सफलं तत् ।  
न ममेदमपि तु तस्येति दार्ढ्यतो न हि फलं लोके ॥ ६७॥  
  
इत्थं सकलविकल्पान्प्रतिबुद्धो भावनासमीरणतः ।  
आत्मज्योतिषि दीप्ते जुह्वज्ज्योतिर्मयो भवति ॥ ६८॥  
  
अश्नन्यद्वा तद्वा संवीतो येन केनचिच्छान्तः ।  
यत्र क्वचन निवासी विमुच्यते सर्वभूतात्मा ॥ ६९॥  
  
हयमेधशतसहस्राण्यपि कुरुते ब्रह्मघातलक्षाणि ।  
परमार्थविन्न पुण्यैर्न च पापैः स्पृश्यते विमलः ॥ ७०॥  
  
मदहर्षकोपमन्मथविषादभयलोभमोहपरिवर्जी ।  
निःस्तोत्रवषट्कारो जड इव विचरेदवादमतिः ॥ ७१॥  
  
मदहर्षप्रभृतिरयं वर्गः प्रभवति विभेदसम्मोहात् ।  
अद्वैतात्मविबोधस्तेन कथं स्पृश्यतां नाम ॥ ७२॥  
  
स्तुत्यं वा होतव्यं नास्ति व्यतिरिक्तमस्य किञ्चन च ।  
स्तोत्रादिना स तुष्येन्मुक्तस्तन्निर्नमस्कृतिवषट्कः ॥ ७३॥  
  
षट्त्रिंशत्तत्त्वभृतं विग्रहरचनागवाक्षपरिपूर्णम् ।  
निजमन्यदथ शरीरं घटादि वा तस्य देवगृहम् ॥ ७४॥  
  
तत्र च परमात्ममहाभैरवशिवदेवतां स्वशक्तियुताम् ।  
आत्मामर्शनविमलद्रव्यैः परिपूजयन्नास्ते ॥ ७५॥  
  
बहिरन्तरपरिकल्पनभेदमहाबीजनिचयमर्पयतः ।  
तस्यातिदीप्तसंविज्ज्वलने यत्नाद्विना भवति होमः ॥ ७६॥  
  
ध्यानमनस्तमितं पुनरेष हि भगवान्विचित्ररूपाणि ।  
सृजति तदेव ध्यानं सङ्कल्पालिखितसत्यरूपत्वम् ॥ ७७॥  
  
भुवनावलीं समस्तां तत्त्वक्रमकल्पनामथाक्षगणम् ।  
अन्तर्बोधे परिवर्तयति च यत्सोऽस्य जप उदितः ॥ ७८॥  
  
सर्वं समया दृष्ट्या यत्पश्यति यच्च संविदं मनुते ।  
विश्वश्मशाननिरतां विग्रहखट्वाङ्गकल्पनाकलिताम् ॥ ७९॥  
  
विश्वरसासवपूर्णं निजकरगं वेद्यखण्डककपालम् ।  
रसयति च यत्तदेतद्व्रतमस्य सुदुर्लभं च सुलभं च ॥ ८०॥  
  
इति जन्मनाशहीनं परमार्थमहेश्वराख्यमुपलभ्य ।  
उपलब्धृताप्रकाशात्कृतकृत्यस्तिष्ठति यथेष्टम् ॥ ८१॥  
  
व्यापिनमभिहितमित्थं सर्वात्मानं विधूतनानात्वम् ।  
निरुपमपरमानन्दं यो वेत्ति स तन्मयो भवति ॥ ८२॥  
  
तीर्थे श्वपचगृहे वा नष्टस्मृतिरपि परित्यजन्देहम् ।  
ज्ञानसमकालमुक्तः कैवल्यं याति हतशोकः ॥ ८३॥  
  
पुण्याय तीर्थसेवा निरयाय श्वपचसदननिधनगतिः ।  
पुण्यापुण्यकलङ्कस्पर्शाभावे तु किं तेन ॥ ८४॥  
  
तुषकम्बुकसुपृथक्कृततण्डुलकणतुषदलान्तरक्षेपः ।  
तण्डुलकणस्य कुरुते न पुनस्तद्रूपतादात्म्यम् ॥ ८५॥  
  
तद्वत्कञ्चुकपटलीपृथक्कृता संविदत्र संस्कारात् ।  
तिष्ठन्त्यपि मुक्तात्मा तत्स्पर्शविवर्जिता भवति ॥ ८६॥  
  
कुशलतमशिल्पिकल्पितविमलीभावः समुद्गकोपाधेः ।  
मलिनोऽपि मणिरुपाधेर्विच्छेदे स्वच्छपरमार्थः ॥ ८७॥  
  
एवं सद्गुरुशासनविमलस्थिति वेदनं तनूपाधेः ।  
मुक्तमप्युपाध्यन्तरशून्यमिवाभाति शिवरूपम् ॥ ८८॥  
  
शास्त्रादिप्रामाण्यादविचलितश्रद्धयापि तन्मयताम् ।  
प्राप्तः स एव पूर्वं स्वर्गं नरकं मनुष्यत्वम् ॥ ८९॥  
  
अन्त्यः क्षणस्तु तस्मिन्पुण्यां पापां च वा स्थितिं पुष्यन् ।  
मूढानां सहकारिभावं गच्छति गतौ तु न स हेतुः ॥ ९०॥  
  
येऽपि तदात्मत्वेन विदुः पशुपक्षिसरीसृपादयः स्वगतिम् ।  
तेऽपि पुरातनसम्बोधसंस्कृतास्तां गतिं यान्ति ॥ ९१॥  
  
स्वर्गमयो निरयमयस्तदयं देहान्तरालगः पुरुषः ।  
तद्भङ्गे स्वौचित्याद्देहान्तरयोगमभ्येति ॥ ९२॥  
  
एवं ज्ञानावसरे स्वात्मा सकृदस्य यादृगवभातः ।  
तादृश एव तदासौ न देहपातेऽन्यथा भवति ॥ ९३॥  
  
करणगणसम्प्रमोषः स्मृतिनाशः श्वासकलिलताच्छेदः ।  
मर्मसु रुजाविशेषाः शरीरसंस्कारजो भोगः ॥ ९४॥  
  
स कथं विग्रहयोगे सति न भवेत्तेन मोहयोगेऽपि ।  
मरणावसरे ज्ञानी न च्यवते स्वात्मपरमार्थात् ॥ ९५॥  
  
परमार्थमार्गमेनं झटिति यदा गुरुमुखात्समभ्येति ।  
अतितीव्रशक्तिपातात्तदैव निर्विघ्नमेव शिवः ॥ ९६॥  
  
सर्वोत्तीर्णं रूपं सोपानपदक्रमेण संश्रयतः ।  
परतत्त्वरूढिलाभे पर्यन्ते शिवमयीभावः ॥ ९७॥  
  
तस्य तु परमार्थमयीं धारामगतस्य मध्यविश्रान्तेः ।  
तत्पदलाभोत्सुकचेतसोऽपि मरणं कदाचित्स्यात् ॥ ९८॥  
  
योगभ्रष्टः शास्त्रे कथितोऽसौ चित्रभोगभुवनपतिः ।  
विश्रान्तिस्थानवशाद्भूत्वा जन्मान्तरे शिवीभवति ॥ ९९॥  
  
परमार्थमार्गमेनं ह्यभ्यस्याप्राप्य योगमपि नाम ।  
सुरलोकभोगभागी मुदितमना मोदते सुचिरम् ॥ १००॥  
  
विषयेषु सार्वभौमः सर्वजनैः पूज्यते यथा राजा ।  
भुवनेषु सर्वदेवैर्योगभ्रष्टस्तथा पूज्यः ॥ १०१॥  
  
महता कालेन पुनर्मानुष्यं प्राप्य योगमभ्यस्य ।  
प्राप्नोति दिव्यममृतं यस्मादावर्तते न पुनः ॥ १०२॥  
  
तस्मात्सन्मार्गेऽस्मिन्निरतो यः कश्चिदेति स शिवत्वम् ।  
इति मत्वा परमार्थे यथातथापि प्रयतनीयम् ॥ १०३॥  
  
इदमभिनवगुप्तोदितसङ्क्षेपं ध्यायतः परं ब्रह्म ।  
अचिरादेव शिवत्वं निजहृदयावेशमभ्येति ॥ १०४॥  
  
आर्याशतेन तदिदं सङ्क्षिप्तं शास्त्रसारमतिगूढम् ।  
अभिनवगुप्तेन मया शिवचरणस्मरणदीप्तेन ॥ १०५॥  
  
इति श्रीमहामाहेश्वराचार्याभिनवगुप्तविरचितः परमार्थसारः ॥  
  
  
  
  
Encoded and proofread by  
  
