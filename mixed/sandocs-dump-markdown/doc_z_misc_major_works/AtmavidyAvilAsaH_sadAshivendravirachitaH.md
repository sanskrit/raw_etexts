+++
"Text title" = "Atma-Vidya-Vilasa"
"File name" = "AtmavidyAvilAsa.itx"
itxtitle = "AtmavidyAvilAsaH (sadAshivendravirachitaH)"
engtitle = "Atma-Vidya-Vilasa"
Category = "major_works, sadAshivabrahmendra"
Location = "doc_z_misc_major_works"
Sublocation = "major_works"
Texttype = "pramukha"
Author = "Sadashivendra Sarasvati"
Language = "Sanskrit"
Subject = "philosophy"
"Transliterated by" = "Sunder Hattangadi (sunderh at hotmail.com)"
"Proofread by" = "Sunder Hattangadi, kalyana krrit kalyanakrrit at gmail.com"
Description-comments = "on advaitic life"
Source = "Sivayogadipika of Sadasivayogisvara with Atmavidyavilasa (Anandashram)"
Indexextra = "(Scanned)"
"Latest update" = "August 25, 2007, October 6, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "आत्मविद्याविलासः (सदाशिवेन्द्रविरचितः)"

+++
  
 आत्मविद्याविलासः   
श्रीसदाशिवेन्द्रसरस्वतीविरचितः  
अथ आत्मविद्याविलासः ।  
चिन्मुद्रितकरकमलं चिन्तितभक्तेष्टदं विमलम् ।  
गुरुवरमाद्यं कञ्चन निरवधिकानन्दनिर्भरं वन्दे ॥  
  
वटतरुनिकटनिवासं पटुतरविज्ञानमुद्रितकराब्जम् ।  
कञ्चन देशिकमाद्यं कैवल्यानन्दकन्दलं वन्दे ॥ १॥  
  
निरवधिसंसृतिनीरधिनिपतितजनतारणस्फुरन्नौकाम् ।  
परमतभेदनघुटिकां परमशिवेन्द्रार्यपादुकां नौमि ॥ २॥  
  
देशिकपरमशिवेन्द्रादेशवशोद्बुद्धदिव्यमहिमाऽहम् ।  
स्वात्मनि विश्रान्तिकृते सरसं प्रस्तौमि किञ्चिदिदम् ॥ ३॥  
  
निरुपमनित्यनिरीहो निष्कलनिर्मायनिर्गुणाकारः ।  
विगलितसर्वविकल्पः शुद्धो बुद्धश्चकास्ति परमात्मा ॥ ४॥  
  
स्वाविद्यैकनिबद्धः कुर्वन्कर्माणि मुह्यमानः सन् ।  
दैवाद्विधूतबन्धः स्वात्मज्ञानान्मुनिर्जयति ॥ ५॥  
  
मायावशेन सुप्तो मध्ये पश्यन्सहस्रशः स्वप्नान् ।  
देशिकवचःप्रबुद्धो दीव्यत्यानन्दवारिधौ कोऽपि ॥ ६॥  
  
प्राकृतभावमपास्य स्वीकृतनिजरूपसच्चिदानन्दः ।  
गुरुवरकरुणापाङ्गाद्गौरवमासाद्य माद्यति प्राज्ञः ॥ ७॥  
  
श्रीगुरुकृपया सच्चित्सुखनिजरूपे निमग्नधीर्मौनी ।  
विहरति कश्चन विबुधः शान्ताहन्तो नितान्तमुदितान्तः ॥ ८॥  
  
गुरुवरकरुणालहरीव्यतिकरभरशीतलस्वान्तः ।  
रमते यतिवर एको निरुपमसुखसीमनि स्वैरम् ॥ ९॥  
  
श्रीदेशिकवरकरुणारविकरसमपोहितान्तरध्वान्तः ।  
विहरन्मस्करिवर्यो निरवधिकानन्दनीरधावास्ते ॥ १०॥  
  
जनिविपरीतक्रमतो बुद्ध्या प्रविलाप्य पञ्चभूतानि ।  
परिशिष्टमात्मतत्त्वं पश्यन्नास्ते मुनिः शान्तः ॥ ११॥  
  
जगदखिलमिदमसारं मायिकमेवेति मनसि मन्वानः ।  
पर्यटति पाटिताशः प्रगलितमदमानमत्सरः कोऽपि ॥ १२॥  
  
नात्मनि किञ्चिन्माया तत्कार्यं वाऽस्ति वस्तुतो विमले ।  
इति निश्चयवानन्तः हृष्यत्यानन्दनिर्भरो योगी ॥ १३॥  
  
त्वमहमभिमानहीनो मोदितनानाजनाचारः ।  
विहरति बालवदेको विमलसुखाम्भोनिधौ मग्नः ॥ १४॥  
  
अवधूतकर्मजालो जडबधिरान्धोपमः कोऽपि ।  
आत्मारामो यतिराडटवीकोणेष्वटन्नास्ते ॥ १५॥  
  
शान्त्या दृढोपगूढः शान्तसमस्तान्यवेदनोदारः ।  
रमते रसज्ञ एको रम्ये स्वानन्दपर्यङ्के ॥ १६॥  
  
उन्मूलितविषयारिः स्वीकृतवैराग्यसर्वस्वः ।  
स्वात्मानन्दमहिम्नि स्वाराज्येऽस्मिन् विराजते यतिराट् ॥ १७॥  
  
सवितर्यपि शीतरुचौ चन्द्रे तीक्ष्णेऽप्यधो वहत्यग्नौ ।  
मायिकमिदमिति जानन्जीवन्मुक्तो न विस्मयी भवति ॥ १८॥  
  
अज्ञानवैरिविजयी प्रज्ञामातङ्गमस्तकारूढः ।  
विहरति संयमिराजः समरससुखधाम्नि सर्वतो रम्ये ॥ १९॥  
  
शान्ताहंकृतिदोषः सुसमाहितमानसः कोऽपि ।  
पूर्णेन्दुशिशिरभावो राजत्यानन्दसत्यचिद्रसिकः ॥ २०॥  
  
तिष्ठन्परत्र धाम्नि स्वीयसुखास्वादपरवशः कश्चित् ।  
क्वापि ध्यायति कुहचिद्गायति कुत्रापि नृत्यति स्वैरम् ॥ २१॥  
  
अगृहीताघकलङ्कः प्रशमितसङ्कल्पविभ्रमः प्राज्ञः ।  
न्यक्कृतकार्यकलापस्तिष्ठत्यापूर्णसीमनि क्वापि ॥ २२॥  
  
चपलं मनकुरङ्गं चारु गृहीत्वा विमर्शवागुरया ।  
निगमारण्यविहारश्रान्तः शेते स्वधाम्नि कोऽप्येकः ॥ २३॥  
  
दारुणचित्तव्याघ्रं धीरमनःखड्गधारया हत्वा ।  
अभयारण्ये कोऽपि स्वैरविहारी जयत्येकः ॥ २४॥  
  
सज्जनहृदयसरोजोन्मीलनकरधीकरप्रसरः ।  
एको यतिवरपूषा निर्दोषश्चरति चिद्गगने ॥ २५॥  
  
कुवलयविकासकारणमज्ञानध्वान्तकौमुदीप्रज्ञः ।  
शुद्धो मुनीन्द्रचन्द्रः सुरसेव्ये लसति विष्णुपदे ॥ २६॥  
  
स्वानन्दामृतसेकैरान्तरसंतापसंततिं शमयन् ।  
चित्रमचञ्चलवृत्तिश्चिद्व्योमनि भाति योगिवर्यघनः ॥ २७॥  
  
सुमनःसौरभमञ्जुलसञ्चारनिवारिताखिलश्रान्तिः ।  
संयमिचारुसमीरो विहरत्यानन्दसंविदारामे ॥ २८॥  
  
निःश्रेयससरसफले निर्मलविज्ञानपल्लवमनोज्ञे ।  
वीतभये विपिनतले यतिशितिकण्ठो विभाति कोऽप्येकः ॥ २९॥  
  
निःसारभुवनमरुतलमुत्सार्यानन्दसाररसपूर्णे ।  
वरसरसि चिन्मयेऽस्मिन्परहंसः कोऽपि दीव्यति स्वैरम् ॥ ३० ।  
निखिलागमपल्लविते निगमशिरस्तन्त्रशीतलोद्याने ।  
मधुरतरमञ्जुवाचः कूजन्नास्ते यतीद्रकलकण्ठः ॥ ३१॥  
  
दारितमोहमदेभो दूरीकृतसकलदुरितशार्दूलः ।  
विबुधोत्तमसिंहवरो विहरत्यानन्दविततकान्तारे ॥ ३२॥  
  
अज्ञानमृगवरोज्झितविज्ञानोत्तुङ्गशृङ्गशिखरितले ।  
मतिसलिलशीतलाङ्गो यतिमदकलभो विराजते विहरन् ॥ ३३॥  
  
नासाञ्चलनिहिताक्षो नामादिभ्यो निवर्तितस्वान्तः ।  
तटिनीतटेषु तत्त्वं ध्यायन्नास्ते यतिः कोऽपि ॥ ३४॥  
  
आशावसनो मौनी नैराश्यालङ्कृतः शान्तः ।  
करतलभिक्षापात्रस्तरुतलनिलयो मुनिर्जयति ॥ ३५॥  
  
विजननदीकुञ्जगृहे मञ्जुलपुलिनैकमञ्जुतरतल्पे ।  
शेते कोऽपि यतीन्द्रः समरससुखबोधवस्तुनिस्तन्द्रः ॥ ३६॥  
  
भूतलमृदुतरशय्यः शीतलवातैकचामरः शान्तः ।  
राकाहिमकरदीपो राजति यतिराजशेखरः कोऽपि ॥ ३७॥  
  
विपुलशिलातलफलके विमलसरिद्वारिपरिवृतोदारे ।  
मन्दं मलयजपवने वाति प्रस्वपिति कोऽपि यतिराजः ॥ ३८॥  
  
आन्तरमेकं किञ्चित्सन्ततमनुसन्दधन्महामौनी ।  
करपुटभिक्षामश्नन्नटति हि वीथ्यां जडाकृतिः कोऽपि ॥ ३९॥  
  
प्रविलाप्य जगदशेषं परिशिष्टाखण्डवस्तुपरतन्त्रः ।  
प्राश्नाति कवलमास्ये प्राप्तं प्रारब्धकर्मणा कोऽपि ॥ ४०॥  
  
निन्दति किमपि न योगी नन्दति नैवापरं किमप्यन्तः ।  
चन्दनशीतलहृदयः कन्दलितानन्दमन्थरः स्वास्ते ॥ ४१॥  
  
सन्त्यज्य शास्त्रजालं संव्यवहारं च सर्वतस्त्यक्त्वा ।  
आश्रित्य पूर्णपदवीमास्ते निष्कम्पदीपवद्योगी ॥ ४२॥  
  
तृणपङ्कचर्चिताङ्गस्तृणमिव विश्वं विलोकयन्योगी ।  
विहरति रहसि वनान्ते विजरामरभूम्नि विश्रान्तः ॥ ४३॥  
  
पश्यति किमपि न रूपं न वदति न शृणोति किञ्चिदपि वचनम् ।  
तिष्ठति निरुपमभूमनि निष्ठामवलम्ब्य काष्ठवद्योगी ॥ ४४॥  
  
जात्यभिमानविहीनो जन्तुषु सर्वत्र पूर्णतां पश्यन् ।  
गूढं चरति यतीन्द्रो मूढवदखिलागमार्थतत्त्वज्ञः ॥ ४५॥  
  
उपधाय बाहुमूलं परिधायाकाशमवनिमास्तीर्य ।  
प्रस्वपिति विरतिवनितां परिरभ्यानन्दपरवशः कोऽपि ॥ ४६॥  
  
गतभेदवासनाभिः स्वप्रज्ञोदारवारनारीभिः ।  
रमते सह यतिराजस्त्रय्यन्तान्तःपुरे कोऽपि ॥ ४७॥  
  
वैराग्यविपुलमार्गं विज्ञानोद्दामदीपिकोद्दीप्तम् ।  
आरुह्य तत्त्वहर्म्यं मुक्त्या सह मोदते यतिराट् ॥ ४८॥  
  
विजनतलोत्पलमालां वनितावैतृष्ण्यकल्पवल्लीं च ।  
अपमानामृतगुटिकामात्मज्ञः कोऽपि गृह्णाति ॥ ४९॥  
  
न निषेधति दोषधिया गुणबुद्ध्या वा न किञ्चिदादत्ते ।  
आविद्यकमखिलमिति ज्ञात्वोदास्ते मुनिः कोऽपि ॥ ५०॥  
  
भूतं किमपि न मनुते भावि च किञ्चिन्न चिन्तयत्यन्तः ।  
पश्यति न पुरोवर्त्यपि वस्तु समस्तार्थसमरसः कोऽपि ॥ ५१॥  
  
निगृहीताखिलकरणो निर्मृष्टाशेषविषयेहः ।  
तृप्तिमनुत्तमसीमां प्राप्तः पर्यटति कोऽपि यतिवर्यः ॥ ५२॥  
  
सन्त्यजति नोपपन्नं नासम्पन्नं च वाञ्छति क्वापि ।  
स्वस्थः शेते यतिराडान्तरमानन्दमनुभवन्नेकः ॥ ५३॥  
  
कामपि विमलां पदवीमासाद्यानन्दसंविदुन्निद्राम् ।  
आस्ते भिक्षुक एको विहरन्निर्मुक्तबन्धनः स्वैरम् ॥ ५४॥  
  
वस्तुन्यस्तमिताखिलविश्वविहारे विलीनमनाः ।  
राजति परानपेक्षो राजाऽखिलवीतरागाणाम् ॥ ५५॥  
  
आचार्यापाङ्गदृशा समवाप्तापारसंविदाकारः ।  
प्रशमितसकलविभेदः परहंसः कश्चिदाभाति ॥ ५६॥  
  
वर्णाश्रमव्यवस्थामुत्तीर्य विधूय विद्यादीन् ।  
परिशिष्यते यतीन्द्रः परिपूर्णानन्दबोधमात्रेण ॥ ५७॥  
  
क्षयमुपनीय समस्तं कर्म प्रारब्धमुपभुज्य ।  
प्रविगलितदेहबन्धः प्राज्ञो ब्रह्मैव केवलं भवति ॥ ५८॥  
  
स्तिमितमनन्तमनाद्यं सन्ततमानन्दबोधघनम् ।  
अविकल्पमाद्यमेकं सन्मात्रं विद्यते किमपि ॥ ५९॥  
  
अक्षरमजरमजातं सूक्ष्मतरापूर्वशुद्धविज्ञानम् ।  
प्रगलितसर्वक्लेशं परतत्त्वं वर्तते किमपि ॥ ६०॥  
  
सुखतरममरमदूरं सारं संसारवारिधेस्तीरम् ।  
समरसमभयमपारं तत्किञ्चन विद्यते तत्त्वम् ॥ ६१॥  
  
अरसमगन्धमरूपं विरजस्कमसत्त्वमतमस्कम् ।  
निरुपमनिर्भयतत्त्वं तत्किमपि द्योतते नित्यम् ॥ ६२॥  
  
इति गुरुकरुणापाङ्गादार्याभिर्द्व्यधिकषष्टिसङ्ख्याभिः ।  
निरवद्याभिरवोचं निगमशिरस्तन्त्रसारभूतार्थम् ॥ ६३॥  
  
गदितमिममात्मविद्याविलासमनुवासरं स्मरन्विबुधः ।  
परिणतपरात्मविद्यः प्रपद्यते सपदि परमार्थम् ॥ ६४॥  
  
परमशिवेन्द्रश्रीगुरुशिष्येणेत्थं सदाशिवेन्द्रेण ।  
रचितेयमात्मविद्याविलासनाम्नी कृतिः पूर्णा ॥ ६५॥  
  
इति श्रीमत्परमहंसपरिव्राजकाचार्य-  
श्रीपरमशिवेन्द्रसरस्वतीपादाब्जसेवापरायण-  
श्रीसदाशिवेन्द्रसरस्वत्या विरचितः  
आत्मविद्याविलासः समाप्तः ॥  
  
  
Encoded by Sunder Hattangadi sunderh at hotmail.com  
Proofread by Sunder Hattangadi, kalyana krrit kalyanakrrit at gmail.com  
  
