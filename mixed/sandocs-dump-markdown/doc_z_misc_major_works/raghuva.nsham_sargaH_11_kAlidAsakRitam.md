+++
"Text title" = "raghuvansha11"
"File name" = "raghuvansha11.itx"
itxtitle = "raghuva.nsham sargaH 11 (kAlidAsakRitam)"
engtitle = "Raghuvansha 11 by Kalidas"
Category = "major_works, kAlidAsa"
Location = "doc_z_misc_major_works"
Sublocation = "major_works"
Texttype = "pramukha"
Author = "kalidasa"
Language = "Sanskrit"
Subject = "philosophy/hinduism/religion"
"Transliterated by" = "Arvind Kolhatkar akolhatkar at rogers.com"
"Proofread by" = "Arvind Kolhatkar akolhatkar at rogers.com"
"Latest update" = "August 05, 2005"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "रघुवंशम् सर्गः ११ (कालिदासकृइतम्)"

+++
  
 रघुवंशं सर्गः ११ कालिदासकृतम्   
  
कौशिकेन स किल क्षितीश्वरो राममध्वरविघातशान्तये ।  
काकपक्षधरमेत्य याचितस्तेजसां हि न वयः समीक्ष्यते ॥ ११-१॥  
  
कृच्छ्रलब्धमपि लब्धवर्णभाक्तं दिदेश मुनये सलक्ष्मणम् ।  
अप्यसुप्रणयिनां रघोः कुले न व्यहन्यत कदाचिदर्थिता ॥ ११-२॥  
  
यावदादिशति पार्थिवस्तयोर्निर्गमाय पुरमार्गसंस्क्रियाम् ।  
तावदाशु विदधे मरुत्सखैः सा सपुष्पजलवर्षिभिर्घनैः ॥ ११-३॥  
  
तौ निदेशकरणोद्यतौ पितुर्धन्विनौ चरणयोर्निपेततुः ।  
भूपतेरपि तयोः प्रवत्स्यतोर्नम्रयोरुपरि बाष्पबिन्दवः ॥ ११-४॥  
  
तौ पितुर्नयनजेन वारिणा किंचिदुक्षितशिखण्डकावुभौ ।  
धन्विनौ तमृषिमन्वगच्छतां पौरदृष्टिकृतमार्गतोरणौ ॥ ११-५॥  
  
लक्ष्मणानुचरमेव राघवं नेतुमैच्छदृषिरित्यसौ नृपः ।  
आशिषं प्रयुयुजे न वाहिनीं सा हि रक्षणविधौ तयोः क्षमा ॥ ११-६॥  
  
मातृवर्गचरणस्पृशौ मुनेस्तौ प्रपद्य पदवीं महौजसः ।  
रेचतुर्गतिवशात्प्रवर्तिनौ भास्करस्य मधुमाधवाविव ॥ ११-७॥  
  
वीचिलोलभुजयोस्तयोर्गतं शैशवाच्चपलमप्यशोभत ।  
तूयदागम इवोद्ध्यभिद्ययोर्नामधेयसदृशं विचेष्टितम् ॥ ११-८॥  
  
तौ बलातिबलयोः प्रभावतो विद्ययोः पथि मुनिप्रदिष्टयोः ।  
मम्लतुर्न मणिकुट्टिमोचितौ मातृपार्श्वपरिवर्तिनाविव ॥ ११-९॥  
  
पूर्ववृत्तकथितैः पुराविदः सानुजः पितृसखस्य राघवः ।  
उह्यमान इव वाहनोचितः पादचारमपि न व्यभावयत् ॥ ११-१०॥  
  
तौ सरांसि रसवद्भिरम्बुभिः कूजितैः श्रुतिसुखैः पतत्रिणः ।  
वायवः सुरभिपुष्परेणुभिश्छायया च जलदाः सिषेविरे ॥ ११-११॥  
  
नाम्भसां कमलशोभिनां तथा शाखिनां च न परिश्रमच्छिदाम् ।  
दर्शनेन लघुना यथा तयोः प्रीतिमापुरुभयोस्तपस्विनः ॥ ११-१२॥  
  
स्थाणुदग्धवपुषस्तपोवनं प्राप्य दाशरथिरात्तकार्मुकः ।  
विग्रहेण मदनस्य चारुणा सोऽभवत्प्रतिनिधिर्न कर्मणा ॥ ११-१३॥  
  
तौ सुकेतुसुतया खिलीकृते कौशिकाद्विदितशापया पथि ।  
निन्यतुः स्थलनिवेशिताटनी लीलयैव धनुषी अधिज्यताम् ॥ ११-१४॥  
  
ज्यानिनादमथ गृह्णती तयोः प्रादुरास बहुलक्षपाछविः ।  
ताडका चलकपालकुण्डला कालिकेव निबिडा बलाकिनी ॥ ११-१५॥  
  
तीव्रवेगधुतमार्गवृक्षया प्रेतचीवरवसा स्वनोग्रया ।  
अभ्यभावि भरताग्रजस्तया वात्ययेव पितृकाननोत्थया ॥ ११-१६॥  
  
उद्यतैकभुजयष्टिमायतीं श्रोणिलम्बिपुरुषान्त्रमेखलाम् ।  
तां विलोक्य वनितावधे घृणां पत्रिणा सह मुमोच राघवः ॥ ११-१७॥  
  
यच्चकार विवरं शिलाघने ताडकोरसि स रामसायकः ।  
अप्रविष्टविषयस्य रक्षसां द्वारतामगमदन्तकस्य तत् ॥ ११-१८॥  
  
बाणभिन्नहृदया निपेतुषी सा स्वकाननभुवं न केवलाम् ।  
विष्टपत्रयपराजयस्थिरां रावणश्रियमपि व्यकम्पयत् ॥ ११-१९॥  
  
राममन्मथशरेण ताडिता दुःसहेन हृदये निशाचरी ।  
गन्धवद्रुधिरचन्दनोक्षिता जीवितेशवसतिं जगाम सा ॥ ११-२०॥  
  
नैरृतघ्नमथ मन्त्रवन्मुनेः प्रापदस्त्रमवदानतोषितात् ।  
ज्योतिरिन्धननिपाति भास्करात्सूर्यकान्त इव ताडकान्तकः ॥ ११-२१॥  
  
वामनाश्रमपदं ततः परं पावनं श्रुतमृषेरुपेयिवान् ।  
उन्मनाः प्रथमजन्मचेष्टितान्यस्मरन्नपि बभूव राघवः ॥ ११-२२॥  
  
आससाद मुनिरात्मनस्ततः शिष्यवर्गपरिकल्पितार्हणम् ।  
बद्धपल्लवपुटाञ्जलिद्रुमं दर्शनोन्मुखमृगं तपोवनम् ॥ ११-२३॥  
  
तत्र दीक्षितमृषिं ररक्षतुर्विघ्नतो दशरथात्मजौ शरैः ।  
लोकमन्धतमसात्क्रमोदितौ रश्मिभिः शशिदिवाकराविव ॥ ११-२४॥  
  
वीक्ष्य वेदिमथ रक्तबिन्दुभिर्बन्धुजीवपृथुभिः प्रदूषिताम् ।  
संभ्रमोऽभवदपोढकर्मणामृत्विजां च्युतविकङ्कतस्रुचाम् ॥ ११-२५॥  
  
उन्मुखः सपदि लक्षमणाग्रजो बाणमाश्रयमुखात्समुद्धरन् ।  
रक्षसां बलमपश्यदम्बरे गृध्रपक्षपवनेरितध्वजम् ॥ ११-२६॥  
  
तत्र यावधिपती मखद्विषां तौ शरव्यमकरोत्स नेतरान् ।  
किं महोरगविसर्पिविक्रमो राजिलेषु गरुडः प्रवर्तते ॥ ११-२७॥  
  
सोऽस्त्रमुग्रजवमस्त्रकोविदः संदधे धनुषि वायुदैवतम् ।  
तेन शैलगुरुमप्यपातयत्पाण्डुपत्रमिव ताडकासुतम् ॥ ११-२८॥  
  
यः सुबाहुरिति राक्षसोऽपरस्तत्र तत्र विससर्प मायया ।  
तं क्षुरप्रशकलीकृतं कृती पत्रिणां व्यभजदाश्रमाद्बहिः ॥ ११-२९॥  
  
इत्यपास्तमखविघ्नयोस्तयोः सांयुगीनमभिनन्द्य विक्रमम् ।  
ऋत्विजः कुलपतेर्यथाक्रमं वाग्यतस्य निरवर्तयन्क्रियाः ॥ ११-३०॥  
  
तौ प्रणामचलकाकपक्षकौ भ्रातराववभृथाप्लुतो मुनिः ।  
आशिषामनुपदं समस्पृशद्दर्भपाटलतलेन पाणिना ॥ ११-३१॥  
  
तं न्यमन्त्रयत संभृतक्रतुर्मैथिलः स मिथिलां व्रजन्वशी ।  
राघवावपि निनाय बिभ्रतौ तद्धनुःश्रवणजं कुतूहलम् ॥ ११-३२॥  
  
तैः शिवेषु वसतिर्गताध्वभिः सायमाश्रमतनुष्वगृह्यत ।  
येषु दीर्घतपसः परिग्रहो वासवक्षणकलत्रतां ययौ ॥ ११-३३॥  
  
प्रत्यपद्यत चिराय यत्पुनश्चारु गौतमवधूः शिलामयी ।  
स्वं वपुः स किल किल्बिषच्छिदां रामपादरजसामनुग्रहः ॥ ११-३४॥  
  
राघवान्वितमुपस्थितं मुनिं तं निशम्य जनको जनेश्वरः ।  
अर्थकामसहितं सपर्यया देहबद्धमिव धर्ममभ्यगात् ॥ ११-३५॥  
  
तौ विदेहनगरीनिवासिनां गां गताविव दिवः पुनर्वसू ।  
मन्यते स्म पिबतां विलोचनैः पक्ष्मपातमपि वञ्चनां मनः ॥ ११-३६॥  
  
यूपवत्यवसिते क्रियाविधौ कालवित्कुशिकवंशवर्धनः ।  
राममिष्वसनदर्शनोत्सुकं मैथिलाय कथयांबभूव सः ॥ ११-३७॥  
  
तस्य वीक्ष्य ललितं वपुः शिशोः पार्थिवः प्रथितवंशजन्मनः ।  
स्वं विचिन्त्य च धनुर्दुरानमं पीडितो दुहितृशुल्कसंस्थया ॥ ११-३८॥  
  
अब्रवीच्च भगवन्मतङ्गजैर्यद्बृहद्भिरपि कर्म दुष्करम् ।  
तत्र नाहमनुमन्तुमुत्सहे मोक्षवृत्ति कलभस्य चेष्टितम् ॥ ११-३९॥  
  
ह्रेपिता हि बहवो नरेश्वरास्तेन तात धनुषा धनुर्भृतः ।  
ज्यानिघातकठिनत्वचो भुजान्स्वान्विधूय धिगिति प्रतस्थिरे ॥ ११-४०॥  
  
प्रत्युवाच तमृषिर्निशम्यतां सारतोऽयमथवा गिरा कृतम् ।  
चाप एव भवतो भविष्यति व्यक्तशक्तिरशनिर्गिराविव ॥ ११-४१॥  
  
एवमाप्तवचनात्स पौरुषं काकपक्षकधरेऽपि राघवे ।  
श्रद्दधे त्रिदशगोपमात्रके दाहशक्तिमिव कृष्णवर्त्मनि ॥ ११-४२॥  
  
व्यादिदेश गणशोऽथ पार्श्वगान्कार्मुकाभिहरणाय मैथिलः ।  
तैजसस्य धनुषः प्रवृत्तये तोयदानिव सहस्रलोचनः ॥ ११-४३॥  
  
तत्प्रसुप्तभुजगेन्द्रभीषणं वीक्ष्य दाशरथिराददे धनुः ।  
विद्रुतक्रतुमृगानुसारिणं येन बाणमसृजत्वृषध्वजः ॥ ११-४४॥  
  
आततज्यमकरोत्स संसदा विस्मयस्तिमितनेत्रमीक्षितः ।  
शैलसारमपि नातियत्नतः पुष्पचापमिव पेशलं स्मरः  ॥ ११-४५॥  
  
भज्यमानमतिमात्रकर्षणात्तेन वज्रपरुषस्वनं धनुः ।  
भार्गवाय दृढमन्यवे पुनः क्षत्रमुद्यतमिव न्यवेदयत् ॥ ११-४६॥  
  
दृष्टसारमथ रुद्रकार्मुके वीर्यशुल्कमभिनन्द्य मैथिलः ।  
राघवाय तनयामयोनिजां रूपिणीं श्रियमिव न्यवेदयत् ॥ ११-४७॥  
  
मैथिलः सपदि सत्यसंगरो राघवाय तनयामयोनिजाम् ।  
संनिधौ द्युतिमतस्तपोनिधेरग्निसाक्षिक इवातिसृष्टवान् ॥ ११-४८॥  
  
प्राहिणोच्च महितं महाद्युतिः कोसलाधिपतये पुरोधसम् ।  
भृत्यभावि दुहितुः परिग्रहाद्दिश्यतां कुलमिदं निमेरिति ॥ ११-४९॥  
  
अन्वियेष सदृशीं स च स्नुषां प्राप चैनमनुकूलवाग्द्विजः ।  
सद्य एव सुकृतां हि पच्यते कल्पवृक्षफलधर्मि काङ्क्षितम् ॥ ११-५०॥  
  
तस्य कल्पितपुरस्क्रियाविधेः शुश्रुवान्वचनमग्रजन्मनः ।  
उच्चचाल बलभित्सखो वशी सैन्यरेणुमुषितार्कदीधितिः ॥ ११-५१॥  
  
आससाद मिथिलां स वेष्टयन्पीडितोपवनपादपां बलैः ।  
प्रीतिरोधमसहिष्ट सा पुरी स्त्रीव कान्तपरिभोगमायतम् ॥ ११-५२॥  
  
तौ समेत्य समये स्थितावुभौ भूपती वरुणवासवोपमौ ।  
कन्यकातनयकौतुकक्रियां स्वप्रभावसदृशीं वितेनतुः ॥ ११-५३॥  
  
पार्थिवीमुदवहद्रघूद्वहो लक्ष्मणस्तदनुजामथोर्मिलाम् ।  
यौ तयोरवरजौ वरौजसौ तौ कुशध्वजसुते सुमध्यमे ॥ ११-५४॥  
  
ते चतुर्थसहितास्त्रयो बभुः सूनवो नववधूपरिग्रहाः ।  
सामदानविधिभेदनिग्रहाः सिद्धिमन्त इव तस्य भूपतेः ॥ ११-५५॥  
  
ता नराधिपसुता नृपात्मजैस्ते च ताभिरगमन्कृतार्थताम् ।  
सोऽभवद्वरवधूसमागमः प्रत्ययप्रकृतियोगसंनिभः ॥ ११-५६॥  
  
एवमात्तरतिरात्मसंभवांस्तान्निवेश्य चतुरोऽपि तत्र सः ।  
अध्वसु त्रिषु विसृष्टमैथिलः स्वां पुरीं दशरथो न्यवर्तत ॥ ११-५७॥  
  
तस्य जातु मरुतः प्रतीपगा वर्त्मसु ध्वजतरुप्रमाथिनः ।  
चिक्लिशुर्भृशतया वरूथिनीमुत्तटा इव नदीरयाः स्थलीम् ॥ ११-५८॥  
  
लक्ष्यते स्म तदनन्तरं रविर्बद्धभीमपरिवेषमण्डलः ।  
वैनतेयशमितस्य भोगिनो भोगवेष्टित इव च्युतो मणिः ॥ ११-५९॥  
  
श्येनपक्षपरिधूसरालकाः सांध्यमेघरुधिरार्द्रवाससः ।  
अङ्गना इव रजस्वला दिशो नो बभूवुरवलोकनक्षमाः ॥ ११-६०॥  
  
भास्करश्च दिशमध्युवास यां तां श्रिताः प्रतिभयं ववासिरे ।  
क्षत्रशोणितपितृक्रियोचितं चोदयन्त्य इव भार्गवं शिवाः ॥ ११-६१॥  
  
तत्प्रतीपपवनादिवैकृतं प्रेक्ष्य शान्तिमधिकृत्य कृत्यविद् ।  
अन्वयुङ्क्त गुरुमीश्वरः क्षितेः स्वन्तमित्यलघयत्स तद्व्यथाम् ॥ ११-६२॥  
  
तेजसः सपदि राशिरुत्थितः प्रादुरास किल वाहिनीमुखे ।  
यः प्रमृज्य नयनानि सैनिकैर्लक्षणीयपुरुषाकृतिश्चिरात् ॥ ११-६३॥  
  
पित्र्यवंशमुपवीतलक्षणं मातृकं च धनुरूर्जितं दधत् ।  
यः ससोम इव घर्मदीधितिः सद्विजिह्व इव चन्दनद्रुमः ॥ ११-६४॥  
  
येन रोषपरुषात्मनः पितुः शासने स्थितिभिदोऽपि तस्थुषा ।  
वेपमानजननीशिरश्छिदा प्रागजीयत घृणा ततो मही ॥ ११-६५॥  
  
अक्षबीजवलयेन निर्बभौ दक्षिणश्रवणसंस्थितेन यः ।  
क्षत्रियान्तकरणैकविंशतेर्व्याजपूर्वगणनामिवोद्वहन् ॥ ११-६६॥  
  
तं पितुर्वधभवेन मन्युना राजवंशनिधनाय दीक्षितम् ।  
बालसूनुरवलोक्य भार्गवं स्वां दशां च विषसाद पार्थिवः ॥ ११-६७॥  
  
नाम राम इति तुल्यमात्मजे वर्तमानमहिते च दारुणे ।  
हृद्यमस्य भयदायि चाभवद्रत्नजातमिव हारसर्पयोः ॥ ११-६८॥  
  
अर्घ्यमर्घ्यमिति वादिनं नृपं सोऽनवेक्ष्य भरताग्रजो यतः ।  
क्षत्रकोपदहनार्चिषं ततः संदधे दृशमुदग्रतारकाम् ॥ ११-६९॥  
  
तेन कार्मुकनिषक्तमुष्टिना राघवो विगतभीः पुरोगतः ।  
अङ्गुलीविवरचारिणं शरं कुर्वता निजगदे युयुत्सुना ॥ ११-७०॥  
  
क्षत्रजातमपकारवैरि मे तन्निहत्य बहुशः शमं गतः ।  
सुप्तसर्प इव दण्डघट्टनाद्रोषितोऽस्मि तव विक्रमश्रवात् ॥ ११-७१॥  
  
मैथिलस्य धनुरन्यपार्थिवैस्त्वं किलानमितपूर्वमक्षणोः ।  
तन्निशम्य भवता समर्थये वीर्यशृङ्गमिव भग्नमात्मनः ॥ ११-७२॥  
  
अन्यदा जगति राम इत्ययं शब्द उच्चरित एव मामगात् ।  
व्रीडमावहति मे स संप्रति व्यस्तवृत्तिरुदयोन्मुखे त्वयि ॥ ११-७३॥  
  
बिभ्रतोऽस्त्रमचलेऽप्यकुण्ठितं द्वौ रुपू मम मतौ समागसौ ।  
धेनुवत्सहरणाच्च हैहयस्त्वं च कीर्तिमपहर्तुमुद्यतः ॥ ११-७४॥  
  
क्षत्रियान्तकरणोऽपि विक्रमस्तेन मामवति नाजिते त्वयि ।  
पावकस्य महिमा स गण्यते कक्षवज्जलति सागरेऽपि यः ॥ ११-७५॥  
  
विद्धि चात्तबलमोजसा हरेरैश्वरं धनुरभाजि यत्त्वया ।  
खातमूलमनिलो नदीरयैः पातयत्यपि मृदुस्तटद्रुमम् ॥ ११-७६॥  
  
तन्मदीयमिदमायुधं ज्यया संगमय्य सशरं विकृष्यताम् ।  
तिष्ठतु प्रधवमेवमप्यहं तुल्यबाहुतरसा जितस्त्वया ॥ ११-७७॥  
  
कातरोऽसि यदि वोद्गतार्चिषा तर्जितः परशुधारया मम ।  
ज्यानिघातकठिनाङ्गुलिर्वृथा बध्यतामभययाचनाञ्जलिः ॥ ११-७८॥  
  
एवमुक्तवति भीमदर्शने भार्गवे स्मितविकम्पिताधरः ।  
तद्धनुर्ग्रहणमेव राघवः प्रत्यपद्यत समर्थमुत्तरम् ॥ ११-७९॥  
  
पूर्वजन्मधनुषा समागतः सोऽतिमात्रलघुदर्शनोऽभवत् ।  
केवलोऽपि सुभगो नवाम्बुदः किं पुनस्त्रिदशचापलाञ्छितः ॥ ११-८०॥  
  
तेन भूमिनिहितैककोटि तत्कार्मुकं च बलिनाधिरोपितम् ।  
निष्प्रभश्च रिपुरास भूभृतां धूमशेष इव धूमकेतनः ॥ ११-८१॥  
  
तावुभावपि परस्परस्थितौ वर्धमानपरिहीनतेजसौ ।  
पश्यति स्म जनता दिनात्यये पार्वणौ शशिदिवाकराविव ॥ ११-८२॥  
  
तं कृपामुदुरवेक्ष्य भार्गवं राघवः स्खलितवीर्यमात्मनि ।  
स्वं च संहितममोघमाशुगं व्याजहार हरसूनुसंनिभः ॥ ११-८३॥  
  
न प्रहर्तुमलमस्मि निर्दयं विप्र इत्यभिभत्यपि त्वयि ।  
शंस किं गतिमनेन पत्रिणा हन्मि लोकमुत ते मखार्जितम् ॥ ११-८४॥  
  
प्रत्युवाच तमृषिर्न तत्त्वतस्त्वां न वेद्मि पुरुषं पुरातनम् ।  
गां गतस्य तव धाम वैष्णवं कोपितो ह्यसि मया दिदृक्षुणा ॥ ११-८५॥  
  
भस्मसात्कृतवतः पितृद्विषः पात्रसाच्च वसुधां ससागराम् ।  
आहितो जयविपर्ययोऽपि मे श्लाघ्य एव परमेष्ठिना त्वया ॥ ११-८६॥  
  
तद्गतिं मतिमतां वरेप्सितां पुण्यतीर्थगमनाय रक्ष मे ।  
पीडयिष्यति न मां खिलीकृता स्वर्गपद्धतिरमोघलोलुपम् ॥ ११-८७॥  
  
प्रत्यपद्यत तथेति राघवः प्राङ्मुखश्च विससर्ज सायकम् ।  
भार्गवस्य सुकृतोऽपि सोऽभवत्स्वर्गमार्गपरिघो दुरत्ययः ॥ ११-८८॥  
  
राघवोऽपि चरणौ तपोनिधेः क्षम्यतामिति वदन्समस्पृशत् ।  
निर्जितेषु तरसा तरस्विनां शत्रुषु प्रणतिरेव कीर्तये ॥ ११-८९॥  
  
राजसत्वमवधूय मातृकं पित्र्यमस्मि गमितः शमं यदा ।  
नन्वनिन्दितफलो मम त्वया निग्रहोऽप्ययमनुगृहीकृतः ॥ ११-९०॥  
  
साधयाम्यहमविघ्नमस्तु ते देवकार्यमुपपादयिष्यतः ।  
ऊचिवानिति वचः सलक्ष्मणं लक्ष्मणाग्रजमृषितिरोदधे ॥ ११-९१॥  
  
तस्मिन्गते विजयिनं परिरभ्य रामं  
स्नेहादमन्यत पिता पुनरेव जातम् ।  
तस्याभवत्क्षणशुचः परितोषलाभः  
कक्षाग्निलङ्घिततरोरिव वृष्टिपातः ॥ ११-९२॥  
  
अथ पथि गमयित्वा कॢप्तरम्योपकार्ये  
कतिचिदवनिपालः शर्वरीः शर्वकल्पः ।  
पुरमविशदयोध्यां मैथिलीदर्शनीनां  
कुवलयितगवाक्षां लोचनैरङ्गनानाम् ॥ ११-९३॥  
  
इति श्रीरघुवंशे महाकाव्ये कविश्रीकालिदासकृतौ  
सीतविवाहवर्णनो नामैकादशः सर्गः ॥  
  
  
Encoded and Proofread by Arvind Kolhatkar akolhatkar at rogers.com  
  
