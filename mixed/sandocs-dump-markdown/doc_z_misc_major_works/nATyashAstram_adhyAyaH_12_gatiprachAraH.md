+++
"Text title" = "naaTyashaastra adhyaaya 12 gatiprachAra"
"File name" = "natya12.itx"
itxtitle = "nATyashAstram adhyAyaH 12 gatiprachAraH"
engtitle = "Natya Shastra Chapter 12 gatiprachAraH"
Category = "natyashastra, major_works, bharata"
Location = "doc_z_misc_major_works"
Sublocation = "major_works"
Texttype = "pramukha"
Author = "Sage Bharata"
Language = "Sanskrit"
Subject = "philosophy/hinduism/culture/Dance/Drama"
"Transliterated by" = "Sowmya Krishnapur krsowmya at yahoo.com"
"Proofread by" = "Sowmya Krishnapur krsowmya at yahoo.com"
"Latest update" = "May 22, 2007"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "नाट्यशास्त्रम् अध्यायः १२ गतिप्रचारः"

+++
  
 नाट्यशास्त्रम् अध्यायः १२ गतिप्रचार   
  
       ॥ श्रीरस्तु ॥  
  
भरतमुनिप्रणीतं नाट्यशास्त्रम्  
अथ द्वादशोऽध्यायः गतिप्रचार  
  
एवं व्यायामसंयोगे कार्यं मण्डलकल्पनम् ।  
अतः परं प्रवक्ष्यामि गतीस्तु प्रकृतिस्थिताः ॥ १॥  
  
तत्रोपवहनं कृत्वा भाण्डवाद्यपुरस्कृतम् ।  
यथामार्गरसोपेतं प्रकृतीनां प्रवेशने ॥ २॥  
  
ध्रुवायां सम्प्रयुक्तायां पटे चैवापकर्षिते ।  
कार्यः प्रवेशः पात्राणां नानार्थरससम्भवः ॥ ३॥  
  
स्थानं तु वैष्णवं कृत्वा ह्युत्तमे मध्यमे तथा ।  
समुन्नतं समं चैव चतुरस्रमुरस्तथा ॥ ४॥  
  
बाहुशीर्षे प्रसन्ने च नात्युत्क्षिप्ते च कारयेत् ।  
ग्रीवाप्रदेशः कर्तव्यो मयूराञ्चितमस्तकः ॥ ५॥  
  
कर्णादष्टाङ्गुलस्थे च बाहुशीर्षे प्रयोजयेत् ।  
उरसश्चापि चिबुकं चतुरङ्गुलसंस्थितम् ॥ ६॥  
  
हस्तौ तथैव कर्तव्यौ कटीनाभितटस्थितौ ।  
दक्षिणो नाभिसंस्थस्तु वामः कटितटस्थितः ॥ ७॥  
  
पादयोरन्तरं कार्यं द्वौ तालावर्धमेव च ।  
पादोत्क्षेपस्तु कर्तव्यः स्वप्रमाणविनिर्मितः ॥ ८॥  
  
चतुस्तालो द्वितालश्चाप्येकतालस्तथैव च ।  
चतुस्तालस्तु देवानां पार्थिवानां तथैव च ॥ ९॥  
  
द्वितालश्चैव मध्यानां तालः स्त्रीनीचलिङ्गिनाम् ।  
चतुष्कलोऽथ द्विकलस्तथा ह्येककलः स्मृतः ॥ १०॥  
  
चतुष्कलो ह्युत्तमानां मध्यानां द्विकलो भवेत् ।  
तथा चैककलः पादो नीचानां सम्प्रकीर्तितः ॥ ११॥  
  
स्थितं मध्यं द्रुतं चैव समवेक्ष्य लयत्रयम् ।  
यथाप्रकृतिनाट्यज्ञो गतिमेवं प्रयोजयेत् ॥ १२॥  
  
धैर्योपपन्ना गतिरुत्तमानां मध्या गतिर्मध्यमसम्मतानाम् ।  
द्रुता गतिश्च प्रचुराधमानां लयत्रयं सत्त्ववशेन योज्यम् ॥ १३॥  
  
एष एव तु विज्ञेयः कलाताललये विधिः ।  
पुनर्गतिप्रचारस्य प्रयोगं श्रुणुतानघाः ॥ १४॥  
  
स्वभावात्तूत्तमगतौ कार्यं जानुकटीसमम् ।  
युद्धचारीप्रयोगेषु जानुस्तनसमं न्यसेत् ॥ १५॥  
  
पार्श्वक्रान्तैः सललितैः पादैर्वाद्यान्वितैरथ ।  
रङ्गकोणोन्मुखं गच्छेत् सम्यक् पञ्चपदानि च ॥ १६॥  
  
वामवेधं ततः कुर्याद्विक्षेपं दक्षिणेन तु ।  
परिवृत्य द्वितीयं तु गच्छेत् कोणं ततः परम् ॥ १७॥  
  
तत्रापि वामवेधस्तु विक्षेपो दक्षिणेन च ।  
ततो भाण्डोन्मुखो गच्छेत् तान्येव तु पदानि च ॥ १८॥  
  
एवं गतागतैः कृत्वा पदानामिह विंशतिम् ।  
वामवेधं ततः कुर्यात् विक्षेपं दक्षिणस्य च ॥ १९॥  
  
रङ्गे विकृष्टे भरतेन कार्यो गतागतैः पादगतिप्रचारः ।  
त्र्यश्रस्त्रिकोणे चतुरस्ररङ्गे गतिप्रचारश्चतुरस्र एव ॥ २०॥  
  
यः समैः संहितो गच्छेत्तत्र कार्यो लयाश्रयः ।  
चतुष्कलोऽथ द्विकलस्तथैवैककलः पुनः ॥ २१॥  
  
अथ मध्यमनीचैस्तु गच्छेद्यः परिवारितः ।  
चतुष्कलमथार्धं च तथा चैककलं पुनः ॥ २२॥  
  
दैत्यदानवयक्षाणां नृपपन्नगरक्षसाम् ।  
चतुस्तालप्रमाणेन कर्तव्याथ गतिर्बुधैः ॥ २३॥  
  
दिवौकसां तु सर्वेषां मध्यमा गतिरिष्यते ।  
तत्रापि चोद्धता ये तु तेषां देवैः समा गतिः ॥ २४॥  
  
ऋषय ऊचुः -  
यदा मनुष्या राजानस्तेषां देवगतिः कथम् ।  
अत्रोच्यते कथं नैषा गती राज्ञां भविष्यति ॥ २५॥  
  
इह प्रकृतयो दिव्या दिव्यमानुष्य एव च ।  
मानुष्य इति विज्ञेया नाट्यनृत्तक्रियां प्रति ॥ २६॥  
  
देवानां प्रकृतिर्दिव्या राज्ञां वै दिव्यमानुषी ।  
या त्वन्या लोकविदिता मानुषी सा प्रकीर्तिता ॥ २७॥  
  
देवांशजास्तु राजानो वेदाध्यात्मसु कीर्तिताः ।  
एवं देवानुकरणे दोषो ह्यत्र न विद्यते ॥ २८॥  
  
अयं विधिस्तु कर्तव्यः स्वच्छन्दगमनं प्रति ।  
संभ्रमोत्पातरोषेषु प्रमाणं न विधीयते ॥ २९॥  
  
सर्वासां प्रकृतीनां तु अवस्थान्तरसंश्रया ।  
उत्तमाधममध्यानां गतिः कार्या प्रयोक्तृभिः ॥ ३०॥  
  
चतुरर्धकलं वा स्यात् तदर्धकलमेव च ।  
अवस्थान्तरमासाद्य कुर्याद् गतिविचेष्टितम् ॥ ३१॥  
  
ज्येष्ठे चतुष्कलं ह्यत्र मध्यमे द्विकलं भवेत् ।  
द्विकला चोत्तमे यत्र मध्ये त्वेककला भवेत् ॥ ३२॥  
  
कलिकं मध्यमे यत्र नीचेष्वर्धकलं भवेत् ।  
एवमर्धार्धहीनं तु जडानां सम्प्रयोजयेत् ॥ ३३॥  
  
ज्वरार्ते च क्षुधार्ते च तपःश्रान्ते भयान्विते ।  
विस्मिते चावहित्थे च तथौत्सुक्यसमन्विते ॥ ३४॥  
  
शृङ्गारे चैव शोके च स्वच्छन्दगमने तथा ।  
गतिः स्थितलया कार्याधिकलान्तरपातिता ॥ ३५॥  
  
पुनश्चिन्तान्विते चैव गतिः कार्या चतुष्कला ।  
अस्वस्थकामिते चैव भये वित्रासिते तथा ॥ ३६॥  
  
आवेगे चैव हर्षे च कार्ये यच्च त्वरान्वितम् ।  
अनिष्टश्रवणे चैव क्षेपे चाद्भुतदर्शने ॥ ३७॥  
  
अपि चात्यायिके कार्ये दुःखिते शत्रुमार्गणे ।  
अपराद्धानुसरणे श्वापदानुगतौ तथा ॥ ३८॥  
  
एतेष्वेवं गतिं प्राज्ञो विकलां सम्प्रयोजयेत् ।  
उत्तमानां गतिर्या तु न तां मध्येषु योजयेत् ॥ ३९॥  
  
या गतिर्मध्यमानां तु न तां नीचेषु योजयेत् ।  
गतिः शृङ्गारिणी कार्या स्वस्थकामितसम्भवा ॥ ४०॥  
  
दूतीदर्शितमार्गस्तु प्रविशेद्रङ्गमण्डलम् ।  
सूचया चाप्यभिनयं कुर्यादर्थसमाश्रयम् ॥ ४१॥  
  
हृद्यैर्गन्धैस्तथा वस्त्रैरलङ्कारैश्च भूषितः ।  
नानापुष्पसुगन्धाभिर्मालाभिः समलंकृतः ॥ ४२॥  
  
गच्छेत् सललितैः पादैरतिक्रान्तस्थितैस्तथा ।  
तथा सौष्ठवसंयुक्तैर्लयतालवशानुगैः ॥ ४३॥  
  
पादयोरनुगौ हस्तौ नित्यं कार्यौ प्रयोक्तृभिः ।  
उत्क्षिप्य हस्तं पातेन पादयोश्च विपर्ययात् ॥ ४४॥  
  
प्रच्छन्नकामिते चैव गतिं भूयो निबोधत ।  
विसर्जितजनः स्रस्तस्तथा दूतीसहायवान् ॥ ४५॥  
  
निर्वाणदीपो नात्यर्थं भूषणैश्च विभूषितः ।  
वेलासदृशवस्त्रश्च सह दूत्या शनैस्तथा ॥ ४६॥  
  
व्रजेत् प्रच्छन्नकामस्तु पादैर्निश्शब्दमन्दगैः ।  
शब्दशंक्युत्सुकश्च स्यादवलोकनतत्परः ॥ ४७॥  
  
वेपमानशरीरश्च शंकितः प्रस्खलन् मुहुः ।  
रसे रौद्रे तु वक्ष्यामि दैत्यरक्षोगणान् प्रति ॥ ४८॥  
  
एक एव रसस्तेषां स्थायी रौद्रो द्विजोत्तमाः ।  
नेपथ्यरौद्रो विज्ञेयस्त्वङ्गरौद्रस्तथैव च ॥ ४९॥  
  
तथा स्वभावजश्चैव त्रिधा रौद्रः प्रकल्पितः ।  
रुधिरक्लिन्नदेहो यो रुधिरार्द्रमुखस्तथा ॥ ५०॥  
  
तथा पिशितहस्तश्च रौद्रो नेपथ्यजस्तु सः ।  
बहुबाहुर्बहुमुखो नानाप्रहरणाकुलः ॥ ५१॥  
  
स्थूलकायस्तथा प्रांशुरङ्गरौद्रः प्रकीर्तितः ।  
रक्ताक्षः पिङ्गकेशश्च असितो विकृतस्वरः ॥ ५२॥  
  
रूक्षो निर्भर्त्सनपरो रौद्रः सोऽयं स्वभावजः ।  
चतुस्तालान्तरोत्क्षिप्तैः पादैस्त्वन्तरपातितैः ॥ ५३॥  
  
गतिरेवं प्रकर्तव्या तेषां ये चापि तद्विधाः ।  
अहृद्या तु मही यत्र श्मशानरणकश्मला ॥ ५४॥  
  
गतिं तत्र प्रयुञ्जीत बीभत्साभिनयं प्रति ।  
क्वचिदासन्नपतितैः विकृष्टपतितैः क्वचित् ॥ ५५॥  
  
एलकाक्रीडितैः पादैरुपर्युपरि पातितैः ।  
तेषामेवानुगैर्हस्तैर्बीभत्से गतिरिष्यते ॥ ५६॥  
  
अथ वीरे च कर्त्तव्या पादविक्षेपसंयुता ।  
द्रुतप्रचाराधिष्ठाना नानाचारीसमाकुला ॥ ५७॥  
  
पार्श्वक्रान्तैद्रुताविद्धैः सूचीविद्धैस्तथैव च ।  
कलाकालगतैः पादैरावेगे योजयेत् गतिम् ॥ ५८॥  
  
उत्तमानामयं प्रायः प्रोक्तो गतिपरिक्रमः ।  
मध्यानामधमानां च गतिं वक्ष्याम्यहं पुनः ॥ ५९॥  
  
विस्मये चैव हर्षे च विक्षिप्तपदविक्रमान् ।  
आसाद्य तु रसं हास्यमेतच्चान्यं च योजयेत् ॥ ६०॥  
  
पुनश्च करुणे कार्या गतिः स्थिरपदैरथ ।  
बाष्पाम्बुरुद्धनयनः सन्नगात्रस्तथैव च ॥ ६१॥  
  
उत्क्षिप्तपातितकरस्तथा सस्वनरोदनः ।  
गच्छेत्तथाध्यधिकया प्रत्यग्राप्रियसंश्रये ॥ ६२॥  
  
एषा स्त्रीणां प्रयोक्तव्या नीचसत्त्वे तथैव च ।  
उत्तमानां तु कर्तव्या सधैर्या बाष्पसङ्गता ॥ ६३॥  
  
निःश्वासैरायतोत्सृष्टैस्तथैवोर्ध्वनिरीक्षितैः ।  
न तत्र सौष्ठवं कार्यं न प्रमाणं तथाविधम् ॥ ६४॥  
  
मध्यानामपि सत्त्वज्ञा गतिर्योज्या विधानतः ।  
उरःपातहतोत्साहः शोकव्याकुलचेतनः ॥ ६५॥  
  
नात्युत्क्षिप्तैः पदैर्गच्छेत् इष्टबन्धुनिपातने ।  
गाढप्रहारे कार्या च शिथिलाङ्गभुजाश्रया ॥ ६६॥  
  
विघूणितशरीरा च गतिश्चूर्णपदैरथ ।  
शीतेन चाभिभूतस्य वर्षेणाभिद्रुतस्य च ॥ ६७॥  
  
गतिः प्रयोक्तृभिः कार्या स्त्रीनीचप्रकृतावथ ।  
पिण्डीकृत्य तु गात्राणि तेषां चैव प्रकम्पनम् ॥ ६८॥  
  
करौ वक्षसि निक्षिप्य कुब्जीभूतस्तथैव च ।  
दन्तोष्ठस्फुरणं चैव चिबुकस्य प्रकम्पनम् ॥ ६९॥  
  
कार्यं शनैश्च कर्तव्यं शीताभिनयने गतौ ।  
तथा भयानके चैव गतिः कार्या विचक्षणैः ॥ ७०॥  
  
स्त्रीणां कापुरुषाणां च ये चान्ये सत्त्ववर्जिताः ।  
विस्फारिते चले नेत्रे विधुतं च शिरस्तथा ॥ ७१॥  
  
भयसंयुक्तया दृष्ट्या पार्श्वयोश्च विलोकनैः ।  
द्रुतैश्चूर्णपदैश्चैव बद्ध्वा हस्तं कपोतकम् ॥ ७२॥  
  
प्रवेपितशरीरश्च शुष्कोष्ठस्स्खलितं व्रजेत् ।  
एषानुकरणे कार्या तर्जने त्रासने तथा ॥ ७३॥  
  
सत्त्वं च विकृतं दृष्ट्वा श्रुत्वा च विकृतं स्वरम् ।  
एषा स्त्रीणां प्रकर्त्तव्या नृणां चाक्षिप्तविक्रमा ॥ ७४॥  
  
क्वचिदासन्नपतितैर्विकृष्टपतितैः क्वचित् ।  
एलकाक्रीडितैः पादैरुपर्युपरि पातितैः ॥ ७५॥  
  
एषामेवानुगैर्हस्तैर्गतिं भीतेषु योजयेत् ।  
वणिजां सचिवानां च गतिः कार्या स्वभावजा ॥ ७६॥  
  
कृत्वा नाभितटे हस्तमुत्तानखटकामुखम् ।  
आद्यं चारालमुत्तानं कुर्यात्पार्श्वं स्तनान्तरे ॥ ७७॥  
  
न निषण्णं न च स्तब्धं न चापि परिवाहितम् ।  
कृत्वा गात्रं तथा गच्छेत्तेन चैव क्रमेण तु ॥ ७८॥  
  
अतिक्रान्तैर्पदैर्विप्रा द्वितालान्तरगामिभिः ।  
यतीनां श्रमणानां च ये चान्ये तपसि स्थिताः ॥ ७९॥  
  
तेषां कार्या गतिर्ये तु नैष्ठिकं व्रतमाश्रिताः ।  
आलोलचक्षुश्च भवेद्युगमात्रनिरीक्षणः ॥ ८०॥  
  
उपस्थितस्मृतिश्चैव गात्रं सर्वं विधाय च ।  
अचञ्चलमनाश्चैव यथावल्लिङ्गमाश्रितः ॥ ८१॥  
  
विनीतवेषश्च भवेत् कषायवसनस्तथा ।  
प्रथमं समपादेन स्थित्वा स्थानेन वै बुधः ॥ ८२॥  
  
हस्तं च चतुरं कृत्वा तथा चैकं प्रसारयेत् ।  
प्रसन्नं वदनं कृत्वा प्रयोगस्य वशानुगः ॥ ८३॥  
  
अनिषण्णेन गात्रेण गतिं गच्छेद् व्यतिक्रमात् ।  
उत्तमानां भवेदेषा लिङ्गिनां ये महाव्रताः ॥ ८४॥  
  
एभिरेव विपर्यस्तैर्गुणैरन्येषु योजयेत् ।  
तथा व्रतानुगावस्था ह्यन्येषां लिङ्गिनां गतिः ॥ ८५॥  
  
विभ्रान्ता वाप्युदात्ता वा विभ्रान्तनिभृतापि वा ।  
शकटास्यस्थितैः पादैरतिक्रान्तैस्तथैव च ॥ ८६॥  
  
कार्या पाशुपतानां च गतिरुद्धतगामिनी ।  
अन्धकारेऽथ याने च गतिः कार्या प्रयोक्तृभिः ॥ ८७॥  
  
भूमौ विसर्पितैः पादैर्हस्तैर्मार्गप्रदर्शिभिः ।  
रथस्थस्यापि कर्तव्या गतिश्चूर्णपदैरथ ॥ ८८॥  
  
समपादं तथा स्थानं कृत्वा रथगतिं व्रजेत् ।  
धनुर्गृहीत्वा चैकेन तथा चैकेन कूबरम् ॥ ८९॥  
  
सूतश्चास्य भवेदेवं प्रतोदप्रग्रहाकुलः ।  
वाहनानि विचित्राणि कर्तव्यानि विभागशः ॥ ९०॥  
  
द्रुतैश्चूर्णपदैश्चैव गन्तव्यं रङ्गमण्डले ।  
विमानस्थस्य कर्तव्या ह्येषैव स्यन्दिनी गतिः ॥ ९१॥  
  
आरोढुमुद्वहेद् गात्रं किञ्चित् स्यादुन्मुखस्थितम् ।  
अस्यैव वैपरीत्येन कुर्याच्चाप्यवरोहणम् ॥ ९२॥  
  
अधोऽवलोकनैश्चैव मण्डलावर्तनेन च ।  
आकाशगमने चैव कर्तव्या नाट्ययोक्तृभिः ॥ ९३॥  
  
स्थानेन समपादेन तथा चूर्णपदैरपि ।  
व्योम्नश्चावतरेद्यस्तु तस्यैतां कारयेत् गतिम् ॥ ९४॥  
  
ऋज्वायतोन्नतनतैः कुटिलावर्तितैरथ ।  
भ्रश्यतश्च तथाकाशादपविद्धभुजा गतिः ॥ ९५॥  
  
विकीर्णवसना चैव तथा भूगतलोचना ।  
प्रासादद्रुमशैलेषु नदीनिम्नोन्नतेषु च ॥ ९६॥  
  
आरोहणावतरणं च कार्यमर्थवशाद्बुधैः ।  
प्रासादारोहणं कार्यं अतिक्रान्तैः पदैरथ ॥ ९७॥  
  
उद्वाह्य गात्रं पादं च सोपाने निक्षिपेन्नरः ।  
तथावतरणं चैव गात्रमानम्य रेचयेत् ॥ ९८॥  
  
प्रासादे यन्मया प्रोक्तः प्रतारः केवलो भवेत् ।  
किञ्चिन्नताग्रकाया तु प्रतारे गतिरिष्यते ॥ ९९॥  
  
जलप्रमाणापेक्षा तु जलमध्ये गतिर्भवेत् ।  
तोयेऽल्पे वसनोत्कर्षः प्राज्ये पाणिविकर्षणैः ॥ १००॥  
  
प्रसार्य बाहुमेकैकं मुहुर्बारिविकर्षणैः ।  
तिर्यक् प्रसारिता चैव हियमाणा च वारिणा ॥ १०१॥  
  
अशेषाङ्गाकुलाधूतवदना गतिरिष्यते ।  
नौस्थस्यापि प्रयोक्तव्या द्रुतैश्चूर्णपदैर्गतिः ॥ १०२॥  
  
अतिक्रान्तेन पादेन द्वितीयेनाञ्चितेन च ।  
प्रासादारोहणे यत्तु तदेवाद्रिषु कारयेत् ॥ १०३॥  
  
केवलमूर्ध्वनिक्षेपमद्रिष्वङ्गं भवेदथ ।  
द्रुमे चारोहणं कार्यमतिक्रान्तैः स्थितैः पदैः ॥ १०४॥  
  
सूचीविद्धैरपक्रान्तैः पार्श्वक्रान्तैस्तथैव च ।  
एतदेवावतरणं सरित्स्वपि नियोजयेत् ॥ १०५॥  
  
अनेनैव विधानेन कर्तव्यं गतिचेष्टितम् ।  
संज्ञामात्रेण कर्तव्यान्येतानि विधिपूर्वकम् ॥ १०६॥  
  
कस्मान्मृत इति प्रोक्ते किं कर्तव्यं प्रयोक्तृभिः ।  
अङ्कुशग्रहणान्नागं खलीनग्रहणाद्धयम् ॥ १०७॥  
  
प्रग्रहग्रहणाद्यानमेवमेवापरेष्वपि ।  
अश्वयाने गतिः कार्या वैशाखस्थानकेन तु ॥ १०८॥  
  
यथा चूर्णपदैश्चित्रैरुपर्युपरि पातितैः ।  
पन्नगानां गतिः कार्या पादैः स्वस्तिकसंज्ञितैः ॥ १०९॥  
  
पार्श्वक्रान्तं पदं कुर्यात् स्वस्तिकं रेचयेदिह ।  
विटस्यापि तु कर्तव्या गतिर्ललितविक्रमा ॥ ११०॥  
  
पादैराकुञ्चितैः किञ्चित् तालाभ्यन्तरपातितैः ।  
स्वसौष्ठवसमायुक्तौ तथा हस्तौ पदानुगौ ॥ १११॥  
  
खटकावर्धमानौ तु कृत्वा विटगतिं व्रजेत् ।  
कञ्चुकीयस्य कर्तव्या वयोवस्थाविशेषतः ॥ ११२॥  
  
अवृद्धस्य प्रयोगज्ञो गतिमेवं प्रयोजयेत् ।  
अर्धतालोत्थितैः पादैर्विष्कम्भैः ऋजुभिस्तथा ॥ ११३॥  
  
समुद्वहन्निवाङ्गानि पङ्कलग्न इव व्रजेत् ।  
अथ वृद्धस्य कर्तव्या गतिः कम्पितदेहिका ॥ ११४॥  
  
विष्कम्भनकृतप्राणा मन्दोत्क्षिप्तपदक्रमा ।  
कृशस्याप्यभिनेया वै गतिर्मन्दपरिक्रमा ॥ ११५॥  
  
व्याधिग्रस्ते ज्वरार्ते च तपःश्रान्ते क्षुधान्विते ।  
विष्कम्भनकृतप्राणः कृशः क्षामोदरस्तथा ॥ ११६॥  
  
क्षामस्वरकपोलश्च दीननेत्रस्तथैव च ।  
शनैरुत्क्षेपणं चैव कर्तव्यं हस्तपादयोः ॥ ११७॥  
  
कम्पनं चैव गात्राणां क्लेशनं च तथैव च ।  
दूराध्वानं गतस्यापि गतिर्मन्दपदक्रमा ॥ ११८॥  
  
विकूणनं च गात्रस्य जानुनोश्च विमर्दनम् ।  
स्थूलस्यापि तु कर्तव्या गतिर्देहानुकर्षिणी ॥ ११९॥  
  
समुद्वहनभूयिष्ठा मन्दोत्क्षिप्तपदक्रमा ।  
विष्कम्भगामी च भवेन्निःश्वासबहुलस्तथा ॥ १२०॥  
  
श्रमस्वेदाभिभूतश्च व्रजेच्चूर्णपदैस्तथा ।  
मत्तानां तु गतिः कार्या मदे तरुणमध्यमे ॥ १२१॥  
  
वामदक्षिणपादाभ्यां घूर्णमानापसर्पणैः ।  
अवकृष्टे पदे चैव ह्यनवस्थितपादिका ॥ १२२॥  
  
विघूर्णितशरीरा च करैः प्रस्खलितैस्तथा ।  
उन्मत्तस्यापि कर्तव्या गतिस्त्वनियतक्रमा ॥ १२३॥  
  
बहुचारीसमायुक्ता लोकानुकरणाश्रया ।  
रूक्षस्फुटितकेशश्च रजोध्वस्ततनुस्तथा ॥ १२४॥  
  
अनिमित्तप्रकथनो बहुभाषी विकारवान् ।  
गायत्यकस्माद्धसति सङ्गे चापि न सज्जते ॥ १२५॥  
  
नृत्यत्यपि च संहृष्टो वादयत्यपि वा पुनः ।  
कदाचिद्धावति जवात् कदाचिदवतिष्ठते ॥ १२६॥  
  
कदाचिदुपविष्टस्तु शयानः स्यात् कदाचन ।  
नानाचीरधरश्चैव रथ्यास्वनियतालयः ॥ १२७॥  
  
उन्मत्तो भवति ह्येवं तस्यैतां कारयेद् गतिम् ।  
स्थित्वा नूपुरपादेन दण्डपादं प्रसारयेत् ॥ १२८॥  
  
बद्धां चारीं तथा चैव कृत्वा स्वस्तिकमेव च ।  
अनेन चारीयोगेन परिभ्राम्य तु मण्डलम् ॥ १२९॥  
  
बाह्यभ्रमरकं चैव रङ्गकोणे प्रसारयेत् ।  
त्रिकं सुललितं कृत्वा लताख्यं हस्तमेव च ॥ १३०॥  
  
विपर्ययगतैर्हस्तैः पद्भ्यां सह गतिर्भवेत् ।  
त्रिविधा तु गतिः कार्या खञ्जपङ्गुकवामनैः ॥ १३१॥  
  
विकलाङ्गप्रयोगेण कुहकाभिनयं प्रति ।  
एकः खञ्जगतौ नित्यं स्तब्धो वै चरणो भवेत् ॥ १३२॥  
  
तथा द्वितीयः कार्यस्तु पादोऽग्रतलसञ्चरः ।  
स्तब्धेनोत्थापनं कार्यमङ्गस्य चरणेन तु ॥ १३३॥  
  
गमनेन निषण्णः स्यादन्येन चरणेन तु ।  
इतरेण निषीदेच्च क्रमेणानेन वै व्रजेत् ॥ १३४॥  
  
एषा खञ्जगतिः कार्या तलशल्यक्षतेषु च ।  
पादेनाग्रतलस्थेन ह्यञ्चितेन व्रजेत्तथा ॥ १३५॥  
  
निषण्णदेहा पङ्गोस्तु नतजङ्घा तथैव च ।  
सर्वसङ्कुचिताङ्गा च वामने गतिरिष्यते ॥ १३६॥  
  
न तस्य विक्रमः कार्यो विक्षेपश्चरणस्य च ।  
सोद्वाहिता चूर्णपदा सा कार्या कुहनात्मिका ॥ १३७॥  
  
विदूषकस्यापि गतिर्हास्यत्रयसमन्विता ।  
अङ्गवाक्यकृतं हास्यं हास्यं नेपथ्यजं स्मृतम् ॥ १३८॥  
  
दन्तुरः खलतिः कुब्जः खञ्जश्च विकृताननः ।  
य ईदृशः प्रवेशः स्यादङ्गहास्यं तु तद्भवेत् ॥ १३९॥  
  
यदा तु बकवद्गच्छेदुल्लोकितविलोकितैः ।  
अन्यायतपदत्वाच्च अङ्गहास्यो भवेत्स तु ॥ १४०॥  
  
कार्यहास्यं तु विज्ञेयमसंबद्धप्रभाषणात् ।  
अनर्थकैर्विकारैश्च तथा चाश्लीलभाषितैः ॥ १४१॥  
  
चीरचर्ममशीभस्मगैरिकाद्यैस्तु मण्डितः ।  
यस्तादृशो भवेद्विप्रा हास्यो नेपथ्यजस्तु सः ॥ १४२॥  
  
तस्मात्तु प्रकृतिं ज्ञात्वा भावः कार्यस्तु तत्त्वतः ।  
गतिप्रचारं विभजेत् नानावस्थान्तरात्मकम् ॥ १४३॥  
  
स्वभावजायां विन्यस्य कुटिलं वामके करे ।  
तदा दक्षिणहस्ते च कुर्याच्चतुरकं पुनः ॥ १४४॥  
  
पार्श्वमेकं शिरश्चैव हस्तोऽथ चरणस्तथा ।  
पर्यायशः सन्नमयेल्लयतालवशानुगः ॥ १४५॥  
  
स्वभावजा तु तस्यैषा गतिरन्या विकारजा ।  
अलाभलाभात् मुक्तस्य स्तब्धा तस्य गतिर्भवेत् ॥ १४६॥  
  
कार्या चैव हि नीचानां चेटादीनां परिक्रमात् ।  
अधमा इति ये ख्याता नानाशीलाश्च ते पुनः ॥ १४७॥  
  
पार्श्वसेकं शिरश्चैव करः सचरणस्तथा ।  
शकारस्यापि कर्तव्या गतिश्चञ्चलदेहिका ।  
गतौ नमेत चेटानां दृष्टिश्चार्धविचारिणी ॥ १४८॥  
  
वस्त्राभरणसंस्पर्शैर्मुहुर्मुहुरवेक्षितैः ।  
गात्रैर्विकारविक्षिप्तैः लम्बवस्त्रस्रजा तथा ॥ १४९॥  
  
सगर्विता चूर्णपदा शकारस्य गतिर्भवेत् ।  
जात्या नीचेषु योक्तव्या विलोकनपरा गतिः ॥ १५०॥  
  
असंस्पर्शाच्च लोकस्य स्वाङ्गानि विनिगूह्य च ।  
म्लेच्छानां जातयो यास्तु पुलिन्दशबरादयः ॥ १५१॥  
  
तेषां देशानुसारेण कार्यं गतिविचेष्टितम् ।  
पक्षिणां श्वापदानां च पशूनां च द्विजोत्तमाः ॥ १५२॥  
  
स्वस्वजातिसमुत्थेन स्वभावेन गतिर्भवेत् ।  
सिंहर्क्षवानराणां च गतिः कार्या प्रयोक्तृभिः ॥ १५३॥  
  
या कृता नरसिंहेन विष्णुना प्रभविष्णुना ।  
आलीढस्थानकं कृत्वा गात्रं तस्यैव चानुगम् ॥ १५४॥  
  
जानूपरि करं ह्येकमपरं वक्षसि स्थितम् ।  
अवलोक्य दिशः कृत्वा चिबुकं बाहुमस्तके ॥ १५५॥  
  
गन्तव्यं विक्रमैर्विप्राः पञ्चतालान्तरोत्थितैः ।  
नियुद्धसमये चैव रङ्गावतरणे तथा ॥ १५६॥  
  
सिंहादीनां प्रयोक्तव्या गतिरेषा प्रयोक्तृभिः ।  
शेषाणामर्थयोगेन गतिं स्थानं च योजयेत् ॥ १५७॥  
  
वाहनार्थप्रयोगेषु रङ्गावतरणेषु च ।  
एवमेताः प्रयोक्तव्या नराणां गतयो बुधैः ॥ १५८॥  
  
नोक्ता या या मया ह्यत्र ग्राह्यास्तास्ताश्च लोकतः ।  
अतः परं प्रवक्ष्यामि स्त्रीणां गतिविचेष्टितम् ॥ १५९॥  
  
स्त्रीणां स्थानानि कार्याणि गतिष्वाभरणेषु च ।  
आयतं चावहित्थं च अश्वक्रान्तमथापि च ॥ १६०॥  
  
स्थानान्येतानि नारीणामथ लक्षणमुच्यते ।  
वामः स्वभावतो यत्र पादो विरचितः समः ॥ १६१॥  
  
तालमात्रान्तरे न्यस्तस्त्र्यश्रः पक्षस्थितोऽपरः ।  
प्रसन्नमाननमुरः समं यत्र समुन्नतम् ॥ १६२॥  
  
लतानितम्बगौ हस्तौ स्थानं ज्ञेयं तदायतम् ।  
दक्षिणस्तु समः पादः त्र्यश्रः पक्षस्थितोऽपरः ॥ १६३॥  
  
वामः समुन्नतकटिश्चायते स्थानके भवेत् ।  
आवाहने विसर्गे च तथा निर्वर्णनेषु च ॥ १६४॥  
  
चिन्तायां चावहित्थे च स्थानमेतत् प्रयोजयेत् ।  
रङ्गावतरणारम्भः पुष्पाञ्जलिविसर्जनम् ॥ १६५॥  
  
मन्मथेर्ष्योद्भवं कोपं तर्जन्यङ्गुलिमोटनम् ।  
निषेधगर्वगाम्भीर्यमौनं मानावलम्बनम् ॥ १६६॥  
  
स्थानेऽस्मिन् संविधातव्यं दिगन्तरनिरूपणम् ।  
समो यत्र स्थितो वामस्त्र्यश्रः पक्षस्थितोऽपरः ॥ १६७॥  
  
समुन्नतकटिर्वामस्त्ववहित्थं तु तद्भवेत् ।  
पुरो विचलितस्त्र्यश्रस्तदन्योपसृतः समः ॥ १६८॥  
  
पादस्तालान्तरन्यस्तस्त्रिकमीषत्समुन्नतम् ।  
पाणिर्लताख्यो यत्रैकस्तदन्यस्तु नितम्बगः ॥ १६९॥  
  
अवहित्थं समाख्यातं स्थानमागमभूषणैः ।  
स्त्रीणामेतत् स्मृतं स्थानं संलापे तु स्वभावजे ॥ १७०॥  
  
निश्चये परितोषे च वितर्के चिन्तने तथा ।  
विलासलीलाविब्वोकशृंगारात्मनिरूपणे ॥ १७१॥  
  
स्थानमेतत्प्रयोक्तव्यं भर्तुर्मार्गविलोकने ।  
पादः समस्थितश्चैक एकश्चाग्रतलाञ्चितः ॥ १७२॥  
  
सूचीविद्धमविद्धं वा तदश्वक्रान्तमुच्यते ।  
स्खलितं घूर्णितं चैव गलिताम्बरधारणम् ॥ १७३॥  
  
कुसुमस्तबकादानं परिरक्षणमेव च ।  
वित्रासनं सललितं तरुशाखावलम्बनम् ॥ १७४॥  
  
स्थानेऽस्मिन् संविधानीयं स्त्रीणामेतत्प्रयोक्तृभिः ।  
शाखावलम्बने कार्यं स्तबकग्रहणे तथा ॥ १७५॥  
  
विश्रामेष्वथ देवानां नराणां चार्थयोगतः ।  
स्थानकं तावदेव स्याद्यावच्चेष्टा प्रवर्तते ॥ १७६॥  
  
भग्नं च स्थानकं नृत्ते चारी चेत्समुपस्थिता ।  
एवं स्थानविधिः कार्यः स्त्रीणां नृणामथापि च ॥ १७७॥  
  
पुनश्चासां प्रवक्ष्यामि गतिं प्रकृतिसंस्थिताम् ।  
कृत्वावहित्थं स्थानं तु वामं चाधोमुखं करम् ॥ १७८॥  
  
नाभिप्रदेशे विन्यस्य सव्यं च खटकामुखम् ।  
ततः सललितं पादं तालमात्रसमुत्थितम् ॥ १७९॥  
  
दक्षिणं वामपादस्य बाह्यपार्श्वे विनिक्षिपेत् ।  
तेनैव समकालं च लताख्यं वामकं भुजम् ॥ १८०॥  
  
दक्षिणं विनमेत्पार्श्वं न्यसेन्नाभितटे ततः ।  
नितम्बे दक्षिणं कृत्वा हस्तं चोद्वेष्ट्य वामकम् ॥ १८१॥  
  
ततो वामपदं दद्यात् लताहस्तं च दक्षिणम् ।  
लीलयोद्वाहितेनाथ शिरसानुगतेन च ॥ १८२॥  
  
किञ्चिन्नतेन गात्रेण गच्छेत्पञ्चपदीं ततः ।  
यो विधिः पुरुषाणां तु रङ्गपीठपरिक्रमे ॥ १८३॥  
  
स एव प्रमदानां वै कर्तव्यो नाट्ययोक्तृभिः ।  
षट्कलं तु न कर्तव्यं तथाष्टकलमेव च ॥ १८४॥  
  
पादस्य पतनं तज्ज्ञैः खेदनं तद्भवेत्स्त्रियाः ।  
सयौवनानां नारीणामेवं कार्या गतिर्बुधैः ॥ १८५॥  
  
स्थवीयसीनामेतासां सम्प्रवक्ष्याम्यहं गतिम् ।  
कृत्वापविद्धं स्थानन्तु वामं न्यस्य कटीतटे ॥ १८६॥  
  
आद्यं चारालमुत्तानं कुर्यान्नाभिस्तनान्तरे ।  
न निषण्णं न च स्तब्धं न चापि परिवाहितम् ॥ १८७॥  
  
कृत्वा गात्रं ततो गच्छेत्तेनैवेह क्रमेण तु ।  
प्रेष्याणामपि कर्तव्या गतिरुद्भ्रान्तगामिनी ॥ १८८॥  
  
क्वचिदुन्नमितैर्गात्रैः आविद्धभुजविक्रमा ।  
स्थानं कृत्वावहित्थं च वामं चाधोमुखं भुजम् ॥ १८९॥  
  
नाभिप्रदेशे विन्यस्य सव्यं च खटकामुखम् ।  
अर्धनारीगतिः कार्या स्त्रीपुंसाभ्यां विमिश्रिता ॥ १९०॥  
  
उदात्तललितैर्गात्रैः पादैर्लीलासमन्वितैः ।  
या पूर्वमेवाभिहिता ह्युत्तमानां गतिर्मया ॥ १९१॥  
  
स्त्रीणां कापुरुषाणां च ततोऽर्धार्धं तु योजयेत् ।  
मध्यमोत्तमनीचानां नृणां यद् गतिचेष्टितम् ॥ १९२॥  
  
स्त्रीणां तदेव कर्तव्या ललितैः पदविक्रमैः ।  
बालानामपि कर्तव्या स्वच्छन्दपदविक्रमा ॥ १९३॥  
  
न तस्याः सौष्ठवं कार्यं न प्रमाणं प्रयोक्तृभिः ।  
तृतीया प्रकृतिः कार्या नाम्ना चैव नपुंसका ॥ १९४॥  
  
नरस्वभावमुत्सृज्य स्त्रीगतिं तत्र योजयेत् ।  
विपर्ययः प्रयोक्तव्यः पुरुषस्त्रीनपुंसके ॥ १९५॥  
  
स्वभावमात्मनस्त्यक्त्वा तद्भावगमनादिह ।  
व्याजेन क्रीडया वापि तथा भूयं च वञ्चनात् ॥ १९६॥  
  
स्त्री पुंसः प्रकृतिं कुर्यात् स्त्रीभावं पुरुषोऽपि च ।  
धैर्योदार्येण सत्त्वेन बुद्ध्या तद्वच्च कर्मणा ॥ १९७॥  
  
स्त्री पुमांसं त्वभिनयेत् वेषवाक्यविचेष्टितैः ।  
स्त्रीवेषभाषितैर्युक्तं प्रेषिताप्रेषितैस्तथा ॥ १९८॥  
  
मृदुसन्नगतिश्चैव पुमान् स्त्रीभावमाचरेत् ।  
जातिहीनाश्च या नार्यः पुलिन्दशबराङ्गनाः ॥ १९९॥  
  
याश्चापि तासां कर्तव्या तज्जातिसदृशी गतिः ।  
व्रतस्थानां तपःस्थानां लिङ्गस्थानां तथैव च ॥ २००॥  
  
खस्थानां चैव नारीणां समपादं प्रयोजयेत् ।  
उद्धता येऽङ्गहाराः स्युः याश्चार्यो मण्डलानि च ॥ २०१॥  
  
तानि नाट्यप्रयोगज्ञैर्न कर्तव्यानि योषिताम् ।  
तथासनविधिः कार्यो नृणां स्त्रीणां विशेषतः ॥ २०२॥  
  
नानाभावसमायुक्तस्तथा च शयनाश्रयः ।  
विष्कम्भिताञ्चितौ पादौ त्रिकं किञ्चित्समुन्नतम् ॥ २०३॥  
  
हस्तौ कट्यूरुविन्यस्तौ स्वस्थे स्यादुपवेशने ।  
पादः प्रसारितः किञ्चिदेकश्चैवासनाश्रयः ॥ २०४॥  
  
शिरः पार्श्वनतं चैव सचिन्त उपवेशने ।  
चिबुकोपाश्रितौ हस्तौ बाहुशीर्षाश्रितं शिरः ॥ २०५॥  
  
सम्प्रणष्टेन्द्रियमनाः शोकौत्सुक्योपवेशने ।  
प्रसार्य बाहू शिथिलौ तथा श्रोपाश्रयाश्रितः ॥ २०६॥  
  
मोहमूर्च्छामदग्लानिविषादेषूपवेशयेत् ।  
सर्वपिण्डीकृताङ्गस्तु संयुक्तैः पादजानुभिः ॥ २०७॥  
  
व्याधिव्रीडितनिद्रासु ध्याने चोपविशेन्नरः ।  
तथा चोत्कटिकं स्थानं स्फिक्पार्ष्णीनां समागमः ॥ २०८॥  
  
पित्र्ये निवापे जप्ये च सन्ध्यास्वाचमनेऽपि च ।  
विष्कम्भितं पुनश्चैवं जानुं भूमौ निपातयेत् ॥ २०९॥  
  
प्रियाप्रसादने कार्यं होमादिकरणेषु च ।  
महीगताभ्यां जानुभ्यामधोमुखमवस्थितम् ॥ २१०॥  
  
देवाभिगमने चैव रुषितानां प्रसादने ।  
शोके चाक्रन्दने तीव्रे मृतानां चैव दर्शने ॥ २११॥  
  
त्रासने च कुसत्त्वानां नीचानां चैव याचने ।  
होमयज्ञक्रियायां च प्रेष्याणां चैव कारयेत् ॥ २१२॥  
  
मुनीनां नियमेष्वेष भवेदासनजो विधिः ।  
तथासनविधिः कार्यो विविधो नाटकाश्रयः ॥ २१३॥  
  
स्त्रीणां च पुरुषाणां च बाह्यश्चाभ्यन्तरस्तथा ।  
आभ्यन्तरस्तु नृपतेर्बाह्यो बाह्यगतस्य च ॥ २१४॥  
  
देवानां नृपतीनां च दद्यात् सिंहासनं द्विजः ।  
पुरोधसाममात्यानां भवेद्वेत्रासनं तथा ॥ २१५॥  
  
मुण्डासनं च दातव्यं सेनानीयुवराजयोः ।  
काष्ठासनं द्विजातीनां कुमाराणां कुथासनम् ॥ २१६॥  
  
एवं राजसभां प्राप्य कार्यस्त्वासनजो विधिः ।  
स्त्रीणां चाप्यासनविधिं सम्प्रवक्ष्याम्यहं पुनः ॥ २१७॥  
  
सिंहासनं तु राज्ञीनां देवीनां मुण्डमासनम् ।  
पुरोधोऽमात्यपत्नीनां दद्याद्वेत्रासनं तथा ॥ २१८॥  
  
भोगिनीनां तथा चैव वस्त्रं चर्म कुथोऽपि वा ।  
ब्राह्मणीतापसीनां च पट्टासनमथापि च ॥ २१९॥  
  
वेश्यानां च प्रदातव्यमासनं च मयूरकम् ।  
शेषाणां प्रमदानां तु भवेद् भूम्यासनं द्विजाः ॥ २२०॥  
  
एवमाभ्यन्तरो ज्ञेयो बाह्यश्चासनजो विधिः ।  
तथा स्वगृहवार्तासु च्छन्देनासनमिष्यते ॥ २२१॥  
  
नियमस्थमुनीनां च भवेदासनजो विधिः ।  
लिङ्गिनामासनविधिः कार्यो व्रतसमाश्रयः ॥ २२२॥  
  
ब्रुषीमुण्डासनप्रायं वेत्रासनमथापि च ।  
होमे यज्ञक्रियायां च पित्र्येऽर्थे च प्रयोजयेत् ॥ २२३॥  
  
स्थानीया ये च पुरुषाः कुलविद्यासमन्विताः ।  
तेषामासनसत्कारः कर्त्तव्य इह पार्थिवैः ॥ २२४॥  
  
समे समासनं दद्यात् मध्ये मध्यममासनम् ।  
अतिरिक्तेऽतिरिक्तं च हीने भूम्यासनं भवेत् ॥ २२५॥  
  
उपाध्यायस्य नृपतेर्गुरूणामग्रतो बुधैः ।  
भूम्यासनं तथा कार्यमथवा काष्ठमासनम् ॥ २२६॥  
  
नौनागरथयानेषु भूमिकाष्ठासनेषु च ।  
सहासनं न दुष्येत गुरूपाध्यायपार्थिवैः ॥ २२७॥  
  
आकुञ्चितं समं चैव प्रसारितविवर्तने ।  
उद्वाहितं नतं चैव शयने कर्म कीर्त्यते ॥ २२८॥  
  
सर्वैराकुञ्चितैरङ्गैः शय्याविद्धे तु जानुनी ।  
स्थानमाकुञ्चितं नाम शीतार्तानां प्रयोजयेत् ॥ २२९॥  
  
उत्तानितमुखं चैव स्रस्तमुक्तकरं तथा ।  
समं नाम प्रसुप्तस्य स्थानकं संविधीयते ॥ २३०॥  
  
एकं भुजमुपाधाय सम्प्रसारितजानुकम् ।  
स्थानं प्रसारितं नाम सुखसुप्तस्य कारयेत् ॥ २३१॥  
  
अधोमुखस्थितं चैव विवर्तितमिति स्मृतम् ।  
शस्त्रक्षतमृतोत्क्षिप्तमत्तोन्मत्तेषु कारयेत् ॥ २३२॥  
  
अंसोपरि शिरः कृत्वा कर्पूरक्षोभमेव च ।  
उद्वाहितं तु विज्ञेयं लीलया वेशने प्रभोः ॥ २३३॥  
  
ईषत्प्रसारिते जङ्घे यत्र स्रस्तौ करावुभौ ।  
आलस्यश्रमखेदेषु नतं स्थानं विधीयते ॥ २३४॥  
  
गतिप्राचारस्तु मयोदितोऽयं  
नोक्तश्च यः सोऽर्थवशेन साध्यः ।  
अतः परं रङ्गपरिक्रमस्य  
वक्ष्यामि कक्ष्यां प्रविभागयुक्ताम् ॥ २३५॥  
  
॥ इति भरतीये नाट्यशास्त्रे गतिप्रचारो नाम द्वादशोऽध्यायः ॥  
  
  
Encoded by Sowmya Krishnapur krsowmya@yahoo at com  
  
