---
Author: Vyasa (author of Mahabharata)
Category: major_works, vyAsa
File name: yaxa.itx
Language: Sanskrit
Latest update: July 31, 1998, April 26, 2020
Location: doc_z_misc_major_works
Proofread by: Sunder Hattangadi, Priyamvada Nambrath priyamvada_none at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy
Sublocation: major_works
Text title: yaxaprashnaaH
Texttype: pramukha
Transliterated by: Sunder Hattangadi(sunderh at hotmail.com)
engtitle: yaxaprashnAH
itxtitle: yakShaprashnAH (mahAbhAratAntargatam)
title: यक्षप्रश्नाः (महाभारतान्तर्गतम्)

---
  
 यक्षप्रश्नाः   
YakSha's Questions  
 अध्यायः ३१३  
 वैशम्पायन उवाच ।  
स ददर्श हतान्भ्रातॄँल्लोकपालानिव च्युतान् ।  
युगान्ते समनुप्राप्ते शक्रप्रतिमगौरवान् ॥ १॥  
  
विनिकीर्णधनुर्बाणं दृष्ट्वा निहतमर्जुनम् ।  
भीमसेनं यमौ चोभौ निर्विचेष्टान्गतायुषः ॥ २॥  
  
स दीर्घमुष्णं निःश्वस्य शोकबाष्पपरिप्लुतः ।  
तान्दृष्ट्वा पतितान्भ्रातॄन्सर्वांश्चिन्तासमन्वितः ॥ ३॥  
  
धर्मपुत्रो महाबाहुर्विललाप सुविस्तरम् ।  
ननु त्वया महाबाहो प्रतिज्ञातं वृकोदर ॥ ४॥  
  
सुयोधनस्य भेत्स्यामि गदया सक्थिनि रणे ।  
व्यर्थं तदद्य मे सर्वं त्वयि नीरे निपातिते ॥ ५॥  
  
महात्मनि महाबाहो कुरूणां कीर्तिवर्धने ।  
मनुष्यसम्भवा वाचो विधर्मिण्यः प्रति श्रुताः ॥ ६॥  
  
भवतां दिव्यवाचस्तु ता भवन्तु कथं मृषा ।  
देवाश्चापि यदाऽवोचन्सूतके त्वां धनञ्जय ॥ ७॥  
  
सहस्राक्षादनवरः कुन्तिपुत्रस्तवेति वै ।  
उत्तरे पारियात्रे च जगुर्भूतानि सर्वशः ॥ ८॥  
  
विप्रनष्टां श्रियं चैषामाहर्ता पुनरञ्जसा ।  
नास्य जेता रणे कश्चिदजेता नैष कस्यचित् ॥ ९॥  
  
सोऽयं मृत्युवशं यातः कथं जिष्णुर्महाबलः ।  
अयं ममांशां संहत्य शेते भूमौ धनञ्जयः ॥ १०॥  
  
आश्रित्य यं वयं नाथं दुःखान्येतानि सेहिम ।  
रणे प्रमत्तौ वीरौ च सदा शत्रुनिबर्हणौ ॥ ११॥ रणे प्रगल्भौ  
  
कथं रिपुवशं यातौ कुन्तीपुत्रौ महाबलौ ।  
यौ सर्वास्त्राप्रतिहतौ भीमसेनधनञ्जयौ ॥ १२॥  
  
अश्मसारमयं नूनं हृदयं मम दुर्हृदः ।  
यमौ यदेतौ दृष्ट्वाऽद्य पतितौ नावदीर्यते ॥ १३॥  
  
शास्त्रज्ञा देशकालज्ञास्तपोयुक्ताः क्रियान्विताः ।  
अकृत्वा सदृशं कर्म किं शेध्वं पुरुषर्षभाः ॥ १४॥  
  
अविक्षतशरीराश्चाप्यप्रमृष्टशरासनाः ।  
असञ्ज्ञा भुवि सङ्गम्य किं शेध्वमपराजिताः ॥ १५॥  
  
सानूनिवाद्रेः संसुप्तान् दृष्ट्वा भ्रातॄन्महामतिः ।  
सुखं प्रसुप्तां प्रस्विन्नः खिन्नः कष्टां दशां गतः ॥ १६॥  
  
एवमेवेदमित्युक्त्वा धर्मात्मा स नरेश्वरः ।  
शोकसागर मध्यस्थो दध्यौ कारणमाकुलः ॥ १७॥  
  
इतिकर्तव्यतां चेति देशकालविभागवित् ।  
नाभिपेदे महाबाहुश्चिन्तयानो महामतिः ॥ १८॥  
  
अथ संस्तभ्य धर्मात्मा तदाऽऽत्मानं तपः सुतः ।  
एवं विलप्य बहुधा धर्मपुत्रो युधिष्ठिरः ॥ १९॥  
  
बुद्ध्या विचिन्तयामास वीराः केन निपातिताः ॥ २०॥  
  
नैषां शस्त्रप्रहारोऽस्ति पदं नेहास्ति कस्यचित् ।  
भूतं महदिदं मन्ये भ्रातरो येन मे हताः ॥ २१॥  
  
एकाग्रं चिन्तयिष्यामि पीत्वा वेत्स्यामि वा जलम् ।  
स्यात्तु दुर्योधनेनेदमुपांशु विहितं कृतम् ॥ २२॥  
  
गान्धारराजरचितं सततं जिह्मबुद्धिना ।  
यस्य कार्यमकार्यं वा सममेव भवत्युत ॥ २३॥  
  
कस्तस्य विश्वसेद्वीरो दुष्कृतेरकृतात्मनः ।  
अथवा पुरुषैर्गूढैः प्रयोगोऽयं दुरात्मनः ॥ २४॥  
  
भवेदिति महाबुद्धिर्बहुधा तदचिन्तयत् ।  
तस्यासीन्न विषेणेदमुदकं दूषितं यथा ॥ २५॥  
  
मृतानामपि चैतेषां विकृतं नैव जायते ।  
मुखवर्णाः प्रसन्ना मे भ्रातॄणामित्यचिन्तयत् ॥ २६॥  
  
एकैकशश्चौघबलानिमान्पुरुषसत्तमान् ।  
कोऽन्यः प्रतिसमासेत कालान्तकयमादृते ॥ २७॥  
  
एतेन व्यवसायेन तत्तोयं व्यवगाढवान् ।  
गाहमानश्च तत्तोयमन्तरिक्षात्स शुश्रुवे ॥ २८॥  
  
 यक्ष उवाच ।  
अहं बकः शैवलमत्स्यभक्षो  
    नीता मया प्रेतवशं तवानुजाः ।  
त्वं पञ्चमो भविता राजपुत्र  
    न चेत्प्रश्नान्पृच्छतो व्याकरोषि ॥ २९॥  
  
मा तात साहसं कार्षीर्मम पूर्वपरिग्रहः ।  
प्रश्नानुक्त्वा तु कौन्तेय ततः पिब हरस्व च ॥ ३०॥  
  
 युधिष्ठिर उवाच ।  
रुद्राणां वा वसूनां वा मरुतां वा प्रधानभाक् ।  
पृच्छामि को भवान्देवो नैतच्छकुनिना कृतम् ॥ ३१॥  
  
हिमवान्पारियात्रश्च विन्ध्यो मलय एव च ।  
चत्वारः पर्वताः केन पातिता भूरितेजसः ॥ ३२॥  
  
अतीव ते महत्कर्म कृतं च बलिनां वर ।  
यान्न देवा न गन्धर्वा नासुराश्च राक्षसाः ॥ ३३॥  
  
विषहेरन्महायुद्धे कृतं ते तन्महाद्भुतम् ।  
न ते जानामि यत्कार्यं नाभिजानामि काङ्क्षितम् ॥३४॥  
  
कौतूहलं महज्जातं साध्वसं चागतं मम ।  
येनास्म्युद्विग्नहृदयः समुत्पन्नशिरोज्वरः ॥ ३५॥  
  
पृच्छामि भगवंस्तस्मात्को भवानिह तिष्ठति ।  
 यक्ष उवाच ।  
यक्षोऽहमस्मि भद्रं ते नास्मि पक्षी जलेचरः ॥ ३६॥  
  
मयैते निहताः सर्वे भ्रातरस्ते महौजसः ।  
 वैशम्पायन उवाच ।  
ततस्तामशिवां श्रुत्वा वाचं स परुषाक्षराम् ॥ ३७॥  
  
यक्षस्य ब्रुवतो राजन्नुपक्रम्य तदा स्थितः ।  
विरूपाक्षं महाकायं यक्षं तालसमुच्छ्रयम् ॥ ३८॥  
  
ज्वलनार्कप्रतीकाशमधृष्यं पर्वतोपमम् ।  
वृक्षमाश्रित्य तिष्ठन्तं ददर्श भरतर्षभः ॥ ३९॥  
  
मेघगम्भीरनादेन तर्जयन्तं महास्वनम् ।  
 यक्ष उवाच ।  
इमे ते भ्रातरो राजन्वार्यमाणा मयाऽसकृत् ॥४०॥  
  
बलात्तोयं जिहीर्षन्तस्ततो वै मृदिता मया ।  
न पेयमुदकं राजन्प्राणानिह परीप्सता ॥ ४१॥  
  
पार्थ मा साहसं कार्षीर्मम पूर्वपरिग्रहः ।  
प्रश्नानुक्त्वा तु कौन्तेय ततः पिब हरस्व च ॥ ४२॥  
  
 युधिष्ठिर उवाच ।  
न चाह्ं कामये यक्ष तव पूर्वपरिग्रहम् ।  
कामं नैतत्प्रशंसन्ति सन्तो हि पुरुषाः सदा ॥ ४३॥  
  
यदात्मना स्वमात्मानं प्रशंसे पुरुषर्षभ ।  
यथा प्रज्ञं तु ते प्रश्नान्प्रतिवक्ष्यामि पृच्छ माम् ॥ ४४॥  
  
 यक्ष उवाच ।  
किं स्विदादित्यमुन्नयति के च तस्याभितश्चराः ।  
कश्चैनमस्तं नयति कस्मिंश्च प्रतितिष्ठति ॥ ४५॥  
  
 युधिष्ठिर उवाच ।  
ब्रह्मादित्यमुन्नयति देवास्तस्याभितश्चराः ।  
धर्मश्चास्तं नयति च सत्ये च प्रतितिष्ठति ॥ ४६॥  
  
 यक्ष उवाच ।  
केनस्विच्छ्रोत्रियो भवति केनस्विद्विन्दते महत् ।  
केनस्विद्द्वितीयवान्भवति राजन्केन च बुद्धिमान् ॥ ४७॥  
  
 युधिष्ठिर उवाच ।  
श्रुतेन श्रोत्रियो भवति तपसा विन्दते महत् ।  
धृत्या द्वितीयवान्भवति बुद्धिमान्वृद्धसेवया ॥ ४८॥  
  
 यक्ष उवाच ।  
किं ब्राह्मणानां देवत्वं कश्च धर्मः सतामिव ।  
कश्चैषां मानुषो भावः किमेषामसतामिव ॥ ४९॥  
  
 युधिष्ठिर उवाच ।  
स्वाध्याय एषां देवत्वं तप एषां सतामिव ।  
मरणं मानुषो भावः परिवादोऽसतामिव ॥ ५०॥  
  
 यक्ष उवाच ।  
किं क्षत्रियाणां देवत्वं कश्च धर्मः सतामिव ।  
कश्चैषां मानुषो भावः किमेषामसतामिव ॥ ५१॥  
  
 युधिष्ठिर उवच ।  
इष्वस्त्रमेषां देवत्वं यज्ञ एषां सतामिव ।  
भयं वै मानुषो भावः परित्यागोऽसतामिव ॥ ५२॥  
  
 यक्ष उवाच ।  
किमेकं यज्ञियं साम किमेकं यज्ञियं यजुः ।  
का चैषां वृणुते यज्ञं कां यज्ञो नातिवर्तते ॥ ५३॥  
  
 युधिष्ठिर उवाच ।  
प्राणो वै यज्ञियं साम मनो वै यज्ञियं यजुः ।  
ऋगेका वृणुते यज्ञं तां यज्ञो नातिवर्तते ॥ ५४॥  
  
 यक्ष उवाच ।  
किंस्विदावपतां श्रेष्ठं किंस्विन्निवपतां वरम् ।  
किंस्वित्प्रतिष्ठमानानां किंस्वित्प्रसवतां वरम् ॥ ५५॥  
  
 युधिष्ठिर उवाच ।  
वर्षमावततां श्रेष्ठं बीजं निवपतां वरम् ।  
गावः प्रतिष्ठमानानां पुत्रः प्रसवतां वरः ॥ ५६॥  
  
 यक्ष उवाच ।  
इन्द्रियार्थाननुभवन्बुद्धिमाँल्लोकपूजितः ।  
सम्मतः सर्वभूतानामुच्छ्वसन्को न जीवति ॥ ५७॥  
  
 युधिष्ठिर उवाच ।  
देवतातिथिभृत्यानां पितॄणामात्मनश्च यः ।  
न निर्वपति पञ्चानामुच्छ्वसन्न स जीवति ॥ ५८॥  
  
 यक्ष उवाच ।  
किंस्विद्गुरुतरं भूमेः किंस्विदुच्चतरं च खात् ।  
किंस्विच्छीघ्रतरं वायोः किंस्विद्बहुतरं तृणात् ॥ ५९॥  
  
 युधिष्ठिर उवाच ।  
माता गुरुतरा भूमेः खात् पितोच्चरस्तथा ।  
मनः  शीघ्रतरं वाताच्चिन्ता बहुतरी तृणात् ॥ ६०॥  
  
 यक्ष उवाच ।  
किंस्वित्सुप्तं न निमिषति किंस्विज्जातं न चोपति ।  
कस्यस्विद्धृदयं नास्ति किंस्विद्वेगेन वर्धते ॥ ६१॥  
  
 युधिष्ठिर उवाच ।  
मत्स्यः सुप्तो न निमिषत्यण्डं जातं न चोपति ।  
अश्मनो हृदयं नास्ति नदी वेगेन वर्धते ॥ ६२॥  
  
 यक्ष उवाच ।  
किंस्वित्प्रवसतो मित्रं किंस्विन्मित्रं गृहे सतः ।  
आतुरस्य च किं मित्रं किंस्विन्मित्रं मरिष्यतः ॥ ६३॥  
  
 युधिष्ठिर उवाच ।  
सार्थः प्रवसतो मित्रं भार्या मित्रं गृहे सतः ।  
आतुरस्य भिषङ्मित्रं दानं मित्रं मरिष्यतः ॥ ६४॥  
  
 यक्ष उवाच ।  
कोऽतिथिः सर्वभूतानां किंस्विद्धर्मं सनातनम् ।  
अमृतं किंस्विद्राजेन्द्र किंस्वित् सर्वमिदं जगत् ॥ ६५॥  
  
 युधिष्ठिर उवाच ।  
अतिथिः सर्वभूतानामग्निः सोमो गवामृतम् ।  
सनातनोऽमृतो धर्मो वायुः सर्वमिदं जगत् ॥ ६६॥  
  
 यक्ष उवाच ।  
किंस्विदेको विचरते जातः को जायते पुनः ।  
किंस्विद्धिमस्य भैषज्यं किंस्विदावपनं महत् ॥ ६७॥  
  
 युधिष्ठिर उवाच ।  
सूर्य एको विचरते चन्द्रमा जायते पुनः ।  
अग्निर्हिमस्य भैषज्यं भूमिरापवनं महत् ॥ ६८॥  
  
 यक्ष उवाच ।  
किंस्विदेकपदं धर्म्यं किंस्विदेकपदं यशः ।  
किंस्विदेकपदं स्वर्ग्यं किंस्विदेकपदं सुखम् ॥ ६९॥  
  
 युधिष्ठिर उवाच ।  
दाक्ष्यमेकपदं धर्म्यं दानमेकपदं यशः ।  
सत्यमेकपदं स्वर्ग्यं शीलमेकपदं सुखम् ॥ ७०॥  
  
 यक्ष उवाच ।  
किंस्विदात्मा मनुष्यस्य किंस्विद्दैवकृतः सखा ।  
उपजीवनं किंस्विदस्य किंस्विदस्य परायणम् ॥ ७१॥  
  
 युधिष्ठिर उवाच ।  
पुत्र आत्मा मनुष्यस्य भार्या दैवकृतः सखा ।  
उपजीवनं च पर्जन्यो दानमस्य परायणम् ॥ ७२॥  
  
 यक्ष उवाच ।  
धन्यानामुत्तमं किंस्विद् धनानां स्यात् किमुत्तमम् ।  
लाभानामुत्तमं किंस्यात् सुखानां स्यात्किमुत्तमम् ॥ ७३॥  
  
 युधिष्ठिर उवाच ।  
धन्यानामुत्तमं दाक्ष्यं धनानामुत्तमं श्रुतम् ।  
लाभानां श्रेय आरोग्यं सुखानां तुष्टिरुत्तमा ॥ ७४॥  
  
 यक्ष उवाच ।  
कश्च धर्मः परो लोके कश्च धर्मः सदा फलः ।  
किं नियम्य न शोचन्ति कैश्च सन्धिर्न जीर्यते ॥ ७५॥  
  
 युधिष्ठिर उवाच ।  
आनृशंस्यं परो धर्मस्त्रयी धर्मः सदा फलः ।  
मनो यम्य न शोचन्ति सन्धिः सद्भिर्न जीर्यते ॥ ७६॥  
  
 यक्ष उवाच ।  
किं नु हित्वा प्रियो भवति किं नु हित्वा न शोचति ।  
किं नु हित्वाऽर्थवान्भवति किं नु हित्वा सुखी भवेत् ॥ ७७॥  
  
 युधिष्ठिर उवाच ।  
मानं हित्वा प्रियो भवति क्रोधं हित्वा न शोचति ।  
कामं हित्वाऽर्थवान्भवति लोभं हित्वा सुखी भवेत् ॥ ७८॥  
  
 यक्ष उवाच ।  
किमर्थं ब्राह्मणे दानं किमर्थं नटनर्तके ।  
किमर्थं चैव भृत्येषु किमर्थं चैव राजसु ॥ ७९॥  
  
 युधिष्ठिर उवाच ।  
धर्मार्थं ब्राह्मणे दानं यशोर्थं नटनर्तके ।  
भृत्येषु भरणार्थं वै भयार्थं चैव राजसु ॥ ८०॥  
  
 यक्ष उवाच ।  
केन स्विदावृतो लोकः केन स्विन्न प्रकाशते ।  
केन त्यजति मित्राणि केन स्वर्गं न गच्छति ॥ ८१॥  
  
 युधिष्ठिर उवाच ।  
अज्ञानेनावृतो लोकस्तमसा न प्रकाशते ।  
लोभात्त्यजति मित्राणि सङ्गात् स्वर्गं न गच्छति ॥ ८२॥  
  
 यक्ष उवाच ।  
मृतः कथं स्यात्पुरुषः कथं राष्ट्रं मृतं भवेत् ।  
श्राद्धं मृतं कथं वा स्यात् कथं यज्ञो मृतो भवेत् ॥ ८३॥  
  
 युधिष्ठिर उवाच ।  
मृतो दरिद्रः पुरुषो मृतं राष्ट्रमराजकम् ।  
मृतमश्रोत्रियं श्राद्धं मृतो यज्ञस्त्वदक्षिणः ॥ ८४॥  
  
 यक्ष उवाच ।  
का दिक्किमुदकं प्रोक्तं किमन्नं किञ्च वै विषम् ।  
श्राद्धस्य कालमाख्याहि ततः पिब हरस्व च ॥ ८५॥  
  
 युधिष्ठिर उवाच ।  
सन्तो दिग्जलमाकाशं गौरन्नं प्रार्थना विषम् ।  
श्राद्धस्य ब्राह्मणः कालः कथं वा यक्ष मन्यसे ॥ ८६॥  
  
 यक्ष उवाच ।  
तपः किंलक्षणं प्रोक्तं को दमश्च प्रकीर्तितः ।  
क्षमा च का परा प्तोक्ता का च हृईः परिकीर्तिता ॥ ८७॥  
  
 युधिष्ठिर उवाच ।  
तपः स्वधर्मवर्तित्वं मनसो दमनं दमः ।  
क्षमा द्वन्द्वसहिष्णुत्वं हृईरकार्यनिवर्तनम् ॥ ८८॥  
  
 यक्ष उवाच ।  
किं ज्ञानं प्रोच्यते राजन्कः शमश्च प्रकीर्तितः ।  
दया च का परा प्रोक्ता किञ्चार्जवमुदाहृतम् ॥ ८९॥  
  
 युधिष्ठिर उवाच ।  
ज्ञानं तत्त्वार्थसम्बोधः शमश्चित्तप्रशान्तता ।  
दया सर्वसुखैषित्वमार्जवं समचित्तता ॥ ९०॥  
  
 यक्ष उवाच ।  
कः शत्रुर्दुर्जयः पुंसां कश्च व्यादिरनन्तकः ।  
कीदृशश्च स्मृतः साधुरसाधुः कीदृशः स्मृतः ॥ ९१॥  
  
 युधिष्ठिर उवाच ।  
क्रोधः सुदुर्जयः शत्रुर्लोभो व्यादिरनन्तकः ।  
सर्वभूतहितः साधुरसादुर्निर्दयः स्मृतः ॥ ९२॥  
  
 यक्ष उवाच ।  
को मोहः प्रोच्यते राजन्कश्च मानः प्रकीर्तितः ।  
किमालस्यं च विज्ञेयं कश्च शोकः प्रकीर्तितः ॥ ९३॥  
  
 युधिष्ठिर उवाच ।  
मोहो हि धर्ममूढत्वं मानस्त्वात्माभिमानिता ।  
धर्मनिष्क्रियताऽऽलस्यं शोकस्त्वज्ञानमुच्यते ॥ ९४॥  
  
 यक्ष उवाच ।  
किं स्थैर्यमृषिभिः प्रोक्तं किं च धैर्यमुदाहृतम् ।  
स्नानं च किं परं प्रोक्तं दानं च किमिहोच्यते ॥ ९५॥  
  
 युधिष्ठिर उवाच ।  
स्वधर्मे स्थिरता स्थैर्यं धैर्यमिन्द्रियनिग्रहः ।  
स्नानं मनोमलत्यागो दानं वै भूतरक्षणम् ॥ ९६॥  
  
 यक्ष उवाच ।  
कः पण्डितः पुमान्ज्ञेयो नास्तिकः कश्च उच्यते ।  
को मूर्खः कश्च कामः स्यात् को मत्सर इति स्मृतः ॥ ९७॥  
  
 युधिष्ठिर उवाच ।  
धर्मज्ञः पण्डितो ज्ञेयो नास्तिको मूर्ख उच्यते ।  
कामः संसारहेतुश्च हृत्तापो मत्सरः स्मृतः ॥ ९८॥  
  
 यक्ष उवाच ।  
कोऽहङ्कार इति प्रोक्तः कश्च दम्भः प्रकीर्तितः ।  
किं तद्दैवं परं प्रोक्तं किं तत्पैशुन्यमुच्यते ॥ ९९॥  
  
 युधिष्ठिर उवाच ।  
महाज्ञानमहङ्कारो दम्भो धर्मो ध्वजोच्छ्रयः ।  
दैवं दानफलं प्रोक्तं पैशुन्यं परदूषणम् ॥ १००॥  
  
 यक्ष उवाच ।  
धर्मश्चार्थश्च कामश्च परस्परविरोधिनः ।  
एषां नित्यविरुद्धानां कथमेकत्र सङ्गमः ॥ १०१॥  
  
 युधिष्ठिर उवाच ।  
यदा धर्मश्च भार्या च परस्परवशानुगौ ।  
तदा धर्मार्थकामानां त्रयाणामपि सङ्गमः ॥ १०२॥  
  
 यक्ष उवाच ।  
अक्षयो नरकः केन प्राप्यते भरतर्षभ ।  
एतन्मे पृच्छतः प्रश्नं तच्छीघ्रं वक्तुमर्हसि ॥ १०३॥  
  
 युधिष्ठिर उवाच ।  
ब्राह्मणं स्वयमाहूय याचमानमकिञ्चनम् ।  
पश्चान्नस्तीति यो ब्रूयात् सोऽक्षयं नरकं व्रजेत् ॥ १०४॥  
  
वेदेषु धर्मशास्त्रेषु मिथ्या यो वै द्विजातिषु ।  
देवेषु पितृधर्मेषु सोऽक्षयं नरकं व्रजेत् ॥ १०५॥  
  
विद्यमाने धने लोभाद्दानभोगविवर्जितः ।  
पश्चान्नास्तीति यो ब्रूयात् सोऽक्षयं नरकं व्रजेत् ॥ १०६॥  
  
 यक्ष उवाच ।  
राजन्कुलेन वृत्तेन स्वाध्यायेन श्रुतेन वा ।  
ब्राह्मण्यं केन भवति प्रब्रूह्येतत् सुनिश्चितम् ॥ १०७॥  
  
 युधिष्ठिर उवाच ।  
श्रुणु यक्ष कुलं तात न स्वाध्यायो न च श्रुतम् ।  
कारणं हि द्विजत्वे च वृत्तमेव न संशयः ॥ १०८॥  
  
वृत्तं यत्नेन संरक्ष्यं ब्राह्मणेन विशेषतः ।  
अक्षीणवृत्तो न क्षीणो वृत्ततस्तु हतो हतः ॥ १०९॥  
  
पठकाः पाठकाश्चैव ये चान्ये शास्त्रचिन्तकाः ।  
सर्वे व्यसनिनो मूर्खा यः क्रियावान्स पण्डितः ॥ ११०॥  
  
चतुर्वेदोऽपि दुर्वृत्तः स शूद्रादतिरिच्यते ।  
योऽग्निहोत्रपरो दान्तः स ब्राह्मण इति स्मृतः ॥ १११॥  
  
 यक्ष उवाच ।  
प्रियवचनवादी किं लभते  
 विमृशितकार्यकरः किं लभते ।  
बहुमित्रकरः किं लभते  
 धर्मे रतः किं लभते कथय ॥ ११२॥  
  
 युधिष्ठिर उवाच ।  
प्रियवचनवादी प्रियो भवति  
 विमृशितकार्यकरोऽधिकं जयति ।  
बहुमित्रकरः सुखं वसते  
 यश्च धर्मरतः स गतिं लभते ॥ ११३॥  
  
 यक्ष उवाच ।  
को मोदते किमाश्चर्यं कः पन्थाः का च वार्तिका ।  
वद मे चतुरः प्रश्नान्मृता जीवन्तु बान्धवाः ॥ ११४॥  
  
 युधिष्ठिर उवाच ।  
पञ्चमेऽहनि षष्ठे वा शकं पचति स्वे गृहे ।  
अनृणी चाप्रवासी च स वारिचर मोदते ॥ ११५॥  
  
अहन्यहनि भूतानि गच्छन्तीह यमालयम् ।  
शेषाः स्थावरमिच्छन्ति किमाश्चर्यमतः परम् ॥ ११६॥  
  
तर्कोऽप्रतिष्ठः श्रुतयो विभिन्न  
 नैको ऋषिर्यस्य मतं प्रमाणम् ।  
धर्मस्य तत्त्वं निहितं गुहायां  
 महाजनो येन गतः स पन्थाः ॥ ११७॥  
  
अस्मिन्महामोहमये कटाहे  
 सूर्याग्निना रात्रिदिवेन्धनेन ।  
मासर्तुदर्वीपरिघट्टनेन  
 भूतानि कालः पचतीति वार्ता ॥ ११८॥  
  
 यक्ष उवाच ।  
व्याख्याता मे त्वया प्रश्ना याथातथ्यं परन्तप ।  
पुरुषं त्विदानीं व्याख्याहि यश्च सर्वधनी नरः ॥ ११९॥  
  
 युधिष्ठिर उवाच ।  
दिवं स्पृशति भूमिं च शब्दः पुण्येन कर्मणा ।  
यावत्स शब्दो भवति तावत्पुरुष उच्यते ॥ १२०॥  
  
तुल्ये प्रियाप्रिये यस्य सुखदुःखे तथैव च ।  
अतीतानागते चोभे स वै सर्वधनी नरः ॥ १२१॥  
  
 यक्ष उवाच ।  
व्याख्यातः पुरुषो राजन्यश्च सर्वधनी नरः ।  
तस्मात्त्वमेकं भ्रातॄणां यमिच्छसि स जीवतु ॥ १२२॥  
  
 युधिष्ठिर उवाच ।  
श्यामो य एष रक्ताक्षो बृहच्छाल इवोत्थितः ।  
व्यूढोरस्को महाबाहुर्नकुलो यक्ष जीवतु ॥ १२३॥  
  
 यक्ष उवाच ।  
प्रियस्ते भीमसेनोऽयमर्जुनो वः परायणम् ।  
स कस्मान्नकुलो राजन्सापत्नं जीवमिच्छसि ॥ १२४॥  
  
यस्य नागसहस्रेण दशसङ्ख्येन वै बलम् ।  
तुल्यं तं भीममुत्सृज्य नकुलं जीवमिच्छसि ॥ १२५॥  
  
तथैनं मनुजाः प्राहुर्भीमसेनं प्रियं तव ।  
अथ केनानुभावेन सापत्नं जीवमिच्छसि ॥ १२६॥  
  
यस्य बाहुबलं सर्वे पाण्डवाः समुपासते ।  
अर्जुनं तमपाहाय नकुलं जीवमिच्छसि ॥ १२७॥  
  
 युधिष्ठिर उवाच ।  
धर्म एव हतो हन्ति धर्मो रक्षति रक्षितः ।  
तस्माद्धर्मं न त्यजामि मा नो धर्मो हतोऽवधीत् ॥ १२८॥  
  
आनृशंस्यं परो धर्मः परमार्थाच्च मे मतम् ।  
आनृशंस्यं चिकीर्षामि नकुलो यक्ष जीवतु ॥ १२९॥  
  
धर्मशीलः सदा राजा इति मां मानवा विदुः ।  
स्वधर्मान्न चलिष्यामि नकुलो यक्ष जीवतु ॥ १३०॥  
  
कुन्ती चैव माद्री च द्वे भार्ये तु पितुर्मम ।  
उभे सपुत्रे स्यातां वै इति मे धीयते मतिः ॥ १३१॥  
  
यथा कुन्ती तथा माद्री विशेषो नास्ति मे तयोः ।  
मातृभ्यां सममिच्छामि नकुलो यक्ष जीवतु ॥ १३२॥  
  
 यक्ष उवाच ।  
तस्य तेऽर्थाच्च कामाच्च आनृशंस्यं परं मतम् ।  
तस्मात्ते भ्रातरः सर्वे जीवन्तु भरतर्षभ ॥ १३३॥  
  
इति श्रीमहाभारते आरण्यके पर्वणि आरणेयपर्वणि यक्षप्रश्ने  
त्रयोदशाधिकत्रिशततमोऽध्ययः ॥  
  
॥ इति॥  
  
  
These verses form Ch. 297 of Prof. Tokunaga's files,  
 and Ch. 313 of Pt. Kinjavadekar's edition.  
  
Following verses do not appear in the former:    
4-20; 34; 66-67; 79-82;86-118; 128; 131 .  
  
Encoded by Sunder Hattangadi sunderh at hotmail.com  
Proofread by Sunder Hattangadi, Priyamvada Nambrath  
  
  
