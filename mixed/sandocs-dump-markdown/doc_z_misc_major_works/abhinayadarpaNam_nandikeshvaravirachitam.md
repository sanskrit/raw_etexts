---
Author: Nandikeshvara
Category: natyashastra, major_works
File name: abhinayadarpaNam.itx
Indexextra: (Scanned with Hindi, English translations)
Language: Sanskrit
Latest update: August 18, 2018
Location: doc_z_misc_major_works
Proofread by: Ryan Armstrong ryanarm at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: abhinayadarpaNam
Transliterated by: Ryan Armstrong ryanarm at gmail.com
engtitle: abhinayadarpaNam
itxtitle: abhinayadarpaNam (nandikeshvaravirachitam)
title: अभिनयदर्पणम् (नन्दिकेश्वरविरचितम्)

---
  
 नन्दिकेश्वरविरचितम् अभिनयदर्पणम्   
  
नमस्किया  
आङ्गिकं भुवनं यस्य वाचिकं सर्ववाङ्मयम् ।  
आहार्य चन्द्रतारादि तं नुमः सात्त्विकं शिवम् ॥ १॥  
  
नाट्योत्पत्तिः  
नाट्यवेदं ददौ पूर्वं भरताय चतुर्मुखः ।  
ततश्च भरतः सार्धं गन्धर्वाप्सरसां गणैः ॥ २॥  
  
नाय नृत्तं तथा नृत्यमर् शम्भोः प्रयुक्तवान् ।  
 प्रयोगमुद्धतं स्मृत्वा स्वप्रयुक्तं ततो हरः ॥ ३॥  
  
तण्डुना स्वगणाग्रण्या भरताय न्यदीदिशत् ।  
लास्यमस्याग्रतः प्रीत्या पार्वत्या समदीदिशत् ॥ ४॥  
  
बुद्ध्वाऽथ तण्डवं ताण्डोर्मर्त्येभ्यो  मुनयोऽवदन् ।  
पार्वती त्वनुशास्ति स्म लास्य बाणात्मजामुषाम् ॥ ५॥  
  
तया द्वारवतीगोप्यस्ताभिः सौराष्ट्रयोषितः ।  
ताभिस्तु तत्तद्देशीयास्तदशिष्यन्त योषितः ॥ ६॥  
  
एवं परम्पराप्राप्तमेत्तल्लोके प्रतिष्ठितम् ।  
  
नाट्यप्रशंसा  
ऋग्यजुः सामवेदेभ्यो वेदाच्चाथर्वणः क्रमात् ॥ ७॥  
  
पाठ्यं चाभिनयं गीतं रसान् सङ्गृह्य पद्मजः ।  
व्यरीरचच्छास्त्रमिदं धर्मकामार्थमोक्षदम् ॥ ८॥  
  
कीर्तिप्रागल्भ्यसौभाग्यवैदध्य्नां प्रवर्धनम् ।  
औदार्यस्थेर्यधैर्याणां विलासस्य च कारणम् ॥ ९॥  
  
दुःखार्तिशोकनिर्वेदखेदविच्छेदकारणम् ।  
अपि ब्रह्मपरानन्दादिदमभ्यधिकं मतम् ॥ १०॥  
  
जहार नारदादीनां चित्तानि कथमन्यथा ।  
  
नटनभेदाः  
एतच्चतुर्विधोपेतं नटनं त्रिविधं स्मृतम् ॥ ११॥  
  
नाट्यं नृत्तं नृत्यमिति मुनिभिर्भरतादिभिः ।  
  
नटनप्रयोगकालः  
द्रष्टव्ये नाट्यनृत्ये च पर्वकाले विशेषतः ॥ १२॥  
  
नृत्तं तत्र नरेन्द्रानामभिषेके महोत्सवे ।  
यात्रायां देवयात्रायां विवाहे प्रियसङ्गमे ॥ १३॥  
  
नगराणामगाराणां प्रवेशे पुत्रजन्मनि ।  
शुभार्थिभिः प्रयोक्तव्यं माङ्गल्यं सर्वकर्मभिः ॥ १४॥  
  
नाट्यं  
नाट्यं तन्नाटकं चैव पूज्यं पूर्वकथायुतम् ।  
  
नृत्तं  
भावाभिनयहीनं तु नृत्तमित्यभिधीयते ॥ १५॥  
  
नृत्यं  
रसभावव्यञ्जनादियुक्तं नृत्यमितीर्यते ।  
एतन्नृत्यं महाराजसभायां कल्पयेत् सदा ॥ १६॥  
  
सभापतिलक्षणं --  
श्रीमान् धीमान् विवेकी वितरणनिपुणो गानविद्याप्रवीणः  
     सर्वज्ञः कीर्तिशाली सरसगुणयुतो हावभावेष्वभिज्ञः ।  
मात्सर्यद्वेषहीनः प्रकृतिहितसदाचारशीलो दयालु-  
     र्धीरो दान्तः कलावानभिनयचतुरोऽसौ सभानायकः स्यात् ॥ १७॥  
  
मन्त्रिलक्षणं --  
मेधासुस्थिरभाषणगुणपराः श्रीमद्यशोलम्पटा  
     भावज्ञा गुणदोषभेदनिपुणाः शृङ्गारलीलायुताः ।  
मध्यस्था नयकोविदाः सहृदयाः सत्पण्डिता भान्ति ते  
     भाषाभेदविचक्षणाः सुकवयो अस्य प्रभोर्मन्त्रिणः ॥ १८॥  
  
सभालक्षणं --  
सभाकल्पतरुर्भाति वेदशाखोपजीवितः ।  
शास्त्रपुष्पसमाकीर्णो विद्वद्भ्रमरशोभितः ॥ १९॥  
  
सभारचना  
एवंविधः सभानाथः प्राङ्मुखो निविशेन मुदा ।  
वर्तेरन् पार्श्वयोस्तस्य कविमन्त्रिसुहृज्जनाः ॥ २०॥  
  
तदग्रे नटनं कुर्यात् तत् स्थलं रङ्ग उच्यते ।  
रङ्गमध्ये स्थिते पात्रे तत्समीपे नटोत्तमः ॥ २१॥  
  
दक्षिणे तालधारी च पार्श्वद्वन्द्वे मृदङ्गकौ ।  
तयोर्मध्ये गीतकारी श्रुतिकारस्तदन्तिके ॥ २२॥  
  
एवं तिष्ठेत् क्रमेणैव नाट्यादौ रङ्गमण्डली ।  
पात्रलक्षणं --  
तन्वी रूपवती श्यामा पीनोन्नतपयोधरा ॥ २३॥  
  
प्रगल्भा सरसा कान्ता कुशला ग्रहमोक्षयोः ।  
विशाललोचना गीतवाद्यतालानुवर्तिनी ॥ २४॥  
  
परार्ध्यभूषासम्पन्ना प्रसन्नमुखपङ्कजा ।  
एवंविधगुणोपेता नर्तकी समुदीरिता ॥ २५॥  
  
वर्जनीयपात्राणि --  
पुष्पाक्षी केशहीना च स्थूलोष्ठी लम्बितस्तनी ।  
अतिस्थूलाप्यतिकृशा अत्युच्चाप्यतिवामना ॥ २६॥  
  
कुब्जा च स्वरहीना च दशैता नाट्यवर्जिताः ।  
पात्रस्य प्राणाः --  
जवः स्थिरत्वं रेखा च भ्रमरी दृष्टिरश्रमः ॥ २७॥  
  
मेधा श्रद्धा वचो गीतं पात्रप्राणा दश स्मृताः ।  
एवंविधेन पात्रेण नृत्यं कार्यं विधानतः ॥ २८॥  
  
किङ्किणीलक्षणं  
सुस्वराश्च सुरूपाश्च सूक्ष्मा नक्षत्रदेवताः ।  
किङ्किण्यः कांस्यरचिता एकैकाङ्गुलिकान्तरम् ॥ २९॥  
  
बध्नीयान्नीलसूत्रेण ग्रन्थिभिश्च दृढं पुनः ।  
शतद्वयं शतं वापि पादयोर्नाट्यकारिणी ॥ ३०॥  
  
प्रार्थनादिकं --  
विघ्नेशं मुरजाधिपं च गगनं स्तुत्वा महीं प्रार्थयेत्  
     तत्तद्वाद्यकदम्बकस्य विधिना पूजाविधामानयेत् ।  
आलप्यातिमनोहरान् बहुविधीन् सम्पाद्य भूयस्तथा  
     गुर्वाज्ञामवलम्ब्य पात्रमुचितं शृङ्गारमेवारभेत् ॥ ३१॥  
  
रङ्गाधिदेवतास्तुतिः --  
भरतकुलभाग्यकलिके भावरसानन्दपरिणताकारे ।  
जगदेकमोहनकले जय जय रङ्गाधिदेवते देवि ॥ ३२॥  
  
पुष्पाञ्जलिः  
विघ्नानां नाशनं कर्तुं भूतानां रक्षणाय च ।  
देवानां तुष्टये चापि प्रेक्षकाणां विभूतये ॥ ३३॥  
  
श्रेयसे नायकस्यात्र पात्रसंरक्षणाय च ।  
आचार्यशिक्षासिद्धार्थ पुष्पाञ्जलिमथारभेत् ॥ ३४॥  
  
नाट्यक्रमः  
एवं कृत्वा पूर्वरङ्गं नृत्यं कार्यं ततः परम् ।  
नृत्यं गीताभिनयनं भावतालयुतं भवेत् ॥ ३५॥  
  
 आस्येनालम्बयेद् गीतं हस्तेनार्थं प्रदर्शयेत् ।  
चक्षुर्भ्यां दर्शयेद् भावं पादाभ्यां तालमाचरेत् ॥ ३६॥  
  
यतो हस्तस्ततो दृष्टिर्यतो दृष्टिस्ततो मनः ।  
यतो मनस्ततो भावो यतो भावस्ततो रसः ॥ ३७॥  
  
अभिनयः  
तत्र त्वभिनयस्यैव प्राधान्यमिति कथ्यते ।  
आङ्गिको वाचिकस्तद्वदाहार्यः सात्विकोऽपरः ॥ ३८॥  
  
चतुर्धाभिनयस् -  
आङ्गिकाभिनयः  
तत्र आङ्गिकोऽङ्गैर्निदर्शितः ।  
वाचिकाभिनयः  
वाचा विरचितः काव्यनाटकादि तु वाचिकः ॥ ३९॥  
  
आहार्याभिनयः  
आहार्यो हारकेयूरवेषादिभिरलङ्कृतः ।  
सात्त्विकाभिनयः  
सात्त्विकः सात्त्विकैर्भावैर्भावज्ञेन विभावितः ॥ ४०॥  
  
स्तम्भः स्वेदाम्बु रोमाञ्चः स्वरभङ्गोऽथ वेपथुः ।  
वैवर्ण्यमश्रु प्रलय इत्यष्टौ सात्त्विकाः स्मृताः ॥ ४१॥  
  
आङ्गिकाभिनयसाधनानि  
तत्राङ्गिकोऽङ्गप्रत्यङ्गोपाङ्गैस्त्रेधा प्रकाशतः ।  
अङ्गानि  
अङ्गान्यस्त्र शिरो हस्तौ वक्षः पार्श्वौ कटीतटौ ॥ ४२॥  
  
पादाविति षडुक्तानि ग्रीवामप्यपरे जगुः ॥  
  
प्रत्यङ्गानि  
प्रत्यङ्गान्यथ च स्कन्धौ बाहू पृष्ठं तथोदरम् ॥ ४३॥  
  
ऊरू जङ्घे षडित्याहुरपरे मणिबन्धकौ ।  
जानुनी कूर्परावेतत् त्रयमप्यधिकं जगुः ॥ ४४॥  
  
उपाङ्गानि  
ग्रीवा स्यादप्युपाङ्गन्तु स्कन्ध एवं जगुर्बुधाः ।  
दृष्टिभ्रूपुटताराश्च कपोलौ नासिका हनू ॥ ४५॥  
  
अधरो दशना जिह्वा चुबुकं वदनं तथा ।  
उपाङ्गानि द्वादशैव शिरस्यङ्गान्तरेषु च ॥ ४६॥  
  
पार्ष्णिगुल्फौ तथाङ्गुल्यः करयोः पादयोस्तले ।  
एतानि पूर्वशास्त्रानुसारेणोक्तानि वै मया ॥ ४७॥  
  
नृत्यमात्रोपयोगीनि कथ्यन्ते लक्षणैः क्रमात् ।  
अङ्गानां चलनादेव प्रत्यङ्गोपाङ्गयोरपि ॥ ४८॥  
  
चलनं प्रभवेत्तस्मात् सर्वेषां नात्र लक्षणम् ।  
शिरोमेदाः --  
सममुद्वाहितमधोमुखमालोलितं धुतम् ॥ ४९॥  
  
कम्पितं च परावृत्तमुत्क्षिप्तं परिवाहितम् ।  
नवधा कथितं शीर्षं नाट्यशास्त्रविशारदैः ॥ ५०॥  
  
समशिरः --  
निश्चलं सममाख्यातं यन्नत्युन्नतिवर्जितम् ।  
विनियोगः --  
नृत्यारम्भे जपादौ च गर्वे प्रणयकोपयोः ॥ ५१॥  
  
स्तम्भने निष्क्रियत्वे च समशीर्षमुदाहृतम् ।  
उद्वाहितशिरः --  
उद्वाहितशिरो ज्ञेयमूर्ध्वभागोन्नताननम् ॥ ५२॥  
  
विनियोगः --  
ध्वजे चन्द्रे च गगने पर्वते व्योमगामिषु ।  
तुङ्गवस्तुनि संयोज्यमुद्वाहितशिरो बुधैः ॥ ५३॥  
  
अधोमुखशिरः --  
अधस्तान्नमितं वक्त्रमधोमुखमितीरितम् ।  
विनियोगः --  
लज्जाखेदप्रणामेषु दुश्चिन्तामूर्छयोस्तथा ॥ ५४॥  
  
अधःस्थितार्थनिर्देशे युज्यतेऽम्बुनि मज्जने ।  
आलोलितशिरः --  
मण्डलाकारमुद्भ्रान्तमालोलितं शिरो भवेत् ॥ ५५॥  
  
विनियोगः --  
निद्रोद्वेगग्रहावेशमदमूर्छासु तन्मतम् ।  
भ्रमणे विकटोद्दामहास्ये चालोलितं शिरः ॥ ५६॥  
  
धुतशिरः --  
वामदक्षिणभागेषु चलितं तद्धुतं शिरः ।  
विनियोगः --  
नास्तीति वचने भूयः पार्श्वदेशावलोकने ॥ ५७॥  
  
जनाश्वासे विस्मये च विषादेऽनीप्सिते तथा ।  
शीतार्ते ज्वरिते भीते सद्यःपीतासवे तथा ॥ ५८॥  
  
युद्धे यत्ने निषेधादावमर्षे खाङ्गवीक्षणे ।  
पार्श्वाह्वाने च तस्योक्तः प्रयोगो भरतादिभिः ॥ ५९॥  
  
कम्पितशिरः --  
ऊर्ध्वाधोभागचलितं तच्छिरः कम्पितं भवेत् ।  
विनियोगः --  
रोषे तिष्ठेति वचने प्रश्ने सङ्ख्योपहूतयोः ॥ ६०॥  
  
आवाहने तर्जने च कम्पितं विनियुज्यते ।  
परावृत्तशिरः --  
पराङ्मुखीकृतं शीर्षं परावृत्तमितीरितम् ॥ ६१॥  
  
विनियोगः --  
तत् कार्यं कोपलज्जादिकृते बक्त्रापसरणे ।  
अनादरे कचे तूण्यां परावृत्तशिरो भवेत् ॥ ६२॥  
  
उत्क्षिप्तशिरः --  
पार्श्वोर्ध्वभागचलितमुत्क्षिप्तं कथ्यते शिरः ।  
विनियोगः --  
गृहाणागच्छेत्याद्यर्थसूचने परिपोषणे ॥ ६३॥  
  
अङ्गीकारे प्रयोक्तव्यमुत्क्षिप्तं नाम शीर्षकम् ।  
परिवाहितशिरः --  
पार्श्वयोश्चामरमिव ततं चेत् परिवाहितम् ॥ ६४॥  
  
विनियोगः --  
मोहे च विरहे स्तोत्रे सन्तोषे चानुमोदने ।  
विचारे च प्रयोक्तव्यं परिवाहितशीर्षकम् ॥ ६५॥  
  
दृष्टिमेदाः --  
सममालोकितं साचीर्लोकितनिमीलिते ।  
उल्लोकितानुवृत्ते च तथा चैवावलोकितम् ॥ ६६॥  
  
इत्यष्टौ दृष्टिभेदाः स्युः कीर्तिताः पूर्वसूरिभिः ।  
समदृष्टिः --  
वीक्षणं सुरनारीवत् सानन्दं समवीक्षणम् ॥ ६७॥  
  
विनियोगः --  
नाट्यारम्भे तुलायां चाप्यन्यचिन्ताविनिश्चये ।  
आश्चर्ये देवतारूपे समदृष्टिरुदाहृता ॥ ६८॥  
  
आलोकितदृष्टिः --  
आलोकितं भवेदाशुभ्रमणं स्फुटवीक्षणम् ।  
विनियोगः --  
कुलामचक्रभ्रमणे सर्ववस्तुप्रदर्शने ॥ ६९॥  
  
याञ्चयां च प्रयोक्तव्यमालोकितनिरीक्षणम् ।  
साचीदृष्टिः --  
स्वस्थाने तिर्यगाकारमपाङ्गवलनं क्रमात् ॥ ७०॥  
  
साचीदृष्टिरिति ज्ञेया नाट्यशास्त्रविशारदैः ।  
विनियोगः --  
इङ्गिते श्मश्रुसंस्पर्शे शरलक्ष्ये शुके स्मृतौ ॥ ७१॥  
  
सूचनायां च कार्याणां नाट्ये साचीनिरीक्षणम् ।  
प्रलोकितदृष्टिः --  
प्रलोकितं परिज्ञेयं चलनं पार्श्वभागयोः ॥ ७२॥  
  
विनियोगः --  
उभयोः पार्श्वयोर्वस्तु निर्देशे च प्रसञ्जिते ।  
चलने बुद्धिजाडेय च प्रलोकितनिरीक्षणम् ॥ ७३॥  
  
मोलितदृष्टिः --  
दृष्टे रर्धविकाशेन मीलिता दृष्टिरीरिता ।  
विनियोगः --  
आशीविषे पारवश्ये जपे ध्याने नमस्कृतौ ॥ ७४॥  
  
उन्मादे सूक्ष्मदृष्टौ च मीलिता दृष्टिरीरिता ।  
उल्लोकितदृष्टिः --  
उल्लोकितमिति ज्ञेयमूर्ध्वभागे विलोकनम् ॥ ७५॥  
  
विनियोगः --  
ध्वजाग्रे गोपुरे देवमण्डले पूर्वजन्मनि ।  
औन्नत्ये चन्द्रिकादावप्युल्लोकितनिरीक्षणम् ॥ ७६॥  
  
अनुवृत्तदृष्टिः --  
ऊर्ध्वाधो वीक्षणं वेगादनुवृत्तमितीरितम् ।  
विनियोगः --  
कोपदृष्टौ प्रियामन्त्रे अनुवृत्तनिरीक्षणम् ॥ ७७॥  
  
अवलोकितदृष्टिः --  
अधस्ताद्दर्शनं यत्तदवलोकितमुच्यते ।  
विनियोगः --  
छायालोके विचारे च चर्यायां पठनश्रमे ॥ ७८॥  
  
स्वाङ्गावलोकने यानेऽप्यवेलोकितमुच्यते ।  
ग्रीवाभेदाः --  
सुन्दरी च तिरश्चीना तथैव परिवर्तिता ॥ ७९॥  
  
प्रकम्पिता च भावज्ञैर्ज्ञेया ग्रीवा चतुर्विधा ।  
सुन्दरी प्रीवा --  
तिर्यक् चञ्चलिता ग्रीवा सुन्दरीति निगद्यते ॥ ८०॥  
  
विनियोगः --  
स्नेहारम्भे तथा यत्ने सम्यगर्थे च विस्तृते ।  
सरसत्वानुमोदे च सा ग्रीवा सुन्दरी मता ॥ ८१॥  
  
तिरश्चीना ग्रीवा --  
पार्श्वयोरुर्ध्वभागे तु चलिता सर्पयानवत् ।  
सा ग्रीवा तु तिरश्चीनेत्युच्यते नाट्यकोविदैः ॥ ८२॥  
  
विनियोगः --  
स्वड्गश्रमे सर्पगत्यां तिरश्चीना प्रयुज्यते ।  
परिवर्तिता ग्रीवा --  
सव्यापसव्यचलिता ग्रीवा यत्रर्धचन्द्रवत् ॥ ८३॥  
  
सा हि नाट्यकलाभिज्ञैर्विज्ञेया परिवर्तिता ।  
विनियोगः --  
शृङ्गारनटने कान्तकपोलद्वयचुम्बने ॥ ८४॥  
  
नाट्यतन्त्रविचारज्ञैः प्रयोज्या परिवर्तिता ।  
प्रकम्पिता ग्रीवा --  
पुरः पश्चात् प्रचलनात् कपोतीकण्ठकम्पवत् ॥ ८५॥  
  
प्रकम्पितेति सा ग्रीवा नाट्यशास्त्रे प्रशस्यते ।  
विनियोगः --  
युष्मदस्मदिति प्रोक्ते देशीनाट्ये विशेषतः ॥ ८६॥  
  
दोलायां मणिते चैव प्रयोक्तव्या प्रकम्पिता ।  
हस्तभेदाः --  
अथेदानीन्तु हस्तानां लक्षणं प्रोच्यते मया ॥ ८७॥  
  
असंयुताः संयुताश्च हस्तद्वेधा निरूपिता ।  
तत्रासंयुतहस्तानामादौ लक्षणमुच्यते । ८८॥  
  
असंयुतहस्ताः --  
पताकस्त्रिपताकोऽर्धपताकः कर्तरीमुखः ।  
मयूराख्योऽर्धचन्द्रश्च अरालः शुकतुण्डकः ॥ ८९॥  
  
मुष्टिश्च शिखराख्यश्च कपित्थः कटकामुखः ।  
सूची चन्द्रकला पद्मकोशः सर्पशिरस्तथा ॥ ९०॥  
  
मृगशीर्षः सिंहमुखः काङ्गुलश्चालपद्मकः ।  
चतुरो भ्रमरश्चैव हंसास्यो हंसपक्षकः ॥ ९१॥  
  
शन्दंशो मुकुलश्चेव ताम्रचूडस्त्रिशूलकः ।  
इत्यसंयुतहस्तानामष्टाविंशतिरीरिता ॥ ९२॥  
  
पताकहस्तः --  
अङ्गुल्यः कुञ्चिताङ्गुष्टः संश्लिष्टाः प्रसृता यदि ।  
स पताककरः प्रोक्तो नृत्यकर्मविशारदैः ॥ ९३॥  
  
विनियोगः --  
नाट्यारम्भे वारिवाहे वने वस्तुनिषेधने ।  
कुचस्थले निशायां च नद्यामरमण्डले ॥ ९४॥  
  
तुरङ्गे खण्डने वायौ शयने गमनोद्यमे ।  
प्रतापे च प्रसादे च चन्द्रिकायां घनातपे ॥ ९५॥  
  
कवाटपाटने सप्तविभक्तपर्थे तरङ्गके ।  
वीथिप्रवेशभावेऽपि समत्वे चाङ्गरागके ॥ ९६॥  
  
आत्मार्थे शपथे चापि तूष्णीम्भावनिदर्शने ।  
तालपत्रे च खेटे च द्रव्यादिस्पर्शने तथा ॥ ९७॥  
  
आशीर्वादक्रियायां च नृपश्रेष्ठस्य भावने ।  
तत्र तत्रेति वचने सिन्धौ च सुकृतिक्रमे ॥ ९८॥  
  
सम्बोधने पुरोगेऽपि खड्गरूपस्य धारणे ।  
मासे संवत्सरे वर्षदिने सम्मार्जने तथा ॥ ९९॥  
  
एवमर्थेषु युज्यन्ते पताकहस्तभावनाः ।  
त्रिपताकहस्तः --  
स एव त्रिपताकः स्याद्वक्रितानामिकाङ्गुलिः ॥ १००॥  
  
विनियोगः --  
मकुटे वृक्षभावेषु वज्रे तद्धरवासवे ।  
केतकीकुसुमे दीपे वह्निज्वाला विजृम्भने ॥ १०१॥  
  
कपोते पत्रलेखायां बाणार्थे परिवर्तने ।  
युज्यते त्रिपताकोऽयं कथितो भरतोत्तमैः ॥ १०२॥  
  
अर्धपताकहस्तः --  
त्रिपताके कनिष्टा चेद् वक्रिताऽर्धपताकिका ।  
विनियोगः --  
पल्लवे फलके तीरे उभयोरिति वाचके ॥ १०३॥  
  
क्रकचे छुरिकायां च ध्वजे गोपुरशृङ्गयोः ।  
युज्यतेऽर्धपताकोऽयं तत्तत्कर्मप्रयोगके ॥ १०४॥  
  
कत्तरीमुखहस्तः --  
अस्यैव चापि हस्तस्य तर्जनी च कनिष्ठिका ।  
बहिः प्रसारिते द्वे च स करः कर्तरीमुखः ॥ १०५॥  
  
विनियोगः --  
स्त्रीपुंसयोस्तु विश्लेषे विपर्यासपदेऽपि वा ।  
लुण्ठने नयनान्ते च मरणे भेदभावने ॥ १०६॥  
  
विद्युदर्थेऽप्येकशय्याविरहे पतने तथा ।  
लतायां युज्यते यस्तु स करः कर्तरीमुखः ॥ १०७॥  
  
मयूरहस्तः --  
अस्मिन्नामिकाङ्गुष्ठौ श्लिष्टौ चान्याः प्रसारिताः ।  
मयूरहस्तः कथितः करटीकाविचक्षणैः ॥ १०८॥  
  
विनियोगः --  
मयूरास्ये लतायां च शकुने वमने तथा ।  
अलकस्यापनयने ललाटतिलकेषु च ॥ १०९॥  
  
नद्युदकस्य निक्षेपे शास्त्रवादे प्रसिद्धके ।  
एवमर्थेषु युज्यन्ते मयूरकरभावनाः ॥ ११०॥  
  
अर्धचन्द्रहस्तः --  
अर्धचन्द्रकरः सोऽयं पताकेऽङ्गुष्ठसारणात् ।  
विनियोगः --  
चन्द्रे कृष्णाष्टमीभाजि गलहस्तार्थकेऽपि च ॥ १११॥  
  
भल्लायुधे देवतानामभिषेचनकर्मणि ।  
भुक्पात्रे चोद्भवे कट्यां चिन्तायामात्मवाचके ॥ ११२॥  
  
ध्याने च प्रार्थने चापि अङ्गानां स्पर्शने तथा ।  
प्राकृतानां नमस्कारे अर्धचन्द्रो नियुज्यते ॥ ११३॥  
  
अरालहस्तः --  
पताके तर्जनी वक्रा नाम्ना सोऽयमरालकः ।  
विनियोगः --  
विषाद्यमृतपानेषु प्रचण्डपवनेऽपि च ॥ ११४॥  
  
शुकतुण्डहस्तः --  
अस्मिन्ननामिका वक्रा शुकतुण्डकरो भवेत् ।  
विनियोगः --  
बाणप्रयोगे कुन्तार्थे वाऽऽलयस्य स्मृतिक्रमे ॥ ११५॥  
  
मर्मोत्यामुग्रभावेषु शुकतुण्डो नियुज्यते ।  
मुष्टिहस्तः --  
मेलनादङ्गुलीनाञ्च कुञ्चितानां तलान्तरे ॥ ११६॥  
  
अङ्गुष्ठश्चोपरियुतो मुष्टिहस्तोऽयमीर्यते ।  
विनियोगः --  
स्थिरे कचग्रहे दार्ढ्ये वस्त्वादीनां च धारणे ॥ ११७॥  
  
मल्लानां युद्धभावेऽपि मुष्टिहस्तोऽयमिष्यते ।  
शिखरहस्तः --  
चेन्मुष्टिरुन्नताङ्गुष्ठः स एव शिखरः करः ॥ ११८॥  
  
विनियोगः --  
मदने कार्मुक स्तम्भे निश्चये पितृकर्मणि ।  
ओष्ठेप्रविष्टरूपे च रदने प्रश्नभावने ॥ ११९॥  
  
लिङ्गे नास्तीति वचने स्मरणेऽभिनयान्तिके ।  
कटिबन्धाकर्षणे च परिरम्भविधिक्रमे ॥ १२०॥  
  
घण्टानिनादे शिखरो युज्यते भरतादिभिः ।  
कपित्थहस्तः --  
अङ्गुष्ठमूर्ध्निशिखरे वक्रिता यदि तर्जनी ॥ १२१॥  
  
कपित्थाख्यः करः सोऽयं कीर्तितो नृत्तकोविदैः ।  
विनियोगः --  
लक्ष्म्यां चैव सरखत्यां नटानां तालधारणे ॥ १२२॥  
  
गोदोहनेऽप्यञ्जने च लीलाकुसुमधारणे ।  
चेलाञ्चलादिग्रहणे पटस्यैवावगुण्ठने ॥ १२३॥  
  
धूपदीपार्चने चापि कपित्थः सम्प्रयुज्यते ।  
कटकामुखहस्तः --  
कपित्थे तर्जनी चोर्ध्वमुछ्रिताङ्गुष्ठमध्यमा ॥ १२४॥  
  
कटकामुखहस्तोऽयं कीर्तितो भरतागमैः ।  
विनियोगः --  
कुसुमावचये मुक्तास्रग्दाम्नां धारणे तथा ॥ १२५॥  
  
शरमध्याकर्षणे च नागल्लीप्रदानके ।  
कस्तूरिकादिवस्तूनां पेषणे गन्धवासने ॥ १२६॥  
  
वचने दृष्टिभावेऽपि कटकामुख इष्यते ।  
सूचीहस्तः --  
ऊर्ध्वप्रसारिता यत्र कटकामुखतर्जनी ॥ १२७॥  
  
सूचीहस्तः स विज्ञेयो भरतागमकोविदैः ।  
विनियोगः --  
एकार्थेऽपि परब्रह्मभावनायां शतेऽपि च ॥ १२८॥  
  
रवौ नगर्यां लोकार्थे तथेति वचनेऽपि च ।  
अच्छब्देऽपि तच्छब्द् विजनार्थेऽपि तर्जने ॥ १२९॥  
  
कार्श्ये शलाके वपुषि आश्चर्ये वेणिभावने ।  
छत्रे समर्थे पाणौ च रोमाल्यां भेरीवादने ॥ १३०॥  
  
कुलालचक्रभ्रमणे रथाङ्गमण्डले तथा ।  
विवेचने दिनान्ते च सूचीहस्तः प्रकीर्तितः ॥ १३१॥  
  
चन्द्रकलाहस्तः --  
सूच्यामङ्गुष्ठमोक्षे तु करश्चन्द्रकला भवेत् ।  
विनियोगः --  
चन्द्रे मुखे च प्रादेशे तन्मात्राकारवस्तुनि ॥ १३२॥  
  
शिवस्य मुकुटे गङ्गानद्यां च लगुडेऽपि च ।  
एषां चन्द्रकला चैव विनियोज्या विधीयते ॥ १३३॥  
  
पद्मकोशहस्तः --  
अङ्ल्यो विरला किञ्चित् कुञ्चितास्तलनिम्नगाः ।  
पद्मकोशाभिधो हस्तस्तन्निरूपणमुच्यते ॥ १३४॥  
  
विनियोगः --  
फले बिल्वकपित्थादौ स्त्रीणां च कुचकुम्भयोः ।  
आवर्ते कन्दुके स्थाल्यां भोजने पुष्पकोरके ॥ १३५॥  
  
सहकारफले पुष्पवर्षे मञ्जरिकादिषु ।  
जपाकुसुमभावे च घण्टारूपे विधानके ॥ १३६॥  
  
वल्मीके कमलेऽप्यण्डे पद्मकोशो विधीयते ।  
सर्पशीर्षहस्तः --  
पताका नमिताग्रा चेत् सर्पशीर्षकरो भवेत् ॥ १३७॥  
  
विनियोगः --  
चन्दने भुजगे मन्द्रे प्रोक्षणे पोषणादिषु ।  
देवस्योदकदानेषु आस्फाले गजकुम्भयोः ॥ १३८॥  
  
भुजस्थाने मल्लानां तु युज्यते सर्पशीर्षकः ।  
मृगशीर्षहस्तः --  
अस्मिन् कनिष्ठिकाङ्गुष्ठे प्रसृते मृगशीर्षकः ॥ १३९॥  
  
विनियोगः --  
स्त्रीणामर्थे कपोले च चक्रमर्यादयोरपि ।  
भीत्यां विवादे नेपथ्ये आह्वाने च त्रिपुण्ड्रके ॥ १४०॥  
  
मृगमुखे रङ्गमल्ल्यां पादसंवाहने तथा ।  
सर्वस्वे मिलने काममन्दिरे छत्रधारणे ॥ १४१॥  
  
सञ्चारे च प्रियाह्वाने युज्यते मृगशीर्षकः ।  
सिंहमुखहस्तः --  
मध्यमानामिकाग्राभ्यामङ्गुष्ठो मिश्रितो यदि ॥ १४२॥  
  
शेषौ प्रसारितौ यत्र स सिंहास्यकरो भवेत् ।  
विनियोगः --  
होमे शशे गजे दर्भचलने पद्मदामनि ॥ १४३॥  
  
सिंहानने वैद्यपाके शोधने सम्प्रयुज्यते ।  
काङ्गुलहस्तः --  
पद्मकोशेऽनामिका चेन्नम्रा काङ्गुलहस्तकः ॥ १४४॥  
  
धुतशिरः --  
 लकुचस्य फले बालकिङ्किण्यां घण्टिकार्थके ।  
चकोरे क्रमुके बालकुचे कह्लारके तथा ॥ १४५॥  
  
चातके नालिकेरे च काङ्गुलो युज्यते करः ।  
अलपद्महस्तः --  
कनिष्ठाद्या वक्रिताश्च विरलाश्चालपद्मकः ॥ १४६॥  
  
विनियोगः --  
विकचाब्जे कपित्थादिफले चावर्तके कुचे ।  
विरहे मुकुरे पूर्णचन्द्रे सौन्दर्यभावने ॥ १४७॥  
  
धम्मिल्ले चन्द्रशालायां ग्रामे चोद्धृतकोपयोः ।  
तटाके शकटे चक्रवाके कलकलारवे ॥ १४८॥  
  
श्लाघने सोऽलपद्मश्च कोर्तितो भरतागमे ।  
चतुरहस्तः --  
तर्जन्याद्यास्तत्र श्लिष्टाः कनिष्ठा प्रसृता यदि ॥ १४९॥  
  
अङ्गुप्ठोऽनामिकामूले तिर्यक् चेच्चतुरः करः ।  
विनियोगः --  
कस्तूर्यां किञ्चिदर्थे च स्वर्णे ताम्रे च लोहके ॥ १५०॥  
  
आर्दै खेदे रसास्वादे लोचने वर्णभेदने ।  
प्रमाणे सरसे मन्दगमने शकलीकृते ॥ १५१॥  
  
आनने घृततैलादौ युज्यते चतुरः करः ।  
भ्रमरहस्तः --  
मध्यमाङ्गुष्ठसंयोगे तर्जनी वक्रिताकृतिः ॥ १५२॥  
  
शेषाः प्रसारिताश्चासौ भ्रमराभिधहस्तकः ।  
विनियोगः --  
भ्रमरे च शुके पक्षे सारसे कोकिलादिषु ॥ १५३॥  
  
भ्रमराख्यश्च हस्तोऽयं कीर्तितो भरतागमे ।  
हंसास्यहस्तः --  
भध्यमाद्यास्त्रयोङ्गुल्यः प्रसृता विरला यदि ॥ १५४॥  
  
तर्जन्यङ्गुष्ठसंश्लेषात् करो हंसात्यको भवेत् ।  
विनियोगः --  
माङ्गल्ये सूत्रबन्धे च उपदेशविनिश्चये ॥ १५५॥  
  
रोमाञ्चे मौक्तिकादौ च दीपवर्तिप्रसारणे ।  
निकषे मल्लिकादौ च चित्रे तल्ले खने तथा ॥ १५६॥  
  
दंशे च जलबन्धे च हंसास्यो युज्यते करः ।  
हंसपक्षहस्तः --  
सर्पशीर्षकरे सम्यक् कनिष्ठा प्रसृता यदि ॥ १५७॥  
  
हंसपक्षः करः सोऽय तन्निरूपणमुच्यते ।  
विनियोगः --  
षट्सङ्ख्यायां सेतुबन्धे नखरेखाङ्कणे तथा ॥ १५८॥  
  
पिधाने हंसपक्षोऽयं कथितो भरतागमे ।  
सन्दंशस्तः --  
पुनः पुनः पद्मकोशः संश्लिष्टो विरलो यदि ॥ १५९॥  
  
सन्दंशाभिधहस्तोऽयं कीर्तितो नृत्यकोविदैः ।  
विनियोगः --  
उदरे वलिदाने च व्रणे कीटे महाभये ॥ १६०॥  
  
अर्चने पञ्चसङ्ख्यायां सन्दंशाख्यो नियुज्यते ।  
मुकुलहस्तः --  
अङ्गुलोपञ्चकं चैव मेलयित्वा प्रदर्शने ॥ १६१॥  
  
मुकुलाभिधहस्तोऽयं कीर्त्यते भरतागमे ।  
कुमुदे भोजने पञ्चबाणे मुद्रादिधारणे ॥ १६२॥  
  
नाभौ च कदलीपुष्पे युज्यते मुकुलः करः ।  
ताम्रचूडहस्तः --  
मुकुले ताम्रचूडः स्यात्तर्जनी वक्रिता यदि ॥ १६३॥  
  
विनियोगः --  
कुक्कुटादौ वके काके उष्ट्रे वत्से च लेखने ।  
युज्यते ताम्रचूडाख्यः करो भरतवेदिभिः ॥ १६४॥  
  
त्रिशूलहस्तः --  
निकुञ्चनयुताङ्गुष्ठकनिष्ठस्तु त्रिशूलकः ।  
विनियोगः --  
विल्वपत्रे त्रित्वयुक्ते त्रिशूलकर ईरितः ॥ १६५॥  
  
व्याघ्रहस्तः --  
कनिष्ठाङ्गुष्ठनमने मृगशीर्षकरे तथा ।  
व्याघ्रहस्तः स विज्ञेयो भरतागमकोविदैः ॥ १६६॥  
  
विनियोगः --  
व्याघ्रे भेके मर्कटे च शुक्तौ संयुज्यते करः ।  
अर्धसूचीहस्तः --  
कपित्थे तर्जनी ऊर्ध्वसारणे त्वर्धसूचिकः ॥ १६७॥  
  
विनियोगः --  
अङ्कुरे पक्षिशावादौ बृहत्कीटे नियुज्यते ।  
कटकहस्तः --  
सन्दंशेऽप्युर्ध्वभागे तु मध्यमानामिकान्वया ॥ १६८॥  
  
     ॥॥        ॥॥ कटको हस्त उच्यते ।  
विनियोगः --  
एतस्य विनियोगस्तु    ॥॥     ॥॥    दर्शने ॥ १६९॥  
  
आह्वानभावचलने      ॥॥     ॥॥ ।  
पल्लिहस्तः --  
मयूरे तर्जनीपृष्ठो मध्यमेन युतो यदि ॥ १७०॥  
  
पल्लिहस्तः स विज्ञेयः पल्लाथै विनियुज्यते ।  
अभिनयवशादेषां संयुतत्वं प्रकीर्तितम् ॥ १७१॥  
  
मार्गप्रदर्शनं तेषां क्रमाल्लक्ष्यानुसारतः ।  
संयुतहस्ताः --  
अञ्जलिश्च कपोतश्च कर्कटः स्वस्तिकस्तथा ॥ १७२॥  
  
डोलाहस्तः पुष्पपुट उत्सङ्गः शिवलिङ्गकः ।  
कटकावर्धनश्चैव कर्तरीस्वस्तिकस्तथा ॥ १७३॥  
  
शकटं शङ्खचक्रे च सम्पुटः पाशकीलकौ ।  
मत्स्यः कूर्मों वराहश्च गरुडो नागबन्धकः ॥ १७४॥  
  
खट्वा भेरुण्ड इत्येते सङ्ख्याता संयुताः कराः ।  
त्रयोविंशतिरित्युक्ताः पूर्वगैर्भरतादिभिः ॥ १७५॥  
  
अञ्जलिहस्तः --  
पताकातलयोर्योगादञ्जलिः कर ईरितः ।  
विनियोगः --  
देवतागुरुविप्राणां नमस्कारेष्वनुक्रमात् ॥ १७६॥  
  
कार्यः शिरोमुखोरस्थो विनियोगेऽञ्जलिबुधैः ।  
कपोतहस्तः --  
कपोतोऽसौ करो यत्र श्लिष्टाऽऽमूलाग्रपार्श्वकः ॥ १७७॥  
  
विनियोगः --  
प्रणामे गुरुसम्भाषे विनयाङ्गीकृतेष्वयम् ।  
कर्कटहस्तः --  
अन्योन्यस्यान्तरे यत्राङ्गुल्यो निःसृत्य हस्तयोः ॥ १७८॥  
  
अन्तर्बहिर्वा वर्तन्ते कर्कटः सोऽभिधीयते ।  
विनियोगः --  
 समूहागमने तुन्ददर्शने शङ्खपूरणे ॥ १७९॥  
  
अङ्गानां मोटने शाखोन्नमने च नियुज्यते ।  
स्वस्तिकहस्तः --  
पताकयोः सन्नियुक्तः करयोर्मणिबन्धयोः ॥ १८०॥  
  
 संयोगेन स्वस्तिकाख्यो मकरे विनियुज्यते ।  
डोलाहस्तः --  
पताक ऊरूदेशस्थे डोलाहस्तोऽयमिष्यते ॥ १८१॥  
  
विनियोगः --  
नाट्यारम्भे प्रयोक्तव्य इति नाट्यविदो विदुः ।  
पुष्पपुटहस्तः --  
 संश्लिष्टकरयोः सर्पशीर्षः पुष्पपुटः करः ॥ १८२॥  
  
विनियोगः --  
नीराजनाविधौ वारिफलादिग्रहणेऽपि च ।  
सध्याय्मयैदाने च मन्त्रपुष्पे च युज्यते ॥ १८३॥  
  
उत्सङ्गहस्तः --  
आन्योन्यबाहुदेशस्थौ मृगशीर्षकरौ यदि ।  
उत्सङ्गहस्तः स ज्ञेयो भरतागमवेदिभिः ॥ १८४॥  
  
विनियोगः --  
आलिङ्गने च लज्जायामङ्गदादिप्रदर्शने ।  
बालानां शिक्षणे चायमुत्सङ्गो युज्यते करः ॥ १८५॥  
  
शिवलिङ्गहस्तः --  
वामेऽर्धचन्द्रो विन्यस्तः शिखरः शिवलिङ्गकः ।  
विनियोगः --  
विनियोगस्तु तस्यैव शिवलिङ्गस्य दर्शने ॥ १८६॥  
  
कटकावर्धनहस्तः --  
कटकामुखयोः पाण्योः स्वस्तिको मणिबन्धयोः ।  
कटकावर्धनाख्यः स्यादिति नाट्यविदो विदुः ॥ १८७॥  
  
विनियोगः --  
पट्टाभिषेके पूजायां विवाहादिषु युज्यते ।  
कर्तरीस्वस्तिकहस्तः --  
कर्तरीस्वस्तिकाकारा कर्तरीस्वस्तिको भवेत् ॥ १८८॥  
  
विनियोगः --  
शाखासु चाद्रिशिखरे वृक्षेषु च नियुज्यते ।  
शकटहस्तः --  
भ्रमरे मध्यमाङ्गुष्ठप्रसाराच्छकटो भवेत् ॥ १८९॥  
  
विनियोगः --  
राक्षसाभिनये प्रायः शकटो विनियुज्यते ।  
शङ्खहस्तः --  
शिखरान्तर्गताङ्गुष्ठ इतराङ्गुष्ठसङ्गतः ॥ १९०॥  
  
तर्जन्या युत अश्लिष्टः शङ्खहस्तः प्रकीर्तितः ।  
विनियोगः --  
शङ्खादिषु प्रयोज्योऽयमित्याहुर्भरतादयः ॥ १९१॥  
  
चक्रहस्तः --  
यत्रार्धचन्द्रौ तिर्यञ्चावन्योन्यतलसंस्पृशौ ।  
चक्रहस्तः स विज्ञेयश्चक्रार्थे विनियुय्यते ॥ १९२॥  
  
सम्पुटहस्तः --  
कुञ्चिताङ्गुलयश्चके प्रोक्तः सम्पुटहस्तकः ।  
विनियोगः --  
वस्त्वाच्छादे सम्पुटे च सम्पुटः कर ईरितः ॥ १९३॥  
  
पाशहस्तः --  
सूच्यां निकुञ्चिते श्लिष्टे तर्जन्यौ पाश ईरितः ।  
विनियोगः --  
अन्योन्यकलहे पाशे शृङ्खलायां नियुज्यते ॥ १९४॥  
  
कीलकहस्तः --  
कनिष्ठे कुञ्चिते श्लिष्टे मृगशीर्षस्तु कीलकः ।  
विनियोगः --  
स्नेहे नर्मानुलापे च कीलको विनियुज्यते ॥ १९५॥  
  
मत्स्यहस्तः --  
करपृष्टोपरि न्यस्तो यत्र हस्तस्त्वधोमुखः ।  
किञ्चित्प्रसारिताङ्गुष्ठकनिष्ठो मत्स्यनामकः ॥ १९६॥  
  
विनियोगः --  
एतस्य विनियोगस्तु सम्मतो मत्स्यदर्शने ।  
कूर्महस्तः --  
कुञ्चिताग्राङ्गुलिश्चक्रे त्यक्ताङ्गुष्ठकनिष्ठकः ॥ १९७॥  
  
कूर्महस्तः स विज्ञेयः कूर्मार्थे विनियुज्यते ।  
वराहहस्तः --  
मृगशीर्षे त्वन्यतरे स्वोपर्येकः स्थिते यदि ॥ १९८॥  
  
कनिष्ठाङ्गुष्ठयोर्योगाद्वराहकर ईरितः ।  
विनियोगः --  
एतस्य वियोगः स्याद्वराहार्थप्रदर्शने ॥ १९९॥  
  
गरुडहस्तः --  
तिर्यक्तलस्थितावर्धचन्द्रावङ्गुष्ठयोगतः ।  
गरुडहस्त अस्त् इत्याहुर्गरुडार्थे नियुज्यते ॥ २००॥  
  
नागबन्धहस्तः --  
सर्पशीर्षस्वस्तिकञ्च नागबन्ध इतीरितः ।  
विनियोगः --  
एतस्य विनियोगस्तु नागबन्धे हि सम्मतः ॥ २०१॥  
  
खट्राहस्तः --  
चतुरे चतुरं न्यस्य तर्जन्यङ्गुष्ठमोक्षतः ।  
खट्वाहस्तो भवेदेष खट्वाशिविकयोः स्मृतः ॥ २०२॥  
  
भेरुण्डहस्तः --  
मणिबन्धे कपित्थाभ्यां भेरुण्डकर इष्यते ।  
विनियोगः --  
भेरुण्डे पक्षिदम्पत्योर्भेरुण्डो युज्यते करः ॥ २०३॥  
  
देवहस्ताः --  
अथात्र ब्रह्मरुद्रादिदेवताभिनयक्रमात् ।  
मूर्तिभेदेन ये हस्तास्तेषां लक्षणमुच्यते ॥ २०४॥  
  
ब्रह्महस्तः --  
ब्रह्मणश्चतुरो वामे हंसास्यो दक्षिणे करः ।  
ईश्वरहस्तः --  
शम्भोर्वामे मृगशीर्षस्त्रिपताकस्तु दक्षिणे ॥ २०५॥  
  
विष्णुहस्तः --  
हस्ताभ्यां त्रिपताकस्तु विष्णुहस्तः स कीर्तितः ।  
सरस्वतीहस्तः --  
सूचीकृते दक्षिणे च वामे चांससमकृतौ ॥ २०६॥  
  
कपित्थकेऽपि भारत्याः कर स्यादिति सम्मतः ।  
पार्वतीहस्तः --  
ऊर्ध्वाधः प्रसूतावर्धचन्द्राख्यौ वामदक्षिणौ ॥ २०७॥  
  
अभयो वरदश्चैव पार्वत्या कर ईरितः ।  
लक्ष्मीहस्तः --  
अंसोपकण्ठे हस्ताभ्यां कपित्थस्तु श्रियः करः ॥ २०८॥  
  
विनायकहस्तः --  
उरोगताभ्यां हस्ताभ्यां कपित्थो विघ्नराट् करः ।  
षण्मुखहस्तः --  
वामे करे त्रिशूलञ्च शिखरो दक्षिणे करे ॥ २०९॥  
  
ऊर्ध्वं गते षण्मुखस्य हस्तः स्यादिति कीर्तितः --  
मन्मथहस्तः --  
वामे करे तु शिखरो दक्षिणे कटकामुखः ॥ २१०॥  
  
मन्मथस्य करः प्रोक्तो नाट्यशास्त्रार्थकोविदैः ।  
इन्द्रहस्तः --  
त्रिपताकः स्वस्तिकश्च शक्रहस्तः प्रकीर्तितः ॥ २११॥  
  
अग्निहस्तः --  
त्रिपताको दक्षिणे तु वामे काङ्गुलहस्तकः ।  
अग्निहस्तः स विज्ञेयो नाट्यशास्त्रविशारदैः ॥ २१२॥  
  
यमहस्तः --  
वामे पाशं दक्षिणे तु सूची यमकरः स्मृतः ।  
निरृतिहस्तः --  
खट्वा च शकटश्चैव कीर्तितो निरृतेः करः ॥ २१३॥  
  
वरुणहस्तः --  
पताको दक्षिणे वामे शिखरो वारुणः करः ।  
युहस्तः --  
अरालो दक्षिणे हस्ते वामे चार्धपताकिका ॥ २१४॥  
  
धृता चेद्वायुदेवस्य कर इत्यह्धीयते ।  
कुवेरहस्तः --  
वामे पद्मं दक्षिणे तु गदा यक्षपतेः करः ॥ २१५॥  
  
दशावताराहस्ताः --  
मत्स्यावतारहस्तः --  
मत्स्यहस्तं दर्शयित्वा ततः स्कन्धसमौ करौ ।  
धृतो मत्स्यावतारस्य हस्त इत्यभिधीयते ॥ २१६॥  
  
कूर्मावतारहस्तः --  
कूर्महस्तं दर्शयित्वा ततः स्कन्धसमौ करौ ।  
धृतौ कूर्मावतारस्य हस्त इत्यभिधीयते ॥ २१७॥  
  
वराहावतारहस्तः --  
दर्शयित्वा वराहं तु कटिपार्श्वसमौ करौ ।  
धृता वराहावतारस्य देवस्य कर इष्यते ॥ २१८॥  
  
नृसिहावतारहस्तः --  
वामे सिंहमुखं धृत्वा दक्षिणे त्रिपताकिका ।  
नरसिंहावतारस्य हस्त इत्युच्यते बुधैः ॥ २१९॥  
  
वामनावतारहस्तः --  
ऊर्ध्वाधो धृतमुष्टिभ्यां सव्यान्याभ्यां यदि स्थितः ।  
स वामनावतारस्य हस्त इत्यभिधीयते ॥ २२०॥  
  
अरशुरामावतारहस्तः --  
वामं कटितटे न्यस्य दक्षिणेऽर्धपताधिका ।  
धृता परशुरामस्य हस्त इत्यभिधीयते ॥ २२१॥  
  
रामचन्द्रावतारहस्तः --  
कपित्थो दक्षिणे हस्ते वामे तु शिखरः करः ।  
ऊर्ध्वं धृतो रामचन्द्रहस्त इत्युच्यते बुधैः ॥ २२२॥  
  
अलरामावतारहस्तः --  
पताको दक्षिणे हस्ते मुष्टिर्वामकरे तथा ।  
बलरामावतारस्य हस्त इत्युच्यते बुधैः ॥ २२३॥  
  
कृष्णावतारहस्तः --  
मृगशीर्षे तु हस्ताभ्यामन्योन्याभिमुखे कृते ।  
आस्योपकण्ठे कृष्णस्य हस्त इत्युच्यते बुधैः ॥ २२४॥  
  
कल्क्यवतारहस्तः --  
पताको दक्षिणे वामे त्रिपताकः करो धृतः ।  
कल्क्याख्यस्यावतारस्य हस्त इत्यभिधीयते ॥ २२५॥  
  
अथ तत्तज्जातीयहस्ताः --  
राक्षसहस्तः --  
मुखे कराभ्यां शकटौ राक्षसानां करः स्मृतः ।  
ब्राह्मणहस्तः --  
कराभ्यां शिखरं धृत्वा यज्ञसूत्रस्य सूचने ॥ २२६॥  
  
दक्षिणेन कृते तिर्यग् ब्राह्मणानां करः स्मृतः ।  
क्षत्रियहस्तः --  
वामेन शिखरं तिर्यग् धृत्वान्येन पताकिका ॥ २२७॥  
  
धृता यदि क्षत्रियाणां हस्त इत्यभिधीयते ।  
वैश्यहस्तः --  
करे वामे तु हंसास्यो दक्षिणे कटकामुखः ॥ २२८॥  
  
वश्यहस्तोऽयमाख्यातो मुनिभिर्भरतादिभिः ।  
शूद्रहस्तः --  
वामे तु शिखरं धृत्वा दक्षिणे मृगशीर्षकः ॥ २२९॥  
  
शूद्रहस्तः स विज्ञेयो मुनिभिर्भरतादिभिः ।  
यदष्टादशजातीनां कर्म तेन कराः स्मृताः ॥ २३०॥  
  
तत्तद्देशजानामपि एवमुह्यं बुधोत्तमैः ।  
बान्धवहस्ताः --  
दम्पतिहस्तः --  
वामे तु शिखरं धृत्वा दक्षिणे मृगशीर्षकः ॥ २३१॥  
  
धृतः स्त्रीपुंसयोर्हस्तः ख्यातो भरतकोविदैः ।  
मातृहस्तः --  
वामे हस्तेऽर्धचन्द्रश्च सन्दंशो दक्षिणे करे ॥ २३२॥  
  
आवर्तयित्वा जठरे वामहस्तं ततः परम् ।  
स्त्रियाः करो धृतो मातृहस्त इत्युच्यते बुधैः ॥ २३३॥  
  
विनियोगः --  
जनन्यां च कुमार्यां च मातृहस्तो नियुज्यते ।  
पितृहस्तः --  
एतस्मिन् मातृहस्ते तु शिखरे दक्षिणेन तु ॥ २३४॥  
  
धृते सति पितृहस्त इत्याख्यातो मनीषिभिः ।  
विनियोगः --  
अयं हस्तस्तु जनके जामातरि च युज्यते ॥ २३५॥  
  
श्वश्रूहस्तः --  
विन्यस्य कण्ठे हंसास्यं सन्दंशं दक्षिणे करे ।  
उदरे च परामृश्य वामहस्तं ततः परम् ॥ २३६॥  
  
स्त्रियाः करो धृतः श्वश्रुहस्तस्तस्यां नियुज्यते ।  
श्वशुरहस्तः --  
एतस्यान्ते तु हस्तस्य शिखरो दक्षिणे यदि ॥ २३७॥  
  
धृतश्च श्वशुरस्यायं हस्त इत्युच्यते बुधैः ।  
भर्तृभ्रातृहस्तः --  
वामे तु शिखरं धृत्वा पार्श्वयोः कर्तरीमुखः ॥ २३८॥  
  
धृतो दक्षिणहस्तेन भर्तृभ्रातृकरः स्मृतः ।  
ननान्दृहस्तः --  
अन्ते त्वेतस्य हस्तस्य स्त्रीहस्तो दक्षिणे करे ॥ २३९॥  
  
धृतो ननान्दृहस्तः स्यादिति नाट्यविदां मतम् ।  
ज्येष्ठकनिष्ठभ्रातृहस्तः --  
मयूरहस्तः पुरतः पार्श्वभागे च दर्शितः ॥ २४०॥  
  
ज्येष्ठभ्रातुः कनिष्ठस्याप्ययं हस्त इति स्मृतः ।  
पुत्रहस्तः --  
सन्दंशमुदरे न्यस्य भ्रामयित्वा ततः परम् ॥ २४१॥  
  
धृतो वामेन शिखरं पुत्रहस्तः प्रकीर्तितः ।  
न्षाहस्तः --  
एतदन्ते दक्षिणेन स्त्रीहस्तश्च धृतो यदि ॥ २४२॥  
  
स्नुषाहस्त इति ख्यातो भरतागमकोविदैः ।  
सपत्नीहस्तः --  
दर्शयित्वा पाशहस्तं कराभ्यां स्त्रीकरावुभौ ॥ २४३॥  
  
धृतौ सपत्नीहस्तः स्यादिति भावविदो विदुः ।  
नृत्तहस्तानां गतयः --  
भवन्ति नृत्तहस्तानां गतयः पञ्चधा भुवि ॥ २४४॥  
  
ऊर्ध्वाऽधरोत्तरा प्राची दक्षिणा चेति विश्रुता ।  
यथा स्यात् पादविन्यास्तथैव करयोरपि ॥ २४५॥  
  
वामाङ्गभागे वामस्य दक्षिणे दक्षिणस्य च ।  
कुर्यात् प्रचलनं ह्येतन्नृत्तसिद्धान्तलक्षणम् ॥ २४६॥  
  
यतो हस्तस्ततो दृष्टिर्यतो दृष्टिस्ततो मनः ।  
यतो मनस्ततो भावो यतो भावस्ततो रसः ॥ २४७॥  
  
नृत्तहस्तः --  
पताकास्वस्तिकाख्यश्च डोलाहस्तस्तथाञ्जलिः ।  
कटकावर्धनश्चैव शकटः पाशकीलकौ ॥ २४८॥  
  
कपित्थः शिखरः कूर्मो हंसास्यश्चालपद्मकः ।  
त्रयोदशैते हस्ताः स्युर्नृत्तस्याप्युपयोगिनः ॥ २४९॥  
  
नवग्रहहस्ताः --  
सूर्यहस्तः --  
अंसोपकण्ठे हस्ताभ्यामलपद्मकपित्थकः ।  
धृतो यदि करो ह्येष दिवाकरकरः स्मृतः ॥ २५०॥  
  
चन्द्रहस्तः --  
अलपद्मो वामहस्ते दक्षिणे च पतातिका ।  
निशाकरकरः प्रोक्तो भरतागमदर्शिभिः ॥ २५१॥  
  
कुजहस्तः --  
वामे करे तु सूची स्यान्मुष्टिहस्तस्तु दक्षिणे ।  
धृतश्चेन्नाट्यशास्त्रज्ञैरङ्गारककरः स्मृतः ॥ २५२॥  
  
बुधहस्तः --  
तिर्यग्वामे च मुष्टिः स्याद्दक्षिणे च पताकिका ।  
बुधग्रहकरः प्रोक्तो भरतागमवेदिभिः ॥ २५३॥  
  
गुरुहस्तः --  
हस्ताभ्यां शिखरं धृत्वा यज्ञसूत्रस्य दर्शनम् ।  
ऋषिब्राह्मणहस्तोऽयं गुरोश्चापि प्रकीर्तितः ॥ २५४॥  
  
शुक्रहस्तः --  
वामोच्चभागे मुष्टिः स्यादधस्ताद्दक्षिणे तथा ।  
शुक्रग्रहकरः प्रोक्तो भरतागमवेदिभिः ॥ २५५॥  
  
शनिहस्तः --  
वामे करे तु शिखरस्त्रिशूलो दक्षिणे करे ।  
शनैश्चरकरः प्रोक्तो भरतागमकोविदैः ॥ २५६॥  
  
राहुहस्तः --  
सर्पशीर्षो वामकरे सूची स्याद्दक्षिणे करे ।  
राहुग्रहकरः प्रोक्तो नाट्यविद्याधिपैर्जनैः ॥ २५७॥  
  
केतुहस्तः --  
वामे करे तु सूची स्याद्दक्षिणे तु पताकिका ।  
केतुग्रहकरः प्रोक्तो भरतागमदर्शिभिः ॥ २५८॥  
  
पादभेदाः --  
वक्ष्यते पादभेदानां लक्षणं पूर्वसम्मतम् ।  
मण्डलोत्प्लवने चैव भ्रमरी पादचारिका ॥ २५९॥  
  
चतुर्धा पादभेदाः स्युस्तेषां लक्षणमुच्यते ।  
मण्डलभेदाः --  
स्थानकं चायतालीढं प्रेङ्खणप्ररितानि च ॥ २६०॥  
  
प्रत्यालीढं खस्तिकं च मोटितं समसूचिका ।  
पार्श्वसूचीति च दश मण्डलानीरितानीह ॥ २६१॥  
  
स्थानकमण्डलं --  
कटिं स्पृष्ट्वाऽर्धचन्द्राख्यपाणिभ्यां समपादतः ।  
समरेखतया तिष्ठेत् तत् स्यात् स्थानकमण्डलम् ॥ २६२॥  
  
आयतमण्डलं --  
वितस्त्यन्तरितौ पादौ कृत्वा तु चतुरस्रकौ ।  
तिर्यक् कुञ्चितजानुभ्यां स्थितिरायतमण्डलम् ॥ २६३॥  
  
आलीढमण्डलं --  
दक्षिणाङ्घ्रेश्च पुरतः वितस्तित्रितयान्तरम् ।  
विन्यसेद् वामपादं च शिखरं वामपाणिना ॥ २६४॥  
  
कटकामुखहस्तश्च दक्षिणेन धृतो यदि ।  
आलीढमण्डलमिति विख्यातं भरतादिभिः ॥ २६५॥  
  
प्रत्यालीढमण्डलं --  
आलीढस्य विपर्यासात् प्रत्यालीढाख्यमण्डलम् ।  
प्रेङ्खणमण्डलं --  
प्रसृत्यैकपदं पार्श्वे पार्ष्णिदेशस्य पादतः ॥ २६६॥  
  
स्थित्वाऽन्ते कूर्महस्तेन स्थितिः प्रङ्खणमण्डलम् ।  
प्रेरितमण्डलं --  
सन्ताड्यैकं पदं पार्श्वे वितस्तित्रितयान्तरम् ॥ २६७॥  
  
तिर्यक् कुञ्चितजानुभ्यां स्थित्वाऽथ शिखरं करम् ।  
विधाय वक्ष्यस्यन्येन प्रसृता च पताकिका ॥ २६८॥  
  
प्रदर्शयेदिदं तज्ज्ञाः प्रेरितं मण्डलं जगुः ।  
स्वस्तिकमण्डलं --  
दक्षिणोत्तरतः कुर्यात् पादे पादं करे करम् ॥ २६९॥  
  
व्यात्यासेन तदा प्रोक्तं स्वस्तिकं नाम मण्डलम् ।  
मोटितमण्डलं --  
प्रपदाभ्यां भुवि स्थित्वा जानुयुग्मेन संस्पृशेत् ॥ २७०॥  
  
क्रमाद् भूतलमेकैकं त्रिपताककरद्वयम् ।  
कृत्वा तन्मोटितं नाम मण्डलं कथितं बुधैः ॥ २७१॥  
  
समसूचीमण्डलं --  
पादाग्राभ्यां च जानुभ्यां भूतलं संस्पृशेद्यदि ।  
मण्डलं समसूचीति कथितं पूर्वसूरिभिः ॥ २७२॥  
  
पार्श्वसूचीमण्डलम् --  
स्थित्वा पादाग्रयुग्मेण जानुनैकेन पार्श्वतः ।  
संस्पृशेद् भूतलं पार्श्व सूचीमण्डलमीरितम् ॥ २७३॥  
  
स्थानकभेदाः --  
पादविन्यासभेदेन स्थानकं षड्विधं भवेत् ।  
समपादं चैकपादं नागबन्धस्ततः परम् ॥ २७४॥  
  
ऐन्द्रं च गारुडं चैव ब्रह्मस्थानमिति क्रमात् ।  
समपादस्थानं --  
स्थितिः समाभ्यां पादाभ्यां समपादमिति स्मृतम् ॥ २७५॥  
  
विनियोगः --  
पुष्पाञ्जलौ देवरूपे समपादं नियुज्यते ।  
एकपादस्थानं --  
जान्वाश्रित्य पदैकेन स्थितिः स्यादेकपादकम् ॥ २७६॥  
  
विनियोगः --  
एकपादं त्विदं स्थानं निश्चले तपसि स्थितम् ।  
नागबन्धस्थानं --  
पादं पादेन संवेष्ट्य तथा पाणिं च पाणिना ॥ २७७॥  
  
स्थितिः स्यान्नागबन्धाख्या नागबन्धे प्रयुज्यते ।  
ऐन्द्रकस्थानं --  
पादमेकं समाकुञ्च्य स्थित्वाऽन्यपदजानुनी ॥ २७८॥  
  
उत्तानिते करं न्यस्य स्थितिरैन्द्रमितीरितम् ।  
विनियोगः --  
वासवे राजभावे च स्थानमैन्द्रं नियुज्यते ॥ २७९॥  
  
गरुडस्थानकं --  
आलीढमण्डले पश्चादथ जानुतलं भुवि ।  
संस्थाप्य पाणियुग्मेन वहन विरलमण्डलम् (?) ॥ २८०॥  
  
स्थितिस्तु गरुडस्थानं गरुडे विनियुज्यते ।  
ब्रह्मस्थानं --  
जानुपरि पदं न्यस्य पदस्योपरि जानु च ॥ २८१॥  
  
स्थितं यदि भवेद् ब्राह्मं जपादिषु नियुज्यते ।  
उत्प्लवनभेदाः --  
अथोत्प्लवनभेदानां लक्षणं परिकथ्यते ॥ २८२॥  
  
अलगं कर्तरी वाऽश्वोऽत्प्लवनं मोटितं तथा ।  
कृपालगमिति ख्यातं पञ्चधोत्प्लवनं बुधैः ॥ २८३॥  
  
अलगोत्प्लवनं --  
उत्प्लुत्य पार्श्वयुगलं कटिदेशे तु विन्यसेत् ।  
बध्वा कराभ्यां शिखरौ अलगोत्प्लवनं भवेत् ॥ २८४॥  
  
उत्प्लवनकर्तरी --  
उत्प्लुत्य प्रपदैः सव्यपादस्यैकस्य पृष्ठतः ।  
कर्तरी विन्यसेदेषा स्यादुत्प्लुवनकर्तरी ॥ २८५॥  
  
अधोमुखं च शिखरं कटौ हस्तं न्यसेदिह ।  
अश्वोत्प्लवनं --  
पुरः पादं समुत्प्लुत्य पश्चात्पादं नियोजयेत् ॥ २८६॥  
  
करौ तु त्रिपताख्यौ कृत्वाऽश्वोत्प्लवनं भवेत् ।  
मोटितोत्प्लवनं --  
पर्यायपार्श्वोत्प्लवनं कर्तरीव तु मोटिता ॥ २८७॥  
  
त्रिपताके च करयोः कृत्वा शश्वत्प्रकाशनात् ।  
कृपालगोत्प्लवनं --  
पार्ष्णिमेकैकपादस्य कटौ पर्यायतो न्यसेत् ॥ २८८॥  
  
अर्धचन्द्रकलामध्ये न्यस्तमन्यत् कृपालगम् ।  
भ्रमरीलक्षणं --  
भ्रमर्या लक्षणान्यत्र वक्ष्ये लक्षणभेदतः ॥ २८९॥  
  
उत्प्लुतभ्रमरी चक्रभ्रमरी गरुडाभिधा ।  
तथैकपादभ्रमरी कुञ्चितभ्रमरी तथा ॥ २९०॥  
  
आकाशभ्रमरी चैव तथाङ्गभ्रमरीति च ।  
भ्रमर्यः सप्त विज्ञेया नाट्यशास्त्रविशारदैः ॥ २९१॥  
  
उत्प्लुभ्र्मरी --  
स्थित्वा समाभ्यां पादाभ्यामुत्प्लुत्य भ्रामयेद्यदि ।  
सर्वाङ्गमन्तराले स्यादुत्प्लुतभ्रमरी त्वसौ ॥ २९२॥  
  
चक्रन्नमरी --  
भुवि पादौ मुहुः कर्षंस्त्रिपताकौ करौ वहन् ।  
चक्रवद् भ्रमते यत्र सा चक्रभ्रमरी भवेत् ॥ २९३॥  
  
गरुडभ्रमरी --  
तिर्यक् प्रसार्यैकपादं पश्चाज्जानु भुवि क्षिपेत् ।  
सम्यक् प्रसार्य बाहू द्वौ भ्रामयेद् गरुडो भवेत् ॥ २९४॥  
  
एकपादभ्रमरी --  
भ्रामयेदेकमेकेन पादं पादेन सत्वरम् ।  
सा त्वेकपादभ्रमरी भवेदिति विनिश्चिता ॥ २९५॥  
  
कुञ्चितभ्रमरी --  
निकुञ्च्य जानुभ्रमणं कुञ्चितभ्रमरी भवेत् ।  
आकाशभ्रमरी --  
उत्प्लुत्य पादौ विरलौ कृत्वा पादौ प्रसार्य च ॥ २९६॥  
  
भ्रामयेत् सकलं गात्रमाकाशभ्रमरी भवेत् ।  
अङ्गभ्रमरी --  
वितस्त्यन्तरितौ पादौ कृत्वाङ्गभ्रमणं तथा ॥ २९७॥  
  
तिठेद् यदि भवेदङ्गभ्रमरी भरतोदिता ।  
चारिमेदाः --  
अथात्र चारिभेदानां लक्षणं कथ्यते मया ॥ २९८॥  
  
आदौ तु चलनं प्रोक्तं पश्चाच्चङ्क्रमणं तथा ।  
सरणं वेगिनी चैव कुट्टनं च ततः परम् ॥ २९९॥  
  
लुठितं लोलितं चैव ततो विषमसञ्चरः ।  
चारिभेदा अमी अष्टौ प्रोक्ता भरतवेदिभिः ॥ ३००॥  
  
चलनचारि --  
स्वस्थानात् स्वस्य पादस्य चलनाच्चलनं भवेत् ।  
चङ्क्रमणं --  
पादयोर्बाह्यपार्श्वाभ्यामुत्क्षिप्योत्क्षिष्य यत्नतः ॥ ३०१॥  
  
गतिर्भवेच्चङ्क्रमणं वर्णितं नाट्यकोविदैः ।  
सरणं --  
चलनं तु जलूकावदेकेनान्यस्य पार्ष्णिना ॥ ३०२॥  
  
तिर्यगाकर्षयेद् भूमिं कराभ्यां तु पताकिके ।  
धृत्वा च गमनं यत्तु सरणं तदुदीरितम् ॥ ३०३॥  
  
वेगिनी --  
पार्ष्णिणा वा पदार्ग्रेण द्रुतं गत्या तु चालनम् ।  
कराभ्यां चालपद्मे च त्रिपताके यथाक्रमम् ॥ ३०४॥  
  
धृत्वा नटेद् यदि भवेद् वेगवत्त्वेन वेगिनी ।  
कुट्टनं --  
पाष्णिना वा पदाग्रेण समस्तेन तलेन वा ॥ ३०५॥  
  
यत्ताडनं भूतलस्य कुट्टनं तदुदीरितम् ।  
लुठितं --  
स्वस्तिकस्थितिपादाग्रे कुट्टनाल्लुठितं भवेत् ॥ ३०६॥  
  
ओलित --  
पूर्ववत् कुट्टनं कृत्वा मन्दं मन्दमतः परम् ।  
अस्पृष्टभूमेः पादस्य चालनं लोलितं भवेत् ॥ ३०७॥  
  
विषमसञ्चरः --  
वेष्टयित्वा दक्षिणेन वामं वामेन दक्षिणम् ।  
क्रमेण पादं विन्यस्य भवेद् विषमसञ्चरः ॥ ३०८॥  
  
गतिमेदाः --  
अथात्र गतिभेदानां लक्षणं वक्ष्यते क्रमात् ।  
हंसी मयूरी च मृगी गजलीला तुरङ्गिणी ॥ ३०९॥  
  
सिंही भुजङ्गी मण्डूकी गतिर्वीरा च मानवी ।  
दशैता गतयो ज्ञेया नाट्यशास्त्रविशारदैः ॥ ३१०॥  
  
हँसीगतिः --  
परिवर्त्य तनुं पार्श्वं वितस्त्यन्तरितं शनैः ।  
एकैकं तत् पदं न्यस्य कपित्थं करयोर्वहन् ॥ ३११॥  
  
हंसवद्गमनं यत्तु सा हंसी गतिरीरिता ।  
मयूरीगतिः --  
प्रपदाभ्यां भूवि स्थित्वा कपित्थं करयोर्वहन् ॥ ३१२॥  
  
एकैकजानुचलनान्मयूरी गतिरीरिता ।  
मृगीगतिः --  
मृगवद् गमनं वेगात् त्रिपताककरौ वहन् ॥ ३१३॥  
  
पुरतः पार्श्वयोश्चैव यानं मृगगतिर्भवेत् ।  
गजलीलागतिः --  
पार्श्वयोस्तु पताकाभ्यां कराभ्यां विचरंस्ततः ॥ ३१४॥  
  
समपादगतिर्मन्दं गजलीलेति विश्रुता ।  
तुरङ्गिणीगतिः --  
उत्क्षिप्य दक्षिणं पदमुल्लङ्घ्य च मुहुर्मुहुः ॥ ३१५॥  
  
वामेण शिखरं धृत्वा दक्षिणेन पताकिकाम् ।  
तुरङ्गिणी गतिः प्रोक्ता नृत्तशास्त्रविशारदैः ॥ ३१६॥  
  
सिंहोगतिः --  
पादाग्राभ्यां भुवि स्थित्वा पुर उत्प्लुत्य वेगतः ।  
कराभ्यां शिखरं धृत्वा यानं सिंहगतिर्भवेत् ॥ ३१७॥  
  
भुजङ्कीगतिः --  
त्रिपताककरौ धृत्वा पाश्र्वयोरुभयोरपि ।  
पूर्ववद्गमनं यत्तु सा भुजङ्गी गतिर्भवेत् ॥ ३१८॥  
  
मण्डूकीगतिः --  
कराभ्यां शिखरं धृत्वा किञ्चित् सिंहीसमा गतिः ।  
मण्डूकी गतिरित्येषा प्रसिद्धा भरतागमे ॥ ३१९॥  
  
वीरागतिः --  
वामे तु शिखरं धृत्वा दक्षिणेन पताकिका ।  
दूरादागमनं यत्तु वीरा गतिरुदीरिता ॥ ३२०॥  
  
मानवीगतिः --  
मण्डलाकारवद् भ्रान्त्या समागत्य मुहुर्मुहुः ।  
वामं करं न्यस्य कटौ दक्षिणे कटकामुखम् ॥ ३२१॥  
  
मानवी गतिरित्येषा प्रसिद्धा पूर्वसूरिभिः ।  
मण्डलानि प्रयुक्तानि तवैवोत्प्लवनानि च ॥ ३२२॥  
  
भ्रमर्यश्चैव चार्यश्च गतयश्च परस्परम् ।  
एकैकभेदसम्बन्धादनन्तानि भवन्ति हि ॥ ३२६॥  
  
एताश्च नर्तनविधौ शास्त्रतः सम्प्रदायतः ।  
सतामनुग्रहेणैव विज्ञ यौ नान्यथा भुवि ॥ ३२४॥  
  
उपरिष्टादुद्धृतांशः केवलं एम-आख्यात-  
पुस्तके मण्डलभेदेभ्यः प्रागधिको दृश्यते ।  
अर्थ अष्टरसाः --  
शृङ्गारवीरकरुणाद्भुतहास्यभयानकाः ।  
बीभत्सरीद्रो च रसा शृङ्गारः शुचिरुज्ज्वलः ॥  
  
अवस्थाभेदाः --  
श्रुत्यक्षिप्रीतिहृत्सङ्गाः सङ्कल्पो जागरस्तथा ।  
तनुता चापि विषयनिवृत्तिश्चात्रपा तथा ॥  
  
मोहो मूर्छा च मरणमित्यवस्थाः प्रपश्चताः ।  
चक्षुःप्रीतिश्च चिन्ता च सङ्कल्पो गुणकीर्तनम् ॥  
  
क्रियाद्वेषश्च तापश्च लज्जात्यागस्ततः परम् ।  
उन्मादमूर्छामृतय इत्यवस्था स्मृताः परैः ॥  
  
नयनैर्जनयेद् भावं भावात् स्पर्शं समाचरेत् ।  
स्पर्शन द्रवमुत्पाद्य रतिं पश्चात् समाचरेत् ॥  
  
चिन्ता --  
किं करिष्यति किं ध्यायेत् क्वास्ते किं वक्वि भामिनी ।  
इतीव मानसोत्कण्ठा सा चिन्ता परिकीर्तिता ॥  
  
सङ्कल्पः --  
यामि तामरविन्दार्क्षी पिवाम्यधरपल्लवम् ।  
रमामि नितरां सार्धं तयेति सुट्टढं पुनः ॥  
  
तां विना न हि जीवामि सैव मे परमं धनम् ।  
इतः परं सा शरणमिति सङ्कल्प ईरितः ॥  
  
गुणकीतनं --  
एषा मौलिविभूषणं मृगदृशामेषा परं जीवनं  
तां त्यक्त्वा न हि किञ्चिदस्ति शरणं यूनां रसोल्लासिनी ।  
सा भूषा भुवनस्य किम्पुनरियं वाचा पर जीवन-  
मित्येवं प्रतिभाति या गुणनुतिः स्त्रीपुम्प्रभेदेऽपि सा ॥  
  
क्रियाद्वेषः --  
गच्छ गच्छसि चेतां तो नाहं कान्ता न मे पतिः ।  
त्वं चेति कथनं यत्र कथनं द्वेष उच्यते ॥  
  
तापः --  
किं करोति सुमास्त्रो मां पञ्चभिबाणसञ्चयैः ।  
तपत्यनन्तरं गात्रं तापोऽसौ परिकीर्तितः ॥  
  
लज्जात्यागः --  
दोर्भ्यां समाश्लिष्य पयोधरौ तौ प्रचुम्ब्य बिम्बाधरमायताक्ष्याः ।  
सुखेन सुप्तः शयने निशायामुद्बोधितोऽहं चरणायुधेन ॥  
  
उन्मादः --  
चित्रे लिखितमालोक्य नायकं कञ्चनाङ्गना ।  
परिरम्य दृढं दोर्भ्यां चुचुम्बे गण्डयोरमुम् ॥  
  
मूर्छा --  
यत्राङ्गनाया वैकल्यं पञ्चप्राणनिरोधनम् ।  
असङ्गा याममात्रं सा मूर्छा वान्या मृतिर्न हि ॥  
  
इति श्रीनन्दिकेश्वरविरचितं अभिनयदर्पणं समाप्तम् ।  
  
  
Encoded and proofread by Ryan Armstrong ryanarm at gmail.com  
  
