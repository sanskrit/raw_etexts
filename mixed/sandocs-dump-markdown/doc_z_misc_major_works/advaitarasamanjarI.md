---
Author: shriimatparamaha.nsa parivraajaka sadaashiva brahmendra
Category: major_works, sadAshivabrahmendra
File name: advaitarasamanjari.itx
Indexextra: (NONENONE)
Language: Sanskrit
Latest update: Dec. 3, 2009
Location: doc_z_misc_major_works
Proofread by: Sunder Hattangadi (sunderh at hotmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: major_works
Text title: advaitarasamanjari
Texttype: pramukha
Transliterated by: Sunder Hattangadi (sunderh at hotmail.com)
engtitle: Advaita-rasa-manjari
itxtitle: advaitarasamanjarI
title: अद्वैतरसमञ्जरी

---
  
 अद्वैतरसमञ्जरी   
  
                          श्री गणेशाय नमः ॥  
  
                          श्री गुरुभ्यो नमः ॥  
  
                       ॥ अद्वैतरसमञ्जरी ॥  
  
अखण्डसत्यज्ञानानन्दामृतस्यात्मस्तव-  
स्तवादिकं कथं कुर्यां करणागोचरत्वतः ॥ (१)  
स्वभक्तलोकानुजिधृक्षयैवया  
       समस्तलोकानुगता विराजते ।  
अकादिरूपेण शुकादिवन्दितां  
       नमामि तं श्रीललितां स्वदेवताम् ॥ (२)  
गजमुखमुपरिष्टान्मानवाङ्गं त्वधस्ता-  
       नरपरपरमैक्यज्ञापनायभ्युपेत्य ।  
परिलसतिपरस्तान्मोहजालान्महोय-  
       त्तदिह मम पुरस्तादस्तु वस्तुपशस्तम् ॥ (३)  
वटतरुनिकटे श्रीदक्षिणामूर्तिरूपं  
       यदधिवसति सच्चिन्मुद्रया भद्रयार्थम् ।  
परमममृतमन्तेवासिनां सम्प्रदातुं  
       तदिहवरदमेकं भावये भावशून्यम् ॥ (४)  
यतीन्द्रमण्डलं ध्यायन्नखण्डरसमण्डलम् ।  
अद्वैतरसमञ्जर्याः कुर्वेद्य सुविकासिनीम् ॥ (५)  
अबद्धाऽपि सुबद्धैषा सता बद्धसुदृष्टिना ।  
भवेत्सन्तोषवन्तो हि सन्तस्सन्ति समेक्षणाः ॥ (६)  
पादशून्यपतगायितस्य  मे खेरत्वमतिदुर्लभं खलु ।  
तद्विदोऽपि तदवाप्तुमिच्छत- स्साहसं सहतु सौहृदीजनः ॥ (७)  
अद्वैतमेव परमार्थतया विवेक्तु-  
       मङ्गीकृतद्विपनराकृतिसन्निवेशः ।  
अद्वैतगोचरमशेषविदोषमन्त-  
       राविष्करोतु वरदो मम विघ्नराजः ॥ १॥  
  
अज्ञानविस्फुरदनेकविधात्मभेद-  
       मज्ञानमाश्रिवतस्सुलभा न मुक्तिः ।  
आदर्शगेहममितः प्रतिबिम्बितान्त-  
       र्द्वारं गतस्य न बहिर्गतिरर्भकस्य ॥ २॥  
  
शान्त्यादिसाधनवता पुरुषोत्तमेन  
       सम्प्राप्यते निजपदं वरदेशिकोक्त्या ।  
चोरैरण्यसरिणीं गमितेन पुंसा  
       देशो निजो हि तदभिज्ञगिरैव गम्यः ॥ ३॥  
  
भूमा भवानिति गुरूपनिषद्वचोभिः  
       कर्त्रात्मता गलति सिद्ध्यति भूमभावः ।  
राजात्मजस्य निजतत्वनिबोधनेन  
       व्याधात्मताविगलनादिव राजभावः ॥ ४॥  
  
कूटस्थनित्यसुखबोधतनोः प्रतीचो  
        बन्धो विमोचनमिति भ्रम दुर्विलासः ।  
वन्ध्यासुतस्य वपुरादिगुणप्रपञ्च-  
       स्तत्पञ्चताऽपि सुतरां परिकल्पनैव ॥ ५॥  
  
आपाततः प्रतिभया जगदस्तिवादः  
       सत्यं निरूपणविधौ न हि किञ्चिदस्ति ।  
भीरोर्विभाति परितस्तिमिरं पिशाच-  
       स्तत्रैव दीपकलिकाऽऽनयते किमस्ति ॥ ६॥  
  
चिज्ज्योतिरेव जगदात्मतया चकास्ति  
       वस्त्वन्तरं किमपि नास्ति विचार्यमाणे ।  
रज्ज्वौ भ्रमाधिकरणादपि रज्जुसर्प  
       तत्वान्तरं भवितुमर्हति किं कथञ्चित् ॥ ७॥  
  
विश्वं समस्तमपि विभ्रममात्रमेत-  
       दात्मैव सन्नयनन्यसुखप्रकाशः ।  
स्फूर्त्यैव विश्वमपि सत्यमितीर्यते चेत्  
       को नाम शुक्तिरजतेन धनीनभावि ॥ ८॥  
  
नास्ति प्रतीत्यवसरे न पुरा न पश्चा-  
       दाश्चर्यमेतदवभाति तथाऽपि विश्वम् ।  
यद्वा किमद्भुतविवेह महेन्द्रजालं  
       मायाविकल्पितमिति प्रतिभासते हि ॥ ९॥  
  
एकोऽपि सन्नयमनेकतया विभाति  
       भूमा स्वकल्पिततमः पटलानुषङ्गात् ।  
इन्दुर्द्वितीयरहितोऽपि च सद्वितीय-  
       भावेन भाति पुरुषस्य निजाक्षिदोषात् ॥ १०॥  
  
आलोक्यते भुवनचक्रमलातचक्र-  
       मत्यन्तविभ्रमविजृम्भितमस्थिरं च ।  
दैवात् भ्रमस्यविरतौ समुपस्थितायां  
       नालोक्यते किल पुरेव पुनस्तदेव ॥ ११॥  
  
गन्धर्वपत्तनमिदं जगदव्यवस्थं  
       चैतन्यनामनि विहायसि नश्चकास्ति ।  
विद्योतते यदि च विद्युदिवात्मविद्या  
       सद्यस्तिरोभवति सर्वमिदं तदैव ॥ १२॥  
  
आरोपितस्य जगतः प्रविलापनेन  
       चित्तं शिवात्मकतया परिशिष्यते नः ।  
शत्रून् निहत्य हतयिन्तुरधोनिप्रातात्  
       गन्धद्विपो भवति केवलमद्वितीयः ॥ १३॥  
  
अद्यास्तमेतु वपुराशितारमास्तां  
       कस्तावतापि मम चिद्वपुषो विशेषः ।  
कुम्भेऽपि नश्यति चिरं समवस्थिते वा  
       कुम्भाम्बरस्य नहि कोऽपि विशेषलेशः ॥ १४॥  
  
सङ्कल्पमात्रसविकल्पितमूर्तिविश्वं  
       विश्वं च सत्यमिति मूर्च्छितमन्दबुद्धिः ।  
चिन्ताप्रकर्षजनितां वनितां विदित्वा  
       शैवेति वल्गति यथा चिरविप्रयुक्तः ॥ १५॥  
  
स्वस्ये मयि स्वरससत्यसुखावबोधे  
       व्यामोहनाज्जगदिति व्यपदिश्यते यत् ।  
अन्यत्र कुत्रचिददृष्टमरूपरूप-  
       मस्थानचित्रमिति निश्चिनुमस्तदेतत् ॥ १६॥  
  
आध्यासिकस्फुरणभेदतिरोहितोऽपि  
       चिद्धातुरेकरसतां न जहाति जातु ।  
नानाचराचरविचित्रविचित्रितोऽपि  
       चित्रः पटो न पटभावमपास्यति स्वम् ॥ १७॥  
  
सच्चित् सुखात्मकमखण्डितमात्मतत्त्वं  
       मन्येत कश्चिदहमित्यतिनिश्चितार्थम् ।  
देहेन्द्रियादकमपि विभ्रमवासनाभि  
       व्याप्तो ममाहमितियद्वदविद्वदात्मा ॥ १८॥  
  
विश्वं मृषा विरसमित्यवधार्य धैर्य-  
       मास्वाद्यते मुनिभिरन्तरसौ रसात्मा ।  
सन्तापजं मरुमरीचिरसं निरस्य  
       संसेव्यते सुमतिभिस्सुरसिन्धुपूरः ॥ १९॥  
  
एकान्तसन्निहितमीदृशमात्मतत्त्वं  
       लोका विमूढमतयो बत नाद्रियन्ते ।  
आकाशगोचरमशेषजगत्प्रकाशं  
        घूका न भास्करमुदीक्षितुमुत्सहन्ते ॥ २०॥  
  
आनन्दविस्फुरणरूपमपि प्रपञ्च-  
       मन्यं विभाव्य परितापमुपैति मुग्धः ।  
दीपादिषु स्ववपुषः परिदृश्यमानां  
       छायां विगाह्य परिमुह्यति किं न बालः ॥ २१॥  
  
माया स्वकीयवियदादिविकारजालै-  
       र्नात्मानमन्यथयितुं प्रभवत्यसङ्गम् ।  
आधारपुष्करपलाशकमम्बुधारा  
       स्वीयैः किमार्द्रयितुमर्हति शीकरौघैः ॥ २२॥  
  
आभासमात्रतनवो जगतीविकल्पा  
       मां न स्पृश्यन्त्यपि विमुक्तसमस्तसङ्गम् ।  
आरोपिता मलिनतादिविचित्रधर्मा  
       लिम्पन्ति किं नु विमलं वियदन्तरालम् ॥ २३॥  
  
स्वप्नस्सुषुप्तिरथजाग्रदिति ह्यवस्था-  
       स्तिस्रोऽपि शश्वदुदयास्तमयैरुपेताः ।  
निर्मोकराजय इवोरगराजभोगे  
       मय्येव साक्षिणि विभान्त्यनुवर्तमाने ॥ २४॥  
  
स्वप्नः प्रजाग्रदिति शब्दकृतो विशेषो  
       मायामयत्वमुभयोरपि तुल्यमेव ।  
प्रत्यग्परागिति नामकृतो विकल्पः  
       सत्यावबोधसुखतां तु तयोस्स्वरूपम् ॥ २५॥  
  
सर्वेन्द्रियोपरमशान्तजगद्विकल्पाः  
       स्वानन्दमात्रपरिशेषितचैत्यबोधे ।  
ते जाग्रतोऽप्यनुभवन्ति सुषुप्त्यवस्थां  
       क्रीडन्ति ये सततमात्मनि सत्यबोधे ॥ २६॥  
  
कर्तेति कायिकविचेष्टितदर्शिनो मां  
       गृह्णन्ति चेत् किमु यथैव तथा भवामि ।  
पारिप्लवोऽयमिति पामरधीगृहीत-  
       श्चन्द्रस्तथा नहि चलाम्बुदसन्निकृष्टः ॥ २७॥  
  
मिथ्या समुल्लसतु नाम जगद्विचित्र-  
       मेतावता विमलतत्वविदो न हानिः ।  
स्वप्ने भयङ्करगजादिनिरीक्षणेऽपि  
       न स्वाप्नकत्वमनुसन्धधतोऽस्ति भीतिः ॥ २८॥  
  
अत्यन्तमेतदसदित्यपि चाव्यवस्थं  
       मय्यात्मदृष्टिरनुवर्तत एव लोकम् ।  
नास्त्यत्र वक्त्रमिति निश्चितवानपि द्रा-  
       गादत्त एव मुकुरं मुखदर्शनाय ॥ २९॥  
  
उद्बोधितोऽपि कबले कबले जनन्या  
       निद्रालसश्शिशुरिवाविदितान्यभावः ।  
आलोकयन्नपि बहिर्जगदिन्द्रजाल-  
       मन्तः कयापि कलया न परिच्युतोऽस्मि ॥ ३०॥  
  
दृश्ये स्फुटीभवति नेक्ष्यत एव भूमा  
       भूम्नि स्फुटीभवति नेक्ष्यत एव दृश्यम् ।  
द्वीपान्तरे स्फुरति भूमिरियं न दृश्या  
       भूमण्डले स्फुरति तच्च तथा न दृश्यम् ॥ ३१॥  
  
बोधे शनैरुपचयं प्रतिपद्यमाने  
       विच्छिद्यते हृदि तदा विमलं भ्रमोऽपि ।  
चन्द्रे कलाभिरनुवासरमेधमाने  
       मन्दीभवत्यपि यथैव महान्धकारः ॥३२॥  
  
ब्रह्मानुभूतिरसनिर्भरिते मुनीन्द्रे  
       कर्मानुबन्धविधयो विमुखीभवन्ति ।  
सिद्धोपदर्शितरसायनपानतृप्ते  
       किन्नु व्यपाकविषया विधयः क्रमन्ते ॥ ३३॥  
  
सर्वात्मतामुपगतोऽपि मुनिस्समाधिं  
      पूर्वानुवृत्तमयते समयापनुत्यै ।  
पर्याप्तसर्वविभवः क्षितिपोऽपि काल-  
       निर्यापणाय जुषते चतुरङ्गलीलाम् ॥ ३४॥  
  
आत्मज्ञमस्तमितसर्वविधिप्रवृत्ति-  
       मानन्दयन्ति निगमाभिमता निषेधाः ।  
व्यापारमात्रविमुखस्य महालसस्य  
       माशब्दकव्यवहृतानि मनोहराणि ॥ ३५॥  
  
तत्त्वानुचिन्तनपरो मुनिसार्वभौमः  
       स्वच्छन्दतो व्यवहरन्नपि नानुयोज्यः ।  
साम्राज्यमेत्य हि यथारुचि वर्तमानो  
       राजा प्रजाभिरनुयोक्तुमशक्य एव ॥ ३६॥  
  
प्रारब्धजामधिकसम्पदमापदं वा  
       भुञ्जान एव पुरुषः परिशुद्धियेति ।  
किं वाऽऽहितुण्डिकगृहीततनुर्भुजङ्ग-  
       स्तत्क्लृप्तदण्डनविधिं परिहर्तुमीष्टे ॥ ३७॥  
  
पूर्वोत्तरार्जितशुभाशुभकर्मभिस्स्व-  
       सम्पद्विपश्च न भवेत् परमार्थदृष्टेः ।  
जात्योषरस्य धनवर्षजलाभिषेकै-  
       रत्योष्मणा च नहि सस्यविवृद्धिहानी ॥ ३८॥  
  
प्रारब्धकर्मपरिपाकवशंवदो न  
       क्लिश्नाति निश्चितपरावधिरात्मवेदी ।  
ग्रामान्तमार्गपरिमाणविदध्वनीनो  
       मध्येपथं न हि विषीदति दुःखितोऽपि ॥ ३९॥  
  
अन्तर्बहिश्च परमार्थतयानुपश्यन्  
       न क्लिश्यति व्यसनमुत्कटमप्युपेतः ।  
धीरः किलाहमुखे विजयैकदृष्टिः  
       प्रत्यर्थिभिः प्रमथितोऽपि न विक्लवस्स्यात् ॥ ४०॥  
  
प्रापञ्चिकस्तु विभवः परमाद्भुतोऽपि  
       धीरं न रञ्जयति दृष्टतदीयतत्वम् ।  
स्त्रीवेषभूषिततनुः पुरुषो विलासै-  
       स्तज्ञं युवानमपि मोहयितुं हि नालम् ॥ ४१॥  
  
अन्तर्निरन्तरनिगूढनिजात्मतत्वो  
       न प्रागिव व्यसनितां विषयेषु धत्ते ।  
भाग्यात् कुतश्चिदपि लब्धनिधिर्मनस्वी  
      किं पूर्ववत् कृपणतामुररीकरोति ॥ ४२॥  
  
अध्यास्थितस्वमहिमानमलक्रिया व-  
       दाध्यात्मिकाश्शुभगुणास्स्वयमाविशन्ति ।  
स्वाधीनिते सुहृदि राजनि तस्य भृत्या  
       एतेऽपि च स्वयमुपेत्य तमाश्रयन्ते ॥ ४३॥  
  
अज्ञानमेव न कुतो जगतः प्रसङ्गो  
       जीवेशदेशिकविकल्पकथाऽपि दूरे ।  
एकान्तनिर्मलचिदेकरसस्वरूपं  
       ब्रह्मैव केवलमहं परिपूर्णमस्मि ॥ ४४॥  
  
इति श्रीमत्परमहंस परिव्राजक सदाशिव ब्रह्मेन्द्र विरचिता  
अद्वैतरसमञ्जरी सम्पूर्णा ॥  
  
  
  
