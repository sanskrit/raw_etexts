+++
"Text title" = "meghadUta (kAlidAsa)"
"File name" = "meghanew.itx"
itxtitle = "meghadUta (kAlidAsarachitam)"
engtitle = "meghadUta (kAlidAsa)"
Category = "major_works, kAlidAsa"
Location = "doc_z_misc_major_works"
Sublocation = "major_works"
Texttype = "pramukha"
Language = "Sanskrit"
Subject = "philosophy/hinduism/religion"
"Transliterated by" = "Avinash Sathaye sohum at ms.uky.edu"
"Proofread by" = "Avinash Sathaye sohum at ms.uky.edu"
"Latest update" = "November 1, 2010"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "मेघदूत (कालिदासरचितम्)"

+++
  
 मेघदूत (कालिदास)   
  
  
         MeghadUta  
          Kalidasa's Cloud Messenger  
Encoded and proofread by Avinash Sathaye sohum at ms.uky.edu  
OR Jost Gippert gippert at em.uni-frankfurt.de  
PUrvamegha  
  
कश्चित् कान्ताविरहगुरुणा स्वाधिकारात्प्रमत्तः  
शापेनास्तङ्गमितमहिमा वर्षभोग्येण भर्तुः ।  
यक्षश्चक्रे जनकतनयास्नानपुण्योदकेषु  
स्निग्धच्छायातरुषु वसतिं रामगिर्याश्रमेषु ॥ १॥  
  
तस्मिन्नद्रौ कतिचिदबलाविप्रयुक्तः स कामी  
नीत्वा मासान् कनकवलयभ्रंशरिक्तप्रकोष्ठः ।  
आषाढस्य प्र(श)थमदिवसे मेघमाश्लिष्टसानुं  
वप्रक्रीडापरिणतगजप्रेक्षणीयं ददर्श ॥ २॥  
  
तस्य स्थित्वा कथमपि पुरः कौतुकाधानहेतोः  
अन्तर्बाष्पश्चिरमनुचरो राजराजस्य दध्यौ ।  
मेघालोके भवति सुखिनोऽप्यन्यथावृत्ति चेतः  
कण्ठाश्लेषप्रणयिनि जने किं पुनर्दूरसंस्थे ॥ ३॥  
  
प्रत्यासन्ने नभसि दयिताजीवितालम्बनार्थी  
जीमूतेन स्वकुशलमयीं हरयिष्यन् प्रवृत्तिम् ।  
स प्रत्यग्रैः कुटजकुसुमैः कल्पितार्घाय तस्मै  
प्रीतः प्रीतिप्रमुखवचनं स्वागतं व्याजहार ॥ ४॥  
  
धूमज्योतिः सलिलमरुतां संनिपातः क्व मेघः  
संदेशार्थाः क्व पटुकरणैः प्राणिभिः प्रापणीयाः ।  
इत्यौत्सुक्यादपरिगणयन् गुह्यकस्तं ययाचे  
कामार्ता हि प्रकृतिकृपणाश्चेतनाचेतनेषु ॥ ५॥  
  
जातं वंशे भुवनविदिते पुष्करावर्तकानां  
जानामि त्वां प्रकृतिपुरुषं कामरूपं मघोनः ।  
तेनार्थित्वं त्वयि विधिवशाद्दूरबन्धुर्गतोऽहं  
याच्ञा मोघा वरमधिगुणे नाधमे लब्धकामा ॥ ६॥  
  
संतप्तानां त्वमसि शरणं तत् पयोद प्रियायाः  
संदेशं मे हर धनपतिक्रोधविश्लेषितस्य ।  
गन्तव्या ते वसतिरलका नाम यक्षेश्वराणां  
बाह्योद्यानस्थितहरशिरश्चन्द्रिकाधौतहर्म्या ७॥  
  
त्वामारूढं पवनपदवीमुद्गृहीतालकान्ताः  
प्रेक्षिष्यन्ते पथिकवनिताः प्रत्ययादाश्वसन्त्यः ।  
कः संनद्धे विरहविधुरां त्वय्युपेक्षेत जायां  
न स्यादन्योऽप्यहमिव जनो यः पराधीनवृत्तिः ॥ ८॥  
  
मन्दं मन्दं नुदति पवनश्चानुकूलो यथा त्वां  
वामश्चायं नदति मधुरं चातकस्ते सगन्धः ।  
गर्भाधानक्षणपरिचयान्नूनमाबद्धमालाः  
सेविष्यन्ते नयनसुभगं खे भवन्तं बलाकाः ॥ ९॥  
  
तां चावश्यं दिवसगणनातत्परामेकपत्नीं  
अव्यापन्नामविहतगतिर्द्रक्ष्यसि भ्रातृजायाम् ।  
आशाबन्धः कुसुमसदृशं प्रायशो ह्यङ्गनानां  
सद्यःपाति प्रणयि हृदयं विप्रयोगे रुणद्धि ॥ १०॥  
  
कर्तुं यच्च प्रभवति महीमुच्छिलिन्ध्रामवन्ध्यां  
तच्छ्रुत्व अ ते श्रवणसुभगं गर्जितं मानसोत्काः ।  
आ कैलासाद्बिसकिसलयच्छेदपाथेयवन्तः  
सम्पत्स्यन्ते नभसि भवतो राजहंसाः सहायाः ॥ ११॥  
  
आपृच्छस्व प्रियसखममुं तुङ्गमालिङ्ग्य शैलं  
वन्द्यैः पुंसां रघुपतिपदैरङ्कितं मेखलासु ।  
काले काले भवति भवतो यस्य संयोगमेत्य  
स्नेहव्यक्तिश्चिरविरहजं मुञ्चतो वाष्पमुष्णम् ॥ १२॥  
  
मार्गं तावच्छृणु कथयतस्त्वत्प्रयाणानुरूपं  
संदेशं मे तदनु जलद श्रोष्यसि श्रोत्रपेयम् ।  
खिन्नः खिन्नः शिखरिषु पदं न्यस्य गन्तासि यत्र  
क्षीनः क्षीणः परिलघु पयः स्रोतसं चोपभुज्य ॥ १३॥  
  
अद्रेः शृङ्गं हरति पवनः किं स्विदित्युन्मुखीभिर्  
द्र्ष्टोत्साहच्चकितचकितं मुग्धसिद्धाङ्गनाभिः ।  
स्थानादस्मात् सरसनिचुलादुत्पतोदङ्मुखः खं  
दिङ्नागानां पथि परिहरन् स्थूलहस्तावलेपान् ॥ १४॥  
  
रत्नच्छायाव्यतिकर इव प्रेक्ष्यमेतत् पुरस्ताद्  
वल्मीकाग्रात् प्रभवति धनुष्खण्डमाखण्डलस्य ।  
येन श्यामं वपुरतितरां कान्तिमापत्स्यते ते  
बर्हेणेव स्फुरितरुचिना गोपवेशस्य विष्णोः ॥ १५॥  
  
त्वय्यायत्तं कृषिफलमिति भ्रूविलासानभिज्ञैः  
प्रीतिस्निग्धैर्जनपदवधूलोचनैः पीयमानः ।  
सद्यःसीरोत्कषणसुरभि क्षेत्रमारुह्य मालं  
किंचित्पश्चाद्व्रज लघुगतिर्भूय एवोत्तरेण ॥ १६॥  
  
त्वामासारप्रशमितवनोपप्लवं साधु मूर्ध्ना  
वक्ष्यत्यध्वश्रमपरिगतं सानुमानाम्रकूटः ।  
न क्षुद्रोऽपि प्रथमसुकृतापेक्षया संश्रयाय  
प्राप्ते मित्रे भवति विमुखः किं पुनर्यस्तथोच्चैः ॥ १७॥  
  
छन्नोपान्तः परिणतफलद्योतिभिः काननाम्रैः  
त्वय्यारूढे शिखरमचलः स्निग्धवेणीसवर्णे ।  
नूनं यास्यत्यमरमिथुनप्रेक्षणीयमवस्थां  
मध्ये श्यामः स्तन इव भुवः शेषविस्तारपाण्डुः ॥ १८॥  
  
स्थित्वा तस्मिन् वनचरवधूभुक्तकुञ्जे मुहूर्तं  
तोयोत्सर्गद्रुततरगतिस्तत्परं वर्त्म तीर्णः ।  
रेवां द्रक्ष्यस्युपलविषमे विन्ध्यपादे विशीर्णां  
भक्तिच्छेदैरिव विरचितां भूतिमङ्गे गजस्य ॥ १९॥  
  
तस्यास्तिक्तैर्वनगजमदैर्वासितं वान्तवृष्टिः  
जम्बूकुञ्जप्रतिहतरयं तोयमादाय गच्छेः ।  
अन्तःसारं घन तुलयितुं नानिलः शक्ष्यति त्वां  
रिक्तः सर्वो भवति हि लघुः पूर्णता गौरवाय ॥ २०॥  
  
नीपं दृष्ट्वा हरितकपिशं केषरैरर्धरूढैः  
आविर्भूतप्रथममुकुलाः कन्दलीश्चानुकच्छम् ।  
जग्ध्वारण्येष्वधिकसुरभिं गन्धमाघ्राय चोर्व्याः  
सारङ्गास्ते जललवमुचः सूचयिष्यन्ति मार्गम् ॥ २१॥  
  
उत्पश्यामि द्रुतमपि सखे मत्प्रियार्थं यियासोः  
कालक्षेपं ककुभसुरभौ पर्वते पर्वते ते ।  
शुक्लापाङ्गैः सजलनयनैः स्वागतीकृत्य केकाः  
प्रत्युद्यातः कथमपि भवान् गन्तुमाशु व्यवस्येत् ॥ २२॥  
  
पाण्डुच्छायोपवनवृतयः केतकैः सूचिभिन्नैः  
नीडारम्भैर्गृहबलिभुजामाकुलग्रामचैत्याः ।  
त्वय्यासन्ने परिणतफलश्यामजम्बूवनान्ताः  
सम्पत्स्यन्ते कतिपयदिनस्थायिहंसा दशार्णाः ॥ २३॥  
  
तेषं दिक्षु प्रथितविदिशालक्षणां राजधानीं  
गत्वा सद्यः फलमविकलं कामुकत्वस्य लब्धा ।  
तीरोपान्तस्तनितसुभगं पास्यसि स्वादु यस्मात्  
सभ्रूभङ्गं मुखमिव पयो वेत्रवत्याश्चलोर्मि ॥ २४॥  
  
नीचैराख्यं गिरिमधिवसेस्तत्र विश्रामहेतोः  
त्वत्सम्पर्कात् पुलकितमिव प्रौढपुष्पैः कदम्बैः ।  
यः पण्यस्त्रीरतिपरिमलोद्गारिभिर्नागराणां  
उद्दामानि प्रथयति शिलावेश्मभिर्यौवनानि ॥ २५॥  
  
विश्रान्तः सन् व्रज वननदीतीरजातानि सिञ्चन्न  
उद्यानानां नवजलकणैर्यूथिकाजालकानि ।  
गण्डस्वेदापनयनरुजाक्लान्तकर्णोत्पलानां  
छायादानात् क्षणपरिचितः पुष्पलावीमुखानाम् ॥ २६॥  
  
वक्रः पन्था यदपि भवतः प्रस्थितस्योत्तराशां  
सौधोत्सङ्गप्रणयविमुखो मा स्म भूरुज्जयिन्याः ।  
विद्युद्दामस्फुरितचकितैस्तत्र पौराङ्गनानां  
लोलापाङ्गैर्यदि न रमसे लोचनैर्वञ्चितोऽसि ॥ २७॥  
  
वीचिक्षोभस्तनितविहगश्रेणिकाञ्चीगुणायाः  
संसर्पन्त्याः स्खलितसुभगं दर्शितावर्तनाभेः ।  
निर्विन्ध्यायाः पथि भव रसाभ्यन्तरः सन्निपत्य  
स्त्रीणामाद्यं प्रणयवचनं विभ्रमो हि प्रियेषु ॥ २८॥  
  
वेणीभूतप्रतनुसलिलासावतीतस्य सिन्धुः  
पाण्डुच्छाया तटरुहतरुभ्रंशिभिर्जीर्णपर्णैः ।  
सौभाग्यं ते सुभग विरहावस्थया व्यञ्जयन्ती  
कार्श्यं येन त्यजति विधिना स त्वयैवोपपाद्यः ॥ २९॥  
  
प्राप्यावन्तीनुदयनकथाकोविदग्रामवृद्धान्  
पूर्वोद्दिष्टामनुसर पुरीं श्रीविशालां विशालाम् ।  
स्वल्पीभूते सुचरितफले स्वर्गिणां गां गतानां  
शेषैः पुण्यैर्हृतमिव दिवः कान्तिमत् खण्डमेकम् ॥ ३०॥  
  
दीर्घीकुर्वन् पटु मदकलं कूजितं सारसानां  
प्रत्यूषेषु स्फुटितकमलामोदमैत्रीकषायः ।  
यत्र स्त्रीणां हरति सुरतग्लानिमङ्गानुकूलः  
शिप्रावातः प्रियतम इव प्रार्थनाचाटुकारः ॥ ३१॥  
  
जालोद्गीर्णैरुपचितवपुः केशसंस्कारधूपैः  
बन्धुप्रीत्या भवनशिखिभिर्दत्तनृत्त्योपहारः ।  
हर्म्येष्वस्याः कुसुमसुरभिष्वध्वखेदं नयेथा  
लक्ष्मीं पश्यंल्ललितवनितापादरागाङ्कितेषु ॥ ३२॥  
  
(नीत्वा रात्रिं ललितवनितापादरागाङ्कितेषु ॥ ३२॥)  
भर्तुः कण्ठच्छविरिति गणैः सादरं वीक्ष्यमाणः  
पुण्यं यायास्त्रिभुवनगुरोर्धाम चण्डीश्वरस्य ।  
धूतोद्यानं कुवलयरजोगन्धिभिर्गन्धवत्याः  
तोयक्रीडानिरतयुवतिस्नानतिक्तैर्मरुद्भिः ॥ ३३॥  
  
अप्यन्यस्मिञ् जलधर महाकालमासाद्य काले  
स्थातव्यं ते नयनविषयं यावदत्येति भानुः ।  
कुर्वन् संध्याबलिपटहतां शूलिनः श्लाघनीयां  
आमन्द्राणां फलमविकलं लप्स्यसे गर्जितानाम् ॥ ३४॥  
  
पादन्यासैः क्वणितरशनास्तत्र लीलावधूतै  
रत्नच्छायाखचितवलिभिश्चामरैः क्लान्तहस्ताः ।  
वेश्यास्त्वत्तो नखपदसुखान् प्राप्य वर्षाग्रबिन्दून्  
आमोक्ष्यन्ते त्वयि मधुकरश्रेणिदीर्घान् कटाक्षान् ॥ ३५॥  
  
पश्चादुच्चैर्भुजतरुवनं मण्डलेनाभिलीनः  
सांध्यं तेजः प्रतिनवजपापुष्परक्तं दधानः ।  
नृत्यारम्भे हर पशुपतेरार्द्रनागाजिनेच्छां  
शान्तोद्वेगस्तिमितनयनं दृष्टभक्तिर्भवान्या ॥ ३६॥  
  
गच्छन्तीनां रमणवसतिं योषितां तत्र नक्तं  
रुद्धालोके नरपतिपथे सूचिभेद्यैस्तमोभिः ।  
सौदामिन्या कनकनिकषस्निग्धया दर्शयोर्वीं  
तोयोत्सर्गस्तनितमुखरो मा स्म भूर्विक्लवास्ताः ॥ ३७॥  
  
तां कस्यां चिद् भवनवलभौ सुप्तपारावतायां  
नीत्वा रात्रिं चिरविलसनात् खिन्नविद्युत्कलत्रः ।  
दृष्टे सूर्ये पुनरपि भवान् वाहयेदध्वशेषं  
मन्दायन्ते न खलु सुःऋदामभ्युपेतार्थकृत्याः ॥ ३८॥  
  
तस्मिन् काले नयनसलिलं योषितां खण्डितानां  
शान्तिं नेयं प्रणयिभिरतो वर्त्म भानोस्त्यजाशु ।  
प्रालेयास्रं कमलवदनात् सोऽपि हर्तुं नलिन्याः  
प्रत्यावृत्तस्त्वयि कररुधि स्यादनल्पाभ्यसूयः ॥ ३९॥  
  
गम्भीरायाः पयसि सरितश्चेतसीव प्रसन्ने  
छायात्मापि प्रकृतिसुभगो लप्स्यते ते प्रवेशम् ।  
तस्मात् तस्याः कुमुदविशदान्यर्हसि त्वं न धैर्यान्  
मोघीकर्तुं चटुलशफरोद्वर्तनप्रेक्षितानि ॥ ४०॥  
  
तस्याः किं चित् करधृतमिव प्राप्तवानीरशाखं  
नीत्वा नीलं सलिलवसनं मुक्तरोधोनितम्बम् ।  
प्रस्थानं ते कथमपि सखे लम्बमानस्य भावि  
ज्ञातास्वादो विवृतजघनां को विहातुं समर्थः ॥ ४१॥  
  
त्वन्निष्यन्दोच्छ्वसितवसुधागन्धसम्पर्करम्यः  
स्रोतोरन्ध्रध्वनितसुभगं दन्तिभिः पीयमानः ।  
नीचैर्वास्यत्युपजिगमिषोर्देवपूर्वं गिरिं ते  
शीतो वायुः परिणमयिता काननोदुम्बराणाम् ॥ ४२॥  
  
तत्र स्कन्दं नियतवसतिं पुष्पमेघीकृतात्मा  
पुष्पासारैः स्नपयतु भवान् व्योमगङ्गाजलार्द्रैः ।  
रक्षाहेतोर्नवशशिभृता वासवीनां चमूनां  
अत्यादित्यं हुतवहमुखे संभ्र्तं तद् धि तेजः ॥ ४३॥  
  
ज्योतिर्लेखावलयि गलितं यस्य बर्हं भवानी  
पुत्रप्रेम्णा कुवलयपदप्रापि कर्णे करोति ।  
धौतापाङ्गं हरशशिरुचा पावकेस्तं मयूरं  
पश्चादद्रिग्रहणगुरुभिर्गर्जितैर्नर्तयेथाः ॥ ४४॥  
  
आराध्यैनं शरवणभवं देवमुल्लङ्घिताध्वा  
सिद्धद्वन्द्वैर्जलकणभयाद्वीणिभिर्मुक्तमार्गः ।  
व्यालम्बेथाः सुरभितनयालम्भजां मानयिष्यन्  
स्रोतोमूर्त्या भुवि परिणतां रन्तिदेवस्य कीर्तिम् ॥ ४५॥  
  
त्वय्यादातुं जलमवनते शार्ङ्गिणो वर्णचौरे  
तस्याः सिन्धोः पृथुमपि तनुं दूरभावात् प्रवाहम् ।  
प्रेक्षिष्यन्ते गगनगतयो नूनमावर्ज्य दृष्टीः  
एकं मुक्तागुणमिव भुवः स्थूलमध्येन्द्रनीलम् ॥ ४६॥  
  
तामुत्तीर्य व्रज परिचितभ्रूलताविभ्रमाणां  
पक्ष्मोत्क्षेपादुपरिविलसत्कृष्णशरप्रभाणाम् ।  
कुन्दक्षेपानुगमधुकरश्रीमुषामात्मबिम्बं  
पात्रीकुर्वन् दशपुरवधूनेत्रकौतूहलानाम् ॥ ४७॥  
  
ब्रह्मावर्तं जनपदमधश्छायया गाहमानः  
क्षेत्रं क्षत्रप्रधनपिशुनं कौरवं तद् भजेथाः ।  
राजन्यानां शितशरशतैर्यत्र गाण्डीवधन्वा  
धारापातैस्त्वमिव कमलान्यभ्यवर्षन्मुखानि ॥ ४८॥  
  
हित्वा हालामभिमतरसां रेवतीलोचनाङ्कां  
बन्धुप्रीत्या समरविमुखो लाङ्गली याः सिषेवे ।  
कृत्वा तासामभिगममपां सौम्य सारस्वतीनां  
अन्तःशुद्धस्त्वमपि भविता वर्णमात्रेण कृष्णः ॥ ४९॥  
  
तस्माद् गच्छेरनुकनखलं शैलराजावतीर्णां  
जह्नोः कन्यां सगरतनयस्वर्गसोपानपङ्क्तिम् ।  
गौरीवक्त्रभ्रुकुटिरचनां या विहस्येव फेनैः  
शंभोः केशग्रहणमकरोदिन्दुलग्नोर्मिहस्ता ॥ ५०॥  
  
तस्याः पातुं सुरगज इव व्योम्नि पूर्वार्धलम्बी  
त्वं चेदच्छस्फटिकविशदं तर्कयेस्तिर्यगम्भः ।  
संसर्पन्त्या सपदि भवतः स्रोतसि छाययासौ  
स्यादस्थानोपगतयमुनासङ्गमेवाभिरामा ॥ ५१॥  
  
आसीनानां सुरभितशिलं नाभिगन्धैर्मृगाणां  
तस्या एव प्रभवमचलं प्राप्य गौरं तुषारैः ।  
वक्ष्यस्यध्वश्रमविनयने तस्य शृङ्गे निषण्णः  
शोभां शुभ्रत्रिनयनवृषोत्खातपङ्कोपमेयाम् ॥ ५२॥  
  
तं चेद् वायौ सरति सरलस्कन्धसङ्घट्टजन्मा  
बाधेतोल्काक्षपितचमरीबालभारो दवाग्निः ।  
अर्हस्येनं शमयितुमलं वारिधारासहस्रैः  
आपन्नार्तिप्रशमनफलाः सम्पदो ह्युत्तमानाम् ॥ ५३॥  
  
(ये त्वां मुक्तध्वनिमसहनाः कायभङ्गाय तस्मिन्  
दर्पोत्सेकादुपरि शरभा लङ्घयिष्यन्त्यलङ्घ्यम् ।)  
ये संरम्भोत्पतनरभसाः स्वाङ्गभङ्गाय तस्मिन्  
मुक्ताध्वान सपदि शरभा लङ्घयेयुर्भवन्तम् ।  
तान् कुर्वीथास्तुमुलकरकावृष्टिहासावकीर्णान्  
के वा न स्युः परिभवपदं निष्फलारम्भयत्नाः ॥ ५४॥  
  
तत्र व्यक्तं दृषदि चरणन्यासमर्धेन्दुमौलेः  
शश्वत् सिद्धैरुपहृतबलिं भक्तिनम्रः परीयाः ।  
यस्मिन् दृष्टे करणविगमादूर्ध्वमुद्धूतपापाः  
संकल्पन्ते स्थिरगणपदप्राप्तये श्रद्दधानाः ॥ ५५॥  
  
शब्दायन्ते मधुरमनिलैः कीचकाः पूर्यमाणाः  
संसक्ताभिस्त्रिपुरविजयो गीयते किंनरीभिः ।  
निर्ह्रादी ते मुरज इव चेत् कन्दरेषु ध्वनिः स्यात्  
सङ्गीतार्थो ननु पशुपतेस्तत्र भावी समग्रः ॥ ५६॥  
  
प्रालेयाद्रेरुपतटमतिक्रम्य तांस्तान् विशेषान्  
हंसद्वारं भृगुपतियशोवर्त्म यत् क्रौञ्चरन्ध्रम् ।  
तेनोदीचीं दिशमनुसरेस्तिर्यगायामशोभी  
श्यामः पादो बलिनियमनाभ्युद्यतस्येव विष्णोः ॥ ५७॥  
  
गत्वा चोर्ध्वं दशमुखभुजोच्छ्वासितप्रस्थसंधेः  
कैलासस्य त्रिदशवनितादर्पणस्यातिथिः स्याः ।  
शृङ्गोच्छ्रायैः कुमुदविशदैर्यो वितत्य स्थितः खं  
राशीभूतः प्रतिदिनमिव त्र्यम्बकस्याट्टहासः ॥ ५८॥  
  
उत्पश्यामि त्वयि तटगते स्निग्धभिन्नाञ्जनाभे  
सद्यःकृत्तद्विरददशनच्छेदगौरस्य तस्य ।  
शोभामद्रेः स्तिमितनयनप्रेक्षणीयां भवित्रीं  
अंसन्यस्ते सति हलभृतो मेचके वाससीव ॥ ५९॥  
  
हित्वा तस्मिन्भुजगवलयं शंभुना दत्तहस्ता  
क्रीडाशैले यदि च विचरेत् पादचारेण गौरी ।  
भङ्गीभक्त्या विरचितवपुः स्तम्भितान्तर्जलौघः  
सोपानत्वं कुरु मणितटारोहणायाग्रयायी ॥ ६०॥  
  
तत्रावश्यं वलयकुलिशोद्धट्टनोग्दीर्णतोयं  
नेष्यन्ति त्वां सुरयुवतयो यन्त्रधारागृहत्वम् ।  
ताभ्यो मोक्षस्तव यदि सखे घर्मलब्धस्य न स्यात्  
क्रीडालोलाः श्रवणपरुषैर्गर्जितैर्भाययेस्ताः ॥ ६१॥  
  
हेमाम्भोजप्रसवि सलिलं मानसस्याददानः  
कुर्वन् कामात् क्षणमुखपटप्रीतिमैरावतस्य ।  
धुन्वन्कल्पद्रुमकिसलयान्यंशुकानीव वातैः  
नानाचेष्टैर्जलद ललितैर्निर्विशेस्तं नगेन्द्रम् ॥ ६२॥  
  
(धुन्वन् वातैः सजलपृषतैः कल्पवृक्षांशुकानि  
च्छायाभिन्नः स्फटिकविशदं निर्विशेः पर्वतं तम् ॥ ६२॥)  
तष्योत्सङ्गे प्रणयिन इव स्रस्तगङ्गादुकूलां  
न त्वं दृष्ट्वा न पुनरलकां ज्ञास्यसे कामचारिन् ।  
या वः काले वहति सलिलोद्गारमुच्चैर्विमाना  
मुक्ताजालग्रथितमलकं कामिनीवाभ्रवृन्दम् ॥ ६३॥  
  
  
Uttaramegha  
  
विद्युत्वन्तं ललितवनिताः सेन्द्रचापं सचित्राः  
सङ्गीताय प्रहतमुरजाः स्निग्धगम्भीरघोषम् ।  
अन्तस्तोयं मणिमयभुवस्तुङ्गमभ्रंलिहाग्राः  
प्रासादास्त्वां तुलयितुमलं यत्र तैस्तैर्विशेषैः ॥ ६४॥  
  
हस्ते लीलाकमलमलके बालकुन्दानुविद्धं  
नीता लोध्रप्रसवरजसा पाण्डुतामानने श्रीः ।  
चूडापाशे नवकुरबकं चारु कर्णे शिरीषं  
सीमन्ते च त्वदुपगमजं यत्र नीपं वधूनाम् ॥ ६५॥  
  
आनन्दोत्थं नयनसलिलं यत्र नान्यैर्निमित्तैः  
नान्यस्तापः कुसुमशरजादिष्टसंयोगसाध्यात् ।  
नाप्यन्यस्मात्प्रणयकलहाद्विप्रयोगपपत्तिः  
वित्तेशानां न च खलु वयो यौवनादन्यदस्ति ॥ ६६॥  
  
यस्यां यक्षाः सितमणिमयान्येत्य हर्म्यस्थलानि  
ज्योतिश्छायाकुसुमरचितान्युत्तमस्त्रीसहायाः ।  
आसेवन्ते मधु रतिफलं कल्पवृक्षप्रसूतं  
त्वद्गम्भीरध्वनिषु शनकैः पुष्करेष्वाहतेषु ॥ ६७॥  
  
मन्दाकिन्याः सलिलशिशिरैः सेव्यमाना मरुद्भिः  
मन्दाराणामनुतटरुहां छायया वारितोष्णाः ।  
अन्वेष्टव्यैः कनकसिकतमुष्टिनिक्षेपगूढैः  
संक्रीडन्ते मणिभिरमरप्रार्थिता यत्र कन्याः ॥ ६८॥  
  
नीवीबन्धोच्छ्वसितशिथिलं यत्र बिम्बाधराणां  
क्षौमं रागादनिभृतकरेष्वाक्षिपत्सु प्रियेषु ।  
अर्चिष्टुङ्गानभिमुखमपि प्राप्य रत्नप्रदीपान्  
ह्रीमूढानां भवति विफलप्रेरणच्चूर्णमुष्टिः ॥ ६९॥  
  
नेत्रा नीताः सततगतिना यद्विमानाग्रभूमीः  
आलेख्यानां नवजलकणैर्दोषमुत्पाद्य सद्यः ।  
शङ्कास्पृष्टा इव जलमुचस्त्वादृशा जालमार्गैः  
धूमोद्गारानुकृतिनिपुणा जर्जरा निष्पतन्ति ॥ ७०॥  
  
यत्र स्त्रीणां प्रियतमभुजालिङ्गनोच्छ्वासितानां  
अङ्गग्लानिं सुरतजनितां तन्तुजालावलम्बाः ।  
त्वत्संरोधापगमविशदैश्चन्द्रपादैर्निशीथे  
व्यालुम्पन्ति स्फुटजललवस्यन्दिनश्चन्द्रकान्ताः ॥ ७१॥  
  
अक्षय्यान्तर्भवननिधयः प्रत्यहं रक्तकण्ठैः  
उद्गायद्भिर्धनपतियशः किंनरैर्यत्र सार्धम् ।  
वैभ्राजाख्यं विबुधवनितावारमुख्यासहाया  
बद्धालापा बहिरुपवनं कामिनो निर्विशन्ति ॥ ७२॥  
  
गत्युत्कम्पादलकपतितैर्यत्र मन्दारपुष्पैः  
पत्रच्छेदैः कनककमलैः कर्णविभ्रंशिभिश्च ।  
मुक्ताजालैः स्तनपरिसरश्छिन्नसूत्रैश्च हारैः  
नैशो मार्गः सवितुरुदये सूच्यते कामिनीनाम् ॥ ७३॥  
  
मत्वा देवं धनपतिसखं यत्र साक्षाद् वसन्तं  
प्रायश्चापं न वहति भयान् मन्मथः षट्पदज्यम् ।  
सभ्रूभङ्गप्रहितनयनैः कामिलक्ष्येष्वमोघैः  
तस्यारम्भश्चतुरवनिताविभ्रमैरेव सिद्धः ॥ ७४॥  
  
वासश्चित्रं मधु नयनयोर्विभ्रमादेशदक्षं  
पुष्पोभ्देदं सह किसलयैर्भूषणानां विकल्पान् ।  
लाक्षारागं चरणकमलन्यासयोग्यं च यस्याम्  
एकः सूते सकलमबलामण्डनं कल्पवृक्षः ॥ ७५॥  
  
तत्रागारं धनपतिगृहानुत्तरेणास्मदीयं  
दूराल्लक्ष्यं सुरपतिधनुश्चारुणा तोरणेन ।  
यस्योपान्ते कृतकतनयः कान्तय वर्धितो मे  
हस्तप्राप्यस्तबकनमितो बालमन्दारवृक्षः ॥ ७६॥  
  
वापी चास्मिन् मरकतशिलाबद्धसोपानमार्गा  
हैमैश्छन्ना विकचकमलैः स्निग्धवैदूर्यनालैः ।  
यस्यास्तोये कृतवसतयो मानसं संनिकृष्टं  
न ध्यास्यन्ति व्यपगतशुचस्त्वामपि प्रेक्ष्य हंसाः ॥ ७७॥  
  
तस्यास्तीरे रचितशिखरः पेशलैरिन्द्रनीलैः  
क्रीडाशैलः कनककदलीवेष्टनप्रेक्षणीयः ।  
मद्गेहिन्याः प्रिय इति सखे चेतसा कातरेण  
प्रेक्ष्योपान्तस्फुरिततडितं त्वां तमेव स्मरामि ॥ ७८॥  
  
रक्ताशोकश्ः चलकिसलयः केसरश्चात्र कान्तः  
प्रत्यासन्नौ कुरबकवृतेर्माधवीमण्डपस्य ।  
एकः सख्यास्तव सह मया वामपादाभिलाषी  
काङ्क्षत्यन्यो वदनमदिरां दोहदच्छद्मनास्याः ॥ ७९॥  
  
तन्मध्ये च स्फटिकफलका काञ्चनी वासयष्टिः  
मूले बद्धा मणिभिरनतिप्रौढवंशप्रकाशैः ।  
तालैः शिञ्जावलयसुभगैर्नर्तितः कान्तया मे  
यामध्यास्ते दिवसविगमे नीलकण्ठः सुहृद् वः ॥ ८०॥  
  
एभिः साधो हृदयनिहितैर्लक्षणैर्लक्षयेथा  
द्वारोपान्ते लिखितवपुषौ शङ्खपद्मौ च दृष्ट्वा ।  
क्षामच्छायं भवनमधुना मद्वियोगेन नूनं  
सूर्यापाये न खलु कमलं पुष्यति स्वामभिख्याम् ॥ ८१॥  
  
गत्वा सद्यः कलभतनुतां शीघ्रसम्पातहेतोः  
क्रीडाशैले प्रथमकथिते रम्यसाणौ निषण्णः ।  
अर्हस्यन्तर्भवनपतितां कर्तुमल्पाल्पभासं  
खद्योतालीविलसितनिभां विद्युदुन्मेषदृष्टिम् ॥ ८२॥  
  
तन्वी श्यामा शिखरदशना पक्वबिम्बाधरोष्ठी  
मध्ये क्षामा चकितहरिणीप्रेक्षणा निम्ननाभिः ।  
श्रोणीभारादलसगमना स्तोकनम्रा स्तनाभ्यां  
या तत्र स्याद् युवतिविषये सृष्टिराद्येव धातुः ॥ ८३॥  
  
तां जानीथाः परिमितकथां जीवितं मे द्वितीयं  
दूरीभूते मयि सहचरे चक्रवाकीमिवैकाम् ।  
गाढोत्कण्ठा गुरुषु दिवसेष्वेषु गच्छत्सु बालां  
जातां मन्ये शिशिरमथितां पद्मिनीं वान्यरूपाम् ॥ ८४॥  
  
नूनं तस्याः प्रबलरुदितोच्छूननेत्रं प्रियाया  
निःष्वासानामशिशिरतया भिन्नवर्णाधरोष्ठम् ।  
हस्तन्यस्तं मुखमसकलव्यक्ति लम्बालकत्वाद्  
इन्दोर्दैन्यं त्वदनुसरणक्लिष्टकान्तेर्बिभर्ति ॥ ८५॥  
  
आलोके ते निपतति पुरा सा बलिव्याकुला वा  
मत्सादृश्यं विरहतनु वा भावगम्यं लिखन्ती ।  
पृच्छन्ती वा मधुरवचनां शारिकां पञ्जरस्थां  
कच्चित् भर्तुः स्मरसि रसिके त्वं हि तस्य प्रियेति ॥ ८६॥  
  
उत्सङ्गे वा मलिनवसने सोम्य निक्षिप्य वीणां  
मद्गोत्राङ्कं विरचितपदं गेयमुद्गातुकामा ।  
तन्त्रीमार्द्रां नयनसलिलैः सारयित्वा कथं चिद्  
भूयो भूयः स्वयमपि कृतां मूर्छनां विस्मरन्ती ॥ ८७॥  
  
शेषान् मासान् विरहदिवसप्रस्थापितस्यावधेर्वा  
विन्यस्यन्ती भुवि गणनया देहलीदत्तपुष्पैः ।  
(संयोगं) मत्सङ्गं वा हृदयनिहितारम्भमास्वादयन्ती  
प्रायेणैते रमणविरहेष्वङ्गनानां विनोदाः ॥ ८८॥  
  
सव्यापारामहनि न तथा पीडयेन्मद्वियोगः  
शङ्के रात्रौ गुरुतरशुचं निर्विनोदां सखीं ते ।  
मत्संदेशैः सुखयितुमलं पश्य साध्वीं निशीथे  
तामुन्निद्रामवनिशयनां सौधवातायनस्थः ॥ ८९॥  
  
आधिक्षामां विरहशयने संनिषण्णैकपार्श्वां  
प्राचीमूले तनुमिव कलामात्रशेषां हिमांशोः ।  
नीता रात्रिः क्षण इव मया सार्धमिच्छारतैर्या  
तामेवोष्णैर्विरहमहतीमश्रुभिर्यापयन्तीम् ॥ ९०॥  
  
पादानिन्दोरमृतशिशिरान् जालमार्गप्रविष्टान्  
पूर्वप्रीत्या गतमभिमुखं संनिवृत्तं तथैव ।  
चक्षुः खेदात् सलिलगुरुभिः पक्ष्मभिश्छादयन्तीं  
साभ्रेऽह्नीव स्थलकमलिनीं न प्रबुद्धां न सुप्ताम् ॥ ९१॥  
  
निःश्वासेनाधरकिसलयक्लेशिना विक्षिपन्तीं  
शुद्धस्नानात् परुषमलकं नूनमागण्डलम्बम् ।  
मत्संभोगः कथमुपनयेत् स्वप्नजोऽपीति निद्राम्  
आकाङ्क्षन्तीं नयनसलिलोत्पीडरुद्धावकाशाम् ॥ ९२॥  
  
आद्ये बद्धा विरहदिवसे या शिखा दाम हित्वा  
शापस्यान्ते विगलितशुचा तां मयोद्वेष्टनीयाम् ।  
स्पर्शद्विष्टामयमितनखेनासकृत् सारयन्तीं  
गण्डाभोगात् कठिनविषमामेकवेणीं करेण ॥ ९३॥  
  
सा संन्यस्ताभरणमबला पेशलं धारयन्ती  
शय्योत्सङ्गे निहितमसकृद् दुःखदुःखेन गात्रम् ।  
त्वामप्यस्रं नवजलमयं मोचयिष्यत्यवश्यं  
प्रायः सर्वो भवति करुणावृत्तिरार्द्रान्तरात्मा ॥ ९४॥  
  
जाने सख्यास्तव मयि मनः संभ्र्तस्नेहमस्माद्  
इत्थंभूतां प्रथमविरहे तामहं तर्कयामि ।  
वाचालं मां न खलु सुभगंमन्यभावः करोति  
प्रत्यक्षं ते निखिलमचिराद् भ्रातरुक्तं मया यत् ॥ ९५॥  
  
रुद्धापाङ्गप्रसरमलकैरञ्जनस्नेहशून्यं  
प्रत्यादेशादपि च मधुनो विष्मृतभ्रूविलासम् ।  
त्वय्यासन्ने नयनमुपरिस्पन्दि शङ्के मृगाक्ष्या  
मीनक्षोभाच्चलकुवलयश्रीतुलामेष्यतीति ॥ ९६॥  
  
वामश्चास्याः कररुहपदैर्मुच्यमानो मदीयैः  
मुक्ताजालं चिरपरिचितं त्याजितो दैवगत्या ।  
संभोगान्ते मम समुचितो हस्तसंवाहनानां  
यास्यत्यूरुः सरसकदलीस्तम्भगौरश्चलत्वम् ॥ ९७॥  
  
तस्मिन् काले जलद यदि सा लब्धनिद्रासुखा स्याद्  
अन्वास्यैनां स्तनितविमुखो याममात्रं सहस्व ।  
मा भूदस्याः प्रणयिनि मयि स्वप्नलब्धे कथं चित्  
सद्यः कण्ठच्युतभुजलताग्रन्थि गाढोपगूढम् ॥ ९८॥  
  
तामुत्थाप्य स्वजलकणिकाशीतलेनानिलेन  
प्रत्याश्वस्तां सममभिनवैर्जालकैर्मालतीनाम् ।  
विद्युद्गर्भः स्तिमितनयनां त्वत्सनाथे गवाक्षे  
वक्तुं धीरस्तनितवचनैर्मानिनीं प्रक्रमेथाः ॥ ९९॥  
  
भर्तुर्मित्रं प्रियमविधवे विद्धि मामम्बुवाहं  
तत्संदेशैहृदयनिहितैरागतं त्वत्समीपम् ।  
यो वृन्दानि त्वरयति पथि श्राम्यतां प्रोषितानां  
मन्द्रस्निग्धैर्ध्वनिभिरबलावेणिमोक्षोत्सुकानि ॥ १००॥  
  
इत्याख्याते पवनतनयं मैथिलीवोन्मुखी सा  
त्वामुत्कण्ठोच्छ्वसितहृदया वीक्ष्य संभव्य चैव ।  
श्रोष्यत्यस्मात् परमवहिता सौम्य सीमन्तिनीनां  
कान्तोदन्तः सुहृदुपनतः सङ्गमात्किंचिदूनः ॥ १०१॥  
  
तामायुष्मन् मम च वचनादात्मनः चोपकर्तुं  
ब्रूयादेवं तव सहचरो रामगिर्याश्रमस्थः ।  
अव्यापन्नः कुशलमबले पृच्छति त्वां वियुक्तः  
पूर्वाभाष्यं सुलभविपदां प्राणिनामेतदेव ॥ १०२॥  
  
अङ्गेनाङ्गं प्रतनु तनुना गाढतप्तेन तप्तं  
सास्रेणाश्रुद्रुतमविरतोत्कण्ठमुत्कण्ठितेन ।  
उष्णोच्छ्वासं समधिकतरोच्छ्वासिना दूरवर्ती  
सङ्कल्पैस्तैर्विशति विधिना वैरिणा रुद्धमार्गः ॥ १०३॥  
  
शब्दाख्येयं यदपि किल ते यः सखीनां पुरस्तात्  
कर्णे लोलः कथयितुमभूदाननस्पर्शलोभात् ।  
सोऽतिक्रान्तः श्रवणविषयं लोचनाभ्यामदृष्टः  
त्वामुत्कण्ठाविरचितपदं मन्मुखेनेदमाह ॥ १०४॥  
  
श्यामास्वङ्गं चकितहरिणीप्रेक्षणे दृष्टिपातं  
वक्त्रच्छायां शशिनि शिखिनां बर्हभारेषु केशान् ।  
उत्पश्यामि प्रतनुषु नदीवीचिषु भ्रूविलासान्  
हन्तैकस्मिन्क्वचिदपि न ते चण्दि साद्र्श्यमस्ति ॥ १०५॥  
  
त्वामालिख्य प्रणयकुपिता धातुरागैः शिलायां  
आत्मानं ते चरणपतितं यावदिच्छामि कर्तुम् ।  
अस्रैस्तावन् मुहुरुपचितैर्दृष्टिरालुप्यते मे  
क्रूरस्तस्मिन्नपि न सहते सङ्गमं नौ कृतान्तः ॥ १०६॥  
  
मामाकाशप्रणिहितभुजं निर्दयाश्लेषहेतोः  
लब्धायास्ते कथमपि मया स्वप्नसंदर्शनेषु ।  
पश्यन्तीनां न खलु बहुशो न स्थलीदेवतानां  
मुक्तास्थूलास्तरुकिसलयेष्वश्रुलेशाः पतन्ति ॥ १०७॥  
  
धारासिक्तस्थलसुरभिणस्त्वन्मुखस्यास्य बाले  
दूरीभूतं प्रतनुमपि मां पञ्चबाणः क्षिणोति ।  
धर्मान्तेऽस्मिन्विगणय कथं वासराणि व्रजेयुः  
दिक्संसक्तप्रविततघनव्यस्तसूर्यातपानि ॥ १०८॥  
  
भित्त्वा सद्यः किसलयपुटान् देवदारुद्रुमाणां  
ये तत्क्षीरस्रुतिसुरभयो दक्षिणेन प्रवृत्ताः ।  
आलिङ्ग्यन्ते गुणवति मया ते तुषाराद्रिवाताः  
पूर्वस्पृष्टं यदि किल भवेदङ्गमेभिस्तवेति ॥ १०९॥  
  
संक्षिप्येत क्षण इव कथं दीर्घयामा त्रियामा  
सर्वावस्थास्वहरपि कथं मन्दमन्दातपं स्यात् ।  
इत्थं चेतश्चटुलनयने दुर्लभप्रार्थनं मे  
गाढोष्माभिः कृतमशरणं त्वद्वियोगव्यथाभिः ॥ ११०॥  
  
नन्वात्मानं बहु विगणयन्नात्मनैवावलम्बे  
तत् कल्याणि त्वमपि नितरां मा गमः कातरत्वम् ।  
कस्यात्यन्तं सुखमुपनतं दुःखमेकान्ततो वा  
नीचैर्गच्छत्युपरि च दशा चक्रनेमिक्रमेण ॥ १११॥  
  
शापान्तो मे भुजगशयनादुत्थिते शार्ङ्गपाणौ  
शेषान्मासान् गमय चतुरो लोचने मीलयित्वा ।  
पश्चादावां विरहगुणितं तं तमात्माभिलाषं  
निर्वेक्ष्यावः परिणतशरच्चन्द्रिकासु क्षपासु ॥ ११२॥  
  
भूयश्चाह त्वमपि शयने कण्ठलग्ना पुरा मे  
निद्रां गत्वा किमपि रुदती सस्वनं विप्रबुद्धा ।  
सान्तर्हासं कथितमसकृत् पृच्छतश्च त्वया मे  
द्र्ष्टः स्वप्ने कितव रमयन् कामपि त्वं मयेति ॥ ११३॥  
  
एतस्मान् मां कुशलिनमभिज्ञानदानाद् विदित्वा  
मा कौलीनाच्चकितनयने मय्यविश्वासिनी भूः ।  
स्नेहानाहुः किमपि विरहे ध्वंसिनस्ते त्वभोगाद्  
इष्टे वस्तुन्युपचितरसाः प्रेमराशीभवन्ति ॥ ११४॥  
  
आश्वास्यैवं प्रथमविरहोदग्रशोकां सखीं ते  
शैलादाशु त्रिनयन्वृषोत्खातकूटान्निवृत्तः ।  
साभिज्ञानप्रहितकुशलैस्तद्वचोभिर्ममापि  
प्रातः कुन्दप्रसवशिथिलं जीवितं धारयेथाः ॥ ११५॥  
  
कच्चित् सोम्य व्यवसितमिदं बन्धुकृत्यं त्वया मे  
प्रत्यादेशान्न  खलु भवतो धीरतां कल्पयामि ।  
निःशब्दोऽपि प्रदिशसि जलं याचितश्चातकेभ्यः  
प्रत्युक्तं हि प्रणयिषु सतामीप्सितार्थक्रियैव ॥ ११६॥  
  
एतत् कृत्वा प्रियमनुचितप्रार्थनावर्त्मनो मे  
सौहर्दाद् वा विधुर इति वा मय्यनुक्रोशबुद्ध्या ।  
इष्टान् देशान् विचर प्रावृषा संभृतश्रीः  
मा भूदेवं क्षणमपि च ते विद्युता विप्रयोगः ॥ ११७॥  
  
अध्वक्लान्तं प्रतिमुखगतं सानुमानाम्रकूटः  
तुङ्गेन त्वां जलद शिरसा वक्ष्यति श्लाघमानः ।  
आसारेण त्वमपि शमयेस्तस्य नैदाघमग्निं  
सद्भावार्द्रः फलति न चिरेणोपकारो महत्सु ॥ ? ॥  
  
अम्भोबिन्दुग्रहणचतुरांश्चातकान् वीक्षमाणाः  
श्रेणीभूताः परिगणनया निर्दिशन्तो बलाकाः ।  
त्वामासाद्य स्तनितसमये मानयिष्यन्ति सिद्धाः  
सोत्कम्पानि प्रियसहचरीसंभ्रमालिङ्गितानि ॥ ? ॥  
  
हारांस्तारांस्तरलगुटिकान् कोटिशः शङ्खशुक्तीः  
शष्पश्यामान् मरकतमणीनुन्मयूखप्ररोहान् ।  
दृष्ट्वा यस्यां विपणिरचितान् विद्रुमाणां च भङ्गान्  
संलक्ष्यन्ते सलिलनिधयस्तोयमात्रावशेषाः ॥ ? ॥  
  
प्रद्योतस्य प्रियदुहितरं वत्सराजोऽत्र जह्रे  
हैमं तालद्रुमवनमभूदत्र तस्यैव राज्ञः ।  
अत्रोद्भ्रान्तः किल नलगिरिः स्तम्भमुत्पाट्य दर्पाद्  
इत्यागन्तून् रमयति जनो यत्र बन्धूनभिज्ञाः ॥ ? ॥  
  
पत्त्रश्यामा दिनकरहयस्पर्धिनो यत्र वाहाः  
शैलोदग्रास्त्वमिव करिणो वृष्टिमन्तः प्रभेदात् ।  
योधाग्रण्यः प्रतिदशमुखं संयुगे तस्थिवांसः  
प्रत्यादिष्टाभरणरुचयश्चन्द्रहासव्रणाङ्कैः ॥ ? ॥  
  
यत्रोन्मत्तभ्रमरमुखराः पादपा नित्यपुष्पा  
हंसश्रेणीरचितरशना नित्यपद्मा नलिन्यः ।  
केकोत्कण्ठा भवनशिखिनो नित्यभास्वत्कलापा  
नित्यज्योत्स्नाः प्रतिहततमोवृत्तिरम्याः प्रदोषाः ॥ ? ॥  
  
अक्षय्यान्तर्भवननिधयः प्रत्यहं रक्तकण्ठैः  
उद्गायद्भिर्धनपतियशः किंनरैर्यत्र सार्धम् ।  
वैभ्राजाख्यं विबुधवनितावारमुख्यासहाया  
बद्धालापा बहिरुपवनं कामिनो निर्विशन्ति ॥ ? ॥  
  
वासश्चित्रं मधु नयनयोर्विभ्रमादेशदक्षं  
पुष्पोद्भेदं सह किसलयैर्भूषणानं विकल्पम् ।  
लाक्षारागं चरणकमलन्यासयोग्यं च यस्यां  
एकः सूते सकलमबलामण्डनं कल्पवृक्षः ॥ ? ॥  
  
स्निग्धाः सख्यः क्षणमपि दिवा तां न मोक्ष्यन्ति तन्वीं  
एकप्रख्या भवति हि जगत्यङ्गनानां प्रवृत्तिः ।  
स त्वं रात्रौ जलद शयनासन्नवातायानस्थः  
कान्तां सुप्ते सति परिजने वीतनिद्रामुपेयाः ॥ ? ॥  
  
अन्वेष्टव्यामवनिशयने सन्निकीर्णैकपार्श्वां  
तत्पर्यन्तप्रगलितलवैश्छिन्नःआरैरिवास्रैः ।  
भूयो भूयः कठिनविषमां सारयन्तीं कपोलाद्  
आमोक्तव्यामयमितनखेनैकवेणीं करेण ॥ ? ॥  
  
धारासिक्तस्थलसुरभिणस्त्वन्मुखस्यास्य बाले  
दूरीभूतं प्रतनुमपि मां पञ्चबाणः क्षिणोति ।  
घर्मान्तेऽस्मिन् विगणय कथं वासराणि व्रजेयुः  
दिक्संसक्तप्रविततघनव्यस्तसूर्यातपानि ॥ ? ॥  
  
इत्याख्याते सुरपतिसखः शैलकुल्यापुरीषु  
स्थित्वा स्थित्वा धनपतिपुरीं वासरैः कैश्चिदाप ।  
मत्वागारं कनकरुचिरं लक्षणैः पूर्वमुक्तैः  
तस्योत्सङ्गे क्षितितलगतां तां च दीनां ददर्श ॥ ? ॥  
  
तस्मादद्रेर्निगदितुमथो शीघ्रमेत्यालकायां  
यक्षागारं विगलितनिभं दिष्टचिह्नैर्विदित्वा ।  
यत् संदिष्टं प्रणयमधुरं गुह्यकेन प्रयत्नात्  
तद्गेहिन्याः सकलमवदत् कामरूपी पयोदः ॥ ? ॥  
  
तत्संदेशं जलधरवरो दिव्यवाचाऽऽचचक्षे  
प्राणांस्तस्या जनहितरतो रक्षितुं यक्षवध्वाः ।  
प्राप्योदन्तं प्रमुदितमनाः सापि तस्थौ स्वभर्तुः  
केषां न स्यादवितथफला प्रार्थना ह्युत्तमेषु ॥ ? ॥  
  
श्रुत्वा वार्त्तां जलदकथितां तां धनेशोऽपि सद्यः  
शापस्यान्तं सदयहृदयः संविधायास्तकोपः ।  
संयोज्यैतौ विगलितशुचौ दंपती हृष्टचित्तौ  
भोगानिष्टानविरतसुखं भोजयामास शश्वत् ॥ ? ॥  
  
इत्थंभूतं सुरचितपदं मेघदूताभिधानं  
कामक्रीडाविरहितजने विप्रयोगे विनोदः ।  
मेघस्यास्मिन्नतिनिपुणता बुद्धिभावः कवीनां  
नत्वार्यायाश्चरणकमलं कालिदासश्चकार ॥ ? ॥  
  
  
  
