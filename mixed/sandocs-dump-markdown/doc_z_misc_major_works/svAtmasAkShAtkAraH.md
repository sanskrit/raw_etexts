---
Author: Traditional
Category: major_works
Description-comments: Sarvajnanottara Agama http://shodhganga.inflibnet.ac.in/handle/10603/1354
File name: svatmasakshatkara.itx
Indexextra: (sarvajnAnottara Agama)
Language: Sanskrit
Latest update: April 21, 2013
Location: doc_z_misc_major_works
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: Svatmasakshatkara
Texttype: pramukha
Transliterated by: Sunder Hattangadi sunderh at hotmail
engtitle: SvatmasakShatkaraH
itxtitle: svAtmasAkShAtkAraH
title: स्वात्मसाक्षात्कारः

---
  
 स्वात्मसाक्षात्कारः   
  
॥ स्वात्मसाक्षात्कारोपदेशप्रकरणम्  ॥  
  
    (सर्वज्ञानोत्तरवृत्तौ)  
अथान्यं सम्प्रवक्ष्यामि उपायं तत्वतो गुह ।  
अग्राह्यस्यापि सूक्ष्मस्य सर्वगस्य तु निष्कलम् ॥ १॥  
  
येन विज्ञायते सम्यक् यं ज्ञात्वा तु शिवो भवेत् ।  
न कस्य चिन्मयाख्यातं तद्विज्ञानं श्रुणुष्व मे ॥ २॥  
  
गुरुपारम्परायातमदृष्टं सर्वादिभिः ।  
भवबन्धविमोक्षार्थं परमं सर्वतोमुखम् ॥ ३॥  
  
योऽसौ सर्वगतो देवः सर्वात्मा सर्वतोमुखः ।  
सर्वतत्त्वमयोऽचिन्त्यः सर्वस्योपरि संस्थितः ॥ ४॥  
  
सर्वतत्त्वव्यतीतश्च वाङ्मनोनामवर्जितः ।  
सोऽहमेवमुपासीत निर्विकल्पेन चेतसा ॥ ५॥  
  
यदेव निष्कलं ज्ञानं शाश्वतं ध्रुवमव्ययम् ।  
निर्विकल्पमनिर्देश्यं हेतुदृष्टान्तवर्जितम् ॥ ६॥  
  
अलिङ्गमक्षरं शान्तं विषयातीतगोचरम् ।  
अविर्भाव्यमसन्देहं तदहं नात्र संशयः ॥ ७॥  
  
अहमेव परो देवः सर्वमन्त्रमयः शिवः ।  
सर्वमन्त्रव्यतीतश्च सृष्टिसंहारवर्जितः ॥ ८॥  
  
मया व्याप्तमिदं सर्वं दृश्यादृश्यं चराचरम् ।  
अहमेव जगन्नाथो मत्तः सर्वं प्रकाशते ॥ ९॥  
  
अनेकाकारसम्भिन्नं विश्वं भुवनसञ्चयम् ।  
शिवाद्यवनिपर्यन्तं तत्सर्वं मयि संस्थितम् ॥ १०॥  
  
यच्चकिञ्चिज्जगत्यस्मिन् दृश्यते श्रूयतेऽपि वा ।  
बहिरन्तर्विभागेन तत्सर्वं व्यापितं मया ॥ ११॥  
  
अहमात्मा शिवोह्यन्यः परमात्मेति यः स्मृतः ।  
एवमुपासयेन्मोहान्न शिवत्वमाप्नुयात् ॥ १२॥  
  
शिवोऽन्यस्त्वहमेवान्यः पृथग्भावं विवर्जयेत् ।  
यश्शिवः सोऽहमेवेति अद्वैतं भावयेत्सदा ॥ १३॥  
  
अद्वैतभावनायुक्तः सर्वत्रात्मनि संस्थितः ।  
सर्वगं सर्वदेहस्थं पश्यते नात्र संशयः ॥ १४॥  
  
एवमेकात्मभावेन संस्थितस्य तु योगिनः ।  
सर्वज्ञत्वं प्रवर्तेत विकल्परहितस्य च ॥ १५॥  
  
योऽसौ सर्वेषु शास्त्रेषु पठ्यते ह्यज ईश्वरः ।  
अकायो निर्गुणो ह्यात्मा सोऽहमस्मि न संशयः ॥ १६॥  
  
अविज्ञातः पशुः सो हि सृष्टिधर्मसमाश्रितः ।  
विज्ञातः शाश्वतः शुद्धः स शिवो नात्र संशयः ॥ १७॥  
  
तस्मादात्मा सदा वेद्यः सुविचार्यः विचक्षणैः ।  
परापरविभागेन स्थूलसूक्ष्मविभागशः ॥ १८॥  
  
परः परमनिर्वाण अपरः सृष्टिभेदतः ।  
स्थूलो मन्त्रमयः प्रोक्तः सूक्ष्मो ध्यानैकसंस्थितः ॥ १९॥  
  
अथवा बहुशोऽनेन किमुक्तेन षडानन ।  
वाग्विकल्पविशेषेण मनः सम्मोहकारिणा ॥ २०॥  
  
सर्वे धर्मात्मनः सन्ति यद्येवं परिकल्पयेत् ।  
तत्तद्भवत्यसन्देहात् सदा तद्भावभावतः ॥ २१॥  
  
इत्येवमात्मविज्ञानं कथितं तु समासतः ।  
ज्ञात्वैवात्ममयं सर्वमात्मानं पर्युपासयेत् ॥ २२॥  
  
न तत्र देवा वेदा वा यज्ञा वा बहुदक्षिणाः ।  
आत्मविज्ञानमाश्रित्य विमलं सर्वतोमुखम् ॥ २३॥  
  
संसारार्णवमग्नानां भूतानां शरणार्थिनाम् ।  
नान्यः शरणदः कश्चिदात्मज्ञानादृतेः क्वचित् ॥ २४॥  
  
आत्मानं परमो भूत्वा यो विजानाति तत्त्वतः ।  
स मुच्यते त्वयत्नेन सर्वावस्थां गतोऽपि सन् ॥ २५॥  
  
आत्मलाभात्परोलाभः क्वचिदन्यो न विद्यते ।  
तदात्मानमुपासीत योऽयमात्मा परस्तु सः ॥ २६॥  
  
न प्राणो नैव चापानो विशिष्टकरणस्तथा ।  
सर्वज्ञं तु तमात्मानं परिपूर्णं सदा स्मरेत् ॥ २७॥  
  
न चैवाभ्यन्तरे बाह्ये नातिदूरे समीपतः ।  
स निष्कले परे स्थाने तत्र चित्तं निवेशयेत् ॥ २८॥  
  
तिर्यगूर्ध्वमधश्चैव बहिरन्तश्च नित्यशः ।  
सर्वशून्यं तमाभासमात्मानं भावयेत्सदा ॥ २९॥  
  
नैव शून्यं न चाशून्यमशून्यं शून्यमेव च ।  
पक्षपातविनिर्मुक्तमात्मानं पर्युपासयेत् ॥ ३०॥  
  
निरामयं निराधारं वर्णरूपविवर्जितम् ।  
निरञ्जनं गुणातीतमात्मानं पर्युपासयेत् ॥ ३१॥  
  
निराश्रयं निरालम्बमप्रमेयमनूपमम् ।  
स्वभावविमलं नित्यमात्मानं पर्युपासयेत् ॥ ३२॥  
  
सन्न्यस्य सर्वकर्माणि निःस्पृहः सङ्गवर्जितः ।  
भावयेदात्मनात्मानमात्मन्येवात्मनि स्थितम् ॥ ३३॥  
  
स देशजातिसम्बन्धान्वर्णाश्रमसमन्वितान् ।  
भावानेतान् परित्यज्य स्वरूपं भावयेद्बुधः     ॥ ३४॥  
  
मन्त्रोऽयं देवता ह्येषा इदं ध्यानमिदं तपः ।  
सर्वभावान् परित्यज्य ह्यात्मभावं तु भावयेत् ॥ ३५॥  
  
अभावे भावमाश्रित्य भावं कुर्यान्निराश्रयम् ।  
आत्मसंस्थं मनः कृत्वा न किञ्चिदपि चिन्तयेत् ॥ ३६॥  
  
नैव चिन्त्यं न चाचिन्त्यं न चिन्त्यं चिन्त्यमेव च ।  
पक्षपातविनिर्मुक्तमात्मानं पर्युपासयेत् ॥ ३७॥  
  
अचिन्त्यं चिन्तयेन्नित्यं कृत्वा चित्तं निराश्रयम् ।  
निस्तत्त्वे निष्कली भूते विन्दत्यात्मनि यत्सुखम् ॥ ३८॥  
  
निर्विकल्पमचिन्त्यं च हेतुदृष्टान्तवर्जितम् ।  
तत्सुखं परमं प्रोक्तमात्यन्तिकमनौपमम् ॥ ३९॥  
  
निरस्यविषयासङ्गं मनोवृत्तिं विवर्जयेत् ।  
यदा यात्युन्मनी भावं तदा तत्परमं सुखम् ॥ ४०॥  
  
सर्वदिग्देशकालेषु योगाभ्यासो विधीयते ।  
सर्ववर्णाश्रमाणां च ज्ञानभेदो न विद्यते ॥ ४१॥  
  
गवामनेकवर्णानां क्षीरस्याप्येकवर्णता ।  
क्षीरवत्पश्यते ज्ञानमलिङ्गवस्तु गवां समाः ॥ ४२॥  
  
यस्मात्सर्वगतं ब्रह्म व्यापकं सर्वतोमुखम्।  
तस्माद्ब्रह्मणि संस्थाने दिग्देशान्न विचारयेत् ॥ ४३॥  
  
नैव तस्य कृतेनार्थो न कार्यो न विधिः स्मृतः ।  
न लिङ्गं नाश्रमाचारः परमात्मनि संस्थितः ॥ ४४॥  
  
गच्छन् तिष्ठन् स्वपन् जाग्रन् भुञ्जानोऽपि पिबन्नपि ।  
सर्वदा सर्वकालेषु वातशीतातपेषु च॥ ४५॥  
  
भयदारिद्र्यरोगेषु मन्द्यविज्वरकादिषु ।  
आत्मन्यवस्थितः शान्त आत्मतृप्तस्तु निष्कलः ॥ ४६॥  
  
नागतोऽहं गतो वापि नागमिष्येन गच्छता ।  
न भूतो न भविष्यामि प्रकृत्यस्थिरधर्मणी ॥ ४७॥  
  
प्राकृतानि तु कर्माणि प्रकृतिः कर्मसम्भवा ।  
नाहं किञ्चित्करोमीति युक्तं मन्येत तत्त्ववित् ॥ ४८॥  
  
नैव प्रकृतिबन्धोऽस्ति मुक्त इत्यभिधीयते ।  
न चैव प्राकृतैर्दोषैर्लिप्यते तु कदाचन ॥ ४९॥  
  
निर्नाश्य तमसोरूपं दीपो यद्वत् प्रकाशते ।  
आभात्येवं परो ह्यात्मा त्यक्त्वा अज्ञानजं तमः ॥ ५०॥  
  
स्नेहक्षयाद्यथा दीपो बलान्निर्वाणमिच्छति ।  
तथात्मभावनायुक्तः स्वात्मन्येवावतिष्ठते ॥ ५१॥  
  
घटसंवृतमाकाशं नीयमाने यथा घटे ।  
घटो नयति नाकाशं तद्वज्जीवो नभोपमः ॥ ५२॥  
  
भिन्ने कुम्भे यथाकाशमाकाशत्वं प्रतिपद्यते ।  
विभिन्ने प्राकृते देहे तथात्मा परमात्मनि ॥ ५३॥  
  
इत्येवमधिकारेण सर्वज्ञेनाधिकारिणा ।  
सर्वबन्धाद्विनिर्मुक्तः सर्वज्ञः सर्वगो भवेत् ॥ ५४॥  
  
तदागमान् परिहृत्य सर्वान्  
       शुद्धं गृहीत्वात्मसमाधियोगम् ।  
अस्मात्परं नान्यदिहास्ति किञ्चित्  
       ज्ञात्वैव सन्त्यज्य मनोविकल्पम् ॥ ५५॥  
  
विज्ञानमेवं समुपास्य विद्वान्  
       विशत्यकामं सततं नियुक्तः ।  
सर्वत्रगामी भवतीह मुक्तः  
       तद्धर्मधर्मी बहिरन्तःसंस्थः ॥ ५६॥  
  
सर्वज्ञतातृप्तिरनादिबोधः  
       स्वतन्त्रता नित्यमलुप्तशक्तिः ।  
अनन्तशक्तिश्च निरामयात्मा  
       विशुद्धदेहः स शिवत्वमेति ॥ ५७॥  
  
न दीक्षा न तु संस्कारो न मुद्रा न च मण्डलम् ।  
न जपो नार्चनं स्नानं न होमो नैवसाधनम् ॥ ५८॥  
  
धर्माधर्मफलौ न स्तः नैव पिण्डोदकक्रिया ।  
नियमादि न तस्यास्ति नोपवासो विधीयते ॥ ५९॥  
  
प्रवृत्तिश्च निवृत्तिश्च ब्रह्मचर्यव्रतानि च ।  
अग्निप्रवेशनं नास्ति पतनं भृगुनोदके ॥ ६०॥  
  
शिवज्ञानामृतं पीत्वा विचरस्व यथा सुखम् ।  
शिववच्छाश्वतः शुद्धः सृष्टिधर्मविवर्जितः ॥ ६१॥  
  
सत्यं सत्यं पुनः सत्यं त्रिसत्यं समयः कृतः ।  
अतः परतरं नास्ति विज्ञेयं कुत्रचित् गुह ॥ ६२॥  
  
इति श्रीमत्सर्वज्ञानोत्तरे स्वात्मसाक्षात्कारोपदेशप्रकरणम् ॥  
  
पाठभेद:  पाठभेदाः -  
न जपो नार्चनं स्नानं न होमो नैव साधनम् ।  
धर्माधर्मफलं नास्ति न पिण्डोदकक्रिया ॥ ५८॥  
  
नियमानि न तस्यास्ति नोपवासो विधीयते ।  
प्रवृत्तिं न निवृत्तिश्च ब्रह्मचर्यव्रतानि च ॥ ५९॥  
  
अग्निः प्रवेशनं नास्ति पतनं भृगुनोदके ।  
शिवज्ञानामृतं पीत्वा विचरस्व यथासुखम् ॥ ६०॥  
  
शिववच्छाश्वतः शुद्धः सृष्टिधर्मविवर्जितः ।  
सत्यं सत्यं पुनः सत्यं त्रिसत्यं स्मयः कृतः ॥ ६१॥  
  
अतः परतरं नास्ति विज्ञेयं कुत्रचिद्गुह ।  
विमलयति सर्वभावान् विमलात्मा विमलबुद्धि दृढधीः ॥ ६२॥  
  
सर्वं विमलं पश्यति विमलो विमलेन भावेन ।  
जाग्र जाग्र जाग्र स्वप्नं तथा जाग्रसुषुप्तिकम् ॥ ६३॥  
  
जाग्र तुर्यं कालपरमतीतं परदर्शनम् ।  
विश्वाग्रस्ये प्रशान्तश्च शिवदर्शनमेव च ॥ ६४॥  
  
सायुज्यमितिभेदेन चोर्ध्वमेकादशस्मृतः ॥ ६५॥  
  
  
From  
http://shodhganga.inflibnet.ac.in/handle/10603/1354  
  
Encoded and proofread by Sunder Hattangadi sunderh @ hotmail  
  
  
