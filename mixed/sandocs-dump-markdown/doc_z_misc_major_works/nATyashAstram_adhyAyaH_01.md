+++
"Text title" = "naaTyashaastra adhyaaya 1"
"File name" = "natya01.itx"
itxtitle = "nATyashAstram adhyAyaH 01"
engtitle = "Natya Shastra Chapter 1"
Category = "natyashastra, major_works, bharata"
Location = "doc_z_misc_major_works"
Sublocation = "major_works"
Texttype = "pramukha"
Author = "Sage Bharata"
Language = "Sanskrit"
Subject = "philosophy/hinduism/culture"
"Transliterated by" = "dpadmakar at hotmail.com"
"Proofread by" = "dpadmakar at hotmail.com"
"Latest update" = "May 24, 2001"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "नाट्यशास्त्रम् अध्यायः ०१"

+++
  
 नाट्यशास्त्रम् अध्यायः १   
  
        ॥ श्रीरस्तु ॥  
  
भरतमुनिप्रणीतं नाट्यशास्त्रम्  
  
अथ प्रथमोऽध्यायः ।  
प्रणम्य शिरसा देवौ पितामहमहेश्वरौ ।  
नाट्यशास्त्रं प्रवक्ष्यामि ब्रह्मणा यदुदाहृतम् ॥ १॥  
  
समाप्तजप्यं व्रतिनं स्वसुतैः परिवारितम् ।  
अनध्याये कदाचित्तु भरतं नाट्यकोविदम् ॥ २॥  
  
मुनयः पर्युपास्यैनमात्रेयप्रमुखाः पुरा ।  
पप्रच्छुस्ते महात्मानो नियतेन्द्रियबुद्धयः ॥ ३॥  
  
योऽयं भगवता सम्यग्ग्रथितो वेदसम्मितः ।  
नाट्यवेदं कथं ब्रह्मन्नुत्पन्नः कस्य वा कृते ॥ ४॥  
  
कत्यङ्गः किंप्रमाणश्च प्रयोगश्चास्य कीदृशः ।  
सर्वमेतद्यथातत्त्वं भगवन्वक्तुमर्हसि ॥ ५॥  
  
तेषां तु वचनं श्रुत्वा मुनीनां भरतो मुनिः ।  
प्रत्युवाच ततो वाक्यं नाट्यवेदकथां प्रति ॥ ६॥  
  
भवद्भिः शुचिभिर्भूत्वा तथाऽवहितमानसैः ।  
श्रूयतां नाट्यवेदस्य सम्भवो ब्रह्मनिर्मितः ॥ ७॥  
  
पूर्वं कृतयुगे विप्रा वृत्ते स्वायंभुवेऽन्तरे ।  
त्रेतायुगेऽथ सम्प्राप्ते मनोर्वैवस्वतस्य तु ॥ ८॥  
  
ग्राम्यधर्मप्रवृत्ते तु कामलोभवशं गते ।  
ईर्ष्याक्रोधादिसंमूढे लोके सुखितदुःखिते ॥ ९॥  
  
देवदानवगन्धर्वयक्षरक्षोमहोरगैः ।  
जम्बुद्वीपे समाक्रान्ते लोकपालप्रतिष्ठिते ॥ १०॥  
  
महेन्द्रप्रमुखैर्देवैरुक्तः किल पितामहः ।  
क्रीडनीयकमिच्छामो दृष्यं श्रव्यं च यद्भवेत् ॥ ११॥  
  
न वेदव्यवहारोऽयं संश्राव्यः शूद्रजातिषु ।  
तस्मात्सृजापरं वेदं पञ्चमं सार्ववर्णिकम् ॥ १२॥  
  
एवमस्त्विति तानुक्त्वा देवराजं विसृज्य च ।  
सस्मार चतुरो वेदान्योगमास्थाय तत्त्ववित् ॥ १३॥  
  
(नेमे वेदा यतः श्राव्याः स्त्रीशूद्राद्यासु जातिषु ।  
वेदमन्यत्ततः स्रक्ष्ये सर्वश्राव्यं तु पञ्चमम् ॥)  
धर्म्यमर्थ्यं यशस्यं च सोपदेश्यं ससङ्ग्रहम् ।  
भविष्यतश्च लोकस्य सर्वकर्मानुदर्शकम् ॥ १४॥  
  
सर्वशात्रार्थसम्पन्नं सर्वशिल्पप्रवर्तकम् ।  
नाट्याख्यं पञ्चमं वेदं सेतिहासं करोम्यहम् ॥ १५॥  
  
एवं सङ्कल्प्य भगवान् सर्ववेदाननुस्मरन् ।  
नाट्यवेदं ततश्चक्रे चतुर्वेदाङ्गसम्भवम् ॥ १६॥  
  
जग्राह पाठ्यमृग्वेदात्सामभ्यो गीतमेव च ।  
यजुर्वेदादभिनयान् रसानाथर्वणादपि ॥ १७॥  
  
वेदोपवेदैः सम्बद्धो नाट्यवेदो महात्मना ।  
एवं भगवता सृष्टो ब्रह्मणा सर्ववेदिना ॥ १८॥  
  
उत्पाद्य नाट्यवेदं तु ब्रह्मोवाच सुरेश्वरम् ।  
इतिहासो मया सृष्टः स सुरेषु नियुज्यताम् ॥ १९॥  
  
कुशला ये विदग्धाश्च प्रगल्भाश्च जितश्रमाः ।  
तेष्वयं नाट्यसंज्ञो हि वेदः संक्राम्यतां त्वया ॥ २०॥  
  
तच्छृत्वा वचनं शक्रो ब्रह्मणा यदुदाहृतम् ।  
प्राञ्जलिः  प्रणतो भूत्वा प्रत्युवाच पितामहम् ॥ २१॥  
  
ग्रहणे धारणे ज्ञाने प्रयोगे चास्य सत्तम ।  
अशक्ता भगवन् देवा  अयोग्या नाट्यकर्मणि ॥ २२॥  
  
य इमे वेदगुह्यज्ञा ऋषयः संशितव्रताः ।  
एतेऽस्य ग्रहणे शक्ताः प्रयोगे धारणे तथा ॥ २३॥  
  
श्रुत्वा तु  शक्रवचनं मामाहाम्बुजसम्भवः ।  
त्वं पुत्रशतसंयुक्तः प्रयोक्ताऽस्य भवानघ ॥ २४॥  
  
आज्ञापितो विदित्वाऽहं नाट्यवेदं पितामहात् ।  
पुत्रानध्यापयामास प्रयोगं चापि तत्त्वतः ॥ २५॥  
  
शाण्डिल्यं चैव वात्स्यं च कोहलं दत्तिलं तथा ।  
जटिलम्बष्टकौ चैव तण्डुमग्निशिखं तथा ॥ २६॥  
  
सैन्धवं  सपुलोमानं शाड्वलिं विपुलं तथा ।  
कपिञ्जलिं वादिरं च यमधूम्रायणौ तथा ॥ २७॥  
  
जम्बुध्वजं काकजङ्घं स्वर्णकं तापसं तथा ।  
कैदारिं शालिकर्णं च दीर्घगात्रं च शालिकम् ॥ २८॥  
  
कौत्सं ताण्डायनिं चैव पिङ्गलं चित्रकं तथा ।  
बन्धुलं भल्लकं चैव मुष्ठिकं सैन्धवायनम् ॥ २९॥  
  
तैतिलं भार्गवं चैव शुचिं बहुलमेव च ।  
अबुधं बुधसेनं च पाण्डुकर्णं सुकेरलम् ॥ ३०॥  
  
ऋजुकं मण्डकं चैव शम्बरं वञ्जुलं तथा ।  
मागधं सरलं चैव कर्तारं चोग्रमेव च ॥ ३१॥  
  
तुषारं पार्षदं चैव गौतमं बादरायणम् ।  
विशालं शबलं चैव सुनामं मेषमेव च ॥ ३२॥  
  
कालियं भ्रमरं चैव तथा पीठमुखं मुनिम् ।  
नखकुट्टाश्मकुट्टौ च षट्पदं सोत्तमं तथा ॥ ३३॥  
  
पादुकोपानहौ चैव श्रुतिं चाषस्वरं तथा ।  
अग्निकुण्डाज्यकुण्डौ च वितण्ड्य ताण्ड्यमेव च ॥ ३४॥  
  
कर्तराक्षं हिरण्याक्षं कुशलं दुस्सहं तथा ।  
लाजं भयानकं चैव बीभत्सं सविचक्षणम् ॥ ३५॥  
  
पुण्ड्राक्षं पुण्ड्रनासं चाप्यसितं सितमेव च ।  
विद्युज्जिह्वं महाजिह्वं शालङ्कायनमेव च ॥ ३६॥  
  
श्यामायनं माठरं च लोहिताङ्गं तथैव च ।  
संवर्तकं पञ्चशिखं त्रिशिखं शिखमेव च ॥ ३७॥  
  
शङ्खवर्णमुखं शण्डं शङ्कुकर्णमथापि च ।  
शक्रनेमिं गभस्तिं चाप्यंशुमालिं शठं तथा ॥ ३८॥  
  
विद्युतं शातजङ्घं च रौद्रं वीरमथापि च ।  
पितामहाज्ञयाऽस्माभिर्लोकस्य च गुणेप्सया ॥ ३९॥  
  
प्रयोजितं पुत्रशतं यथाभूमिविभागशः ।  
यो यस्मिन्कर्मणि यथा योग्यस्तस्मिन् स योजितः ॥ ४०॥  
  
भारतीं सात्वतीं चैव वृईत्तिमारभटीं तथा ।  
समाश्रितः प्रयोगस्तु प्रयुक्तो वै मया द्विजाः ॥ ४१॥  
  
परिगृह्य प्रणम्याथ ब्रह्मा विज्ञापितो मया ।  
अथाह मां सुरगुरुः कैशिकिमपि योजय ॥ ४२॥  
  
यच्च तस्याः क्षमं द्रव्यं तद् ब्रूहि द्विजसत्तम ।  
एवं तेनास्म्यभिहितः प्रत्युक्तश्च मया प्रभुः ॥ ४३॥  
  
दीयतां भगवन्द्रव्यं कैशिक्याः सम्प्रयोजकम् ।  
नृत्ताङ्गहारसम्पन्ना  रसभावक्रियात्मिका ॥ ४४॥  
  
दृष्टा मया भगवतो नीलकण्ठस्य नृत्यतः ।  
कैशिकी ष्लक्ष्णनैपथ्या शृङ्गाररससम्भवा ॥ ४५॥  
  
अशक्या पुरुषैः सा तु प्रयोक्तुं स्त्रीजनादृते ।  
ततोऽसृजन्महातेजा मनसाऽप्सरसो विभुः ॥ ४६॥  
  
नाट्यालङ्कारचतुराः प्रादान्मह्यं प्रयोगतः ।  
मञ्जुकेशीं सुकेशीं च मिश्रकेशीं सुलोचनाम् ॥ ४७॥  
  
सौदामिनीं देवदत्तां देवसेनां मनोरमाम् ।  
सुदतीं सुन्दरीं चैव विदग्धां विपुलां तथा ॥ ४८॥  
  
सुमालां सन्ततिं चैव सुनन्दां सुमुखीं तथा ।  
मागधीमर्जुनीं चैव सरलां केरलां धृतिम् ॥ ४९॥  
  
नन्दां सपुष्कलां चैव कलमां चैव मे ददौ ।  
स्वातिर्भाण्डनियुक्तस्तु सह शिष्यैः स्वयम्भुवा ॥ ५०॥  
  
नारदाद्याश्च गन्धर्वा गानयोगे नियोजिताः ।  
एवं नाट्यमिदं सम्यग्बुद्ध्वा सर्वैः सुतैः सह ॥ ५१॥  
  
स्वातिनारदसंयुक्तो वेदवेदाङ्गकारणम् ।  
उपस्थितोऽहं ब्रह्माणं प्रयोगार्थं कृताञ्जलिः ॥ ५२॥  
  
नाट्यस्य ग्रहणं प्राप्तं ब्रूहि किं करवाण्यहम् ।  
एतत्तु वचनं श्रुत्वा प्रत्युवाच पितामहः ॥ ५३॥  
  
महानयं प्रयोगस्य समयः प्रत्युपस्थितः ।  
अयं ध्वजमहः श्रीमान् महेन्द्रस्य प्रवर्तते ॥ ५४॥  
  
अत्रेदानीमयं वेदो नाट्यसंज्ञः प्रयुज्यताम् ।  
ततस्तस्मिन्ध्वजमहे निहतासुरदानवे ॥ ५५॥  
  
प्रहृष्टामरसंकीर्णे महेन्द्रविजयोत्सवे ।  
पूर्वं कृता मया नान्दी ह्याशीर्वचसंयुता ॥ ५६॥  
  
अष्टाङ्गपदसंयुक्ता विचित्रा वेदनिर्मिता ।  
तदन्तेऽनुकृतिर्बद्धा यथा दैत्याः सुरैर्जिताः ॥ ५७॥  
  
सम्फेटविद्रवकृता च्छेद्यभेद्याहवाल्मिका ।  
ततो ब्रह्मादयो देवाः प्रयोगपरितोषिताः ॥ ५८॥  
  
प्रददुर्मत्सुतेभ्यस्तु सर्वोपकरणानि वै ।  
प्रीतस्तु प्रथमं शक्रो दत्तवान्स्वं ध्वजं शुभम् ॥ ५९॥  
  
ब्रह्मा कुटिलकं चैव भृङ्गारं वरुणः शुभम् ।  
सूर्यश्छत्रं शिवस्सिद्धिं वायुर्व्यजनमेव च ॥ ६०॥  
  
विष्णुः सिंहासनं   चैव कुबेरो मुकुटं तथा ।  
श्राव्यत्वं प्रेक्षणीयस्य ददौ देवी सरस्वती ॥ ६१॥  
  
शेषा ये देवगन्धर्वा यक्षराक्षसपन्नगाः ।  
तस्मिन्सदस्यभिप्रेतान्नानाजातिगुणाश्रयान् ॥ ६२॥  
  
अंशांशैर्भाषितं भावान् रसान् रूपं बलं तथा ।  
दत्तवन्तः प्रहृष्टास्ते मत्सुतेभ्यो दिवौकसः ॥ ६३॥  
  
एवं प्रयोगे प्रारब्धे दैत्यदानवनाशने ।  
अभवन्क्षुभिताः सर्वे दैत्या ये तत्र सङ्गताः ॥ ६४॥  
  
विरूपाक्ष पुरोगांश्च विघ्नान्प्रोत्साह्य तेऽब्रुवन् ।  
न क्षमिष्यामहे नाट्यमेतदागम्यतामिति ॥ ६५॥  
  
ततस्तैरसुरैः सार्धं विघ्ना मायामुपाश्रिताः ।  
वाचश्चेष्टां स्मृतिं चैव स्तम्भयन्ति स्म नृत्यताम् ॥ ६६॥  
  
तथा विध्वंसनं दृष्ट्वा सूत्रधारस्य देवराट् ।  
कस्मात्प्रयोगवैषम्यमित्युक्त्वा ध्यानमाविशत् ॥ ६७॥  
  
अथापश्यत्सदो विघ्नैः समन्ताद्परिवारितम् ।  
सहेतरैः सूत्रधारं नष्टसंज्ञं जडीकृतम् ॥ ६८॥  
  
उत्थाय त्वरितं शक्रं गृहीत्वा ध्वजमुत्तमम् ॥  
  
सर्वरत्नोज्ज्वलतनुः किञ्चिदुद्वृत लोचनः ॥६९॥  
  
रङ्गपीठगतान्विघ्नानसुरांश्चैव देवराट् ।  
जर्जरीकृतदेहांस्तानकरोज्जर्जरेण सः ॥७०॥  
  
निहतेषु च सर्वेषुअ विघ्नेषु सह दानवैः ।  
संप्रहृष्य ततो वाक्यमाहुः सर्वे दिवौकसः ॥७१॥  
  
अहो प्रहरणं दिव्यमिदमासादितं त्वया ।  
जर्जरीकृतसर्वाङ्गा येनैते दानवाः कृताः ॥७२॥  
  
यस्मादनेन ते विघ्नाः सासुरा जर्जरीकृताः ।  
तस्माज्जर्जर एवेति नामतोऽयं भविष्यति ॥७३॥  
  
शेषा ये चैव हिंसार्थमुपयास्यन्ति हिंसकाः ।  
दृष्ट्वैव जर्जरं तेऽपि गमिष्यन्त्येवमेव तु ॥७४॥  
  
एवमेवास्त्विति ततः शक्रः प्रोवाच तान्सुरान् ।  
रक्षाभूतश्च सर्वेषां भविष्यत्येष जर्जरः ॥७५॥  
  
प्रयोगे प्रस्तुते ह्येवं स्फीते शक्रमहे पुनः ।  
त्रासं सञ्जनयन्ति स्म विघ्नाः शेषास्तु नृत्यताम् ॥७६॥  
  
दृष्ट्वा तेषां व्यवसितं दैत्यानां विप्रकारजम् ।  
उपस्थितोऽहं ब्रह्माणं सुतैः सर्वैः समन्वितः ॥७७॥  
  
निश्चिता भगवन्विघ्ना नाट्यस्यास्य विनाशने ।  
अस्य रक्षाविधिं सम्यगाज्ञापय सुरेश्वर ॥७८॥  
  
ततश्च विश्वकर्माणं ब्रह्मोवाच प्रयत्नतः ।  
कुरु लक्षणसम्पन्नं नाट्यवेश्म महामते ॥७९॥  
  
ततोऽचिरेण कालेन विश्वकर्मा महच्छुभम् ।  
सर्वलक्षणसम्पन्नं कृत्वा नाट्यगृहं तु सः ॥८०॥  
  
प्रोक्तवान्द्रुहिणं गत्वा सभायान्तु कृताञ्जलीः ।  
सज्जं नाट्यगृहं देव तदेवेक्षितुमर्हसि ॥८१॥  
  
ततः सह महेन्द्रेण सुरैः सर्वैश्च सेतरैः ।  
आगतस्त्वरितो दृष्टुं द्रुहिणो नाट्यमण्डपम् ॥ ८२॥  
  
दृष्ट्वा नाट्यगृहं ब्रह्मा प्राह सर्वान्सुरांस्ततः ।  
अंशभागैर्भवद्भिस्तु रक्ष्योऽयं नाट्यमण्डपः ॥ ८३॥  
  
रक्षणे मण्डपस्याथ विनियुक्तस्तु चन्द्रमाः ।  
लोकपालास्तथा दिक्षु विदिक्ष्वपि च मारुताः ॥ ८४॥  
  
नेपथ्यभूमौ मित्रस्तु निक्षिप्तो वरुणोऽम्बरे ।  
वेदिकारक्षणे वह्निर्भाण्डे सर्वदिवौकसः ॥ ८५॥  
  
वर्णाश्चत्वार एवाथ स्तम्भेषु विनियोजिताः ।  
आदित्याश्चैव रुद्राश्च स्थिताः स्तम्भान्तरेश्वथ ॥ ८६॥  
  
धारणीश्वथ भूतानि   शालास्वप्सरस्तथा ।  
सर्ववेश्मसु यक्षिण्यो महीपृष्ठे महोदधिः ॥ ८७॥  
  
द्वारशालानियुक्तौ  तु क्रुतान्तः काल एव च ।  
स्थापितौ द्वारपत्रेषु नागमुख्यौ महाबलौ ॥ ८८॥  
  
देहल्यां यमदण्डस्तु शूलं तस्योपरि स्थितम् ।  
द्वारपालौ स्थितौ चौभौ  नियतिर्मृत्युरेव च ॥ ८९॥  
  
पार्श्वे च रङ्गपीठस्य महेन्द्रः स्थितवान्स्वयम् ।  
स्थापिता मत्तवारण्यां विद्युद्दैत्यनिषूदनी ॥ ९०॥  
  
स्तम्भेषु मत्तवारण्याः स्थापिता  परिपालने ।  
भूतयक्षपिशाश्च गुह्यकाश्च महाबलाः ॥ ९१॥  
  
जर्जरे तु विनिक्षिप्तं वज्रं दैत्यनिबर्हणम् ।  
तत्पर्वसु विनिक्षिप्ताः सुरेन्द्रा ह्यमितौजसः ॥ ९२॥  
  
शिरःपर्वस्थितो ब्रह्मा द्वितीये शङ्करस्तथा ।  
तृतीये च स्थितो विष्णुश्चतुर्थे स्कन्द एव च ॥ ९३॥  
  
पञ्चमे च महानागाः शेषवासुकितक्षकाः ।  
एवं विघ्नविनाशाय स्थापिता जर्जरे सुराः ॥ ९४॥  
  
रङ्गपीठस्य मध्ये तु स्वयं ब्रह्मा प्रतिष्ठितः ।  
इष्ट्यर्थं रङ्गमध्ये तु क्रियते पुष्पमोक्षणम् ॥ ९५॥  
  
पातालवासिनो ये च यक्षगुह्यकपन्नगाः ।  
अधस्ताद्रङ्गपीठस्य रक्षणे ते नियोजिताः ।९६॥  
  
नायकं रक्षतीन्द्रस्तु नायिकां च सरस्वती ।  
विदूषकमथौङ्कारः शेशास्तु प्रकृतिर्हरः ॥ ९७॥  
  
यान्येतानि नियुक्तानि दैवतानीह रक्षणे ।  
एतान्येवाधिदैवानि  भविष्यन्तीत्युवाच सः ॥ ९८॥  
  
एतस्मिन्नन्तरे देवैः सर्वैरुक्तः पितामहः ।  
साम्ना तावदिमे विघ्नाः स्थाप्यन्तां वचसा त्वया ॥ ९९॥  
  
पूर्वं सामं प्रयोक्तव्यं द्वितीयं दानमेव च ।  
तयोरुपरि भेदस्तु ततो दण्डः प्रयुज्यते ॥ १००॥  
  
देवानां वचनं श्रुत्वा ब्रह्मा विघ्नानुवाच ह ।  
कस्माद्भवन्तो नाट्यस्य विनाशाय समुत्थिताः ॥ १०१॥  
  
ब्रह्मणो वचनं श्रुत्वा विरूपाक्षोऽब्रवीद्वचः ।  
दैत्यैर्विघ्नगणैः सार्धं सामपूर्वमिदं ततः ॥ १०२॥  
  
योऽयं भगवता सृष्टो नाट्यवेदः सुरेच्छया ।  
प्रत्यादेशोऽयमस्माकं सुरार्थं भवता कृतः ॥ १०३॥  
  
तन्नैतदेवं कर्तव्यं त्वया लोकपितामह ।  
यथा देवस्तथा दैत्यास्त्वत्तः सर्वे विनिर्गताः ॥ १०४॥  
  
विघ्नानां वचनं श्रुत्वा ब्रह्मा वचनमब्रवीत् ।  
अलं वो मन्युना दैत्या विषादं त्यजतानघाः ॥ १०५॥  
  
भवतां देवतानां च शुभाशुभविकल्पकः ।  
कर्मभावान्वयापेक्षी नाट्यवेदो मया कृतः ॥ १०६॥  
  
नैकान्ततोऽत्र भवतां देवानां चानुभावनम् ।  
त्रैलोक्यास्यास्य सर्वस्य नाट्यं भावानुकीर्तनम्  ॥ १०७॥  
  
क्वचिद्धर्मः क्वचित्क्रीडा क्वचिदर्थः क्वचिच्छमः ।  
क्वचिद्धास्यं क्वचिद्युद्धं क्वचित्कामः क्वचिद्वधः ॥ १०८॥  
  
धर्मो धर्मप्रवृत्तानां कामः कामोपसेविनाम् ।  
निग्रहो दुर्विनीतानां विनीतानां दमक्रिया ॥ १०९॥  
  
क्लीबानां धार्ष्ट्यजननमुत्साहः शूरमानिनाम् ।  
अबुधानां विबोधश्च वैदुष्यं विदुषामपि ॥ ११०॥।  
  
ईश्वराणां विलासश्च  स्थैर्यं  दुःखार्दितस्य च ।  
अर्थोपजीविनामर्थो  धृतिरुद्वेगचेतसाम् ॥ १११॥  
  
नानाभावोपसम्पन्नं नानावस्थान्तरात्मकम् ।  
लोकवृत्तानुकरणं नाट्यमेतन्मया कृतम् ॥ ११२॥  
  
उत्तमाधममध्यानां नराणां कर्मसंश्रयम्  ।  
हितोपदेशजननं धृतिक्रीडासुखादिकृत्   ॥ ११३॥  
  
(एतद्रसेषु भावेषु सर्वकर्मक्रियास्वथ ।  
सर्वोपदेशजननं नाट्यं लोके भविष्यति  ॥ )  
दुःखार्तानां श्रमार्तानां शोकार्तानां तपस्विनाम् ।  
विश्रान्तिजननं काले नाट्यमेतद्भविष्यति ॥ ११४॥  
  
धर्म्यं यशस्यमायुष्यं हितं बुद्धिविवर्धनम्  ।  
लोकोपदेशजननं नाट्यमेतद्भविष्यति ॥ ११५॥  
  
न तज्ज्ञानं न तच्छिल्पं न सा विद्या न सा कला ।  
नासौ योगो न तत्कर्म नाट्येऽस्मिन् यन्न दृश्यते ॥ ११६॥  
  
तन्नात्र मन्युः कर्तव्यो भवद्भिरमरान्प्रति ।  
सप्तद्वीपानुकरणं नाट्यमेतद्भविष्यति ॥ ११७॥  
  
(येनानुकरणं नाट्यमेतत्तद्यन्मया कृतम् ॥)  
देवानामसुराणां च राज्ञामथ कुटुम्बिनाम् ।  
ब्रह्मर्षीणां च विज्ञेयं नाट्यं वृत्तान्तदर्शकम् ॥ ११८॥  
  
योऽयं स्वभावो लोकस्य सुखदुःखसमन्वितः ।  
सोऽङ्गाद्यभिनयोपेतो नाट्यमित्यभिधीयते ॥ ११९॥  
  
(वेदविद्येतिहासानामाख्यानपरिकल्पनम् ।  
विनोदकरणं लोके नाट्यमेतद्भविष्यति ॥  
  
श्रुतिस्मृतिसदाचारपरिशेषार्थकल्पनम् ।  
विनोदजननं लोके नाट्यमेतद्भविष्यति ॥)  
एतस्मिन्नन्तरे देवान् सर्वानाह पितामहः ।  
क्रियतामद्य विधिवद्यजनं नाट्यमण्डपे ॥ १२०॥  
  
बलिप्रदानैर्होमैश्च मन्त्रौषधिसमन्वितैः ।  
भोज्यैर्भक्षैश्च पानैश्च बलिः समुपकल्पताम् ॥ १२१॥  
  
मर्त्यलोकगताः सर्वे शुभां पूजामवाप्स्यथ ।  
अपूजयित्वा रङ्गं तु नैव प्रेक्षां प्रवर्तयेत् ॥ १२२॥  
  
अपूजयित्वा रङ्गं तु यः प्रेक्षां कल्पयिष्यति ।  
निष्फलं तस्य तत् ज्ञानं तिर्यग्योनिं च यास्यति ॥ १२३॥  
  
यज्ञेन संमितं ह्येदद्रङ्गदैवतपूजनम् ।  
तस्मात्सर्वप्रयत्नेन कर्तव्यं नाट्ययोक्तृभिः ॥ १२४॥  
  
नर्तकोऽर्थपतिर्वापि यः पूजां न करिष्यति ।  
न कारयिष्यन्त्यन्यैर्वा प्राप्नोत्यपचयं तु सः ॥ १२५॥  
  
यथाविधिं यथादृष्टं यस्तु पूजां करिष्यति ।  
स लप्स्यते शुभानर्थान्  स्वर्गलोकं च यास्यति ॥ १२६॥  
  
एवमुक्त्वा तु भगवान्द्रुहिणः सहदेवतैः ।  
रङ्गपूजां कुरुश्वेति मामेवं समचोदयत् ॥ १२७॥  
  
इति भारतीये नाट्यशास्त्रे नाट्योत्पत्तिर्नाम प्रथमोऽध्यायः ।  
  
Encoded by Padmakar Dadegaonkar dadegaonkar@yahoo.com  
  
