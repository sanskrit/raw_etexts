---
Acknowledge-Permission: Mahaperiaval Trust
Author: Jagannathapandita
Category: laharI, major_works, jagannAthapaNDita, vishhnu
Description/comments: Edited by S. V. Radhakrishna Shastriji
File name: karuNAlaharI.itx
Indexextra: (VSM 2)
Language: Sanskrit
Latest update: April 12, 2018
Location: doc_z_misc_major_works
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: vishhnu
Subject: philosophy/hinduism/religion
Sublocation: major_works
Text title: karuNAlaharI
engtitle: karuNAlaharI
itxtitle: karuNAlaharI athavA viShNukaharI (paNDitarAjashrIjagannAthavirachitA)
title: करुणालहरी अथवा विष्णुकहरी (पण्डितराजश्रीजगन्नाथविरचिता)

---
  
 करुणालहरी अथवा विष्णुलहरी   
  
विषीदता नाथ विषानलोपमे विषादभूमौ भवसागरे विभो ।  
परं प्रतीकारमपश्यताधुना मयायमात्मा भवते निवेदितः ॥ १॥  
  
भवानलज्वालविलुप्तचेतनः शरण्य तेऽङ्घ्रिं शरणं भयादयाम् ।  
विभाव्य भूयोऽपि दयासुधाम्बुजे विधेहि मे माथ यथा यथेच्छसि ॥ २॥  
  
विहाय संसारमहामरुस्थलीमलीकदेहादिमिलन्मरीचिकाम् ।  
मनोमृगो मे करुणामृताम्बुधे विगाढुमीश त्वयि गाढमीहते ॥ ३॥  
  
त्वदङ्घ्रिफुल्लाम्बुजमध्यनिर्गलन्मरन्दनिःस्यन्दनितान्तलम्पटः ।  
मनोमिलिन्दो मम मुक्तचापलस्त्वदन्यमीशान तृणाय मन्यते ॥ ४॥  
  
जगत्त्रयत्राणविधौ धृतद्धतं तवाङ्घ्रिराजीवमपास्य ये जनाः ।  
शरण्यमन्यभ्युगयन्ति यान्ति ते नितान्तमीशान कृतान्तदेहलीम् ॥ ५॥  
  
रमामुखाम्भोजविकासनक्षमो जगत्त्रयोद्बोधविधानदीक्षितः ।  
कदा मदज्ञानविभावरीं हरे हारिष्यति त्वन्नयनारुणोदयः ॥ ६॥  
  
सुरासुरस्वान्तचकोरचुम्बिता समस्तसन्तापचयापनोदिनी ।  
महानिशीथे मम मानसे कदा स्फुरिष्यति त्त्वन्मुखचन्द्रचन्द्रिका ॥ ७॥  
  
सुयौवनापाण्डुरगण्डमण्डलप्रतिस्फुरत्कुण्डलताण्डवाद्भुतम् ।  
गदाग्रज त्वन्मुखफुल्लपङ्कजं कदा मदक्ष्णोरतिथीभविमयति ॥ ८॥  
  
सुरापगातुङ्गतरङ्गचालितां सुरासुरानीकललाटलालिताम् ।  
कदा दधे देव दयाभृतोदधे भवत्पदाम्भोरुहधूलिधोरणीम् ॥ ९॥  
  
महाजवाश्छिन्नावेवेकरश्मयो मदोद्धता देव मदक्षवाजिनः ।  
हरे समासाद्य तवाङ्घ्रिमन्दुरामपास्तवेगां दधतां सुशीलताम् ॥ १०॥  
  
पुरातनानां वचसामगोचरं महेशितारं पुरुषोत्तमं पतिम् ।  
अपास्य तं त्वां निरपत्रपा सती सती मतिर्मे कथमन्यमेष्यति ॥ ११॥  
  
न जाग्रता स्वप्रगतेन वा मया समीहितं ते करुणालवादृते ।  
गिरम्मदीयां यदि वेत्सि तात्त्विकीं तदा जगन्नायक मामुरीकुरु ॥ १२॥  
  
अयि दीनतरं दयानिधे दुरवस्थं सकलैः समुज्झितम् ।  
अधुनापि न मां निभालयन् भजसे हा कथमश्मचित्तताम् ॥ १३॥  
  
सुमहन्ति जगन्ति बिभ्रतस्तव यो नाविरभून्मनागपि ।  
स कथं परमाप्तदेहिनां परमाणोमर्म वारणे श्रमः ॥ १४॥  
  
नितरां विनयेन पृच्छते सुविचार्योत्तरमत्र यच्छ मे ।  
करितो गिरितोऽप्यहं गुरुस्त्वरितो नोद्धरसे यदद्य माम् ॥ १५॥  
  
न धनं न च राज्यसम्पदो न हि विद्यामिदमेकमर्थये ।  
मयि धेहि मनागपि प्रभो करुणाभङ्गितरङ्गितां दृशम् ॥ १६॥  
  
अयमत्यधमोऽपि निर्गुणो दयनीयो भवता दयानिधे ।  
वमतां फणिनां विषानलं किमु नानन्दयिता हि चन्दनः ॥ १७॥  
  
क्षुधितस्य न हि त्रपास्ति मे प्रतिरथ्यं प्रतिगृह्णतः कणान् ।  
अकलङ्कयशस्करं न ते भवदीयोऽपि यदन्यमृच्छति ॥ १८॥  
  
नितरां नरकेऽपि सीदतः किमु हीनं गलितत्रपस्य मे ।  
भगवन्कुरु सूक्ष्ममीक्षणं परतस्त्वां जनता किमालपेत् ॥ १९॥  
  
नरके निजकर्मकल्पिता भजतो मे महतीरपि व्यथाः ।  
इदमेकमसह्यमीक्षका यदनाथं निगदन्ति मां विभो ॥ २०॥  
  
मृगदन्तिमुखान्मया सह प्रतिरुद्धान् भवजालबन्धने ।  
तव मामपहाय मुञ्चतः करुणा किं न भिनत्ति मानसम् ॥ २१॥  
  
निरुपाधिजनार्तिहारिणं भगवंस्त्वामवगत्य तत्त्वतः ।  
कृतपुण्यचयावहेलनं कथमब्जेक्षण मामुपेक्षसे ॥ २२॥  
  
सततं निगमेषु शृण्वता वरद त्वां पतितानुपावनम् ।  
पुरु पापमुपास्यतेऽनिशं त्वयि विश्वासधिया मया विभो ॥ २३॥  
  
सुकृतं न कृतं पुरा कदाप्यथ सर्वं कृतमेव दुष्कृतम् ।  
अधुना गलितह्रिया मया भगवंस्त्वां प्रति कि निगद्यताम् ॥ २४॥  
  
मदकामविमोहमत्सरा रिपवस्त्वत्पुर एव विह्वलम् ।  
धृतशार्ङ्गगदारिनन्दक प्रतिकर्षन्ति कथं न लज्जसे ॥ २५॥  
  
अयि गर्तमुखे गतः शिशुः पथिकेनापि निवार्यते जवात् ।  
जनकेन पतन्भवार्णवे न । निवार्यो भवता कथं विभो ॥ २६॥  
  
सुकृतप्रिय माऽन्यथास्तु ते सुकृतिभ्यः सुखदस्य सुप्रथा ।  
अपि पापमबिभ्रतस्तु मां तव विश्वम्भरनाम दुर्लभम् ॥ २७॥  
  
वचनैः परुषैरिह प्रभो यदि रोषं समुपागतोऽसि मे ।  
मुखरं कृतकोटिकल्मषं करुणाब्धे जगतोऽपसारय ॥ २८॥  
  
यदि वीक्ष्य ददासि मत्कृतिं न मयैव प्रतिगृह्यते तदा ।  
अथ चेन्निजमाशयं प्रभो परितुष्टः शिरसा वहामि तत् ॥ २९॥  
  
पतितोऽप्यतिदुर्गतोऽपि सन्नकृतज्ञो निखिलागसां पदम् ।  
भवदीय इतीरयंस्त्वया दयनीयस्त्रपयैव केवलम् ॥ ३०॥  
  
सुकृतप्रकृता जने त्वया कृतया किं कृपया कृपानिधे ।  
यदि मादृशि सा विधीयते तव कीर्तिर्वद कीदृशी तदा ॥ ३१॥  
  
अयि शैशवलालितः शिशुः प्रतिबुद्धो जनकेन ताड्यते ।  
न कदापि च लालितस्त्वया किमु ताड्यो भगवन्कुकर्मभिः ॥ ३२॥  
  
अहमेव हि दोषदूषितो भगवंस्त्वां समुपालभे मुधा ।  
रमणीविरहज्वरज्वलन्नमृतांशुं कुमतिर्विनिन्दति ॥ ३३॥  
  
करुणाकर दुर्दशाकुलं पतितालम्बन पापपञ्जरम् ।  
अमृताम्बुनिधे महाज्वरं न हि जह्या जगदीश जातु माम् ॥ ३४॥  
  
कटुजल्पनमल्पकस्य मे न हि ते कल्पयतु क्रुधं विभो ।  
कुपितातुरबालभाषितं किमु गृह्णन्ति मनाङ्महाशयाः ॥ ३५॥  
  
भुजगाहितकल्पितध्वजं स्पुरदाशाभुजगालिवेल्लितम् ।  
जटिलज्वरकुञ्जराङ्कुशज्वरजुष्टं न जहीहि जातु माम् ॥ ३६॥  
  
न वदामि न दुष्कृतं मया कृतमित्युक्तिमिमां तु मे शृणु ।  
मम भीतिमनीनशद्विभो पतितोद्धारक नाम तावकम् ॥ ३७॥  
  
अपि शर्वपितामहादिभिर्भजनीयः पुरुषोत्तमो हि यः ।  
तमुपालभमानमुद्धतं धिगिमं मां धिगिमां धियं मम ॥ ३८॥  
  
अथ सर्वमिदं मयोज्झितं भवतोऽन्यन्न हि किञ्चिदर्थये ।  
मम मानसगोचरीभवत्वरविन्दाक्ष तवाद्भुतं वपुः ॥ ३९॥  
  
हरिनीलमयावनीतले वरवृन्दाविपिने विलासिनि ।  
मणिमण्डपमध्यविस्फुरद्विबुधक्ष्मारुहमूलमाश्रितम् ॥ ४०॥  
  
शिखिपिच्छमहामणिस्फुरन्मुकुटाकुञ्चितकान्तकुन्तलम् ।  
कमनीयतरालकावलिभ्रमणभ्राजिललाटसुन्दरम् ॥ ४१॥  
  
शरदिन्दुसहोदराननं दलदम्भोजपलाशलोचनम् ।  
अरुणाधरकान्तिदन्तुरस्फुटदन्तांशुविकासिताम्बरम् ॥ ४२॥  
  
दरपाण्डुरगण्डमण्डलप्रतिसर्पत्कमनीयकुण्डलम् ।  
मणिमौक्तिकमञ्जुमञ्जरीमहनीयद्युतिरञ्जितश्रुति ॥ ४३॥  
  
पृथुवर्तुलमौक्तिस्कावलीसुषमावेल्लितकान्तकन्धरम् ।  
हरिनीलगिरिद्युतिद्रुहा कमलामन्दिरवक्षसाञ्चितम् ॥ ४४॥  
  
चरणाब्जनखावलम्बिनीं भुजगाकारभुजान्तरागताम् ।  
निबिडाभ्रमिव क्षणप्रभां वृहदुत्फुल्लवनामलस्रजम् ॥ ४५॥  
  
मणिकङ्कणकान्तिमांसलं दरफुल्लाम्बुजसुन्दरद्युति ।  
पतितोद्धरणे दृढवतं कमनीयं करयोर्युगं दधत् ॥ ४६॥  
  
वररत्नमयाङ्गुलीयकावलिशोभामिलिताङ्गुलीगणैः ।  
मुहुराकुलितेन वेणुना वशयत्प्राणभृतां मनःश्रुतीः ॥ ४७॥  
  
उदरद्युतिनिम्नगोच्छलल्लहरीरूपकरोमराजिकम् ।  
पशुपालविलासिनीलसन्नयनाकर्षणनाभिनिम्नितम् ॥ ४८॥  
  
कनकद्रवगौरमम्बरं दधतोरुद्वितयेन सुन्दरम् ।  
उदयन्मणिनूपुरप्रभासरणिश्रेणिजटालजानुकम् ॥ ४९॥  
  
अरिगीर्णगजेन्द्रगोपने दधता जाङ्घिकतामलौकिकीम् ।  
त्रिजगन्महनीयमूर्तिना वरजङ्घायुगलेन शोभितम् ॥ ५०॥  
  
कुलिशाङ्कुशकम्बुसाम्बुजध्वचक्राद्यभिरामलक्ष्मणा ।  
अरुणारुणकोमलत्विषा कमनीयेन तलेन राजितम् ॥ ५१॥  
  
विधिशर्वमुखामरस्फुरन्मुकुटोन्निद्रमणिप्रभाकुलम् ।  
नखचन्द्रमयूखमूर्च्छिताखिलतापं पदयोर्युगं दधत् ॥ ५२॥  
  
सरतः सरणौ सतो बहिः स्वपतो वाऽऽलपतो गृहान्तरे ।  
वपुरीदृशमीश तावकं हृदयालम्बनमस्तु मे सदा ॥ ५३॥  
  
नवनीरदनीलिमद्युतिर्नमनीयो निगमैर्निरन्तरम् ।  
निरये निपतन्तमाशु मां नयनेनापि सनाथयेद्विभुः ॥ ५४॥  
  
प्रणिपत्य हरे भवन्तमद्धा विनिबद्धाञ्जलिरेकमेव याचे ।  
जनिरस्तु कुले कृषीवलानामपि गोविन्दपदारविन्दभावः ।  
वाचा निर्मलया सुधामधुरया यां नाथ शिक्षामदाः  
तां स्वप्नेऽपि न संस्मराम्यहमहम्भावावृतो निस्त्रपः ।  
इत्यागःशतशालिनं पुनरपि स्वीयेषु मा बिभ्रतः  
त्वत्तो नास्ति दयानिधिर्यदुपते मत्तो न मत्तः परः ।  
पातालं व्रज याहि वा सुरपुरीमारोह मेरोः शिरः  
पारावारपरम्परां तर तथाप्याशा न शान्ता तव ।  
आधिव्याधिजरापराहत यदि क्षेमं निजं वाञ्छसि  
श्रीकृष्णेति रसायनं रसय रे शून्यैः किमन्यैः श्रमैः ।  
वज्रं पापमहीभृतां भवगदोद्रेकस्य सिद्ध्यौषधं  
मिथ्याज्ञाननिशाविशालतमसस्तिग्मांशुबिम्बोदयः ।  
क्रूरक्लेशमहीरुहामुरुतरज्वालाजटालः शिखी  
द्वारं निर्वृतिसद्मनो विजयते कृष्णेति वर्णद्धयम् ॥ ५८॥  
  
विशालविषयाटवीवलयलग्नदावानल  
प्रसृत्वरशिखावलीविकलितं मदीयं मनः ।  
अमन्दमिलदिन्दिरे निखिलमाधुरीमन्दिरे  
मुकुन्दमुरवचन्दिरे चिरमिदं चकोरायताम् ॥ ५९॥  
  
सुरस्रोतस्विन्याः पुलिनमधितिष्ठन्नयनयोः  
विधायान्तर्मुद्रामथ सपदि विद्राव्य विषयान् ।  
विधूतान्तर्ध्वान्तो मधुरमधुरायां चिति कदा  
निमग्नः स्यां कस्याञ्चन नवनभस्याम्बुदरुचि ॥ ६०॥  
  
इति श्रीजगन्नाथपण्डितकृता करुणालहरी समाप्ता ।  
  
  
Proofread by PSA Easwaran psaeaswaran at gmail.com  
  
Reference as Vishnulahari in Karunakahari published in a Marathi  
Journal Aryamitra from Pune.  It was published in 1953 by Shri  
D. G. Padhye.  
  
