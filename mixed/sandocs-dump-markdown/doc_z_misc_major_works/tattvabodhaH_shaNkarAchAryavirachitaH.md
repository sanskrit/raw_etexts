---
Author: Adi Shankaracharya
Category: major_works, shankarAchArya
Description-comments: Prakarana granths (elementary text)
File name: tattvabodha.itx
Indexextra: (meaning 1, 2, Dutch)
Language: Sanskrit
Latest update: June 19, 2003, September 9, 2019
Location: doc_z_misc_major_works
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: Philosophy (advaita vedanta)
Sublocation: major_works
Text title: Tattvabodha
Texttype: pramukha
Translated by: '-'
Transliterated by: Sunder Hattangadi sunderh at hotmail.com
engtitle: tattva bodha
itxtitle: tattvabodhaH (shaNkarAchAryavirachitaH)
title: तत्त्वबोधः (शण्कराचार्यविरचितः)

---
  
 तत्त्वबोधः   
श्रीशङ्करभगवत्पादाचार्यप्रणीतः  
INVOCATION  
वासुदेवेन्द्रयोगीन्द्रं नत्वा ज्ञानप्रदं गुरुम् ।  
मुमुक्षूणां हितार्थाय तत्त्वबोधोभिधीयते ॥  
  
साधनचतुष्टयसम्पन्नाधिकारिणां मोक्षसाधनभूतं  
तत्त्वविवेकप्रकारं वक्ष्यामः ।  
१  SADHANA CHATUSHTAYA  (The four-fold qualifications)  
साधनचतुष्टयं किम् ?  
नित्यानित्यवस्तुविवेकः ।  
इहामुत्रार्थफलभोगविरागः ।  
शमादिषट्कसम्पत्तिः ।  
मुमुक्षुत्वं चेति ।  
१.१ VIVEKA (Discrimination)  
नित्यानित्यवस्तुविवेकः कः ?  
नित्यवस्त्वेकं ब्रह्म तद्व्यतिरिक्तं सर्वमनित्यम् ।  
अयमेव नित्यानित्यवस्तुविवेकः ।  
१.२ VAIRAGYA (Dispassion)  
विरागः कः ?  
इहस्वर्गभोगेषु इच्छाराहित्यम् ।  
१.३ SHATKA SAMPATTI  
शमादिसाधनसम्पत्तिः का ?  
शमो दम उपरमस्तितिक्षा श्रद्धा समाधानं च इति ।  
१.३.१ SAMA  
शमः कः ?  
मनोनिग्रहः ।  
१.३.२ DAMA  
दमः कः ?  
चक्षुरादिबाह्येन्द्रियनिग्रहः ।  
१.३.३ UPARAMA OR UPARATI  
उपरमः कः ?  
स्वधर्मानुष्ठानमेव ।  
१.३.४ TITIKSHA  
तितिक्षा का ?  
शीतोष्णसुखदुःखादिसहिष्णुत्वम् ।  
१.३.५ SHRADDHA  
श्रद्धा कीदृशी ?  
गुरुवेदान्तवाक्यादिषु विश्वासः श्रद्धा ।  
१.३.६ SAMADHANA  
समाधानं किम् ?  
चित्तैकाग्रता ।  
१.४ MUMUKSHUTVAM  
मुमुक्षुत्वं किम् ?  
मोक्षो मे भूयाद् इति इच्छा ।  
एतत् साधनचतुष्टयम् ।  
ततस्तत्त्वविवेकस्याधिकारिणो भवन्ति ।  
२   TATTVA VIVEKA (Enquiry into Truth)  
तत्त्वविवेकः कः ?  
आत्मा सत्यं तदन्यत् सर्वं मिथ्येति ।  
आत्मा कः ?  
स्थूलसूक्ष्मकारणशरीराद्व्यतिरिक्तः पञ्चकोशातीतः सन्  
अवस्थात्रयसाक्षी सच्चिदानन्दस्वरूपः सन्   
यस्तिष्ठति स आत्मा ।  
२.१ THE FIVE SHEATHS (Pancha Kosa)  
२.२ SHARIRA TRAYA (The Three Bodies)  
२.३ AVASTHA TRAYA (The Three States)  
२.४ SATCHIDANANDA SVARUPA (Existence-Knowledge-Bliss)  
३     STHULA-SUKSHMA-KARANA SHARIRAS (Sharira-Traya)  
३.१ STHULA SHARIRA  
स्थूलशरीरं किम् ?  
पञ्चीकृतपञ्चमहाभूतैः कृतं सत्कर्मजन्यं  
सुखदुःखादिभोगायतनं शरीरम्  
अस्ति जायते वर्धते विपरिणमते अपक्षीयते विनश्यतीति  
षड्विकारवदेतत्स्थूलशरीरम् ।  
३.२ SUKSHMA SHARIRA  
सूक्ष्मशरीरं किम् ?  
अपञ्चीकृतपञ्चमहाभूतैः कृतं सत्कर्मजन्यं   
सुखदुःखादिभोगसाधनं   
पञ्चज्ञानेन्द्रियाणि  पञ्चकर्मेन्द्रियाणि पञ्चप्राणादयः   
मनश्चैकं बुद्धिश्चैका   
एवं सप्तदशाकलाभिः सह यत्तिष्ठति तत्सूक्ष्मशरीरम् ।  
३.२.१ ~nANA INDRIYAS (Organs of Perception)   
श्रोत्रं त्वक् चक्षुः रसना घ्राणम् इति पञ्च ज्ञानेन्द्रियाणि ।  
श्रोत्रस्य दिग्देवता ।  
त्वचो वायुः ।  
चक्षुषः सूर्यः ।  
रसनाया वरुणः ।  
घ्राणस्य अश्विनौ ।  
इति ज्ञानेन्द्रियदेवताः ।  
श्रोत्रस्य विषयः शब्दग्रहणम् ।  
त्वचो विषयः स्पर्शग्रहणम् ।  
चक्षुषो विषयः रूपग्रहणम् ।  
रसनाया विषयः रसग्रहणम् ।  
घ्राणस्य विषयः गन्धग्रहणम् इति ।  
३.२.२ KARMA INDRIYAS (Organs of Action)  
वाक्पाणिपादपायूपस्थानीति पञ्चकर्मेन्द्रियाणि ।  
वाचो देवता वह्निः ।  
हस्तयोरिन्द्रः ।  
पादयोर्विष्णुः ।  
पायोर्मृत्युः ।  
उपस्थस्य प्रजापतिः ।  
इति कर्मेन्द्रियदेवताः ।  
वाचो विषयः भाषणम् ।  
पाण्योर्विषयः वस्तुग्रहणम् ।  
पादयोर्विषयः गमनम् ।  
पायोर्विषयः मलत्यागः ।  
उपस्थस्य विषयः आनन्द इति ।  
३.३ KARANA SHARIRA  
कारणशरीरं किम् ?  
अनिर्वाच्यानाद्यविद्यारूपं शरीरद्वयस्य कारणमात्रं  
सत्स्वरूपाऽज्ञानं निर्विकल्पकरूपं यदस्ति तत्कारणशरीरम् ।  
४ AVASTHA TRAYA (The Three States)  
अवस्थात्रयं किम् ?  
जाग्रत्स्वप्नसुषुप्त्यवस्थाः ।  
४.१ JAGRAT AVASTHAA (Waking State)  
जाग्रदवस्था का ?  
श्रोत्रादिज्ञानेन्द्रियैः शब्दादिविषयैश्च ज्ञायते इति यत्   
सा जाग्रदावस्था ।  
स्थूल शरीराभिमानी आत्मा विश्व इत्युच्यते ।  
४.२ SVAPNA AVASTHA (Dream State)  
स्वप्नावस्था केति चेत् ?  
जाग्रदवस्थायां यद्दृष्टं यद् श्रुतम्  
तज्जनितवासनया निद्रासमये यः प्रपञ्चः प्रतीयते सा   
स्वप्नावस्था ।  
सूक्ष्मशरीराभिमानी आत्मा तैजस इत्युच्यते ।  
४.३ SUSHUPTI AVASTHA (Deep-sleep State)  
अतः सुषुप्त्यवस्था का  ?  
अहं किमपि न जानामि सुखेन मया निद्राऽनुभूयत इति   
सुषुप्त्यवस्था ।  
कारणशरीराभिमानी आत्मा प्राज्ञ इत्युच्यते ।  
५    PANCHA KOSHAS  
पञ्च कोशाः के ?  
अन्नमयः प्राणमयः मनोमयः विज्ञानमयः आनन्दमयश्चेति ।  
५.१ ANNAMAYA KOSHA (Food Sheath)  
अन्नमयः कः ?  
अन्नरसेनैव भूत्वा अन्नरसेनैव वृद्धिं प्राप्य अन्नरूपपृथिव्यां  
यद्विलीयते तदन्नमयः कोशः स्थूलशरीरम् ।  
५.२ PRANAMAYA KOSHA (Vital Air Sheath)  
प्राणमयः कः ?  
प्राणाद्याः पञ्चवायवः वागादीन्द्रियपञ्चकं प्राणमयः कोशः ।  
५.३  MANOMAYA KOSHA (Mental Sheath)  
मनोमयः कोशः कः ?  
मनश्च ज्ञानेन्द्रियपञ्चकं मिलित्वा यो भवति स मनोमयः कोशः ।  
५.४  VI~nANAMAYA KOSHA (Intellectual Sheath)  
विज्ञानमयः कः ?  
बुद्धिज्ञानेन्द्रियपञ्चकं मिलित्वा यो भवति स विज्ञानमयः कोशः ।  
५.५  ANANDAMAYA KOSHA (Bliss Sheath)  
आनन्दमयः कः ?  
एवमेव कारणशरीरभूताविद्यास्थमलिनसत्त्वं   
प्रियादिवृत्तिसहितं सत् आनन्दमयः कोशः ।  
एतत्कोशपञ्चकम् ।  
५.६  PANCHAKOSHATITA  
मदीयं शरीरं मदीयाः प्राणाः मदीयं मनश्च   
मदीया बुद्धिर्मदीयं अज्ञानमिति स्वेनैव ज्ञायते   
तद्यथा मदीयत्वेन ज्ञातं कटककुण्डल गृहादिकं   
स्वस्माद्भिन्नं तथा पञ्चकोशादिकं स्वस्माद्भिन्नम्  
मदीयत्वेन ज्ञातमात्मा न भवति ॥  
  
६   ATMAN  
आत्मा तर्हि कः ?  
सच्चिदानन्दस्वरूपः ।  
सत्किम् ?  
कालत्रयेऽपि तिष्ठतीति सत् ।  
चित्किम् ?  
ज्ञानस्वरूपः ।  
आनन्दः कः ?  
सुखस्वरूपः ।  
एवं सच्चिदानन्दस्वरूपं स्वात्मानं विजानीयात् ।  
७  JAGAT (The Universe)  
अथ चतुर्विंशतितत्त्वोत्पत्तिप्रकारं वक्ष्यामः ।  
ब्रह्माश्रया सत्त्वरजस्तमोगुणात्मिका माया अस्ति ।  
७.१  BRAHMAN  
७.२  MAYA  
७.३  CREATION  
७.३.१  EVOLUTION OF THE FIVE ELEMENTS  
ततः आकाशः सम्भूतः ।  
आकाशाद् वायुः ।  
वायोस्तेजः ।  
तेजस आपः ।  
अभ्धयः पृथिवी ।  
७.३.२  EVOLUTION OF THE SATTVA ASPECT  
७.३.२.१  ORGANS OF PERCEPTION  
एतेषां पञ्चतत्त्वानां मध्ये   
आकाशस्य सात्विकांशात् श्रोत्रेन्द्रियं सम्भूतम् ।  
वायोः सात्विकांशात् त्वगिन्द्रियं सम्भूतम् ।  
अग्नेः सात्विकांशात् चक्षुरिन्द्रियं सम्भूतम् ।  
जलस्य सात्विकांशात् रसनेन्द्रियं सम्भूतम् ।  
पृथिव्याः सात्विकांशात् घ्राणेन्द्रियं सम्भूतम् ।  
७.३.२.२  ANTAHKARANA (Mind)  
एतेषां पञ्चतत्त्वानां समष्टिसात्विकांशात्   
मनोबुद्ध्यहङ्कार चित्तान्तःकरणानि सम्भूतानि ।  
सङ्कल्पविकल्पात्मकं मनः ।  
निश्चयात्मिका बुद्धिः ।  
अहङ्कर्ता अहङ्कारः ।  
चिन्तनकर्तृ चित्तम् ।  
मनसो देवता चन्द्रमाः ।  
बुद्धे ब्रह्मा ।  
अहङ्कारस्य रुद्रः ।  
चित्तस्य वासुदेवः ।  
७.३.३  EVOLUTION OF THE RAJAS ASPECT  
एतेषां पञ्चतत्त्वानां मध्ये   
आकाशस्य राजसांशात् वागिन्द्रियं सम्भूतम् ।  
वायोः राजसांशात् पाणीन्द्रियं सम्भूतम् ।  
वन्हेः राजसांशात् पादेन्द्रियं सम्भूतम् ।  
जलस्य राजसांशात् उपस्थेन्द्रियं सम्भूतम् ।  
पृथिव्या राजसांशात् गुदेन्द्रियं सम्भूतम् ।  
एतेषां समष्टिराजसांशात् पञ्चप्राणाः सम्भूताः ।  
७.३.४  EVOLUTION OF THE TAMASIC ASPECT  
एतेषां पञ्चतत्त्वानां तामसांशात्  
पञ्चीकृतपञ्चतत्त्वानि भवन्ति ।  
पञ्चीकरणं कथम् इति चेत् ।  
एतेषां पञ्चमहाभूतानां तामसांशस्वरूपम्  
एकमेकं भूतं द्विधा विभज्य एकमेकमर्धं पृथक्  
तूष्णीं व्यवस्थाप्य अपरमपरमर्धं चतुर्धां  विभज्य  
स्वार्धमन्येषु अर्धेषु स्वभागचतुष्टयसंयोजनं कार्यम् ।  
तदा पञ्चीकरणं भवति ।  
एतेभ्यः पञ्चीकृतपञ्चमहाभूतेभ्यः स्थूलशरीरं भवति ।  
एवं पिण्डब्रह्माण्डयोरैक्यं सम्भूतम् ।  
८   ISHVARA AND THE ADHISHTHANA DEVATAS  
९   JIVA AND ISHVARA  
स्थूलशरीराभिमानि जीवनामकं ब्रह्मप्रतिबिम्बं भवति ।  
स एव जीवः प्रकृत्या स्वस्मात् ईश्वरं भिन्नत्वेन जानाति ।  
अविद्योपाधिः सन् आत्मा जीव इत्युच्यते ।  
मायोपाधिः सन् ईश्वर इत्युच्यते ।  
एवं उपाधिभेदात् जीवेश्वरभेददृष्टिः यावत्पर्यन्तं तिष्ठति  
तावत्पर्यन्तं जन्ममरणादिरूपसंसारो न निवर्तते ।  
तस्मात्कारणान्न जीवेश्वरयोर्भेदबुद्धिः स्वीकार्या ।  
१०  TAT TWAMASI (That Thou Art)  
ननु साहङ्कारस्य किञ्चिज्ज्ञस्य जीवस्य निरहङ्कारस्य सर्वज्ञस्य  
ईश्वरस्य तत्त्वमसीति महावाक्यात् कथमभेदबुद्धिः स्यादुभयोः   
विरुद्धधर्माक्रान्तत्वात् ।  
इति चेन्न । स्थूलसूक्ष्मशरीराभिमानी त्वम्पदवाच्यार्थः ।  
उपाधिविनिर्मुक्तं समाधिदशासम्पन्नं शुद्धं चैतन्यं   
त्वम्पदलक्ष्यार्थः ।  
एवं सर्वज्ञत्वादिविशिष्ट ईश्वरः तत्पदवाच्यार्थः ।  
उपाधिशून्यं शुद्धचैतन्यं तत्पदलक्ष्यार्थः ।  
एवं च जीवेश्वरयो चैतन्यरूपेणाऽभेदे बाधकाभावः ।  
११   JIVANMUKTA  
एवं च वेदान्तवाक्यैः सद्गुरूपदेशेन च सर्वेष्वपि   
भूतेषु येषां  
ब्रह्मबुद्धिरुत्पन्ना ते जीवन्मुक्ताः इत्यर्थः ।  
ननु जीवन्मुक्तः कः ?  
यथा देहोऽहं पुरुषोऽहं ब्राह्मणोऽहं शूद्रोऽहमस्मीति   
दृढनिश्चयस्तथा नाहं ब्राह्मणः न शूद्रः न पुरुषः   
किन्तु असङ्गः सच्चिदानन्द स्वरूपः प्रकाशरूपः सर्वान्तर्यामी  
चिदाकाशरूपोऽस्मीति दृढनिश्चय   
रूपोऽपरोक्षज्ञानवान् जीवन्मुक्तः ॥  
  
११.१  ASANGA (Unattached)  
११.२  SATCHIDANANDA (Existence-Knowledge-Bliss)  
११.३  SARVANTARYAMI (The Indweller of All)  
११.४  CHIDAKASARUPA (Formless Consciousness)  
११.५  APAROKSHA ~nANA  
११.६  FREEDOM FROM BONDAGE  
ब्रह्मैवाहमस्मीत्यपरोक्षज्ञानेन निखिलकर्मबन्धविनिर्मुक्तः   
स्यात् ।  
कर्माणि कतिविधानि सन्तीति चेत्   
आगामिसञ्चितप्रारब्धभेदेन त्रिविधानि सन्ति ।  
ज्ञानोत्पत्त्यनन्तरं ज्ञानिदेहकृतं पुण्यपापरूपं कर्म   
यदस्ति तदागामीत्यभिधीयते ।  
सञ्चितं कर्म किम् ?  
अनन्तकोटिजन्मनां बीजभूतं सत् यत्कर्मजातं पूर्वार्जितं   
तिष्ठति तत् सञ्चितं ज्ञेयम् ।  
प्रारब्धं कर्म किमिति चेत् ।  
इदं शरीरमुत्पाद्य इह लोके एवं सुखदुःखादिप्रदं यत्कर्म   
तत्प्रारब्धं  
भोगेन नष्टं भवति प्रारब्धकर्मणां भोगादेव क्षय इति ।  
१२      KARMA  
१३      FREEDOM FROM BONDAGE  
सञ्चितं कर्म ब्रह्मैवाहमिति निश्चयात्मकज्ञानेन नश्यति ।  
आगामि कर्म अपि ज्ञानेन नश्यति किञ्च आगामि कर्मणां  
नलिनीदलगतजलवत् ज्ञानिनां सम्बन्धो नास्ति ।  
किञ्च ये ज्ञानिनं स्तुवन्ति भजन्ति अर्चयन्ति तान्प्रति   
ज्ञानिकृतं आगामि पुण्यं गच्छति ।  
ये ज्ञानिनं निन्दन्ति द्विषन्ति दुःखप्रदानं कुर्वन्ति तान्प्रति  
ज्ञानिकृतं सर्वमागामि क्रियमाणं यदवाच्यं कर्म  
पापात्मकं तद्गच्छति ।  
सुहृदः पुण्यकृतं दुर्हृदः पापकृत्यं गृह्णन्ति ।  
तथा चात्मवित्संसारं तीर्त्वा ब्रह्मानन्दमिहैव प्राप्नोति ।  
तरति शोकमात्मवित् इति श्रुतेः ।  
तनुं त्यजतु वा काश्यां श्वपचस्य गृहेऽथ वा ।  
ज्ञानसम्प्राप्तिसमये मुक्ताऽसौ विगताशयः । इति स्मृतेश्च ।  
  
इति श्रीशङ्करभगवत्पादाचार्यप्रणीतः तत्त्वबोधप्रकरणं समाप्तम् ।  
  
  
Encoded and proofread by  Sunder Hattangadi (sunderh@hotmail.com)  
  
