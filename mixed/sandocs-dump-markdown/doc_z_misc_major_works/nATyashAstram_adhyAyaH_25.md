---
Author: Sage Bharata
Category: natyashastra, major_works, bharata
File name: natya25.itx
Language: Sanskrit
Latest update: November 23, 2002
Location: doc_z_misc_major_works
Proofread by: dpadmakar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/culture/Dance/Drama
Sublocation: major_works
Text title: naaTyashaastra adhyaaya 25
Texttype: pramukha
Transliterated by: dpadmakar at hotmail.com
engtitle: Natya Shastra Chapter 25
itxtitle: nATyashAstram adhyAyaH 25
title: नाट्यशास्त्रम् अध्यायः २५

---
  
 नाट्यशास्त्रम् अध्यायः २५   
  
      ॥ श्रीरस्तु ॥  
  
भरतमुनिप्रणीतं नाट्यशास्त्रम्  
पञ्चविंशोऽध्यायः ।  
अङ्गाभिनयस्यैव यो विशेषः क्वचित् क्वचित् ।  
अनुक्त उच्यते चित्रः चित्राभिनयस्स्मृतः ॥ १॥  
  
उत्तानौ तु करौ कृत्वा स्वस्तिकौ पार्श्वसंस्थितौ ।  
उद्वाहितेन शिरसा तथा चोर्ध्वनिरीक्षणात् ॥ २॥  
  
प्रभातं गगनं रात्रिः प्रदोषं दिवसं तथा ।  
ऋतून् घनान् वनान्तांश्च विस्तीर्णांश्च जलाशयान् ॥ ३॥  
  
दिशो ग्रहान् सनक्षत्रान् किञ्चित् स्वस्थं च यद्भवेत् ।  
तस्य त्वभिनयः कार्यो नानादृष्टिसमन्वितः ॥ ४॥  
  
एभिरेव करैर्भूयस्तेनैव शिरसा पुनः ।  
अधो निरीक्षणेनाथ भूमिस्थान् सम्प्रदर्शयेत् ॥ ५॥  
  
स्पर्शस्य ग्रहणेनैव तथोल्लुकसनेन च ।  
चन्द्रज्योस्त्नां सुखं वायुं रसं गन्धं च निर्दिशेत् ॥ ६॥  
  
वस्त्रावकुण्ठनात्सूर्यं रजोधूमानिलांस्तथा ।  
भूमितापमथोष्णं च कुर्याच्छायाभिलाषतः ॥ ७॥  
  
ऊर्ध्वाकेकरदृष्टिस्तु मध्याह्ने सूर्यमादिशेत् ।  
उदयास्तगतं चैव विस्मयार्थैः प्रदर्शयेत् ॥८॥  
  
यानि सौम्यार्थयुक्तानि सुस्वभावकृतानि च ।  
गात्रस्पर्शैस्सरोमाञ्चैस्तेषामभिनयो भवेत् ॥ ९॥  
  
यानि स्युस्तीक्ष्णरूपाणि तानि चाभिनयेत्सुधीः ।  
असंस्पर्शैस्तथोद्वेगैस्तथा मुखविकुण्ठनैः ॥ १०॥  
  
गम्भीरोदातसंयुक्तानर्थानभिनयेद्बुधः ।  
साटोपैश्च सगर्वैश्च गात्रैः सौष्ठवसंयुतैः ॥ ११॥  
  
यज्ञोपवीतदेशस्थमरालं हासमादिशेत् ।  
स्वस्तिकौ विच्युतौ हारस्रग्दामार्थान् निदर्शयेत् ॥ १२॥  
  
भ्रमणेन प्रदर्शिन्या दृष्टेः परिगमेन च ।  
अलपद्मकपीडायाः सर्वार्थग्रहणं भवेत् ॥ १३॥  
  
श्रव्यं श्रवणयोगेन दृश्यं दृष्टिविलोकनैः ।  
आत्मस्थं परसंस्थं वा मध्यस्थं वा विनिर्दिशेत् ॥ १४॥  
  
विद्युदुल्काघनरवाविष्फुलिङ्गार्चिषस्तथा ।  
त्रस्ताङ्गाक्षिनिमेषैश्च तेऽभिनेयाः प्रयोक्तृभिः ॥ १५॥  
  
उद्वेष्टितकरावृत्तौ करौ कृत्वा नतं शिरः ।  
असंस्पर्शे तथानिष्टे जिह्मदृष्टेन कारयेत् ॥ १६॥  
  
वायुमुष्णं तमस्तेजो मुखप्रच्छादनेन च ।  
रेणुतोयपतङ्गांश्च भ्रमरांश्च निवारयेत् ॥ १७॥  
  
कृत्वा स्वस्तिकसंस्थानौ पद्मकोशावधोमुखौ ।  
सिअंहर्क्षवानरव्याघ्रश्वापदांश्च निरूपयेत् ॥१८॥  
  
स्वस्तिकौ त्रिपताकौ तु गुरूणां पादवन्दने ।  
खटकस्वस्थिकौ चापि प्रतोदग्रहणे स्मृतौ ॥ १९॥  
  
एकं द्वि त्रीणि चत्वारि पञ्च षट् सप्त चाष्टधा ।  
नव वा दश वापि स्युर्गणनाङ्गुलिभिर्भवेत् ॥ २०॥  
  
दशाख्याश्च शताख्याश्च सहस्राख्यास्तथैव च ।  
पताकाभ्यां तु हस्ताभ्यां प्रयोज्यास्ताः प्रयोक्तृभिः ॥ २१॥  
  
दशाख्यगणनायास्तु परतो या भवेदिह ।  
वाक्यार्थेनैव साध्यासौ परोक्षाभिनयेन च ॥ २२॥  
  
छत्रध्वजपताकाश्च निर्देश्या दण्डधारणात् ।  
नानाप्रहरणं चाथ निर्देश्यं धारणाश्रयम् ॥ २३॥  
  
एकचित्तो ह्यधोदृष्टिः किञ्चिन्नतशिरास्तथा ।  
सव्यहस्तश्च सन्दंशः स्मृते ध्याने वितर्किते ॥ २४॥  
  
उद्वाहितं शिरः कृत्वा हंसपक्षौ प्रदक्षिणौ ।  
अपत्यरूपणे कार्यावुछ्रयौ च प्रयोक्तृभिः ॥ २५॥  
  
उद्वाहितं शिरः कृत्वा हंसवक्त्रं तथोर्ध्वगम् ।  
प्रसादयच्च यं मानं दीर्घसत्वं च निर्दिशेत् ॥ २६॥  
  
अरालं च शिरस्थाने समुद्वाह्य तु वामकम् ।  
गते निर्वृत्ते ध्वस्ते च श्रान्तवाक्ये च योजयेत् ॥ २७॥  
  
सर्वेन्द्रियस्वस्थतया प्रसन्नवदनस्तथा ।  
विचित्रभूतलालोकैः शरदन्तु विनिर्दिशेत् ॥ २८॥  
  
गात्रसङ्कोचनाच्चापि सूर्याग्निपटुसेवनात् ।  
हेमन्तस्त्वभिनेतव्यः पुरुषैर्मध्यमाधमैः ॥ २९॥  
  
शिरोदन्तोष्ठकम्पेन गात्रसङ्कोचनेन च ।  
कूजितैश्च सशीत्कारैरधमश्शीतमादिशेत् ॥ ३०॥  
  
अवस्थान्तरमासाद्य कदाचित्तूत्तमरैरपि ।  
शीताभिनयनं कूर्याद्देवाद्व्यसनसम्भवम् ॥ ३१॥  
  
ऋतुजानां तु पुष्पाणां गन्धघ्राणैस्तथैव च ।  
रूक्षस्य वायोः स्पर्शाच्च शिशिरं रूपयेद्बुधः ॥ ३२॥  
  
प्रमोदजननारम्भैरुपभोगैः पृथग्विधिः ।  
वसन्तस्त्वभिनेतव्यो नानापुष्पप्रदर्शनात् ॥ ३३॥  
  
स्वेद प्रमार्जनैश्चैव भूमितापैः सवीजनैः ।  
उष्णस्य वायोः स्पर्शेन ग्रीष्मं त्वभिनयेद्बुधः ॥ ३४॥  
  
कदम्बनीपकुटपैः शाद्वलैः सेन्द्रगोपकैः ।  
मेघवातैः सुखस्पर्शैः प्रावृट्कालं प्रदर्शयेत् ॥ ३५॥  
  
मेघौघनादैर्गम्भीरैर्धाराप्रपतनैस्तदा ।  
विद्युन्निर्घातघोषैश्च वर्षारात्रं समादिशेत् ॥ ३६॥  
  
यद्यस्य चिह्नं वेषो वा कर्म वा रूपमेव वा ।  
निर्देश्यः स ऋतुस्तेन इष्टानिष्टार्थदर्शनात् ॥ ३७॥  
  
एतानृतूनर्थवशाद्दर्शयेद्धि रसानुगान् ।  
सुखिनस्तु सुखोपेतान् सुःखार्थान् दुःखसंयुतान् ॥ ३८॥  
  
यो येन भावेनाविष्टः सुखदेनेतरेअन वा ।  
स तदाहितसङ्कारः सर्वं पश्यति तन्मयम् ॥ ३९॥  
  
भावाभिनयनं कुर्याद्विभावानां निदर्शनैः ।  
तथैव चानुभावानां भावसिद्धिः प्रवर्तिता ॥ ४०॥  
  
विभावेनाहृतं कार्यमनुभावेन नीयते ।  
आत्मानुभवनं भावो विभावः परदर्शनम् ॥ ४१॥  
  
गुरुर्मित्रं सखा स्निग्धः सम्बन्धी बन्धुरेव वा ।  
आवेद्यते हि यः प्राप्तः स विभाव इति स्मृतः ॥ ४२॥  
  
यत्त्वस्य सम्भ्रमोत्थानैरर्घ्यपाद्यासनादिभिः ।  
पूजनं क्रियते भक्त्या सोऽनुभावः प्रकीर्तितः ॥ ४३॥  
  
एवमन्येष्वपि ज्ञेयो नानाकार्यप्रदर्शनात् ।  
विभावो वापि भावो वा विज्ञेयोऽर्थवशाद्बुधैः ॥ ४४॥  
  
यस्त्वपि प्रतिसन्देशो दूतस्येह प्रदीयते ।  
सोऽनुभाव इति ज्ञेयः प्रतिसन्देशदर्शितः ॥ ४५॥  
  
एवं भावो विभावो वाप्यनुभावश्च कीर्तितः ।  
पुरुषैरभिनेयः स्यात्प्रमदाभिरथापि वा ॥ ४६॥  
  
स्वभावाभिनये स्थानं पुंसां कार्यं तु वैष्णवम् ।  
आयतं वावहित्थं वा स्त्रीणां कार्यं स्वभावतः ॥ ४७॥  
  
प्रयोजनवशाच्चैव शेषाण्यपि भवन्ति हि ।  
नानाभवाभिनयनैः प्रयोगैश्च पृथग्विधैः ॥ ४८॥  
  
धैर्यलीलाङ्गसम्पन्नं पुरुषाणां विचेष्टितम् ।  
मृदुलीलाङ्गहारैश्च स्त्रीणां कार्यं तु चेष्टितम् ॥ ४९॥  
  
करपादाङ्गसञ्चारास्स्त्रीणां तु ललिताः स्मृताः ।  
सुधीरश्चोद्धतश्चैव पुरुषाणां प्रयोक्तृभिः ॥ ५०॥  
  
यथा रसं यथा भावं स्त्रीणां भावप्रदर्शनम् ।  
नराणां प्रमदानां च भावाभिनयनं पृथक् ॥ ५१॥  
  
भावानुभावनं युक्तं व्याख्यास्याम्यनुपूर्वशः ।  
आलिङ्गनेन गात्राणां सस्मितेन च चक्षुषा ॥ ५२॥  
  
तथोल्लुकसानच्चापि हर्षं सन्दर्शयेन्नरः ।  
क्षिप्रस!न्जातरोमाञ्चात् बाष्पेणावृतलोचना ॥ ५३॥  
  
कुर्वीत नर्तकी हर्षं प्रीत्या वाक्यैश्च सस्मितैः ।  
उद्वृत्तरक्तनेत्रश्च सन्दष्टाधर एव च ॥ ५४॥  
  
निश्वासकम्पिताङ्गश्च क्रोधं चाभिनयेन्नरः ।  
नेत्राभ्यां बाष्पपूर्णाभ्यां चिबुकौष्ठप्रकम्पनात् ॥ ५५॥  
  
शिरसः कम्पनाच्चैव भ्रुकुटीकरणेन च ।  
मौनेनाङ्गुलिभङ्गेन माल्याभरणवर्जनात् ॥ ५६॥  
  
आयतकस्थानकक्षाया ईर्ष्या क्रोधे भवेत्स्त्रियाः ।  
निश्वासोच्छ्वासबहुलैरधोमुखविचिन्तनैः ॥ ५७॥  
  
आकाशवचनाच्चापि दुःखं पुंसां तु योजयेत् ।  
रुदितैः श्वसितैश्चैव शिरोभिहननेन च ॥ ५८॥  
  
भूमिपाताभिघातैश्च दुःखं स्त्रीषु प्रयोजयेत् ।  
आनन्दजं चार्तिजं  वा ईर्ष्यासम्भूतमेव वा ॥ ५९ ॥  
  
यत्पूर्वमुक्तं रुदितं तत्स्त्रीनीचेषु योजयेत् ।  
सम्भ्रमावेगचेष्टाभिश्शस्त्रसम्पातनेन च ॥ ६० ॥  
  
पुरुषाणां भयं कार्यं धैर्यावेगबलादिभिः ।  
चलतारकनेत्रत्वाद्गात्रैः स्फुरितकम्पितैः ॥ ६१॥  
  
सन्त्रस्तहृदयत्वाच्च पार्श्वाभ्यामवलोकनैः ।  
भर्तृरन्वेषणाच्चैवमुच्चैराक्रन्दनादपि ॥ ६२॥  
  
प्रियस्यालिङ्गनाच्चैव भयं कार्यं भवेत्स्त्रियाः ।  
मदा येऽभिहिताः पूर्वं ते स्त्रीनीचेषु योजयेत् ॥ ६३॥  
  
मृदुभिः स्खलितैर्नित्यमाकाशस्यावलम्बनात् ।  
नेत्रावघूर्णनैश्चैव सालस्यैः कथितैस्तथा ॥ ६४॥  
  
गात्राणां कम्पनैश्चैव मदः कार्यो भवेत्स्त्रियाः ।  
अनेन विधिना कार्यः प्रयोगाः कारणोत्थिताः ॥ ६५॥  
  
पौरुषः स्त्रीकृतो वापि भावा ह्यभिनयं प्रति ।  
सर्वे सललिता भावास्स्त्रीभिः कार्याः प्रयत्नतः ॥ ६६॥  
  
धैर्यमाधुर्यसम्पन्ना भावाः कार्यास्तु पौरुषाः ।  
त्रिपताकाङ्गुलीभ्यां तु वलिताभ्यां प्रयोजयेत् ॥ ६७॥  
  
शुकाश्च सारिकाश्चैव सूक्ष्मा ये चापि पक्षिणः ।  
शिखिसारसहंसाद्याः स्थूला येऽपि स्वभावतः ॥ ६८॥  
  
रेचकैरङ्गहारैश्च तेषामभिनयो भवेत् ।  
खरोष्ट्राश्वतरासिंहव्याघ्रगोमहिषादय ॥ ६९॥  
  
गतिप्रचरैरङ्गैश्च तेऽभिनेयाः प्रयोक्तृभिः ।  
भूताः पिशाचा यक्षाश्च दानवाः सहराक्षसैः ॥ ७०॥  
  
अङ्गहारैरविनिर्देश्या नामसङ्कीर्तनादपि ।  
अङ्गहारैर्विनिर्देश्या अप्रत्यक्षा भवन्ति ये ॥ ७१॥  
  
प्रत्यक्षास्त्वभिनेतव्या भयोद्वेगैः सविस्मयैः ।  
देवाश्च चिह्नैश्च प्रणामकरणैर्भावैश्च विचेष्टितैः ॥ ७२॥  
  
अभिनेयो ह्यर्थवशादप्रत्यक्षाः प्रयोगज्ञैः ।  
सव्योत्थितेन हस्तेन ह्यरालेन शिरः स्पृशेत् ॥ ७३॥  
  
नरेऽह्यभिवादनं ह्येतदप्रत्यक्षे विधीयते ।  
खटकावर्धमानेन कपोताख्येन वा पुनः ॥ ७४॥  
  
दैवतानि गुरूंश्चैव प्रमदाश्चाभिवादयेत् ।  
दिवौकसश्च ये पूज्याः प्रत्यक्षाश्च भवन्ति ये ॥ ७५॥  
  
तान् प्रमाणैः प्रभावैश्च गम्भीरार्थैश्च योजयेत् ।  
महाजनं सखीवर्गं विटधूर्तजनं तथा ॥ ७६॥  
  
परिमण्डलसंस्थेन हस्तेनाभिनयेनन्नरः ।  
पर्वतान् प्रांशुयोगेन वृक्षांश्चैव समुच्छ्रितान् ॥ ७७॥  
  
प्रसारिताभ्यां बाहुभ्यामुत्क्षिप्ताभ्यां प्रयोजयेत् ।  
समूहसागरं सेना बहुविस्तीर्णमेव च ॥ ७८॥  
  
पताकाभ्यां तु हस्ताभ्यामुत्क्षिप्ताभ्यां प्रदर्शयेत् ।  
शौर्यं धैर्यं च गर्वं च दर्पमौदार्यमुच्छ्रयम् ॥ ७९॥  
  
ललाटदेशस्थानेन त्वरालेनाभिदर्शयेत् ।  
वक्षोदेशादपाविद्धौ करौ तु मृगशीर्षकौ ॥ ८०॥  
  
विस्तीर्णप्रद्रुतोत्क्षेपौ योज्यौ यस्यादपावृतम् ।  
अधोमुखोत्तानतलौ हस्तौ किञ्चित्प्रसारितौ ॥ ८१॥  
  
कृत्वा त्वभिनयेद्वेलां बिलद्वारं गृहं गुहान् ।  
कामं शापग्रहग्रस्तान्  ज्वरोपहतचेतसः ॥ ८२॥  
  
एतेषां चेष्टितं कुर्यादङ्गाद्यैः सदृशैर्बुधैः ।  
दोलाभिनयनं कुर्याद्दोलायास्तु विलोकनैः ॥ ८३॥  
  
सम्भोक्षेण च गात्राणां रज्वश्वाग्रहणेन च ।  
यदा चाङ्गवती डोला प्रत्यक्षा पुस्तजा भवेत् ॥ ८४॥  
  
आसनेषु प्रविष्टानां कर्तव्यं तत्र डोलनम् ।  
आकाशवचनानीह वक्ष्याम्यात्मगतानि च ॥ ८५॥  
  
अपवारितकं चैव जनान्तिकमथापि च ।  
दूरस्थाभाषणं यत्स्यादशरीरनिवेदनम् ॥ ८६॥  
  
परोक्षान्तरितं वाक्यमाकाशवचनं तु तत् ।  
तत्रोत्तरकृतैर्वाक्यैः संलापं सम्प्रयोजयेत् ॥ ८७॥  
  
नानाकारणसंयुक्तैः काव्यभावसमुत्थितैः ।  
हृदयस्य वचो यत्तू तदात्मगतमीष्यते ॥ ८८॥  
  
सवितर्कं च तद्योज्यं प्रायशो नाटकादिषु ।  
निगूढभावसंयुक्तमपवारितकं स्मृतम् ॥ ८९॥  
  
कार्यवशादश्रवणं पार्श्वगतैर्यज्जनान्तिकं तत्स्यात् ।  
हृदयस्थं सविकल्पं भावस्थं चात्मगतमेव ॥ ९०॥  
  
इति गूढार्थयुक्तानि वचनानीह नाटके ।  
जनान्तिकानि कर्णे तु तानि योज्यानि योक्तृभिः ॥ ९१॥  
  
पूर्ववृत्तं तु यत्कार्यं भूयः कथ्यं तु कारणात् ।  
कर्णप्रदेशे तद्वाच्यं मागात्तत्पुनरुक्तताम् ॥८२॥  
  
अव्यभिचारेण पठेदाकाशजनान्तिकात्मगतपाठ्यम् ।  
प्रत्यक्षपरोक्षकृतानामात्मसमुत्थान् परकृतांश्च ॥ ९३॥  
  
हस्तमन्तरितं कृत्वा त्रिपताकं प्रयोक्तृभिः  ।  
जनान्तिकं प्रयोक्तव्यमपवारितकं तथा ॥ ९४॥  
  
स्वप्नायितवाक्यार्थैस्त्वभिनेयो न खलु हस्तसञ्चारैः ।  
सुप्ताभिहितैरेव तु वाक्यार्थैः सोऽभिनेयः स्यात् ॥ ९५॥  
  
मन्दस्वरसञ्चारैर्व्यक्ताव्यक्तं पुनरुक्तवचनार्थम् ।  
पूर्वानुस्मरणकृतं कार्यं स्वप्नाञ्चिते पाठ्यम् ॥ ९६॥  
  
प्रशिथिलगुरुकरुणाक्षरघण्टानुस्वरितवाक्यगद्गदजैः ।  
हिक्काश्वसोपेतां काकुं कुर्यान्मरणकाले ॥ ९७॥  
  
हिक्काश्वासोपेतां मूर्च्छोपगमे मरणवत्कथयेत् ।  
अतिमत्तेष्वपि कार्यं तद्वत्स्वप्नायिते यथा पाठ्यम् ॥ ९८॥  
  
वृद्धानां योजयेत्पाठ्यं गद्गदस्खलिताक्षरम् ।  
असमाप्ताक्षरं चैव बालानां तु कलस्वनम् ॥ ९९॥  
  
नानाभावोपगतं मरणाभिनये बहुकीर्तितं तु ।  
विक्षिप्तहस्तपादैर्निभृतैः सन्नैस्तथा कार्यम् ॥ १००॥  
  
व्याधिप्लुते च मरणं निषण्णगात्रैस्तु सम्प्रयोक्तव्यम् ।  
हिक्काश्वासोपेतं तथा पराधीनगात्रसञ्चारम् ॥ १०१॥  
  
विषपीतेऽपि च मरणं कार्यं विक्षिप्तगात्रकरचरणम् ।  
विषवेगसम्प्रयुक्तं विस्फुरिताङ्गक्रियोपेतम् ॥ १०२॥  
  
प्रथेमे वेगे कार्श्यं त्वभिनेये वेपथुर्द्वितीये तु ।  
दाहस्तथा तृतीये विलल्लिका स्याच्चतुर्थे तु ॥ १०३॥  
  
फेनस्तु पञ्चमस्थे तु ग्रीवा  षष्ठे तु भज्यते ।  
जडता सप्तमे तु स्यान्मरणं त्वष्टमे भवेत् ॥ १०४॥  
  
तत्र प्रथमवेगे तु क्षामवक्रकपोलता ।  
कृशत्वेऽभिनयः कार्यो वाक्यानामल्पभाषणम् ॥ १०५॥  
  
सर्वाङ्गवेपथुं च कण्डूयनं तथाङ्गानाम् ।  
विक्षिप्तहस्तगात्रं दाहं चैवाप्यभिनयेत्तु ॥ १०६॥  
  
उद्वृत्तनिमेषत्वादुद्गारच्छर्दनैस्तथाक्षेपैः ।  
अव्यक्ताक्षरकथनैः विलल्लिकामभिनयेदेवम् ॥ १०७॥  
  
उद्गारवमनयोगैः शिरसश्च विलोलनैरनेकविधैः ।  
फेनस्त्वभिनेतव्यो निःसञ्ज्ञतया निमेषैश्च ॥ १०८॥  
  
अंसकपोलस्पर्शः शिरसोऽथ विनामनं शिरोऽपाङ्गः ।  
सर्वेन्द्रिअयसम्मोहाज्जडतामेवं त्वभिनयेत्तु ॥ १०९॥  
  
सम्मीलितनेत्रत्वात् व्याधिविवृद्धौ भुजङ्गदशनाद्वा ।  
एवं हि नाट्यधर्मे मरणानि बुधैः प्रयोज्यानि ॥ ११०॥  
  
सम्भ्रमेष्वथ रोषेषु शोकावेशकृतेषु च ।  
यानि वाक्यानि युज्यन्ते पुनरुक्तं न तेष्विह ॥ १११॥  
  
साध्वहो मां च हेहेति किं त्वं मामावदेति च ।  
एवंविधानि कार्याणि द्वित्रिसङ्ख्यानि कारयेत् ॥ ११२॥  
  
प्रत्यङ्गहीनं यत्काव्यं विकृतं  च प्रयुज्यते ।  
न लक्षणकृतस्तत्र कार्यस्त्वभिनयो बुधैः ॥ ११३॥  
  
भावो यत्रोत्तमानां तु न तं मध्येषु योजयेत् ।  
यो भावश्चैव मध्यानां न ते नीचेषु योजयेत् ॥ ११४॥  
  
पृथक् पृथग्भावरसैरात्मचेष्टासमुत्थितैः ।  
ज्येष्ठमध्यमनीचेषु नाट्यं रागं हि गच्छति ॥ ११५॥  
  
एतेऽभिनयविशेषाः कर्तव्याः सत्त्वभावसंयुक्ताः ।  
अन्ये तु लौकिका  ये तु ते सर्वे लोकवत्कार्याः ॥ ११६॥  
  
नानाविधैर्यथा पुष्पैर्मालां ग्रथ्नाति माल्यकृत् ।  
अङ्गोपाङ्गै रसैर्भावैस्तथा नाट्यं प्रयोजयेत् ॥ ११७॥  
  
या यस्य लीला नियता गतिश्च  
रङ्गप्रविष्टस्य निधानयुक्तः ।  
तामेव कुर्यादविमुक्तसत्त्वो  
यावन्नरङ्गात्प्रतिनिर्वृतः स्यात् ॥ ११८॥  
  
एवमेते मया प्रोक्ता नाट्ये चाभिनयाः क्रमात् ।  
अन्ये तु लौकिका ये ते लोकाद्ग्राह्याः सदा बुधैः ॥ ११९॥  
  
लोको वेदस्तथाध्यात्मं प्रमाणं त्रिविधं स्मृतम् ।  
वेदाध्यात्मपदार्थेषु प्रायो नाट्यं प्रतिष्ठितम् ॥ १२०॥  
  
वेदाध्यात्मोपपन्नं तु शब्दच्छन्दस्समन्वितम् ।  
लोकसिद्धं भवेत्सिद्धं नाट्यं लोकात्मकं तथा ॥ १२१॥  
  
न च शक्यं हि लोकस्य स्थावरस्य चरस्य च ।  
शास्त्रेण निर्णयं कर्तुं भावचेष्टाविधिं प्रति ॥ १२२॥  
  
नानाशीलाः प्रकृतयः शीले नाट्यं प्रतिष्ठिअतम् ।  
तस्माल्लोकप्रमाणं हि विज्ञेयं नाट्ययोक्तृभिः ॥ १२३॥  
  
एतान् विधींश्चाभिनयस्य सम्यग्विज्ञाय  
रङ्गे मनुजः प्रयुङ्क्ते ।  
स नाट्यतत्त्वाभिनयप्रयोक्ता  
सम्मानमग्र्यं लभते हि लोके ॥ १२४॥  
  
एवमेते ह्यभिनया वाङ्नेपथ्याङ्गसम्भवाः  
प्रयोगज्ञेन कर्तव्या नाटके सिद्धिमिच्छता ॥ १२५॥  
  
इति भारतीये नाट्यशास्त्रे चित्राभिनयो नाम  
पञ्चविंशोऽध्यायः ॥  
  
  
Encoded by Padmakar Dadegaonkar dadegaonkar@yahoo.com  
  
