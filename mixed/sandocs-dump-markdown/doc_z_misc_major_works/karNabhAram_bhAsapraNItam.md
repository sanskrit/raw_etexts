+++
"Text title" = "mahAkavishrIbhAsapraNItaM karNabhAram"
"File name" = "karNabhAra.itx"
itxtitle = "karNabhAram (bhAsapraNItam)"
engtitle = "Karnabharam of Bhasa"
Category = "major_works"
Location = "doc_z_misc_major_works"
Sublocation = "major_works"
Texttype = "pramukha"
Language = "Sanskrit"
Subject = "Drama"
"Transliterated by" = "questions.sanskrit at gmail.com http://learnsanskrit.org/"
"Proofread by" = "questions.sanskrit at gmail.com"
"Latest update" = "January 23, 2011"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "कर्णभारम् (भासप्रणीतम्)"

+++
  
 महाकविश्रीभासप्रणीतं कर्णभारम्   
  
            ॥ श्रीः॥  
  
        श्रीगणेशाय नमः ।  
  
(नान्द्यते ततः प्रविशति सूत्रधारः)  
  
सूत्रधारः--  
  
नरमृगपतिवर्ष्मालोकनभ्रान्तनारी-  
नरदनुजसुपर्वव्रातपाताललोकः ।  
करजकुलिशपालीभिन्नदैत्येन्द्रवक्षाः  
सुररिपुबलहन्ता श्रीधरोऽस्तु श्रिये वः ॥ १॥  
  
एवमार्यमिश्रान् विज्ञापयामि । अये किन्नुखलु मयि विज्ञापनव्यग्रे  
शब्द इव श्रूयते । अङ्ग ! पश्यामि ।  
  
(नेपथ्ये)  
  
भो भो ! निवेद्यतां निवेद्यतां महाराजायाङ्गेश्वराय ।  
  
सूत्रधारः -- भवतु, विज्ञातम् ।  
सङ्ग्रामे तुमुले जाते कर्णाय कलिताञ्जलिः ।  
निवेदयति संभ्रान्तो भृत्यो दुर्योधनाज्ञया ॥ २॥  
  
(निष्क्राण्तः)  
  
प्रस्तावना ।  
  
(ततः प्रविशति भटः)  
  
भटः -- भो भो ! निवेद्यतां निवेद्यतां महाराजायाङ्गेश्वराय  
युद्धकाल उपस्थित इति ।  
  
करितुरगरथस्थैः पार्थकेतोः पुरस्ताद्  
मुदितनृपतिसिंहैः सिंहनादः कृतोऽद्य ।  
त्वरितमरिनिनादैर्दुःसहं लोकवीरः  
समरमधिगतार्थः प्रस्थितो नागकेतुः ॥ ३॥  
  
(परिक्रम्यावलोक्य) अये एषोङ्गराजः समरपरिच्छदपरिवृतः  
शल्यराजसहितः स्वभवनान्निष्क्रम्येत एवाभिवर्तते । भोः  
! किन्नुखलु युद्धोत्सवप्रमुखस्या दृष्टपराक्रमस्याभूतपूर्वो  
हृदयपरितापः । एष हि,  
  
अत्युग्रदीप्तिविशदः समरेङ्ग्रगण्यः  
शौर्ये च सम्प्रति सशोकमुपैति धीमान् ।  
प्राप्ते निदाघसमये घनराशिरुद्धः  
सूर्यः स्वभावरुचिमानिव भाति कर्णः ॥ ४॥  
  
यावदपसर्पामि । (निष्क्रान्तः)  
  
(ततः प्रविशति यथोक्तरूपः कर्णः शाल्यश्च)  
  
कर्णः --  
  
मा तावन्मम शरमार्गलक्षभूताः  
किं प्राप्ताः क्षितिपतयः सजीवशेषाः ।  
कर्तव्यं रणशिरसि प्रियं कुरूणां  
द्रष्टव्यो यदि स भवेद् धनञ्जयो मे ॥ ५॥  
  
शल्यराज ! यत्रासावर्जुनस्तत्रैव चोद्यतां मम रथः ।  
  
शल्यः -- बाढम् । (चोदयति)  
  
कर्णः -- अहोतुखलु,  
  
अन्योन्यशस्त्रविनिपातनिकृत्तगात्र-  
यौधाश्ववारणरथेषु महाहवेषु ।  
क्रुद्धान्तकप्रतिमविक्रमिणो ममापि  
वैधुर्यमापतति चेतसि युद्धकाले ॥ ६॥  
  
भोः ! कष्टम् ।  
  
पूर्वं कुन्त्यां समुत्पन्नो राधेय इति विश्रुतः ।  
युधिष्ठिरादयस्ते मे यवीयांसस्तु पाण्डवाः ॥ ७॥  
  
अयं स कालः क्रमलब्धशोभनो  
गुणप्रकर्षो दिवसोऽयमागतः ।  
निरर्थमस्त्रं च मया हि शिक्षितं  
पुनश्च मातुर्वचनेन वारितः ॥ ८॥  
  
भो मद्रराज ! श्रूयतां ममास्त्रस्य वृत्तान्तः ।  
  
शल्यः -- ममाप्यस्ति कौतूहलमेनं वृत्तान्तं श्रोतुम् ।  
  
कर्णः -- पूर्वमेव चाहं जामदग्न्यस्य सकाशं गतवानस्मि ।  
  
शल्यः -- ततस्ततः ।  
  
कर्णः -- ततः,  
  
विद्युल्लताकपिलतुङ्गजटाकलापम्  
उद्यत्प्रभावलयिनं परशुं दधानम् ।  
क्षत्रान्तकं मुनिवरं भृगुवंशकेतुं  
गत्वा प्रणम्य निकटे निभृतः स्थितोऽस्मि ॥ ९॥  
  
शल्यः -- ततस्ततः ।  
  
कर्णः -- ततस्तेन जामदग्न्येन ममाशीर्वचनं दत्त्वा पृष्टोऽस्मि,  
को भवान् किमर्थमिहागत इति ।  
  
शल्यः -- ततस्ततः ।  
  
कर्णः -- भगवन् ! अखिलान्यस्त्राण्युपशिक्षितुमिच्छामीत्युक्तवानस्मि ।  
  
शल्यः -- ततस्ततः ।  
  
कर्णः -- तत उक्तोऽहं भगवता, ब्राह्मणेषूपदेशं करिष्यामि,  
न क्षत्रियाणामिति ।  
  
शल्यः -- अस्ति खलु भगवतः क्षत्रियवंश्यैः पूर्ववैरम् । ततस्ततः ।  
  
कर्णः -- ततो नाहं क्षत्रिय इत्यस्त्रोपदेशं ग्रहीतुमारब्धः ।  
  
शल्यः -- ततस्ततः ।  
  
कर्णः -- ततः कतिपयकालातिक्रमे कदाचित्  
फलमूलसीमत्कुसुमाहरणाय गतवता गुरुणा सहानुगतोऽस्मि । ततः स  
गुरुर्वनभ्रमणपरिश्रमान्मदङ्के निद्रावशमुपगतः ।  
  
शल्यः -- ततस्ततः ।  
  
कर्णः -- ततः,  
  
कृत्ते वज्रमुखेन नाम कृमिणा दैवान्ममोरुद्वये  
निद्राच्छेदभयादसह्यत गुरोर्धैर्यात् तदा वेदना ।  
उत्थाय क्षतजाप्लुतः स सहसा रोषानलोद्दीपितो  
बुद्ध्वा मां च शशाप कालविफलान्यस्त्राणि ते सन्त्विति ॥ १०॥  
  
शल्यः -- अहो कष्टमभिहितं तत्रभवता ।  
  
कर्णः -- परीक्षामहे तावदस्त्रस्य वृत्तान्तम् । (तथा कृत्वा)  
एतान्यस्त्राणि निर्वीर्याणीव लक्ष्यन्ते । अपिच,  
  
इमे हि दैन्येन निमीलितेक्षणा  
मुहुः स्खलन्तो विवशास्तुरङ्गमाः ।  
गजाश्च सप्तच्छददानगन्धिनो  
निवेदयन्तीव रणे निवर्तनम् ॥ ११॥  
  
शङ्खदुन्दुभयश्च निःशब्दाः ।  
  
शल्यः -- भोः ! कष्टं खल्विदम् ।  
  
कर्णः -- शल्यराज ! अलमलं विषादेन ।  
  
हतोऽपि लभते स्वर्गं जित्वा तु लभते यशः ।  
उभे बहुमते लोके नास्ति निष्फलता रणे ॥ १२॥  
  
अपिच,  
  
इमे हि युद्धेष्वनिवर्तिताशा  
हयाः सुपर्णेन समानवेगाः ।  
श्रीमत्सु काम्बोजकुलेषु जाता  
रक्षन्त्यमी यद्यपि रक्षितव्यम् ॥ १३॥  
  
अक्षयोऽस्तु गोब्राह्मणानाम् । अक्षयोऽस्तु पतिव्रतानाम् । अक्षयोऽस्तु  
रणेष्वपराङ्मुखानां यौधपुरुषाणाम् । अक्षयोऽस्तु मम प्राप्तकालस्या ।  
एष भोः, प्रसन्नोऽस्मि ।  
  
समरमुखमसह्यं पाण्डवानां प्रविश्य  
प्रथितगुणगणाढ्यं धर्मराजं च बद्ध्वा ।  
मम शरवरवेगैरर्जुनं पातायित्वा  
वनमिव हतसिंहं सुप्रवेशं करोमि ॥ १४॥  
  
शल्यराजा ! यावद् रथमारोहावः ।  
  
शल्यः -- बाढम् ।  
  
(उभौ रथारोहणं नाटयतः)  
  
कर्णः -- शल्यराज ! यत्रासावर्जुनस्तत्रैव चोद्यतां मम रथः ।  
  
(नेपथ्ये)  
  
भो कण्ण ! महत्तरं भिक्खं याचेमि । [भोः कर्ण ! महत्तरां  
भिक्षां याचे]  
  
कर्णः -- (आकर्ण्य) अये वीर्यवान् शब्दः ।  
  
श्रीमानेव न केवलं द्विजवरो यस्मात् प्रभावो महान्  
आकर्ण्य स्वरमस्य धीरमधुरं चित्रार्पिताङ्गा इव ।  
उत्कर्णस्तिमिताञ्चिताक्षवलितग्रीवार्पिताग्राननास्  
तिष्ठन्त्यस्ववशाङ्गयष्टि सहसा यान्तो ममैते हयाः ॥ १५॥  
  
आहूयतां स विप्रः । न न । अहमेवाह्वयामि । भगवन् ! इत इतः ।  
  
(ततः प्रविशति ब्राह्मणरूपेण शक्रः)  
  
शक्रः -- भो मेघाः ! सूर्येणैव निवर्त्य गच्छन्तु भवन्तः ।  
(कर्णमुपगम्य) भो कण्ण ! महत्तरं भिक्खं याचेमि । [भोः कर्ण  
! महत्तरां भिक्षां याचे ।]  
  
कर्णः -- दृढं प्रीतोऽस्मि भगवन् !  
  
यातः कृतार्थगणनामहमद्य लोके  
राजेन्द्रमौलिमणिरञ्जितपादपद्मः ।  
विप्रेन्द्रपादरजसा तु पवित्रमौलिः  
कर्णो भवन्तमहमेष नमस्करोमि ॥ १६॥  
  
शक्रः -- (आत्मगतम्) किन्नुखलु मया वक्तव्यम् । यदि दीर्घायुर्भवेति  
वक्ष्ये दीर्घायुर्भविष्यति । यदि न वक्ष्ये, मूढ इति मां परिभवति  
। तस्मादुभयं परिहृत्य किन्नुखलु वक्ष्यामि । भवतु, दृष्टम् ।  
(प्रकाशम्) भो कण्णं ! सुय्ये विअ चन्दे विअ, हिमवन्ते विअ, सागळे विअ,  
चिट्टदु दे जसो । [ भोः कर्न ! सूर्य इव, चन्द्र इव, हिमवानिव,  
सागर इव, तिष्ठतु ते यशः ।]  
  
कर्णः -- भगवन् ! किं न वक्तव्यं दीर्घायुर्भवेति । अथवा एतदेव  
शोभनम् । कुतः,  
  
धर्मो हि यत्नैः पुरुषेण साध्यो  
भुजङ्गजिह्णाचपला नृपश्रियः ।  
तस्मात् प्रजापालनमात्रबुद्ध्या  
हतेषु देहेषु गुणा धरन्ते ॥ १७॥  
  
भगवन् ! किमिच्छसि किमहं ददामि ।  
  
शक्रः -- महत्तरं भिक्खं याचेमि । [महत्तरां भिक्षां याचे ।]  
  
कर्णः -- महत्तरां भिक्षां भवते प्रदास्ये । श्रूयन्तां मद्विभवाः,  
  
गुणवदमृतकल्पक्षीरधाराभिवर्षि  
द्विजवर रुचितं ते तृप्तवत्सानुपातम् ।  
तरुणमधिकमर्थिप्रार्थनीयं पवित्रं  
विहितकनकशृङ्गं गोसहस्रं ददामि ॥ १८॥  
  
शक्रः -- गोसहस्सं त्ति । मुहुत्तअं खिरं पिबामि । णेच्छमि कण्ण  
! णेच्छामि । [गोसहस्रमिति । मुहूर्तकं क्षीर पिबामि । नेच्छामि  
कर्ण ! नेच्छामि ।]  
  
कर्णः -- किं नेच्छति भगवान् । इदमपि श्रूयतां,  
  
रवितुरगसमानं साधनं राजलक्ष्म्याः  
सकलनृपतिमान्यं मान्यकाम्बोजजातम् ।  
सुगुणमनिलवेगं युद्धदृष्टापदानं  
सपदि बहुसहस्रं वाजिनां ते ददामि ॥ १९॥  
  
शक्रः -- अस्स त्ति । मुहुतअं आळुहामि । णेच्छामि कण्ण ! णेच्छामि ।  
[अश्व इति । मुहूर्तकमारोहामि । नेच्छामि कर्ण ! नेच्छामि ।]  
  
कर्णः -- किं नेच्छति भगवान् । अन्यदपि श्रूयतां  
  
मदसरितकपोलं षट्पदैः सेव्यमानं  
गिरिवरनिचयाभं मेघगम्भीरघोषम् ।  
सितनखदशनानां वारणानामनेकं  
रिपुसमरविमर्दं वृन्दमेतद् ददामि ॥ २०॥  
  
शक्रः -- गअ त्ति । मुहुत्तअं आळुहामि । णेच्छामि कण्ण ! णेच्छामि ।  
[गज इति । मुहूर्तकमारोहामि । नेच्छामि कर्ण ! नेच्छामि ।]  
  
कर्णः -- किं नेच्छति भगवान् । अन्यदपि श्रूयताम् । अपर्याप्तं  
कनकं ददामि ।  
  
शक्रः -- गह्णिअ गच्छामि । (किञ्चिद् गत्वा) णेच्छामि कण्ण ! णेच्छामि  
। [गृहीत्वा गच्छामि । नेच्छामि कर्ण ! नेच्छामि ।]  
  
कर्णः -- तेन हि जित्वा पृथिवीं ददामि ।  
  
शक्रः -- पुहुवीए किं करिस्सं । [पृथिव्या किं करिष्यामि ।]  
  
कर्णः -- तेन ह्यग्निष्टोमफलं ददामि ।  
  
शक्रः -- अग्गिट्टोमफळेण किं कय्यं । [अग्निष्टोमफलेन किं कार्यम् ।]  
  
कर्णः -- तेन हि मच्छिरो ददामि ।  
  
शक्रः -- अविहा अविहा । [अविहा अविहा ।]  
  
कर्णः -- न भेतव्यं न भेतव्यम् । प्रसीदतु भगवान् । अन्यदपि श्रूयताम् ।  
  
अङ्गैः सहैव जनितं मम देहरक्षा  
देवासुरैरपि न भेद्यमिदं सहास्त्रैः ।  
देयं तथापि कवचं सह कुण्डलाभ्यां  
प्रीत्या मया भगवतो रुचितं यदि स्यात् ॥ २१॥  
  
शक्रः -- (सहर्षम्) देदु देदु । [ददातु ददातु ।]  
  
कर्णः -- (आत्मगतम्) एष एवास्य कमः । किन्नुखल्वनेककपटबुद्धेः  
कृष्णस्योपायः । सोऽपिच भवतु । धिगयुक्तमनुशोचितुम् । नास्ति  
संशयः । (प्रकाशम्) गृह्यताम् ।  
  
शल्यः -- अङ्गराजः ! न दातव्यं न दातव्यम् ।  
  
कर्णः -- शल्यराज ! अलमलं वारयितुम् । पश्य,  
  
शिक्षा क्षयं गच्च्छति कालपर्ययात्  
सुबद्धमूला निपतन्ति पादपाः ।  
जलं जलस्थानगतं च शुष्यति  
हुतं च दत्तं च तथैव तिष्ठति ॥ २२॥  
  
तस्माद् गृह्यताम् । (निकृत्य ददाति)  
  
शक्रः -- (गृहीत्वा आत्मगतम्) गृहीते एते । पूर्वमेवाहम्  
अर्जुनविजयार्थं सर्वदेवैर्यत् समर्थितं, तदिदानीं मयानुष्ठितम्  
। तस्मादहमप्यैरावतमारुह्यार्जुनकर्णयोर्युद्धविशेषंपश्यामि ।  
(निष्क्रान्तः)  
  
शल्यः -- अङ्गराज ! वञ्चितः खलु भवान् ।  
  
कर्णः -- केन ।  
  
शल्यः -- शक्रेण ।  
  
कर्णः -- न खलु । शक्रः खलु मया वञ्चितः । कुतः,  
  
अनेकयज्ञाहुतितर्पितो द्विजैः  
किरीटिमान् दानवसङ्घमर्दनः ।  
सुरद्विपास्फालनकर्कशाङ्गुलिर्  
मया कृतार्थः र्खलु पाकशासनः ॥ २३॥  
  
(प्रविश्य ब्राह्मणरूपेण)  
  
देवदूतः -- भोः कर्ण ! कवचकुण्डलग्रहणपश्चात्तापेन  
पुरन्दरेणानुगृहीतोऽसि । पाण्डवेष्वेकपुरुषवधार्थममोघमस्त्रं  
विमला नाम शक्तिरियं गृह्यताम् ।  
  
कर्णः -- धिग्, दत्तस्य न प्रतिगृह्णामि ।  
  
देवदूतः -- ननु ब्राह्मणवचनाद् गृह्यताम् ।  
  
कर्णः -- ब्राह्मणवचनमिति । न मयातिक्रान्तपूर्वम् । कदा लभेय  
  
देवदूतः -- यदा स्मरसि तदा लभस्व ।  
  
कर्णः -- बाढम् । अनुगृहीतोऽस्मि । प्रतिनिवर्ततां भवान् ।  
  
देवदूतः -- बाढम् । (निष्क्रान्तः)  
  
कर्णः -- शल्यराज ! यावद् रथमारोहावः ।  
  
शल्यः -- बाढम् ।  
  
(रथारोहणं नाटयतः)  
  
कर्णः -- अये शब्द इव श्रूयते । किन्नुखल्विदम् ।  
  
शङ्खध्वनिः प्रलयसागरघोषतुल्यः  
कृष्णस्य वा न तु भवेत् स तु फल्गुनस्य ।  
नूनं युधिष्ठिरपराजयकोपितात्मा  
पार्थः करिष्यति यथाबलमद्य युद्धम् ॥ २४॥  
  
शल्यराज ! यत्रासावर्जुनः तत्रैव चोद्यतां मम रथः ।  
  
शल्यः -- बाढम् ।  
  
(भरतवाक्यम्)  
  
सर्वत्र सम्पदः सन्तु नश्यन्तु विपदः सदा ।  
राजा राजगुणोपेतो भूमिमेकः प्रशास्तु नः ॥ २५॥  
  
(निष्क्रान्ताः)  
  
कर्णभारमवसितम् ।  
  
शुभं भूयात् ।  
  
  
  
Encoded and proofread by Arun questions.sanskrit@gmail.com  
  
% Karnabharam  
%  
% The printing of the text that I reference here has some idiosyncraies.  
% Exclamation marks are frequently used, and the anusvAra (M) is sometimes  
% printed as the nasal that follows. I have left the spelling of words as-is  
% (unless an error has been made -- see notes below). Exclamation marks that  
% originally appeared in verses have been removed, but those in sentences  
% have remained where they are.  
%  
% Some characters speak in Prakrit. Their text is given in Prakrit; a Sanskrit  
% gloss immediately follows in square brachkets [ ].  
%  
% Here is a list of the discrepanchies you may find between the copy below  
% and the original text. If you think you have found a deviation from the  
% original text, check here to make sure that it is not already accounted  
% for.  
%  
% (All lines are indicated with verse numbers. - and + signs are for lines  
%  that appear before and after the verse itself, respectively.)  
%  
% -------  
% 3- : (ka) mahArAjAyA~NgarAjAya  
% 1b : supa(rNa?rva)  
% 3ch : (da?dai)duHsahaM  
% 3d : (ka) samarabhigatArthaH  
% 3+ : (ka) (vilokya)  
% 3+ : (ka) hR^idayasaMtApaH  
% 4b : (ka) sadhIramupaiti  
% 5- : (kha) (tataH pravishati yathAnirdiShTaH karNaH ...)  
% 7b : (kha) yavIyAMsashcha  
% 8+ : (kha) bho shalvarAja !  
% 9- : (kha) tasya bhavagantaM praNamya kR^itA~njaliH sthito.asmi . tataH, ...  
  
% 9+ : jAmada(gninA?gnyena)  
% 9+ : pR^iShTo.asmi -- ko bhavAn,  
% 9+ : (kha) mamAshIrvachanaM dattvA ko  
% 9+ : (kha) kimarthamihAgata ityuktaH  
% 10- : (kha) bhagavAn ! anilAnyastrANyupashikShitum ...  
  
% 10- : (kha) katipayadinAsAtikrame  
% 10ch : (kha) kShatajokShitaH sa  
% 12a : (kha) jitvApi labhate  
% 13d : (kha) rakShantu mAM yadyapi  
% 13+ : (ka) akShayo~stvaparA~NmukhAnAm  
% 13+ : (ka) eSha bhoH, sa prasanno.asmi  
% 15ch : utkarNasthimitA~nchitA(kShi?kSha)...  
  
% 16- : (kha) via, sALe via  
% 16ch : (kha) prajApAlanamatra buddhvA  
% 17b : (kha) tR^iptavatsAnuyAtam  
% 20ch : ??? (kha) dashanApraM  
% 20+ : (ka) muhutta_aM ALuhAmi . (AruhyAvalokya) NechChAmi  
% 20+ : (ka) bhagavAn . tena hi jitvA  
% 21- : (ka) shakraH -- teNa kiM kayyaM  
% 21- : (ka) prasIdatu bhagavAn . aparyAptaM kanakaM dadAmi .  
% shakraH -- ANIa gachChAmi . NechChAmi kaNNa . NechChAmi .  
% karNaH -- anyadapi...  
  
%  
% 21a : (ka) janitau  
% 21a : (ka) deharakShau  
% 22a : (kha) kAlaparyaye  
% 22+ : pUrvamevA(hama?)rjunavijayArthaM ...  
  
% 22+ : (ka) sarvadevairmayA samarthitamidamanuShThitam .  
% 22+ : (ka) Aruhya matputrayorarjuna [...] dvandvayuddhaM pashyAmi .  
% 22+ : (ka) a~NgarAja ! va~nchito bhavAn  
% 23+ : (kha) grahaNAt pashchAttApena  
% 23+ : (ka) brAhmaNaH -- na na, brAhmaNavachanamiti  
% 23+ : (ka) brAhmaNaH -- yadA ...  
  
% 23+ : (ka) brAhmaNaH -- bADham .  
% 23+ : (ka) yAvad rathamArohayAvaH  
% 23+ : (ka) (rathamAruhya)  
% 24a : (ka) tulyaghoShaH  
% 25+ : (kha) kavachA~NkaM samAptam  
%  
%  
% Now, the text.  
%  
  
