---
Author: Traditional
Category: major_works
File name: dharmapada.itx
Indexextra: (dharmapada, Sanskrit translation of Dhammapada original in Pali (scanned,
  Hindi)scanned, Hindi Sanskrit translation of Dhammapada original in Pali)
Language: Sanskrit
Latest update: June 4, 2012
Location: doc_z_misc_major_works
Proofread by: Daksha
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: dharmapada
Texttype: pramukha
Transliterated by: Digitized by a team of volunteers working for http://malayalamebooks.org/
engtitle: Dharmapadam Sanskrit
itxtitle: dharmapadam
title: धर्मपदम्

---
  
 धर्मपदम्   
  
१. यमकवर्गः प्रथमः  
  
मनःपूर्वङ्गमा धर्मा मनःश्रेष्ठा मनोमयाः ।  
मनसा चेत्प्रदुष्टेन भाषते वा करोति वा ।  
ततो एनं दुःखमन्वेति चक्रमिव वहतः पदम् ॥ १॥  
  
मनःपूर्वङ्गमा धर्मा मनःश्रेष्ठा मनोमयाः ।  
मनसा चेत्प्रसन्नेन भाषते वा करोति वा ।  
तत एनं सुखमन्वेति छायेवानपायिनी ॥ २॥  
  
अक्रोशित् मां अवधी मां अजैषीत् मां अहार्षीत् मे ।  
ये च तदुपनह्यन्ति वैरं तेषां न शाम्यति ॥ ३॥  
  
अक्रोशित् मां अवधीत् मां अजैषीत् मां अहार्षीत् मे ।  
ये तन्नोपनह्यन्ति वैरं तेषूपशाम्यति ॥ ४॥  
  
नहि वैरेण वैराणी शाम्यन्तीह कदाचन ।  
अवैरेण च शाम्यन्ति एष धर्मः सनातनः ॥ ५॥  
  
परे च न विजानन्ति वयमत्र यंस्यामः ।  
ये च तत्र विजानन्ति ततः शाम्यन्ति मेधगाः ॥ ६॥  
  
शुभमनुपश्यन्तं विहरन्तमिन्द्रियेषु असंवृतम् ।  
भोजनेऽमात्राज्ञं कुसीदं हीनवीर्यम् ।  
तं वै प्रसहति मारो वातो वृक्षमिव दुर्बलम् ॥ ७॥  
  
अशुभमनुपश्यन्तं विहरन्तं इन्द्रियेषु सुसंवृतम् ।  
भोजने च मात्राज्ञं श्रद्धमाराब्धवीर्यम् ।  
तं वै न प्रसहते मारो वातः शैलमिव पर्वतम् ॥ ८॥  
  
अनिष्कषायः काषायं यो वस्त्रं परिधास्यति ।  
अपेतो दमसत्याभ्यां न स काषायमर्हति ॥ ९॥  
  
यश्च वान्तकषायः स्यात् शीलेषु सुसमाहितः ।  
उपेतो दम-सत्याभ्यां स वै काषायमर्हति ॥ १०॥  
  
असारे सारमतयः सारे चासारदर्शिनः ।  
ते सारं नाधिगच्छन्ति मिथ्यासङ्कल्पगोचराः ॥ ११॥  
  
सारं च सारतो ज्ञात्वा असारं च असारतः ।  
ते सारं अधिगच्छन्ति सम्यक्-सङ्कल्प-गोचराः ॥ १२॥  
  
यथागारं दुश्छन्नं वृष्टिः समतिविध्यति ।  
एवं अभावितं चित्तं रागः समतिविध्यति ॥ १३॥  
  
यथागारं सुच्छन्नं वृष्टिर्न समति विध्यति ।  
एवं सुभावितं चित्तं रागो न समति विध्यति ॥ १४॥  
  
इह शोचति प्रेत्त्य शोचति पापकारी उभयत्र शोचति ।  
स शोचति स विहन्यते दृष्ट्वा कर्म क्लिष्टमात्मनः ॥ १५॥  
  
इह मोदते प्रेत्त्य मोदते कृतपुण्य उभयत्र मोदते ।  
स मोदते स प्रमोदते दृष्ट्वा कर्मविशुद्धिमात्मनः ॥ १६॥  
  
इह तप्यति प्रेत्त्य तप्यति पापकारी उभयत्र तप्यति ।  
पापं मे कृतमिति तप्यति भूयस्तप्यति दुर्गतिङ्गतः ॥ १७॥  
  
इह नन्दति प्रेत्य नन्दति कृतपुण्य उभयत्र नन्दति ।  
पुण्यं मे कृतमिति नन्दति भूयो नन्दति सुगतिङ्गतः ॥ १८॥  
  
बह्यीमपि संहितां भाषमाणः न तत्करो भवति नरः प्रमत्तः ।  
गोप इव गा गणयन् परेषां न भागवान् श्रामण्यस्य भवति ॥ १९॥  
  
अल्पमपि संहितां भाषमाणो धर्मस्य भवत्यनुधर्मचारी ।  
रागं च द्वेषं च प्रहाय मोहं सम्यक् प्रजानन् सुविमुक्तचित्तः ।  
अनुपाददानः इह वाऽमुत्र वा स भागवान् श्रामण्यस्य भवति ॥ २०॥  
  
॥ इति यमकवर्गः समाप्तः ॥  
  
  
  
२. अप्रमादवर्गः द्वितीयः  
  
अप्रमादोऽमृतपदं प्रमादो मृत्योः पदम् ।  
अप्रमत्ता न म्रियन्ते ये प्रमत्ता यथा मृताः॥ १॥  
  
एतं विशेषतो ज्ञात्वाऽप्रमादे पण्डिता ।  
अप्रमादे प्रमोदन्त आर्याणां गोचरे रताः ॥ २॥  
  
ते ध्यायिनः साततिका नित्त्यं दृढपराक्रमाः ।  
स्पृशन्ति धीरा निर्वाणं योगक्षेमं अनुत्तरम् ॥ ३॥  
  
उत्थानवतः स्मृतिमतः शुचिकर्मणो निशम्यकारिणः ।  
संयतस्य च धर्मजीवनोऽप्रमत्तस्य यशोभिवर्द्धते ॥ ४॥  
  
उत्थानेनाऽप्रमादेन संयमेन दमेन च ।  
द्वीपं कुर्वन्ति मेधावी यं ओघो नाभिकिरति ॥ ५॥  
  
प्रमादमनुयुञ्जन्ति बाला दुर्मेधसो जना ।  
अपमादं च मेधावी धनं श्रेष्ठमिव रक्षति ॥ ६॥  
  
मा प्रमादमनुयुञ्जीत मा कामरतिसंस्तवम् ।  
अप्रमत्तो हि ध्यायन् प्राप्नोति विपुलं सुखम् ॥ ७॥  
  
प्रमादमप्रमादेन यदा नुदति पण्डितः ।  
प्रज्ञाप्रासादमारुह्य अशोकः शोकिनीं प्रजाग् ।  
पर्वतस्थ इव भूमिस्थान् धीरो बलान् अवेक्षते ॥ ८॥  
  
अप्रमत्तः प्रमत्तेषु सुप्तेषु बहुजागरः ।  
अबलाश्वमिव शीघ्राश्वो हित्त्वा याति सुमेधाः ॥ ९॥  
  
अप्रमादेन मघवा देवानां श्रेष्ठतां गतः ।  
अप्रमादं प्रशंसन्ति प्रमादो गर्हितः सदा ॥ १०॥  
  
अप्रमादरतो भिक्षुः प्रमादे भयदर्शी वा ।  
सायोजनं अणुं स्थूलं दहन्नग्निरिव गच्छति ॥ ११॥  
  
अप्रमादरतो भिक्षुः प्रमादे भयदर्शी वा ।  
अभव्यः परिहाणाय निर्वाणस्यैव अन्तिके ॥ १२॥  
  
॥ इति अप्रमादवर्गः समाप्तः ॥  
  
  
  
३. चित्तवर्गस्तृतीयः  
  
स्पन्दनं चपलं चित्तं दुरक्ष्यं दुर्निवार्यम् ।  
ऋजुं करोति मेधावी इषुकार इव तेजनम् ॥ १॥  
  
वारिजं इव स्थले क्षिप्तं उदकस्यौकत उद्भूतः ।  
परिस्पन्दत इदं चित्तं मारधेयं प्रहातुम् ॥ २॥  
  
दुर्निग्रहस्य लघुनो यत्र-काम-निपातिनः ।  
चित्तस्य दमनं साधु चित्तं दान्तं सुखावहम् ॥ ३॥  
  
सुदुर्दृशं सुनिपुणं यत्र-कामनिपाति ।  
चित्तं रक्षेन्मेधावी चित्तं गुप्तं सुखावहम् ॥ ४  
  
दूरङ्गमं एकचरं अशरीरं गुहाशयम् ।  
ये चित्तं संयंस्यन्ति मोक्ष्यन्ते मारबन्धनात् ॥ ५॥  
  
अनवस्थितचित्तस्य सद्धर्मं अविजानतः ।  
परिप्लवप्रसादस्य प्रज्ञा न परिपूर्यते ॥ ६॥  
  
अनवस्रुत चित्तस्य अनन्वाहतचेतसः ।  
पुण्यपापप्रहीणस्य नाऽस्ति जाग्रतो भयम् ॥ ७॥  
  
कुम्भोपमं कायमिमं विदित्वा नगरोपमं चित्तमिदं स्थापयित्त्वा ।  
युध्येत मारं प्रज्ञायुधेन जितं च रक्षेदनिवेशनः स्यात् ॥ ८॥  
  
अचिरं वतायं कायः पृथिवीं अधिशेष्यते ।  
क्षुद्रोऽपेतविज्ञानो निरर्थं इव कलिङ्गरम् ॥ ९॥  
  
द्विट् द्विषं यत् कुर्यात् वैरी वा पुनर्वैरिणम् ।  
मिथ्याप्रणिहितं चित्तं पापीयांसं एनं ततः कुर्यात् ॥ १०॥  
  
न तत् मातापितरौ कुर्यातां अन्ये चापि च ज्ञातिकाः ।  
सम्यक्प्रणिहितं चित्तं श्रेयांसं एनं ततः कुर्यात् ॥ ११॥  
  
॥ इति चित्तवर्गः समाप्तः ॥  
  
  
  
४. पुष्पवर्गश्चतुर्त्थः  
  
क इमां पृथिवीं विजेष्यते यमलोकं चेमं सदेवकम् ।  
को धर्मपदं सुदेशितं कुशलः पुष्पमिव प्रचेष्यति ॥ १॥  
  
शैक्षः पृथवीं विजेष्यते यमलोकं च इमं सदेवकम् ।  
शैक्षो धर्मपदं सुदेशितं कुशलः पुष्पमिव प्रचेष्यति ॥ २॥  
  
फेनोपमं कायमिमं विदित्वा मरीचिधर्मं अभिसम्बुधानः ।  
छित्वा मारस्य प्रपुष्पकाणि अदर्शनं मृत्युराजस्य गच्छेत् ॥ ३॥  
  
पुष्पाणि ह्येव प्रचिन्वन्तं व्यासक्तमनसं नरम् ।  
सुप्तं ग्रामं महोघ इव मृत्युरादाय गच्छति ॥ ४॥  
  
पुष्पाणि ह्येव प्रचिन्वन्तं व्यासक्तमनसं नरम् ।  
अतृप्तमेव कामेषु अन्तकः कुरुते वशम् ॥ ५॥  
  
यथापि भ्रमरः पुष्पं वर्णगन्धं अघ्नन् ।  
पलायते रसमादाय एवं ग्रामे मुनिश्चरेत् ॥ ६॥  
  
न परेषां विलोमानि न परेषां कृताकृतम् ।  
आत्मनं एव अवेक्षेत कृतान्यकृतानि च ॥ ७॥  
  
यथापि रुचिरं पुष्पं वर्णवदगन्धकम् ।  
एवं सुभाषिता वाक् सफला भवति कुर्वतः ॥ ८॥   
  
यथापि रुचिरं पुष्पं वर्णवत् सगन्धकम् ।  
एवं सुभाषिता वाक् सफला भवति कुर्वतः ॥ ९॥  
  
यथापि पुष्पराशेः कुर्यात् मालागुणान् बहून् ।  
एवं जातेन मर्त्त्येन कर्त्तव्यं कुशलं बहु ॥ १०॥  
  
न पुष्पगन्धः प्रतिवातमेति न चन्दनं तगरमल्लिके वा ।  
सताञ्च गन्धः प्रतिवातमेति सर्वा दिशः सत्पुरुषः प्रवाति ॥ ११॥  
  
चन्दनं तगरं वापि उत्पलं अथ वार्षिकी ।  
एतेषां गन्धजातानां शीलगन्धोऽनुत्तरः ॥ १२॥  
  
अल्पमात्रोऽयं गन्धो योऽयं तगरचन्दनी ।  
यश्च शीलवतां गन्धो वाति देवेषु उत्तमः ॥ १३॥  
  
तेषां सम्पन्नशीलानां अप्रमाद-विहारिणाम् ।  
सम्यग्ज्ञानविमुक्त्तानां मारो मार्गं न विन्दति ॥ १४॥  
  
यता सङ्कारधाने उज्झिते महापथे ।  
पद्म तत्र जायेत शुचिगन्धं मनोरमम् ॥ १५॥  
  
एवं सङ्कारभूते अन्धभूते पृथग्जने ।  
अतिरोचते प्रज्ञया सम्यक्-सम्बुद्ध-श्रावकः ॥ १६॥  
  
॥ इति पुष्पवर्गः समाप्तः ॥  
  
  
  
५. बालवर्गः पञ्चमः  
  
दीर्घा जाग्रतो रात्रिः दीर्घं श्रान्तस्य योजनम् ।  
दीर्घो बालानां संसारः सद्धर्मं अविजानताम् ॥ १॥  
  
चरन् चेत् नाधिगच्छेत् श्रेयांसं सदृशं आत्मनः ।  
एकचर्यां दृढं कुर्यात् नाऽस्ति बाले सहायता ॥ २॥  
  
पुत्रा मे सन्ति धनं मेऽस्ति इति बालो विहन्यते ।  
आत्मा ह्यात्मनो नाऽस्ति कुतः पुत्राः कुतो धनम् ॥ ३॥  
  
यो बालो मन्यते बाल्यं पण्डितश्चापि तेन स ।  
बालश्च पण्डितमानी स वै बाल इत्युच्यते ॥ ४॥  
  
यावज्जीवमपि चेद् बालः पण्डितं पर्युपासते ।  
न स धर्मं विजानाति दर्वी सूपरसं यथा ॥ ५॥  
  
मुहूर्त्तमपि चेद् विज्ञाः पण्डितं पर्युपासते ।  
क्षिप्रं धर्मं विजानाति जिह्वा सूपरसं यथा ॥ ६॥  
  
चरन्ति बाला दुर्मेधसोऽमित्रेणैवात्मना ।  
कुर्वन्तः पापकं कर्मं यद्भवति कटुकफलम् ॥ ७॥  
  
न तत् कर्म कृतं साधु यत् कृत्त्वाऽनुतप्यते ।  
यस्याश्रुमुखो रुदन् विपाकं प्रतिसेवते ॥ ८॥  
  
तच्च कर्मं कृतं साधु यत् कृत्वा नानुतप्यते ।  
यस्य प्रतीतः सुमन विपाकं प्रतिसेवते ॥ ९॥  
  
मध्विव मन्यते बालो यावत् पापं न पच्यते ।  
यदा च पच्यते पापं अथ बालो दुःखं निगच्छति ॥ १०॥  
  
मासे मासे कुशाग्रेण बालो भुञ्जीत भोजनम् ।  
न स सङ्ख्यातधर्माणां कलामर्हति षोडशीम् ॥ ११॥  
  
नहि पापं कृतं कर्म सद्यः क्षीरमिव मुञ्चति ।  
दहन् बालमन्वेति भस्मच्छन्न इव पावकः ॥ १२॥  
  
यावदेव अनर्थाय ज्ञप्तं बालस्य जायते ।  
हन्ति बालस्य शुक्लांशं मूर्द्धानमस्य विपातयन् ॥ १३॥  
  
असद् भवनमिच्छेत् पुरस्कारं च भिक्षुषु ।  
आवासेषु चैश्वर्यं पूजां परकुलेषु च ॥ १४॥  
  
ममैव कृतं मन्येतां गृहि-प्रव्रजितावुभौ ।  
ममैवातिवशाः स्यातां कृत्याकृत्येषु कषु चित् ।  
इति बालस्य सङ्कल्प इच्छा मानश्च वर्द्धते ॥ १५॥  
  
अन्या हि लाभोपनिषद् अन्या निर्वाणगामिनि ।  
एवमेतद् अभिज्ञाय भिक्षुर्बुद्धस्य श्रावकः ।  
सत्कारं नाभिनन्देत् विवेकमनुबृंहयेत् ॥ १६॥  
  
॥ इति बालवर्गः समाप्तः ॥  
  
  
  
६. पण्डितवर्गः षष्ठः  
  
निधीनामिव प्रवक्तारं यं पश्येत् वर्ज्यदर्शिनाम् ।  
निगृह्यवादिनं मेधाविनं तादृशं पण्डितं भजेत् ।  
तादृशं भजमानस्य श्रेयो भवति न पापीयः ॥ १॥  
  
अववदेदनुशिष्यात् असभ्याच्च निवारयेत् ।  
सतां हि स प्रियो भवति असतां भवत्यप्रियः ॥ २॥  
  
न भजेत् पापकानि मित्राणि न भजेत् पुरुषाधमान् ।  
भजेत् मित्राणि कल्याणानि भजेत पुरुषनुत्तमान् ॥ ३॥  
  
धर्मपीतीः सुखं शेते विप्रसन्नेन चेतसा ।  
आर्यप्रवेदिते धर्मे सदा रमते पण्डितः ॥ ४॥  
  
उदकं हि नयन्ति नेतृका इषुकारा नमयन्ति तेजनम् ।  
दारुं नमयन्ति तक्षका आत्मानं दमयन्ति पण्डिताः ॥ ५॥  
  
शैलो यथैकघनो वातेन न समीर्यते ।  
एवं निन्दाप्रशंसासु न समीर्यन्ते पण्डिताः ॥ ६॥  
  
यथापि हृदो गम्भीरो विप्रसन्नोऽनाविलः ।  
एवं धर्मान् श्रुत्वा विप्रसीदन्ति पण्डिताः ॥ ७॥  
  
सर्वत्र वै सत्पुरुषा व्रजन्ति न कामकामा लपन्ति सन्तः ।  
सुखेन स्पृष्टा अथवा दुःखेन नोच्चावचं पण्डिता दर्शयन्ति ॥ ८॥  
  
नात्महेतोः न परस्य हेतोः न पुत्रमिच्छेन्न धनं न राष्ट्रम् ।  
नेच्छेद् अधर्मेण समृद्धिमात्मनः स शीलवान् प्रज्ञावान् धार्मिकः स्यात् ॥  
  
९॥  
  
अल्पकास्ते मनुष्येषु ये जनाः पारगामिनः ।  
अथेमा इतराः प्रजाः तीरमेवानुधावति ॥ १०॥  
  
ये च खलु सम्यगाख्याते धर्मे धर्मानुवर्त्तिनः ।  
ते जना पारमेष्यन्ति मृत्युधेयं सुदुस्तरम् ॥ ११॥  
  
कृष्णं धर्मं विप्रहाय शुक्लं भावयेत् पण्डितः ।  
ओकात् अनोकं आगम्य विवेके यत्र दुरमम् ॥ १२॥  
  
तत्राभिरतिमिच्छेत् हित्त्वा कामान् अकिञ्चनः ।  
पर्यवदापयेत् आत्मानं चित्तक्लेशैः पण्डितः ॥ १३॥  
  
येषां सम्बोध्यङ्गेषु सम्यग्चित्तं सुभावितम् ।  
आदानप्रतिनिःसर्गे अनुपादाय ये रताः ।  
क्षीणास्रवा ज्योतिष्मन्तस्ते लोके परिनिर्वृताः ॥ १४॥  
  
॥ इति पण्डितवर्ग समाप्तः ॥  
  
  
  
७. अर्हद्वर्गः सप्तमः  
  
गताध्वनो विशोकस्य विप्रमुक्तस्य सर्वथा ।  
सर्वग्रन्थप्रहीणस्य परिदाहो न विद्यते ॥ १॥  
  
उद्युञ्जते स्मृतिमन्तो न निकेते रमन्ते ते ।  
हंसा इव पल्वलं हित्त्वा ओकमोकं जहति ते ॥ २॥  
  
येषां सन्निचयो नाऽस्ति ये परिज्ञातभोजनाः ।  
शून्यतोऽनिमित्तश्च विमोक्षो येषां गोचरः ।  
आकाश इव शकुन्तानां गतिस्तेषां दुरन्वया ॥ ३॥  
  
यस्यास्रवाः परिक्षीणा आहारे च अनिःसृतः ।  
शून्यतोऽनिमित्तश्च विमोक्षो यस्य गोचरः ।  
आकाश इव शकुन्तानां पदं तस्य दुरन्वयम् ॥ ४॥  
  
यस्येन्द्रियाणि शमथं गतानि अश्वा यथा सारथिना सुदान्ताः ।  
प्रहीणमानस्य अनास्रवस्य देवा अपि तस्य स्पृहयन्ति तादृशः ॥ ५॥  
  
पृथिवीसमो न विरुध्यते इन्द्रकीलोपमः तादृक् सुव्रतः ।  
हृद इवापेतकर्दमः संसारा न भवन्ति तादृशः ॥ ६॥  
  
शान्तं तस्य मनो भवति वाक् च कर्म च ।  
सम्यगाज्ञाविमुक्तस्य उपशान्तस्य तादृशः ॥ ७॥  
  
अश्रद्धोऽकृतज्ञश्च सन्धिछेदश्च यो नरः ।  
हतावकाशो वान्ताशः स वै उत्तम पुरुषः ॥ ८॥  
  
ग्रामे वा यदि वाऽऽरण्ये निम्ने वा यदि वा स्थले ।  
यत्रार्हन्तो विहरन्ति सा भूमी रामणीयका ॥ ९॥  
  
रमणीयान्यरण्यानि यत्र न रमते जनः ।  
वीतरागा रंस्यन्ते न ते कामगवेषिणः ॥ १०॥  
  
॥ इति अर्हद्वर्गः समाप्तः ॥  
  
  
  
८. सहस्रवर्गो अष्टमः  
  
सहस्रमपि चेद् वाचोऽनर्थपदसंहिता ।  
एकमर्थपदं श्रेयो यत् श्रुत्त्वोपशाम्यति ॥ १॥  
  
सहस्रमपि चेद्गाथा अनर्त्थपदसंहिता ।  
एकं गाथापदं श्रेयो यत् श्रुत्त्वोपशाम्यति ॥ २॥  
  
यश्च गाथाशतं भाषेतानर्थपदसंहिताः ।  
एकं धर्मपदं श्रेयो यत् श्रुत्त्वोपशाम्यति ॥ ३॥  
  
यः सहस्रं सहस्रेण सङ्ग्रामे मानुषान् जयेत् ।  
एकं च जयेद् आत्मानं स वै सङ्ग्रामजिदुत्तमः ४  
  
आत्मा ह वै जितः श्रेयान् या चेयमितरा प्रजा ।  
दान्तात्मनः पुरुषस्य नित्यं संयतचारिणः ॥ ५॥  
  
नैव देवो न गन्धर्वो न मारः सह ब्रह्मणा ।  
जितं अपजितं कुर्यात् तथारूपस्य जन्तोः ॥ ६॥  
  
मासे मासे सहस्रेण यो यजेत शतं समान् ।  
एकं च भावितात्मानं मुहुर्त्तमपि पूजयेत् ।  
सैव पुजना श्रेयसी यच्चेद् वर्षशतं हुतम् ॥ ७॥  
  
यश्च वर्षशतं जन्तुरग्निं परिचरेत् वने ।  
एकं च भावितात्मानं मुहुर्त्तमपि पूजयेत् ।  
सैव पूजना श्रेयसी यच्चेत् वर्षशतं हुतम् ॥ ८॥  
  
यत् किञ्चिद् इष्टं च हुतं च लोके संवत्सरं यजेत पुण्यापेक्षः ।  
सर्वमपि तन्न चतुर्भागमेति अभिवादना ऋजुगतेषु श्रेयसी ॥ ९॥  
  
अभिवादनशीलस्य नित्त्यं वृद्धापचायिनः ।  
चत्वारो धर्मा वर्धन्ते आयुर्वर्णः सुखं बलम् ॥ १०॥  
  
यश्च वर्षशतं जीवेत् दुःशीलोऽसमाहितः ।  
एकाहं जीवितं श्रेयः शीलवतो ध्यायिनः ॥ ११॥  
  
यश्च वर्षशतं जीवेत् दुष्प्रज्ञोऽसमाहितः ।  
एकाहं जीवितं श्रेयः प्रज्ञावतो ध्यायिनः ॥ १२॥  
  
यञ्च वर्षशतं जीवेत् कुसीदो हीनवीर्यः ।  
एकाहं जीवितं श्रेयः वीर्यमारभतो दृढम् ॥ १३॥  
  
यश्च वर्षशतं जीवेत् अपश्यन् उदयव्ययं  
एकाहं जीवितं श्रेयः पश्यतः उदयव्ययम् ॥ १४॥  
  
यश्च वर्षशतं जीवेत् अपश्यन्नमृतं पदम् ।  
एकाहं जीवितं श्रेयः पश्यतोऽमृतं पदम् ॥ १५॥  
  
यञ्च वर्षशतं जीवेदपश्यन् धर्ममुत्तमम् ।  
एकाहं जीवितं श्रेयः पश्यतो धर्ममुत्तमम् ॥ १६॥  
  
॥ इति सहस्रवर्गः समाप्तः ॥  
  
  
  
९. पापवर्गः नवमः  
  
अभित्वरेत कल्याणे पापात् चित्तं निवारयेत् ।  
तन्द्रितं हि कुर्वतः पुण्यं पापे रमते मनः ॥ १॥  
  
पापं चेत् पुरुषः कुर्यात् न तत् कुर्यात् पुनः पुनः ।  
न तस्मिन् छन्दं कुर्यात् दुःखः पापस्य उच्चयः ॥ २॥  
  
पुण्यं चेत् पुरुषः कुर्यात् कुर्यादेतत् पुनः पुनः ।  
तस्मिन् छन्दं कुर्यात् सुखः पुण्यस्य उच्चयः ॥ ३॥  
  
पापोऽपि पश्यति भद्रं यावत् पापं न पच्यते ।  
यदा च पच्यते पापं अथ पापो पापानि पश्यति ॥ ४॥  
  
भद्रोऽपि पश्यति पापं यावत् भद्रं न पच्यते ।  
यदा च पच्यते भद्रं अथ भद्राणि पश्यति ॥ ५॥  
  
माऽवमन्येत पापस्य न मां तद् आगमिष्यति ।  
उदबिन्दुनिपातेन उदकुम्भोऽपि पूर्यते ।  
बालः पूरयति पापं स्तोकं स्तोकमप्याचिन्वन् ॥ ६॥  
  
माऽवमन्येत पुण्यस्य न मां तद् आगमिष्यति ।  
उदबिन्दुनिपातेन उदकुम्भोऽपि पूर्यते ।  
धीरः पूरयति पुण्यस्य स्तोकं स्तोकमप्याचिन्वन् ॥ ७॥  
  
वाणिगिव भयं मार्गं अल्पसार्थो महाधनः ।  
विषं जीवितुकाम इव पापानि परिवर्जयेत् ॥ ८॥  
  
पाणौ चेद् व्रणो न स्याद् हरेत् पाणिना विषम् ।  
नाऽव्रणं विषमन्वेति नाऽस्ति पापं अकुर्वतः ॥ ९॥  
  
योऽल्पदुष्टाय नराय दुष्यति शुद्धाय पुरुषायाऽनङ्गनाय ।  
तमेव बालं प्रत्येति पापं सूक्ष्मो रजः प्रतिवातमिव क्षिप्तम् ॥ १०॥  
  
गर्भमेक उत्पद्यन्ते निरयं पापकर्मिणः ।  
स्वर्गं सुगतयो यान्ति परिनिर्वान्त्यनास्रवाः ॥ ११॥  
  
नान्तरीक्षे न समुद्रमध्ये न पर्वतानां विवरं प्रविश्य ।  
न विद्यते स जगति प्रदेशो यत्रस्थितो मुच्येत पापकर्मणः ॥ १२॥  
  
नान्तरिक्षे न समुद्रमध्ये न पर्वतानां विवरं प्रविश्य ।  
न विद्यते स जगति प्रदेशो यत्रस्थितं न प्रसहेत मृत्युः ॥ १३॥  
  
॥ इति पापवर्गः समाप्तः ॥  
  
  
  
१०. दण्डवर्गः दशमः  
  
सर्वे त्रस्यन्ति दण्डात् सर्वे बिभ्यति मृत्योः ।  
आत्मानं उपमां कृत्वा न हन्यात् न घातयेत् ॥ १॥  
  
सर्वे त्रसयन्ति दण्डात् सर्वेषां जिवितं प्रियम् ।  
आत्मानं उपमां कृत्वा न हन्यात् न घातयेत् ॥ २॥  
  
सुखकामानि भूतानि यो दण्डेन विहिनस्ति ।  
आत्मनः सुखमन्विष्य प्रेत्त्य स न लभते सुखम् ॥ ३॥  
  
सुखकामानि भूतानि यो दण्डेन न हिनसति ।  
आत्मनः सुखमन्विष्य प्रेत्त्य स लभते सुखम् ॥ ४॥  
  
मा वोचः परुषं किञ्चिद् उक्ताः प्रतिवदेयुस्त्वाम् ।  
दुःखा हि संरम्भकथा प्रतिदण्डाः स्पृशेयुस्त्वाम् ॥ ५॥  
  
स चेत् नेरयसि आत्मानं कांस्यमुपहतं यथा ।  
एष प्राप्तोऽसि निर्वाणं संरम्भस्ते न विद्यते ॥ ६॥  
  
यथा दण्डेन गोपालो गाः प्राजयति गोचरम् ।  
एवं जरा च मृत्युश्चायुः प्राजयतः प्राणिनाम् ॥ ७॥  
  
अथ पापानि कर्माणि कुर्वन् बालो न बुध्यते ।  
स्वैः कर्मभिः दुर्मेधा अग्निदग्ध इव तप्यते ॥ ८॥  
  
यो दण्डेनाऽदण्डेषु अप्रदुष्टेषु दुष्यति ।  
दशानामन्यतमं स्थानं क्षिप्रमेव निगच्छति ॥ ९॥  
  
वेदनां परुषां ज्यानिं शरीरस्य च भेदनम् ।  
गुरुकं वाऽप्याबाधं चित्तक्षेपं वा प्राप्नुयात् ॥ १०॥  
  
राजतो वोपसर्गं अभ्याख्यानं वा दारुणम् ।  
परिक्षयं वा ज्ञातीनां भोगानां वा प्रभञ्जनम् ॥ ११॥  
  
अथवाऽस्यागाराणि अग्निर्दहति पावकः ।  
कायस्य भेदात् दुष्प्रज्ञो निरयं स उपपद्यते ॥ १२॥  
  
न नग्नचर्या न जटा न पङ्कां नाऽनशनं स्थण्डिलशायिका वा ।  
रजोजलीयं उत्कुटिकाप्रधानं शोधयन्ति मर्त्त्यं अवितीर्णकाङ्क्षम् ॥ १३॥  
  
अलङ्कृतश्चेदपि शमं चरेत् शान्तो दान्तो नियतो ब्रह्मचारी ।  
सर्वेषु भूतेषु निधाय दण्डं स ब्राह्मणः स श्रमणः स भिक्षुः ॥ १४॥  
  
ह्रीनिषेधः पुरुषः कश्चित् लोके विद्यते ।  
यो निन्दां न प्रबुध्यति अश्वो भद्रः कशामिव ॥ १५॥  
  
अश्वो यथा भद्रः कशानिविष्ट आतापिनः संवेगिनो भवत ।  
श्रद्धया शीलेन च वीर्येण च समाधिना धर्मविनिश्चयेन च ।  
सम्पन्नविद्याचरणाः प्रतिस्मृताः प्रहास्यथ दुःखमिदं अनल्पकम् ॥ १६॥  
  
उदकं हि नयन्ति नेतृकाः इषुकारा नमयन्ति तेजनम् ।  
दारुं नमयन्ति तक्षका आत्मानं दमयन्ति सुव्रताः ॥ १७॥  
  
॥ इति दण्डवर्गः समाप्तः ॥  
  
  
  
११. जरावर्ग एकादशः  
  
को नु हासः क आनन्दो नित्यं प्रज्वलिते सति ।  
अन्धकारेणाऽवनद्धाः प्रदीपं न गवेषयथ ॥ १॥  
  
पश्य चित्रीकृतं बिम्बं अरुष्कायं समुच्छ्रितम् ।  
आतुरं बहुसङ्कल्पं यस्य नाऽस्ति ध्रुवं स्थितिः ॥ २॥  
  
परिजीर्णमिदं रूपं रोगनीडं प्रभङ्गुरम् ।  
भिद्यते पूतिसन्देहो मरणान्तं हि जिवितम् ॥ ३॥  
  
यानिमान्यपथ्यान्यलाबूनीव शरदि ।  
कापोतकान्यस्थीनी तानि दृष्ट्वा का रतिः ॥ ४  
  
अस्थ्नां नगरं कृतं मांसलोहितलेपनम् ।  
यत्र जरा च मृत्युश्च मानो म्रक्षश्चावहितः ॥ ५॥  
  
जीर्यन्ति वै राजरथा सुचित्रा अथ शरीरमपि जरामुपेति ।  
सतां च धर्मो न जरामुपेति सन्तो ह वै सद्भयः प्रवेदयन्ति ॥ ६॥  
  
अल्पश्रुतोऽयं पुरुषो बलीवर्द इव जीर्यति ।  
मांसानि तस्य वर्द्धन्ते प्रज्ञा तस्य न वर्द्धते ॥ ७॥  
  
अनेकजातिसंसारं समधाविषं अनिविशमानः ।  
गृहकारकं गवेषयन् दुःखा जातिः पुनः पुनः ॥ ८॥  
  
गृहकारक दृष्टोसि पुनर्गेहं न करिष्यसि ।  
सर्वास्ते पार्श्विका भग्ना गृहकूटं विसंस्कृतम् ।  
विसंस्कारगतं चित्तं तृष्णानां क्षयमध्यगात् ॥ ९॥  
  
अचरित्त्वा ब्रह्मचर्यं अलब्ध्वा यौवने धनम् ।  
जीर्णक्रौञ्च इव क्षीयन्ते क्षीणमत्स्य इव पल्वले ॥ १०॥  
  
अचरित्वा ब्रह्मचर्यं अलब्ध्वा यौवने धनम् ।  
शेरते चापोऽतिक्षीणा इव पुराणान्यनुतन्वन्त्ः ॥ ११॥  
  
॥ इति जरावर्गः समाप्तः ॥  
  
  
  
१२. आत्मवर्गः द्वादशः  
  
आत्मान चेत् प्रियं जानीयाद् रक्षेत्तं सुरक्षितम् ।  
त्रयाणामन्यतमं यामं प्रतिजागृयात् पण्डितः ॥ १॥  
  
आत्मानमेव प्रथमं प्रतिरूपे निवेशयेत् ।  
अथान्यमनुशिष्यात् न क्लिश्येत् पण्डितः ॥ २॥  
  
आत्मानं चेत् तथा कुर्यात् यथाऽन्यमनुशासति ।  
सुदान्तो वत दमयेद् आत्मा हि किल दुर्दमः ॥ ३॥  
  
आत्मा हि आत्मनो नाथः कोहि नाथः परः स्यात् ।  
आत्मना हि सुदान्तेन नाथं लभते दुर्लभम् ॥ ४॥  
  
आत्मनैव कृतं पापं आत्मजं आत्मसम्भवम् ।  
अभिमथ्नाति दुर्मेधसं वज्रमिवाश्ममयं मणिम् ॥ ५॥  
  
यस्याऽत्यन्तदौःशील्यं मालुवा शालमिवाततम् ।  
करोति स तथात्मानं यथैनमिच्छन्ति द्विषः ॥ ६॥  
  
सुकराण्यसाधून्यात्मनोऽहितानि च ।  
यद्वै हितं च साधु च तद्वै परमदुष्करम् ॥ ७॥  
  
यः शासनमर्हतां आर्याणां धर्मजीविनाम् ।  
प्रतिक्रुश्यति दुर्मेधा दृष्टिं निःश्रित्य पापिकाम् ।  
फलानि काष्ठकस्येव आत्महत्त्यायै फुल्लति ॥ ८॥  
  
आत्मनैव कृतं पापं आत्मना सङ्क्लिश्यति ।  
आत्मनाऽकृतं पापं आत्मनैव विशुध्यति ।  
शुद्धयशुद्धी प्रत्त्यात्मं नाऽन्योऽन्यं विशोधयेत् ॥ ९॥  
  
आत्मनोऽर्थं परार्थेन बहुनाऽपि न हापयेत् ।  
आत्मनोऽर्थमभिज्ञाय सदर्थप्रसितः स्यात् ॥ १०॥  
  
॥ इति आत्मवर्गः समाप्तः ॥  
  
  
  
१३. लोकवर्गः त्रयोदशः  
  
हीनं धर्मं न सेवेत प्रमादेन न संवसेत् ।  
मिथ्यादृष्टिं न सेवेत न स्यात् लोकवर्द्धनः ॥ १॥  
  
उत्तिष्ठेन्न प्रमाद्येद् धर्मं सुचरितं चरेत् ।  
धर्मचारी सुखं शेतेऽस्मिं लोके परत्र च ॥ २॥  
  
धर्मं चरेत् सुचरितं न तं दुश्चरितं चरेत् ।  
धर्मचारी सुखं शेतेऽस्मिं लोके परत्र च ॥ ३॥  
  
यथा बुद्बुदकं पश्येत् यथा पश्येत् मरीचिकाम् ।  
एवं लोकमवेक्षमाणं मृत्युराजो न पश्यति ॥ ४॥  
  
एन पश्यतेमं लोकं चित्रं राजरथोपमम् ।  
यत्र बाला विषीदन्ति नाऽस्ति सङ्गो विजानताम् ॥ ५॥  
  
यश्च पूर्वं प्रमाद्य पश्चात् स न प्रमाद्यति ।  
स इमं लोकं प्रभासयति अभ्रान्मुक्त इव चन्द्रमा ॥ ६॥  
  
यस्य पापं कृतं कर्म कुशलेन पिधीयते ।  
स इमं लोकं प्रभासयति अभ्रान्मुक्त इव चन्द्रमा ॥ ७॥  
  
अन्धभूतोऽयं लोकः तनुकोऽत्र विपश्यति ।  
शकुनो जालमुक्त इवाल्पः स्वर्गाय गच्छति ॥ ८॥  
  
हंसा आदित्यपथे यान्ति आकाशे यान्ति ऋद्धिया ।  
नीयन्ते धीरा लोकात् जित्वा मारं सवाहिनीकम् ॥ ९॥  
  
एकं धर्ममतीतस्य मृषावादिनो जन्तोः ।  
वितीर्णपरलोकस्य नाऽस्ति पापमकार्यम् ॥ १०॥  
  
न वै कदर्या देवलोकं व्रजन्ति बाला ह वै न प्रशंसन्ति दानम् ।  
धीरश्च दानं अनुमोदमानस्तेनैव स भवति सुखी परत्र ॥ ११॥  
  
पृथिव्या एकराज्यात् स्वर्गस्य गमनाद् वा ।  
सर्वलोकाऽऽधिपत्त्याद् स्रोत आपत्तिफलं वरम् ॥ १२॥  
  
॥ इति लोकवर्गः समाप्तः ॥  
  
  
  
१४. बुद्धवर्गः चतुर्दशः  
  
यस्य जितं नावजीयते जितमस्य न याति कश्चिल्लोके ।  
तं बुद्धमनन्तगोचरं अपदं केन पदेन नेप्यथ ? ॥ १॥  
  
यस्य जालिनी विषात्मिका तृष्णा नाऽस्ति कुत्रचिन्नेतुम् ।  
तं बुद्धमनन्तगोचरं अपदं केन पदेन नेप्यथ ? ॥ २॥  
  
ये ध्यानप्रसृता धीराः नैष्काम्योपशमे रताः ।  
देवा अपि तेषां स्पृहयन्ति सम्बुद्धानां स्मृतिमताम् ॥ ३॥  
  
कृच्छ्रो मनुष्यप्रतिलाभः कृच्छ्रं मर्त्त्यानां जीवितम् ।  
कृच्छ्रं सद्धर्मश्रवणं कृच्छ्रो बुद्धानाम् उत्पादः ॥ ४॥  
  
सर्वपापस्याकरणं कुशलस्योपसम्पदा ।  
स्वचित्तपर्यवदापनं एतद् बुद्धानां शासनम् ॥ ५॥  
  
क्षान्तिः परमं तपः तितिक्षा निर्वाणं परमं वदन्ति बुद्धाः ।  
नहि प्रव्रजितः परोपघाती श्रमणो भवति परं विहेठयन् ॥ ६॥  
  
अनुपवादोऽनुपघातः प्रातिमोक्षे च संवरः ।  
मात्राज्ञता च भक्ते प्रान्तं च शयनासनम् ।  
अधिचित्ते चायोगः एतद् बुद्धानां शासनम् ॥ ७॥  
  
न कार्षापणवर्षेण तृप्तिः कामेषु विद्यते ।  
अल्पास्वादा दुःखाः कामा इति विज्ञाय पण्डितः ॥ ८॥  
  
अपि दिव्येषु कामेषु रतिं स नाऽधिगच्छति ।  
तृष्णाक्षयरतो भवति सम्यक्सम्बुद्धश्रावकः ॥ ९॥  
  
बहु वै शरणं यन्ति पर्वातांश्च वनानि च ।  
आरामवृक्षचैत्यानि मनुष्या भयतर्जिताः ॥ १०॥  
  
नैतत् खलु शरणं क्षेमं नैतत् शरणमुत्तमम् ।  
नैतत् शरणमागम्य सर्वदुःखात्प्रमुच्यते ॥ ११॥  
  
यश्च बुद्धं च धर्मं च सङ्घं न्च शरणं गतः ।  
चत्वारि आर्यसत्यानि सम्यक् प्रज्ञया पश्यति ॥ १२॥  
  
दुःखं दुःखसमुत्पादं दुःखस्य चातिक्रमम् ।  
आर्याष्टाङ्गिकं मार्गं दुःखोपशमगामिनम् ॥ १३॥  
  
एतत् खलु शरणं क्षेमं एतत् शरणमुत्तमम् ।  
एतत् शरणमागम्य सर्वदुःखात् प्रमुच्यते ॥ १४॥  
  
दुर्लभः पुरुषाजानेयो न स सर्वत्र जायते ।  
यत्र स जायते धीरस्तत्कुलं सुखमेधते ॥ १५॥  
  
सुखो बुद्धानां उत्पादः सुखा सद्धर्म-देशना ।  
सुखा सङ्घस्य सामग्री समग्राणां तपः सुखम् ॥ १६॥  
  
पूजार्हान् पूजयतो बुद्धान् यदि वा श्रावकान् ।  
प्रपञ्चसमितिक्रान्तान् तीर्णशोकपरिद्रवान् ॥ १७॥  
  
तान् तादृशान् पूजयतो निर्वृतान् अकुतोभयान् ।  
न शक्यं पुण्यं सङ्ख्यातुं एवम्मात्रमपि केनचित् ॥ १८॥  
  
इति बुद्धवर्गः समाप्तः  
  
  
  
१५. सुखवर्गः पञ्चदशः  
  
सुसुखं वत जीवामो वैरिष्ववैरिणः ।  
वैरिषु मनुष्येषु विहरामोऽवैरिणः ॥ १॥  
  
सुसुखं वत जीवाम आतुरेषु अनातुराः ।  
आतुरेषु मनुष्येषु विहरामोऽनातुराः ॥ २॥  
  
सुसुखं वत जीवाम उत्सुकेषु अनुत्सुकाः ।  
उत्सुकेषु मनुष्येषु विहराम अनुत्सुकाः ॥ ३॥  
  
सुसुखं वत जीवामो येषां नो नाऽस्ति किञ्चन ।  
प्रीतिभक्ष्या भविष्यामः देवा आभास्वरा यथा ॥ ४॥  
  
जयो वैरं प्रसूते दुःखं शेते पराजितः ।  
उपशान्तः सुखं शेने हित्त्वा जयपराजयौ ॥ ५॥  
  
नाऽस्ति रागसमोऽग्निः नाऽस्ति द्वेषसमः कलिः ।  
नासति स्कन्धसदृशानि दुःखाः नाऽस्ति शान्तिपरं सुखम् ॥ ६॥  
  
जिघत्सा परमो रोगः संस्कारः परमं दुःखम् ।  
एतद् ज्ञात्वा यथाभूतं निर्वाणं परमं सुखम् ॥ ७॥  
  
आरोग्यं परमो लाभः सन्तुष्टिः परमं धनम् ।  
विश्वासः परमा ज्ञातिः निर्वाणं परमं सुखम् । ८॥  
  
प्रविवेकरसं पीत्वा रसं उपशमस्य च ।  
निर्दरो भवति निष्पापो धर्म प्रीतिरसं पिबन् ॥ ९॥  
  
साधु दर्शनमार्याणां सन्निवासः सदा सुखः ।  
अदर्शनेन बालानां नित्यमेव सुखी स्यात् ॥ १०॥  
  
बालसङ्गतचारी हि दीर्घमधानं शोचति ।  
दुःखो बालैः संवासोऽमित्रेणैव सर्वदा ।  
धीरश्च सुखसंवासो ज्ञातीनामिव समागमः ॥ ११॥  
  
तस्माद्धि धीरं च प्राज्ञं च बहुश्रुतं च धुर्यशीलं व्रतवन्तमार्यम्  
।  
तं तादृशं सत्पुरुषं सुमेधसं भजेत नक्षत्रपथमिव चन्दमाः ॥  
  
१२॥  
  
॥ इति सुखवर्गः समाप्तः ॥  
  
  
  
१६. प्रियवर्गः षोडशः  
  
अयोगे युञ्जन्नात्मानं योगे चायोजयन् ।  
अर्थं हित्त्वा प्रियग्राही स्पृहयेदात्मानुयोगिनम् ॥ १॥  
  
मा प्रियैः समागच्छ अप्रियैः कदाचन  
प्रियाणाम् अदर्शनं दुःखं अप्रियाणां च दर्शनम् ॥ २॥  
  
तस्मात् प्रियं न कुर्यात् प्रियापायो हि पापकः ।  
ग्रन्थाः तेषां न विद्यन्ते येषां नाऽस्ति प्रियाप्रियम् ॥ ३॥  
  
प्रियतो जायते शोकः प्रियतो जायते भयम् ।  
प्रियतो विप्रमुक्तस्य नाऽस्ति शोकः कुतो भयम् ॥ ४॥  
  
प्रेमतो जायते शोकः प्रेमतो जायते भयम् ।  
प्रेमतो विप्रमुक्तस्य नाऽस्ति शोकः कुतो भयम् ॥ ५॥  
  
रत्या जायते शोको रत्या जायते भयम् ।  
रत्या विप्रमुक्तस्य नाऽस्ति शोकः कुतो भयम् ॥ ६॥  
  
कामतो जायते शोकः कामतो जायते भयम् ।  
कामतो विप्रमुक्तस्य नाऽस्ति शोकः कुतो भयम् ॥ ७॥  
  
तृष्णाया जायते शोकः तृष्णाया जायते भयम् ।  
तृष्णाया विप्रमुक्तस्य नाऽस्ति शोकः कुतो भयम् ॥ ८॥  
  
शीलदर्शनसम्पन्नं धर्मिष्ठं सत्यवादिनम् ।  
आत्मनः कर्म कुर्वाणं तं जनः कुरुते प्रियम् ॥ ९॥  
  
छन्दजातोऽनाख्याते मनसा च स्फुरितः स्यात् ।  
कामेषु चाऽप्रतिबद्धचित्त ऊर्ध्वस्रोता इत्युच्यते ॥ १०॥  
  
चिरप्रवासिनं पुरुषं दूरतः स्वस्त्यागतम् ।  
ज्ञातिमित्राणि सुहृदश्चाऽभिनन्दन्त्यागतम् ॥ ११॥  
  
तथैव कृतपुण्यमपि अस्माल्लोकात्परं गतम् ।  
पुण्यानि प्रतिगृह्यन्ति प्रियं ज्ञातिभिवागतम् ॥ १२॥  
  
॥ इति प्रियवर्गः समाप्तः ॥  
  
  
  
१७. क्रोधवर्गः सप्तदशः  
  
क्रोधं जह्याद् विप्रजह्यात् मानं संयोजनं सर्वमतिक्रमेत ।  
तं नाम-रूपयोरसज्यमानं अकिञ्चनं नाऽनुपतन्ति दुःखानि ॥ १॥  
  
यो वै उत्पतितं क्रोधं रथं भ्रान्तमिव धारयेत् ।  
तमहं सारथिं ब्रवीमि रश्मिग्राह इतरो जनः ॥ २॥  
  
अक्रोधेन जयेत् क्रोधं असाधुं साधुना जयेत्।  
जयेत् कदर्थं दानेन जयेत् सत्येनाऽलीकवादिनम् ॥ ३॥  
  
सत्यं भणेन्न क्रुध्येत् दद्यादल्पेऽपि याचितः ।  
एतैस्त्रिभिः स्थानैः गच्छेद् देवानामन्तिके ॥ ४॥  
  
अहिंसका ये मुनयो नित्यं कायेन संवृताः ।  
ते यन्ति अच्युतं स्थानं यत्र गत्वा न शोचन्ति ॥ ५॥  
  
सदा जाग्रतां अहोरात्रं अनुशिक्षमाणानाम् ।  
निर्वाणं अधिमुक्तानां अस्तं गच्छन्ति आस्रवाः ॥ ६॥  
  
पुरणमेतद् अतुल ! नैतद् अद्यतनमेव ।  
निन्दन्ति तुष्णीमासीनं निन्दन्ति बहुभाणिनम् ।  
मितभाणिनमपि निन्दन्ति नाऽस्ति लोकेऽनिन्दितः ॥७॥  
  
न चाऽभूत् न भविष्यति न चैतहिं विद्यते ।  
एकान्तं निन्दितः पुरुषः एकान्तं वा प्रशंसितः ॥ ८॥  
  
यश्चेद् विज्ञाः प्रशंसन्ति अनुविच्य श्वः श्वः ।  
अच्छिद्रवृत्तिं मेधाविनं प्रज्ञाशीलसमाहितम् ॥ ९॥  
  
निष्कं जम्बूनदस्येव कस्तं निन्दितुमर्हति ।  
देवा अपि तं प्रशंसन्ति ब्रह्मणाऽपि प्रशंसितः ॥ १०॥  
  
कायप्रकोपं रक्षेत् कायेन संवृतः स्यात् ।  
कायदुश्चरितं हित्त्वा कायेन सुचरितं चरेत् ॥ ११॥  
  
वचः प्रकोपं रक्षेद् वाचा संवृतः स्यात् ।  
वचो दुश्चरितं हित्त्वा वाचा सुचरितं चरेत् ॥ १२॥  
  
मनः प्रकोपं रक्षेद् मनसा संवृतः स्यात् ।  
मनोदुश्चरितं हित्त्वा मनसा सुचरितं चरेत् ॥ १३॥  
  
कायेन संवृता धीरा अथ वाचा संवृताः ।  
मनसा संवृता धीरा ते वै सुपरिसंवृताः ॥ १४॥  
  
॥ इति क्रोधवर्गः समाप्तः ॥  
  
  
  
१८. मलवर्गोष्टादशः  
  
पाण्डुपलासमिवेदानीमसि यमपुरुषोऽपि चत्वां उपस्थिताः ।  
उद्योगमुखे च तिष्ठसि पाथेयमपि च ते न विद्यते ॥ १॥  
  
स कुरु द्वीपमात्मनः क्षिप्रं व्यायच्छस्व पण्डितो भव ।  
निर्धूतमलोऽनङ्गणो दिव्यां आर्यभूमिं एष्यसि॥ २॥  
  
उपनीतवया इदनीमसि सम्प्रयातोऽसि यमस्यान्तिके ।  
वासोऽपि च ते नाऽस्ति अन्तरा पाथेयमपि च ते न विद्यते ॥ ३॥  
  
स कुरु द्वीपमात्मनः क्षिप्रं व्यायच्छस्व पण्डितो भव ।  
निर्धूतमलोऽनङ्गणो न पुनर्जातिजरे उपेष्यसि ॥ ४॥  
  
अनुपूर्वेण मेधावी स्तोकं स्तोकं क्षणे क्षणे ।  
कर्मारो रजतस्येव निर्धमेत् मलमात्मनः ॥ ५॥  
  
अयस इव मलं समुत्थितं तस्माद् उत्थाय तदेव खादति ।  
एवं अतिधावनचारिणं स्वानि कर्माणि नयन्ति दुर्गतिम् ॥ ६॥  
  
अस्वाध्यायमला मन्त्रा अनुत्थानमला गृहा ।  
मलं वर्णस्य कौसीद्यं प्रमादो रक्षतो मलम् ॥ ७॥  
  
मलं स्त्रिया दुश्चरितं मात्सर्यं ददतो मलम् ।  
मलं वै पापका धर्मा अस्मिन् लोके परत्र च ॥ ८॥  
  
ततो मलं मलतरं अविद्या परमं मलम् ।  
एतत् मलं प्रहाय निर्मला भवत भिक्षवः ॥ ९॥  
  
सुजीवितं अह्रीकेण काकशूरेण ध्वंसिना ।  
प्रस्कन्दिना प्रगल्भेन सङ्क्लिष्टेन जीवितम् ॥ १०॥  
  
ह्रीमता च दुर्जीवितं नित्यं शूचिगवेषिणा ।  
अलीनेनाऽप्रगल्भेन शुद्धाजीवेन पश्यता ॥ ११॥  
  
यः प्राणमतिपातयति मृषावादं च भाषते ।  
लोकेऽदत्तमादत्ते परदारांश्च गच्छति ॥ १२॥  
  
सुरामैरेयपानं च यो नरोऽनुयुनक्ति ।  
इहैवमेष लोके मूलं खनत्यात्मनः ॥१३॥  
  
एवं भो पुरुष ! जानीहि पापधर्माणोऽसंयतान् ।  
मा त्वां लोभोऽधर्मश्च चिरं दुःखाय रन्धेरन् ॥ १४॥  
  
ददाति वै यथाश्रद्धं यथा प्रसादनं जनः ।  
तत्र यो मूको भवति परेषां पानभोजने ।  
न स दिवा वा रात्रौ वा समाधिं अधिगच्छति ॥ १५॥  
  
यस्य च तत् समुच्छिन्नं मूलघातं समुद्धतम् ।  
स वै दिवा वा रात्रौ वा समाधिं अधिगच्छति ॥ १६॥  
  
नाऽस्ति रागसमोऽग्निः नाऽस्ति द्वेषसमो ग्राहः ।  
नाऽस्ति मोहसमं जालं नाऽस्ति तृष्णा समा नदी ॥ १७॥  
  
सुदर्शं वद्यमन्येषां आत्मनः पुनर्दुर्दशम् ।  
परेषां हि स वद्यानि अवपुणाति यथातुषम् ।  
आत्मनः पुनः छादयति कलिमिव कितवात् शठः ॥ १८॥  
  
परवद्याऽनुदर्शिनो नित्यं उद्ध्यानसञ्ज्ञिनः ।  
आस्रवास्तस्य वर्द्धन्ते आराद् स आस्रवक्षयात् ॥ १९॥  
  
आकाशे च पदं नाऽस्ति श्रमणो नाऽस्ति बहिः ।  
प्रपञ्चाऽभिरताः प्रजा निष्प्रपञ्चास्तथागताः ॥ २०॥  
  
आकाशे च पदं नाऽस्ति श्रमणो नाऽस्ति बहिः ।  
संस्काराः शाश्वता न सन्ति नाऽस्ति बुद्धानामिङ्गितम् ॥ २१॥  
  
॥ इति मलवर्गः समाप्तः ॥  
  
  
  
१९. धर्मष्ठवर्गः एकोनविंशः  
  
न तेन भवति धर्मस्थो येनार्थं सहसा नयेत् ।  
यश्चाऽर्थं अनर्थं च उभौ निश्चिनुयात् पण्डितः ॥ १॥  
  
असाहसेन धर्मेण समेन नयते परान् ।  
धर्मेण गुप्तो मेधावी धर्मस्थ इत्युच्यते ॥ २॥  
  
न तावता पण्डितो भवति यावता बहु भाषते ।  
क्षेमी अवैरी अभयः पण्डित इत्युच्यते ॥ ३॥  
  
न तावता धर्मधरो यावता बहु भाषते ।  
यश्चाल्पमऽपि श्रुत्वा धर्मं कायेन पश्यति ।  
स वै धर्मधरो भवति यो धर्मं न प्रमाद्यति ॥ ४॥  
  
न तेन स्थविरो भवति येनाऽस्य पलितं शिरः ।  
परिपक्वं वयस्तस्य मोघजीर्ण इत्युच्यते ॥ ५॥  
  
यस्मिन् सत्यं च धर्मश्चाहिंसा संयमो दमः ।  
स वै वान्तमलो धीरः स्थविर इतुच्यते ॥ ६॥  
  
न वाक् करणमात्रेण वर्णपुष्कलतया वा ।  
साधुरूपो नरो भवति ईर्षुको मत्सरी शठः ॥ ७॥  
  
यस्य चैतत् समुच्छिन्नं मूलघातं समुद्धतम् ।  
स वान्तदोषो मेधावी साधुरूप इत्युच्यते ॥ ८॥  
  
न मुण्डकेन श्रमणोऽव्रतोऽलीकं भणन् ।  
इच्छालाभसमापन्नः श्रमणः किं भविष्यति ॥ ९॥  
  
यश्च शमयति पापानि अणूनि स्थूलानि सर्वशः ।  
शमितत्वाद्धि पापानां श्रमण इतुच्यते ॥ १०॥  
  
न तावता भिक्षुर्भवति यावता भिक्षते परान् ।  
विश्वं धर्मं समादाय भिक्षुर्भवति न तावता ॥ ११॥  
  
य इह पुण्यं च पापं च वाहयित्वा ब्रह्मचर्यवान् ।  
सङ्ख्याय लोके चरति स वै भिक्षुरित्युच्यते ॥ १२॥  
  
न मौनेन मुनिर्भवति मूढरूपोऽविद्वान् ।  
यश्च तुलामिव प्रगृह्य वरमादाय पण्डितः ॥ १३॥  
  
पापानि परिवर्जयति स मुनिस्तेन स मुनिः ।  
यो मनुत उभौ लोकौ मुनिस्तेन प्रोच्यते ॥ १४॥  
  
न तेनाऽऽर्यो भवति येन प्राणान् हिनस्ति ।  
अहिंसया सर्वप्राणानां आर्य इति प्रोच्यते ॥ १५॥  
  
न शीलव्रतमात्रेण बाहुश्रुत्त्येन वा पुनः ।  
अथवा समाधिलाभेन विविच्य शयनेन वा ॥ १६॥  
  
स्पृशामि नैष्कर्म्यसुखं अपृथग्जनसेवितम् ।  
भिक्षो विश्वासं मा पादीः अप्राप्त आस्रवक्षयम् ॥ २१॥  
  
॥ इति धर्मस्थवर्गः समाप्तः ॥  
  
  
  
२०. मार्गवर्गः विंशः  
  
मार्गाणामष्टाङ्गिकः श्रेष्ठः सत्यानां चत्वारि पदानि ।  
विरागः श्रेष्ठो धर्माणां द्विपदानां च चक्षुष्मान् ॥ १॥  
  
एष वो मार्गो नाऽस्त्यन्यो दर्शनस्य विशुद्धये ।  
एतं हि यूयं प्रतिपद्यध्वं मारस्यैष प्रमोहनः ॥ २॥  
  
एतं हि यूयं प्रतिपन्ना दुःखस्यान्तं करिष्यथ ।  
आख्यातो वै मया मार्गः आज्ञाय शल्य-संस्थानम् ॥ ३॥  
  
युष्माभिः कार्यं आतप्यं आख्यातारस्तथागताः ।  
प्रतिपन्नाः प्रमोक्ष्यन्ते ध्यायिनो मारबन्धनात् ॥ ४॥  
  
सर्वे संस्कारा अनित्या इति यदा प्रज्ञया पश्यति ।  
अथ निर्विन्दति दुःखानि एष मार्गो विशुद्धये ॥ ५॥  
  
सर्वे संस्कारा दुःखा इति यदा प्रज्ञया पश्यति ।  
अथ निर्विन्दति दुःखानि एष मार्गो विशुद्धये ॥ ६॥  
  
सर्वे धर्मा अनात्मान इति यदा प्रज्ञया पश्यति ।  
अथ निर्विन्दति दुःखानि एष मार्गो विशुद्धये ॥ ७॥  
  
उत्थानकालेऽनुत्तिष्ठन् युवा बलि आलस्यमुपेतः ।  
संसन्न-सङ्कल्प-मनाः कुसीदः प्रज्ञया मार्गं अलसो न विन्दति ॥ ८॥  
  
वाचाऽनुरक्षी मनसा सुसङ्कृतः कायेन चाऽकुशलं न कुर्यात् ।  
एतान् त्रीन् कर्मपथान् विशोधयेत् आराधयेत् मार्गं ऋषिप्रवेदितम् ॥ ९॥  
  
योगाद् वै जायते भूरि अयोगाद् भूरिसङ्क्षयः ।  
एतं द्वेधापथं ज्ञात्त्वा भवाय विभवाय च ।  
तथाऽऽत्मानं निवेशयेद् यथाभूरि प्रवर्धते ॥ १०॥  
  
वनं छिन्धि मा वृक्षं वनतो जायते भयम् ।  
छित्त्वा वनं च वनथं च निर्वना भवथ भिक्षवः ॥ ११॥  
  
यावद्धि वनथो न छिद्यतेऽणुमात्रोऽपि नरस्य नारीषु ।  
प्रतिबद्धमनाः नु तावत् स वत्सः क्षीरप इव मातरि ॥ १२॥  
  
उच्छिन्धि स्नेहमात्मनः कुमुदं शारदीकमिव पाणिना ।  
शान्तिमार्गमेव बृंहय निर्वाणं सुगतेन देशितम् ॥ १३॥  
  
इह वर्षासु वसिष्यामि इह हेमन्तग्रीष्मयोः ।  
इति बालो विचिन्तयति अन्तरायं न बुध्यते ॥ १४॥  
  
तं पुत्र-पशु-सम्मतं व्यासक्तमनसं नरम् ।  
सुप्तं ग्रामं महौघ इव मृत्युरादाय गच्छति ॥ १५॥  
  
न सन्ति पुत्रास्त्राणाय न पिता नाऽपि बान्धवाः ।  
अन्तकेनाधिपन्नस्य नाऽस्ति ज्ञातिषु त्राणता ॥ १६॥  
  
एतमर्त्थवशं ज्ञात्वा पण्डितो शीलसंवृतः ।  
निर्वाणगमनं मार्गं क्षिप्रमेव विशोधयेत् ॥ १७॥  
  
॥ इति मार्गवर्गः समाप्तः ॥  
  
  
  
२१. प्रकीर्णकवर्गः एकविंशः  
  
मात्रासुखपरित्यागात् पश्येच्चेत् विपुलं सुखम् ।  
त्यजेन्मात्रासुखं धीरः सम्पश्यन् विपुलं सुखम् ॥ १॥  
  
परदुःखोपादानेन य आत्मनः सुखमिच्छति ।  
वैरसंसर्गसंसृष्टो वैरात् स न प्रमुच्यते ॥ २॥  
  
यद्धि कृत्यं अपविद्धं अकृत्यं पुनः कुर्युः।  
उन्मलानां प्रमत्तानां तेषां वर्द्धन्त आस्रवाः ॥ ३॥  
  
येषाञ्ञ्च सुसमारब्धा नित्यं कायगता स्मृतिः ।  
अकृत्यं ते न सेवन्ते कृत्ये सातत्यकारिणः ।  
सतां सम्प्रजानानां अस्तं गच्छन्त्यास्रवाः ॥ ४॥  
  
मातरं पितरं हत्त्वा राजानौ द्वौ च क्षत्रियौ ।  
राष्ट्रं साऽनुचरं हत्त्वाऽनघो याति ब्राह्मणः ॥ ५॥  
  
मातरं पितरं हत्वा राजानौ द्वौ च श्रोत्रियौ ।  
व्याघ्रपञ्चमं हत्त्वाऽनघो याति ब्राह्मणः ॥ ६॥  
  
सुप्रबुद्धं प्रबुध्यन्ते सदा गौतमश्रावकाः ।  
येषां दिवा च रात्रौ च नित्यं बुद्धगता स्मृतिः ॥ ७॥  
  
सुप्रबुद्धा प्रबुध्यन्ते सदा गौतमश्रावकाः ।  
येषां दिवा च रात्रौ च नित्यं धर्मगता स्मृतिः ॥ ८॥  
  
सुप्रबुद्धाः प्रबुध्यन्ते सदा गौतमश्रावकाः ।  
येषां दिवा च रात्रौ च नित्यं सङ्घगता स्मृतिः ॥ ९॥  
  
सुप्रबुद्धा प्रबुध्यन्ते सदा गौतमश्रावकाः ।  
येषां दिवा च रात्रौ च नित्यं कायगता स्मृतिः ॥१०॥  
  
सुप्रबुद्धाः प्रबुध्यन्ते सदा गौतमश्रावकाः ।  
येषां दिवा च रात्रौ च अहिंसायां रतं मनः ॥ ११॥  
  
सुप्रबुद्धाः प्रबुध्यन्ते सदा गौतमश्रावकाः ।  
येषां दिवा च रात्रौ च भावनायां रतं मनः ॥ १२॥  
  
दुष्प्रव्रज्यां दुरभिरामं दुरावासं गृहं दुःखम् ।  
दुखोऽसमानसंवासो दुःखाऽनुपतितोऽध्वगः ।  
तस्मान्न चाऽध्वगः स्यान्न च दुःखानुपतितः स्यात् ॥ १३॥  
  
श्रद्धः शीलेन सम्पन्नो यशोभोगसमर्पितः ।  
यं यं प्रदेशं भजते तत्र तत्रैव पूजितः ॥ १४॥  
  
दूरे सन्तः प्रकाशन्ते हिमवन्त इव पर्वताः ।  
असन्तोऽत्र न दृश्यन्ते रात्रिक्षिप्ता यथा शराः ॥ १५॥  
  
एकासन एकशय्य एकश्चरन्नतन्द्रितः ।  
एको दमयन्नात्मानं वनान्ते रतः स्यात् ॥ १६॥  
  
॥ इति प्रकीर्णकवर्गः समाप्तः ॥  
  
  
  
२२. निरयवर्गो द्वाविंशः  
  
अभूतवादी निरयमुपेति यो वाऽपि कृत्वा न करोमि ति चाह ।  
उभावपि तौ प्रेत्त्य समा भवतो निहीनकर्माणौः मनुजौः परत्र ॥ १॥  
  
काषायकण्ठा बहवः पापधर्मा असंयताः ।  
पापाः पापैः कर्मभिर्निरयं ते उत्पद्यन्ते ॥ २॥  
  
श्रेयान् अयोगोलो भुक्तस्तप्तोऽग्निशिखोपम ।  
यच्चेद् भुञ्जीत दुःशीलो राष्ट्रपिण्डं असंयतः ॥ ३॥  
  
चत्वारि स्थानानि नरः प्रमत्तः आपद्यते परदारोपसेवी ।  
अपुण्यलाभं न निकामशय्यां निन्दां तृतीयां निरयं चतुर्थम् ॥ ४॥  
  
अपुण्यलाभश्च गतिश्च पापिका भीतस्य भीतया रतिश्च स्तोकिका ।  
राजा च दण्डं गुरुकं प्रणयति तस्मात् नरो परदारान् न सेवेत् ॥ ५॥  
  
कुशो यथा दुर्गृहीतो हस्तमेवाऽनुकृन्तति ।  
श्रामण्यं दुष्परामृष्टं निरयायोपकर्षति ॥ ६॥  
  
यत् किञ्चित् शिथिलं कर्म सङ्क्लिष्टं च यद् व्रतम् ।  
सङ्कृच्छ्रं ब्रह्मचर्यं न तद् भवति महत्फलम् ॥ ७॥  
  
कुर्याच्चेत् कुर्वीतैतद् दृढमेतत् पराक्रमेत ।  
शिथिलो हि परिव्राजको भूय आकिरते रजः ॥ ८॥  
  
अकृतं दुष्कृतं श्रेयः पश्चात् तपति दुष्कृतम् ।  
कृतं च सुकृतं श्रेयो यत् कृत्वा नाऽनुतप्यते ॥ ९॥  
  
नगरं यथा प्रत्यन्तं गुप्तं सान्तर्बाह्यं  
एवं गोपयेदात्मानं क्षणं वै मा उपातिगाः ।  
क्षणाऽतीता हि शोचन्ति निरये समर्पिताः ॥ १०॥  
  
अलज्जिता ये लज्जन्ते लज्जित ये न लज्जन्ते ।  
मिथ्यादृष्टि समादाना सत्त्वा गच्छन्ति दुर्गतिम् ॥ ११॥  
  
अभये च भयदर्शिनो भये चाऽभयदर्शिनः ।  
मिथ्यादृष्टिसमादानाः सत्त्वा गच्छन्ति दुर्गतिम् ॥ १२॥  
  
अवद्ये वद्यमतयो वद्ये चाऽवद्यदर्शिनः ।  
मिथ्यादृष्टिसमादानाः सत्त्वा गच्छन्ति दुर्गतिम् ॥ १३॥  
  
वद्यं च वद्यतो ज्ञात्वाऽवद्यं चावद्यतः ।  
सम्यग्दृष्टिसमादानाः सत्त्वा गच्छन्ति सुगतिम् ॥ १४॥  
  
॥ इत् निरयवर्गः समाप्तः ॥  
  
  
  
२३. नागवर्गः त्रयोविंशः  
  
अहं नाग इव सङ्ग्रामे चापतः पतितं शरम् ।  
अतिवाक्यं तितिक्षिष्ये दुःह्शीला हि बहुजनाः ॥ १॥  
  
दान्तं नयन्ति समितिं दान्तं राजाऽभिरोहति ।  
दान्तः श्रेष्ठा मनुष्येषु योतिवाक्यं तितिक्षसे ॥ २॥  
  
वरमश्वतरा दान्ता आजानीयाश्च सिन्धवः ।  
कुञ्जराश्च महानागा आत्मदान्तस्ततो वरम् ॥ ३॥  
  
न हि एतैर्यानैः गच्छेदगतां दिशम् ।  
यथाऽऽत्मना सुदान्तेन दान्तो दान्तेन गच्छति ॥ ४॥  
  
धनपालको नाम कुञ्जरः कटकप्रभेदनो दुर्निवार्यः ।  
बद्धः कवलं न भुङ्क्ते स्मरति नागवनस्य कुञ्जरः ॥ ५॥  
  
मृद्धो यदा भवति महाघसश्च निद्रायितः सपरिवर्त्तशायी ।  
महावराह इव निवापपुष्टः पुनः पुनः गर्भमुपैति मन्दः ॥ ६॥  
  
इदं पुरा चित्तमचरत् चारिकां यथेच्छं यथाकामं यथासुखम् ।  
तदद्याऽहं निग्रहिष्यामि योनिशो हस्तिनं प्रभिन्नमिवाङ्कुशग्राहः ॥ ७॥  
  
अप्रमादरता भवत स्वचित्तमनुरक्षत ।  
दुर्गादुद्धरताऽऽत्मानं पङ्के सक्त इव कुञ्जरः ॥ ८॥  
  
स चेत् लभेत निपक्वं सहायं सार्द्धं चरन्तं साधुविहारिणं धीरम् ।  
अभिभूय सर्वान् परिश्रयान् चरेत् तेनाऽऽत्तमनाः स्मृतिमान् ॥ ९॥  
  
न चेत् लभेत निपक्वं सहायं सार्द्धं चरन्तं साधुविहारिणं धीरम् ।  
राजेव राष्ट्रं विजितं प्रहाय एकश्चरेत् मातङ्गोऽरण्य इव नागः ॥ १०॥  
  
एकस्य चरितं श्रेयो नाऽस्ति बाले सहायता ।  
एकश्चरेन्न च पापानि कुर्याद् अल्पोत्सुको मातङ्गोऽरण्य इव नागः ॥ ११॥  
  
अर्थे जाते सुखाः सहायाः तुष्टिः सुखा या येतरेतरेण ।  
पुण्यं सुखं जीवितसङ्क्षये सर्वस्य दुःखस्य सुखं प्रहाणम् ॥ १२॥  
  
सुखा मात्रीयता लोकेऽथ पित्रीयता सुखा  
सुखा श्रमणता लोकेऽथ ब्राह्मणता सुखा ॥ १३॥  
  
सुखं यावद् जरां शीलं सुखा श्रद्धा प्रतिष्ठिता ।  
सुखः प्रज्ञायाः प्रतिलाभः पापानां अकरणं सुखम् ॥ १४॥  
  
॥ इति नागवर्गः समाप्तः ॥  
  
  
  
२४. तृष्णावर्गः चतुर्विंशः  
  
मनुजस्य प्रमत्तचारिणः तृष्णा वर्द्धते मालुवेव ।  
स प्लवतेऽहरहः फलमिच्छन् इव वने वानरः ॥ १॥  
  
यं एषा साहयति जन्मिनी तृष्णा लोके विषात्मिका ।  
शोकास्तस्य प्रवर्द्धन्तेऽभिवर्द्धमानं वीरणम् ॥ २॥  
  
यश्चैतां साहयति जन्मिनीं तृष्णां लोके दुरत्ययाम् ।  
शोकाः तस्मात् प्रपतन्त्युदबिन्दुरिव पुष्करात् ॥ ३॥  
  
तद् वो वदामि भद्रं वो यावन्त इह समागताः ।  
तृष्णाया मूलं खनतोशीरार्थीव वीरणम् ॥ ४॥   
  
यथाऽपि मूलेऽनुपद्रवे दृढे छिन्नोऽपि वृक्षः पुनरेव रोहति ।  
एवमपि तृष्णाऽनुशयेऽनिहते निर्वर्त्तते दुःखमिदं पुनः पुनः ॥ ५॥  
  
यस्य षट्त्रिंशत् स्रोतांसि मनापश्रवणानि भूयासुः ।  
वाहा वहन्ति दुर्दृष्टि सङ्कल्पा रागनिःसृताः ॥ ६॥  
  
स्रवन्ति सर्वतः स्रोतांसि लतोद्भिद्य तिष्ठति ।  
तां च दृष्ट्वा लतां जातां मूलं प्रज्ञया छिन्दत ॥ ७॥  
  
सरितः स्निग्द्धाश्च सौमनस्या भवन्ति जन्तोः  
ते स्रोतःसृताः सुखैषिणस्ते वै जातिजरोपगा नराः ॥ ८॥  
  
तृष्णया पुरस्कृताः प्रजाः परिसर्पन्ति शश इव बद्धः ।  
संयोजनसङ्गसक्तका दुःखमुपयन्ति पुनः पुनः चिराय ॥ ९॥  
  
तृष्णया पुरस्कृताः प्रजाः परिसर्पन्ति शश इव बद्धः ।  
तस्मात् तृष्णां विनोदयेद् भिक्षुराकाङ्क्षी विरागमात्मानः ॥ १०॥  
  
यो निर्वणार्थी वनाऽधिमुक्तो वनमुक्तो वनमेव धावति ।  
तुं पुद्गलमेव पश्यत मुक्तो बन्धनमेव धावति ॥ ११॥  
  
न तद् दृढं बन्धनमाहुर्धीरा यद् आयसं दारुजं पर्वजं च ।  
सारवद्-रक्ता मणिकुण्डलेषु पुत्रेषु दारेषु च याऽपेक्षा ॥ १२॥  
  
एतद् दृढं बन्धनमाहुर्धीरा अपहारि शिथिलं दुष्प्रमोचम् ।  
एतदपि छित्त्वा परिव्रजन्ति अनपेक्षिणः कामसुखं प्रहाय ॥ १३॥  
  
ये रागरक्ता अनुपतन्ति स्रोतः स्वयङ्कृतं मर्कटक इव जालम् ।  
एतदपि छित्त्वा व्रजन्ति धीरा अनपेक्षिणः सर्वदुःखं प्रहाय ॥ १४॥  
  
मुञ्च पुरो मुञ्च पश्चात् मध्ये मुञ्च भवस्य पारगः ।  
सर्वत्र विमुक्तमानसो न पुनः जातिजरे उपैपि ॥ १५॥  
  
वितर्कप्रमथितस्य जन्तोः तीव्ररागस्य शुभाऽनुदर्शिनः ।  
भूयः तृष्णा प्रवर्द्धते एष खलु दृढं करोति बन्धनम् ॥ १६॥  
  
वितर्कोपशमे च यो रतोऽशुभं भावयते सदा स्मॄतः ।  
एष खलु व्यन्तीकरिष्यति एष छेत्स्यति मारबन्धनम् ॥ १७॥  
  
निष्ठाङ्गतोऽसन्त्रासी वीततृष्णोऽनङ्गणः ।  
उत्सृज्य भवशल्यानि अन्तिमोऽयं समुछ्रयः ॥ १८॥  
  
वीततृष्णोऽनादानो निरुक्तिपदकोविदो ।  
अक्षराणां सन्निपातं जानाति पूर्वापराणि च ।  
स वै अन्तिमशारीरो महाप्राज्ञ इत्युच्यते॥ १९॥  
  
सर्वाभिभूः सर्वविदहमस्मि सर्वेषु धर्मेषु अनुपलिप्तः ।  
सर्वञ्जहः तृष्णाक्षये विमुक्तः स्वयमभिप्राय कमुद्दिशेयम् ॥ २०॥  
  
सर्वदानं धर्मदानं जयति सर्वरसं धर्मरसो जयति ।  
सर्वां रतिं धर्मरतिर्जयति तृष्णाक्षयः सर्वदुःखं जयति ॥ २१॥  
  
घ्नन्ति भोग दुर्मेधसं न चेत् पारगवेषिणः ।  
भोगतृष्णया दुर्मेधा हन्त्यन्य इवात्मानः ॥ २२॥  
  
तृणदोषाणि क्षेत्राणि रागदोषेयं प्रजा ।  
तस्माद्धि वीतरागेषु दत्तं भवति महाफलम् ॥ २३॥  
  
तृणदोषाणि क्षेत्राणि द्वेषदोषेयं प्रजा ।  
तस्माद्धि वीतदोषेषु दत्तं भवति महाफलम् ॥ २४॥  
  
तृणदोषाणि क्षेत्राणि मोहदोषेयं प्रजा ।  
तस्माद्धि वीतमोहेषु दत्तं भवति महाफलम् ॥ २५॥  
  
तृणदोषाणि क्षेत्राणि इच्छादोषेयं प्रजा ।  
तस्माद्धि विगतेच्छेषु दत्तं भवति महाफलम् ॥ २६॥  
  
॥ इति तृष्णावर्गः समाप्तः ॥  
  
  
  
२५. भिक्षुवर्गः पञ्चविंशः  
  
चक्षुषा संवरः साधुः साधुः श्रेत्रेण संवरः ।  
घ्राणेन संवरः साधुः साधुः जिह्वया संवरः ॥ १॥  
  
कायेन संवरः साधुः साधुः वाचा संवरः ।  
मनसा संवरः साधुः साधुः सर्वत्र संवरः ।  
सर्वत्र संवृतो भिक्षुः सर्वदुःखात् प्रमुच्यते ॥ २॥  
  
हस्तसंयतः पादसंयतो वाचा संयतः संयतोत्तमः ।  
अध्यात्मरतः समाहित एकः सन्तुष्टस्तमाहुर्भिक्षुम् ॥ ३॥  
  
यो मुखसंयतो भिक्षुः मन्त्रभाणी अनुद्धतः ।  
अर्थं धर्मं च दीपयति मधुरं तस्य भाषितम् ॥ ४॥  
  
धर्मारामो धर्मरतो धर्मं अनुविचिन्तयन् ।  
धर्ममनुस्मरन् भिक्षुः सद्धर्मान्न परिहीयते ॥ ५॥  
  
स्वलाभं नाऽतिमन्येत नाऽन्येष्यः स्पृहयन् चरेत् ।  
अन्येषां स्पृहयन् भिक्षुः समाधिं नाऽधिगच्छति ॥ ६॥  
  
अल्पलाभोऽपि चेद् भिक्षुः स्वलाभं नाऽतिमन्यते ।  
तं वै देवाः प्रशंसन्ति शुद्धाऽऽजीवं अतन्द्रितम् ॥ ७॥  
  
सर्वशो नामरूपे यस्य नाऽस्ति ममायितम् ।  
असति च न शोचति स वै भिक्षुरित्युच्यते ॥८ ॥  
  
मैत्रीविहारी यो भिक्षूः प्रसन्नो बुद्धशासने ।  
अधिगच्छेत् पदं शान्तं संस्कारोपशमं सुखम् ॥ ९॥  
  
सिञ्च भिक्षो ! इमां नावं सिक्ता ते लघुत्वं एष्यति ।  
छित्त्वा रागं च द्वेषं च ततो निर्वाणमेष्यसि ॥ १०॥  
  
पञ्च छिन्धि पञ्च जह्ये पञ्चोतरं भावय ।  
पञ्चसङ्गाऽतिगो भिक्षुः ओघतीर्ण इत्युच्यते ॥ ११॥  
  
ध्याय भिक्षो मा च प्रमादः मा ते कामगुणे भ्रमतु चित्तम् ।  
मा लोहगोलं गिल प्रमत्तः मा क्रन्दीः दुःखमिदमिति दह्यमानः ॥ १२॥  
  
नाऽस्ति ध्यानमप्रज्ञस्य प्रज्ञा नाऽस्त्यध्यायतः ।  
यस्मिन् ध्यानं च प्रज्ञा च स वै निर्वाणाऽन्तिके ॥ १३॥  
  
शून्यागारं प्रविष्टस्य शान्तचित्तस्य भिक्षोः ।  
अमानुषी रतिर्भवति सम्यग् धर्मं विपश्यतः ॥ १४॥  
  
यतो यतः सम्मृशति स्कन्धानां उदयव्ययम् ।  
लभते प्रीतिप्रामोद्यं अमृतं तद्विजानताम् ॥ १५॥  
  
तत्राऽयमादिर्भवतीह प्राज्ञस्य भिक्षोः ।  
इन्द्रियगुप्तिः सन्तुष्टिः प्रातिमोक्षे च संवरः ।  
मित्राणि भजस्व कल्याणानि शुद्धाजीवान्यतन्द्रितानि ॥ १६॥  
  
प्रतिसंस्तारवृत्तस्याऽऽचारकुशलः स्यात् ।  
ततः प्रामोद्यबहुलो दुःखस्याऽन्तं करिष्यति ॥ १७॥  
  
वर्षिका इव पुष्पाणि मर्दितानि प्रमुञ्चति ।  
एवं रागं च द्वेषं च विप्रमुञ्चत भिक्षवः ॥ १८॥  
  
शान्तकायो शान्तवाक् शान्तिमान् सुसमाहितः ।  
वान्तलोकाऽऽमिषो भिक्षुः उपशान्त इत्युच्यते ॥ १९॥  
  
आत्मना चोदयेदात्मानं प्रतिवसेदात्मनां आत्मना ।  
स आत्मगुप्तः स्मृतिमान् सुखं भिक्षो विहरिष्यसि ॥ २०॥  
  
आत्मा ह्यात्मनो नाथः आत्मा ह्यात्मनो गतिः ।  
तस्मात् संयमयात्मानं अश्वं भद्रमिव वाणिक् ॥ २१॥  
  
प्रामोद्यबहुलो भिक्षुः प्रसन्नो बुद्धशासने ।  
अधिगच्छेत् पदं शान्तं संस्कारोपशमं सुखम् ॥ २२॥  
  
यो ह वै दहरो भिक्षुर्युक्त्ते बुद्धशासने ।  
स इमं लोकं प्रभासयत्यभ्रान् मुक्त इव चन्द्रमा ॥ २३॥  
  
॥ इति भिक्षुवर्गः समाप्तः ॥  
  
  
  
२६. ब्राह्मणवर्गः षड्विंशः  
  
छिन्धि स्रोतः पराक्रम्य कामान् प्रणुद ब्राह्मण ।  
संस्कारणां क्षयं ज्ञात्वाऽकृतज्ञोऽसि ब्राह्मण ॥ १॥  
  
यदा द्वयोर्धर्मयोः पारगो भवति ब्राह्मणः ।  
अथाऽस्य सर्वे संयोगा अस्तं गच्छन्ति जानतः ॥ २॥  
  
यस्य पारं अपारं वा पारापारं न विद्यते ।  
वीतदरं विसंयुक्तं तमहं ब्रवीमि ब्राह्मणम् ॥ ३॥  
  
ध्यायिनं विरजमासीनं कृतकृत्यं अनास्रवम् ।  
उत्तमार्थमनुप्राप्तं तमहं ब्रवीमि ब्राह्मणम् ॥ ४॥  
  
दिवा तपत्यादित्यो रात्रावाभाति चन्द्रमाः ।  
सन्नद्धः क्षत्रियस्तपति ध्यायी तपति ब्राह्मणः ।  
अथ सर्वमहोरात्रं बुद्धस्तपति तेजसा ॥ ५॥  
  
वाहितपाप इति ब्राह्मणः समचर्यः श्रमण इत्युच्यते ।  
प्रव्राजयन्नाऽऽत्मनो मलं तस्मात् प्रव्रजित इत्युच्यते ॥ ६॥  
  
न ब्राह्मणं प्रहरेत् नाऽस्मै मुञ्चेद् ब्राह्मणः ।  
धिग् ब्राह्मणस्य हन्तारं ततो धिग् यस्मै मुञ्चति ॥ ७॥  
  
न ब्राह्मणस्यैतद् अकिञ्चित् श्रेयो यदा निषेधो मनसा प्रियेभ्यः ।  
यतो यतो हिंस्रमनो निवर्तते ततस्ततः शाम्यत्येव दुःखम् ॥ ८॥  
  
यस्य कायेन वाचा मनसा नाऽस्ति दुष्कृतम् ।  
संवृतं त्रिभिः स्थानैः तमहं ब्रवीमि ब्राह्मणम् ॥ ९॥  
  
यस्माद् धर्मं विजानीयात् सम्यक्-सम्बुद्ध-देशितम् ।  
सत्कृत्य तं नमस्येद् अग्निहोत्रमिव ब्राह्मणः ॥ १०॥  
  
न जटाभिर्न गोत्रेण न जात्या भवति ब्राह्मणः ।  
यस्मिन् सत्यं च धर्मस्च स शुचिः स च ब्राह्मणः ॥ ११॥  
  
किं ते जटाभिः दुर्मेधः ! किं तेऽजिनशाट्या ।  
आभ्यन्तरं ते गहनं बाह्यं परिमार्जयसि ? ॥ १२॥  
  
पांशुकूलधरं जन्तुं कृशं धमनिसन्ततम् ।  
एकं वने ध्यायन्तं तमहं ब्रवीमि ब्राह्मणम् ॥ १३॥  
  
न चाहं ब्राह्मणं ब्रवीमि योनिजं मातृसम्भवम् ।  
भो वादी नाम स भवति स वै भवति सकिञ्चनः ।  
अकिञ्चनमनादानं तमहं ब्रवीमि ब्राह्मणम् ॥ १४॥  
  
सर्वसंयोजनं छित्त्वा यो वै न परित्रस्यति ।  
सङ्गातिगं विसंयुक्तं तमहं ब्रवीमि ब्राह्मणम् ॥ १५॥  
  
छित्वा नन्दिं वरत्रां च सन्दानं सहनुक्रमम् ।  
उत्क्षिप्तपरिघं बुद्धं तमहं ब्रवीमि ब्राह्मणम् ॥ १६॥  
  
आक्रोशन् वधबन्धं चादुष्टो यस्तितिक्षति ।  
क्षान्तिबलं बलानीकं तमहं ब्रवीमि ब्राह्मणम् ॥ १७॥  
  
अक्रोधनं व्रतवन्तं शीलवन्तं अनुश्रुतम् ।  
दान्तमन्तिमशारीरं तमहं ब्रवीमि ब्राह्मणम् ॥ १८॥  
  
वारि पुष्करपत्र इवाराग्रे इव सर्षपः ।  
यो न लिप्यते कामेषु तमहं ब्रवीमि ब्राह्मणम् ॥ १९॥  
  
यो दुःखस्य प्रजानातीहैव क्षयमात्मनः ।  
पन्नभारं विसंयुक्तं तमहं ब्रवीमि ब्राह्मणम् ॥ २०॥  
  
गम्भीरप्रज्ञं मेधाविनं मार्गामार्गस्य कोविदम् ।  
उत्तमार्थमनुप्राप्तं तमहं ब्रवीमि ब्राह्मणम् ॥ २१॥  
  
असंसृष्टं गृहस्थैः अनागारैश्चोभाभ्याम् ।  
अनोकःसारिणं अल्पेच्छं तमहं ब्रवीमि ब्राह्मणम् ॥ २२॥  
  
निधाय दण्डं भूतेषु त्रसेषु स्थावरेषु च ।  
यो न हन्ति न घातयति तमहं ब्रवीमि ब्राह्मणम् ॥ २३॥  
  
अविरुद्धं विरुद्धेषु आत्तदण्डेषु निर्वृतम् ।  
सादानेष्वनादानं तमहं ब्रवीमि ब्राह्मणम् ॥ २४॥  
  
यस्य रागश्च द्वेषश्च मानो म्रक्षश्च पातितः ।  
सर्षप इवाऽऽराग्रात् तमहं ब्रवीमि ब्राह्मणम् ॥ २५॥  
  
अकर्कशां विज्ञापनीं गिरं सत्त्यामुदीरायेत् ।  
यथा नाऽभिषजेत् किञ्चित् तमहं ब्रवीमि ब्राह्मणम् ॥ २६॥  
  
य इह दीर्घं वा हृस्वं वाऽणुं स्थूलं शुभाऽशुभम् ।  
लोकेऽदत्तं नादत्ते तमहं ब्रवीमि ब्राह्मणम् ॥ २७॥  
  
आशा यस्य न विद्यन्तेऽस्मिन् लोके परस्मिन् च ।  
निराशयं विसंयुक्तं तमहं ब्रवीमि ब्राह्मणम् ॥ २८॥  
  
यस्याऽऽलया न विद्यन्त आज्ञायाऽकथङ्कथी ।  
अमृतावगाधमनुप्राप्तं तमहं ब्रवीमि ब्राह्मणम् ॥ २९॥  
  
य इह पुण्यं च पापं चोभयोः सङ्गं उपात्यगात् ।  
अशोकं विरजं शुद्धं तमहं ब्रवीमि ब्राह्मणम् ॥ ३०॥  
  
चन्द्रमिव विमलं शुद्धं विप्रसन्नमनाविलम् ।  
नन्दीभवपरीक्षीणं तमहं ब्रवीमि ब्राह्मणम् ॥ ३१॥  
  
य इमं प्रतिपथं दुर्गं संसारं मोहमत्यगात् ।  
तीर्णः पारगतो ध्याय्यनेजोऽकथङ्कथी ।  
अनुपादाय निर्वृतः तमहं ब्रवीमि ब्राह्मणम् ॥ ३२॥  
  
य इह कामान् प्रहायाऽनागारः परिव्रजेत् ।  
कामभवपरिक्षीणं तमहं ब्रवीमि ब्राह्मणम् ॥ ३३॥  
  
य इह तृष्णां प्रहायाऽनागारे परिव्रजेत् ।  
तृष्णाभवपरिक्षीणं तमहं ब्रवीमि ब्राह्मणम् ॥ ३४॥  
  
हित्त्वा मानुषकं योगं दिव्यं योगमुपात्यगात् ।  
सर्वयोगविसंयुक्तं तमहं ब्रवीमि ब्राह्मणम् ॥ ३५॥  
  
हित्त्वा रतिञ्चारतिञ्च शीतीभूतं निरूपधिम् ।  
सर्वलोकाऽभिभुवं वीरं तमहं ब्रवीमि ब्राह्मणम् ॥ ३६॥  
  
च्युतिं यो वेद सत्त्वानां उपत्तिं च सर्वशः ।  
असक्तं सुगतं बुद्धं तमहं ब्रवीमि ब्राह्मणम् ॥ ३७॥  
  
यस्य गतिं न जानन्ति देव-गन्धर्व-मानुषाः ।  
क्षीणास्रवं अर्हन्तं तमहं ब्रवीमि ब्राह्मणम् ॥ ३८॥  
  
यस्य पुरश्च पश्चाच्च मध्ये च नाऽस्ति किञ्चन ।  
अकिञ्चनमनादानं तमहं ब्रवीमि ब्राह्मणम् ॥ ३९॥  
  
ऋषभं प्रवरं वीरं महर्षिं विजितवन्तम् ।  
अनेजं स्नातकं बुद्धं तमहं ब्रवीमि ब्राह्मणम् ॥ ४०॥  
  
पूर्वनिवासं यो वेद स्वर्गापाऽयं च पश्यति ।  
अथ जातिक्षयं प्राप्तोऽभिज्ञाव्यवसितो मुनिः ।  
सर्वव्यवसितव्यवसानं तमहं ब्रवीमि ब्राह्मणम् ॥ ४१॥  
  
॥ इति ब्राह्मणवर्गः समाप्तः ॥  
  
॥ इति धर्मपदं सम्पूर्णम् ॥  
  
  
  
Digitized by a team of volunteers working for http://malayalamebooks.org  
The book is available at  
http://www.archive.org/details/Dhammapada\_Pali\_Sanskrit\_Hindi\_by\_Rahul\_Sankrityayan  
  
1.  Link for Dharmapada stories for each verse   
  
http://www.thisismyanmar.com/nibbana/dhammapada/dmpadatm   
  
2.  Link for English Translation from Myanmar   
  
http://www.thisismyanmar.com/nibbana/dhammapada/versestm   
  
3. OR below is a consolidated link for both verse and story adopted   
from the above  links. .   
  
http://www.tipitaka.net/tipitaka/dhp/index.php   
  
