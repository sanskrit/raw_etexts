---
Author: kalidasa
Category: major_works, svara, kAlidAsa
File name: raghuvansha4.itx
Language: Sanskrit
Latest update: May 11, 2005
Location: doc_z_misc_major_works
Proofread by: Arvind Kolhatkar akolhatkar at rogers.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: raghuvansha 4
Texttype: svara
Transliterated by: Arvind Kolhatkar akolhatkar at rogers.com
engtitle: Raghuvansha by Kalidas Chapter 4
itxtitle: raghuva.nsham sargaH 04 (kAlidAsakRitam)
title: रघुवंशम् सर्गः ०४ (कालिदासकृइतम्)

---
  
 रघुवंशं सर्गः ४ कालिदासकृतम्   
  
स राज्यं गुरुणा दत्तं प्रतिपद्याधिकं बभौ ।  
दिनान्ते निहितं तेजः सवित्रेव हुताशनः ॥ ४-१॥  
  
दिलीपानन्तरं राज्ये तं निशम्य प्रतिष्ठितम् ।  
पूर्वं प्रधूमितो राज्ञां हृदयेऽग्निरिवोत्थितः ॥ ४-२॥  
  
पुरुहूतध्वजस्येव तस्यून्नयनपङ्क्तयः ।  
नवाभ्युत्थानदर्शिन्यो ननन्दुः सप्रजाः प्रजाः ॥ ४-३॥  
  
सममेव समाक्रान्तं द्वयं द्विरदगामिना ।  
तेन सिंहासनं पित्र्यमखिलं चारिमण्डलम् ॥ ४-४॥  
  
छायामण्डललक्ष्येण तमदृश्या किल स्वयम् ।  
पद्मा पद्मातपत्रेण भेजे साम्राज्यदीक्षितम् ॥ ४-५॥  
  
परिकल्पितसान्निध्या काले काले च बन्दिषु ।  
स्तुत्यं स्तुतिभिरर्थ्याभिरुपतस्थे सरस्वती ॥ ४-६॥  
  
मनुप्रभुतिर्मान्यैर्भुक्ता यद्यपि राजभिः ।  
तथाप्यनन्यपूर्वेव तस्मिन्नासीद्वसुन्धरा ॥ ४-७॥  
  
स हि सर्वस्य लोकस्य युक्तदण्डतया मनः ।  
आददे नातिशीतोष्णो नभस्वानिव दक्षिणः ॥ ४-८॥  
  
मन्दोत्कण्ठाः कृतास्तेन गुणाधिकतया गुरौ ।  
फलेन सहकारस्य पुष्पोद्गम इव प्रजाः ॥ ४-९॥  
  
नयविद्भिर्नवे राज्ञि सदसच्चोपदर्शितम् ।  
पूर्व एवाभवत्पक्षस्तस्मिन्नाभवदुत्तरः ॥ ४-१०॥  
  
पञ्चानामपि भूतानामुत्कर्षं पुपुषुर्गुणाः ।  
नवे तस्मिन्महीपाले सर्वं नवमिवाभवत् ॥ ४-११॥  
  
यथा प्रह्लादनाच्चन्द्रः प्रतापात्तपनो यथा ।  
तथैव सोऽभूदन्वर्थो राजा प्रकृतिरञ्जनात् ॥ ४-१२॥  
  
कामं कर्णान्तविश्रान्ते विशाले तस्य लोचने ।  
चक्षुष्मत्ता तु शास्त्रेण सूक्ष्मकार्यार्थदर्शिना ॥ ४-१३॥  
  
लब्धप्रशमनस्वस्थमथैनं समुपस्थिता ।  
पार्थिवश्रीर्द्वितीयेव शरत्पङ्कजलक्षणा ॥ ४-१४॥  
  
निर्वृष्टलघुभिर्मेघैर्मुक्तवर्त्मा सुदुःसहः ।  
प्रतापस्तस्य भानोश्च युगपद्व्यानशे दिशः ॥ ४-१५॥  
  
वार्षिकं सञ्जहारेन्द्रो धनुर्जैत्रं रघुर्दधौ ।  
प्रजार्थसाधने तौ हि पर्यायोद्यतकार्मुकौ ॥ ४-१६॥  
  
पुण्डरीकातपत्रस्तं विकसत्काशचामरः ।  
ऋतुर्विडम्बयामास न पुनः प्राप तच्छ्रियम् ॥ ४-१७॥  
  
प्रसादसुमुखे तस्मिंश्चन्द्रे च विशदप्रभे ।  
तदा चक्षुष्मतां प्रीतिरासीत्समरसा द्वयोः ॥ ४-१८॥  
  
हंसश्रेणीषु तारासु कुमुद्वत्सु च वारिषु ।  
विभूतयस्तदीयानां पर्यस्ता यशसामिव ॥ ४-१९॥  
  
इक्षुच्छायनिषादिन्यस्तस्य गोप्तुर्गुणोदयम् ।  
आकुमारकथोद्धातं शालिगोप्यो जगुर्यशः ॥ ४-२०॥  
  
प्रससादोदयादम्भः कुम्भयोनेर्महौजसः ।  
रघोरभिभवाशङ्कि चुक्षुभे द्विषतां मनः॥ ४-२१॥  
  
मदोदग्राः ककुद्मन्तः सरितां कूलमुद्रुजाः ।  
लीलाखेलमनुप्रापुर्महोक्षास्तस्य विक्रमम्॥ ४-२२॥  
  
प्रसवैः सप्तपर्णानां मदगन्धिभिराहताः ।  
असूययेव तन्नागाः सप्तधैव प्रसुस्रुवुः॥ ४-२३॥  
  
सरितः कुर्वती गाधाः पथश्चाश्यानकर्दमान् ।  
यात्रायै चोदयामास तं शक्तेः प्रथमं शरत्॥ ४-२४॥  
  
तस्मै सम्यग्घुतो वह्निर्वाजिनीराजनाविधौ ।  
प्रदक्षिणार्चिर्व्याजेन हस्तेनेव जयं ददौ॥ ४-२५॥  
  
स गुप्तमूलप्रत्यन्तः शुद्धपार्ष्णिरयान्वितः ।  
षड्विधं बलमादाय प्रतस्थे दिग्जिगीषया॥ ४-२६॥  
  
अवाकिरन्वयोवृद्धास्तं लाजैः पौरयोषितः ।  
पृषतैर्मन्दरोद्धूतैः क्षीरोर्मय इवाच्युतम्॥ ४-२७॥  
  
स ययौ प्रथमं प्राचीं तुल्यः प्राचीनबर्हिषा ।  
अहिताननिलोद्धूतैस्तर्जयन्निव केतुभिः॥ ४-२८॥  
  
रजोभिः स्यन्दनोद्धूतैर्गजैश्च घनसन्निभैः ।  
भुवस्तलमिव व्योम कुर्वन्व्योमेव भूतलम्॥ ४-२९॥  
  
प्रतापोऽग्रे ततः शब्दः परागस्तदनन्तरम् ।  
ययौ पश्चाद्रथादीति चतुःस्कन्धेव सा चमूः॥ ४-३०॥  
  
मरुपृष्ठान्युदम्भांसि नाव्याः सुप्रतरा नदीः ।  
विपिनानि प्रकाशानि शक्तिमत्त्वाच्चकार सः॥ ४-३१॥  
  
स सेनां महतीं कर्षन्पूर्वसागरगामिनीम् ।  
बभौ हरजटाभ्रष्टां गङ्गामिव भगीरथः॥ ४-३२॥  
  
त्याजितैः फलमुत्खातैर्भग्नैश्च बहुधा नृपैः ।  
तस्यासीदुल्बणो मार्गः पादपैरिव दन्तिनः॥ ४-३३॥  
  
पौरस्त्यानेवमाक्रामंस्तांस्ताञ्जनपदाञ्जयी ।  
प्राप तालीवनश्याममुपकण्ठं महोदधेः॥ ४-३४॥  
  
अनम्राणां समुद्धर्तुस्तस्मात्सिन्धुरयादिव ।  
आत्मा संरक्षितः सुह्मैर्वृत्तिमाश्रित्य वैतसीम्॥ ४-३५॥  
  
वङ्गानुत्खाय तरसा नेता नौसाधनोद्यतान् ।  
निचखान जयस्तम्भान्गङ्गास्रोतोन्तरेषु सः॥ ४-३६॥  
  
आपादपद्मप्रणताः कलमा इव ते रघुम् ।  
फलैः संवर्धयामासुरुत्खातप्रतिरोपिताः॥ ४-३७॥  
  
स तीर्त्वा कपिशां सैन्यैर्बद्धद्विरदसेतुभिः ।  
उत्कलादर्शितपथः कलिङ्गाभिमुखो ययौ॥ ४-३८॥  
  
स प्रतापं महेन्द्रस्य मूर्ध्नि तीक्ष्णं न्यवेशयत् ।  
अङ्कुशं द्विरदस्येव यन्ता गम्भीरवेदिनः॥ ४-३९॥  
  
प्रतिजग्राह कालिङ्गस्तमस्त्रैर्गजसाधनः ।  
पक्षच्छेदोद्यतं शक्रं शिलावर्षीव पर्वतः॥ ४-४०॥  
  
द्विषां विषह्य काकुत्स्थस्तत्र नाराचदुर्दिनम् ।  
सन्मङ्गलस्नात इव प्रतिपेदे जयश्रियम् ॥ ४-४१॥  
  
ताम्बूलीनां दलैस्तत्र रचितापानभूमयः ।  
नारिकेलासवं योधाः शात्रवं च पपुर्यशः ॥ ४-४२॥  
  
गृहीतप्रतिमुक्तस्य स धर्मविजयी नृपः ।  
श्रियं महेन्द्रनाथस्य जहार न तु मेदिनीम् ॥ ४-४३॥  
  
ततो वेलातटेनैव फलवत्पूगमालिना ।  
अगस्त्याचरितामाशामनाशास्यजयो ययौ ॥ ४-४४॥  
  
स सैन्यपरिभोगेण गजदानसुगन्धिना ।  
कावेरीं सरितां पत्युः शङ्कनीयामिवाकरोत् ॥ ४-४५॥  
  
बलैरध्युषितास्तस्य विजिगीषोर्गतध्वनः ।  
मारीचोद्भ्रान्तहारीता मलयाद्रेरुपत्यकाः ॥ ४-४६॥  
  
ससञ्जुरश्वक्षुण्णानमेलानामुत्पतिष्णवः ।  
तुल्यगन्धिषु मत्तेभकटेषु फलरेणवः ॥ ४-४७॥  
  
भोगिवेष्टनमार्गेषु चन्दनानां समर्पितम् ।  
नास्रसत्करिणां ग्रैवं त्रिपदीच्छेदिनामपि ॥ ४-४८॥  
  
दिशि मन्दायते तेजो दक्षिणस्यां रवेरपि ।  
तस्यामेव रघोः पाण्ड्याः प्रतापं न विषेहिरे ॥ ४-४९॥  
  
ताम्रपर्णीसमेतस्य मुक्तासारं महोदधेः ।  
ते निपत्य ददुस्तस्मै यशः स्वमिव सञ्चितम् ॥ ४-५०॥  
  
स निर्विश्य यथाकामं तटेष्वालीनचन्दनौ ।  
स्तनाविव दिशस्तस्याः शैलौ मलयदर्दुरौ ॥ ४-५१॥  
  
असह्यविक्रमः सह्यं दूरान्मुक्तमुदन्वता ।  
नितम्बमिव मेदिन्याः स्रस्तांशुकमलङ्घयत् ॥ ४-५२॥  
  
तस्यानीकैर्विसर्पद्भिरपरान्तजयोद्यतैः ।  
रामास्त्रोत्सारितोऽप्यासीत्सह्यलग्न इवार्णवः ॥ ४-५३॥  
  
भयोत्सृष्टविभूषाणां तेन केरलयोषिताम् ।  
अलकेषु चमूरेणुश्चूर्णप्रतिनिधीकृतः ॥ ४-५४॥  
  
मुरलामारुतोद्धूतमगमत्कैतकं रजः ।  
तद्योधवारबाणानामयत्नपटवासताम् ॥ ४-५५॥  
  
अभ्यभूयत वाहानां चरतां गात्रशिञ्जितैः ।  
वर्मभिः पवनोद्धूतराजतालीवनध्वनिः ॥ ४-५६॥  
  
खर्जूरीस्कन्धनद्धानां मदोद्गारसुगन्धिषु ।  
कटेषु करिणां पेतुः पुन्नागेभ्यः शिलीमुखाः ॥ ४-५७॥  
  
अवकाशं किलोदन्वान् रामायाभ्यर्थितो ददौ ।  
अपरान्तमहीपालव्याजेन रघवे करम् ॥ ४-५८॥  
  
मत्तेभरदनोत्कीर्णव्यक्तविक्रमलक्षणम् ।  
त्रिकूटमेव तत्रोच्चैर्जयस्तम्भं चकार सः ॥ ४-५९॥  
  
पारसीकांस्ततो जेतुं प्रतस्थे स्थलवर्त्मना ।  
इन्द्रियाख्यानिव रिपूंस्तत्त्वज्ञानेन संयमी ॥ ४-६०॥  
  
यवनीमुखपद्मानां सेहे मधुमदं न सः ।  
बालातपमिवाब्जानामकालजलदोदयः  ॥ ४-६१॥  
  
सङ्ग्रामस्तुमुलस्तस्य पाश्चात्यैरश्वसाधनैः ।  
शार्ङ्गकूजितविज्ञेयप्रतियोधे रजस्यभूत् ॥ ४-६२॥  
  
भल्लापवर्जितैस्तेषां शिरोभिः श्मश्रुलैर्महीम् ।  
तस्तार सरघाव्याप्तैः स क्षौद्रपटलैरिव ॥ ४-६३॥  
  
अपनीतशिरस्त्राणाः शेषास्तं शरणं ययुः ।  
प्रणिपातप्रतीकारः संरम्भो हि महात्मनाम् ॥ ४-६४॥  
  
विनयन्ते स्म तद्योधा मधुभिर्विजयश्रमम् ।  
आस्तीर्णाजिनरत्नासु द्राक्षावलयभूमिषु ॥ ४-६५॥  
  
ततः प्रतस्थे कौबेरीं भास्वानिव रघुर्दिशम् ।  
शरैरुस्रैरिवोदीच्यानुद्धरिष्यन् रसानिव ॥ ४-६६॥  
  
विनीताध्वश्रमास्तस्य सिन्धुतीरविचेष्टनैः ।  
दुधुवुर्वाजिनः स्कन्धाꣳल्लग्नकुङ्कुमकेसरान् ॥ ४-६७॥  
  
तत्र हूणावरोधानां भर्तृषु व्यक्तविक्रमम् ।  
कपोलपाटलादेशि बभूव रघुचेष्टितम् ॥ ४-६८॥  
  
काम्बोजाः समरे सोढुं तस्य वीर्यमनीश्वराः ।  
गजालानपरिक्लिष्टैरक्षोटैः सार्धमानताः ॥ ४-६९॥  
  
तेषां सदश्वभूयिष्ठास्तुङ्गा द्रविणराशयः ।  
उपदा विविशुः शश्वन्नोत्सेकाः कोसलेश्वरम् ॥ ४-७०॥  
  
ततो गौरीगुरुं शैलमारुरोहाश्वसाधनः ।  
वर्धयन्निव तत्कूटानुद्धूतैर्धातुरेणुभिः ॥ ४-७१॥  
  
शशंस तुल्यसत्त्वानां सैन्यघोषेऽप्यसम्भ्रमम् ।  
गुहाशयानां सिंहानां परिवृत्यावलोकितम् ॥ ४-७२॥  
  
भूर्जेषु मर्मरीभूताः कीचकध्वनिहेतवः ।  
गङ्गाशीकरिणो मार्गे मरुतस्तं सिषेविरे ॥ ४-७३॥  
  
विशश्रमुर्नमेरूणां छायास्वध्यास्य सैनिकाः ।  
दृषदो वासितोत्सङ्गा निषण्णमृगनाभिभिः ॥ ४-७४॥  
  
सरलासक्तमातङ्गग्रैवेयस्फुरितत्विषः ।  
आसन्नोषधयो नेतुर्नक्तमस्नेहदीपिकाः ॥ ४-७५॥  
  
तस्योत्सृष्टनिवासेषु कण्ठरज्जुक्षतत्वचः ।  
गजवर्ष्म किरातेभ्यः शशंसुर्देवदारवः ॥ ४-७६॥  
  
तत्र जन्यं रघोर्घोरं पर्वतीयैर्गणैरभूत् ।  
नाराचक्षेपणीयाश्मनिष्पेषोत्पतितानलम् ॥ ४-७७॥  
  
शरैरुत्सवसङ्केतान्स कृत्वा विरतोत्सवान् ।  
जयोदाहरणं बाह्वोर्गापयामास किन्नरान् ॥ ४-७८॥  
  
परस्परेण विज्ञातस्तेषूपायनपाणिषु ।  
राज्ञा हिमवतः सारो राज्ञः सारो हिमाद्रिणा ॥ ४-७९॥  
  
तत्राक्षोभ्यं यशोराशिं निवेश्यावरुरोह सः ।  
पौलस्त्यतुलितस्याद्रेरादधान इव ह्रियम् ॥ ४-८०॥  
  
चकम्पे तीर्णलौहित्ये तस्मिन्प्राग्ज्योतिषेश्वरः ।  
तद्गजालानतां प्राप्तैः सह कालागुरुद्रुमैः ॥ ४-८१॥  
  
न प्रसेहे स रुद्धार्कमधारावर्षदुर्दिनम् ।  
रथवर्त्मरजोऽप्यस्य कुत एव पताकिनीम् ॥ ४-८२॥  
  
तमीशः कामरूपाणामत्याखण्डलविक्रमम् ।  
भेजे भिन्नकटैर्नागैरन्यानुपरुरोध यैः ॥ ४-८३॥  
  
कामरूपेश्वरस्तस्य हेमपीठाधिदेवताम् ।  
रत्नपुष्पोपहारेण छायमानर्च पादयोः ॥ ४-८४॥  
  
इति जित्वा दिशो जिष्णुर्न्यवर्तत रथोद्धतम् ।  
रजो विश्रामयन्राज्ञां छत्रशून्येषु मौलिषु ॥ ४-८५॥  
  
स विश्वजितमाजह्रे यज्ञं सर्वस्वदक्षिणम् ।  
आदानं हि विसर्गाय सतां वारिमुचामिव ॥ ४-८६॥  
  
सत्रान्ते सचिवसखः पुरस्क्रियाभि-  
र्गुर्वीभिः शमितपराजयव्यलीकान् ।  
काकुत्स्थश्चिरविरहोत्सुकावरोधान्  
राजन्यान्स्वपुरनिवृत्तयेऽनुमेने ॥ ४-८७॥  
  
ते रेखाकुलिशातपत्रचिह्नं  
सम्राजश्चरणयुगं प्रसादलभ्यम् ।  
प्रस्थानप्रणतिभिरङ्गुलीषु चक्रु-  
र्मौलिस्रक्च्युतमकरन्दरेणुगौरम् ॥ ४-८८॥  
  
इति श्रीरघुवंशे महाकाव्ये कविश्रीकालिदासकृतौ  
रघुदिग्विजयो नाम चतुर्थः सर्गः ॥  
  
  
  
  
  
Encoded and proofread by Arvind Kolhatkar akolhatkar at rogers.com  
  
