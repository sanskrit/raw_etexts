+++
"Text title" = "sanatsujAtIya"
"File name" = "sanatsujAtIya.itx"
itxtitle = "sanatsujAtIyam"
engtitle = "sanatsujAtIya"
Category = "major_works, vyAsa"
Location = "doc_z_misc_major_works"
Sublocation = "major_works"
Texttype = "pramukha"
Author = "Veda Vyasa"
Language = "Sanskrit"
Subject = "philosophy/hinduism"
"Transliterated by" = "Originally by Tokunaga, converted to Itrans"
Description-comments = "From Mahabharat Udyogaparva (5) adhyAya 41-45"
Indexextra = "(meaning)"
"Latest update" = "August 13, 2007"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "सनत्सुजातीयम्"

+++
  
 सनत्सुजातीयम्   
  
महाभारते उद्योग्पर्वान्तर्गतम् अध्याय ४१-४५  
  
  
 ४१  
धृतराष्ट्र उवाच ।  
  
अनुक्तं यदि ते किं चिद्वाचा विदुर विद्यते ।   
तन्मे शुश्रूषवे ब्रूहि विचित्राणि हि भाषसे ॥ १॥  
  
धृतराष्ट्र कुमारो वै यः पुराणः सनातनः ।   
सनत्सुजातः प्रोवाच मृत्युर्नास्तीति भारत ॥ २॥  
  
स ते गुह्यान्प्रकाशांश्च सर्वान्हृदयसंश्रयान् ।   
प्रवक्ष्यति महाराज सर्वबुद्धिमतां वरः ॥ ३॥  
  
किं त्वं न वेद तद्भूयो यन्मे ब्रूयात्सनातनः ।   
त्वमेव विदुर ब्रूहि प्रज्ञा शेषोऽस्ति चेत्तव ॥ ४॥  
  
शूद्रयोनावहं जातो नातोऽन्यद्वक्तुमुत्सहे ।   
कुमारस्य तु या बुद्धिर्वेद तां शाश्वतीम् अहम् ॥ ५॥  
  
ब्राह्मीं हि योनिमापन्नः सुगुह्यमपि यो वदेत् ।   
न तेन गर्ह्यो देवानां तस्मादेतद्ब्रवीमि ते ॥ ६॥  
  
ब्रवीहि विदुर त्वं मे पुराणं तं सनातनम् ।   
कथमेतेन देहेन स्यादिहैव समागमः ॥ ७॥  
  
चिन्तयामास विदुरस्तमृषिं संशितव्रतम् ।   
स च तच्चिन्तितं ज्ञात्वा दर्शयामास भारत ॥ ८॥  
  
स चैनं प्रतिजग्राह विधिदृष्टेन कर्मणा ।   
सुखोपविष्टं विश्रान्तमथैनं विदुरोऽब्रवीत् ॥ ९॥  
  
भगवन्संशयः कश्चिद्धृतराष्ट्रस्य मानसे ।   
यो न शक्यो मया वक्तुं तमस्मै वक्तुमर्हसि ।   
यं श्रुत्वायं मनुष्येन्द्रः सुखदुःखातिगो भवेत् ॥ १०॥  
  
लाभालाभौ प्रिय द्वेष्यौ यथैनं न जरान्तकौ ।   
विषहेरन्भयामर्षौ क्षुत्पिपासे मदोद्भवौ ।   
अरतिश्चैव तन्द्री च कामक्रोधौ क्षयोदयौ ॥ ११॥  
  
  
 ४२  
वैशम्पायन उवाच ।  
  
ततो राजा धृतराष्ट्रो मनीषी   
सम्पूज्य वाक्यं विदुरेरितं तत् ।   
सनत्सुजातं रहिते महात्मा   
पप्रच्छ बुद्धिं परमां बुभूषन् ॥ १॥  
  
सनत्सुजात यदीदं शृणोमि   
मृत्युर्हि नासीह तवोपदेशम् ।   
देवासुरा ह्याचरन्ब्रह्मचर्यम्   
अमृत्यवे तत्कतरन्न सत्यम् ॥ २॥  
  
सनत्सुजात उवाच ।  
  
अमृत्युः कर्मणा के चिन्मृत्युर्नास्तीति चापरे ।   
शृणु मे ब्रुवतो राजन्यथैतन्मा विशङ्किथाः ॥ ३॥  
  
उभे सत्ये क्षत्रियाद्य प्रवृत्ते   
मोहो मृत्युः संमतो यः कवीनाम् ।   
प्रमादं वै मृत्युमहं ब्रवीमि   
सदाप्रमादममृतत्वं ब्रवीमि ॥ ४॥  
  
प्रमादाद्वै असुराः पराभवन्न्   
अप्रमादाद्ब्रह्मभूता भवन्ति ।   
न वै मृत्युर्व्याघ्र इवात्ति जन्तून्   
न ह्यस्य रूपमुपलभ्यते ह ॥ ५॥  
  
यमं त्वेके मृत्युमतोऽन्यमाहुर्   
आत्मावसन्नममृतं ब्रह्मचर्यम् ।   
पितृलोके राज्यमनुशास्ति देवः   
शिवः शिवानामशिवोऽशिवानाम् ॥ ६॥  
  
आस्यादेष निःसरते नराणां   
क्रोधः प्रमादो मोहरूपश्च मृत्युः ।   
ते मोहितास्तद्वशे वर्तमाना   
इतः प्रेतास्तत्र पुनः पतन्ति ॥ ७॥  
  
ततस्तं देवा अनु विप्लवन्ते   
अतो मृत्युर्मरणाख्याम् उपैति ।   
कर्मोदये कर्मफलानुरागास्   
तत्रानु यान्ति न तरन्ति मृत्युम् ॥ ८॥  
  
योऽभिध्यायन्नुत्पतिष्णून्निहन्याद्   
अनादरेणाप्रतिबुध्यमानः ।   
स वै मृत्युर्मृत्युरिवात्ति भूत्वा   
एवं विद्वान्यो विनिहन्ति कामान् ॥ ९॥  
  
कामानुसारी पुरुषः कामाननु विनश्यति ।   
कामान्व्युदस्य धुनुते यत्किं चित्पुरुषो रजः ॥ १०॥  
  
तमोऽप्रकाशो भूतानां नरकोऽयं प्रदृश्यते ।   
गृह्यन्त इव धावन्ति गच्छन्तः श्वभ्रमुन्मुखाः ॥ ११॥  
  
अभिध्या वै प्रथमं हन्ति चैनं   
कामक्रोधौ गृह्य चैनं तु पश्चात् ।   
एते बालान्मृत्यवे प्रापयन्ति   
धीरास्तु धैर्येण तरन्ति मृत्युम् ॥ १२॥  
  
अमन्यमानः क्षत्रिय किं चिदन्यन्   
नाधीयते तार्ण इवास्य व्याघ्रः ।   
क्रोधाल्लोभान्मोहमयान्तरात्मा   
स वै मृत्युस्त्वच्छरीरे य एषः ॥ १३॥  
  
एवं मृत्युं जायमानं विदित्वा   
ज्ञाने तिष्ठन्न बिभेतीह मृत्योः ।   
विनश्यते विषये तस्य मृत्युर्   
मृत्योर्यथा विषयं प्राप्य मर्त्यः ॥ १४॥  
  
येऽस्मिन्धर्मान्नाचरन्तीह के चित्   
तथा धर्मान्के चिदिहाचरन्ति ।   
धर्मः पापेन प्रतिहन्यते स्म   
उताहो धर्मः प्रतिहन्ति पापम् ॥ १५॥  
  
सनत्सुजात उवाच ।  
  
उभयमेव तत्रोपभुज्यते फलं   
धर्मस्यैवेतरस्य च ।   
धर्मेणाधर्मं प्रणुदतीह विद्वान्   
धर्मो बलीयानिति तस्य विद्धि ॥ १६॥  
  
यानिमानाहुः स्वस्य धर्मस्य लोकान्   
द्विजातीनां पुण्यकृतां सनातनान् ।   
तेषां परिक्रमान्कथयन्तस्ततोऽन्यान्   
नैतद्विद्वन्नैव कृतं च कर्म ॥ १७॥  
  
सनत्सुजात उवाच ।  
  
येषां बले न विस्पर्धा बले बलवताम् इव ।   
ते ब्राह्मणा इतः प्रेत्य स्वर्गलोके प्रकाशते ॥ १८॥  
  
यत्र मन्येत भूयिष्ठं प्रावृषीव तृणोलपम् ।   
अन्नं पानं च ब्राह्मणस्तज्जीवन्नानुसञ्ज्वरेत् ॥ १९॥  
  
यत्राकथयमानस्य प्रयच्छत्यशिवं भयम् ।   
अतिरिक्तमिवाकुर्वन्स श्रेयान्नेतरो जनः ॥ २०॥  
  
यो वाकथयमानस्य आत्मानं नानुसञ्ज्वरेत् ।   
ब्रह्म स्वं नोपभुञ्जेद्वा तदन्नं संमतं सताम् ॥ २१॥  
  
यथा स्वं वान्तमश्नाति श्वा वै नित्यमभूतये ।   
एवं ते वान्तमश्नन्ति स्ववीर्यस्योपजीवनात् ॥ २२॥  
  
नित्यमज्ञातचर्या मे इति मन्येत ब्राह्मणः ।   
ज्ञातीनां तु वसन्मध्ये नैव विद्येत किं चन ॥ २३॥  
  
को ह्येवमन्तरात्मानं ब्राह्मणो हन्तुमर्हति ।   
तस्माद्धि किं चित्क्षत्रिय ब्रह्मावसति पश्यति ॥ २४॥  
  
अश्रान्तः स्यादनादानात्संमतो निरुपद्रवः ।   
शिष्टो न शिष्टवत्स स्याद्ब्राह्मणो ब्रह्मवित्कविः ॥ २५॥  
  
अनाढ्या मानुषे वित्ते आढ्या वेदेषु ये द्विजाः ।   
ते दुर्धर्षा दुष्प्रकम्प्या विद्यात्तान्ब्रह्मणस्तनुम् ॥ २६॥  
  
सर्वान्स्विष्टकृतो देवान्विद्याद्य इह कश् चन ।   
न समानो ब्राह्मणस्य यस्मिन्प्रयतते स्वयम् ॥ २७॥  
  
यम प्रयतमानं तु मानयन्ति स मानितः ।   
न मान्यमानो मन्येत नामानादभिसञ्ज्वरेत् ॥ २८॥  
  
विद्वांसो मानयन्तीह इति मन्येत मानितः ।   
अधर्मविदुषो मूढा लोकशास्त्रविशारदाः ।   
न मान्यं मानयिष्यन्ति इति मन्येदमानितः ॥ २९॥  
  
न वै मानं च मौनं च सहितौ चरतः सदा ।   
अयं हि लोको मानस्य असौ मानस्य तद्विदुः ॥ ३०॥  
  
श्रीः सुखस्येह संवासः सा चापि परिपन्थिनी ।   
ब्रह्मी सुदुर्लभा श्रीर्हि प्रज्ञा हीनेन क्षत्रिय ॥ ३१॥  
  
द्वाराणि तस्या हिवदन्ति सन्तो   
बहुप्रकाराणि दुरावराणि ।   
सत्यार्जवे ह्रीर्दमशौचविद्याः   
षण्मानमोहप्रतिबाधनानि ॥ ३२॥  
  
  
 ४३  
धृतराष्ट्र उवाच ।  
  
ऋचो यजूंष्यधीते यः सामवेदं च यो द्विजः ।   
पापानि कुर्वन्पापेन लिप्यते न स लिप्यते ॥ १॥  
  
सनत्सुजात उवाच ।  
  
नैनं सामान्यृचो वापि न यजूंषि विचक्षण ।   
त्रायन्ते कर्मणः पापान्न ते मिथ्या ब्रवीम्यहम् ॥ २॥  
  
न छन्दांसि वृजिनात्तारयन्ति   
मायाविनं मायया वर्तमानम् ।   
नीडं शकुन्ता इव जातपक्षाश्   
छन्दांस्येनं प्रजहत्यन्तकाले ॥ ३॥  
  
न चेद्वेदा वेदविदं शक्तास्त्रातुं विचक्षण ।   
अथ कस्मात्प्रलापोऽयं ब्राह्मणानां सनातनः ॥ ४॥  
  
सनत्सुजात उवाच ।  
  
अस्मिँल्लोके तपस्तप्तं फलमन्यत्र दृश्यते ।   
ब्राह्मणानामिमे लोका ऋद्धे तपसि संयताः ॥ ५॥  
  
कथं समृद्धमप्यृद्धं तपो भवति केवलम् ।   
सनत्सुजात तद्ब्रूहि यथा विद्याम तद्वयम् ॥ ६॥  
  
सनत्सुजात उवाच ।  
  
क्रोधादयो द्वादश यस्य दोषास्   
तथा नृशंसादि षडत्र राजन् ।   
धर्मादयो द्वादश चाततानाः   
शास्त्रे गुणा ये विदिता द्विजानाम् ॥ ७॥  
  
क्रोधः कामो लोभमोहौ विवित्सा   
कृपासूया मानशोकौ स्पृहा च ।   
ईर्ष्या जुगुप्सा च मनुष्यदोषा   
वर्ज्याः सदा द्वादशैते नरेण ॥ ८॥  
  
एकैकमेत राजेन्द्र मनुष्यान्पर्युपासते ।   
लिप्समानोऽन्तरं तेषां मृगाणामिव लुब्धकः ॥ ९॥  
  
विकत्थनः स्पृहयालुर्मनस्वी   
बिभ्रत्कोपं चपलोऽरक्षणश् च ।   
एते प्राप्ताः षण्नरान्पापधर्मान्   
प्रकुर्वते नोत सन्तः सुदुर्गे ॥ १०॥  
  
सम्भोगसंविद्द्विषमेधमानो   
दत्तानुतापी कृपणोऽबलीयान् ।   
वर्ग प्रशंसी वनितासु द्वेष्टा   
एतेऽपरे सप्त नृशंसधर्माः ॥ ११॥  
  
धर्मश्च सत्यं च दमस्तपश् च   
अमात्सर्यं ह्रीस्तितिक्षानसूया ।   
यज्ञश्च दानं च धृतिः श्रुतं च   
महाव्रता द्वादश ब्राह्मणस्य ॥ १२॥  
  
यस्त्वेतभ्यः प्रवसेद्द्वादशेभ्यः   
सर्वामपीमां पृथिवीं प्रशिष्यात् ।   
त्रिभिर्द्वाभ्यामेकतो वा विशिष्टो   
नास्य स्वमस्तीति स वेदितव्यः ॥ १३॥  
  
दमस्त्यागोऽप्रमादश्च एतेष्वमृतमाहितम् ।   
तानि सत्यमुखान्याहुर्ब्राह्मणा ये मनीषिणः ॥ १४॥  
  
दमोऽष्टादश दोषः स्यात्प्रतिकूलं कृताकृते ।   
अनृतं चाभ्यसूया च कामार्थौ च तथा स्पृहा ॥ १५॥  
  
क्रोधः शोकस्तथा तृष्णा लोभः पैशुन्यमेव च ।   
मत्सरश्च विवित्सा च परितापस्तथा रतिः ॥ १६॥  
  
अपस्मारः सातिवादस्तथा सम्भावनात्मनि ।   
एतैर्विमुक्तो दोषैर्यः स दमः सद्भिरुच्यते ॥ १७॥  
  
श्रेयांस्तु षड्विधस्त्यागः प्रियं प्राप्य न हृष्यति ।   
अप्रिये तु समुत्पन्ने व्यथां जातु न चार्च्छति ॥ १८॥  
  
इष्टान्दारांश्च पुत्रांश्च न चान्यं यद्वचो भवेत् ।   
अर्हते याचमानाय प्रदेयं तद्वचो भवेत् ।   
अप्यवाच्यं वदत्येव स तृतीयो गुणः स्मृतः ॥ १९॥  
  
त्यक्तैर्द्रव्यैर्यो भवति नोपयुङ्क्ते च कामतः ।   
न च कर्मसु तद्धीनः शिष्यबुद्धिर्नरो यथा ।   
सर्वैरेव गुणैर्युक्तो द्रव्यवानपि यो भवेत् ॥ २०॥  
  
अप्रमादोऽष्ट दोषः स्यात्तान्दोषान्परिवर्जयेत् ।   
इन्द्रियेभ्यश्च पञ्चभ्यो मनसश्चैव भारत ।   
अतीतानागतेभ्यश्च मुक्तो ह्येतैः सुखी भवेत् ॥ २१॥  
  
दोषैरेतैर्विमुक्तं तु गुणैरेतैः समन्वितम् ।   
एतत्समृद्धमप्यृद्धं तपो भवति केवलम् ।   
यन्मां पृच्छसि राजेन्द्र किं भूयः श्रोतुमिच्छसि ॥ २२॥  
  
आख्यान पञ्चमैर्वेदैर्भूयिष्ठं कथ्यते जनः ।   
तथैवान्ये चतुर्वेदास्त्रिवेदाश्च तथापरे ॥ २३॥  
  
द्विवेदाश्चैकवेदाश्च अनृचश्च तथापरे ।   
तेषां तु कतमः स स्याद्यमहं वेद ब्राह्मणम् ॥ २४॥  
  
सनत्सुजात उवाच ।  
  
एकस्य वेदस्याज्ञानाद्वेदास्ते बहवोऽभवन् ।   
सत्यस्यैकस्य राजेन्द्र सत्ये कश्चिदवस्थितः ।   
एवं वेदमनुत्साद्य प्रज्ञां महति कुर्वते ॥ २५॥  
  
दानमध्ययनं यज्ञो लोभादेतत्प्रवर्तते ।   
सत्यात्प्रच्यवमानानां सङ्कल्पो वितथो भवेत् ॥ २६॥  
  
ततो यज्ञः प्रतायेत सत्यस्यैवावधारणात् ।   
मनसान्यस्य भवति वाचान्यस्योत कर्मणा ।   
सङ्कल्पसिद्धः पुरुषः सङ्कल्पानधितिष्ठति ॥ २७॥  
  
अनैभृत्येन वै तस्य दीक्षित व्रतमाचरेत् ।   
नामैतद्धातुनिर्वृत्तं सत्यमेव सतां परम् ।   
ज्ञानं वै नाम प्रत्यक्षं परोक्षं जायते तपः ॥ २८॥  
  
विद्याद्बहु पठन्तं तु बहु पाठीति ब्राह्मणम् ।   
तस्मात्क्षत्रिय मा मंस्था जल्पितेनैव ब्राह्मणम् ।   
य एव सत्यान्नापैति स ज्ञेयो ब्राह्मणस्त्वया ॥ २९॥  
  
छन्दांसि नाम क्षत्रिय तान्यथर्वा   
जगौ पुरस्तादृषिसर्ग एषः ।   
छन्दोविदस्ते य उ तानधीत्य   
न वेद्य वेदस्य विदुर्न वेद्यम् ॥ ३०॥  
  
न वेदानां वेदिता कश् चिदस्ति   
कश्चिद्वेदान्बुध्यते वापि राजन् ।   
यो वेद वेदान्न स वेद वेद्यं   
सत्ये स्थितो यस्तु स वेद वेद्यम् ॥ ३१॥  
  
अभिजानामि ब्राह्मणमाख्यातारं विचक्षणम् ।   
यश्छिन्नविचिकित्सः सन्नाचष्टे सर्वसंशयान् ॥ ३२॥  
  
तस्य पर्येषणं गच्छेत्प्राचीनं नोत दक्षिणम् ।   
नार्वाचीनं कुतस्तिर्यङ्नादिशं तु कथं चन ॥ ३३॥  
  
तूष्णीम्भूत उपासीत न चेष्टेन्मनसा अपि ।   
अभ्यावर्तेत ब्रह्मास्य अन्तरात्मनि वै श्रितम् ॥ ३४॥  
  
मौनाद्धि स मुनिर्भवति नारण्य वसनान्मुनिः ।   
अक्षरं तत्तु यो वेद स मुनिः श्रेष्ठ उच्यते ॥ ३५॥  
  
सर्वार्थानां व्याकरणाद्वैयाकरण उच्यते ।   
प्रत्यक्षदर्शी लोकानां सर्वदर्शी भवेन्नरः ॥ ३६॥  
  
सत्ये वै ब्राह्मणस्तिष्ठन्ब्रह्म पश्यति क्षत्रिय ।   
वेदानां चानुपूर्व्येण एतद्विद्वन्ब्रवीमि ते ॥ ३७॥  
  
  
 ४४  
धृतराष्ट्र उवाच ।  
  
सनत्सुजात यदिमां परार्थां   
ब्राह्मीं वाचं प्रवदसि विश्वरूपाम् ।   
परां हि कामेषु सुदुर्लभां कथां   
तद्ब्रूहि मे वाक्यमेतत्कुमार ॥ १॥  
  
सनत्सुजात उवाच ।  
  
नैतद्ब्रह्म त्वरमाणेन लभ्यं   
यन्मां पृच्छस्यभिहृष्यस्यतीव ।   
अव्यक्तविद्यामभिधास्ये पुराणीं   
बुद्ध्या च तेषां ब्रह्मचर्येण सिद्धाम् ॥ २॥  
  
अव्यक्तविद्यामिति यत्सनातनीं   
ब्रवीषि त्वं ब्रह्मचर्येण सिद्धाम् ।   
अनारभ्या वसतीहार्य काले   
कथं ब्राह्मण्यममृतत्वं लभेत ॥ ३॥  
  
सनत्सुजात उवाच ।  
  
येऽस्मिँल्लोके विजयन्तीह कामान्   
ब्राह्मीं स्थितिमनुतितिक्षमाणाः ।   
त आत्मानं निर्हरन्तीह देहान्   
मुञ्जादिषीकामिव सत्त्वसंस्थाः ॥ ४॥  
  
शरीरमेतौ कुरुतः पिता माता च भारत ।   
आचार्य शास्ता या जातिः सा सत्या साजरामरा ॥ ५॥  
  
आचार्य योनिमिह ये प्रविश्य   
भूत्वा गर्भं ब्रह्मचर्यं चरन्ति ।   
इहैव ते शास्त्रकारा भवन्ति   
प्रहाय देहं परमं यान्ति योगम् ॥ ६॥  
  
य आवृणोत्यवितथेन कर्णा   
वृतं कुर्वन्नमृतं सम्प्रयच्छन् ।   
तं मन्येत पितरं मातरं च   
तस्मै न द्रुह्येत्कृतमस्य जानन् ॥ ७॥  
  
गुरुं शिष्यो नित्यमभिमन्यमानः   
स्वाध्यायमिच्छेच्छुचिरप्रमत्तः ।   
मानं न कुर्यान्न दधीत रोषम्   
एष प्रथमो ब्रह्मचर्यस्य पादः ॥ ८॥  
  
आचार्यस्य प्रियं कुर्यात्प्राणैरपि धनैरपि ।   
कर्मणा मनसा वाचा द्वितीयः पाद उच्यते ॥ ९॥  
  
समा गुरौ यथावृत्तिर्गुरु पत्न्यां तथा भवेत् ।   
यथोक्तकारी प्रियकृत्तृतीयः पाद उच्यते ॥ १०॥  
  
नाचार्यायेहोपकृत्वा प्रवादं   
प्राज्ञः कुर्वीत नैतदहं करोमि ।   
इतीव मन्येत न भाषयेत   
स वै चतुर्थो ब्रह्मचर्यस्य पादः ॥ ११॥  
  
एवं वसन्तं यदुपप्लवेद्धनम्   
आचार्याय तदनुप्रयच्छेत् ।   
सतां वृद्धिं बहुगुणाम् एवमेति   
गुरोः पुत्रे भवति च वृत्तिरेषा ॥ १२॥  
  
एवं वसन्सर्वतो वर्धतीह   
बहून्पुत्राँल्लभते च प्रतिष्ठाम् ।   
वर्षन्ति चास्मै प्रदिशो दिशश् च   
वसन्त्यस्मिन्ब्रह्मचर्ये जनाश् च ॥ १३॥  
  
एतन ब्रह्मचर्येण देवा देवत्वमाप्नुवन् ।   
ऋषयश्च महाभागा ब्रह्मलोकं मनीषिणः ॥ १४॥  
  
गन्धर्वाणामनेनैव रूपमप्सरसामभूत् ।   
एतेन ब्रह्मचर्येण सूर्यो अह्नाय जायते ॥ १५॥  
  
य आशयेत्पाटयेच्चापि राजन्   
सर्वं शरीरं तपसा तप्यमानः ।   
एतेनासौ बाल्यमत्येति विद्वान्   
मृत्युं तथा रोधयत्यन्तकाले ॥ १६॥  
  
अन्तवन्तः क्षत्रिय ते जयन्ति   
लोकाञ्जनाः कर्मणा निर्मितेन ।   
ब्रह्मैव विद्वांस्तेनाभ्येति सर्वं   
नान्यः पन्था अयनाय विद्यते ॥ १७॥  
  
आभाति शुक्लमिव लोहितमिव   
अथो कृष्णमथाञ्जनं काद्रवं वा ।   
तद्ब्राह्मणः पश्यति योऽत्र विद्वान्   
कथंरूपं तदमृतमक्षरं पदम् ॥ १८॥  
  
नाभाति शुक्लमिव लोहितमिव   
अथो कृष्णमायसमर्कवर्णम् ।   
न पृथिव्यां तिष्ठति नान्तरिक्षे   
नैतत्समुद्रे सलिलं बिभर्ति ॥ १९॥  
  
न तारकासु न च विद्युदाश्रितं   
न चाभ्रेषु दृश्यते रूपमस्य ।   
न चापि वायौ न च देवतासु   
न तच्चन्द्रे दृश्यते नोत सूर्ये ॥ २०॥  
  
नैवर्क्षु तन्न यजुःषु नाप्यथर्वसु   
न चैव दृश्यत्यमलेषु सामसु ।   
रथन्तरे बार्हते चापि राजन्   
महाव्रते नैव दृश्येद्ध्रुवं तत् ॥ २१॥  
  
अपारणीयं तमसः परस्तात्   
तदन्तकोऽप्येति विनाशकाले ।   
अणीय रूपं क्षुर धारया तन्   
महच्च रूपं त्वपि पर्वतेभ्यः ॥ २२॥  
  
सा प्रतिष्ठा तदमृतं लोकास्तद्ब्रह्म तद्यशः ।   
भूतानि जज्ञिरे तस्मात्प्रलयं यान्ति तत्र च ॥ २३॥  
  
अनामयं तन्महदुद्यतं यशो   
वाचो विकारान्कवयो वदन्ति ।   
तस्मिञ्जगत्सर्वमिदं प्रतिष्ठितं   
ये तद्विदुरमृतास्ते भवन्ति ॥ २४॥  
  
  
 ४५  
सनत्सुजात उवाच ।  
  
यत्तच्छुक्रं महज्ज्योतिर्दीप्यमानं महद्यशः ।   
तद्वै देवा उपासन्ते यस्मादर्को विराजते ।   
योगिनस्तं प्रपश्यन्ति भगवन्तं सनातनम् ॥ १॥  
  
शुक्राद्ब्रह्म प्रभवति ब्रह्म शुक्रेण वर्धते ।   
तच्छुक्रं ज्योतिषां मध्येऽतप्तं तपति तापनम् ।   
योगिनस्तं प्रपश्यन्ति भगवन्तं सनातनम् ॥ २॥  
  
आपोऽथ अद्भ्यः सलिलस्य मध्ये   
उभौ देवौ शिश्रियातेऽन्तरिक्षे ।   
स सध्रीचीः स विषूचीर्वसाना   
उभे बिभर्ति पृथिवीं दिवं च ।   
योगिनस्तं प्रपश्यन्ति भगवन्तं सनातनम् ॥ ३॥  
  
उभौ च देवौ पृथिवीं दिवं च   
दिशश्च शुक्रं भुवनं बिभर्ति ।   
तस्माद्दिशः सरितश् च स्रवन्ति   
तस्मात्समुद्रा विहिता महान्तः ।   
योगिनस्तं प्रपश्यन्ति भगवन्तं सनातनम् ॥ ४॥  
  
चक्रे रथस्य तिष्ठन्तं ध्रुवस्याव्यय कर्मणः ।   
केतुमन्तं वहन्त्यश्वास्तं दिव्यमजरं दिवि ।   
योगिनस्तं प्रपश्यन्ति भगवन्तं सनातनम् ॥ ५॥  
  
न सादृश्ये तिष्ठति रूपमस्य   
न चक्षुषा पश्यति कश् चिदेनम् ।   
मनीषयाथो मनसा हृदा च   
यैवं विदुरमृतास्ते भवन्ति ।   
योगिनस्तं प्रपश्यन्ति भगवन्तं सनातनम् ॥ ६॥  
  
द्वादश पूगां सरितं देव रक्षितम् ।   
मधु ईशन्तस्तदा सञ्चरन्ति घोरम् ।   
योगिनस्तं प्रपश्यन्ति भगवन्तं सनातनम् ॥ ७॥  
  
तदर्धमासं पिबति सञ्चित्य भ्रमरो मधु ।   
ईशानः सर्वभूतेषु हविर्भूतमकल्पयत् ।   
योगिनस्तं प्रपश्यन्ति भगवन्तं सनातनम् ॥ ८॥  
  
हिरण्यपर्णमश्वत्थमभिपत्य अपक्षकाः ।   
योगिनस्तं प्रपश्यन्ति भगवन्तं सनातनम् ॥ ९॥  
  
पूर्णात्पूर्णान्युद्धरन्ति पूर्णात्पूर्णानि चक्रिरे ।   
हरन्ति पूर्णात्पूर्णानि पूर्णमेवावशिष्यते ।   
योगिनस्तं प्रपश्यन्ति भगवन्तं सनातनम् ॥ १०॥  
  
तस्माद्वै वायुरायातस्तस्मिंश्च प्रयतः सदा ।   
तस्मादग्निश्च सोमश्च तस्मिंश्च प्राण आततः ॥ ११॥  
  
सर्वमेव ततो विद्यात्तत्तद्वक्तुं न शक्नुमः ।   
योगिनस्तं प्रपश्यन्ति भगवन्तं सनातनम् ॥ १२॥  
  
अपानं गिरति प्राणः प्राणं गिरति चन्द्रमाः ।   
आदित्यो गिरते चन्द्रमादित्यं गिरते परः ।   
योगिनस्तं प्रपश्यन्ति भगवन्तं सनातनम् ॥ १३॥  
  
एकं पादं नोत्क्षिपति सलिलाद्धंस उच्चरन् ।   
तं चेत्सततमृत्विजं न मृत्युर्नामृतं भवेत् ।   
योगिनस्तं प्रपश्यन्ति भगवन्तं सनातनम् ॥ १४॥  
  
एवं देवो महात्मा स पावकं पुरुषो गिरन् ।   
यो वै तं पुरुषं वेद तस्येहात्मा न रिष्यते ।   
योगिनस्तं प्रपश्यन्ति भगवन्तं सनातनम् ॥ १५॥  
  
यः सहस्रं सहस्राणां पक्षान्सन्तत्य सम्पतेत् ।   
मध्यमे मध्य आगच्छेदपि चेत्स्यान्मनोजवः ।   
योगिनस्तं प्रपश्यन्ति भगवन्तं सनातनम् ॥ १६॥  
  
न दर्शने तिष्ठति रूपमस्य   
पश्यन्ति चैनं सुविशुद्धसत्त्वाः ।   
हितो मनीषी मनसाभिपश्येद्   
ये तं श्रयेयुरमृतास्ते भवन्ति ।   
योगिनस्तं प्रपश्यन्ति भगवन्तं सनातनम् ॥ १७॥  
  
गूहन्ति सर्पा इव गह्वराणि   
स्वशिक्षया स्वेन वृत्तेन मर्त्याः ।   
तेषु प्रमुह्यन्ति जना विमूढा   
यथाध्वानं मोहयन्ते भयाय ।   
योगिनस्तं प्रपश्यन्ति भगवन्तं सनातनम् ॥ १८॥  
  
सदा सदासत्कृतः स्यान्न मृत्युरमृतं कुतः ।   
सत्यानृते सत्यसमान बन्धने   
सतश्च योनिरसतश् चैक एव ।   
योगिनस्तं प्रपश्यन्ति भगवन्तं सनातनम् ॥ १९॥  
  
न साधुना नोत असाधुना वा   
समानमेतद्दृश्यते मानुषेषु ।   
समानमेतदमृतस्य विद्याद्   
एवं युक्तो मधु तद्वै परीप्सेत् ।   
योगिनस्तं प्रपश्यन्ति भगवन्तं सनातनम् ॥ २०॥  
  
नास्यातिवादा हृदयं तापयन्ति   
नानधीतं नाहुतमग्निहोत्रम् ।   
मनो ब्राह्मीं लघुतामादधीत   
प्रज्ञानमस्य नाम धीरा लभन्ते ।   
योगिनस्तं प्रपश्यन्ति भगवन्तं सनातनम् ॥ २१॥  
  
एवं यः सर्वभूतेषु आत्मानमनुपश्यति ।   
अन्यत्रान्यत्र युक्तेषु किं स शोचेत्ततः परम् ॥ २२॥  
  
यथोद पाने महति सर्वतः सम्प्लुतोदके ।   
एवं सर्वेषु वेदेषु ब्राह्मणस्य विजानतः ॥ २३॥  
  
अङ्गुष्ठ मात्रः पुरुषो महात्मा   
न दृश्यतेऽसौ हृदये निविष्टः ।   
अजश्चरो दिवारात्रमतन्द्रितश् च   
स तं मत्वा कविरास्ते प्रसन्नः ॥ २४॥  
  
अहमेवास्मि वो माता पिता पुत्रोऽस्म्यहं पुनः ।   
आत्माहमपि सर्वस्य यच्च नास्ति यदस्ति च ॥ २५॥  
  
पितामहोऽस्मि स्थविरः पिता पुत्रश्च भारत ।   
ममैव यूयमात्मस्था न मे यूयं न वोऽप्यहम् ॥ २६॥  
  
आत्मैव स्थानं मम जन्म चात्मा   
वेदप्रोक्तोऽहमजर प्रतिष्ठः ॥ २७॥  
  
अणोरणीयान्सुमनाः सर्वभूतेषु जागृमि ।   
पितरं सर्वभूतानां पुष्करे निहितं विदुः ॥ २८॥  
  
॥ इति सनत्सुजातीय ॥  
  
  
  
