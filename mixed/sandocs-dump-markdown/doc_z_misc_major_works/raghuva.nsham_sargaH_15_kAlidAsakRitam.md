---
Author: kalidasa
Category: major_works, kAlidAsa
File name: raghuvansha15.itx
Language: Sanskrit
Latest update: Octobber 11, 2005
Location: doc_z_misc_major_works
Proofread by: Arvind Kolhatkar akolhatkar at rogers.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: raghuvansha15
Texttype: pramukha
Transliterated by: Arvind Kolhatkar akolhatkar at rogers.com
engtitle: Raghuvansha 15 by Kalidas
itxtitle: raghuva.nsham sargaH 15 (kAlidAsakRitam)
title: रघुवंशम् सर्गः १५ (कालिदासकृइतम्)

---
  
 रघुवंशं सर्गः १५ कालिदासकृतम्   
  
कृतसीतापरित्यागः स रत्नाकरमेखलाम् ।  
बुभुजे पृथिवीपालः पृथिवीमेव केवलाम्॥ १५-१॥  
  
लवणेन विलुप्तेज्यास्तामिस्रेण तमभ्ययुः ।  
मुनयो यमुनाभाजः शरण्यं शरणार्थिनः॥ १५-२॥  
  
अवेक्ष्य रामं ते तस्मिन्न प्रजह्रुः स्वतेजसा ।  
त्राणाभावे हि शापास्त्राः कुर्वन्ति तपसो व्ययम्॥ १५-३॥  
  
प्रतिशुश्राव काकुत्स्थस्तेभ्यो विघ्नप्रतिक्रियाम् ।  
धर्मसंरक्षणार्थेव प्रवृत्तिर्भुवि शार्ङ्गिणः॥ १५-४॥  
  
ते रामाय वधोपायमाचख्युर्विबुधद्विषः ।  
दुर्जयो लवणः शूली विशूलः प्रार्थ्यतामिति॥ १५-५॥  
  
आदिदेशाथ शत्रुघ्नं तेषां क्षेमाय राघवः ।  
करिष्यन्निव नामास्य यथार्थमरिनिग्रहात्॥ १५-६॥  
  
यः कश्चन रघूणां हि परमेकः परन्तपः ।  
अपवाद इवोत्सर्गं व्यावर्तयितुमीश्वरः॥ १५-७॥  
  
अग्रजेन प्रयुक्ताशीस्ततो दाशरथी रथी ।  
ययौ वनस्थलीः पश्यन्पुष्पिताः सुरभीरभीः॥ १५-८॥  
  
रामादेशादनुगता सेना तस्यार्थसिद्धये ।  
पश्चादध्यनार्थस्य धातोरधिरिवाभवत्॥ १५-९॥  
  
आदिष्टवर्त्मा मुनिभिः स गच्छंस्तपसां वरः ।  
विरराज रथप्रष्ठैर्वालखिल्यैरिवांशुमान्॥ १५-१०॥  
  
तस्य मार्गवशादेका बभूव वसतिर्यतः ।  
रथस्वनोत्कण्ठमृगे वाल्मीकीये तपोवने॥ १५-११॥  
  
तमृषिः पूजयामास कुमारं क्लान्तवाहनम् ।  
तपःप्रभावसिद्धाभिर्विशेषप्रतिपत्तिभिः ॥ १५-१२॥  
  
तस्यामेवास्य यामिन्यामन्तर्वन्ती प्रजावती ।  
सुतावसूत सम्पन्नौ कोशदण्डाविव क्षितिः॥ १५-१३॥  
  
सन्तानश्रवणाद्भ्रातुः सौमित्रिः सौमनस्यवान् ।  
प्राञ्जलिर्मुनिमामन्त्र्य प्रातर्युक्तरथो ययौ॥ १५-१४॥  
  
स च प्राप मधूपघ्नं कुम्भीनस्याश्च कुक्षिजः ।  
वनात्करमिवादाय सत्त्वराशिमुपस्थितः ॥ १५-१५॥  
  
धूमधूम्रो वसागन्धी ज्वालाबभ्रुशिरोरुहः ।  
क्रव्याद्गणपरीवारश्चिताग्निरिव जङ्गमः ॥ १५-१६॥  
  
अपशूलं तमासाद्य लवणं लक्ष्मणानुजः ।  
रुरोध सम्मुखीनो हि जयो रन्ध्रप्रहारिणाम्॥ १५-१७॥  
  
नातिपर्याप्तमालक्ष्य मत्कुक्षेरद्य भोजनम् ।  
दिष्ट्या त्वमसि मे धात्रा भीतेनेवोपपादितः॥ १५-१८॥  
  
इति सन्तर्ज्य शत्रुघ्नं राक्षसस्तज्जिघांसया ।  
प्रांशुमुत्पाटयामास मुस्तास्तम्बमिव द्रुमम्॥ १५-१९॥  
  
सौमित्रेर्निशितैर्बाणैरन्तरा शकलीकृतः ।  
गात्रं पुष्परजः प्राप न शाखी नैरृतेरितः॥ १५-२०॥  
  
विनाशात्तस्य वृक्षस्य रक्षस्तस्मै महोपलम् ।  
प्रजिघाय कृतान्तस्य मुष्टिं पृथगिव स्थितम्॥ १५-२१॥  
  
ऐन्द्रमस्त्रमुपादाय शत्रुघ्नेन स ताडितः ।  
सिकतात्वादपि परं प्रपेदे परमाणुताम्॥ १५-२२॥  
  
तमुपाद्रवदुद्यम्य दक्षिणं दोर्निशाचरः ।  
एकताल इवोत्पातपवनप्रेरितो गिरिः॥ १५-२३॥  
  
कार्ष्णेन पत्रिणा शत्रुः स भिन्नहृदयः पतन् ।  
अनिनाय भुवः कम्पं जहाराश्रमवासिनाम्॥ १५-२४॥  
  
वयसां पङ्क्तयः पेतुर्हतस्योपरि विद्विषः ।  
तत्प्रतिद्वन्द्विनो मूर्ध्नि दिव्याः कुसुमवृष्टयः॥ १५-२५॥  
  
स हत्वा लवणं वीरस्तदा मेने महौजसः ।  
भ्रातुः सोदर्यमात्मानमिन्द्रजिद्वधशोभिनः॥ १५-२६॥  
  
तस्य संस्तूयमानस्य चरितार्थैस्तपस्विभिः ।  
शुशुभे विक्रमोदग्रं व्रीडयावनतं शिरः॥ १५-२७॥  
  
उपकूलं च कालिन्द्याः पुरीं पौरुषभूषणः ।  
निर्ममे निर्ममोऽर्थेषु मथुरां मधुराकृतिः॥ १५-२८॥  
  
या सौराज्यप्रकाशाभिर्बभौ पौरविभूतिभिः ।  
स्वर्गाभिष्यन्दवमनं कृत्वेवोपनिवेशिता॥ १५-२९॥  
  
तत्र सौधगतः पश्यन्यमुनां चक्रवाकिनीम् ।  
हेमभक्तिमतीं भूमेः प्रवेणीमिव पिप्रिये॥ १५-३०॥  
  
सखा दशरथस्यापि जनकस्य च मन्त्रकृत् ।  
सञ्चस्कारोभयप्रीत्या मैथिलेयौ यथाविधि॥ १५-३१॥  
  
स तौ कुशलवोन्मृष्टगर्भक्लेदौ तदाख्यया ।  
कविः कुशलवावेव चकार किल नामतः॥ १५-३२॥  
  
साङ्गं च वेदमध्याप्य किञ्चिदुत्क्रान्तशैशवौ ।  
स्वकृतिं गापयामास कविप्रथमपद्धतिम्॥ १५-३३॥  
  
रामस्य मधुरं वृत्तं गायन्तो मातुरग्रतः ।  
तद्वियोगव्यथां किञ्चिच्छिथिलीचक्रतुः सुतौ॥ १५-३४॥  
  
इतरेऽपि रघोर्वंश्यास्त्रयस्त्रेताग्नितेजसः ।  
तद्योगात्पतिवत्नीषु पत्नीष्वासन्द्विसूनवः ॥ १५-३५॥  
  
शत्रुघातिनि शत्रुघ्नः सुबाहौ च बहुश्रुते ।  
मथुराविदिशे सून्वोर्निदधे पूर्वजोत्सुकः॥ १५-३६॥  
  
भूयस्तपोव्ययो मा भूद्वाल्मीकेरिति सोऽत्यगात् ।  
मैथिलीतनयोद्गीतनिःस्पन्दमृगमाश्रमम्॥ १५-३७॥  
  
वशी विवेश चायोध्यां रथ्यसंस्कारशोभिनीम् ।  
लवणस्य वधात्पौरैरीक्षितोऽत्यन्तगौरवम्॥ १५-३८॥  
  
स ददर्श सभामध्ये सभासद्भिरुपस्थितम् ।  
रामं सीतापरित्यागादसामान्यपतिं भुवः॥ १५-३९॥  
  
तमभ्यनन्दत्प्रणतं लवणान्तकमग्रजः ।  
कालनेमिवधात्प्रीतस्तुराषाडिव शार्ङ्गिणम्॥ १५-४०॥  
  
स पृष्टः सर्वतो वार्तमाख्यद्राज्ञे न सन्ततिम् ।  
प्रत्यर्पयिष्यतः काले कवेराद्यस्य शासनात्॥ १५-४१॥  
  
अथ जानपदो विप्रः शिशुमप्राप्तयौवनम् ।  
अवतार्याङ्कशय्यास्थं द्वारि चक्रन्द भूपतेः॥ १५-४२॥  
  
शोचनीयासि वसुधे या त्वं दशरथाच्च्युता ।  
रामहस्तमनुप्राप्य कष्टात्कष्टतरं गता॥ १५-४३॥  
  
श्रुत्वा तस्य शुचो हेतुं गोप्ता जिह्राय राघवः ।  
न ह्यकालभवो मृत्युरिक्ष्वाकुपदमस्पृशत्॥ १५-४४॥  
  
स मुहूर्तं क्षमस्वेति द्विजमाश्वास्य दुःखितम् ।  
यानं सस्मार कौबेरं वैवस्वतजिगीषया॥ १५-४५॥  
  
आत्तशस्त्रस्तदध्यास्य प्रस्थितः स रघूद्वहः ।  
उच्चचार पुरस्तस्य गूढरूपा सरस्वती॥ १५-४६॥  
  
राजन् प्रजासु ते कश्चिदपचारः प्रवर्तते ।  
तमन्विष्य प्रशमयेर्भविष्यसि ततः कृती॥ १५-४७॥  
  
इत्याप्तवचनाद्रामो विनेष्यन्वर्णविक्रियाम् ।  
दिशः पपात पत्रेण वेगनिष्कम्पहेतुना॥ १५-४८॥  
  
अथ धूमाभिताम्राक्षं वृक्षशाखावलम्बिनम् ।  
ददर्श कञ्चिदैक्ष्वाकस्तपस्यन्तमधोमुखम्॥ १५-४९॥  
  
पृष्टनामान्वयो राज्ञा स किलाचष्ट धूमपः ।  
आत्मानं शम्बुकं नाम शूद्रं सुरपदार्थिनम्॥ १५-५०॥  
  
तपस्यनधिकारित्वात्प्रजानां तमघावहम् ।  
शीर्षच्छेद्यं परिच्छिद्य नियन्ता शस्त्रमाददे॥ १५-५१॥  
  
स तद्वक्त्रं हिमक्लिष्टकिञ्जल्कमिव पङ्कजम् ।  
ज्योतिष्कणाहतश्मश्रु कण्ठनालादपातयत्॥ १५-५२॥  
  
कृतदण्डः स्वयं राज्ञा लेभे शूद्रः सतां गतिम् ।  
तपसा दुश्चरेणापि न स्वमार्गविलङ्घिना॥ १५-५३॥  
  
रघुनाथोऽप्यगस्त्येन मार्गसन्दर्शितात्मना ।  
महौजसा संयुयुजे शरत्काल इवेन्दुना॥ १५-५४॥  
  
कुम्भयोनिरलङ्कारं तस्मै दिव्यपरिग्रहम् ।  
ददौ दत्तं समुद्रेण पीतेनेवात्मनिष्क्रयम्॥ १५-५५॥  
  
स दधन्मैथिलीकण्ठनिर्व्यापारेण बाहुना ।  
पश्चान्निववृते रामः प्राक्परासुर्द्विजात्मजः ॥ १५-५६॥  
  
तस्य पूर्वोदितां निन्दां द्विजः पुत्रसमागतः ।  
स्तुत्वा निवर्तयामास त्रातुर्वैवस्वतादपि॥ १५-५७॥  
  
तमध्वराय मुक्ताश्वं रक्षःकपिनरेश्वराः ।  
मेघाः सस्यमिवाम्भोभिरभ्यवर्षन्नुपायनैः॥ १५-५८॥  
  
दिग्भ्यो निमन्त्रिताश्चैनमभिजग्मुर्महर्षयः ।  
न भौमान्येव धिष्ण्यानि हित्वा ज्योतिर्मयान्यपि॥ १५-५९॥  
  
उपशल्यनिविष्टैस्तैश्चतुर्द्वारमुखी बभौ ।  
अयोध्या सृष्टलोकेव सद्यः पैतामही तनुः॥ १५-६०॥  
  
श्लाघ्यस्त्यागोऽपि वैदेह्याः पत्युः प्राग्वंशवासिनः ।  
अनन्यजानेः सैवासीद्यस्माज्जाया हिरण्मयी॥ १५-६१॥  
  
विधेरधिकसम्भारस्ततः प्रववृते मखः ।  
आसन्यत्र क्रियाविघ्ना राक्षसा एव रक्षिणः॥ १५-६२॥  
  
अथ प्राचेतसोपज्ञं रामायणमितस्ततः ।  
मैथिलेयौ कुशलवौ जगतुर्गुरुचोदितौ॥ १५-६३॥  
  
वृत्तं रामस्य वाल्मीकेः कृतिस्तौ किन्नरस्वनौ ।  
किं तद्येन मनो हर्तुमलं स्यातां न शृण्वताम्॥ १५-६४॥  
  
रूपे गीते च माधुर्यन्तयोस्तज्ज्ञैर्निवेदितम् ।  
ददर्श सानुजो रामः शुश्राव च कुतूहली॥ १५-६५॥  
  
तद्गीतश्रवणैकाग्रा संसदश्रुमुखी बभौ ।  
हिमनिष्यन्दिनी प्रातर्निर्वातेव वनस्थली॥ १५-६६॥  
  
वयोवेषविसंवादि रामस्य च तयोस्तदा ।  
जनता प्रेक्ष्य सादृश्यं नाक्षिकम्पं व्यतिष्ठत॥ १५-६७॥  
  
उभयोर्न तथा लोकः प्रावीण्येन विसिष्मिये ।  
नृपतेः प्रीतिदानेषु वीतस्पृहतया यथा॥ १५-६८॥  
  
गेये को नु विनेता वां कस्य चेयं कृतिः कवेः ।  
इति राज्ञा स्वयं पृष्टौ तौ वाल्मीकिमशंसताम्॥ १५-६९॥  
  
अथ सावरजो रामः प्राचेतसमुपेयिवान् ।  
ऊरीकृत्यात्मनो देहं राज्यमस्मै न्यवेदयत्॥ १५-७०॥  
  
स तावाख्याय रामाय मैथिलीयौ तदात्मजौ ।  
कविः कारुणिको वव्रे सीतायाः सम्परिग्रहम्॥ १५-७१॥  
  
तात शुद्धा समक्षं नः स्नुषा ते जातवेदसि ।  
दौरात्म्याद्रक्षसस्तां तु नात्रत्याः श्रद्दधुः प्रजाः॥ १५-७२॥  
  
ताः स्वचारित्र्यमुद्दिश्य प्रत्याययतु मैथिली ।  
ततः पुत्रवतीमेनां प्रतिपत्स्ये त्वदाज्ञया॥ १५-७३॥  
  
इति प्रतिश्रुते राज्ञा जानकीमाश्रमान्मुनिः ।  
शिष्यैरानाययामास स्वसिद्धिं नियमैरिव॥ १५-७४॥  
  
अन्येद्युरथ काकुत्स्थः सन्निपात्य पुरौकसः ।  
कविमाह्वाययामास प्रस्तुतप्रतिपत्तये॥ १५-७५॥  
  
स्वरसंस्कारवत्यासौ पुत्राभ्यामथ सीतया ।  
ऋचेवोदर्चिषं सूर्यं रामं मुनिरुपस्थितः॥ १५-७६॥  
  
काषायपरिवीतेन स्वपदार्पितचक्षुषा ।  
अन्वमीयत शुद्धेति शान्तेन वपुषैव सा॥ १५-७७॥  
  
जनास्तदालोकपथात्प्रतिसंहृतचक्षुषः ।  
तस्थुस्तेऽवाङ्मुखाः सर्वे फलिता इव शालयः॥ १५-७८॥  
  
तां दृष्टिविषये भर्तुर्मुनिरास्थितविष्टरः ।  
कुरु निःसंशयं वत्से स्ववृत्ते लोकमित्यशात्॥ १५-७९॥  
  
अथ वाल्मीकिशिष्येण पुण्यमावर्जितं पयः ।  
आचम्योदीरयामास सीता सत्यां सरस्वतीम्॥ १५-८०॥  
  
वाङ्मनःकर्मभिः पत्यौ व्यभिचारो यथा न मे ।  
तथा विश्वम्भरे देवि मामन्तर्धातुमर्हसि॥ १५-८१॥  
  
एवमुक्ते तया साध्व्या रन्ध्रात्सद्योभवाद्भुवः ।  
शातह्रदमिव ज्योतिः प्रभामण्डलमुद्ययौ॥ १५-८२॥  
  
तत्र नागफणोत्क्षिप्तसिंहासननिषेदुषी ।  
समुद्ररशना साक्षात्प्रादुरासीद्वसुन्धरा॥ १५-८३॥  
  
सा सीतामङ्कमारोप्य भर्तृप्रणिहितेक्षणाम् ।  
मामेति व्याहरत्येव तस्मिन्पातालमभ्यगात्॥ १५-८४॥  
  
धरायां तस्य संरम्भं सीताप्रत्यर्पणैषिणः ।  
गुरुर्विधिबलापेक्षी शमयामास धन्विनः॥ १५-८५॥  
  
ऋषीन्विसृज्य यज्ञान्ते सुहृदश्च पुरस्कृतान् ।  
रामः सीतागतं स्नेहं निदधे तदपत्ययोः॥ १५-८६॥  
  
युधाजितस्य सन्देशात्स देशं सिन्धुनामकम् ।  
ददौ दत्तप्रभावाय भरताय भृतप्रजः॥ १५-८७॥  
  
भरतस्तत्र गन्धर्वान्युधि निर्जित्य केवलम् ।  
आतोद्यं ग्राहयामास समत्याजयदायुधम्॥ १५-८८॥  
  
स तक्षपुष्कलौ पुत्रौ राजधान्योस्तदाख्ययोः ।  
अभिषिच्याभिषेकार्हौ रामान्तिकमगात्पुनः॥ १५-८९॥  
  
अङ्गदं चन्द्रकेतुं च लक्ष्मणोऽप्यात्मसम्भवौ ।  
शासनाद्रघुनाथस्य चक्रे कारापथेश्वरौ॥ १५-९०॥  
  
इत्यारोपितपुत्रास्ते जननीनां जनेश्वराः ।  
भर्तृलोकप्रपन्नानां निवापान्विदधुः क्रमात्॥ १५-९१॥  
  
उपेत्य मुनिवेषोऽथ कालः प्रोवाच राघवम् ।  
रहःसंवादिनौ पश्येदावां यस्तं त्यजेरिति॥ १५-९२॥  
  
तथेति प्रतिपन्नाय विवृतात्मा नृपाय सः ।  
आचख्यौ दिवमध्यास्व शासनात्परमेष्ठिनः॥ १५-९३॥  
  
विद्वानपि तयोर्द्वाःस्थः समयं लक्ष्मणोऽभिनत् ।  
भीतो दुर्वाससः शापाद्रामसन्दर्शनार्थिना॥ १५-९४॥  
  
स गत्वा सरयूतीरं देहत्यागेन योगवित् ।  
चकारावितथां भ्रातुः प्रतिज्ञां पूर्वजन्मनः॥ १५-९५॥  
  
तस्मिन्नात्मचतुर्भागे प्राङ्नाकमधितस्थुषि ।  
राघवः शिथिलं तस्थौ भुवि धर्मस्त्रिपादिव॥ १५-९६॥  
  
स निवेश्य कुशावत्यां रिपुनागाङ्कुशं कुशम् ।  
शरावत्यां सतां सूक्तैर्जनिताश्रुलवं लवम्॥ १५-९७॥  
  
उदक्प्रतस्थे स्थिरधीः सानुजोऽग्निपुरःसरः ।  
अन्वितः पतिवात्सल्याद्गृहवर्जमयोध्यया॥ १५-९८॥  
  
जगृहुस्तस्य चित्तज्ञाः पदवीं हरिराक्षसाः ।  
कदम्बमुकुलस्थूलैरभिवृष्टां प्रजाश्रुभिः॥ १५-९९॥  
  
उपस्थितविमानेन तेन भक्तानुकम्पिना ।  
चक्रे त्रिदिवनिःश्रेणिः सरयूरनुयायिनाम्॥ १५-१००॥  
  
यद्गोप्रतरकल्पोऽभूत्सम्मर्दस्तत्र मज्जताम् ।  
अतस्तदाख्यया तीर्थं पावनं भुवि पप्रथे॥ १५-१०१॥  
  
स विभुर्विबुधांशेषु प्रतिपन्नात्ममूर्तिषु ।  
त्रिदशीभूतपौराणां स्वर्गान्तरमकल्पयत्॥ १५-१०२॥  
  
निर्वर्त्यैवं दशमुखशिरश्छेदकार्यं सुराणां  
विष्वक्सेनः स्वतनुमविशत्सर्वलोकप्रतिष्ठाम् ।  
लङ्कानाथं पवनतनयं चोभयं स्थापयित्वा  
कीर्तिस्तम्भद्वयमिव गिरौ दक्षिणे चोत्तरे च॥ १५-१०३॥  
  
इति श्रीरघुवंशे महाकाव्ये कविश्रीकालिदासकृतौ  
श्रीरामस्वर्गारोहणो नाम पञ्चदशः सर्गः ॥  
  
  
Encoded and Proofread by Arvind Kolhatkar akolhatkar at rogers.com  
