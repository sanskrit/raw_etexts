---
Author: Maharshi Vyasa
Category: major_works, vyAsa
Description-comments: Adhyaya 33 prajaagaraparva (udyogaparva) of Mahaabhaarata
File name: viduraniti.itx
Indexextra: (meaning from mahAbhArata)
Language: Sanskrit
Latest update: December 18, 1999
Location: doc_z_misc_major_works
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: vidura niiti
Texttype: pramukha
Transliterated by: Sunder Hattangadi sunderh at hotmail.com
engtitle: vidura nItI
itxtitle: viduranItI
title: विदुरनीती

---
  
 विदुर नीति   
  
Vidura Niti has been extracted from प्रजागरपर्व  
(उद्योगपर्व) of महाभारत.  
  
अध्यायः ३३  
  
वैशम्पायन उवाच ।  
  
द्वाःस्थं प्राह महाप्राज्ञो धृतराष्ट्रो महीपतिः ।  
विदुरं द्रष्टुमिच्छामि तमिहानय माचिरम् ॥ १॥  
  
प्रहितो धृतराष्ट्रेण दूतः क्षत्तारमब्रवीत् ।  
ईश्वरस्त्वां महाराजो महाप्राज्ञ दिदृक्षति ॥ २॥  
  
एवमुक्तस्तु विदुरः प्राप्य राजनिवेशनम् ।  
अब्रवीद्धृतराष्ट्राय द्वाःस्थ मां प्रतिवेदय ॥ ३॥  
  
द्वाःस्थ उवाच ।  
  
विदुरोऽयमनुप्राप्तो राजेन्द्र तव शासनात् ।  
द्रष्टुमिच्छति ते पादौ किं करोतु प्रशाधि माम् ॥ ४॥  
  
धृतराष्ट्र उवाच ।  
  
प्रवेशय महाप्राज्ञं विदुरं दीर्घदर्शिनम् ।  
अहं हि विदुरस्यास्य नाकाल्यो जातु दर्शने ॥ ५॥  
  
द्वाःस्थ उवाच ।  
  
प्रविशान्तः पुरं क्षत्तर्महाराजस्य धीमतः ।  
न हि ते दर्शनेऽकाल्यो जातु राजा ब्रवीति माम् ॥ ६॥  
  
वैशम्पायन उवाच ।  
  
ततः प्रविश्य विदुरो धृतराष्ट्र निवेशनम् ।  
अब्रवीत्प्राञ्जलिर्वाक्यं चिन्तयानं नराधिपम् ॥ ७॥  
  
विदुरोऽहं महाप्राज्ञ सम्प्राप्तस्तव शासनात् ।  
यदि किं चन कर्तव्यमयमस्मि प्रशाधि माम् ॥ ८॥  
  
धृतरष्त्र उवाच ।  
  
सञ्जयो विदुर प्राप्तो गर्हयित्वा च मां गतः ।  
अजातशत्रोः श्वो वाक्यं सभामध्ये स वक्ष्यति ॥ ९॥  
  
तस्याद्य कुरुवीरस्य न विज्ञातं वचो मया ।  
तन्मे दहति गात्राणि तदकार्षीत्प्रजागरम् ॥ १०॥  
  
जाग्रतो दह्यमानस्य श्रेयो यदिह पश्यसि ।  
तद्ब्रूहि त्वं हि नस्तात धर्मार्थकुशलो ह्यसि ॥ ११॥  
  
यतः प्राप्तः सञ्जयः पाण्डवेभ्यो  
न मे यथावन्मनसः प्रशान्तिः ।  
सवेन्द्रियाण्यप्रकृतिं गतानि  
किं वक्ष्यतीत्येव हि मेऽद्य चिन्ता ॥ १२॥  
  
तन्मे ब्रूहि विदुर त्वं यथावन्  
मनीषितं सर्वमजातशत्रोः ।  
यथा च नस्तात हितं भवेच्च  
प्रजाश्च सर्वाः सुखिता भवेयुः ॥- ॥  
  
विदुर उवाच ।  
  
अभियुक्तं बलवता दुर्बलं हीनसाधनम् ।  
हृतस्वं कामिनं चोरमाविशन्ति प्रजागराः ॥ १३॥  
  
कच्चिदेतैर्महादोषैर्न स्पृष्टोऽसि नराधिप ।  
कच्चिन्न परवित्तेषु गृध्यन्विपरितप्यसे ॥ १४॥  
  
धृतराष्ट्र उवाच ।  
  
श्रोतुमिच्छामि ते धर्म्यं परं नैःश्रेयसं वचः ।  
अस्मिन्राजर्षिवंशे हि त्वमेकः प्राज्ञसम्मतः ॥ १५॥  
  
विदुर उवाच ।  
  
रजा लक्षणसम्पन्नस्त्रैलोक्यस्याधिपो भवेत् ।  
प्रेष्यस्ते प्रेषितश्चैव धृतराष्ट्र युधिष्ठिरः ॥- ॥  
  
विपरीततरश्च त्वं भागधेये न सम्मतः ।  
अर्चिषां प्रक्षयाच्चैव धर्मात्मा धर्मकोविदः ॥- ॥  
  
आनृशंस्यादनुक्रोशाद्धर्मात्सत्यात्पराक्रमात् ।  
गुरुत्वात्त्वयि सम्प्रेक्ष्य बहून्क्लेषांस्तितिक्षते ॥- ॥  
  
दुर्योधने सौबले च कर्णे दुःशासने तथा ।  
एतेष्वैश्वर्यमाधाय कथं त्वं भूतिमिच्छसि ॥- ॥  
  
एकस्मात्वृक्षाद्यज्ञपत्राणि राजन्  
स्रुक्च द्रौणी पेठनीपीडने च ।  
एतस्माद्राजन्ब्रुवतो मे निबोध  
एकस्माद्वै जायतेऽसच्च सच्च ॥- ॥  
  
आत्मज्ञानं समारम्भस्तितिक्षा धर्मनित्यता ।  
यमर्थान्नापकर्षन्ति स वै पण्दित उच्यते ॥- ॥  
  
निषेवते प्रशस्तानि निन्दितानि न सेवते ।  
अनास्तिकः श्रद्दधान एतत्पण्डित लक्षणम् ॥ १६॥  
  
क्रोधो हर्षश्च दर्पश्च ह्रीस्तम्भो मान्यमानिता ।  
यमर्थान्नापकर्षन्ति स वै पण्डित उच्यते ॥ १७॥  
  
यस्य कृत्यं न जानन्ति मन्त्रं वा मन्त्रितं परे ।  
कृतमेवास्य जानन्ति स वै पण्डित उच्यते ॥ १८॥  
  
यस्य कृत्यं न विघ्नन्ति शीतमुष्णं भयं रतिः ।  
समृद्धिरसमृद्धिर्वा स वै पण्डित उच्यते ॥ १९॥  
  
यस्य संसारिणी प्रज्ञा धर्मार्थावनुवर्तते ।  
कामादर्थं वृणीते यः स वै पण्डित उच्यते ॥ २०॥  
  
यथाशक्ति चिकीर्षन्ति यथाशक्ति च कुर्वते ।  
न किं चिदवमन्यन्ते पण्डिता भरतर्षभ ॥ २१॥  
  
क्षिप्रं विजानाति चिरं शृणोति  
विज्ञाय चार्थं भजते न कामात् ।  
नासम्पृष्टो व्यौपयुङ्क्ते परार्थे  
तत्प्रज्ञानं प्रथमं पण्डितस्य ॥ २२॥  
  
नाप्राप्यमभिवाञ्छन्ति नष्टं नेच्छन्ति शोचितुम् ।  
आपत्सु च न मुह्यन्ति नराः पण्डित बुद्धयः ॥ २३॥  
  
निश्चित्य यः प्रक्रमते नान्तर्वसति कर्मणः ।  
अवन्ध्य कालो वश्यात्मा स वै पण्डित उच्यते ॥ २४॥  
  
आर्य कर्मणि राज्यन्ते भूतिकर्माणि कुर्वते ।  
हितं च नाभ्यसूयन्ति पण्डिता भरतर्षभ ॥ २५॥  
  
न हृष्यत्यात्मसम्माने नावमानेन तप्यते ।  
गाङ्गो ह्रद इवाक्षोभ्यो यः स पण्डित उच्यते ॥ २६॥  
  
तत्त्वज्ञः सर्वभूतानां योगज्ञः सर्वकर्मणाम् ।  
उपायज्ञो मनुष्याणां नरः पण्डित उच्यते ॥ २७॥  
  
प्रवृत्त वाक्चित्रकथ ऊहवान्प्रतिभानवान् ।  
आशु ग्रन्थस्य वक्ता च स वै पण्डित उच्यते ॥ २८॥  
  
श्रुतं प्रज्ञानुगं यस्य प्रज्ञा चैव श्रुतानुगा ।  
असम्भिन्नार्य मर्यादः पण्डिताख्यां लभेत सः ॥ २९॥  
  
अर्थं महान्तमासद्य विद्यामैश्वर्यमेव च ।  
विचरत्यसमुन्नद्धो यस्य पण्डित उच्यते ॥- ॥  
  
अश्रुतश्च समुन्नद्धो दरिद्रश्च महामनाः ।  
अर्थांश्चाकर्मणा प्रेप्सुर्मूढ इत्युच्यते बुधैः ॥ ३०॥  
  
स्वमर्थं यः परित्यज्य परार्थमनुतिष्ठति ।  
मिथ्या चरति मित्रार्थे यश्च मूढः स उच्यते ॥ ३१॥  
  
अकामां कामयति यः कामयानां परित्यजेत् ।  
बलवन्तं च यो द्वेष्टि तमाहुर्मूढचेतसम् ॥- ॥  
  
अकामान्कामयति यः कामयानान्परिद्विषन् ।  
बलवन्तं च यो द्वेष्टि तमाहुर्मूढचेतसम् ॥ ३२॥  
  
अमित्रं कुरुते मित्रं मित्रं द्वेष्टि हिनस्ति च ।  
कर्म चारभते दुष्टं तमाहुर्मूढचेतसम् ॥ ३३॥  
  
संसारयति कृत्यानि सर्वत्र विचिकित्सते ।  
चिरं करोति क्षिप्रार्थे स मूढो भरतर्षभ ॥ ३४॥  
  
श्राद्धं पितृभ्यो न ददाति दैवतानि नार्चति ।  
सुहृन्मित्रं न लभते तमाहुर्मूढचेतसम् ॥- ॥  
  
अनाहूतः प्रविशति अपृष्टो बहु भाषते ।  
विश्वसत्यप्रमत्तेषु मूढ चेता नराधमः ॥ ३५॥  
  
परं क्षिपति दोषेण वर्तमानः स्वयं तथा ।  
यश्च क्रुध्यत्यनीशः सन्स च मूढतमो नरः ॥ ३६॥  
  
आत्मनो बलमाज्ञाय धर्मार्थपरिवर्जितम् ।  
अलभ्यमिच्छन्नैष्कर्म्यान्मूढ बुद्धिरिहोच्यते ॥ ३७॥  
  
अशिष्यं शास्ति यो राजन्यश्च शून्यमुपासते ।  
कदर्यं भजते यश्च तमाहुर्मूढचेतसम् ॥ ३८॥  
  
अर्थं महान्तमासाद्य विद्यामैश्वर्यमेव वा ।  
विचरत्यसमुन्नद्धो यः स पण्डित उच्यते ॥ ३९॥  
  
एकः सम्पन्नमश्नाति वस्ते वासश्च शोभनम् ।  
योऽसंविभज्य भृत्येभ्यः को नृशंसतरस्ततः ॥ ४०॥  
  
एकः पापानि कुरुते फलं भुङ्क्ते महाजनः ।  
भोक्तारो विप्रमुच्यन्ते कर्ता दोषेण लिप्यते ॥ ४१॥  
  
एकं हन्यान्न वाहन्यादिषुर्मुक्तो धनुष्मता ।  
बुद्धिर्बुद्धिमतोत्सृष्टा हन्याद्राष्ट्रं सराजकम् ॥ ४२॥  
  
एकया द्वे विनिश्चित्य त्रींश्चतुर्भिर्वशे कुरु ।  
पञ्च जित्वा विदित्वा षट्सप्त हित्वा सुखी भव ॥ ४३॥  
  
एकं विषरसो हन्ति शस्त्रेणैकश्च वध्यते ।  
सराष्ट्रं स प्रजं हन्ति राजानं मन्त्रविस्रवः ॥ ४४॥  
  
एकः स्वादु न भुञ्जीत एकश्चार्थान्न चिन्तयेत् ।  
एको न गच्छेदध्वानं नैकः सुप्तेषु जागृयात् ॥ ४५॥  
  
एकमेवाद्वितीयं तद्यद्राजन्नावबुध्यसे ।  
सत्यं स्वर्गस्य सोपानं पारावारस्य नौरिव ॥ ४६॥  
  
एकः क्षमावतां दोषो द्वितीयो नोपलभ्यते ।  
यदेनं क्षमया युक्तमशक्तं मन्यते जनः ॥ ४७॥  
  
सोऽस्य दोषो न मन्तव्यः क्षमा हि परमं बलम् ।  
क्षमा गुणो ह्यशक्तानां शक्तानां भूषणं तथा ॥- ॥  
  
क्षमा वशीकृतिर्लोके क्षमया किं न साध्यते ।  
शान्तिशङ्खः करे यस्य किं करिष्यति दुर्जनः ॥- ॥  
  
अतृणे पतितो वह्निः स्वयमेवोपशाम्यति ।  
अक्षमावान्परं दोषैरात्मान्ं चैव योजयेत् ॥- ॥  
  
एको धर्मः परं श्रेयः क्षमैका शान्तिरुत्तमा ।  
विद्यैका परमा दृष्टिरहिंसैका सुखावहा ॥ ४८॥  
  
द्वाविमौ ग्रसते भूमिः सर्पो बिलशयानिव ।  
राजानं चाविरोद्धारं ब्राह्मणं चाप्रवासिनम् ॥ ४९॥  
  
द्वे कर्मणी नरः कुर्वन्नस्मिँल्लोके विरोचते ।  
अब्रुवन्परुषं किं चिदसतो नार्थयंस्तथा ॥ ५०॥  
  
द्वाविमौ पुरुषव्याघ्र परप्रत्यय कारिणौ ।  
स्त्रियः कामित कामिन्यो लोकः पूजित पूजकः ॥ ५१॥  
  
द्वाविमौ कण्टकौ तीक्ष्णौ शरीरपरिशोषणौ ।  
यश्चाधनः कामयते यश्च कुप्यत्यनीश्वरः ॥ ५२॥  
  
द्वावेव न विराजेते विपरीतेन कर्मणा ।  
गृहस्थश्च निरारम्भः कार्यवांश्चैव भिक्षुकः ॥- ॥  
  
द्वाविमौ पुरुषौ राजन्स्वर्गस्य परि तिष्ठतः ।  
प्रभुश्च क्षमया युक्तो दरिद्रश्च प्रदानवान् ॥ ५३॥  
  
न्यायागतस्य द्रव्यस्य बोद्धव्यौ द्वावतिक्रमौ ।  
अपात्रे प्रतिपत्तिश्च पात्रे चाप्रतिपादनम् ॥ ५४॥  
  
द्वावम्भसि निवेष्टव्यौ गले बद्ध्वा दृढं शिलाम् ।  
धनवन्तमदातारं दरिद्रं चातपस्विनम् ॥- ॥  
  
द्वाविमौ पुरुषव्याघ्र सुर्यमण्डलभेदिनौ ।  
परिव्राड्योगयुक्तश्च रणे चाभिमुखो हतः ॥- ॥  
  
त्रयो न्याया मनुष्याणां श्रूयन्ते भरतर्षभ ।  
कनीयान्मध्यमः श्रेष्ठ इति वेदविदो विदुः ॥ ५५॥  
  
त्रिविधाः पुरुषा राजन्नुत्तमाधममध्यमाः ।  
नियोजयेद्यथावत्तांस्त्रिविधेष्वेव कर्मसु ॥ ५६॥  
  
त्रय एवाधना राजन्भार्या दासस्तथा सुतः ।  
यत्ते समधिगच्छन्ति यस्य ते तस्य तद्धनम् ॥ ५७॥  
  
हरणं च परस्वानां परदाराभिमर्शनम् ।  
सुहृदश्च परित्यागस्त्रयो दोषा क्षयावहः ॥- ॥  
  
त्रिविधं नरकस्येदं द्वारं नाशनमात्मनः ।  
कामः क्रोधस्तथा लोभस्तस्मादेतत्त्रयं त्यजेत् ॥- ॥  
  
वरप्रदानं राज्यां च पुत्रजन्म च भारत ।  
शत्रोश्च मोक्षणं कृच्छ्रात्त्रीणि चैकं च तत्समम् ॥- ॥  
  
भक्तं च बजमानं च तवास्मीति वादिनम् ।  
त्रीनेतान् शरणं प्राप्तान्विषमेऽपि न सन्त्यजेत् ॥- ॥  
  
चत्वारि राज्ञा तु महाबलेन  
वर्ज्यान्याहुः पण्डितस्तानि विद्यात् ।  
अल्पप्रज्ञैः सह मन्त्रं न कुर्यान्  
न दीर्घसूत्रैरलसैश्चारणैश्च ॥ ५८॥  
  
चत्वारि ते तात गृहे वसन्तु  
श्रियाभिजुष्टस्य गृहस्थ धर्मे ।  
वृद्धो ज्ञातिरवसन्नः कुलीनः  
सखा दरिद्रो भगिनी चानपत्या ॥ ५९॥  
  
चत्वार्याह महाराज सद्यस्कानि बृहस्पतिः ।  
पृच्छते त्रिदशेन्द्राय तानीमानि निबोध मे ॥ ६०॥  
  
देवतानां च सङ्कल्पमनुभावं च धीमताम् ।  
विनयं कृतविद्यानां विनाशं पापकर्मणाम् ॥ ६१॥  
  
चत्वारि कर्माण्यभयङ्कराणि  
भयं प्रयच्छन्त्ययथाकृतानि ।  
मानाग्निहोत्रं उत मानमौनं  
 मानेनाधीतमुत मानयज्ञः ॥- ॥  
  
पञ्चाग्नयो मनुष्येण परिचर्याः प्रयत्नतः ।  
पिता माताग्निरात्मा च गुरुश्च भरतर्षभ ॥ ६२॥  
  
पञ्चैव पूजयँल्लोके यशः प्राप्नोति केवलम् ।  
देवान्पितॄन्मनुष्यांश्च भिक्षूनतिथिपञ्चमान् ॥ ६३॥  
  
पञ्च त्वानुगमिष्यन्ति यत्र यत्र गमिष्यसि ।  
मित्राण्यमित्रा मध्यस्था उपजीव्योपजीविनः ॥ ६४॥  
  
पञ्चेन्द्रियस्य मर्त्यस्य छिद्रं चेदेकमिन्द्रियम् ।  
ततोऽस्य स्रवति प्रज्ञा दृतेः पादादिवोदकम् ॥ ६५॥  
  
षड्दोषाः पुरुषेणेह हातव्या भूतिमिच्छता ।  
निद्रा तन्द्री भयं क्रोध आलस्यं दीर्घसूत्रता ॥ ६६॥  
  
षडिमान्पुरुषो जह्याद्भिन्नां नावमिवार्णवे ।  
अप्रवक्तारमाचार्यमनधीयानमृत्विजम् ॥ ६७॥  
  
अरक्षितारं राजानं भार्यां चाप्रिय वादिनीम् ।  
ग्रामकारं च गोपालं वनकामं च नापितम् ॥ ६८॥  
  
षडेव तु गुणाः पुंसा न हातव्याः कदाचन ।  
सत्यं दानमनालस्यमनसूया क्षमा धृतिः ॥ ६९॥  
  
अर्थागमो नित्यमरोगिता च  
प्रिया च भार्या प्रियवादिनी च ।  
वश्यश्च पुत्रोऽर्थकरी च विद्या  
षट् जीवलोकस्य सुखानि राजन् ॥- ॥  
  
षण्णामात्मनि नित्यानामैश्वर्यं योऽधिगच्छति ।  
न स पापैः कुतोऽनर्थैर्युज्यते विजितेन्द्रियः ॥ ७०॥  
  
षडिमे षट्सु जीवन्ति सप्तमो नोपलभ्यते ।  
चोराः प्रमत्ते जीवन्ति व्याधितेषु चिकित्सकाः ॥ ७१॥  
  
प्रमदाः कामयानेषु यजमानेषु याजकाः ।  
राजा विवदमानेषु नित्यं मूर्खेषु पण्डिताः ॥ ७२॥  
  
षडिमानि विनश्यन्ति मुहूर्तमनवेक्षणात् ।  
गावः सेवा कृषिर्भार्या विद्या वृषलसङ्गतिः ॥- ॥  
  
षडेते ह्यवमन्यन्ते नित्यं पूर्वोपकारिणम् ।  
आचार्यं शिक्षिता शिष्याः कृतदारश्च मातरम् ॥- ॥  
  
नारिं विगतकामस्तु कृतार्थाश्च प्रयोजकम् ।  
नावं निस्तीर्णकान्तारा नातुराश्च चिकित्सकम् ॥- ॥  
  
आरोग्यमानृण्यमविप्रवासः  
सद्भिर्मनुष्यैः सह सम्प्रयोगः ।  
स्वप्रत्यया वृत्तिरभीतवासः  
षट् जीवलोकस्य सुखानि राजन् ॥- ॥  
  
ईर्षुर्घृणी नसन्तुष्टः क्रोधनो नित्यशङ्कितः ।  
परभाग्योपजीवी च षडेते नित्यदुःखिताः ॥- ॥  
  
सप्त दोषाः सदा राज्ञा हातव्या व्यसनोदयाः ।  
प्रायशो यैर्विनश्यन्ति कृतमूलाश्च पार्थिवाः ॥ ७३॥  
  
स्त्रियोऽक्षा मृगया पानं वाक्पारुष्यं च पञ्चमम् ।  
महच्च दण्डपारुष्यमर्थदूषणमेव च ॥ ७४॥  
  
अष्टौ पूर्वनिमित्तानि नरस्य विनशिष्यतः ।  
ब्राह्मणान्प्रथमं द्वेष्टि ब्राह्मणैश्च विरुध्यते ॥ ७५॥  
  
ब्राह्मण स्वानि चादत्ते ब्राह्मणांश्च जिघांसति ।  
रमते निन्दया चैषां प्रशंसां नाभिनन्दति ॥ ७६॥  
  
नैतान्स्मरति कृत्येषु याचितश्चाभ्यसूयति ।  
एतान्दोषान्नरः प्राज्ञो बुद्ध्या बुद्ध्वा विवर्जयेत् ॥ ७७॥  
  
अष्टाविमानि हर्षस्य नव नीतानि भारत ।  
वर्तमानानि दृश्यन्ते तान्येव सुसुखान्यपि ॥ ७८॥  
  
समागमश्च सखिभिर्महांश्चैव धनागमः ।  
पुत्रेण च परिष्वङ्गः सन्निपातश्च मैथुने ॥ ७९॥  
  
समये च प्रियालापः स्वयूथेषु च सन्नतिः ।  
अभिप्रेतस्य लाभश्च पूजा च जनसंसदि ॥ ८०॥  
  
अष्टौ गुणाः पुरुषं दीपयन्ति  
प्रज्ञा च कौल्यं च दमः श्रुतं च ।  
पराक्रमश्चाबहुभाषिता च  
दानं यथाशक्ति कृतज्ञता च ॥- ॥  
  
नवद्वारमिदं वेश्म त्रिस्थूणं पञ्च साक्षिकम् ।  
क्षेत्रज्ञाधिष्ठितं विद्वान्यो वेद स परः कविः ॥ ८१॥  
  
दश धर्मं न जानन्ति धृतराष्ट्र निबोध तान् ।  
मत्तः प्रमत्त उन्मत्तः श्रान्तः क्रुद्धो बुभुक्षितः ॥ ८२॥  
  
त्वरमाणश्च भीरुश्च लुब्धः कामी च ते दश ।  
तस्मादेतेषु भावेषु न प्रसज्जेत पण्डितः ॥ ८३॥  
  
अत्रैवोदाहरन्तीममितिहासं पुरातनम् ।  
पुत्रार्थमसुरेन्द्रेण गीतं चैव सुधन्वना ॥ ८४॥  
  
यः काममन्यू प्रजहाति राजा  
पात्रे प्रतिष्ठापयते धनं च ।  
विशेषविच्छ्रुतवान्क्षिप्रकारी  
तं सर्वलोकः कुरुते प्रमाणम् ॥ ८५॥  
  
जानाति विश्वासयितुं मनुष्यान्  
विज्ञात दोषेषु दधाति दण्डम् ।  
जानाति मात्रां च तथा क्षमां च  
तं तादृशं श्रीर्जुषते समग्रा ॥ ८६॥  
  
सुदुर्बलं नावजानाति कञ्चिद्-  
युक्तो रिपुं सेवते बुद्धिपूर्वम् ।  
न विग्रहं रोचयते बलस्थैः  
काले च यो विक्रमते स धीरः ॥ ८७॥  
  
प्राप्यापदं न व्यथते कदा चिद्  
उद्योगमन्विच्छति चाप्रमत्तः ।  
दुःखं च काले सहते जितात्मा  
धुरन्धरस्तस्य जिताः सपत्नाः ॥ ८८॥  
  
अनर्थकं विप्र वासं गृहेभ्यः  
पापैः सन्धिं परदाराभिमर्शम् ।  
दम्भं स्तैन्यं पैशुनं मद्य पानं  
न सेवते यः स सुखी सदैव ॥ ८९॥  
  
न संरम्भेणारभतेऽर्थवर्गम्  
आकारितः शंसति तथ्यमेव ।  
न मात्रार्थे रोचयते विवादं  
नापूजितः कुप्यति चाप्यमूढः ॥ ९०॥  
  
न योऽभ्यसूयत्यनुकम्पते च  
न दुर्बलः प्रातिभाव्यं करोति ।  
नात्याह किं चित्क्षमते विवादं  
सर्वत्र तादृग्लभते प्रशंसाम् ॥ ९१॥  
  
यो नोद्धतं कुरुते जातु वेषं  
न पौरुषेणापि विकत्थतेऽन्यान् ।  
न मूर्च्छितः कटुकान्याह किं चित्  
प्रियं सदा तं कुरुते जनोऽपि ॥ ९२॥  
  
न वैरमुद्दीपयति प्रशान्तं  
न दर्ममारोहति नास्तमेति ।  
न दुर्गतोऽस्मीति करोति मन्युं  
तमार्य शीलं परमाहुरग्र्यम् ॥ ९३॥  
  
न स्वे सुखे वै कुरुते प्रहर्षं  
नान्यस्य दुःखे भवति प्रतीतः ।  
दत्त्वा न पश्चात्कुरुतेऽनुतापं  
न कत्थते सत्पुरुषार्य शीलः ॥ ९४॥  
  
देशाचारान्समयाञ्जातिधर्मान्  
बुभूषते यस्तु परावरज्ञः ।  
स तत्र तत्राधिगतः सदैव  
महाजनस्याधिपत्यं करोति ॥ ९५॥  
  
दम्भं मोहं मत्सरं पापकृत्यं  
राजद्विष्टं पैशुनं पूगवैरम् ।  
मत्तोन्मत्तैर्दुर्जनैश्चापि वादं  
यः प्रज्ञावान्वर्जयेत्स प्रधानः ॥ ९६॥  
  
दमं शौचं दैवतं मङ्गलानि  
प्रायश्चित्तं विविधाँल्लोकवादान् ।  
एतानि यः कुरुते नैत्यकानि  
तस्योत्थानं देवता राधयन्ति ॥ ९७॥  
  
समैर्विवाहं कुरुते न हीनैः  
समैः सख्यं व्यवहारं कथाश्च ।  
गुणैर्विशिष्टांश्च पुरो दधाति  
विपश्चितस्तस्य नयाः सुनीताः ॥ ९८॥  
  
मितं भुङ्क्ते संविभज्याश्रितेभ्यो  
मितं स्वपित्यमितं कर्मकृत्वा ।  
ददात्यमित्रेष्वपि याचितः सं-  
स्तमात्मवन्तं प्रजहात्यनर्थाः ॥ ९९॥  
  
चिकीर्षितं विप्रकृतं च यस्य  
नान्ये जनाः कर्म जानन्ति किं चित् ।  
मन्त्रे गुप्ते सम्यगनुष्ठिते च  
स्वल्पो नास्य व्यथते कश्चिदर्थः ॥ १००॥  
  
यः सर्वभूतप्रशमे निविष्टः  
सत्यो मृदुर्दानकृच्छुद्ध भावः ।  
अतीव सञ्ज्ञायते ज्ञातिमध्ये  
महामणिर्जात्य इव प्रसन्नः ॥ १०१॥  
  
य आत्मनापत्रपते भृशं नरः  
स सर्वलोकस्य गुरुर्भवत्युत ।  
अनन्त तेजाः सुमनाः समाहितः  
स्वतेजसा सूर्य इवावभासते ॥ १०२॥  
  
वने जाताः शापदग्धस्य राज्ञः  
पाण्डोः पुत्राः पञ्च पञ्चेन्द्र कल्पाः ।  
त्वयैव बाला वर्धिताः शिक्षिताश्च  
तवादेशं पालयन्त्याम्बिकेय ॥ १०३॥  
  
प्रदायैषामुचितं तात राज्यं  
सुखी पुत्रैः सहितो मोदमानः ।  
न देवानां नापि च मानुषाणां  
भविष्यसि त्वं तर्कणीयो नरेन्द्र ॥ १०४॥  
  
॥ इति श्रीमहाभारते उद्योगपर्वणि प्रजागरपर्वणि  
विदुरनीतिवाक्ये त्रयस्त्रंशोऽध्यायः ॥ ३३॥  
  
अध्यायः ३४  
  
धृतराष्ट्र उवाच ।  
  
जाग्रतो दह्यमानस्य यत्कार्यमनुपश्यसि ।  
तद्ब्रूहि त्वं हि नस्तात धर्मार्थकुशलः शुचिः ॥ १॥  
  
त्वं मां यथावद्विदुर प्रशाधि  
प्रज्ञा पूर्वं सर्वमजातशत्रोः ।  
यन्मन्यसे पथ्यमदीनसत्त्व  
श्रेयः करं ब्रूहि तद्वै कुरूणाम् ॥ २॥  
  
पापाशङ्गी पापमेव नौपश्यन्  
पृच्छामि त्वां व्याकुलेनात्मनाहम् ।  
कवे तन्मे ब्रूहि सर्वं यथावन्  
मनीषितं सर्वमजातशत्रोः ॥ ३॥  
  
   विदुर उवाच ।  
  
शुभं वा यदि वा पापं द्वेष्यं वा यदि वा प्रियम् ।  
अपृष्टस्तस्य तद्ब्रूयाद्यस्य नेच्छेत्पराभवम् ॥ ४॥  
  
तस्माद्वक्ष्यामि ते राजन्भवमिच्छन्कुरून्प्रति ।  
वचः श्रेयः करं धर्म्यं ब्रुवतस्तन्निबोध मे ॥ ५॥  
  
मिथ्योपेतानि कर्माणि सिध्येयुर्यानि भारत ।  
अनुपाय प्रयुक्तानि मा स्म तेषु मनः कृथाः ॥ ६॥  
  
तथैव योगविहितं न सिध्येत्कर्म यन्नृप ।  
उपाययुक्तं मेधावी न तत्र ग्लपयेन्मनः ॥ ७॥  
  
अनुबन्धानवेक्षेत सानुबन्धेषु कर्मसु ।  
सम्प्रधार्य च कुर्वीत न वेगेन समाचरेत् ॥ ८॥  
  
अनुबन्धं च सम्प्रेक्ष्य विपाकांश्चैव कर्मणाम् ।  
उत्थानमात्मनश्चैव धीरः कुर्वीत वा न वा ॥ ९॥  
  
यः प्रमाणं न जानाति स्थाने वृद्धौ तथा क्षये ।  
कोशे जनपदे दण्डे न स राज्यावतिष्ठते ॥ १०॥  
  
यस्त्वेतानि प्रमाणानि यथोक्तान्यनुपश्यति ।  
युक्तो धर्मार्थयोर्ज्ञाने स राज्यमधिगच्छति ॥ ११॥  
  
न राज्यं प्राप्तमित्येव वर्तितव्यमसाम्प्रतम् ।  
श्रियं ह्यविनयो हन्ति जरा रूपमिवोत्तमम् ॥ १२॥  
  
भक्ष्योत्तम प्रतिच्छन्नं मत्स्यो बडिशमायसम् ।  
रूपाभिपाती ग्रसते नानुबन्धमवेक्षते ॥ १३॥  
  
यच्छक्यं ग्रसितुं ग्रस्यं ग्रस्तं परिणमेच्च यत् ।  
हितं च परिणामे यत्तदद्यं भूतिमिच्छता ॥ १४॥  
  
वनस्पतेरपक्वानि फलानि प्रचिनोति यः ।  
स नाप्नोति रसं तेभ्यो बीजं चास्य विनश्यति ॥ १५॥  
  
यस्तु पक्वमुपादत्ते काले परिणतं फलम् ।  
फलाद्रसं स लभते बीजाच्चैव फलं पुनः ॥ १६॥  
  
यथा मधु समादत्ते रक्षन्पुष्पाणि षट्पदः ।  
तद्वदर्थान्मनुष्येभ्य आदद्यादविहिंसया ॥ १७॥  
  
पुष्पं पुष्पं विचिन्वीत मूलच्छेदं न कारयेत् ।  
मालाकार इवारामे न यथाङ्गारकारकः ॥ १८॥  
  
किं नु मे स्यादिदं कृत्वा किं नु मे स्यादकुर्वतः ।  
इति कर्माणि सञ्चिन्त्य कुर्याद्वा पुरुषो न वा ॥ १९॥  
  
अनारभ्या भवन्त्यर्थाः के चिन्नित्यं तथागताः ।  
कृतः पुरुषकारोऽपि भवेद्येषु निरर्थकः ॥ २०॥  
  
कांश्चिदर्थान्नरः प्राज्ञो लभु मूलान्महाफलान् ।  
क्षिप्रमारभते कर्तुं न विघ्नयति तादृशान् ॥ २१॥  
  
ऋजु पश्यति यः सर्वं चक्षुषानुपिबन्निव ।  
आसीनमपि तूष्णीकमनुरज्यन्ति तं प्रजाः ॥ २२॥  
  
चक्षुषा मनसा वाचा कर्मणा च चतुर्विधम् ।  
प्रसादयति लोकं यस्तं लोकोऽनुप्रसीदति ॥ २३॥  
  
यस्मात्त्रस्यन्ति भूतानि मृगव्याधान्मृगा इव ।  
सागरान्तामपि महीं लब्ध्वा स परिहीयते ॥ २४॥  
  
पितृपैतामहं राज्यं प्राप्तवान्स्वेन तेजसा ।  
वायुरभ्रमिवासाद्य भ्रंशयत्यनये स्थितः ॥ २५॥  
  
धर्ममाचरतो राज्ञः सद्भिश्चरितमादितः ।  
वसुधा वसुसम्पूर्णा वर्धते भूतिवर्धनी ॥ २६॥  
  
अथ सन्त्यजतो धर्ममधर्मं चानुतिष्ठतः ।  
प्रतिसंवेष्टते भूमिरग्नौ चर्माहितं यथा ॥ २७॥  
  
य एव यत्नः क्रियते प्रर राष्ट्रावमर्दने ।  
स एव यत्नः कर्तव्यः स्वराष्ट्र परिपालने ॥ २८॥  
  
धर्मेण राज्यं विन्देत धर्मेण परिपालयेत् ।  
धर्ममूलां श्रियं प्राप्य न जहाति न हीयते ॥ २९॥  
  
अप्युन्मत्तात्प्रलपतो बालाच्च परिसर्पतः ।  
सर्वतः सारमादद्यादश्मभ्य इव काञ्चनम् ॥ ३०॥  
  
सुव्याहृतानि सुधियां सुकृतानि ततस्ततः ।  
सञ्चिन्वन्धीर आसीत शिला हारी शिलं यथा ॥ ३१॥  
  
गन्धेन गावः पश्यन्ति वेदैः पश्यन्ति ब्राह्मणाः ।  
चारैः पश्यन्ति राजानश्चक्षुर्भ्यामितरे जनाः ॥ ३२॥  
  
भूयांसं लभते क्लेशं या गौर्भवति दुर्दुहा ।  
अथ या सुदुहा राजन्नैव तां विनयन्त्यपि ॥ ३३॥  
  
यदतप्तं प्रणमति न तत्सन्तापयन्त्यपि ।  
यच्च स्वयं नतं दारु न तत्सन्नामयन्त्यपि ॥ ३४॥  
  
एतयोपमया धीरः सन्नमेत बलीयसे ।  
इन्द्राय स प्रणमते नमते यो बलीयसे ॥ ३५॥  
  
पर्जन्यनाथाः पशवो राजानो मित्र बान्धवाः ।  
पतयो बान्धवाः स्त्रीणां ब्राह्मणा वेद बान्धवाः ॥ ३६॥  
  
सत्येन रक्ष्यते धर्मो विद्या योगेन रक्ष्यते ।  
मृजया रक्ष्यते रूपं कुलं वृत्तेन रक्ष्यते ॥ ३७॥  
  
मानेन रक्ष्यते धान्यमश्वान्रक्ष्यत्यनुक्रमः ।  
अभीक्ष्णदर्शनाद्गावः स्त्रियो रक्ष्याः कुचेलतः ॥ ३८॥  
  
न कुलं वृत्ति हीनस्य प्रमाणमिति मे मतिः ।  
अन्त्येष्वपि हि जातानां वृत्तमेव विशिष्यते ॥ ३९॥  
  
य ईर्ष्युः परवित्तेषु रूपे वीर्ये कुलान्वये ।  
सुखे सौभाग्यसत्कारे तस्य व्याधिरनन्तकः ॥ ४०॥  
  
अकार्य करणाद्भीतः कार्याणां च विवर्जनात् ।  
अकाले मन्त्रभेदाच्च येन माद्येन्न तत्पिबेत् ॥ ४१॥  
  
विद्यामदो धनमदस्तृतीयोऽभिजनो मदः ।  
एते मदावलिप्तानामेत एव सतां दमाः ॥ ४२॥  
  
असन्तोऽभ्यर्थिताः सद्भिः किं चित्कार्यं कदा चन ।  
मन्यन्ते सन्तमात्मानमसन्तमपि विश्रुतम् ॥ ४३॥  
  
गतिरात्मवतां सन्तः सन्त एव सतां गतिः ।  
असतां च गतिः सन्तो न त्वसन्तः सतां गतिः ॥ ४४॥  
  
जिता सभा वस्त्रवता समाशा गोमता जिता ।  
अध्वा जितो यानवता सर्वं शीलवता जितम् ॥ ४५॥  
  
शीलं प्रधानं पुरुषे तद्यस्येह प्रणश्यति ।  
न तस्य जीवितेनार्थो न धनेन न बन्धुभिः ॥ ४६॥  
  
आढ्यानां मांसपरमं मध्यानां गोरसोत्तरम् ।  
लवणोत्तरं दरिद्राणां भोजनं भरतर्षभ ॥ ४७॥  
  
सम्पन्नतरमेवान्नं दरिद्रा भुञ्जते सदा ।  
क्षुत्स्वादुतां जनयति सा चाढ्येषु सुदुर्लभा ॥ ४८॥  
  
प्रायेण श्रीमतां लोके भोक्तुं शक्तिर्न विद्यते ।  
दरिद्राणां तु राजेन्द्र अपि काष्ठं हि जीर्यते ॥ ४९॥  
  
अवृत्तिर्भयमन्त्यानां मध्यानां मरणाद्भयम् ।  
उत्तमानां तु मर्त्यानामवमानात्परं भयम् ॥ ५०॥  
  
ऐश्वर्यमदपापिष्ठा मदाः पानमदादयः ।  
ऐश्वर्यमदमत्तो हि नापतित्वा विबुध्यते ॥ ५१॥  
  
इन्द्रियौरिन्द्रियार्थेषु वर्तमानैरनिग्रहैः ।  
तैरयं ताप्यते लोको नक्षत्राणि ग्रहैरिव ॥ ५२॥  
  
यो जितः पञ्चवर्गेण सहजेनात्म कर्शिना ।  
आपदस्तस्य वर्धन्ते शुक्लपक्ष इवोडुराड् ॥ ५३॥  
  
अविजित्य य आत्मानममात्यान्विजिगीषते ।  
अमित्रान्वाजितामात्यः सोऽवशः परिहीयते ॥ ५४॥  
  
आत्मानमेव प्रथमं देशरूपेण यो जयेत् ।  
ततोऽमात्यानमित्रांश्च न मोघं विजिगीषते ॥ ५५॥  
  
वश्येन्द्रियं जितामात्यं धृतदण्डं विकारिषु ।  
परीक्ष्य कारिणं धीरमत्यन्तं श्रीर्निषेवते ॥ ५६॥  
  
रथः शरीरं पुरुषस्य राजन्  
नात्मा नियन्तेन्द्रियाण्यस्य चाश्वाः ।  
तैरप्रमत्तः कुशलः सदश्वैर्  
दान्तैः सुखं याति रथीव धीरः ॥ ५७॥  
  
एतान्यनिगृहीतानि व्यापादयितुमप्यलम् ।  
अविधेया इवादान्ता हयाः पथि कुसारथिम् ॥ ५८॥  
  
अनर्थमर्थतः पश्यन्नर्तं चैवाप्यनर्थतः ।  
इन्द्रियैः प्रसृतो बालः सुदुःखं मन्यते सुखम् ॥ ५९॥  
  
धर्मार्थौ यः परित्यज्य स्यादिन्द्रियवशानुगः ।  
श्रीप्राणधनदारेभ्य क्षिप्रं स परिहीयते ॥ ६०॥  
  
अर्थानामीश्वरो यः स्यादिन्द्रियाणामनीश्वरः ।  
इन्द्रियाणामनैश्वर्यादैश्वर्याद्भ्रश्यते हि सः ॥ ६१॥  
  
आत्मनात्मानमन्विच्छेन्मनो बुद्धीन्द्रियैर्यतैः ।  
आत्मैव ह्यात्मनो बन्धुरात्मैव रिपुरात्मनः ॥ ६२॥  
  
क्षुद्राक्षेणेव जालेन झषावपिहितावुभौ ।  
कामश्च राजन्क्रोधश्च तौ प्राज्ञानं विलुम्पतः ॥ ६३॥  
  
समवेक्ष्येह धर्मार्थौ सम्भारान्योऽधिगच्छति ।  
स वै सम्भृत सम्भारः सततं सुखमेधते ॥ ६४॥  
  
यः पञ्चाभ्यन्तराञ्शत्रूनविजित्य मतिक्षयान् ।  
जिगीषति रिपूनन्यान्रिपवोऽभिभवन्ति तम् ॥ ६५॥  
  
दृश्यन्ते हि दुरात्मानो वध्यमानाः स्वकर्म भिः ।  
इन्द्रियाणामनीशत्वाद्राजानो राज्यविभ्रमैः ॥ ६६॥  
  
असन्त्यागात्पापकृतामपापांस्  
तुल्यो दण्डः स्पृशते मिश्रभावात् ।  
शुष्केणार्द्रं दह्यते मिश्रभावात्  
तस्मात्पापैः सह सन्धिं न कुर्यात् ॥ ६७॥  
  
निजानुत्पततः शत्रून्पञ्च पञ्च प्रयोजनान् ।  
यो मोहान्न निघृह्णाति तमापद्ग्रसते नरम् ॥ ६८॥  
  
अनसूयार्जवं शौचं सन्तोषः प्रियवादिता ।  
दमः सत्यमनायासो न भवन्ति दुरात्मनाम् ॥ ६९॥  
  
आत्मज्ञानमनायासस्तितिक्षा धर्मनित्यता ।  
वाक्चैव गुप्ता दानं च नैतान्यन्त्येषु भारत ॥ ७०॥  
  
आक्रोश परिवादाभ्यां विहिंसन्त्यबुधा बुधान् ।  
वक्ता पापमुपादत्ते क्षममाणो विमुच्यते ॥ ७१॥  
  
हिंसा बलमसाधूनां राज्ञां दण्डविधिर्बलम् ।  
शुश्रूषा तु बलं स्त्रीणां क्षमागुणवतां बलम् ॥ ७२॥  
  
वाक्संयमो हि नृपते सुदुष्करतमो मतः ।  
अर्थवच्च विचित्रं च न शक्यं बहुभाषितुम् ॥ ७३॥  
  
अभ्यावहति कल्याणं विविधा वाक्सुभाषिता ।  
सैव दुर्भाषिता राजन्ननर्थायोपपद्यते ॥ ७४॥  
  
संरोहति शरैर्विद्धं वनं परशुना हतम् ।  
वाचा दुरुक्तं बीभत्सं न संरोहति वाक्क्षतम् ॥ ७५॥  
  
कर्णिनालीकनाराचा निर्हरन्ति शरीरतः ।  
वाक्षल्यस्तु न निर्हर्तुं शक्यो हृदि शयो हि सः ॥ ७६॥  
  
वाक्सायका वदनान्निष्पतन्ति  
यैराहतः शोचति रत्र्यहानि ।  
परस्य नामर्मसु ते पतन्ति  
तान्पण्डितो नावसृजेत्परेषु ॥ ७७॥  
  
यस्मै देवाः प्रयच्छन्ति पुरुषाय पराभवम् ।  
बुद्धिं तस्यापकर्षन्ति सोऽपाचीनानि पश्यति ॥ ७८॥  
  
बुद्धौ कलुष भूतायां विनाशे प्रत्युपस्थिते ।  
अनयो नयसङ्काशो हृदयान्नापसर्पति ॥ ७९॥  
  
सेयं बुद्धिः परीता ते पुत्राणां तव भारत ।  
पाण्डवानां विरोधेन न चैनाम् अवबुध्यसे ॥ ८०॥  
  
राजा लक्षणसम्पन्नस्त्रैलोक्यस्यापि यो भवेत् ।  
शिष्यस्ते शासिता सोऽस्तु धृतराष्ट्र युधिष्ठिरः ॥ ८१॥  
  
अतीव सर्वान्पुत्रांस्ते भागधेय पुरस्कृतः ।  
तेजसा प्रज्ञया चैव युक्तो धर्मार्थतत्त्ववित् ॥ ८२॥  
  
आनृशंस्यादनुक्रोशाद्योऽसौ धर्मभृतां वरः ।  
गौरवात्तव राजेन्द्र बहून्क्लेशांस्तितिक्षति ॥ ८३॥  
  
॥ इति श्रीमहाभारते उद्योगपर्वणि प्रजागरपर्वणि  
विदुरनीतिवाक्ये चतुस्त्रिंशोऽध्यायः ॥ ३४॥  
  
अध्यायः ३५  
  
 धृतराष्ट्र उवाच ।  
  
ब्रूहि भूयो महाबुद्धे धर्मार्थसहितं वचः ।  
शृण्वतो नास्ति मे तृप्तिर्विचित्राणीह भाषसे ॥ १॥  
  
 विदुर उवाच ।  
  
सर्वतीर्थेषु वा स्नानं सर्वभूतेषु चार्जवम् ।  
उभे एते समे स्यातामार्जवं वा विशिष्यते ॥ २॥  
  
आर्जवं प्रतिपद्यस्व पुत्रेषु सततं विभो ।  
इह कीर्तिं परां प्राप्य प्रेत्य स्वर्गमवाप्स्यसि ॥ ३॥  
  
यावत्कीर्तिर्मनुष्यस्य पुण्या लोकेषु गीयते ।  
तावत्स पुरुषव्याघ्र स्वर्गलोके महीयते ॥ ४॥  
  
अत्राप्युदाहरन्तीममितिहासं पुरातनम् ।  
विरोचनस्य संवादं केशिन्यर्थे सुधन्वना ॥ ५॥  
  
 केशिन्युवाच ।  
  
किं ब्राह्मणाः स्विच्छ्रेयांसो दितिजाः स्विद्विरोचन ।  
अथ केन स्म पर्यङ्कं सुधन्वा नाधिरोहति ॥ ६॥  
  
 विरोचन उवाच ।  
  
प्राजापत्या हि वै श्रेष्ठा वयं केशिनि सत्तमाः ।  
अस्माकं खल्विमे लोकाः के देवाः के द्विजातयः ॥ ७॥  
  
 केशिन्युवाच ।  
  
इहैवास्स्व प्रतीक्षाव उपस्थाने विरोचन ।  
सुधन्वा प्रातरागन्ता पश्येयं वां समागतौ ॥ ८॥  
  
 विरोचन उवाच ।  
  
तथा भद्रे करिष्यामि यथा त्वं भीरु भाषसे ।  
सुधन्वानं च मां चैव प्रातर्द्रष्टासि सङ्गतौ ॥ ९॥  
  
 विदुर उवाच ।  
  
अन्वालभे हिरण्मयं प्राह्रादेऽहं तवासनम् ।  
एकत्वमुपसम्पन्नो न त्वासेयं त्वया सह ॥ १०॥  
  
 विरोचन उवाच ।  
  
अन्वाहरन्तु फलकं कूर्चं वाप्यथ वा बृसीम् ।  
सुधन्वन्न त्वमर्होऽसि मया सह समासनम् ॥ ११॥  
  
 सुधन्वोवाच ।  
पितापि ते समासीनमुपासीतैव मामधः ।  
बालः सुखैधितो गेहे न त्वं किं चन बुध्यसे ॥ १२॥  
  
 विरोचन उवाच ।  
  
हिरण्यं च गवाश्वं च यद्वित्तमसुरेषु नः ।  
सुधन्वन्विपणे तेन प्रश्नं पृच्छाव ये विदुः ॥ १३॥  
  
 सुधन्वोवाच ।  
हिरण्यं च गवाश्वं च तवैवास्तु विरोचन ।  
प्राणयोस्तु पणं कृत्वा प्रश्नं पृच्छाव ये विदुः ॥ १४॥  
  
 विरोचन उवाच ।  
  
आवां कुत्र गमिष्यावः प्राणयोर्विपणे कृते ।  
न हि देवेष्वहं स्थाता न मनुष्येषु कर्हि चित् ॥ १५॥  
  
 सुधन्वोवाच ।  
पितरं ते गमिष्यावः प्राणयोर्विपणे कृते ।  
पुत्रस्यापि स हेतोर्हि प्रह्रादो नानृतं वदेत् ॥ १६॥  
  
 प्रह्लाद उवाच ।  
  
इमौ तौ सम्प्रदृश्येते याभ्यां न चरितं सह ।  
आशीविषाविव क्रुद्धावेकमार्गमिहागतौ ॥ १७॥  
  
किं वै सहैव चरतो न पुरा चरतः सह ।  
विरोचनैतत्पृच्छामि किं ते सख्यं सुधन्वना ॥ १८॥  
  
 विरोचन उवाच ।  
  
न मे सुधन्वना सख्यं प्राणयोर्विपणावहे ।  
प्रह्राद तत्त्वामृप्च्छामि मा प्रश्नमनृतं वदीः ॥ १९॥  
  
 प्रह्लाद उवाच ।  
  
उदकं मधुपर्कं चाप्यानयन्तु सुधन्वने ।  
ब्रह्मन्नभ्यर्चनीयोऽसि श्वेता गौः पीवरी कृता ॥ २०॥  
  
 सुधन्वोवाच ।  
उदकं मधुपर्कं च पथ एवार्पितं मम ।  
प्रह्राद त्वं तु नौ प्रश्नं तथ्यं प्रब्रूहि पृच्छतोः ॥ २१॥  
  
 प्रह्लाद उवाच ।  
  
पुर्तो वान्यो भवान्ब्रह्मन्साक्ष्ये चैव भवेत्स्थितः ।  
तयोर्विवदतोः प्रश्नं कथमस्मद्विभो वदेत् ॥ २२॥  
  
अथ यो नैव प्रब्रूयात्सत्यं वा यदि वानृतम् ।  
एतत्सुधन्वन्पृच्छामि दुर्विवक्ता स्म किं वसेत् ॥ २३॥  
  
 सुधन्वोवाच ।  
यां रात्रिमधिविन्ना स्त्री यां चैवाक्ष पराजितः ।  
यां च भाराभितप्ताङ्गो दुर्विवक्ता स्म तां वसेत् ॥ २४॥  
  
नगरे प्रतिरुद्धः सन्बहिर्द्वारे बुभुक्षितः ।  
अमित्रान्भूयसः पश्यन्दुर्विवक्ता स्म तां वसेत् ॥ २५॥  
  
पञ्च पश्वनृते हन्ति दश हन्ति गवानृते ।  
शतमश्वानृते हन्ति सहस्रं पुरुषानृते ॥ २६॥  
  
हन्ति जातानजातांश्च हिरण्यार्थोऽनृतं वदन् ।  
सर्वं भूम्यनृते हन्ति मा स्म भूम्यनृतं वदीः ॥ २७॥  
  
 प्रह्लाद उवाच ।  
  
मत्तः श्रेयानङ्गिरा वै सुधन्वा त्वद्विरोचन ।  
मातास्य श्रेयसी मातुस्तस्मात्त्वं तेन वै जितः ॥ २८॥  
  
विरोचन सुधन्वायं प्राणानामीश्वरस्तव ।  
सुधन्वन्पुनरिच्छामि त्वया दत्तं विरोचनम् ॥ २९॥  
  
 सुधन्वोवाच ।  
यद्धर्ममवृणीथास्त्वं न कामादनृतं वदीः ।  
पुनर्ददामि ते तस्मात्पुत्रं प्रह्राद दुर्लभम् ॥ ३०॥  
  
एष प्रह्राद पुत्रस्ते मया दत्तो विरोचनः ।  
पादप्रक्षालनं कुर्यात्कुमार्याः सन्निधौ मम ॥ ३१॥  
  
 विदुर उवाच ।  
  
तस्माद्राजेन्द्र भूम्यर्थे नानृतं वक्तुमर्हसि ।  
मा गमः स सुतामात्योऽत्ययं पुत्राननुभ्रमन् ॥ ३२॥  
  
न देवा यष्टिमादाय रक्षन्ति पशुपालवत् ।  
यं तु रक्षितुमिच्छन्ति बुद्ध्या संविभजन्ति तम् ॥ ३३॥  
  
यथा यथा हि पुरुषः कल्याणे कुरुते मनः ।  
तथा तथास्य सर्वार्थाः सिध्यन्ते नात्र संशयः ॥ ३४॥  
  
न छन्दांसि वृजिनात्तारयन्ति  
आयाविनं मायया वर्तमानम् ।  
नीडं शकुन्ता इव जातपक्षाश्  
छन्दांस्येनं प्रजहत्यन्तकाले ॥ ३५॥  
  
मत्तापानं कलहं पूगवैरं  
भार्यापत्योरन्तरं ज्ञातिभेदम् ।  
राजद्विष्टं स्त्रीपुमांसोर्विवादं  
वर्ज्यान्याहुर्यश्च पन्थाः प्रदुष्ठः ॥ ३६॥  
  
सामुद्रिकं वणिजं चोरपूर्वं  
शलाक धूर्तं च चिकित्सकं च ।  
अरिं च मित्रं च कुशीलवं च  
नैतान्साख्येष्वधिकुर्वीत सप्त ॥ ३७॥  
  
मानाग्निहोत्रमुत मानमौनं  
मानेनाधीतमुत मानयज्ञः ।  
एतानि चत्वार्यभयङ्कराणि  
भयं प्रयच्छन्त्ययथा कृतानि ॥ ३८॥  
  
अगार दाही गरदः कुण्डाशी सोमविक्रयी ।  
पर्व कारश्च सूची च मित्र ध्रुक्पारदारिकः ॥ ३९॥  
  
भ्रूणहा गुरु तल्पी च यश्च स्यात्पानपो द्विजः ।  
अतितीक्ष्णश्च काकश्च नास्तिको वेद निन्दकः ॥ ४०॥  
  
स्रुव प्रग्रहणो व्रात्यः कीनाशश्चार्थवानपि ।  
रक्षेत्युक्तश्च यो हिंस्यात्सर्वे ब्रह्मण्हणैः समाः ॥ ४१॥  
  
तृणोक्लया ज्ञायते जातरूपं  
युगे भद्रो व्यवहारेण साधुः ।  
शूरो भयेष्वर्थकृच्छ्रेषु धीरः  
कृच्छ्रास्वापत्सु सुहृदश्चारयश् च ॥ ४२॥  
  
जरा रूपं हरति हि धैर्यमाशा  
मृत्युः प्राणान्धर्मचर्यामसूया ।  
क्रोधः श्रियं शीलमनार्य सेवा  
ह्रियं कामः सर्वमेवाभिमानः ॥ ४३॥  
  
श्रीर्मङ्गलात्प्रभवति प्रागल्भ्यात्सम्प्रवर्धते ।  
दाक्ष्यात्तु कुरुते मूलं संयमात्प्रतितिष्ठति ॥ ४४॥  
  
अष्टौ गुणाः पुरुषं दीपयन्ति  
प्रज्ञा च कौल्यं च दमः श्रुतं च ।  
पराक्रमश्चाबहु भाषिता च  
दानं यथाशक्ति कृतज्ञता च ॥ ४५॥  
  
एतान्गुणांस्तात महानुभावान्  
एको गुणः संश्रयते प्रसह्य ।  
राजा यदा सत्कुरुते मनुष्यं  
सर्वान्गुणानेष गुणोऽतिभाति ॥ ४६॥  
  
अष्टौ नृपेमानि मनुष्यलोके  
स्वर्गस्य लोकस्य निदर्शनानि ।  
चत्वार्येषामन्ववेतानि सद्भिश्  
चत्वार्येषामन्ववयन्ति सन्तः ॥ ४७॥  
  
यज्ञो दानमध्ययनं तपश् च  
चत्वार्येतान्यन्ववेतानि सद्भिः ।  
दमः सत्यमार्जवमानृशंस्यं  
चत्वार्येतान्यन्ववयन्ति सन्तः ॥ ४८॥  
  
न सा सभा यत्र न सन्ति वृद्धा  
न ते वृद्धा ये न वदन्ति धर्मम् ।  
नासौ हर्मो यतन सत्यमस्ति  
न तत्सत्यं यच्छलेनानुविद्धम् ॥ ४९॥  
  
सत्यं रूपं श्रुतं विद्या कौल्यं शीलं बलं धनम् ।  
शौर्यं च चिरभाष्यं च दशः संसर्गयोनयः ॥ ५०॥  
  
पापं कुर्वन्पापकीर्तिः पापमेवाश्नुते फलम् ।  
पुण्यं कुर्वन्पुण्यकीर्तिः पुण्यमेवाश्नुते फलम् ॥ ५१॥  
  
पापं प्रज्ञां नाशयति क्रियमाणं पुनः पुनः ।  
नष्टप्रज्ञः पापमेव नित्यमारभते नरः ॥ ५२॥  
  
पुण्यं प्रज्ञां वर्धयति क्रियमाणं पुनः पुनः ।  
वृद्धप्रज्ञः पुण्यमेव नित्यमारभते नरः ॥ ५३॥  
  
असूयको दन्द शूको निष्ठुरो वैरकृन्नरः ।  
स कृच्छ्रं महदाप्नोतो नचिरात्पापमाचरन् ॥ ५४॥  
  
अनसूयः कृतप्रज्ञः शोभनान्याचरन्सदा ।  
अकृच्छ्रात्सुखमाप्नोति सर्वत्र च विराजते ॥ ५५॥  
  
प्रज्ञामेवागमयति यः प्राज्ञेभ्यः स पण्डितः ।  
प्राज्ञो ह्यवाप्य धर्मार्थौ शक्नोति सुखमेधितुम् ॥ ५६॥  
  
दिवसेनैव तत्कुर्याद्येन रातौ सुखं वसेत् ।  
अष्ट मासेन तत्कुर्याद्येन वर्षाः सुखं वसेत् ॥ ५७॥  
  
पूर्वे वयसि तत्कुर्याद्येन वृद्धसुखं वसेत् ।  
यावज्जीवेन तत्कुर्याद्येन प्रेत्य सुखं वसेत् ॥ ५८॥  
  
जीर्णमन्नं प्रशंसन्ति भार्यं च गतयौवनाम् ।  
शूरं विगतसङ्ग्रामं गतपारं तपस्विनम् ॥ ५९॥  
  
धनेनाधर्मलब्धेन यच्छिद्रमपिधीयते ।  
असंवृतं तद्भवति ततोऽन्यदवदीर्यते ॥ ६०॥  
  
गुरुरात्मवतां शास्ता शासा राजा दुरात्मनाम् ।  
अथ प्रच्छन्नपापानां शास्ता वैवस्वतो यमः ॥ ६१॥  
  
ऋषीणां च नदीनां च कुलानां च महामनाम् ।  
प्रभवो नाधिगन्तव्यः स्त्रीणां दुश्चरितस्य च ॥ ६२॥  
  
द्विजातिपूजाभिरतो दाता ज्ञातिषु चार्जवी ।  
क्षत्रियः स्वर्गभाग्राजंश्चिरं पालयते महीम् ॥ ६३॥  
  
सुवर्णपुष्पां पृथिवीं चिन्वन्ति पुरुषास्त्रयः ।  
शूरश्च कृतविद्यश्च यश्च जानाति सेवितुम् ॥ ६४॥  
  
बुद्धिश्रेष्ठानि कर्माणि बाहुमध्यानि भारत ।  
तानि जङ्घा जघन्यानि भारप्रत्यवराणि च ॥ ६५॥  
  
दुर्योधने च शकुनौ मूढे दुःशासने तथा ।  
कर्णे चैश्वर्यमाधाय कथं त्वं भूतिमिच्छसि ॥ ६६॥  
  
सर्वैर्गुणैरुपेताश्च पाण्डवा भरतर्षभ ।  
पितृवत्त्वयि वर्तन्ते तेषु वर्तस्व पुत्रवत् ॥ ६७॥  
  
॥ इति श्रीमहाभारते उद्योगपर्वणि प्रजागरपर्वणि  
विदुरहितवाक्ये पञ्चत्रिंशोऽध्यायः ॥ ३५॥  
  
अध्यायः ३६  
  
 विदुर उवाच ।  
  
अत्रैवोदाहरन्तीममितिहासं पुरातनम् ।  
आत्रेयस्य च संवादं साध्यानां चेति नः श्रुतम् ॥ १॥  
  
चरन्तं हंसरूपेण महर्षिं संशितव्रतम् ।  
साध्या देवा महाप्राज्ञं पर्यपृच्छन्त वै पुरा ॥ २॥  
  
 साध्या ऊचुः ।  
साध्या देवा वय्मस्मो महर्षे  
दृष्ट्वा भवन्तं न शक्नुमोऽनुमातुम् ।  
श्रुतेन धीरो बुद्धिमांस्त्वं मतो नः  
काव्यां वाचं वक्तुमर्हस्युदाराम् ॥ ३॥  
  
 हंस उवाच ।  
  
एतत्कार्यममराः संश्रुतं मे  
धृतिः शमः सत्यधर्मानुवृत्तिः ।  
ग्रन्थिं विनीय हृदयस्य सर्वं  
प्रियाप्रिये चात्मवशं नयीत ॥ ४॥  
  
आक्रुश्यमानो नाक्रोशेन्मन्युरेव तितिक्षितः ।  
आक्रोष्टारं निर्दहति सुकृतं चास्य विन्दति ॥ ५॥  
  
नाक्रोशी स्यान्नावमानी परस्य  
मित्रद्रोही नोत नीचोपसेवी ।  
न चातिमानी न च हीनवृत्तो  
रूक्षां वाचं रुशतीं वर्जयीत ॥ ६॥  
  
मर्माण्यस्थीनि हृदयं तथासून्  
घोरा वाचो निर्दहन्तीह पुंसाम् ।  
तस्माद्वाचं रुशतीं रूक्षरूपां  
धर्मारामो नित्यशो वर्जयीत ॥ ७॥  
  
अरुं तुरं परुषं रूक्षवाचं  
वाक्कण्टकैर्वितुदन्तं मनुष्यान् ।  
विद्यादलक्ष्मीकतमं जनानां  
मुखे निबद्धां निरृतिं वहन्तम् ॥ ८॥  
  
परश्चेदेनमधिविध्येत बाणैर्  
भृशं सुतीक्ष्णैरनलार्क दीप्तैः ।  
विरिच्यमानोऽप्यतिरिच्यमानो  
विद्यात्कविः सुकृतं मे दधाति ॥ ९॥  
  
यदि सन्तं सेवते यद्यसन्तं  
तपस्विनं यदि वा स्तेनमेव ।  
वासो यथा रङ्ग वशं प्रयाति  
तथा स तेषां वशमभ्युपैति ॥ १०॥  
  
वादं तु यो न प्रवदेन्न वादयेद्  
यो नाहतः प्रतिहन्यान्न घातयेत् ।  
यो हन्तुकामस्य न पापमिच्छेत्  
तस्मै देवाः स्पृहयन्त्यागताय ॥ ११॥  
  
अव्याहृतं व्याहृताच्छ्रेय आहुः  
सत्यं वदेद्व्याहृतं तद्द्वितीयम् ।  
प्रियंवदेद्व्याहृतं तत्तृतीयं  
धर्म्यं वदेद्व्याहृतं तच्चतुर्थम् ॥ १२॥  
  
यादृशैः संविवदते यादृशांश् चोपसेवते ।  
यादृगिच्छेच्च भवितुं तादृग्भवति पूरुषः ॥ १३॥  
  
यतो यतो निवर्तते ततस्ततो विमुच्यते ।  
निवर्तनाद्धि सर्वतो न वेत्ति दुःखमण्वपि ॥ १४॥  
  
न जीयते नोत जिगीषतेऽन्यान्  
न वैरक्कृच्चाप्रतिघातकश् च ।  
निन्दा प्रशंसासु समस्वभावो  
न शोचते हृष्यति नैव चायम् ॥ १५॥  
  
भावमिच्छति सर्वस्य नाभावे कुरुते मतिम् ।  
सत्यवादी मृदुर्दान्तो यः स उत्तमपूरुषः ॥ १६॥  
  
नानर्थकं सान्त्वयति प्रतिज्ञाय ददाति च ।  
राद्धापराद्धे जानाति यः स मध्यमपूरुषः ॥ १७॥  
  
दुःशासनस्तूपहन्ता न शास्ता  
नावर्तते मन्युवशात्कृतघ्नः ।  
न कस्य चिन्मित्रमथो दुरात्मा  
कलाश्चैता अधमस्येह पुंसः ॥ १८॥  
  
न श्रद्दधाति कल्याणं परेभ्योऽप्यात्मशङ्कितः ।  
निराकरोति मित्राणि यो वै सोऽधम पूरुषः ॥ १९॥  
  
उत्तमानेव सेवेत प्राप्ते काले तु मध्यमान् ।  
अधमांस्तु न सेवेत य इच्छेच्छ्रेय आत्मनः ॥ २०॥  
  
प्राप्नोति वै वित्तमसद्बलेन  
नित्योत्थानात्प्रज्ञया पौरुषेण ।  
न त्वेव सम्यग्लभते प्रशंसां  
न वृत्तमाप्नोति महाकुलानाम् ॥ २१॥  
  
 धृतराष्ट्र उवाच ।  
  
महाकुलानां स्पृहयन्ति देवा  
धर्मार्थवृद्धाश्च बहुश्रुताश् च ।  
पृच्छामि त्वां विदुर प्रश्नमेतं  
भवन्ति वै कानि महाकुलानि ॥ २२॥  
  
 विदुर उवाच ।  
  
तमो दमो ब्रह्मवित्त्वं वितानाः  
पुण्या विवाहाः सततान्न दानम् ।  
येष्वेवैते सप्तगुणा भवन्ति  
सम्यग्वृत्तास्तानि महाकुलानि ॥ २३॥  
  
येषां न वृत्तं व्यथते न योनिर्  
वृत्तप्रसादेन चरन्ति धर्मम् ।  
ये कीर्तिमिच्छन्ति कुले विशिष्टां  
त्यक्तानृतास्तानि महाकुलानि ॥ २४॥  
  
अनिज्ययाविवाहैर्श्च वेदस्योत्सादनेन च ।  
कुलान्यकुलतां यान्ति धर्मस्यातिक्रमेण च ॥ २५॥  
  
देव द्रव्यविनाशेन ब्रह्म स्वहरणेन च ।  
कुलान्यकुलतां यान्ति ब्राह्मणातिक्रमेण च ॥ २६॥  
  
ब्राह्मणानां परिभवात्परिवादाच्च भारत ।  
कुलान्यकुलतां यान्ति न्यासापहरणेन च ॥ २७॥  
  
कुलानि समुपेतानि गोभिः पुरुषतोऽश्वतः ।  
कुलसङ्ख्यां न गच्छन्ति यानि हीनानि वृत्ततः ॥ २८॥  
  
वृत्ततस्त्वविहीनानि कुलान्यल्पधनान्यपि ।  
कुलसङ्ख्यां तु गच्छन्ति कर्षन्ति च मयद्यशः ॥ २९॥  
  
मा नः कुले वैरकृत्कश् चिदस्तु  
राजामात्यो मा परस्वापहारी ।  
मित्रद्रोही नैकृतिकोऽनृती वा  
पूर्वाशी वा पितृदेवातिथिभ्यः ॥ ३०॥  
  
यश्च नो ब्राह्मणं हन्याद्यश्च नो ब्राह्मणान्द्विषेत् ।  
न नः स समितिं गच्छेद्यश्च नो निर्वपेत्कृषिम् ॥ ३१॥  
  
तृणानि भूमिरुदकं वाक्चतुर्थी च सूनृता ।  
सतामेतानि गेहेषु नोच्छिद्यन्ते कदा चन ॥ ३२॥  
  
श्रद्धया परया राजन्नुपनीतानि सत्कृतिम् ।  
प्रवृत्तानि महाप्राज्ञ धर्मिणां पुण्यकर्मणाम् ॥ ३३॥  
  
सूक्ष्मोऽपि भारं नृपते स्यन्दनो वै  
शक्तो वोढुं न तथान्ये महीजाः ।  
एवं युक्ता भारसहा भवन्ति  
महाकुलीना न तथान्ये मनुष्याः ॥ ३४॥  
  
न तन्मित्रं यस्य कोपाद्बिभेति  
यद्वा मित्रं शङ्कितेनोपचर्यम् ।  
यस्मिन्मित्रे पितरीवाश्वसीत  
तद्वै मित्रं सङ्गतानीतराणि ॥ ३५॥  
  
यदि चेदप्यसम्बन्धो मित्रभावेन वर्तते ।  
स एव बन्धुस्तन्मित्रं सा गतिस्तत्परायणम् ॥ ३६॥  
  
चलचित्तस्य वै पुंसो वृद्धाननुपसेवतः ।  
पारिप्लवमतेर्नित्यमध्रुवो मित्र सङ्ग्रहः ॥ ३७॥  
  
चलचित्तमनात्मानमिन्द्रियाणां वशानुगम् ।  
अर्थाः समतिवर्तन्ते हंसाः शुष्कं सरो यथा ॥ ३८॥  
  
अकस्मादेव कुप्यन्ति प्रसीदन्त्यनिमित्ततः ।  
शीलमेतदसाधूनामभ्रं पारिप्लवं यथा ॥ ३९॥  
  
सत्कृताश्च कृतार्थाश्च मित्राणां न भवन्ति ये ।  
तान्मृतानपि क्रव्यादाः कृतघ्नान्नोपभुञ्जते ॥ ४०॥  
  
अर्थयेदेव मित्राणि सति वासति वा धने ।  
नानर्थयन्विजानाति मित्राणां सारफल्गुताम् ॥ ४१॥  
  
सन्तापाद्भ्रश्यते रूपं सन्तापाद्भ्रश्यते बलम् ।  
सन्तापाद्भ्रश्यते ज्ञानं सन्तापाद्व्याधिमृच्छति ॥ ४२॥  
  
अनवाप्यं च शोकेन शरीरं चोपतप्यते ।  
अमित्राश्च प्रहृष्यन्ति मा स्म शोके मनः कृथाः ॥ ४३॥  
  
पुनर्नरो म्रियते जायते च  
पुनर्नरो हीयते वर्धते पुनः ।  
पुनर्नरो याचति याच्यते च  
पुनर्नरः शोचति शोच्यते पुनः ॥ ४४॥  
  
सुखं च दुःखं च भवाभवौ च  
लाभालाभौ मरणं जीवितं च ।  
पर्यायशः सर्वमिह स्पृशन्ति  
तस्माद्धीरो नैव हृष्येन्न शोचेत् ॥ ४५॥  
  
चलानि हीमानि षडिन्द्रियाणि  
तेषां यद्यद्वर्तते यत्र यत्र ।  
ततस्ततः स्रवते बुद्धिरस्य  
छिद्रोद कुम्भादिव नित्यमम्भः ॥ ४६॥  
  
 धृतराष्ट्र उवाच ।  
  
तनुरुच्छः शिखी राजा मिथ्योपचरितो मया ।  
मन्दानां मम पुत्राणां युद्धेनान्तं करिष्यति ॥ ४७॥  
  
नित्योद्विग्नमिदं सर्वं नित्योद्विग्नमिदं मनः ।  
यत्तत्पदमनुद्विग्नं तन्मे वद महामते ॥ ४८॥  
  
विदुर उवाच ।  
  
नान्यत्र विद्या तपसोर्नान्यत्रेन्द्रिय निग्रहात् ।  
नान्यत्र लोभसन्त्यागाच्छान्तिं पश्याम तेऽनघ ॥ ४९॥  
  
बुद्ध्या भयं प्रणुदति तपसा विन्दते महत् ।  
गुरुशुश्रूषया ज्ञानं शान्तिं त्यागेन विन्दति ॥ ५०॥  
  
अनाश्रिता दानपुण्यं वेद पुण्यमनाश्रिताः ।  
रागद्वेषविनिर्मुक्ता विचरन्तीह मोक्षिणः ॥ ५१॥  
  
स्वधीतस्य सुयुद्धस्य सुकृतस्य च कर्मणः ।  
तपसश्च सुतप्तस्य तस्यान्ते सुखमेधते ॥ ५२॥  
  
स्वास्तीर्णानि शयनानि प्रपन्ना  
न वै भिन्ना जातु निद्रां लभन्ते ।  
न स्त्रीषु राजन्रतिमाप्नुवन्ति  
न मागधैः स्तूयमाना न सूतैः ॥ ५३॥  
  
न वै भिन्ना जातु चरन्ति धर्मं  
न वै सुखं प्राप्नुवन्तीह भिन्नाः ।  
न वै भिन्ना गौरवं मानयन्ति  
न वै भिन्नाः प्रशमं रोचयन्ति ॥ ५४॥  
  
न वै तेषां स्वदते पथ्यमुक्तं  
योगक्षेमं कल्पते नोत तेषाम् ।  
भिन्नानां वै मनुजेन्द्र परायणं  
न विद्यते किं चिदन्यद्विनाशात् ॥ ५५॥  
  
सम्भाव्यं गोषु सम्पन्नं सम्भाव्यं ब्राह्मणे तपः ।  
सम्भाव्यं स्त्रीषु चापल्यं सम्भाव्यं ज्ञातितो भयम् ॥ ५६॥  
  
तन्तवोऽप्यायता नित्यं तन्तवो बहुलाः समाः ।  
बहून्बहुत्वादायासान्सहन्तीत्युपमा सताम् ॥ ५७॥  
  
धूमायन्ते व्यपेतानि ज्वलन्ति सहितानि च ।  
धृतराष्ट्रोल्मुकानीव ज्ञातयो भरतर्षभ ॥ ५८॥  
  
ब्राह्मणेषु च ये शूराः स्त्रीषु ज्ञातिषु गोषु च ।  
वृन्तादिव फलं पक्वं धृतराष्ट्र पतन्ति ते ॥ ५९॥  
  
महानप्येकजो वृक्षो बलवान्सुप्रतिष्ठितः ।  
प्रसह्य एव वातेन शाखा स्कन्धं विमर्दितुम् ॥ ६०॥  
  
अथ ये सहिता वृक्षाः सङ्घशः सुप्रतिष्ठिताः ।  
ते हि शीघ्रतमान्वातान्सहन्तेऽन्योन्यसंश्रयात् ॥ ६१॥  
  
एवं मनुष्यमप्येकं गुणैरपि समन्वितम् ।  
शक्यं द्विषन्तो मन्यन्ते वायुर्द्रुममिवौकजम् ॥ ६२॥  
  
अन्योन्यसमुपष्टम्भादन्योन्यापाश्रयेण च ।  
ज्ञातयः सम्प्रवर्धन्ते सरसीवोत्पलान्युत ॥ ६३॥  
  
अवध्या ब्राह्मणा गावो स्त्रियो बालाश्च ज्ञातयः ।  
येषां चान्नानि भुञ्जीत ये च स्युः शरणागताः ॥ ६४॥  
  
न मनुष्ये गुणः कश्चिदन्यो धनवताम् अपि ।  
अनातुरत्वाद्भद्रं ते मृतकल्पा हि रोगिणः ॥ ६५॥  
  
अव्याधिजं कटुकं शीर्ष रोगं  
पापानुबन्धं परुषं तीक्ष्णमुग्रम् ।  
सतां पेयं यन्न पिबन्त्यसन्तो  
मन्युं महाराज पिब प्रशाम्य ॥ ६६॥  
  
रोगार्दिता न फलान्याद्रियन्ते  
न वै लभन्ते विषयेषु तत्त्वम् ।  
दुःखोपेता रोगिणो नित्यमेव  
न बुध्यन्ते धनभोगान्न सौख्यम् ॥ ६७॥  
  
पुरा ह्युक्तो नाकरोस्त्वं वचो मे  
द्यूते जितां द्रौपदीं प्रेक्ष्य राजन् ।  
दुर्योधनं वारयेत्यक्षवत्यां  
कितवत्वं पण्डिता वर्जयन्ति ॥ ६८॥  
  
न तद्बलं यन्मृदुना विरुध्यते  
मिश्रो धर्मस्तरसा सेवितव्यः ।  
प्रध्वंसिनी क्रूरसमाहिता श्रीर्  
मृदुप्रौढा गच्छति पुत्रपौत्रान् ॥ ६९॥  
  
धार्तराष्ट्राः पाण्डवान्पालयन्तु  
पाण्डोः सुतास्तव पुत्रांश्च पान्तु ।  
एकारिमित्राः कुरवो ह्येकमन्त्रा  
जीवन्तु राजन्सुखिनः समृद्धाः ॥ ७०॥  
  
मेढीभूतः कौरवाणां त्वमद्य  
त्वय्याधीनं कुरु कुलमाजमीढ ।  
पार्थान्बालान्वनवास प्रतप्तान्  
गोपायस्व स्वं यशस्तात रक्षन् ॥ ७१॥  
  
सन्धत्स्व त्वं कौरवान्पाण्डुपुत्रैर्  
मा तेऽन्तरं रिपवः प्रार्थयन्तु ।  
सत्ये स्थितास्ते नरदेव सर्वे  
दुर्योधनं स्थापय त्वं नरेन्द्र ॥ ७२॥  
  
॥ इति श्रीमहाभारते उद्योगपर्वणि प्रजागरपर्वणि  
  विदुरहितवाक्ये षट्त्रिंशोऽध्यायः ॥ ३६॥  
  
अध्यायः ३७  
  
 विदुर उवाच ।  
  
सप्तदशेमान्राजेन्द्र मनुः स्वायम्भुवोऽब्रवीत् ।  
वैचित्रवीर्य पुरुषानाकाशं मुष्टिभिर्घ्नतः ॥ १॥  
  
तानेविन्द्रस्य हि धनुरनाम्यं नमतोऽब्रवीत् ।  
अथो मरीचिनः पादाननाम्यान्नमतस्तथा ॥ २॥  
  
यश्चाशिष्यं शासति यश् च कुप्यते  
यश्चातिवेलं भजते द्विषन्तम् ।  
स्त्रियश्च योऽरक्षति भद्रमस्तु ते  
यश्चायाच्यं याचति यश् च कत्थते ॥ ३॥  
  
यश्चाभिजातः प्रकरोत्यकार्यं  
यश्चाबलो बलिना नित्यवैरी ।  
अश्रद्दधानाय च यो ब्रवीति  
यश्चाकाम्यं कामयते नरेन्द्र ॥ ४॥  
  
वध्वा हासं श्वशुरो यश् च मन्यते  
वध्वा वसन्नुत यो मानकामः ।  
परक्षेत्रे निर्वपति यश्च बीजं  
स्त्रियं च यः परिवदतेऽतिवेलम् ॥ ५॥  
  
यश्चैव लब्ध्वा न स्मरामीत्युवाच  
दत्त्वा च यः कत्थति याच्यमानः ।  
यश्चासतः सान्त्वमुपासतीह  
एतेऽनुयान्त्यनिलं पाशहस्ताः ॥ ६॥  
  
यस्मिन्यथा वर्तते यो मनुष्यस्  
तस्मिंस्तथा वर्तितव्यं स धर्मः ।  
मायाचारो मायया वर्तितव्यः  
साध्वाचारः साधुना प्रत्युदेयः ॥ ७॥  
  
 धृतराष्ट्र उवाच ।  
  
शतायुरुक्तः पुरुषः सर्ववेदेषु वै यदा ।  
नाप्नोत्यथ च तत्सर्वमायुः केनेह हेतुना ॥ ८॥  
  
 विदुर उवाच ।  
  
अतिवादोऽतिमानश्च तथात्यागो नराधिपः ।  
क्रोधश्चातिविवित्सा च मित्रद्रोहश्च तानि षट् ॥ ९॥  
  
एत एवासयस्तीक्ष्णाः कृन्तन्त्यायूंषि देहिनाम् ।  
एतानि मानवान्घ्नन्ति न मृत्युर्भद्रमस्तु ते ॥ १०॥  
  
विश्वस्तस्यैति यो दारान्यश्चापि गुरु तक्पगः ।  
वृषली पतिर्द्विजो यश्च पानपश्चैव भारत ॥ ११॥  
  
शरणागतहा चैव सर्वे ब्रह्महणैः समाः ।  
एतैः समेत्य कर्तव्यं प्रायश्चित्तमिति श्रुतिः ॥ १२॥  
  
गृही वदान्योऽनपविद्ध वाक्यः  
शेषान्न भोकाप्यविहिंसकश् च ।  
नानर्थकृत्त्यक्तकलिः कृतज्ञः  
सत्यो मृदुः स्वर्गमुपैति विद्वान् ॥ १३॥  
  
सुलभाः पुरुषा राजन्सततं प्रियवादिनः ।  
अप्रियस्य तु पथ्यस्य वक्ता श्रोता च दुर्लभः ॥ १४॥  
  
यो हि धर्मं व्यपाश्रित्य हित्वा भर्तुः प्रियाप्रिये ।  
अप्रियाण्याह पथ्यानि तेन राजा सहायवान् ॥ १५॥  
  
त्यजेत्कुलार्थे पुरुषं ग्रामस्यार्थे कुलं त्यजेत् ।  
ग्रामं जनपदस्यार्थे आत्मार्थे पृथिवीं त्यजेत् ॥ १६॥  
  
आपदर्थं धनं रक्षेद्दारान्रक्षेद्धनैरपि ।  
आत्मानं सततं रक्षेद्दारैरपि धनैरपि ॥ १७॥  
  
उक्तं मया द्यूतकालेऽपि राजन्  
नैवं युक्तं वचनं प्रातिपीय ।  
तदौषधं पथ्यमिवातुरस्य  
न रोचते तव वैचित्र वीर्य ॥ १८॥  
  
काकैरिमांश्चित्रबर्हान्मयूरान्  
पराजैष्ठाः पाण्डवान्धार्तराष्ट्रैः ।  
हित्वा सिंहान्क्रोष्टु कान्गूहमानः  
प्राप्ते काले शोचिता त्वं नरेन्द्र ॥ १९॥  
  
यस्तात न क्रुध्यति सर्वकालं  
भृत्यस्य भक्तस्य हिते रतस्य ।  
तस्मिन्भृत्या भर्तरि विश्वसन्ति  
न चैनमापत्सु परित्यजन्ति ॥ २०॥  
  
न भृत्यानां वृत्ति संरोधनेन  
बाह्यं जनं सञ्जिघृक्षेदपूर्वम् ।  
त्यजन्ति ह्येनमुचितावरुद्धाः  
स्निग्धा ह्यमात्याः परिहीनभोगाः ॥ २१॥  
  
कृत्यानि पूर्वं परिसङ्ख्याय सर्वाण्य्  
आयव्ययावनुरूपां च वृत्तिम् ।  
सङ्गृह्णीयादनुरूपान्सहायान्  
सहायसाध्यानि हि दुष्कराणि ॥ २२॥  
  
अभिप्रायं यो विदित्वा तु भर्तुः  
सर्वाणि कार्याणि करोत्यतन्द्रीः ।  
वक्ता हितानामनुरक्त आर्यः  
शक्तिज्ञ आत्मेव हि सोऽनुकम्प्यः ॥ २३॥  
  
वाक्यं तु यो नाद्रियतेऽनुशिष्टः  
प्रत्याह यश्चापि नियुज्यमानः ।  
प्रज्ञाभिमानी प्रतिकूलवादी  
त्याज्यः स तादृक्त्वरयैव भृत्यः ॥ २४॥  
  
अस्तब्धमक्लीबमदीर्घसूत्रं  
सानुक्रोशं श्लक्ष्णमहार्यमन्यैः ।  
अरोग जातीयमुदारवाक्यं  
दूतं वदन्त्यष्ट गुणोपपन्नम् ॥ २५॥  
  
न विश्वासाज्जातु परस्य गेहं  
गच्छेन्नरश्चेतयानो विकाले ।  
न चत्वरे निशि तिष्ठेन्निगूढो  
न राजन्यां योषितं प्रार्थयीत ॥ २६॥  
  
न निह्नवं सत्र गतस्य गच्छेत्  
संसृष्ट मन्त्रस्य कुसङ्गतस्य ।  
न च ब्रूयान्नाश्वसामि त्वयीति  
स कारणं व्यपदेशं तु कुर्यात् ॥ २७॥  
  
घृणी राजा पुंश्चली राजभृत्यः  
पुत्रो भ्राता विधवा बाल पुत्रा ।  
सेना जीवी चोद्धृत भक्त एव  
व्यवहारे वै वर्जनीयाः स्युरेते ॥ २८॥  
  
गुणा दश स्नानशीलं भजन्ते  
बलं रूपं स्वरवर्णप्रशुद्धिः ।  
स्पर्शश्च गन्धश्च विशुद्धता च  
श्रीः सौकुमार्यं प्रवराश्च नार्यः ॥ २९॥  
  
गुणाश्च षण्मितभुक्तं भजन्ते  
आरोग्यमायुश्च सुखं बलं च ।  
अनाविलं चास्य भवेदपत्यं  
न चैनमाद्यून इति क्षिपन्ति ॥ ३०॥  
  
अकर्म शीलं च महाशनं च  
लोकद्विष्टं बहु मायं नृशंसम् ।  
अदेशकालज्ञमनिष्ट वेषम्  
एतान्गृहे न प्रतिवासयीत ॥ ३१॥  
  
कदर्यमाक्रोशकमश्रुतं च  
वराक सम्भूतममान्य मानिनम् ।  
निष्ठूरिणं कृतवैरं कृतघ्नम्  
एतान्भृतार्तोऽपि न जातु याचेत् ॥ ३२॥  
  
सङ्क्लिष्टकर्माणमतिप्रवादं  
नित्यानृतं चादृढ भक्तिकं च ।  
विकृष्टरागं बहुमानिनं चाप्य्  
एतान्न सेवेत नराधमान्षट् ॥ ३३॥  
  
सहायबन्धना ह्यर्थाः सहायाश्चार्थबन्धनाः ।  
अन्योन्यबन्धनावेतौ विनान्योन्यं न सिध्यतः ॥ ३४॥  
  
उत्पाद्य पुत्राननृणांश्च कृत्वा  
वृत्तिं च तेभ्योऽनुविधाय कां चित् ।  
स्थाने कुमारीः प्रतिपाद्य सर्वा  
अरण्यसंस्थो मुनिवद्बुभूषेत् ॥ ३५॥  
  
हितं यत्सर्वभूतानामात्मनश्च सुखावहम् ।  
तत्कुर्यादीश्वरो ह्येतन्मूलं धर्मार्थसिद्धये ॥ ३६॥  
  
बुद्धिः प्रभावस्तेजश्च सत्त्वमुत्थानमेव च ।  
व्यवसायश्च यस्य स्यात्तस्यावृत्ति भयं कुतः ॥ ३७॥  
  
पश्य दोषान्पाण्डवैर्विग्रहे त्वं  
यत्र व्यथेरन्नपि देवाः स शक्राः ।  
पुत्रैर्वैरं नित्यमुद्विग्नवासो  
यशः प्रणाशो द्विषतां च हर्षः ॥ ३८॥  
  
भीष्मस्य कोपस्तव चेन्द्र कल्प  
द्रोणस्य राज्ञश्च युधिष्ठिरस्य ।  
उत्सादयेल्लोकमिमं प्रवृद्धः  
श्वेतो ग्रहस्तिर्यगिवापतन्खे ॥ ३९॥  
  
तव पुत्रशतं चैव कर्णः पञ्च च पाण्डवाः ।  
पृथिवीमनुशासेयुरखिलां सागराम्बराम् ॥ ४०॥  
  
धार्तराष्ट्रा वनं राजन्व्याघ्राः पाण्डुसुता मताः ।  
मा वनं छिन्धि स व्याघ्रं मा व्याघ्रान्नीनशो वनात् ॥ ४१॥  
  
न स्याद्वनमृते व्याघ्रान्व्याघ्रा न स्युरृते वनम् ।  
वनं हि रक्ष्यते व्याघ्रैर्व्याघ्रान्रक्षति काननम् ॥ ४२॥  
  
न तथेच्छन्त्यकल्याणाः परेषां वेदितुं गुणान् ।  
यथैषां ज्ञातुमिच्छन्ति नैर्गुण्यं पापचेतसः ॥ ४३॥  
  
अर्थसिद्धिं परामिच्छन्धर्ममेवादितश् चरेत् ।  
न हि धर्मादपैत्यर्थः स्वर्गलोकादिवामृतम् ॥ ४४॥  
  
यस्यात्मा विरतः पापात्कल्याणे च निवेशितः ।  
तेन सर्वमिदं बुद्धं प्रकृतिर्विकृतिर्श्च या ॥ ४५॥  
  
यो धर्ममर्थं कामं च यथाकालं निषेवते ।  
धर्मार्थकामसंयोगं योऽमुत्रेह च विन्दति ॥ ४६॥  
  
सन्नियच्छति यो वेगमुत्थितं क्रोधहर्षयोः ।  
स श्रियो भाजनं राजन्यश्चापत्सु न मुह्यति ॥ ४७॥  
  
बलं पञ्च विधं नित्यं पुरुषाणां निबोध मे ।  
यत्तु बाहुबलं नाम कनिष्ठं बलमुच्यते ॥ ४८॥  
  
अमात्यलाभो भद्रं ते द्वितीयं बलमुच्यते ।  
धनलाभस्तृतीयं तु बलमाहुर्जिगीषवः ॥ ४९॥  
  
यत्त्वस्य सहजं राजन्पितृपैतामहं बलम् ।  
अभिजात बलं नाम तच्चतुर्थं बलं स्मृतम् ॥ ५०॥  
  
येन त्वेतानि सर्वाणि सङ्गृहीतानि भारत ।  
यद्बलानां बलं श्रेष्ठं तत्प्रज्ञा बलमुच्यते ॥ ५१॥  
  
महते योऽपकाराय नरस्य प्रभवेन्नरः ।  
तेन वैरं समासज्य दूरस्थोऽस्मीति नाश्वसेत् ॥ ५२॥  
  
स्त्रीषु राजसु सर्पेषु स्वाध्याये शत्रुसेविषु ।  
भोगे चायुषि विश्वासं कः प्राज्ञः कर्तुमर्हति ॥ ५३॥  
  
प्रज्ञा शरेणाभिहतस्य जन्तोश्  
चिकित्सकाः सन्ति न चौषधानि ।  
न होममन्त्रा न च मङ्गलानि  
नाथर्वणा नाप्यगदाः सुसिद्धाः ॥ ५४॥  
  
सर्पश्चाग्निश्च सिंहश्च कुलपुत्रश्च भारत ।  
नावज्ञेया मनुष्येण सर्वे ते ह्यतितेजसः ॥ ५५॥  
  
अग्निस्तेजो महल्लोके गूढस्तिष्ठति दारुषु ।  
न चोपयुङ्क्ते तद्दारु यावन्नो दीप्यते परैः ॥ ५६॥  
  
स एव खलु दारुभ्यो यदा निर्मथ्य दीप्यते ।  
तदा तच्च वनं चान्यन्निर्दहत्याशु तेजसा ॥ ५७॥  
  
एवमेव कुले जाताः पावकोपम तेजसः ।  
क्षमावन्तो निराकाराः काष्ठेऽग्निरिव शेरते ॥ ५८॥  
  
लता धर्मा त्वं सपुत्रः शालाः पाण्डुसुता मताः ।  
न लता वर्धते जातु महाद्रुममनाश्रिता ॥ ५९॥  
  
वनं राजंस्त्वं सपुत्रोऽम्बिकेय  
सिंहान्वने पाण्डवांस्तात विद्धि ।  
सिंहैर्विहीनं हि वनं विनश्येत्  
सिंहा विनश्येयुरृते वनेन ॥ ६०॥  
  
॥ इति श्रीमहाभारते उद्योगपर्वणि प्रजागरपर्वणि  
                 विदुरवाक्ये सप्तत्रिंशोऽध्यायः ॥ ३७॥  
  
अध्यायः ३८  
  
 विदुर उवाच ।  
  
ऊर्ध्वं प्राणा ह्युत्क्रामन्ति यूनः स्थविर आयति ।  
प्रत्युत्थानाभिवादाभ्यां पुनस्तान्पतिपद्यते ॥ १॥  
  
पीठं दत्त्वा साधवेऽभ्यागताय  
आनीयापः परिनिर्णिज्य पादौ ।  
सुखं पृष्ट्वा प्रतिवेद्यात्म संस्थं  
ततो दद्यादन्नमवेक्ष्य धीरः ॥ २॥  
  
यस्योदकं मधुपर्कं च गां च  
न मन्त्रवित्प्रतिगृह्णाति गेहे ।  
लोभाद्भयादर्थकार्पण्यतो वा  
तस्यानर्थं जीवितमाहुरार्याः ॥ ३॥  
  
चिकित्सकः शक्य कर्तावकीर्णी  
स्तेनः क्रूरो मद्यपो भ्रूणहा च ।  
सेनाजीवी श्रुतिविक्रायकश् च  
भृशं प्रियोऽप्यतिथिर्नोदकार्हः ॥ ४॥  
  
अविक्रेयं लवणं पक्वमन्नं दधि  
क्षीरं मधु तैलं घृतं च ।  
तिला मांसं मूलफलानि शाकं  
रक्तं वासः सर्वगन्धा गुडश् च ॥ ५॥  
  
अरोषणो यः समलोष्ट काञ्चनः  
प्रहीण शोको गतसन्धि विग्रहः ।  
निन्दा प्रशंसोपरतः प्रियाप्रिये  
चरन्नुदासीनवदेष भिक्षुकः ॥ ६॥  
  
नीवार मूलेङ्गुद शाकवृत्तिः  
सुसंयतात्माग्निकार्येष्वचोद्यः ।  
वने वसन्नतिथिष्वप्रमत्तो  
धुरन्धरः पुण्यकृदेष तापसः ॥ ७॥  
  
अपकृत्वा बुद्धिमतो दूरस्थोऽस्मीति नाश्वसेत् ।  
दीर्घौ बुद्धिमतो बाहू याभ्यां हिंसति हिंसितः ॥ ८॥  
  
न विश्वसेदविश्वस्ते विश्वस्ते नातिविश्वसेत् ।  
विश्वासाद्भयमुत्पन्नं मूलान्यपि निकृन्तति ॥ ९॥  
  
अनीर्ष्युर्गुप्तदारः स्यात्संविभागी प्रियंवदः ।  
श्लक्ष्णो मधुरवाक्स्त्रीणां न चासां वशगो भवेत् ॥ १०॥  
  
पूजनीया महाभागाः पुण्याश्च गृहदीप्तयः ।  
स्त्रियः श्रियो गृहस्योक्तास्तस्माद्रक्ष्या विशेषतः ॥ ११॥  
  
पितुरन्तःपुरं दद्यान्मातुर्दद्यान्महानसम् ।  
गोषु चात्मसमं दद्यात्स्वयमेव कृषिं व्रजेत् ।  
भृत्यैर्वणिज्याचारं च पुत्रैः सेवेत ब्राह्मणान् ॥ १२॥  
  
अद्भ्योऽग्निर्ब्रह्मतः क्षत्रमश्मनो लोहमुत्थितम् ।  
तेषां सर्वत्रगं तेजः स्वासु योनिषु शाम्यति ॥ १३॥  
  
नित्यं सन्तः कुले जाताः पावकोपम तेजसः ।  
क्षमावन्तो निराकाराः काष्ठेऽग्निरिव शेरते ॥ १४॥  
  
यस्य मन्त्रं न जानन्ति बाह्याश्चाभ्यन्तराश् च ये ।  
स राजा सर्वतश्चक्षुश्चिरमैश्वर्यमश्नुते ॥ १५॥  
  
करिष्यन्न प्रभाषेत कृतान्येव च दर्शयेत् ।  
धर्मकामार्थ कार्याणि तथा मन्त्रो न भिद्यते ॥ १६॥  
  
गिरिपृष्ठमुपारुह्य प्रासादं वा रहोगतः ।  
अरण्ये निःशलाके वा तत्र मन्त्रो विधीयते ॥ १७॥  
  
नासुहृत्परमं मन्त्रं भारतार्हति वेदितुम् ।  
अपण्डितो वापि सुहृत्पण्डितो वाप्यनात्मवान् ।  
अमात्ये ह्यर्थलिप्सा च मन्त्ररक्षणमेव च ॥ १८॥  
  
कृतानि सर्वकार्याणि यस्य वा पार्षदा विदुः ।  
गूढमन्त्रस्य नृपतेस्तस्य सिद्धिरसंशयम् ॥ १९॥  
  
अप्रशस्तानि कर्माणि यो मोहादनुतिष्ठति ।  
स तेषां विपरिभ्रंशे भ्रश्यते जीवितादपि ॥ २०॥  
  
कर्मणां तु प्रशस्तानामनुष्ठानं सुखावहम् ।  
तेषामेवाननुष्ठानं पश्चात्तापकरं महत् ॥ २१॥  
  
स्थानवृद्ध क्षयज्ञस्य षाड्गुण्य विदितात्मनः ।  
अनवज्ञात शीलस्य स्वाधीना पृथिवी नृप ॥ २२॥  
  
अमोघक्रोधहर्षस्य स्वयं कृत्यान्ववेक्षिणः ।  
आत्मप्रत्यय कोशस्य वसुधेयं वसुन्धरा ॥ २३॥  
  
नाममात्रेण तुष्येत छत्रेण च महीपतिः ।  
भृत्येभ्यो विसृजेदर्थान्नैकः सर्वहरो भवेत् ॥ २४॥  
  
ब्राह्मणो ब्राह्मणं वेद भर्ता वेद स्त्रियं तथा ।  
अमात्यं नृपतिर्वेद राजा राजानमेव च ॥ २५॥  
  
न शत्रुरङ्कमापन्नो मोक्तव्यो वध्यतां गतः ।  
अहताद्धि भयं तस्माज्जायते नचिरादिव ॥ २६॥  
  
दैवतेषु च यत्नेन राजसु ब्राह्मणेषु च ।  
नियन्तव्यः सदा क्रोधो वृद्धबालातुरेषु च ॥ २७॥  
  
निरर्थं कलहं प्राज्ञो वर्जयेन्मूढ सेवितम् ।  
कीर्तिं च लभते लोके न चानर्थेन युज्यते ॥ २८॥  
  
प्रसादो निष्फलो यस्य क्रोधश्चापि निरर्थकः ।  
न तं भर्तारमिच्छन्ति षण्ढं पतिमिव स्त्रियः ॥ २९॥  
  
न बुद्धिर्धनलाभाय न जाड्यमसमृद्धये ।  
लोकपर्याय वृत्तान्तं प्राज्ञो जानाति नेतरः ॥ ३०॥  
  
विद्या शीलवयोवृद्धान्बुद्धिवृद्धांश्च भारत ।  
धनाभिजन वृद्धांश्च नित्यं मूढोऽवमन्यते ॥ ३१॥  
  
अनार्य वृत्तमप्राज्ञमसूयकमधार्मिकम् ।  
अनर्थाः क्षिप्रमायान्ति वाग्दुष्टं क्रोधनं तथा ॥ ३२॥  
  
अविसंवादनं दानं समयस्याव्यतिक्रमः ।  
आवर्तयन्ति भूतानि सम्यक्प्रणिहिता च वाक् ॥ ३३॥  
  
अविसंवादको दक्षः कृतज्ञो मतिमानृजुः ।  
अपि सङ्क्षीण कोशोऽपि लभते परिवारणम् ॥ ३४॥  
  
धृतिः शमो दमः शौचं कारुण्यं वागनिष्ठुरा ।  
मित्राणां चानभिद्रोहः सतैताः समिधः श्रियः ॥ ३५॥  
  
असंविभागी दुष्टात्मा कृतघ्नो निरपत्रपः ।  
तादृङ्नराधमो लोके वर्जनीयो नराधिप ॥ ३६॥  
  
न स रात्रौ सुखं शेते स सर्प इव वेश्मनि ।  
यः कोपयति निर्दोषं स दोषोऽभ्यन्तरं जनम् ॥ ३७॥  
  
येषु दुष्टेषु दोषः स्याद्योगक्षेमस्य भारत ।  
सदा प्रसादनं तेषां देवतानामिवाचरेत् ॥ ३८॥  
  
येऽर्थाः स्त्रीषु समासक्ताः प्रथमोत्पतितेषु च ।  
ये चानार्य समासक्ताः सर्वे ते संशयं गताः ॥ ३९॥  
  
यत्र स्त्री यत्र कितवो यत्र बालोऽनुशास्ति च ।  
मज्जन्ति तेऽवशा देशा नद्यामश्मप्लवा इव ॥ ४०॥  
  
प्रयोजनेषु ये सक्ता न विशेषेषु भारत ।  
तानहं पण्डितान्मन्ये विशेषा हि प्रसङ्गिनः ॥ ४१॥  
  
यं प्रशंसन्ति कितवा यं प्रशंसन्ति चारणाः ।  
यं प्रशंसन्ति बन्धक्यो न स जीवति मानवः ॥ ४२॥  
  
हित्वा तान्परमेष्वासान्पाण्डवानमितौजसः ।  
आहितं भारतैश्वर्यं त्वया दुर्योधने महत् ॥ ४३॥  
  
तं द्रक्ष्यसि परिभ्रष्टं तस्मात्त्वं नचिरादिव ।  
ऐश्वर्यमदसम्मूढं बलिं लोकत्रयादिव ॥ ४४॥  
  
॥ इति श्रीमहाभारते उद्योगपर्वणि प्रजागरपर्वणि  
विदुरवाक्ये अष्टत्रिंशोऽध्यायः  ॥ ३८॥  
  
अध्यायः ३९  
  
 धृतराष्ट्र उवाच ।  
  
अनीश्वरोऽयं पुरुषो भवाभवे  
सूत्रप्रोता दारुमयीव योषा ।  
धात्रा हि दिष्टस्य वशे किलायं  
तस्माद्वद त्वं श्रवणे घृतोऽहम् ॥ १॥  
  
विदुर उवाच ।  
  
अप्राप्तकालं वचनं बृहस्पतिरपि ब्रुवन् ।  
लभते बुद्ध्यवज्ञानमवमानं च भारत ॥ २॥  
  
प्रियो भवति दानेन प्रियवादेन चापरः ।  
मन्त्रं मूलबलेनान्यो यः प्रियः प्रिय एव सः ॥ ३॥  
  
द्वेष्यो न साधुर्भवति न मेधावी न पण्डितः ।  
प्रिये शुभानि कर्माणि द्वेष्ये पापानि भारत ॥ ४॥  
  
न स क्षयो महाराज यः क्षयो वृद्धिमावहेत् ।  
क्षयः स त्विह मन्तव्यो यं लब्ध्वा बहु नाशयेत् ॥ ५॥  
  
समृद्धा गुणतः के चिद्भवन्ति धनतोऽपरे ।  
धनवृद्धान्गुणैर्हीनान्धृतराष्ट्र विवर्जयेत् ॥ ६॥  
  
 धृतराष्ट्र उवाच ।  
  
सर्वं त्वमायती युक्तं भाषसे प्राज्ञसम्मतम् ।  
न चोत्सहे सुतं त्यक्तुं यतो धर्मस्ततो जयः ॥ ७॥  
  
 विदुर उवाच ।  
  
स्वभावगुणसम्पन्नो न जातु विनयान्वितः ।  
सुसूक्ष्ममपि भूतानामुपमर्दं प्रयोक्ष्यते ॥ ८॥  
  
परापवाद निरताः परदुःखोदयेषु च ।  
परस्परविरोधे च यतन्ते सततोथिताः ॥ ९॥  
  
स दोषं दर्शनं येषां संवासे सुमहद्भयम् ।  
अर्थादाने महान्दोषः प्रदाने च महद्भयम् ॥ १०॥  
  
ये पापा इति विख्याताः संवासे परिगर्हिताः ।  
युक्ताश्चान्यैर्महादोषैर्ये नरास्तान्विवर्जयेत् ॥ ११॥  
  
निवर्तमाने सौहार्दे प्रीतिर्नीचे प्रणश्यति ।  
या चैव फलनिर्वृत्तिः सौहृदे चैव यत्सुखम् ॥ १२॥  
  
यतते चापवादाय यत्नमारभते क्षये ।  
अल्पेऽप्यपकृते मोहान्न शान्तिमुपगच्छति ॥ १३॥  
  
तादृशैः सङ्गतं नीचैर्नृशंसैरकृतात्मभिः ।  
निशाम्य निपुणं बुद्ध्या विद्वान्दूराद्विवर्जयेत् ॥ १४॥  
  
यो ज्ञातिमनुगृह्णाति दरिद्रं दीनमातुरम् ।  
सपुत्रपशुभिर्वृद्धिं यशश्चाव्ययमश्नुते ॥ १५॥  
  
ज्ञातयो वर्धनीयास्तैर्य इच्छन्त्यात्मनः शुभम् ।  
कुलवृद्धिं च राजेन्द्र तस्मात्साधु समाचर ॥ १६॥  
  
श्रेयसा योक्ष्यसे राजन्कुर्वाणो ज्ञातिसत्क्रियाम् ।  
विगुणा ह्यपि संरक्ष्या ज्ञातयो भरतर्षभ ॥ १७॥  
  
किं पुनर्गुणवन्तस्ते त्वत्प्रसादाभिकाङ्क्षिणः ।  
प्रसादं कुरु दीनानां पाण्डवानां विशां पते ॥ १८॥  
  
दीयन्तां ग्रामकाः के चित्तेषां वृत्त्यर्थमीश्वर ।  
एवं लोके यशःप्राप्तो भविष्यत्सि नराधिप ॥ १९॥  
  
वृद्धेन हि त्वया कार्यं पुत्राणां तात रक्षणम् ।  
मया चापि हितं वाच्यं विद्धि मां त्वद्धितैषिणम् ॥ २०॥  
  
ज्ञातिभिर्विग्रहस्तात न कर्तव्यो भवार्थिना ।  
सुखानि सह भोज्यानि ज्ञातिभिर्भरतर्षभ ॥ २१॥  
  
सम्भोजनं सङ्कथनं सम्प्रीतिश् च परस्परम् ।  
ज्ञातिभिः सह कार्याणि न विरोधः कथं चन ॥ २२॥  
  
ज्ञातयस्तारयन्तीह ज्ञातयो मज्जयन्ति च ।  
सुवृत्तास्तारयन्तीह दुर्वृत्ता मज्जयन्ति च ॥ २३॥  
  
सुवृत्तो भव राजेन्द्र पाण्डवान्प्रति मानद ।  
अधर्षणीयः शत्रूणां तैर्वृतस्त्वं भविष्यसि ॥ २४॥  
  
श्रीमन्तं ज्ञातिमासाद्य यो ज्ञातिरवसीदति ।  
दिग्धहस्तं मृग इव स एनस्तस्य विन्दति ॥ २५॥  
  
पश्चादपि नरश्रेष्ठ तव तापो भविष्यति ।  
तान्वा हतान्सुतान्वापि श्रुत्वा तदनुचिन्तय ॥ २६॥  
  
येन खट्वां समारूढः परितप्येत कर्मणा ।  
आदावेव न तत्कुर्यादध्रुवे जीविते सति ॥ २७॥  
  
न कश्चिन्नापनयते पुमानन्यत्र भार्गवात् ।  
शेषसम्प्रतिपत्तिस्तु बुद्धिमत्स्वेव तिष्ठति ॥ २८॥  
  
दुर्योधनेन यद्येतत्पापं तेषु पुरा कृतम् ।  
त्वया तत्कुलवृद्धेन प्रत्यानेयं नरेश्वर ॥ २९॥  
  
तांस्त्वं पदे प्रतिष्ठाप्य लोके विगतकल्मषः ।  
भविष्यसि नरश्रेष्ठ पूजनीयो मनीषिणाम् ॥ ३०॥  
  
सुव्याहृतानि धीराणां फलतः प्रविचिन्त्य यः ।  
अध्यवस्यति कार्येषु चिरं यशसि तिष्ठति ॥ ३१॥  
  
अवृत्तिं विनयो हन्ति हन्त्यनर्थं पराक्रमः ।  
हन्ति नित्यं क्षमा क्रोधमाचारो हन्त्यलक्षणम् ॥ ३२॥  
  
परिच्छदेन क्षत्रेण वेश्मना परिचर्यया ।  
परीक्षेत कुलं राजन्भोजनाच्छादनेन च ॥ ३३॥  
  
ययोश्चित्तेन वा चित्तं नैभृतं नैभृतेन वा ।  
समेति प्रज्ञया प्रज्ञा तयोर्मैत्री न जीर्यते ॥ ३४॥  
  
दुर्बुद्धिमकृतप्रज्ञं छन्नं कूपं तृणैरिव ।  
विवर्जयीत मेधावी तस्मिन्मैत्री प्रणश्यति ॥ ३५॥  
  
अवलिप्तेषु मूर्खेषु रौद्रसाहसिकेषु च ।  
तथैवापेत धर्मेषु न मैत्रीमाचरेद्बुधः ॥ ३६॥  
  
कृतज्ञं धार्मिकं सत्यमक्षुद्रं दृढभक्तिकम् ।  
जितेन्द्रियं स्थितं स्थित्यां मित्रमत्यागि चेष्यते ॥ ३७॥  
  
इन्द्रियाणामनुत्सर्गो मृत्युना न विशिष्यते ।  
अत्यर्थं पुनरुत्सर्गः सादयेद्दैवतान्यपि ॥ ३८॥  
  
मार्दवं सर्वभूतानामनसूया क्षमा धृतिः ।  
आयुष्याणि बुधाः प्राहुर्मित्राणां चाविमानना ॥ ३९॥  
  
अपनीतं सुनीतेन योऽर्थं प्रत्यानिनीषते ।  
मतिमास्थाय सुदृढां तदकापुरुष व्रतम् ॥ ४०॥  
  
आयत्यां प्रतिकारज्ञस्तदात्वे दृढनिश्चयः ।  
अतीते कार्यशेषज्ञो नरोऽर्थैर्न प्रहीयते ॥ ४१॥  
  
कर्मणा मनसा वाचा यदभीक्ष्णं निषेवते ।  
तदेवापहरत्येनं तस्मात्कल्याणमाचरेत् ॥ ४२॥  
  
मङ्गलालम्भनं योगः श्रुतमुत्थानमार्जवम् ।  
भूतिमेतानि कुर्वन्ति सतां चाभीक्ष्ण दर्शनम् ॥ ४३॥  
  
अनिर्वेदः श्रियो मूलं दुःखनाशे सुखस्य च ।  
महान्भवत्यनिर्विण्णः सुखं चात्यन्तमश्नुते ॥ ४४॥  
  
नातः श्रीमत्तरं किं चिदन्यत्पथ्यतमं तथा ।  
प्रभ विष्णोर्यथा तात क्षमा सर्वत्र सर्वदा ॥ ४५॥  
  
क्षमेदशक्तः सर्वस्य शक्तिमान्धर्मकारणात् ।  
अर्थानर्थौ समौ यस्य तस्य नित्यं क्षमा हिता ॥ ४६॥  
  
यत्सुखं सेवमानोऽपि धर्मार्थाभ्यां न हीयते ।  
कामं तदुपसेवेत न मूढ व्रतमाचरेत् ॥ ४७॥  
  
दुःखार्तेषु प्रमत्तेषु नास्तिकेष्वलसेषु च ।  
न श्रीर्वसत्यदान्तेषु ये चोत्साह विवर्जिताः ॥ ४८॥  
  
आर्जवेन नरं युक्तमार्जवात्सव्यपत्रपम् ।  
अशक्तिमन्तं मन्यन्तो धर्षयन्ति कुबुद्धयः ॥ ४९॥  
  
अत्यार्यमतिदातारमतिशूरमतिव्रतम् ।  
प्रज्ञाभिमानिनं चैव श्रीर्भयान्नोपसर्पति ॥ ५०॥  
  
अग्निहोत्रफला वेदाः शीलवृत्तफलं श्रुतम् ।  
रतिपुत्र फला दारा दत्तभुक्त फलं धनम् ॥ ५१॥  
  
अधर्मोपार्जितैरर्थैर्यः करोत्यौर्ध्व देहिकम् ।  
न स तस्य फलं प्रेत्य भुङ्क्तेऽर्थस्य दुरागमात् ॥ ५२॥  
  
कानार वनदुर्गेषु कृच्छ्रास्वापत्सु सम्भ्रमे ।  
उद्यतेषु च शस्त्रेषु नास्ति शेषवतां भयम् ॥ ५३॥  
  
उत्थानं संयमो दाक्ष्यमप्रमादो धृतिः स्मृतिः ।  
समीक्ष्य च समारम्भो विद्धि मूलं भवस्य तत् ॥ ५४॥  
  
तपोबलं तापसानां ब्रह्म ब्रह्मविदां बलम् ।  
हिंसा बलमसाधूनां क्षमागुणवतां बलम् ॥ ५५॥  
  
अष्टौ तान्यव्रतघ्नानि आपो मूलं फलं पयः ।  
हविर्ब्राह्मण काम्या च गुरोर्वचनमौषधम् ॥ ५६॥  
  
न तत्परस्य सन्दध्यात्प्रतिकूलं यदात्मनः ।  
सङ्ग्रहेणैष धर्मः स्यात्कामादन्यः प्रवर्तते ॥ ५७॥  
  
अक्रोधेन जयेत्क्रोधमसाधुं साधुना जयेत् ।  
जयेत्कदर्यं दानेन जयेत्सत्येन चानृतम् ॥ ५८॥  
  
स्त्री धूर्तकेऽलसे भीरौ चण्डे पुरुषमानिनि ।  
चौरे कृतघ्ने विश्वासो न कार्यो न च नास्तिके ॥ ५९॥  
  
अभिवादनशीलस्य नित्यं वृद्धोपसेविनः ।  
चत्वारि सम्प्रवर्धन्ते कीर्तिरायुर्यशोबलम् ॥ ६०॥  
  
अतिक्लेशेन येऽर्थाः स्युर्धर्मस्यातिक्रमेण च ।  
अरेर्वा प्रणिपातेन मा स्म तेषु मनः कृथाः ॥ ६१॥  
  
अविद्यः पुरुषः शोच्यः शोच्यं मिथुनमप्रजम् ।  
निराहाराः प्रजाः शोच्याः शोच्यं राष्ट्रमराजकम् ॥ ६२॥  
  
अध्वा जरा देहवतां पर्वतानां जलं जरा ।  
असम्भोगो जरा स्त्रीणां वाक्षल्यं मनसो जरा ॥ ६३॥  
  
अनाम्नाय मला वेदा ब्राह्मणस्याव्रतं मलम् ।  
कौतूहलमला साध्वी विप्रवास मलाः स्त्रियः ॥ ६४॥  
  
सुवर्णस्य मलं रूप्यं रूप्यस्यापि मलं त्रपु ।  
ज्ञेयं त्रपु मलं सीसं सीसस्यापि मलं मलम् ॥ ६५॥  
  
न स्वप्नेन जयेन्निद्रां न कामेन स्त्रियं जयेत् ।  
नेन्धनेन जयेदग्निं न पानेन सुरां जयेत् ॥ ६६॥  
  
यस्य दानजितं मित्रममित्रा युधि निर्जिताः ।  
अन्नपानजिता दाराः सफलं तस्य जीवितम् ॥ ६७॥  
  
सहस्रिणोऽपि जीवन्ति जीवन्ति शतिनस्तथा ।  
धृतराष्ट्रं विमुञ्चेच्छां न कथं चिन्न जीव्यते ॥ ६८॥  
  
यत्पृथिव्यां व्रीहि यवं हिरण्यं पशवः स्त्रियः ।  
नालमेकस्य तत्सर्वमिति पश्यन्न मुह्यति ॥ ६९॥  
  
राजन्भूयो ब्रवीमि त्वां पुत्रेषु सममाचर ।  
समता यदि ते राजन्स्वेषु पाण्डुसुतेषु च ॥ ७०॥  
  
॥ इति श्रीमहाभारते उद्योगपर्वणि प्रजागरपर्वणि  
विदुरवाक्ये एकोनचत्वारिंशोऽध्यायः ॥ ३९॥  
  
अध्यायः ४०  
  
 विदुर उवाच ।  
  
योऽभ्यर्थितः सद्भिरसज्जमानः  
करोत्यर्थं शक्तिमहापयित्वा ।  
क्षिप्रं यशस्तं समुपैति सन्तमलं  
प्रसन्ना हि सुखाय सन्तः ॥ १॥  
  
महान्तमप्यर्थमधर्मयुक्तं  
यः सन्त्यजत्यनुपाक्रुष्ट एव ।  
सुखं स दुःखान्यवमुच्य शेते  
जीर्णां त्वचं सर्प इवावमुच्य ॥ २॥  
  
अनृतं च समुत्कर्षे राजगामि च पैशुनम् ।  
गुरोश्चालीक निर्बन्धः समानि ब्रह्महत्यया ॥ ३॥  
  
असूयैक पदं मृत्युरतिवादः श्रियो वधः ।  
अशुश्रूषा त्वरा श्लाघा विद्यायाः शत्रवस्त्रयः ॥ ४॥  
  
सुखार्थिनः कुतो विद्या नास्ति विद्यार्थिनः सुखम् ।  
सुखार्थी वा त्यजेद्विद्यां विद्यार्थी वा सुखं त्यजेत् ॥ ५॥  
  
नाग्निस्तृप्यति काष्ठानां नापगानां महोदधिः ।  
नान्तकः सर्वभूतानां न पुंसां वामलोचना ॥ ६॥  
  
आशा धृतिं हन्ति समृद्धिमन्तकः  
क्रोधः श्रियं हन्ति यशः कदर्यता ।  
अपालनं हन्ति पशूंश्च राजन्न्  
एकः क्रुद्धो ब्राह्मणो हन्ति राष्ट्रम् ॥ ७॥  
  
अजश्च कांस्यं च रथश्च नित्यं  
मध्वाकर्षः शकुनिः श्रोत्रियश् च ।  
वृद्धो ज्ञातिरवसन्नो वयस्य  
एतानि ते सन्तु गृहे सदैव ॥ ८॥  
  
अजोक्षा चन्दनं वीणा आदर्शो मधुसर्पिषी ।  
विषमौदुम्बरं शङ्खः स्वर्णं नाभिश्च रोचना ॥ ९॥  
  
गृहे स्थापयितव्यानि धन्यानि मनुरब्रवीत् ।  
देव ब्राह्मण पूजार्थमतिथीनां च भारत ॥ १०॥  
  
इदं च त्वां सर्वपरं ब्रवीमि  
पुण्यं पदं तात महाविशिष्टम् ।  
न जातु कामान्न भयान्न लोभाद्  
धर्मं त्यजेज्जीवितस्यापि हेतोः ॥ ११॥  
  
नित्यो धर्मः सुखदुःखे त्वनित्ये  
नित्यो जीवो धातुरस्य त्वनित्यः ।  
त्यक्त्वानित्यं प्रतितिष्ठस्व नित्ये  
सन्तुष्य त्वं तोष परो हि लाभः ॥ १२॥  
  
महाबलान्पश्य मनानुभावान्  
प्रशास्य भूमिं धनधान्य पूर्णाम् ।  
राज्यानि हित्वा विपुलांश्च भोगान्  
गतान्नरेन्द्रान्वशमन्तकस्य ॥ १३॥  
  
मृतं पुत्रं दुःखपुष्टं मनुष्या  
उत्क्षिप्य राजन्स्वगृहान्निर्हरन्ति ।  
तं मुक्तकेशाः करुणं रुदन्तश्  
चितामध्ये काष्ठमिव क्षिपन्ति ॥ १४॥  
  
अन्यो धनं प्रेतगतस्य भुङ्क्ते  
वयांसि चाग्निश्च शरीरधातून् ।  
द्वाभ्यामयं सह गच्छत्यमुत्र  
पुण्येन पापेन च वेष्ट्यमानः ॥ १५॥  
  
उत्सृज्य विनिवर्तन्ते ज्ञातयः सुहृदः सुताः ।  
अग्नौ प्रास्तं तु पुरुषं कर्मान्वेति स्वयं कृतम् ॥ १६॥  
  
अस्माल्लोकादूर्ध्वममुष्य चाधो  
महत्तमस्तिष्ठति ह्यन्धकारम् ।  
तद्वै महामोहनमिन्द्रियाणां  
बुध्यस्व मा त्वां प्रलभेत राजन् ॥ १७॥  
  
इदं वचः शक्ष्यसि चेद्यथावन्  
निशम्य सर्वं प्रतिपत्तुमेवम् ।  
यशः परं प्राप्स्यसि जीवलोके  
भयं न चामुत्र न चेह तेऽस्ति ॥ १८॥  
  
आत्मा नदी भारत पुण्यतीर्था  
सत्योदका धृतिकूला दमोर्मिः ।  
तस्यां स्नातः पूयते पुण्यकर्मा  
पुण्यो ह्यात्मा नित्यमम्भोऽम्भ एव ॥ १९॥  
  
कामक्रोधग्राहवतीं पञ्चेन्द्रिय जलां नदीम् ।  
कृत्वा धृतिमयीं नावं जन्म दुर्गाणि सन्तर ॥ २०॥  
  
प्रज्ञा वृद्धं धर्मवृद्धं स्वबन्धुं  
विद्या वृद्धं वयसा चापि वृद्धम् ।  
कार्याकार्ये पूजयित्वा प्रसाद्य  
यः सम्पृच्छेन्न स मुह्येत्कदा चित् ॥ २१॥  
  
धृत्या शिश्नोदरं रक्षेत्पाणिपादं च चक्षुषा ।  
चक्षुः श्रोत्रे च मनसा मनो वाचं च कर्मणा ॥ २२॥  
  
नित्योदकी नित्ययज्ञोपवीती  
नित्यस्वाध्यायी पतितान्न वर्जी ।  
ऋतं ब्रुवन्गुरवे कर्म कुर्वन्  
न ब्राह्मणश्च्यवते ब्रह्मलोकात् ॥ २३॥  
  
अधीत्य वेदान्परिसंस्तीर्य चाग्नीन्  
इष्ट्वा यज्ञैः पालयित्वा प्रजाश् च ।  
गोब्राह्मणार्थे शस्त्रपूतान्तरात्मा  
हतः सङ्ग्रामे क्षत्रियः स्वर्गमेति ॥ २४॥  
  
वैश्योऽधीत्य ब्राह्मणान्क्षत्रियांश् च  
धनैः काले संविभज्याश्रितांश् च ।  
त्रेता पूतं धूममाघ्राय पुण्यं  
प्रेत्य स्वर्गे देव सुखानि भुङ्क्ते ॥ २५॥  
  
ब्रह्मक्षत्रं वैश्य वर्णं च शूद्रः  
क्रमेणैतान्न्यायतः पूजयानः ।  
तुष्टेष्वेतेष्वव्यथो दग्धपापस्  
त्यक्त्वा देहं स्वर्गसुखानि भुङ्क्ते ॥ २६॥  
  
चातुर्वर्ण्यस्यैष धर्मस्तवोक्तो  
हेतुं चात्र ब्रुवतो मे निबोध ।  
क्षात्राद्धर्माद्धीयते पाण्डुपुत्रस्  
तं त्वं राजन्राजधर्मे नियुङ्क्ष्व ॥ २७॥  
  
 धृतराष्ट्र उवाच ।  
  
एवमेतद्यथा मां त्वमनुशासति नित्यदा ।  
ममापि च मतिः सौम्य भवत्येवं यथात्थ माम् ॥ २८॥  
  
सा तु बुद्दिः कृताप्येवं पाण्डवान्रप्ति मे सदा ।  
दुर्योधनं समासाद्य पुनर्विपरिवर्तते ॥ २९॥  
  
न दिष्टमभ्यतिक्रान्तुं शक्यं मर्त्येन केन चित् ।  
दिष्टमेव कृतं मन्ये पौरुषं तु निरर्थकम् ॥ ३०॥  
  
॥ इति श्रीमाहाभारते उद्योगपर्वणि प्रजागरपर्वणि  
विदुरवाक्ये चत्वारिंशोऽध्यायः ॥ ४०॥  
  
 इति विदुर नीति समाप्ता ॥  
  
  
  
