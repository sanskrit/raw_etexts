---
Author: buchchiveNkaTAchArya
Category: major_works
Description-comments: Primer on Ramanuja's Vedantic Philosophy.
File name: vedAntakArikA.itx
Indexextra: (DLI scanned)
Language: Sanskrit
Latest update: March 12, 2017
Location: doc_z_misc_major_works
Proofread by: Ankur Nagpal ankurnagpal108 at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: vedAntakArikA
Transliterated by: Ankur Nagpal ankurnagpal108 at gmail.com
engtitle: vedAntakArikA
itxtitle: vedAntakArikA
title: वेदान्तकारिका

---
  
 श्रीबुच्चिवेङ्कटाचार्यकृता वेदान्तकारिकावली   
  
अथ प्रत्यक्षनिरूपणं नाम प्रथमं प्रकरणम् ॥  
  
श्रीमद्रमाधवोपज्ञं नत्वाचार्यपरम्पराम् ।  
कुर्वे लक्ष्मणसिद्धान्तकारिकां कारिकावलीम् ॥ १.१॥  
  
मानमेयविभेदेन पदार्थो द्विविधो मतः ।  
मानं प्रत्यक्षानुमानशब्दभेदात्त्रिधा भवेत् ॥ १.२॥  
  
प्रमेयं द्विविधं प्रोक्तं द्रव्याद्रव्यविभेदतः ।  
जडाजडत्वभिन्नेऽत्र द्रव्ये तद्विविधं जडम् ॥ १.३॥  
  
प्रकृति काल इत्याद्या चतुर्विंशतिधा मता ।  
कालस्तूपाधिभेदेन त्रिविधः परिकीर्तितः ॥ १.४॥  
  
अजडं तु पराक् प्रत्यगिति भेदाद्विधा मतम् ।  
पराङ् नित्यविभूतिश्च धर्मभूतमतिस्तथा ॥ १.५॥  
  
प्रत्यग्जीवेश्वरभिदाशाली जीवः पुनस्त्रिधा ।  
बद्धो मुक्तो नित्य इति बद्धस्तु द्विविधो भवेत् ॥ १.६॥  
  
बुभुक्षुश्च मुमुक्षुश्च बुबुक्षुश्च पुनर्द्विधा ।  
अर्थकामपरो धर्मपरश्चेति विवेचनात् ॥ १.७॥  
  
अन्यदेवपरो विष्णुपरो धर्मपरो द्विधा ।  
मुमुक्षुरपि कैवल्यमोक्षयोगाद्विधा मतः ॥ १.८॥  
  
भक्तप्रपन्नभेदेन स तु मोक्षपरो द्विधा ।  
द्विधा प्रपन्न एकान्तिपरमैकान्तिभेदतः ॥ १.९॥  
  
दृप्त आर्त इति द्वेधा परमैकान्त्युदाहृतः ।  
ईश्वरः पञ्चधा भिन्नः परव्यूहादिभेदतः ॥ १.१०॥  
  
पर एकश्चतुर्धा तु व्यूहः स्याद्वासुदेवकः ।  
सङ्कर्षणश्च प्रद्युम्नोऽनिरुद्ध इति भेदतः ॥ १.११॥  
  
मत्स्यादयस्तु विभवा अनन्ताश्च प्रकीर्तिताः ।  
अन्तर्यामी तु भगवान् प्रतिदेहमवस्थितः ॥ १.१२॥  
  
अर्चावतारः श्रीरङ्गवेङ्कटाद्र्यादिषु स्थितः ।  
केशवादि तु तत्त्वज्ञैर्व्यूहान्तरमुदाहृतम् ॥ १.१३॥  
  
सत्त्वं रजस्तमः शब्दस्पर्शरूपरसास्तथा ।  
गन्धः संयोगशक्ती चेत्यद्रव्यं दशधा मतम् ॥ १.१४॥  
  
प्रमायाः करणं तत्र प्रमाणं परिकीर्तितम् ।  
यथावस्थितवस्त्वेकव्यवहारानुगा प्रमा ॥ १.१५॥  
  
सा संशयान्यथाज्ञानविपरीतधियो न हि ।  
एकधर्मिकनानार्थविषया धीस्तु संशयः ॥ १.१६॥  
  
धीस्तु धर्मविपर्यासेऽन्यथाज्ञानमुदाहृतम् ।  
सैव धर्मिविपर्यासे विपरीतमतिर्मता ॥ १.१७॥  
  
साक्षात्कारप्रमाहेतुः प्रत्यक्षं मानमीरितम् ।  
सविकल्पो निर्विकल्पः साक्षात्कारो द्विधा भवेत् ॥ १.१८॥  
  
ग्रहः प्रथमपिण्डस्य निर्विकल्पक उच्यते ।  
द्वितीयपिण्डग्रहणं सविकल्पकधीर्भवेत् ॥ १.१९॥  
  
एतदिन्द्रियसापेक्षमनपेक्षञ्च दृश्यते ।  
अनपेक्षं स्वतः सिद्धं दिव्यं चेति द्विधा मतम् ॥ १.२०॥  
  
योगजं तु स्वतः सिद्धमन्यत्स्वामिप्रसादजम् ।  
अर्वाचीनमिदं सर्वमामनन्ति विचक्षणाः ॥ १.२१॥  
  
नित्यमुक्तेश्वरज्ञानमनर्वाचीनमुच्यते ।  
स्मृति प्रमैव प्राचीनानुभवाज्जायते हि सा ॥ १.२२॥  
  
सदृशादृष्टचिन्ताद्यैः संस्कारोद्बोधने सति ।  
स्मृतिवत्प्रत्यभिज्ञापि प्रत्यक्षेऽन्तर्भवत्यसौ ॥ १.२३॥  
  
पुण्यपूरुषनिष्ठापि प्रतिभात्रैव सम्मता ।  
यथार्थं सर्वविज्ञानमिति यामुनभाषितम् ॥ १.२४॥  
  
भूतले तु घटाभावो भूतलात्मैव नेतरः ।  
मृद्घटस्य प्रागभावो ध्वंसस्तस्य कपालकम् ॥ १.२५॥  
  
स्वासाधारनधर्मो हि भेदशब्देन कीर्त्यते ।  
शब्दस्वाभाव्यजा क्वापि प्रतियोगित्वधीः कृता ॥ १.२६॥  
  
अन्तःकरणचैतन्यं तद्वृत्त्या विषयेण च ।  
चैतन्यं समतापन्नं साक्षात्कारमजीजनत् ॥ १.२७॥  
  
इत्यादिवचनं सर्वं परोक्तं नात्र सम्मतम् ।  
सामान्यं समवायश्च विशेषो नात्र सम्मतः ॥ १.२८॥  
  
सङ्ख्यादिगुणवर्गस्य गुणपार्थक्यकल्पनम् ।  
सूत्रकारविरुद्धं यत्तत्सर्वं परिहास्यते ॥ १.२९॥  
  
॥ इति वेदान्तकारिकावल्यां प्रत्यक्षनिरूपणं नाम प्रथमं प्रकरणम् ॥  
  
  
  
अथानुमाननिरूपणं नाम द्वितीयं प्रकरणम् ।  
  
अनुमित्यात्मविज्ञानेऽनुमानं करणं स्मृतम् ।  
तच्च लिङ्गपरामर्शस्तद्धेतुर्व्याप्तिधीर्मता ॥ २.१॥  
  
साध्याभावाधिकरणावृत्तित्वं व्याप्तिरुच्यते ।  
व्याप्यास्य पक्षवृत्तित्वधीः परामर्शनामभाक् ॥ २.२॥  
  
तज्जा पक्षे साध्यमतिरनुमित्यात्मिका मता ।  
भूयिष्ठसाहचर्यैकज्ञानेन व्याप्तिधीर्भवेत ॥ २.३॥  
  
तत्सपक्षे सपक्षस्तु पूर्वं निश्चितसाध्यकः ।  
सन्दिग्धसाध्यकः पक्षो विपक्षस्तदभाववान् ॥ २.४॥  
  
अन्वयी व्यतिरेकी च किञ्च हेतुर्द्विलक्षणः ।  
व्यभिचारी विरुद्धश्चासिद्धः सत्प्रतिपक्षकः ॥ २.५॥  
  
बाधितश्चेति पञ्चैते हेत्वाभासा न साधकाः ।  
एवं स्वार्थानुमानस्य प्रपञ्चस्तु निरूपितः ॥ २.६॥  
  
न्यायजन्यः परामर्शः परार्थानुमितेः कृते ।  
न्यायोऽवयववाक्यानि प्रतिज्ञादीनि पञ्च च ॥ २.७॥  
  
प्रतिज्ञा साध्यनिर्देशो हेतुस्तद्वचनं मतम् ।  
व्याप्त्युक्तिपूर्वदृष्टान्तवागुदाहरणं भवेत् ॥ २.८॥  
  
व्याप्यस्य पक्षवृत्तित्वबोधश्चोपनयो मतः ।  
उपसंहारवचनं भवेन्निगमनं पुनः ॥ २.९॥  
  
॥ इति वेदान्तकारिकावल्यामनुमाननिरूपणं नाम द्वितीयं प्रकरणम् ॥  
  
  
  
अथ शब्दनिरूपणं नाम तृतीयं प्रकरणम् ।  
  
अनाप्तानुक्तवाक्यं यत्तच्छाब्दकरणं स्मृतम् ।  
वेदस्यापौरुषेयत्वात्तत्र लक्षणसङ्गतिः ॥ ३.१॥  
  
सिद्धे व्युत्पत्तिसद्भावाद्वेदो निष्पन्नबोधकः ।  
तत्कार्यपरताहानेरप्रामाण्यं न शङ्क्यताम् ॥ ३.२॥  
  
कर्मब्रह्माभिधायित्वात्स च भागद्वयात्मकः ।  
पूर्वभागः कर्मपर उत्तरो ब्रह्मगोचरः ॥ ३.३॥  
  
तदैक्यात्पूर्वपरयोर्व्याख्येया ह्येकशास्त्रता ।  
अध्यायभेदवद्भेदे शास्त्रैक्यं न विरुध्यते ॥ ३.४॥  
  
विध्यर्थवादमन्त्रात्मा त्रिविधः स प्रतीयते ।  
अनुष्ठेयार्थगमको मन्त्रः स्यादर्थवादगीः ॥ ३.५॥  
  
प्रवृत्त्युत्तम्भिका या स्याद्विधिर्वाक्यं प्रवर्तकम् ।  
स त्रिधापूर्वनियमपरिसङ्ख्याविभेदतः ॥ ३.६॥  
  
नित्या नैमित्तिकाः काम्या इति ते बहुधा मताः ।  
तेषां स्वरूपलक्ष्माणि मन्तव्यानि नयान्तरे ॥ ३.७॥  
  
छन्दः कल्पश्च शिक्षा च निरुक्तं ज्यौतिषं तथा ।  
व्याकृतिश्चेति वेदस्य षडङ्गानि प्रचक्षते ॥ ३.८॥  
  
अनुष्टुबादिकं छन्दः कल्पः श्रौतादिबोधकः ।  
वर्णनिर्णायिका शिक्षा निरुक्तं स्वार्थबोधकम् ॥ ३.९॥  
  
अनुष्ठानादिकालस्य निर्णये ज्यौतिषं भवेत् ।  
सौशब्द्याय व्याकरणमिति साङ्गे प्रमाणता ॥ ३.१०॥  
  
एतन्मूलतया स्मृत्यादीनां प्रामाण्यमीरितम् ।  
एतद्विरुद्धं यत्किञ्चिन्नाश्नुवीत प्रमाणताम् ॥ ३.११॥  
  
आकाङ्क्षादिकमेतच्च शाब्दबोधैककारणम् ।  
तद्विचारोऽत्र सङ्क्षिप्तो ग्रन्थविस्तरभीरुणा ॥ ३.१२॥  
  
मुख्यौपचारिकत्वाभ्यां स शब्दो द्विविधो मतः ।  
अभिधा मुख्यवृत्तिः स्याद्वृत्तिरन्यौपचारिकी ॥ ३.१३॥  
  
शरीरवाचकाः शब्दाः शरीरिकृतवृत्तयः ।  
सर्वशब्दैकवाच्यत्वं हरेरिति गदिष्यते ॥ ३.१४॥  
  
॥ इति वेदान्तकारिकावल्यां शब्दनिरूपणं नाम तृतीयं प्रकरणम् ॥  
  
(प्रमाणनिरूपणं समाप्तम्)  
  
  
  
अथ प्रकृतिनिरूपणं नाम चतुर्थं प्रकरणम् ।  
  
यत्प्रमाविषयं तत्स्यात्प्रमेयमिति तद्विधा ।  
द्रव्यमद्रव्यमित्याद्यं तदुपादानकारणम् ॥ ४.१॥  
  
अवस्थान्तरयोगित्वमुपादानत्वमुच्यते ।  
गुणाश्रयं वा द्रव्यं स्यात्तच्च द्वेधा प्रकीर्तितम् ॥ ४.२॥  
  
अमिश्रसत्त्वराहित्यं जडत्वमनुगद्यते ।  
जडं प्रकृतिकालौ द्वौ सा सत्त्वादिगुणत्रया ॥ ४.३॥  
  
प्रकृतिः सा क्षराविद्यामायाशब्दैर्निगद्यते ।  
कार्योन्मुखत्वावस्था स्यादव्यक्तव्यपदेशनात् ॥ ४.४॥  
  
अव्यक्तान्महदुत्पत्तिः सात्त्विकत्वादिभेदतः ।  
अहङ्कारस्ततस्त्रेधा सात्त्विकत्वादिभेदभाक् ॥ ४.५॥  
  
वैकारिकस्तैजसश्च भूतादिरिति भेदतः ।  
नामान्तराणि सन्त्वेवमहङ्कारात्मना सताम् ॥ ४.६॥  
  
तेषु वैकारिकात्सात्त्विकाहङ्कारादुपस्कृतात् ।  
एकादशेन्द्रियाणि स्युर्ज्ञानकर्मेन्द्रियात्मना ॥ ४.७॥  
  
ज्ञानप्रसरणे शक्तं ज्ञानेन्द्रियमुदाहृतम् ।  
तन्मनःश्रोत्रचक्षुस्त्वग्घ्राणजिह्वात्मना मतम् ॥ ४.८॥  
  
मनः स्मृत्यादिहेतुस्तद्बन्धमोक्षादिकारणम् ।  
शब्दमात्रग्रहे शक्तमिन्द्रियं श्रोत्रमुच्यते ॥ ४.९॥  
  
रूपमात्रग्राहि चक्षुस्त्वक् स्पर्शग्रहकारणम् ।  
गन्धैकग्राहकं घ्राणं रसनं रसभासकम् ॥ ४.१०॥  
  
एषां विषयसम्बन्धः संयोगादिः प्रकीर्तितः ।  
उच्चारणादिकर्मैकशक्तं कर्मेन्द्रियं मतम् ॥ ४.११॥  
  
पञ्चधा वाक्पाणिपादपायूपस्थप्रभेदतः ।  
वर्णोच्चारणहेतुर्वाक् पाणिः शिल्पादिकारणम् ॥ ४.१२॥  
  
सञ्चारकारणं पादः पायुर्मलनिवृत्तिकृत् ।  
उपस्थः परमानन्दहेतुः स्त्रीपुंसयोर्मतः ॥ ४.१३॥  
  
राजसाहङ्क्रियायुक्ततामसाहङ्कृतेः पुनः ।  
जायते शब्दतन्मात्रादिकं भूतादिकारणम् ॥ ४.१४॥  
  
भूतानामेव सूक्ष्मैकपूर्वावस्थाविशेषवत् ।  
द्रव्यं तन्मात्रमित्याहुः पञ्चधा भूतपञ्चभिः ॥ ४.१५॥  
  
तन्मात्रपञ्चकं शब्दाद्याश्रयत्वेन सम्मतम् ।  
भूतानां स्यादुपादानं शब्दतन्मात्रमादिमम् ॥ ४.१६॥  
  
स्पर्शतन्मात्रकं रूपरसतन्मात्रके अपि ।  
गन्धतन्मात्रमेतेभ्यओ खानिलज्योतिरब्भुवः ॥ ४.१७॥  
  
पञ्चभूतानि तन्मात्रस्वरूपं तु निरूप्यते ।  
तामसाहङ्कृतिखयोर्मध्यावस्थायुगादिमम् ॥ ४.१८॥  
  
शब्दतन्मात्रमस्माच्च वियदुत्पद्यते तथा ।  
खमेव सूर्यस्पन्देन दिगिति व्यपदिश्यते ॥ ४.१९॥  
  
द्रव्यं तदाकाशवाय्वोर्मध्यावस्थासुसंयुतम् ।  
स्पर्शतन्मात्रमस्माच्च वायुरुत्पद्यते क्रमात् ॥ ४.२०॥  
  
मध्यावस्थायुतं वायुतेजसोर्द्रव्यमुच्यते ।  
रूपतन्मात्रमित्यस्मात्तेज उत्पद्यते क्रमात् ॥ ४.२१॥  
  
मध्यावस्थायुतं तेजःपयसोर्द्रव्यमुच्यते ।  
रसतन्मात्रमित्यस्मात्सलिलं खलु जायते ॥ ४.२२॥  
  
मध्यावस्थायुतं वारिपृथिव्योर्द्रव्यमुच्यते ।  
गन्धतन्मात्रमित्यस्मात्पृथिवी समुदेत्यसौ ॥ ४.२३॥  
  
आद्यं शब्दवदन्यच्च शब्दस्पर्शवदुच्यते ।  
रूपशब्दस्पर्शवत्स्यात्तृतीयञ्च तुरीयकम् ॥ ४.२४॥  
  
रूपशब्दस्पर्शरसयुक्तं गन्धाधिकं परम् ।  
तन्मात्रपञ्चकं भूतपञ्चकञ्चैवमीरितम् ॥ ४.२५॥  
  
एवं प्रकृतिरव्यक्तमहदादिक्रमाद्भिदाम् ।  
चतुर्विंशासङ्ख्यानां प्रापिता सुनिरूपिता ॥ ४.२६॥  
  
भूतानि भगवान् सृष्ट्वा द्वेधैकैकं विभक्तवान् ।  
एकमेकं विधायांशञ्चतुर्धान्यं विभक्तवान् ॥ ४.२७॥  
  
चतुर्धा रचितानंशांस्तत्तदंशे युनक्ति सः ।  
चतुर्थांशयुतस्वांशैः पञ्चभूतान्यजीजनत् ॥ ४.२८॥  
  
अन्यभूतांशसत्त्वेऽपि स्वांशभूयस्त्वतः कृतः ।  
पृथ्व्यप्तेजोऽनिलव्योमव्यपदेशो जगत्यभूत् ॥ ४.२९॥  
  
पञ्चीकरणमेतादृगुपलक्षयति श्रुतिः ।  
भूतैर्महदहङ्कृत्योः सप्तीकृतिरुपस्कृता ॥ ४.३०॥  
  
भूतपञ्चकमव्यक्तमेते महदहङ्कृती ।  
उपादानानि देहस्येन्द्रियाणि प्रतिपूरुषम् ॥ ४.३१॥  
  
भिन्नान्याकल्पकल्पानि शरीरं भूषयन्ति हि ।  
चेतनैकनियाम्यं यच्छरीरं तन्निगद्यते ॥ ४.३२॥  
  
शरीरं द्विविधं नित्यमनित्यमिति भेदतः ।  
भगवन्नित्यसूरीणां नित्यं नैसर्गिकं तु तत् ॥ ४.३३॥  
  
अनित्यमपि तद्वेधा कर्माकर्मकृतत्वतः ।  
अकर्मकृतमीशादेरिच्छया परिकल्पितम् ॥ ४.३४॥  
  
तच्च कर्मकृतं द्वेधा स्वेच्छासहकृतं तथा ।  
कर्ममात्रकृतञ्चेति सौभर्यादेर्यथादिमम् ॥ ४.३५॥  
  
द्वितीयमस्मदादीनां सामान्येन पुनर्द्विधा ।  
स्थावरं जङ्गमञ्चेति शिलादि स्थावरं मतम् ॥ ४.३६॥  
  
जङ्गमञ्च द्विधा प्रोक्तं स्याद्योनिजमयोनिजम् ।  
योनिजं देवमानुष्यतिर्यगादिविभागवत् ॥ ४.३७॥  
  
उद्भिज्जस्वेदजाण्डोत्थनारक्याख्यमयोनिजम् ।  
एवं पञ्चीकृतानां स्यादण्डोत्पादकता स्मृता ॥ ४.३८॥  
  
अण्डोत्पत्तेः पूर्वसृष्टिः समष्टिरत उत्तरा ।  
व्यष्टिसृष्टिरिति द्वेधा सृष्टिर्वेदान्तिसम्मता ॥ ४.३९॥  
  
अव्यक्तादेर्महत्त्वादिरवस्थान्तरमिष्यते ।  
विजातीयान्तरावस्था चेत्तत्त्वान्तरमीर्यते ॥ ४.४०॥  
  
इत्थमव्यक्तमहदहङ्कारेन्द्रियनामकैः ।  
तन्मात्राणीति तत्त्वानि चतुर्विंशतिधाभवन् ॥ ४.४१॥  
  
भोग्यभोगोपकरणभोगस्थानानि चेशितुः ।  
जीवस्य च प्रकृत्यादीन्युद्भवन्ति यथायथम् ॥ ४.४२॥  
  
विषयो भोग्यमक्ष्यादि भोगोपकरणं मतम् ।  
भोगस्थानं तु भुवनं तद्वर्तीन्यण्डजानि हि ॥ ४.४३॥  
  
एवं पञ्चीकृतैर्भूतैरारब्धं प्राकृतं भवेत् ।  
कपित्थफलकाकारमण्डं नाम निगद्यते ॥ ४.४४॥  
  
जम्बूद्वीपमिदं सर्वं लवणोदधिनावृतम् ।  
प्लक्षद्वीपं ततोऽपीक्षुसमुद्रेण प्रवेष्टितम् ॥ ४.४५॥  
  
ततस्तु शाल्मलिद्वीपं सुरासागरवेष्टितम् ।  
कुशद्वीपं ततः सर्पिः समुद्रेण प्रवेष्टितम् ॥ ४.४६॥  
  
क्रौञ्चद्वीपं ततः पश्चाद्दध्यर्णवसमावृतम् ।  
शाकद्वीपं ततः क्षीरसमुद्रेण प्रवेष्टितम् ॥ ४.४७॥  
  
पुष्करद्वीपमभितः शुद्धाम्बुधिसमावृतम् ।  
सर्वमेतद्धैमभूम्या ततो वलयपर्वतः ॥ ४.४८॥  
  
अन्धकारावृतः सोऽपि सोऽपि गर्भोदकेन च ।  
ततोऽण्डमेकमेवं स्याद्भूमेरूर्ध्वमधोऽपि च ॥ ४.४९॥  
  
अण्डान्येतादृशानि स्युरनन्तानि महाहरेः ।  
जलबुद्बुदकल्पानि पुराणोक्तान्यनुक्रमात् ॥ ४.५०॥  
  
॥ इति वेदान्तकारिकावल्यां प्रकृतिनिरूपणं नाम चतुर्थं प्रकरणम् ॥  
  
  
  
अथ कालनिरूपणं नाम पञ्चमं प्रकरणम् ।  
  
गुणत्रयविहीनो यः स जडः काल उच्यते ।  
अखण्डखण्डभेदेन स कालो द्विविधो मतः ॥ ५.१॥  
  
आद्यो विभुर्भूतभाविवर्तमानत्वधीकरः ।  
निमेषादिप्रभेदेन बहुभेदस्त्वसौ मतः ॥ ५.२॥  
  
अखण्डकाल एवायं नित्य इत्यवगम्यते ।  
कालः स्वकार्यं प्रति तु स्यादुपादानकारणम् ॥ ५.३॥  
  
कार्यरूपस्ततो नैव नित्य इत्यवधार्यताम् ।  
लीलाविभूतावीशानः कालमालम्ब्य कार्यकृत् ॥ ५.४॥  
  
एष नित्यविभूतौ तु न कालमवलम्बते ।  
क्रीडापरिकरः सोऽयं कालस्तु परमात्मनः ॥ ५.५॥  
  
नित्यनैमित्तिकप्राकृतलयाः कालहेतुकाः ।  
एवं प्रकाशितं कालस्वरूपस्य निरूपणम् ॥ ५.६॥  
  
॥ इति वेदान्तकारिकावल्यां कालनिरूपणं नाम पञ्चमं प्रकरणम् ॥  
  
  
  
अथ नित्यविभूतिनिरूपणं नाम षष्ठं प्रकरणम् ।  
  
शुद्धसत्त्वे धर्मभूतज्ञानजीवेश्वरेषु च ।  
अजडत्वं भवेल्लक्ष्म तत्पुनः स्वप्रकशता ॥ ६.१॥  
  
पराक्त्वे सत्यजडता लक्ष्म प्रथमयोर्मतम् ।  
परस्मै भासमानत्वं पराक्त्वमनुगद्यते ॥ ६.२॥  
  
सत्त्वैकमूर्तिको देशः शुद्धसत्त्वमचेतनम्  
 परिच्छिन्नमघो देशेऽनन्तमूर्ध्वप्रदेशतः ॥ ६.३॥  
  
स्वयम्प्रकाशरूपेयं पञ्चोपनिषदात्मिका ।  
विष्णोर्नित्यविभूतिः स्यान्नित्यमानन्दरूपिणी ॥ ६.४॥  
  
सेयं विभूतिरीशस्य नित्यमुक्तात्मनामपि ।  
भोग्यभोगोपकरणभोगस्थानमयी मता ॥ ६.५॥  
  
भोग्यमीश्वरदेहादि द्वितीयं चन्दनादिकम् ।  
भोगस्थानं तु माणिक्यगोपुरादिकमुच्यते ॥ ६.६॥  
  
देहा ईश्वरनित्यानां नित्येच्छाकल्पिता हरेः ।  
मुक्तानां तु शरीरादिस्तत्सङ्कल्पकृतो मतः ॥ ६.७॥  
  
श्रीपतेर्व्यूहविभवार्चावतारतया सतः ।  
अप्राकृतशरीराणि प्रतिष्ठानन्तरं हरेः ॥ ६.८॥  
  
प्रसादोन्मुखतापत्तौ प्रकटानि भवन्ति हि ।  
तच्च प्रकटनं तस्य सङ्कल्पाधीनमीर्यते ॥ ६.९॥  
  
प्राकृताप्राकृततनुसंसर्गः कथमित्यलम् ।  
रामकृष्णावतारादौ दृष्टत्वात्तस्य भूयसा ॥ ६.१०॥  
  
औज्ज्वल्यादिगुणे ये तु दिव्यमङ्गलविग्रहे ।  
हरेस्तांस्तु विजानीहि गद्यत्रयविचारतः ॥ ६.११॥  
  
मुक्तानामशरीरत्ववचनं यत्तु दृश्यते ।  
तत्कर्मकृतशारीरसम्बन्धाभावगोचरम् ॥ ६.१२॥  
  
निरूपयन्ति श्रीनाथदिव्यमङ्गलविग्रहम् ।  
पुराणोक्तक्रमादस्मादाद्यवेदान्तदेशिकाः ॥ ६.१३॥  
  
त्रिपाद्विभूतिवैकुण्ठपरव्योमादिशब्दिता ।  
विभूतिरियमीशस्य महती सुमहीयते ॥ ६.१४॥  
  
द्वादशावरणोपेतमनेकशतगोपुरम् ।  
वैकुण्ठं नाम नगरमेतस्यां प्रविजृम्भते ॥ ६.१५॥  
  
आनन्दनामकस्तत्र सुदिव्यनिलयः स्फुटः ।  
तत्र रत्नमयस्तम्भसहस्रा भासते सभा ॥ ६.१६॥  
  
अनन्तस्तत्र च फणामणितेजोविराजितः ।  
तस्मिन् धर्मादिसहितसिंहासनमुपस्थितम् ॥ ६.१७॥  
  
तत्र चामरवद्धस्तैर्विमलादिभिरर्चितम् ।  
पद्ममष्टदलं भाति तत्र शेषोऽस्ति धीमयः ॥ ६.१८॥  
  
तत्रानन्दमयः साक्षात्सर्ववाचामगोचरः ।  
अद्भुतज्योतिराकारो भाति नारायणात्मना ॥ ६.१९॥  
  
॥ इति वेदान्तकारिकावल्यां नित्यविभूतिनिरूपणं नाम षष्ठं प्रकरणम् ॥  
  
  
  
अथ धर्मभूतज्ञाननिरूपणं नाम सप्तमं प्रकरणम् ।  
  
धर्मो भवति यज्ज्ञानं प्रभा दीपे यथात्मनोः ।  
तद्धर्मभूतविज्ञानं नित्यं नित्येश्वरेषु तत् ॥ ७.१॥  
  
बद्धेषु तत्तिरोभूतं मुक्तेषु प्राक्तिरोहितम् ।  
सङ्कोचनविकासाभ्यां नाशोत्पत्तिविपाकभाक् ॥ ७.२॥  
  
सङ्कोच इन्द्रियद्वारा ज्ञानं सङ्कोच्यते यदि ।  
विकास इन्द्रियद्वारा ज्ञानप्रसरणाद्भवेत् ॥ ७.३॥  
  
स्वप्रकाशं स्वतो मानमेतदित्यत्र सम्मतम् ।  
स्वान्यनिर्वाहकत्वेन दीपवत्स्वप्रकाशता ॥ ७.४॥  
  
तमोविशेषसान्निध्याज्ज्ञानं स्वापे तिरोहितम् ।  
द्रव्यत्वमस्य ज्ञानस्य प्रभावद्गुणतापि च ॥ ७.५॥  
  
धीभेदाः सुखदुःखेच्छाद्वेषयत्ना न ते पृथक् ।  
द्वेष्मीच्छामीति वादस्तु स्मरामीत्यादिवन्मतः ॥ ७.६॥  
  
स्मृत्यादयो ज्ञानभेदा अनन्ता जीववृत्तयः ।  
ज्ञानशक्त्योर्विततयोऽनन्ताश्च भगवद्गुणाः ॥ ७.७॥  
  
गद्यत्रये महाचार्यैरयमर्थ उदीरितः ।  
तत्तत्स्वरूपविज्ञानं तद्भाष्येणावगम्यते ॥ ७.८॥  
  
भक्तिप्रपत्तिसुप्रीत ईश्वरो मुक्तिदायकः ।  
अतो भक्तिप्रपत्ती हि मुक्तौ परमकारणम् ॥ ७.९॥  
  
कर्मयोगज्ञानयोगौ भक्तिसाधनमूचिरे ।  
फलाभिसन्धिरहितं कर्माराधनमीशितुः ॥ ७.१०॥  
  
विनिर्मलान्तःकरणे चिन्तनं ज्ञानयोगकः ।  
साक्षादितरथा वापि भक्तौ कारणतानयोः ॥ ७.११॥  
  
भक्तियोगोऽमष्टाङ्गोऽविच्छिन्ना स्मृतिसन्ततिः ।  
विवेकादिभिरूत्पाद्या दर्शनाकारतां गता ॥ ७.१२॥  
  
तत्तच्छरीरावसानसमये परिणामिनी ।  
सेयं साधनभक्तिः स्यात्प्रपत्त्यङ्गवती मता ॥ ७.१३॥  
  
फलभक्तिस्तु भगवदनुग्रहकृता भवेत् ।  
अत एव हरिः साक्षात्सिद्धोपायत्वमश्नुते ॥ ७.१४॥  
  
अन्तरादित्यविद्यादिभेदात्सा बहुधा मता ।  
सर्वापि ब्रह्मविद्येयं ब्रह्मप्राप्त्युपयोगिनी ॥ ७.१५॥  
  
न्यासविद्या प्रपत्तिः स्यादङ्गपञ्चयोगिनी ।  
आनुकूल्यस्य सङ्कल्पः प्रातिकूल्यस्य वर्जनम् ॥ ७.१६॥  
  
रक्षिष्यतीति विश्वासो गोप्तृत्ववरणं तथा ।  
आत्मनिक्षेपकार्पण्ये अङ्गपञ्चकमीरितम् ॥ ७.१७॥  
  
गुरूपसदनादेषा विज्ञातव्या मनीषिभिः ।  
इयमुत्तरपूर्वाघाश्लेषनाशकृदुच्यते ॥ ७.१८॥  
  
अपचारान्विना ब्रह्मविदां नास्या विरोधकृत् ।  
अन्योऽस्तीति महाचार्यशासनं व्यवसीयते ॥ ७.१९॥  
  
॥ इति वेदान्तकारिकावल्यां धर्मभूतज्ञाननिरूपणं नाम सप्तमं प्रकरणम् ॥  
  
  
  
अथ जीवनिरूपणं नामाष्टमं प्रकरणम् ।  
  
अणुत्वे सति चैतन्यं जीवलक्षणमुच्यते ।  
स च देहेन्द्रियादिभ्यो विलक्षणतया मतः ॥ ८.१॥  
  
जीवस्यानेकविषयानुभवोऽणोरपि स्फुटः ।  
यद्धर्मभूतविज्ञानव्याप्तिस्तत्रोपयोगिनी ॥ ८.२॥  
  
पूर्वानुभूतविषयप्रतिसन्धानयोगतः ।  
नित्यः प्रतिशरीरं स भिन्नो भोक्त्रादिशब्दतः ॥ ८.३॥  
  
प्रकृत्यपेक्षया देही देहः श्रीमदपेक्षया ।  
तस्य स्वयप्रकाशत्वं प्रत्यक्षश्रुतिबोधितम् ॥ ८.४॥  
  
देशान्तरफलादीनामुपलब्धिरणोरपि ।  
कर्मजन्याददृष्टाख्यविज्ञानादिति सञ्जगुः ॥ ८.५॥  
  
बद्धो मुक्तो नित्य इति जीवः स त्रिविधो मतः ।  
ब्रह्मादिकीटपर्यन्ता बद्धाः संसारयोगिनः ॥ ८.६॥  
  
त्रैवर्गिकार्थनिष्णाता बुभुक्षव उदाहृताः ।  
अर्थकामपरास्तत्र स्वदेहात्माभिमानिनः ॥ ८.७॥  
  
ते तु धर्मपरास्तत्र यागाद्यर्थानुषङ्गिणः ।  
धर्मस्त्वलौकिकश्रेयःसाधनं चोदनोदितम् ॥ ८.८॥  
  
रुद्राद्याराधनपरा अन्यदेवपरा मताः ।  
आर्तो जिज्ञासुरर्थार्थीत्येवं भागवताः स्मृताः ॥ ८.९॥  
  
मुमुक्षूणां च कैवल्यपराणां लक्ष्म कथ्यते ।  
प्रकृतेस्तु वियुक्तस्य स्वात्मनोऽनुभवः परम् ॥ ८.१०॥  
  
कैवल्यमर्चिर्मार्गेण गत्वापि परमं पदम् ।  
रमणत्यक्तपत्नीवत् क्वचित्कोणेऽवतिष्ठते ॥ ८.११॥  
  
कैवल्यमेतत्केषाञ्चिदार्याणामेव सम्मतम् ।  
अस्मदार्यास्तु कैवल्यं न मन्यन्त इति स्थितम् ॥ ८.१२॥  
  
भक्ताः पूर्वोक्तभक्त्यैव मुक्तिसम्प्राप्त्यपेक्षिणः ।  
अपशूद्रनये भक्तौ शूद्रानधिकृतिः स्फुटा ॥ ८.१३॥  
  
साध्यसाधनभक्तिभ्यां भक्ताः स्युर्द्विविधा मताः ।  
पराङ्कुशादिकानाद्यान् व्यासादीनपरान् विदुः ॥ ८.१४॥  
  
मुमुक्षवः प्रपन्नाश्चाकिञ्चन्यादिकयोगिनः ।  
त्रैवर्गिकपरा मोक्षपराश्चेति च ते द्विधा ॥ ८.१५॥  
  
धर्मार्थकामान् स्वाम्यर्थं येऽन्वतिष्ठंस्त आदिमाः ।  
सत्सङ्गादर्थवैराग्ये मुमुक्षायां कृतादराः ॥ ८.१६॥  
  
भगवद्भोगसम्प्राप्स्यै महाचार्यं समाश्रिताः ।  
असामर्थ्येन भक्त्यादौ प्रपत्त्येकाश्रयाः परे ॥ ८.१७॥  
  
सर्वाधिकारितां धीराः प्रपत्तेराचचक्षिरे ।  
एकान्तिनः फलं मुक्त्या सहान्यद्य उशन्ति ते ॥ ८.१८॥  
  
परमैकान्तिनस्त्वैच्छन् भगवत्प्रीतिमेव ये ।  
प्रारब्धं कर्म भुक्त्वैव यो मोक्षमभिकाङ्क्षति ॥ ८.१९॥  
  
दृप्त आर्तस्त्य संसारे वह्नाविव समुत्तपन् ।  
प्रपत्त्यनन्तरे काले यो मोक्षमभिकाङ्क्षति ॥ ८.२०॥  
  
सत्सङ्गादिति सुश्लोकद्वयोक्तगतिमान्नरः ।  
आविर्भूतस्वस्वरूपो मुक्तो ब्रह्मानुभूतिभाक् ॥ ८.२१॥  
  
मुक्तस्य भोगमात्रे तु साम्यं श्रुतिषु चोदितम् ।  
स्वेच्छया सर्वलोकेषु सञ्चारोऽस्य न रुध्यते ॥ ८.२२॥  
  
स्वेच्छा च हरिसङ्कल्पायत्ता मुक्तस्य लभ्यते ।  
अनावर्तनशास्त्रं तु कर्मावर्तनिषेधकृत् ॥ ८.२३॥  
  
नित्यासङ्कुचितज्ञाना नित्यं भगवदाज्ञया ।  
तत्कैङ्कर्यरता नित्या अनन्तगरुडादयः ॥ ८.२४॥  
  
एतेषामवतारादिरिच्छयैव हरेरिव ।  
आधिकारिकतामीषामीश्वरेण निरूपिता ॥ ८.२५॥  
  
॥ इति वेदान्तकारिकावल्यां जीवनिरूपणं नामाष्टमं प्रकरणम् ॥  
  
  
  
अथेश्वरनिरूपणं नाम नवमं प्रकरणम् ।  
  
स्वेतराखिलशेषित्वमीश्वरस्य तु लक्षणम् ।  
स सूक्ष्मचिदचिन्मिश्रो विश्वोपादानकारणम् ॥ ९.१॥  
  
सङ्कल्पयुक्त एवैष निमित्तं कारणं मतम् ।  
कालाद्यन्तर्यामितया सहकारि च कारणम् ॥ ९.२॥  
  
कार्यरूपेण वैविध्ययोग्युपादानमुच्यते ।  
परिणामयितृत्वेन निमित्तमपि तन्मतम् ॥ ९.३॥  
  
कार्योत्पत्त्युपकारेण सहकारि च तद्भवेत् ।  
एकविज्ञानसहितसर्वविज्ञानवादतः ॥ ९.४॥  
  
उपादानत्वमेवोक्तं मृदादाविव चेश्वरे ।  
तदैक्षतेति सङ्कल्पान्निमित्तत्वं कुलालवत् ॥ ९.५॥  
  
सहकारित्वमप्यस्यान्तर्यामिब्राह्मणोदितम् ।  
सद्ब्रह्मात्मादयः शब्दाः कारणत्वावबोधिनः ॥ ९.६॥  
  
तत्र च्छागपशुन्यायान्नारायणपरा मताः ।  
नामरूपविभागानर्हत्वावस्थासमन्वितम् ॥ ९.७॥  
  
सुसूक्ष्मचिदचिद्युक्तमेकं ब्रह्मात्मकं मतम् ।  
नामरूपविभागात्प्राङ् न हि भेदोऽवसीयते ॥ ९.८॥  
  
मृद्घटादावपि ततस्तदेकमिति गीयते ।  
नामरूपाद्यभावेन सच्छब्देनापि गीयते ॥ ९.९॥  
  
तदेवान्तःप्रवेशेन नामरूपविभागकृत् ।  
यथा जीवोऽन्तराविष्टो नामरूपविभागभाक् ॥ ९.१०॥  
  
देवोऽहमिति शब्दैश्च मुख्यवृत्त्याभिधीयते ।  
यथा नीलादयः शब्दा नीलाद्यव्यभिचारिणम् ॥ ९.११॥  
  
विशिष्टमेव मुख्यार्थं वदन्ति निरुपाधिकम् ।  
तथैव भगवानन्तर्यामी सन्नामरूपयोः ॥ ९.१२॥  
  
विभागकृत्स तैः शब्दैर्मुख्यवृत्त्याभिधीयते ।  
अमुख्यार्थत्वमेतेषां परैरुक्तं न युक्तिमत् ॥ ९.१३॥  
  
शरीराद्यपृथग्भावाच्छब्दा निष्कर्षकेतरे ।  
विशिष्टमेव श्रीमन्तमभिधास्यन्ति तत्त्वतः ॥ ९.१४॥  
  
सर्वं ब्रह्मेत्यैतदात्म्यमित्यादिव्यपदिष्टयः ।  
सामानाधिकरण्येन संयुज्यन्तेऽत एव हि ॥ ९.१५॥  
  
स्वरूपभिदया भेदश्रुतयोऽस्मन्मते स्थिताः ।  
विशिष्टाभेदतोऽभेदश्रुतयोऽपि सुनिर्वहाः ॥ ९.१६॥  
  
कारणात्सूक्ष्मचिदचिद्युक्तात्स्थूलैतदाहितम् ।  
कार्यं नान्यदिति व्यक्तमारम्भणनयादिषु ॥ ९.१७॥  
  
निर्गुणत्वपराः काश्चिच्छ्रुतयः सन्ति ता इमाः ।  
तद्धेयगुणराहित्यं बोधयन्ति ततो ध्रुवम् ॥ ९.१८॥  
  
॥ इति वेदान्तकारिकावल्यामीश्वरनिरूपणं नाम नवमं प्रकरणम् ॥  
  
  
  
अथाद्रव्यनिरूपणं नाम दशमं प्रकरणम् ।  
  
द्रव्यमेवं निरूप्याथ तदद्रव्यं निरूप्यते ।  
शुद्धसत्त्वं मिश्रसत्त्वमिति सत्त्वं द्विधा मतम् ॥ १०.१॥  
  
रजस्तमोभ्यामस्पृष्टमद्रव्यं पूर्वमुच्यते ।  
रजस्तमोविमिश्रं तु मिश्रसत्त्वं प्रकीर्तितम् ॥ १०.२॥  
  
अतीन्द्रियं प्रकाशादिनिदानं सत्त्वशब्दितम् ।  
रजो लोभप्रवृत्त्यादिनिदानं कीर्त्यते तमः ॥ १०.३॥  
  
प्रमादमोहादिहेतुस्त्रैगुण्यस्य निरूपणम् ।  
लये समानि चैतानि विषमाण्युदयादिषु ॥ १०.४॥  
  
श्रोत्रग्राह्यो गुणः शब्दो वर्णावर्णात्मना द्विधा ।  
तालुभेर्यादिजत्वेन भूतपञ्चकवर्त्यसौ ॥ १०.५॥  
  
स्पर्शस्त्वगिन्द्रियग्राह्यः पृथिव्यादिचतुष्टये ।  
शीतोष्णादिप्रभेदस्तु शास्त्रान्तरनिरूपितः ॥ १०.६॥  
  
चक्षुरिन्द्रियनिर्ग्राह्यं रूपमेतच्चतुर्विधम् ।  
श्वेतरक्ते पीतकृष्णे इति भेदाद्विधादिमम् ॥ १०.७॥  
  
भास्वराभास्वरत्वाभ्यां भास्वरं तेजसि स्थितम् ।  
पृथिवीजलयोश्चैतदभास्वरमुदाहृतम् ॥ १०.८॥  
  
रसनेन्द्रियनिर्ग्राह्यो रसः षोढा स कीर्तितः ।  
घ्राणग्राह्यो गुणो गन्धो द्विधा शास्त्रान्तरेष्विव ॥ १०.९॥  
  
पृथिव्यामेव गन्धः स्यात्पृथिवीजलयो रसः ।  
पृथिवीजलतेजःसु रूपं स्पर्शः सवायुषु ॥ १०.१०॥  
  
शब्दः पञ्चसु भूतेषु प्राधान्येनैवमुच्यते ।  
पञ्चीकरणरीत्या तु सर्वे सर्वत्र सङ्गताः ॥ १०.११॥  
  
संयुक्तप्रत्यये हेतुः संयोग इति कथ्यते ।  
कार्याकार्यप्रभेदेन स संयोगो द्विधा मतः ॥ १०.१२॥  
  
मेषहस्तादिसंयोगः कार्योऽकार्यो विभोर्विभोः ।  
विभुद्वयस्य संयोगः श्रुत्या युक्त्या च मन्यते ॥ १०.१३॥  
  
तस्मात्कालस्येश्वरेण संयोगोऽपि सुसम्मतः ।  
संयोगाभावरूपो हि विभागो न गुणान्तरम् ॥ १०.१४॥  
  
सर्वहेतुषु हेतुत्वनिर्वोढ्री शक्तिरिष्यते ।  
मणिमन्त्रादिकेष्वेषा प्रसिद्धा सा त्वतीन्द्रिया ॥ १०.१५॥  
  
बुद्ध्यादयोऽष्टौ विज्ञाने भावना चान्तराविशन् ।  
द्रवत्वस्नेहसङ्ख्यानपरिमाणानि वेगकः ॥ १०.१६॥  
  
द्रव्यस्वरूपरूपत्वान्नाधिक्यं यान्ति केवलम् ।  
स्थितस्थापकमेतस्मिन् संयोगेऽन्तर्भवत्यतः ॥ १०.१७॥  
  
संयोगाभावरूपत्वात्पृथक्त्वस्य विभागवत् ।  
गुरुत्वस्यापि शक्तित्वान्नाधिक्यं क्वापि विद्यते ॥ १०.१८॥  
  
कर्मणामपि शक्तित्वं केचिदाहुर्मनीषिणः ।  
पदार्थान्तरतामन्ये प्राहुर्वेदान्तवेदिनः ॥ १०.१९॥  
  
प्राचीनग्रन्थपदवीमनुसृत्य यथामति ।  
विशिष्टाद्वैतसिद्धान्तफक्किकेत्थं निदर्शिता ॥ १०.२०॥  
  
अण्णयार्याध्वरीन्द्रस्य तार्तीयीकतनूभुवा ।  
श्रीमद्वेङ्कटदासेन निर्मिता कारिकावली ॥ १०.२१॥  
  
निरमायि रमायत्तपरमाद्भुततेजसः ।  
मुदमाधातुकामेन मयेयं कारिकावली ॥ १०.२२॥  
  
भक्तिप्रपत्त्योरधिदेवताभ्या-  
मिवाब्जनाभस्य पदाम्बुजाभ्याम् ।  
समर्पयेऽस्मन्मतकारिकावलीं  
तदङ्गुलीसङ्ख्यनिरूपणाढ्याम् ॥ १०.२३॥  
  
यः श्रीमच्छठमर्षणान्वयपयः सिन्धोः सुधांशुर्महा-  
नण्णार्यः समभूद्विभूषितचतुस्तन्त्रो वचःकान्तिभिः ।  
तस्यासौ तनयः समार्जितनयः श्रीवेङ्कटार्यः सुधीः  
श्रुत्यन्तान्वयकारिकालिमकरोत्प्रीत्यै महत्यै सताम् ॥ १०.२४॥  
  
॥ इति वेदान्तकारिकावल्यामद्रव्यनिरूपणं नाम दशमं प्रकरणम् ॥  
  
(प्रमेयनिरूपणं समाप्तम्)  
॥ इति श्रीबुच्चिवेङ्कटाचार्यकृता वेदान्तकारिकावली समाप्ता ॥  
  
  
This is considered a primer on Ramanuja's Vedantic Philosophy.  
  
Encoded and proofread by Ankur Nagpal ankurnagpal108 at gmail.com  
  
