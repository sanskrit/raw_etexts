---
Author: Jagannathapandita
Category: laharI, major_works, jagannAthapaNDita
Description-comments: In praise of River Yamuna by Panditaraj Jagannatha.
File name: amRtalaharI.itx
Language: Sanskrit
Latest update: September 15, 2014
Location: doc_z_misc_major_works
Proofread by: Dhaval Patel drdhaval2785 at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: amRtalaharI
Transliterated by: Dhaval Patel drdhaval2785 at gmail.com
engtitle: Amritalahari in praise of River Yamuna by Jagannathapandita
itxtitle: amRitalaharI (paNDitarAjashrIjagannAthavirachitA)
title: अमृइतलहरी (पण्डितराजश्रीजगन्नाथविरचिता)

---
  
 अमृतलहरी   
  
मातः पातकपातकारिणि तव प्रातः प्रयातस्तटं  
यः कालिन्दि महेन्द्रनीलपटलस्निग्धां तनुं वीक्षते ।  
तस्यारोहति किं न धन्यजनुषः स्वान्तं नितान्तोल्लस-  
न्नीलाम्भोधरवृन्दवन्दितरुचिर्देवो रमावल्लभः ॥ १  
नित्यं पातकभङ्गमङ्गलजुषां श्रीकण्ठकण्ठत्विषां  
तोयानां यमुने तव स्तवविधौ को याति वाचालताम् ।  
येषु द्राग्विनिमज्ज्य सज्जतितरां रम्भाकराम्भोरुह-  
स्फूर्जच्चामरवीजितामरपदं जेतुं वराको नरः ॥ २  
दानान्धीकृतगन्धसिन्धुरघटागण्डप्रणालीमिल-  
द्भृङ्गालीमुखरीकृताय नृपतिद्वाराय बद्धोऽञ्जलिः ।  
त्वत्कूले फलमूलशालिनि मम श्लाघ्यामुरीकुर्वतो  
वृत्तिं हन्त मुनेः प्रयान्तु यमुने वीतज्वरा वासराः ॥ ३  
अन्तर्मौक्तिकपुञ्जमञ्जिम बहिः स्निग्धेन्द्रनीलप्रभं  
मातर्मे मुदमातनोतु करुणावत्या भवत्याः पयः ।  
यद्रूपद्वयधारणादिव नृणामा चूडमामज्जतां  
तत्कालं तनुतेतरां हरिहराकारामुदारां तनुम् ॥ ४  
तावत्पापकदम्बडम्बरमिदं तावत्कृतान्ताद्भयं  
तावन्मानसपद्मसद्मनि भवभ्रान्तेर्महानुत्सवः ।  
यावल्लोचनयोः प्रयाति न मनागम्भोजिनीबन्धुजे  
नृत्यत्तुङ्गतरङ्गभङ्गिरुचिरो वारां प्रवाहस्तव ॥ ५  
कालिन्दीति कदापि कौतुकवशात्त्वन्नामवर्णानिमा-  
न्व्यस्तानालपतां नृणां यदि करे खेलन्ति संसिद्धयः ।  
अन्तर्ध्वान्तकुलान्तकारिणि तव क्षिप्ताभृते वारिणि  
स्नातानां पुनरन्वहं स महिमा केनाधुना वर्ण्यते ॥ ६  
स्वर्णस्तेयपरानपेयरसिकान्पान्थःकणास्ते यदि  
ब्रह्मघ्नान्गुरुतल्पगानपि परित्रातुं गृहीतव्रताः ।  
प्रायश्चित्तकुलैरलं तदधुना मातः परेताधिप-  
प्रौढाहङ्कृतिहारिहुङ्कृतिमुचामग्रे तव स्रोतसाम् ॥ ७  
पायं पायमपायहारि जान्नि स्वादु त्वदीयं पयो  
नायं नायमनायनीमकृतिनां मूर्तिं दृशोः कैशवीम् ।  
स्मारं स्मारमपारपुण्यविभवं कृष्णेति वर्णद्वयं  
चारं चारमितस्ततस्तव तटे मुक्तो भवेयं कदा ॥ ८  
मातर्वारिणि पापहारिणि तव प्राणप्रयाणोत्सवं  
सम्प्राप्तेन कृतां नरेण सहतेऽवज्ञां कृतान्तोऽपि यत् ।  
यद्वा मण्डलभेदनादुदयिनीश्चण्डद्युतिर्वेदना-  
श्चित्रं तत्र किमप्रमेयमहिमा प्रेमा यदौत्पत्तिकः ॥ ९  
सञ्ज्ञाकान्तसुते कृतान्तभगिनि श्रीकृष्णनित्यप्रिये  
पापोन्मूलिनि पुण्यधात्रि यमुने कालिन्दि तुभ्यं नमः ।  
एवं स्नानविधौ पठन्ति खलु ये नित्यं गृहीतव्रता-  
स्तानामन्त्रितसङ्ख्यजन्मजनितं पापं क्षणादुज्झति ॥ १०  
अयं पण्डितराजेन श्रीजगन्नाथशर्मणा ।  
स्तवः कलिन्दनन्दिन्या निर्मलो निरमीयत ॥ ११  
  
॥ इति पण्डितराजश्रीजगन्नथकृतामृतलहरिः समाप्ता ॥  
  
  
  
In praise of River Yamuna by Panditaraj Jagannatha.  
  
Encoded and proofread by Dhaval Patel drdhaval2785 at gmail.com  
  
