+++
"Text title" = "raghuvansha9"
"File name" = "raghuvansha9.itx"
itxtitle = "raghuva.nsham sargaH 09 (kAlidAsakRitam)"
engtitle = "Raghuvansha by Kalidas Chapter 9"
Category = "major_works, kAlidAsa"
Location = "doc_z_misc_major_works"
Sublocation = "major_works"
Texttype = "pramukha"
Author = "kalidasa"
Language = "Sanskrit"
Subject = "philosophy/hinduism/religion"
"Transliterated by" = "Arvind Kolhatkar akolhatkar at rogers.com"
"Proofread by" = "Arvind Kolhatkar akolhatkar at rogers.com"
"Latest update" = "May 12, 2005"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "रघुवंशम् सर्गः ०९ (कालिदासकृइतम्)"

+++
  
 रघुवंशं सर्गः ९ कालिदासकृतम्   
  
पितुरनन्तरमुत्तरकोसलान्समधिगम्य समाधिजितेन्द्रियः ।  
दशरथः प्रशशास महारथो यमवतामवतां च धुरि स्थितः ॥ ९ -१॥  
  
अधिगतं विधिवद्यदपालयत्प्रकृतिमण्डलमात्मकुलोचितम् ।  
अभवदस्य ततो गुणवत्तरं सनगरं नगरन्ध्रकरौजसः ॥ ९ -२॥  
  
उभयमेव वदन्ति मनीषिणः समयवर्षितया कृतकर्मणाम्।  
बलनिषूदनमर्थपतिं च तं श्रमनुदं मनुदण्डधरान्वयम् ॥ ९ -३॥  
  
जनपदे न गदः पदमादधावभिभवः कुत एव सपत्नजः ।  
क्षितिरभूत्फलवत्यजनन्दने शमरतेऽमरतेजसि पार्थिवे ॥ ९ -४॥  
  
दशदिगन्तजिता रघुणा यथा श्रियमपुष्यदजेन ततः परम् ।  
तमधिगम्य तथैव पुनर्बभौ न न महीनमहीनपराक्रमम् ॥ ९ -५॥  
  
समतया वसुवृष्टिविसर्जनैनियमनादसतां च नराधिपः ।  
अनुययौ यमपुण्यजनेश्वरौ सवरुणावरुणाग्रसरं रुचा ॥ ९ -६॥  
  
न मृगयाभिरतिर्न दुरोदरं न च शशिप्रतिमाभरणं मधु ।  
तमुदयाय न वा नवयौवना प्रियतमा यतमानमपाहरत् ॥ ९ -७॥  
  
न कृपणा प्रभवत्यपि वासवे न वितथा परिहासकथास्वपि ।  
न च सपत्नजनेष्वपि तेन वागपरुषा परुषाक्षरमीरिता ॥ ९ -८॥  
  
उअदयमस्तमयं च रघूद्वहादुभयमानशिरे वसुधाधिपाः ।  
स हि निदेशमलङ्घयतामभूत्सुहृदयोहृदयः प्रतिगर्जताम् ॥ ९ -९॥  
  
अजयदेकरथेन स मेदिनीमुदधिनेमिमधिज्यशरासनः ।  
जयमघोषयदस्य तु केवलं गजवती जवतीव्रहया चमूः ॥ ९ -१०॥  
  
अवनिमेकरथेन वरूथिना जितवतः किल तस्य धनुर्भृतः ।  
विजयदुन्दुभितां ययुरर्णवा घनरवा नरवाहनसंपदः ॥ ९ -११॥  
  
शमितपक्षबलः शतकोटिना शिखरिणां कुलिशेन पुरंदरः ।  
स शरवृष्टिमुचा धनुषा द्विषां स्वनवता नवतामरसाननः ॥ ९ -१२॥  
  
चरणयोर्नखरागसमृद्धिभिर्मुकुटरत्नमरीचिभिरस्पृशन् ।  
नृपतयः शतशो मरुतो यथा शतमखं तमखण्डितपौरुषम् ॥ ९ -१३॥  
  
निववृते स महार्णवरोधसः सचिवकारितबालसुताञ्जलीन् ।  
समनुकम्प्य सपत्नपरिग्रहाननलकानलकानवमां पुरीम् ॥ ९ -१४॥  
  
उपगतोऽपि च मण्डलनाभितामनुदितान्यसितातपवारणः ।  
श्रियमवेक्ष्य स रन्ध्रचलामभूदनलसोऽनलसोमसमद्युतिः ॥ ९ -१५॥  
  
तमपहाय ककुत्स्थकुलोद्भवं पुरुषमात्मभवं च पतिव्रता ।  
नृपतिमन्यमसेवत देवता सकमला कमलाघवमर्थिषु ॥ ९ -१६॥  
  
तमलभन्त पतिं पतिदेवताः शिखरिणामिव सागरमापगाः ।  
मगधकोसलकेकयशासिनां दुहितरोऽहितरोपितमार्गणम् ॥ ९ -१७॥  
  
प्रियतमाभिरसौ तिसृभिर्बभौ तिसृभिरेव भुवं सह शक्तिभिः ।  
उपगतो विनिनीषुरिव प्रजा हरिहयोऽरिहयोगविचक्षणः ॥ ९ -१८॥  
  
स किल संयुगमूर्ध्नि सहायतां मघवतः प्रतिपद्य महारथः ।  
स्वभुजवीर्यमगापयदुच्छ्रितं सुरवधूरवधूतभयाः शरैः ॥ ९ -१९॥  
  
क्रतुषु तेन विसर्जितमौलिना भुजसमाहृतदिग्वसुना कृताः ।  
कनकयूपसमुच्छ्रयशोभिनो वितमसा तमसासरयूतटाः ॥ ९ -२०॥  
  
अजिनदण्डभृतं कुशमेखलां यतगिरं मृगशृङ्गपरिग्रहाम् ।  
अधिवसंस्तनुमध्वरदीक्षितामसमभासमभासयदीश्वरः ॥ ९ -२१॥  
  
अवभृथप्रयतो नियतेन्द्रियः सुरसमाजसमाक्रमणोचितः ।  
नमयति स्म स केवलमुन्नतं वनमुचे नमुचेररये शिरः ॥ ९ -२२॥  
  
असकृदेकरथेन तरस्विना हरिहयाग्रसरेण धनुर्भृता ।  
दिनकराभिमुखा रणरेणवो रुरुधिरे रुधिरेण सुरद्विषाम् ॥ ९ -२३॥  
  
अथ समाववृते कुसुमैर्नवैस्तमिव सेवितुमेकनराधिपम् ।  
यमकुबेरजलेश्वरवज्रिणां समधुरं मधुरञ्चितविक्रमम् ॥ ९ -२४॥  
  
जिगमिषुर्धनदाध्युषितां दिशं रथयुजा परिवर्तितवाहनः ।  
दिनमुखानि रविर्हिमनिग्रहैर्विमलयन्मलयं नगमत्यजत् ॥ ९ -२५॥  
  
कुसुमजन्म ततो नवपल्लवास्तदनु षट्पदकोकिलकूजितम् ।  
इति यथाक्रममाविरभून्मधुर्द्रुमवतीमवतीर्य वनस्थलीम् ॥ ९ -२६॥  
  
नयगुणोपचितामिव भूपतेः सदुपकारफलां श्रियमर्थिनः ।  
अभिययुः सरसो मधुसंभृतां कमलिनीमलिनीरपतत्रिणः ॥ ९ -२७॥  
  
कुसुममेव न केवलमार्तवं नवमशोकतरोः स्मरदीपनम् ।  
किसलयप्रसवोऽपि विलासिनां मदयिता दयिताश्रवणार्पितः ॥ ९ -२८॥  
  
विरचिता मधुनोपवनश्रियामभिनवा इव पत्रविशेषकाः ।  
मधुलिहां मधुदानविशारदाः कुरबका रवकारणतां ययुः ॥ ९ -२९॥  
  
सुवदनावदनासवसंभृतस्तदनुवादिगुणः कुसुमोद्गमः ।  
मधुकरैरकरोन्मधुलोलुपैर्बकुलमाकुलमायतपङ्क्तिभिः ॥ ९ -३०॥  
  
उपहितं शिशिरापगमश्रिया मुकुलजालमशोभत किंशुके ।  
प्रणयिनीव नखक्षतमण्डनं प्रमदया मदयापितलज्जया ॥ ९ -३१॥  
  
व्रणगुरुप्रमदाधरदुःसहं जघननिर्विषयीकृतमेखलम् ।  
न खलु तावदशेषमपोहितुं रविरलं विरलं कृतवान्हिमम् ॥ ९ -३२॥  
  
अभिनयान्परिचेतुमिवोद्यता मलयमारुतकम्पितपल्लवा ।  
अमदयत्सहकारलता मनः सकलिका कलिकामजितामपि ॥ ९ -३३॥  
  
प्रथममन्यभृताभिरुदीरिताः प्रविरला इव मुग्धवधूकथाः ।  
सुरभिगन्धिषु शुश्रुविरे गिरः कुसुमितासु मिता वनराजिषु ॥ ९ -३४॥  
  
श्रुतिसुखभ्रमरस्वनगीतयः कुसुमकोमलदन्तरुचो बभुः ।  
उपवनान्तलताः पवनाहतैः किसलयैः सलयैरिव पाणिभिः ॥ ९ -३५॥  
  
ललितविभ्रमबन्धविचेक्षणं सुरभिगन्धपराजितकेसरम् ।  
पतिषु निर्विविशुर्मधुमङ्गनाः स्मरसखं रसखण्डनवर्जितम् ॥ ९ -३६॥  
  
शुशुभिरे स्मितचारुतराननाः स्त्रिय इव श्लथशिञ्जितमेखलाः ।  
विकचतामरसा गृहदीर्घिका मदकलोदकलोलविहंगमाः ॥ ९ -३७॥  
  
उपययौ तनुतां मधुखण्डिता हिमकरोदयपाण्डुमुखच्छविः ।  
सदृशमिष्टसमागमनिर्वृतिं वनितयानितया रजनीवधूः ॥ ९ -३८॥  
  
अपतुषारतया विशदप्रभैः सुरतसङ्गपरिश्रमनोदिभिः ।  
कुसुमचापमतेजयदंशुभिर्हिमकरो मकरोर्जितकेतनम् ॥ ९ -३९॥  
  
हुतहुताशनदीप्ति वनश्रियः प्रतिनिधिः कनकाभरणस्य यत् ।  
युवतयः कुसुमं दधुराहितं तदलके दलकेसरपेशलम् ॥ ९ -४०॥  
  
अलिभिरञ्जनबिन्दुमनोहरैः कुसुमपङ्क्तिनिपातिभिरङ्कितः ।  
न खलु शोभयति स्म वनस्थलीं न तिलकस्तिलकः प्रमदामिव ॥ ९ -४१॥  
  
अमदयन्मधुगन्धसनाथया किसलयाधरसंगतया मनः ।  
कुसुमसंभृतया नवमल्लिका स्मितरुचा तरुचारुविलासिनी ॥ ९ -४२॥  
  
अरुणरागनिषेधिभिरंशुकैः श्रवणलब्धपदैश्च यवाङ्कुरैः ।  
परभृताविरुतैश्च विलासिनः स्मरबलैरबलैकरसाः कृताः ॥ ९ -४३॥  
  
उपचितावयवा शुचिभिः कणैरलिकदम्बकयोगमुपेयुषी ।  
सदृशकान्तिरक्ष्यत मञ्जरी तिलकजालकजालकमौक्तिकैः ॥ ९ -४४॥  
  
ध्वजपटं मदनस्य धनुर्भृतश्छविकरं मुखचूर्णमृतुश्रियः ।  
कुसुमकेसररेणुमलिव्रजाः सपवनोपवनोत्थितमन्वयुः ॥ ९ -४५॥  
  
अनुभवन्नवदोलमृतूत्सवं पटुरपि प्रियकण्ठजिघृक्षया ।  
अनयदासनरज्जुपरिग्रहे भुजलतां जलतामबलाजनः ॥ ९ -४६॥  
  
त्यजत मानमलं बत विग्रहैर्न पुनरेति गतं चतुरं वयः ।  
परभृताभिरितीव निवेदिते स्मरमते रमते स्म वधूजनः ॥ ९ -४७॥  
  
अथ यथासुखमार्तवमुत्सवं समनुभूय विलासवतीसखः ।  
नरपतिश्चकमे मृगयारतिं स मधुमन्मधुमन्मथसंनिभः ॥ ९ -४८॥  
  
परिचयं चललक्ष्यनिपातने भयरुचोश्च तदिङ्गितबोधनम् ।  
श्रमजयात्प्रगुणां च करोत्यसौ तनुमतोऽनुमतः सचिवैर्ययौ ॥ ९ -४९॥  
  
मृगवनोपगमक्षमवेषभृद्विपुलकण्ठनिषक्तशरासनः ।  
गगनमश्वखुरोद्धतरेणुभिर्नृसविता स वितानमिवाकरोत् ॥ ९ -५०॥  
  
ग्रथितमौलिरसौ वनमालया तरुपलाशसवर्णतनुच्छदः ।  
तुरगवल्गनचञ्चलकुण्डलो विरुरुचे रुरुचेष्टितभूमिषु ॥ ९ -५१॥  
  
तनुलताविनिवेशितविग्रहा भ्रमरसंक्रमितेक्षणवृत्तयः ।  
ददृशुरध्वनि तं वनदेवताः सुनयनं नयनन्दितकोसलम् ॥ ९ -५२॥  
  
श्वगणिवागुरिकैः प्रथमास्थितं व्यपगतानलदस्यु विवेश सः ।  
स्थिरतुरंगमभूमि निपानवन्मृगवयोगवयोपचितं वनम् ॥ ९ -५३॥  
  
अथ नभस्य इव त्रिदशायुधं कनकपिङ्गतडिद्गुणसंयुतम् ।  
धनुरधिज्यमनाधिरुपाददे नरवरो रवरोषितकेसरी ॥ ९ -५४॥  
  
तस्य स्तनप्रणयिभिर्मुहुरेणशावै-  
र्व्याहन्यमानहरिणीगमनं पुरस्तात् ।  
आविर्बभूव कुशगर्भमुखं मृगाणां  
यूथं तदग्रसरगर्वितकृष्णसारम् ॥ ९ -५५॥  
  
तत्प्रार्थितं जवनवाजिगतेन राज्ञा  
तूणीमुखोद्धृतशरेण विशीर्णपङ्क्ति ।  
श्यामीचकार वनमाकुलदृष्टिपातै-  
र्वातेरितोत्पलदलप्रकरैरिवार्द्रैः ॥ ९ -५६॥  
  
लक्ष्यीकृतस्य हरिणस्य हरिप्रभावः  
प्रेक्ष्य स्थितां सहचरीं व्यवधाय देहम् ।  
आकर्णकृष्टमपि कामितया स धन्वी  
बाणं कृपामृदुमनाः प्रतिसंजहार ॥ ९ -५७॥  
  
तस्यापरेष्वपि मृगेषु शरान्मुमुक्षोः  
कर्णान्तमेत्य बिभिदे निबिडोऽपि मुष्टिः ।  
त्रासातिमात्रचटुलैः स्मरतः सुनेत्रैः  
प्रौढप्रियानयनविभ्रमचेष्टितानि ॥ ९ -५८॥  
  
उत्तस्थुषः सपदि पल्वलपङ्कमध्या-  
न्मुस्ताप्ररोहकवलावयवानुकीर्णम् ।  
जग्राह स द्रुतवराहकुलस्य मार्गं  
सुव्यक्तमार्द्रपदपङ्क्तिभिरायताभिः ॥ ९ -५९॥  
  
तं वाहनादवनतोत्तरकायमीष-  
द्विध्यन्तमुद्धृतसटाः प्रतिहन्तुमीषुः ।  
नात्मानमस्य विविदुः सहसा वराहा  
वृक्षेषु विद्धमिषुभिर्जघनाश्रयेषु ॥ ९ -६०॥  
  
तेनाभिघातरभसस्य विकृष्य पत्री  
वन्यस्य नेत्रविवरे महिषस्य मुक्तः ।  
निर्भिद्य विग्रहमशोणितलिप्तपुङ्ख-  
स्तं पातयां प्रथममास पपात पश्चात् ॥ ९ -६१॥  
  
प्रायो विषाणपरिमोक्षलघूत्तमाङ्गा-  
न्खड्गांश्चकार नृपतिर्निशितैः क्षुरप्रैः ।  
शृङ्गं स दृप्तविनयाधिकृतः परेषा-  
मत्युच्छ्रितं न ममृषे न तु दीर्घमायुः ॥ ९ -६२॥  
  
व्याघ्रानभीरभिमुखोत्पतितान्गुहाभ्यः  
फुल्लासनाग्रविटपानिव वायुरुग्णान् ।  
शिक्षाविशेषलघुहस्ततया निमेषा-  
त्तूणीचकार शरपूरितवक्त्ररन्ध्रान् ॥ ९ -६३॥  
  
निर्घातोग्रैः कुञ्जलीनाञ्जिघांसुर्ज्यानिर्घोषैः क्षोभयामास सिंहान् ।  
नूनं तेषामभ्यसूयापरोऽभूद्वीर्योदग्रे राजशब्दो मृगेषु ॥ ९ -६४॥  
  
तान्हत्वा गजकुलबद्धतीव्रवैरान्काकुत्स्थः कुटिलनखाग्रलग्नमुक्तान् ।  
आत्मानं रणकृतकर्मणां गजानामानृण्यं गतमिव मार्गणैरमंस्त ॥ ९ -६५॥  
  
चमरान्परितः प्रवर्तिताश्वः क्वचिदाकर्णविकृष्टभल्लवर्षी ।  
नृपतीनिव तान्वियोज्य सद्यः सितबालव्यजनैर्जगाम शन्तिम् ॥ ९ -६६॥  
  
अपि तुरगसमीपादुत्पतन्तं मयूरं  
न स रुचिरकलापं बाणलक्ष्यीचकार ।  
सपदि गतमनस्कश्चित्रमाल्यानुकीर्णे  
रतिविगलितबन्धे केशपाशे प्रियायाः ॥ ९ -६७॥  
  
तस्य कर्कशविहारसंभवं स्वेदमाननविलग्नजालकम् ।  
आचचाम सतुषारशीकरो भिन्नपल्लवपुटो वनानिलः ॥ ९ -६८॥  
  
इति विस्मृतान्यकरणीयमात्मनः सचिवावलम्बिधुरं धराधिपम् ।  
परिवृद्धरागमनुबन्धसेवया मृगया जहार चतुरेव कामिनी ॥ ९ -६९॥  
  
स ललितकुसुमप्रवालशय्यां ज्वलितमहौषधिदीपिकासनाथाम् ।  
नरपतिरतिवाहयांबभूव क्वचिदसमेतपरिच्छदस्त्रियामाम् ॥ ९ -७०॥  
  
उषसि स गजयूथकर्णतालैः पटुपटहध्वनिभिर्विनीतनिद्रः ।  
अरमत मधुराणि तत्र शृण्वन्विहगविकूचितबन्दिमङ्गलानि ॥ ९ -७१॥  
  
अथ जातु रुरोर्गृहीतवर्त्मा विपिने पार्श्वचरैरलक्ष्यमाणः ।  
श्रमफेनमुचा तपस्विगाढां तमसां प्राप नदीं तुरंगमेण ॥ ९ -७२॥  
  
कुम्भपूरणभवः पटुरुच्चैरुच्चचार निनदोऽम्भसि तस्याः ।  
तत्र स द्विरदबृंहितशङ्की शब्दपातिनमिषुं विससर्ज ॥ ९ -७३॥  
  
नृपतेः प्रतिषिद्धमेव तत्कृतवान्पङ्क्तिरथो विलङ्घ्य यत् ।  
अपथे पदमर्पयन्ति हि श्रुतवन्तोऽपि रजोनिमीलिताः ॥ ९ -७४॥  
  
हा तातेति क्रन्दितमाकर्ण्य विषण्ण-  
स्तस्यान्विष्यन्वेतसगूढं प्रभवं सः ।  
शल्यप्रोतं प्रेक्ष्य सकुम्भं मुनिपुत्रं  
तापादन्तःशल्य इवासीत्क्षितिपोऽपि ॥ ९ -७५॥  
  
तेनावतीर्य तुरगात्प्रथितान्वयेन  
पृष्टान्वयः स जलकुम्भनिषण्णदेहः ।  
तस्मै द्विजेतरतपस्विसुतं स्खलद्भि-  
रात्मानमक्षरपदैः कथयांबभूव ॥ ९ -७६॥  
  
तच्चोदितः स तमनुद्धृतशल्यमेव पित्रोः सकाशमवसन्नदृशोर्निनाय ।  
ताभ्यां तथागतमुपेत्य तमेकपुत्रमज्ञानतः स्वचरितं नृपतिः शशंस ॥ ९ -७७॥  
  
तौ दंपती बहु विलप्य शिशोः प्रहर्त्रा  
शल्यं निखातमुदहारयतामुरस्तः ।  
सोऽभूत्परासुरथ भूमिपतिं शशाप  
हस्तार्पितैर्नयनवारिभिरेव वृद्धः ॥ ९ -७८॥  
  
दिष्टान्तमाप्स्यति भवानपि पुत्रशोका-  
दन्त्ये वयस्यहमिवेति तमुक्तवन्तम् ।  
आक्रान्तपूर्वमिव मुक्तविषं भुजंगं  
प्रोवाच कोसलपतिः प्रथमापराद्धः ॥ ९ -७९॥  
  
शापोऽप्यदृष्टतनयाननपद्मशोभे  
सानुग्रहो भगवता मयि पातितोऽयम् ।  
कृष्यां दहन्नपि खलु क्षितिमिन्धनेद्धो  
बीजप्ररोहजननीं ज्वलनः करोति ॥ ९ -८०॥  
  
इत्थं गते गतघृणः किमयं विधत्तां वध्यस्तवेत्यभिहितो वसुधाधिपेन ।  
एधान्हुताशनवतः स मुनिर्ययाचे पुत्रं परासुमनुगन्तुमनाः सदारः ॥ ९ -८१॥  
  
प्राप्तानुगः सपदि शासनमस्य राजा  
संपाद्य पातकविलुप्तधृतिर्निवृत्तः ।  
अन्तर्निविष्टपदमात्मविनाशहेतुं  
शापं दधज्ज्वलनमौर्वमिवाम्बुराशिः ॥ ९ -८२॥  
  
इति श्रीरघुवंशे महाकाव्ये कविश्रीकालिदासकृतौ  
मृगयावर्णनो नाम नवमः सर्गः ॥  
  
  
  
  
  
Encoded and Proofread by Arvind Kolhatkar akolhatkar at rogers.com  
  
  
