---
Author: Sadashivendra Sarasvati
Category: major_works, sadAshivabrahmendra
File name: AtmavidyAvilAsaH2.itx
Indexextra: (Scan)
Language: Sanskrit
Latest update: December 2, 2018
Location: doc_z_misc_major_works
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: Atma-Vidya-Vilasa 2
engtitle: AtmavidyAvilAsaH 2
itxtitle: AtmavidyAvilAsaH 2 (sadAshivendravirachitaH)
title: आत्मविद्याविलासः २ (सदाशिवेन्द्रविरचितः)

---
  
 आत्मविद्याविलासः २   
यत्पादपद्ममकरन्दजुषां नराणां  
     संसारघोरभुजगान्न भवेत्स्म भीतिः ।  
सच्चिद्घनं सकलसौख्यलवाम्बुराशिं  
     श्रीदक्षिणाभिमुखमूर्तिमजं भजेऽहम् ॥ १॥  
  
एतावदेव खलु पुम्भिरवाप्तुमर्हं  
     यच्चेतसो निलयनं निजतत्त्वबोधे ।  
आक्रोशनं श्रुतिशिरांसि यदर्थमेव  
     कुर्वन्ति येन हि भवेत्पुरुषः सुखाब्धिः ॥ २॥  
  
मातेव पुत्रमनुबोधयति श्रुतिर्हि  
     लोकं समस्तमपि योजयितुं सुखेन ।  
तस्माच्छ्रुतेरभिहितार्थमतन्द्रितेन  
     चित्तेन साधयितुमत्र जना यतध्वम् ॥ ३॥  
  
आदाविदं सकलमेव जगत्सदासी-  
     त्कुम्भादिवत्तदनु शक्तियुतात्परस्मात् ।  
आकाशवायुदहनाम्बुभुवो बभूवु-  
     र्वातप्रसक्तसलिलादिव वीचिपूरः ॥ ४॥  
  
सूक्ष्माख्यभूतगतसत्त्वरजस्तमोभि-  
     र्लिङ्गं शरीरमुदभूदत ईश्वरेच्छा ।  
पञ्चीचकार वियदादिकभूतसूक्ष्मा-  
     ण्यण्डं ह्यभूदत इदं सह जीवभोग्यैः ॥ ५॥  
  
सृष्ट्वा जगत्सकलमेवमशेषकर्ता  
     तत्प्राविशत्पुनरुपागतजीवभावः ।  
विस्मृत्य सत्यसुखबोधमयस्वरूपं  
     भ्रान्त्या भ्रमत्यनिशमस्तविवेकलेशः ॥ ६॥  
  
इत्थं प्रमादवशतः परिमुह्यमानो  
     देहात्मबुद्धिपरिकल्पितकर्मबन्धः ।  
स्वर्गादिभोगगमनागमनातिखिन्नो  
     लूतावदेष भवमभ्यगमच्चिदात्मा ॥ ७॥  
  
मायायुतस्त्वगमदीश्वरतां चिदात्मा  
     चाविद्यया युगभवद्भृतजीवभाव ॥  
  
माया भवेद्विमलसत्त्वगुणप्रधाना  
     प्रोक्ता मलापिहितसत्त्वगुणा त्वविद्या ॥ ८॥  
  
एकोऽप्यनेक इव भाति शरीरभेदा-  
     दात्मा घटादिगतभेदवशाद्वियद्वत् ।  
देहेन्द्रियादिषु चलत्सु निजप्रकाशा-  
     त्पूर्णोऽपि निश्चलतरोऽपि विकारवद्वत् ॥ ९॥  
  
एवं भवार्णवनिमज्जनदुःखितेषु  
     लोकेषु पूर्वजनिसञ्चितपुण्यपुञ्जैः ।  
कश्चिद्विशुद्धमतिरेत्य गुरुं कृपाब्धिं  
     प्राह प्रणम्य भवसागरलङ्घनेच्छुः ॥ १०॥  
  
संसारघोरजलधौ भगवन्नपारे  
     तापत्रयौघदहने सहजारिनक्रे ।  
मोहाम्भसि प्रचलदुद्भवमृत्युभङ्गे  
     वीक्ष्यान्तरस्मि पतितं जगदद्य भीतः ॥ ११॥  
  
मातुः स्थितस्य जठरे वचसां च दूरं  
     दुःखं पुनर्जननकालभवं दुरूह्यम् ।  
बाल्येऽपि दुःखमविषह्यमवारणीय-  
     मालोच्य भीतिरधुना महती ममोत्था ॥ १२॥  
  
तारुण्यमेत्य कुलयौवनरूपसम्प-  
     द्विद्यात्मगर्वपिहितात्महिताभिलाषः ।  
विण्मूत्रमांसरुधिरास्थिमये शरीरे  
     नार्या रुचिं समुपयाति जनो विचित्रम् ॥ १३॥  
  
सर्वापदां निलयमेत्य वयोऽधिकत्वं  
     जन्तुः सुखं न लभते ह्यपि किञ्चिदत्र ।  
पुंसामिहास्ति न भयं खलु मृत्युतोऽन्य-  
     द्धिक्कृत्य संसृतिमिमामभवं विरक्तः ॥ १४॥  
  
स्वामिन्कथं मम भवार्णवलङ्घनं स्या-  
     दायासलेशरहितं वद तत्र हेतुम् ।  
श्रुत्वा तु शिष्यवचनं रमणीयमित्थं  
     प्रत्युत्तरं गुरुरदात्कृतमन्दहासः ॥ १५॥  
  
देहेन्द्रियासुहृदयादिकचैत्यवर्गा-  
     त्प्रत्यक्चितेर्विभजनं भववारिराशेः ।  
सन्तारणे प्लव इति श्रुतिडिण्डिमोऽयं  
     तस्माद्विचारय जडाजडयोः स्वरूपम् ॥ १६॥  
  
प्रत्यक्चितिर्वपुरिदं न भवेज्जडत्वा-  
     त्कुड्यादिवज्जडतयाप्यसवो न चित्स्युः ।  
नापीन्द्रियाणि करणं कुत एव चित्स्या-  
     त्कुद्दालकादिवदिति प्रविचारय त्वम् ॥ १७॥  
  
दृश्यत्वतो न मनसश्च भवेच्चितित्वं  
     नाहङ्कृतिश्च परिणामवती चितिः स्यात् ।  
बुद्धेरचित्त्वमपि जन्मविनाशवत्त्वा-  
     च्चित्तं च दृश्यमचिदित्यनुचिन्तय त्वम् ॥ १८॥  
  
बुद्ध्वा समस्तमपि दृश्यमचित्स्वरूपं  
     प्रत्यक्चितिं च निजरूपतया विदित्वा ।  
देहेन्द्रियाद्यखिलसाक्ष्यहमित्यजस्रं  
     सञ्चिन्तय व्यपगताखिलसंशयः सन् ॥ १९॥  
  
देहादिकं जगदसज्जडदुःखरूपं  
     मय्यद्वितीयनिजबोधसदादिरूपे ।  
सन्दृश्यते भ्रमवशाद्गगने निरंशे  
     गन्धर्वपत्तनमिवेत्यनुभावय त्वम् ॥ २०॥  
  
या चित्प्रभा त्वमिति मेयविभासयित्री  
     यत्सङ्क्रमाद्घटपटाद्यवभासिका धीः ।  
आब्रह्मकीटमहमित्यवभासमाना  
     या सैव संविदिति चिन्तय सन्ततं त्वम् ॥ २१॥  
  
जाग्रन्मुखत्रिविधधामसुसाक्षिणी या  
     जाग्रन्मुखत्रिविधधाम विलक्षणाया ।  
स्वप्नाद्यनुस्मृतिबलात्सततैकरूपा  
     सैवाहमस्मि चितिरित्यवधारय त्वम् ॥ २२॥  
  
नोदेति नास्तमुपयाति न वृद्धिमेति  
     नैवोपयाति परिणाममपक्षयं वा ।  
स्वाध्यस्तसर्वजननादिविकारसाक्षि-  
     ण्येषा हि संविदिति चिन्तय सन्ततं त्वम् ॥ २३॥  
  
मच्छेषतां समवलम्ब्य सुतादिसर्वं  
     येन प्रियं भवति तेन सुखस्वरूपः ।  
देहेन्द्रियादिविषयप्रलयैकसाक्षी  
     यस्मात्ततः सदिति मे निजरूपमास्स्व ॥ २४॥  
  
आदौ त्वमेव सदभूरविशेषरूप-  
     स्त्वत्तोदितं जगदिदं सविशेषजातम् ।  
त्वय्येव तिष्ठति तथा त्वयि चावसाने  
     संलीयते जलनिधाविव बुद्बुदादिः ॥ २५॥  
  
व्यापित्वहेतुबलतो न दिशास्ति मेऽन्तो  
     नित्यत्वहेतुबलतश्च न कालतोऽन्तः ।  
सार्वाथ्यहेतुबलतश्च न वस्तुतोऽन्त-  
     स्तस्मादनन्तमिति मे निजरूपमास्स्व ॥ २६॥  
  
एवं निरन्तरसमाधिवशान्निराधि-  
     र्ज्ञानाग्निदग्धसहकारणजन्मबीजः ।  
आविर्भवन्निजसुखानुभवैकतृप्तो  
     ब्रह्मैव नूनमिह सम्भवसि ध्रुवं त्वम् ॥ २७॥  
  
इत्थं गिरा विमलया परसौख्यदात्र्या  
     वाचा गुरोर्विमथिताखिलसंशयौघः ।  
शिष्यः समाधिपरिशीलनतीक्ष्णदिव्य-  
     ज्ञानासिखण्डितभवाख्यविषद्रुमोऽभूत् ॥ २८॥  
  
स्वानन्दमप्रतिहतं परिभुज्य हर्षा-  
     दश्रुप्रपूर्णनयनः पुलकाङ्गिताङ्गः ।  
शिष्यः सगद्गदमुवाच गुरुं घृणाब्धिं  
     नत्वा तदङ्घ्रियुगलं विनयोपयुक्तः ॥ २९॥  
  
स्वामिन्भवद्वचनदिव्यसुधाभिषिक्त-  
     स्वानन्दमञ्जुनगरे विहरामि नित्ये ।  
अज्ञानदुर्हृदमतीव शितेन सम्य-  
     ग्ज्ञानासिना परिविलूय सहानुजातम् ॥ ३०॥  
  
गच्छामि कुत्र किमहं करवाणि किं वा  
     गृह्णामि किं परिजहामि मयि प्रपूर्णे ।  
निर्व्याजसौख्यजलधौ परिदृश्यमानं  
     फेनादिकं जगदिति स्थिरनिश्चयो मे ॥ ३१॥  
  
मायाभिधो जलधरो जगदाख्यमम्बु  
     वर्षत्वनेन मम चिद्वपुषः क्षतिः का ।  
लाभोऽपि वा क इति सन्ततमात्मरूपं  
     सञ्चिन्तयन्स्थिरमतिर्विहरामि नित्ये ॥ ३२॥  
  
वाक्कायमानसभवं सकलं हि कर्म  
     प्रोक्तं शुभाशुभमयं न ततोऽस्ति भिन्नम् ।  
वागादिसाक्षिणि कथं मयि निर्मले स्या-  
     त्कर्मद्वयं तदुदितं जननादिकं वा ॥ ३३।  
व्यावृत्तरूपमिदमेव जगद्विभिन्नं  
     ज्ञानं त्वभिन्नमनुवृत्ततयाखिलेषु ।  
ज्ञानं च भिन्नमिति चेज्जडतादिदोष-  
     प्राप्तिर्भवेच्छ्रुतिशिरांसि न तं सहन्ते ॥ ३४॥  
  
नैवेन्द्रियाणि विषयेषु नियोजयामि  
     प्राग्वासनावशत एव हि तानि यान्ति ।  
स्वान्गोचरान्प्रति ममास्ति न साक्षितापि  
     सा साक्ष्यभेदकलिता खलु सोऽप्यसत्यः ॥ ३५॥  
  
भेदोऽपि साक्ष्यगत एव न साक्षिणो मे  
     भेदस्य साक्षिणि कथं प्रभवेत्स भेदः ।  
भेदो न सुप्तिसमयेऽनुपलम्भनाच्च  
     सन्नास्तिता न इह दृष्टतया न वाच्या ॥ ३६॥  
  
विश्वं सदेतदिति कार्यकरत्वहेतो-  
     र्यद्यस्य सत्त्वमिह साधयितुं यतेथाः ।  
तर्ह्यत्र रज्जुभुजगाद्यपि सद्बलात्स्या-  
     त्सत्यत्वहेतुरिदमाहुरबाधितत्वम् ॥ ३७॥  
  
कीदृग्विधं जगदये वद सत्त्वचित्त्या-  
     द्याकारहीनमिति पृष्टवतेऽस्ति मह्यम् ।  
प्रत्युत्तरं किमिति ते तव मौनमेव  
     प्रत्युत्तरं भवति मां प्रति गच्छ जाल्म ॥ ३८॥  
  
ज्ञानाग्निदग्धमपि भाति जगद्विचित्रं  
     यच्च ध्वनिभ्रमवतः सविशेषबोधात् ।  
तस्मिन्भ्रमे विमथितेऽपि तथैव भाति  
     दिग्वत्यथो मम च तद्वदतो न सत्तत् ॥ ३९॥  
  
भूमिं जले तदपि तेजसि तच्च वायौ  
     तं व्योम्नि तत्त्रिगुणया सह मय्यनन्ते ।  
पूर्णे विलाप्य परिशिष्टमखण्डसंवि-  
     त्स्वानन्दरूपमनुभूय रमेऽहमद्य ॥ ४०॥  
  
अज्ञानतन्निरसने मयि बोधरूपे  
     स्यातां कथं तिमिरतद्विरती इवार्के ।  
बन्धश्च मोक्ष इति कल्पनमप्यसत्यं  
     भ्रान्त्यैव भात्यखिलसाक्षिणि नित्यमुक्ते ॥ ४१॥  
  
आरब्धकर्मणि च भोगत एव नष्टे  
     प्राणादयोऽपि मम नोत्क्रमितुं समर्थाः ।  
तप्ताग्निनिष्ठजतुवन्मथि पूर्णबोधे  
     लीना भवन्ति न पुनर्जननादिकं स्यात् ॥ ४२॥  
  
आम्नायमस्तकसुसंस्कृतवैभवोऽहं  
     व्योम्नोऽपि पूर्णतममूर्तिरहं स्थितोऽहम् ।  
सर्वालयोऽहमहमाद्यवभासकोऽहं  
     वागाद्यगोचरसदोदितसौख्यकोऽहम् ॥ ४३॥  
  
इति श्रीसदाशिवेन्द्रसरस्वत्या विरचितः आत्मविद्याविलासः (२) सम्पूर्णः ॥  
  
  
Proofread by Sunder Hattangadi sunderh at hotmail.com  
  
