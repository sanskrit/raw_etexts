---
Author: Vasishtha Ganapati Muni's Sanskrit Commentary on Ramana Maharshi's Upadeshasaram
Category: major_works, gaNapati-muni, bhAShya
Description-comments: The Collected Works of Vasishtha Kavyakantha Ganapati Muni Vol
  07-31
File name: upadeshasArabhAShyam.itx
Indexextra: (Collected Works)
Language: Sanskrit
Latest update: July 24, 2013
Location: doc_z_misc_major_works
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: Upadeshasarabhashyam
Texttype: pramukha
engtitle: UpadeshasaraBhashyam
itxtitle: upadeshasArabhAShyam (gaNapatimunivirachitam)
title: उपदेशसारभाष्यम् (गणपतिमुनिविरचितम्)

---
  
 उपदेशसारभाष्यम्   
  
               ॥ श्रीः ॥  
  
अथ रमणस्य भगवतो महर्षेरुपदेशसारं व्याख्यास्यामः ।  
तस्यायमादिमः श्लोको भवति ॥  
  
         कर्तुराज्ञया प्राप्यते फलम् ।  
         कर्म किं परं कर्म तज्जडम् ॥ १॥  
  
मीमांसकाभिमतं फलप्रदत्वे कर्मणः प्राधान्यं खण्डयितुमयमारम्भः ।  
फलं कर्तुरीश्वरस्य आज्ञया प्राप्यते । कर्म परं किम् ।  
नेत्यर्थः । तत्कर्म जडं भवति ।  
कर्मणः परत्वाभावाय जडत्वमत्र हेतुत्वेनोपन्यस्तम् ।  
कर्म यस्माज्जडं तस्मान्न परमिति यावत् ।  
  
ननु, न वयं कर्मणः परत्वमुद्दिश्य विवदामः । फलप्रदत्वे कर्मणः  
प्राधान्यमित्येवास्माकं वादः । मास्तु परं कर्म । तथाऽपि स्वजन्यापूर्वद्वारा  
फलप्रदं भवेत् । एवं हि प्रमाणभूतानि वैदिकवाक्यानि सङ्गच्छेरन्निति  
चेत् ।  
  
न । ज्योतिष्टोमादीनां स्वर्गसाधकत्वादिबोधयतां वाक्यानां परमेश्वरस्य  
शुभाशुभफलप्रदत्वे कर्मसापेक्षत्वोक्तेरपि समन्वेतुं शक्यत्वात् । अपि  
च शुभाशुभफलप्रदत्वं च सर्वेषां जगन्नियामकत्वान्नातिरिच्यते ।  
तज्जगन्नियामकं तदेव परं स्यात् । अत एव कर्मवादिनो दैवशब्देन  
तज्जन्यापूर्वं वदन्ति । महर्षिश्च कर्म किं परमित्यत्र तदपूर्वमेवोद्दिशति,  
व्यवहारेषु कर्मापूर्वयोरविभक्त्त्वात् । तस्मान्न वयं कर्म परं वदाम इति  
पूर्वपक्षिणा वक्तुमशक्यम् । अयं भावः । मीमांसककल्पितमपूर्वं  
जडत्वान्न परम् । न च शुभाशुभानि फलानि स्वतन्त्रतया दातुमीष्टे ।  
गौरवं च भवति तस्य कल्पन ईश्वरस्यैव सापेक्षस्य कर्मफलदातृत्वे  
प्रमाणवाक्यानामबाधात् ।  
  
         कृतिमहोदधौ पतनकारणम् ।  
         फलमशाश्वतं गतिनिरोधकम् ॥ २॥  
  
फलं कर्मफलं अशाश्वतं सत्, भोगेनावक्षीणमनुशयमात्रशेषमिति यावत् ।  
कृतिमहोदधौ कर्ममहासमुद्रे पतनकारणं भवतीति शेषः । यदि फलं  
शाश्वतं स्यात् तर्हि पुनरावृत्तिर्न स्यात् । फलस्याशाश्वतत्वादेव  
शेषानुशयवशात्पुनरावृत्तिसम्भव इति भावः । अत एव गतिनिरोधकम् ।  
गतेः पुनरावृत्तिरहितायाः परधामगतेर्निरोधकं प्रतिबन्धकं भवतीति  
शेषः । अत्राशाश्वतं फलमेव पतनकारणमुक्तं भगवता, न कर्म,  
तस्मात्सकामकर्मैव दूषयति भगवानित्यवगन्तव्यम् ।  
  
         ईश्वरार्पितं नेच्छया कृतम् ।  
         चित्तशोधकं मुक्तिसाधकम् ॥ ३॥  
  
ईश्वरार्पितं ईश्वराय विश्वाध्यक्षाय अर्पितं त्वमेवास्य कर्मणः फलं यथेष्टं  
जगतः कार्ये विनिङ्क्ष्वेति समर्पितम् । नेच्छया अनिच्छया, नञो न  
लोपाभावो नैकादिवत् । कृतं कर्म चित्तशोधकं चित्तस्य मनसः शोधकं  
शुद्धिकारि । मुक्तिसाधकं मुक्तेः संसारबन्धाद्विमोक्षस्य साधकं च  
भवति । मनसि शुद्धे हि मोक्षः सुलभः ।  
  
         कायवाङ्मनः कार्यमुत्तमम् ।  
         पूजनं जपश्चिन्तनं क्रमात् ॥ ४॥  
  
तदेव कर्म विभजते । कायवाङ्मनः कार्यं पूजनं जपश्चिन्तनं च,  
कायकार्यं पूजनं वाक्कार्यं जपः मनः कार्यं चिन्तनं चेति क्रमादन्वयो  
बोध्यः । तदिदं त्रयं क्रमादुत्तमम् । पूजनं प्रथमं कर्म । तत उत्तमं  
जपाख्यं कर्म । तत उत्तमं ध्यानमिति यावत् । अत्र स्तोत्रस्य जपे  
सङ्ग्रहो ज्ञेयः ।  
  
         जगत ईशधीयुक्तसेवनम् ।  
         अष्टमूर्तिभृद्देवपूजनम् ॥ ५॥  
  
पूर्वश्लोके पूजनशब्देन सामान्यतो विग्रहाराधनमभिहितम् । तस्यावरत्वेन  
कीर्तनादेतदवगम्यते । अधुना पूजाप्रसङ्गेन सर्वकर्मोत्कृष्टं विशिष्टं  
पूजनमेकमभिदधाति । जगतः प्रपञ्चस्य ईशधीयुक्तसेवनं ईश्वर एवेदं  
जगदिति धिया युक्तं सेवनम् । सर्वं खल्विदं ब्रह्न तज्जलानिति शान्त  
उपासीते । शाण्डिल्यविद्योक्तमुपासनमिति यावत् । अष्टमूर्तिभृद्देवपूजनं  
भवति । पञ्चमहाभूतानि सूर्याचन्द्रमसौ जीवश्चेश्वरस्याष्टौ मूर्तिविशेषा  
उच्यन्ते । ताभिश्च मूर्तिभिः सर्वं जगदाक्रान्तमिति हेतोर्विश्वस्येश्वर-  
धियोपासनमष्टमूर्त्युपासनं भवतीति भावः । इदं तु पूर्णं पूजनम् । नास्य  
पूर्वश्लोकोक्तपूजने सङ्ग्रहः । तस्य सर्वावरत्वादस्य सर्वोत्तमत्वात् ।  
ध्यान एवास्य सङ्ग्रहो भवति । धिय एवैकरूपाया अत्र प्राधान्यात् ।  
सामान्यतः पूजनं तु शिवमूर्तिष्वन्यतमस्याः पृथिव्याः स्वल्पैकदेशस्य  
भवति । कायनिष्पाद्यं च भवति । इदं तु सर्वासां मूर्तिनां साकल्येन  
बुद्धिनिष्पाद्यमित्यनयोरस्ति भूयान्विशेषः ।  
  
         उत्तमस्तवादुच्चमन्दतः ।  
         चित्तजं जपध्यानमुत्तमम् ॥ ६॥  
  
उत्तमस्तवात्सत्याद्वैदिकात्तृशादार्षाद्वाऽन्यस्मात् । उच्चमन्दतः  
उच्चान्मन्दादुपांशोश्च प्रकरणाज्जपादिति शेषः । चित्तजं मानसिकं जप-  
ध्यानं जप एव ध्यानमित्यत्र समासः । न जपो ध्यानं च तयोः समाहार  
इति । ध्यानस्य मानसिकजपादव्यतिरेकात् । उत्तमं भवति ।  
स्तोत्रवाचकोपांशुजपेभ्यो ध्यानं श्रेष्ठमिति भावः । आद्येष्वपि त्रिषु यथोत्तरं  
श्रैष्ठ्यमूह्यम् ।  
  
         आज्यधारया स्रोतसा समम् ।  
         सरलचिन्तनं विरलतः परम् ॥ ७॥  
  
आज्यधारया घृतधारया स्रोतसा नदीप्रवाहेन च समम्, सरलचिन्तनं  
सरलं नित्यं सहजं निर्यच्चिन्तनं ध्यानं विरलतः मध्ये मध्ये विच्छिन्नात्  
परं श्रेष्ठम् । उत्तमे ध्यानेऽपि सच्छेदादविच्छेदं शस्यत इति यावत् ।  
ध्याने भक्तिरूपस्नेहसम्बन्धं सूचयितुमाज्यधारौपम्यम् । नैर्मल्यं सूचयितुं  
प्रवाहौपम्यम् ।  
  
         भेदभावनात्सोऽहमित्यसौ ।  
         भावनाऽभिदा पावनी मता ॥ ८॥  
  
भूयो ध्याने विशेषान्तरमाह भेदभावनात् ध्याने ध्यातुः स्वस्मादीश्वरं  
भिन्नं कल्पयित्वा यद्भावनं क्रियते तस्मात् सोऽहमित्यसौ ईश्वर  
एवाहमित्याकारका अभिदा भेदरहिता भावना पावनी पवित्र मता ।  
भेदेन ध्यानादभेदेन ध्यानमुत्तममिति भावः ।  
  
         भावशून्यसद्भावसुस्थितिः ।  
         भावनाबलाद्भक्तिरुत्तमा ॥ ९॥  
  
भावनाबलात् अभेदभावनाबलादित्येव सामर्थ्यात् । भावशून्यसद्भाव-  
सुस्थितिः भावशून्या सङ्कल्पशून्या सद्भावेन सत्तया सुस्थितिर्निष्ठा  
उत्तमा भक्तिर्भवति । भिन्नभावनायां या भक्तिः सा त्ववरेति परिशेषन्यायात्  
सिध्यति ॥  
  
         हृत्स्थले मनः स्वस्थता क्रिया ।  
         भक्तियोगबोधाश्च निश्चितम् ॥ १०॥  
  
हृत्स्थले आत्मनः स्थाने मनःस्वस्थता मनसः स्वस्थानस्थितता ।  
क्रिया कर्म भवति । भक्तियोगबोधाश्च भक्तिर्योगो बोधश्च भवति ।  
निश्चितम्, न कश्चित्संशय इत्यर्थः । मनसः स्वजनिस्थाने हृदयेऽवतीर्य  
निष्ठैव कर्म पर्यवसन्नं सर्वकर्ममौलिभूतम् । सैव भक्तिः पर्यवसन्ना  
सर्वभक्तिमौलिभूता । सैव योगः पर्यवसन्नः सर्वयोगमौलिभूतः । सैव  
ज्ञानं पर्यवसन्नमिति यावत् ।  
  
         वायुरोधनाल्लीयते मनः ।  
         जालपक्षिवद्रोधसाधनम् ॥ ११॥  
  
वायुरोधनात् वायोः प्राणस्य रोधनात् प्रतिष्टम्भनान्नियमनाद्वा मनः  
जालपक्षिवत् लीयते आत्मनि निश्चलं रुद्धं भवति । इदं रोधसाधनम् ।  
पूर्ववाक्यार्थस्य कर्तृत्वादिदमिति तस्याक्षेपः । हठेन कुम्भकस्य साधनं  
प्रतिष्टम्भनं प्राणस्य भवति । सततं यातायातप्रत्यवेक्षणान्नियमनं भवति ।  
तस्यापि कुम्भकसञ्ज्ञा राजयोगिनां मतेनाविरुद्धा । उत्तरैव महर्षेरिष्टा  
प्रक्रिया यदयमाह गीतासु (रमणगीतासु) ॑ प्राणरोधश्च मनसा प्राणस्य  
प्रत्यवेक्षणम् । कुम्भकं सिध्यति ह्येवं सततप्रत्यवेक्षणात् ॑ इति ।  
  
         चित्तवायवश्चित्क्रियायुताः ।  
         शाखयोर्द्वयी शक्तिमूलका ॥ १२॥  
  
चित्क्रियायुताः क्रमेण चिता क्रियया च युताः चित्तवायवः चित्तानि मनांसि  
वायवः प्राणश्च चिद्युतानि चित्तानि क्रियायुताः प्राणाश्चेति यावत् ।  
शक्तिमूलका शक्तिरीश्वरशक्तिर्मूलं यस्यास्तादृशी शाखयोर्द्वयी भवति ।  
आदिशक्तेर्ज्ञानशक्तिशाखा चित्तानि । क्रियाशक्तिशाखा प्राणा इति  
तात्पर्यम् । जनबहुत्वापेक्षया चित्तप्राणयोर्बहुवचनेन निर्देशः । अयं  
भावः । यतो मनो वायुश्च शाखाद्वयमीश्वरशक्तेः, तस्मात्तदुभयं च  
तदधिगमाय मार्गीभवितुमर्हति ।  
  
         लयविनाशने उभयरोधने ।  
         लयगतं पुनर्भवति नो मृतम् ॥ १३॥  
  
लयो विनाशनं च लयविनाशने, उभयरोधने उभयविधरोधने भवतः ।  
मध्यमपदलोपसमासः । लयगतं मन इत्यध्याहारः । पुनर्भवति जायते ।  
मृतं विनष्टं नो न जायते । वृत्तिमात्रोपसंहारो लयः । तद्वतो योगिन  
उत्थानं समाधिश्च पर्यायेण भवतः । वृत्तिमूलाहङ्कारोपसंहारो विनाशनम् ।  
तद्वतो ज्ञानिनो नित्यः समाधिर्भवति ।  
  
         प्राणबन्धनाल्लीनमानसम् ।  
         एकचिन्तनान्नाशमेत्यदः ॥ १४॥  
  
वायुरोधनादिति श्लोकोक्तात्प्राणबन्धनात् प्राणप्रतिष्टम्भनात् प्राण-  
नियमनाद्वा लीनमानसं लीनं मनः अदः एकचिन्तनादात्मैक्यानु-  
सन्धानान्नाशमेति । प्राणरोधो मनसो लयहेतुरेव भवति न विनाशन-  
हेतुः । लीने मनस्यैक्यानुसन्धानं मनोनाशनायेत्यर्थः ।  
  
         नष्टमानसोत्कृष्टयोगिनः ।  
         कृत्यमस्ति किं स्वस्थितिं यतः ॥ १५॥  
  
स्वस्थितिमात्मनिष्ठाम्, यतः प्राप्तस्य नष्टमानसोत्कृष्टयोगिनः कृत्यं  
किमस्ति । नष्टे मनसि न किञ्चित्कर्तव्यं शिष्यत इति भावः ।  
  
         दृश्यवारितं चित्तमात्मनः ।  
         चित्त्वदर्शनं तत्त्वदर्शनम् ॥ १६॥  
  
दृश्यवारितं दृश्येभ्यो वारितं परावृत्तमन्तर्मुखमिति यावत् । चित्तं  
आत्मनश्चित्त्वदर्शनं भवति । व्यतिरेकतो विषयेभ्यः परावृत्तमेव  
चित्तमन्वयत आत्मचित्त्वदर्शनं भवतीत्यक्षरार्थः । चित्तस्य  
बहिर्मुखत्वाभावे निद्राऽभावे चान्तर्मुखं तदात्मचित्त्वदर्शनरूपमेव  
पर्यवस्येत् । अथाऽऽह यदात्मनश्चित्त्वदर्शनं तदेव तत्त्वदर्शनम् ।  
  
         मानसं तु किं मार्गणे कृते ।  
         नैव मानसं मार्ग आर्जवात् ॥ १७॥  
  
मानसं तु किं किं स्वरूप इति मार्गणे विचारणे कृते मानसं नैव न  
परिशिष्यत इति भावः । विचारयिता स्वयमेव हि मानसस्य स्वरूपम् ।  
स्वरश्मिविशेषत्वान्मानसस्य । विचारणसमये स च रश्मिरात्मन्युपसंहृतो  
भवतीति तदा नैव मानसमित्युपदिशति भगवान् । अयमेवार्जवान्मार्गः ।  
  
         वृत्तयस्त्वहं वृत्तिमाश्रिताः ।  
         वृत्तयो मनो विद्ध्यहं मनः ॥ १८॥  
  
वृत्तयस्तु अहं वृत्तिं अहमित्याकारकं सङ्क्ल्पं आश्रिता तन्मूलकाः  
तत्प्रकृतिका इत्यर्थः । वृत्तय एव मनः संसृतौ विजृम्भणकाले ।  
तस्मान्मनोऽहं विद्धि । यस्मादहंवृत्तिमाश्रिताः सर्वा वृत्तयस्तस्मात्तद्रूपं  
मनस्तत्प्रकृतिभूताऽहंवृत्तिरूपं पर्यवस्यतीति तात्पर्यम् ।  
  
         अहमयं कुतो भवति चिन्वतः ।  
         अयि पतत्यहं निजविचारणम् ॥ १९॥  
  
अयमहं अहङ्कारः अहंवृत्तिरूपः कुतो भवति इति चिन्वतः मार्गयतः  
विचारयतः, अहं सोऽहङ्कारः, पतति नाशमेति । इदमेव  
निजविचारणमात्मविचारणम् । अयीति शिष्यसम्बोधनम् । अत्रापि  
वाक्यार्थस्य कर्तृत्वादिदमित्याक्षिप्यते ।  
  
         अहमि नाशभाज्यहमहन्तया ।  
         स्फुरति हृत्स्वयं परमपूर्णसत् ॥ २०॥  
  
अहमि मनोमूलवृत्तिरूपे नाशभाजि सति परमपूर्णसत् परममखण्डं  
सच्च हृत् स्वरूपं स्वयं अहमहन्तया अहमहमिति धिया स्फुरति भासते ।  
नन्वहमि नाशं प्राप्ते कुतः पुनरन्यस्याहमः सम्भव । उच्यते । अहन्ता  
व्यक्तित्वान्नातिरिच्यते । तन्मनोगतमात्मगतं च द्विविधं भवति ।  
मनोगतेऽहम्भावे नात्मन्यहम्भावः । तदुपरम आत्मनो व्यक्तित्वं भासेत ।  
तस्मादुक्तमेकस्मिन्नहमि नाशं गतेऽन्यदहन्तया स्फुरतीति ।  
  
         इदमहम्पदाभिख्यमन्वहम् ।  
         अहमि लीनकेऽप्यलयसत्तया ॥ २१॥  
  
इदं हृत् अहम्पदाभिख्यं अहं पदमभिख्या यस्येति । अहमिति पदं  
मनसि गौणमात्मनि मुख्यमिति भावः । हेतुमाह । अन्वहं अहमि  
लीनकेऽपि मनोमयाहङ्कारे नष्टेऽपि अलयसत्तया अनष्टसद्भावेन ।  
अयं भावः । योऽहम्पदार्थः स आत्मेति पामरोऽप्यङ्गीकुर्यात् । अहङ्कारे  
शान्ते नात्मा शान्तो दृश्यते । स्फुरत्येवाहमिति । मनस्तु शान्तं भवति ।  
एवमन्वयव्यतिरेकाभ्यामहम्पदं मनसि गौणमात्मनि मुख्यमिति सिद्धम् ।  
कथं गौणं कथं मुख्यम् । मनसोऽहङ्कारसम्बन्धात्तत्र गौणम् ।  
आत्मन्यहन्तायाः सत्तारूपेण नित्यं भानात्तत्र मुख्यम् ।  
  
         विग्रहेन्द्रियप्राणधीतमः ।  
         नाहमेकसत्तज्जडं ह्यसत् ॥ २२॥  
  
एकसत् एकसद्रूपः अहं विग्रहेन्द्रियप्राणधीतमो न, देहेन्द्रियप्राणबुद्धि-  
रूपं तिमिरं न । कारणमाह । हि यस्मात्कारणात् तद्विग्रहादि जडं  
असच्च । यज्जडं तत्कथमात्मा । यन्नास्ति तत्कथमात्मा ।  
  
         सत्त्वभासिका चित्क्व वेतरा ।  
         सत्तया हि चिच्चित्तया ह्यहम् ॥ २३॥  
  
सद्वस्तु केन भासत इत्याशङ्क्य परिहरति । सत्त्वभासिका इतरा चित्  
क्व वा । नेत्यर्थः । सत्तां भासयितुमन्यस्याश्चितो नावसर इति यावत् ।  
कारणमाह । हि यस्मात् सत्तया चिद्भवति यत्सत्तदेव  
स्वभावतश्चिन्मयम् इत्यर्थः । हि यस्माच्च कारणात् अहं चित्तया भवामि ।  
या चित्सैव स्वभावतोऽहम्पदार्थ इत्यर्थः । सत्ताचित्ताहन्तानां त्रिकं  
स्वभावतः समानाधिकरणमिति यावत् । चिद्रश्मिसन्बन्धान्मनस्यहन्ता  
गौणीति प्रागेवावेदितम् ।  
  
         ईशजीवयोर्वेषधीभिदा ।  
         सत्स्वभावतो वस्तु केवलम् ॥ २४॥  
  
ईशजीवयोः वेषधीभिदा भवति । वेषतो भेदश्चाण्डपिण्डोपाधिकृतः ।  
धीतो भेदः सर्वज्ञत्वाल्पज्ञत्वाभ्याम् । एवमपि वस्तु केवलमेकमेव ।  
कुतः । सत्स्वभावतः सत्तारूपधर्मान्वयात् । अत्र कालत्रयेऽपि सदेव  
सच्छब्देनोच्यते । अन्यथा दृश्यानां च विनश्वराणां भानकालिकसत्ताम्  
आश्रित्य सत्स्वभावप्रसक्तिः स्यात् ।  
  
         वेषहानतः स्वात्मदर्शनम् ।  
         ईशदर्शनं स्वात्मरूपतः ॥ २५॥  
  
वेषहानतः पिण्डोपाधिसम्बन्धभावनानाशनात् स्वात्मदर्शनं भवति ।  
अपरोक्ष आत्मानुभवः स्यादित्यर्थः । अस्तु स्वात्मदर्शनं कथमीशदर्शनं  
स्यादिति चेदत्राह । स्वात्मरूपतः ईश एव स्वात्मनो रूपमिति  
हेतोस्तदेवेशदर्शनम् । शुद्धस्वात्मदर्शनादीशदर्शनं नापरमस्तीति  
तात्पर्यम् । वेषहीनस्यात्मनोऽपरिच्छिन्नत्वान्न तदनुभवः परिच्छिन्नः,  
अपि तु पूर्ण एवेति ।  
  
         आत्मसंस्थितिः स्वात्मदर्शनम् ।  
         आत्मनिर्द्वयादात्मनिष्ठता ॥ २६॥  
  
दर्शनमिति पूर्वश्लोकोक्तपदेन भूयस्त्रिपुटीसम्भवमाशङ्क्य परिहरति ।  
आत्मसंस्थितिरात्मनिष्ठैवात्मदर्शनम् । न तत्र त्रिपुट्या अवसरः । सा  
चात्मनिष्ठता आत्मनिर्द्वयाद्भवति । आत्मनिङ्क्षष्ठतायां द्वैतसम्पर्को  
लेशतोऽपि न वर्तितव्यः । यदि द्वैतं भासेत तत्र तन्मयनिष्ठा कथं  
स्यादिति तात्पर्यम् ।  
  
         ज्ञानवर्जिताऽज्ञानहीनचित् ।  
         ज्ञानमस्ति किं ज्ञातुमन्तरम् ॥ २७॥  
  
ज्ञानवर्जिता अज्ञानहीना च चित् ज्ञानं भवति । ननु ज्ञाने ज्ञानवर्जितत्वं  
कथमिति चेत्कारणमाह । ज्ञातुं यत् किञ्चिदिन्यद्वेदितुं अन्तरं भेदः  
अस्ति किम् । नास्तीति भावः । तत्र स्थितौ भेदाभावात्तदाश्रितलोक-  
प्रसिद्धज्ञानाभावः । एवमपि सा स्थितिर्ज्ञानमय्येव पूर्णानुभूतिरूप-  
त्वात् ।  
  
         किं स्वरूपमित्यात्मदर्शने ।  
         अव्ययाभवापूर्णचित्सुखम् ॥ २८॥  
  
किं स्वरूपं किं मे रूपमिति विचारणविधया आत्मदर्शने सति,  
आत्मनिष्ठायां सिद्धायां, अव्ययं नाशरहितं अभवमकृत्रिमं सहजमिति  
यावत् । आपूर्णमासमन्तात्पूर्णं चित्सुखं सम्पद्यत इति शेषः ।  
एतदनुभूतिवर्णनं भवति पुनर्मार्गप्रदर्शनपूर्वकम् ।  
  
         बन्धमुक्त्यतीतं परं सुखम् ।  
         विन्दतीह जीवस्तु दैविकः ॥ २९॥  
  
दैविकः देहात्मभावरहित आत्मनिष्ठः तस्यामवस्थायामेव हि आत्मनो  
दिव्यत्वं परिस्फुरेत् । जीवस्तु बन्धमुक्त्यतीतं बन्धमुक्तिभ्यामतीतं  
परं सुखमानन्दं विन्दति प्राप्नोति । बन्धस्फूर्तिसापेक्षा मुक्तिस्फूर्तिः ।  
तस्मादज्ञानिनां व्यवहार एव साऽवस्थ मुक्तिरित्यभिधीयते । अनुभविनो  
बन्धस्फूर्तिरहितस्य मुक्तिस्फूर्तिरपि नास्तीति तस्य सावस्था बन्ध-  
मुक्त्यतीतैव वक्तव्या ।  
  
         अहमपेतकं निजविभानकम् ।  
         महदिदं तपो रमणवागियम् ॥ ३०॥  
  
अहमपेतकं अहमा मनोमूलाहङ्कारेण अनात्मगतयाऽहंवृत्येति यावत् ।  
अपेतकं वियुतं निजविभानकं स्वरूपविभानं इदं महत्तपः । आत्मनो-  
ऽप्यहमहन्तया स्फुरणादहमपेतकमित्यत्र गौणस्याहम्भावस्य निरासो  
बोध्यः । सर्वेभ्यस्तपेभ्यो नित्यमात्मस्फुरणं महत्तप इति तात्पर्यम् ।  
इयं रमणवाक् रमणस्य महर्षेर्वाक् इयमित्यनेन सर्वस्यापि ग्रन्थस्य  
ग्रहणम् । नैतच्छ्लोकमात्रस्य । स एष उपदेशसारस्त्रिंशता श्लोकानां  
निबद्धो भगवतो रमणस्य महर्षेर्विजयतेतरां विजयतेतराम् ।  
  
इति श्रीभगवन्महर्षिरमणान्तेवासिनो वासिष्ठस्य  
नरसिंहसूनोर्गणपतेः कृतिः उपदेशसारभाष्यं समाप्तम् ।  
  
विभवाब्दे ज्येष्ठमासे पौर्णम्यां भानुवासरे ।  
चन्द्रोपरागसमये भाष्यमेतदुदीरितम् ॥  
  
  
  
From The Collected Works of Vasishtha Kavyakantha Ganapati Muni Vol 07-31  
Proofread by Sunder Hattangadi sunderh at hotmail.com  
  
