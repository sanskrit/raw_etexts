---
Author: Sage Bharata
Category: natyashastra, major_works, bharata
File name: natya09.itx
Language: Sanskrit
Latest update: October 6, 2001
Location: doc_z_misc_major_works
Proofread by: dpadmakar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/culture
Sublocation: major_works
Text title: naaTyashaastra adhyaaya 9
Texttype: pramukha
Transliterated by: dpadmakar at hotmail.com
engtitle: Natya Shastra Chapter 9
itxtitle: nATyashAstram adhyAyaH 09
title: नाट्यशास्त्रम् अध्यायः ०९

---
  
 नाट्यशास्त्रम् अध्यायः ९   
  
      ॥ श्रीरस्तु ॥  
  
भरतमुनिप्रणीतं नाट्यशास्त्रम्  
अथ षष्ठोऽध्यायः ।  
अथ नवमोऽध्यायः ।  
एवमेतच्छिरोनेत्रभ्रुनासोष्ठकपोलजम् ।  
कर्म लक्षणसंयक्तमुपाङ्गानां मयोदितम् ॥ १॥  
  
हस्तोरपार्श्वजठरकटीजङ्घोरुपादतः ।  
लक्षणं सम्प्रवक्ष्यामि विनियोगं च तत्त्वतः ॥ २॥  
  
हस्तादीनां प्रवक्ष्यामि कर्म नाट्यप्रयोजकम्  
यथा येनाभिनेयं च तन्मे निगदतः शृणु ॥ ३॥  
  
पताकस्त्रिपताकश्च तथा वै कर्तरीमुखः ।  
अर्धचन्द्रो ह्यरालश्च शुकतुण्डस्तथैव च ॥ ४॥  
  
मुष्टिश्च शिखराख्यश्च कपित्थः खटकामुखः ।  
सूच्यास्यः पद्मकोशश्च तथा वै सर्पशीर्षकः ॥ ५॥  
  
मृगशीर्षः परो ज्ञेयो हस्ताभिनययोक्तृभिः ।  
काङ्गुलकोऽलपद्मश्च चतुरो भ्रमरस्तथ ॥ ६॥  
  
हंसास्यो हंसपक्षश्च सन्दंशो मुकुलस्तथा ।  
ऊर्णनाभस्ताम्रचूडचतुर्विंशतिरीरिताः ॥ ७॥  
  
असंयुताः संयुताश्च गदतो मे निबोधत ।  
अञ्जलिश्च कपोतश्च कर्कटः स्वस्तिकस्तथा ॥ ८॥  
  
खटकावर्धमानश्च ह्युत्सङ्गो निषधस्तथा ।  
दोलः पुष्पपुटश्चैव तथा मकर एव च ॥ ९॥  
  
गजदन्तोऽवहित्थश्च वर्धमानस्तथैव च ।  
एते तु संयुता हस्ता मया प्रोक्तास्त्रयोदश ॥ १०॥  
  
नृत्तहस्तानतश्चोर्ध्व गदतो मे निबोधत ।  
चतुरस्रौ तथोद्वृत्तौ तथा तलमुखौ स्मृतौ ॥ ११॥  
  
स्वस्तिकौ विप्रकीर्णौ चाप्यरालखटकामुखौ ।  
आविद्धवक्रौ सूच्यास्यौ रेचितावर्धरेचितौ ॥ १२॥  
  
उत्तानावञ्चितौ वापि पल्लवौ च तथा करौ ।  
नितम्बौ चापि विज्ञेयौ केशबन्धौ तथैव च ॥ १३॥  
  
सम्प्रोक्तौ करिहस्तौ च लताख्यौ च तथैव च ।  
पक्षवञ्चितकौ चैव पक्षप्रद्योतकौ तथा ॥ १४॥  
  
ज्ञेयो गरुडपक्षौ च हंसपक्षौ तथैव च ।  
ऊर्ध्वमण्डलिनौ चैव पार्श्वमण्डलिनौ तथा ॥ १५॥  
  
उरोमण्डलिनौ चैव उरःपार्श्वार्धमण्डलौ ।  
मुष्टिकस्वस्तिकौ चापि नलिनीपद्मकोशकौ ॥ १६॥  
  
अलपद्मावुल्बनौ च ललितौ वलितौ तथा ।  
सप्तषष्टिकरा ह्येते नामतोऽभिहिता मया ॥ १७॥  
  
यथा लक्षणमेतेषां कर्माणि च निबोधत ।  
प्रसारिताः समाः सर्वा यस्याङ्गुल्यो भवन्ति हि ।  
कुञ्चितश्च तथाङ्गुष्ठः स पताक इति स्मृतः ॥ १८॥  
  
एष प्रहारपाते प्रतापन नोदने प्रहर्षे च ।  
गर्वेऽप्यहमिति तज्ज्ञैललाटदेशोत्थितः कार्यः ॥ १९॥  
  
एषोऽग्निवर्षधारानिरूपणे पुष्पवृष्टिपतने च ।  
संयुतकरणः कार्यः प्रविरलचलिताङ्गुलिर्हस्तः ॥ २०॥  
  
स्वस्तिकविच्युतिकरणात् पल्लवपुष्पोपहारशष्पाणि ।  
विरचितमुर्वीसंस्थं यद् द्रव्य तच्च निर्द्देश्यम् ॥ २१॥  
  
स्वस्तिकविच्युतिकरणात् पुनरेवाधोमुखेन कर्तव्यम् ।  
संवृतविवृतं पाल्यं छन्नं निबिडं च गोप्यं च ॥ २२॥  
  
अस्यैव चाङ्गुलीभिरधोमुखप्रस्थितोत्थितचलाभिः ।  
वायूर्मिवेगवेलाक्षोभश्चौघश्च कर्तव्यः ॥ २३॥  
  
उत्साहनं बहु तथा महाजनप्रांशुपुष्करप्रहतम् ।  
पक्षोत्क्षेपाभिनयं रेचककरणेन चाभिनयेत् ॥ २४॥  
  
परिघृष्टतलस्थेन तु धौतं मृदितं प्रमृष्टपिष्टे च ।  
पुनरेव शैलधारणमुद्घाटनमेव चाभिनयेत् ॥ २५॥  
  
एवमेष प्रयोक्तव्यः स्त्रीपुंसाभिनये करः ।  
पताकाभ्यां तु हस्ताभ्यामभिनेयः प्रयोक्तृभिः ॥ २६॥  
  
दशाख्यश्च शताख्यश्च सहस्राख्यस्तथैव च ।  
अतः परं प्रवक्ष्यामि त्रिपताकस्य लक्षणम् ॥ २७॥  
  
पताके तु यदा वक्राऽनामिका त्वङ्गुलिर्भवेत् ।  
त्रिपताकः स विज्ञेयः कर्म चास्य निबोधत ॥ २८॥  
  
आवाहनमवतरणं विसर्जनं वारणं प्रवेशश्च ।  
उन्नामनं प्रणामो निदर्शनं विविधवचनं च ॥ २९॥  
  
मङ्गल्यद्रव्याणां स्पर्शः शिरसोऽथ सन्निवेशश्च ।  
उष्णीषमुकुटधारणं नासास्यश्रोत्रसंवरणम् ॥ ३०॥  
  
अस्यैव चाङ्गुलीभ्यामधोमुखप्रस्थितोत्थितचलाभ्याम् ।  
लघुपवनस्रोतोभुजगभ्रमरादिकान् कुर्यात् ॥ ३१॥  
  
अश्रुप्रमार्जने तिलकविरचनं रोचनयालम्भकं च  
त्रिपताकानामिकया स्पर्शनमलकस्य कार्यञ्च ॥ ३२॥  
  
स्वस्तिकौ त्रिपताकौ तु गुरूणां पादवन्दने ।  
विच्युतौ चलितावस्थौ कार्यावुद्वाहदर्शने  ॥ ३३॥  
  
परस्पराग्रसंश्लिष्टौ कर्तव्यौ नृपदर्शने ।  
तिर्यक् स्वस्तिकस्म्बद्धौ स्यातां तौ ग्रहदर्शने ॥ ३४॥  
  
तपस्विदर्शने कार्यावूर्ध्वौ चापि पराङ्मुखौ  ।  
परस्पराभिमुखौ च कर्तव्यौ वरदर्शने ॥ ३५॥  
  
उत्तानाधोमुखौ कार्यावग्रे वक्त्रस्य संस्थितौ ।  
वडवानलसङ्ग्राममकराणां च दर्शने ॥ ३६॥  
  
अभिनयास्त्वनेनैअव वानरप्लवनोर्मयः ।  
पवनश्च स्त्रियश्चैव नाट्ये नाट्यविचक्षणैः ॥ ३७॥  
  
सम्मुखप्रसृताङ्गुष्ठः  कार्यो बालेन्दुदर्शने ।  
पराङ्ग्मुखस्तु कर्तव्यो याने नृणां प्रयोक्तृभिः ॥ ३८॥  
  
त्रिपताके यदा हस्ते भवेत् पृष्ठावलोकनी  
तर्जनी मध्यमायाश्च तदासौ कर्तरीमुखः  ॥ ३९॥  
  
पथि चरणरचनरञ्जनरङ्गणकरणान्यधोमुखेनैव ।  
ऊर्ध्वमुखेन तु कुर्यात् दष्टं शृङ्गं च लेख्यं च ॥ ४०॥  
  
पतनमरणव्यतिक्रमपरिवृत्तवितर्कित तथ न्यस्तम् ।  
भिन्नवलितेन कुर्यात् कर्तर्यास्याङ्गुलिमुखेन ॥ ४१॥  
  
संयुतकरणो व स्यादसंयुतो वा प्रयुज्यते तज्ज्ञैः ।  
रुरुचमरमहिषसुरगजवृषगोपुरशैलशिखरेषु ॥ ४२॥  
  
यस्याङ्गुल्यस्तु विनताः सहाङ्गुष्ठेन चापवत् ।  
सोऽर्धचन्द्रो हि विज्ञेयः करः कर्मास्य वक्ष्यते ॥ ४३॥  
  
एतेन बालतरवः  शशिलेखाम्बुकलशवलयानि ।  
निर्घाटनमायस्तं मध्यौपम्यं च पीनं च ॥ ४४॥  
  
रशनाजघनकटीनामाननतलपत्रकुण्डलादीनाम् ।  
कर्तव्यो नारीणामभिनययोगोऽर्धचन्द्रेण ॥ ४५॥  
  
आद्या धनुर्नता कार्या कुञ्चिताङ्गुष्ठकस्तथा ।  
शेषा भिन्नोर्ध्ववलिता ह्यरालेऽङ्गुलयः करे ॥ ४६॥  
  
एतेन सत्त्वशौण्डीर्यवीर्यधृतिकान्तिदिव्यगाम्भीय्रम् ।  
आशीर्वादाश्च तथा भावा हितसञ्ज्ञकाः कार्याः ॥ ४७॥  
  
एतेन पुनः स्त्रीणां केशानां सङ्ग्रहोत्कर्षौ ।  
सर्वाङ्गिकं तथैव च निर्वर्णनमात्मनः कार्यम् ॥ ४८॥  
  
कौतुकविवाहयोगं प्रदक्षिणेनैव सम्प्रयोगं च ।  
अङ्गुल्यग्रस्वस्तिकयोगान् परिमण्डलेनैव ॥ ४९॥  
  
प्राद्क्षिण्य< परिमण्डलं च कुर्यान् महाजनं चैव ।  
यच्च महीतलरचितं द्रव्यं तच्चाभिनेयं स्यात् ॥ ५०॥  
  
आह्वाने च निवारणनिर्माणे चाप्यनेकवचने च ।  
स्वेदस्या चापनयने गन्धाघ्राणे शुभः शुभे चैष ॥ ५१॥  
  
त्रिपताकहस्तजानि तु पूर्वं यान्यभिहितानि कर्माणि ।  
तानि त्वरालयोगात् स्त्रीभिः सम्यक् प्रयोज्यानि ॥ ५२॥  
  
अरालस्य यदा वक्राऽनामिकात्वङ्गुलिर्भवेत् ।  
शुकतुण्डस्तु स करः कर्म चास्य निबोधत ॥ ५३॥  
  
एतेन त्वभिनेयं नाहं न त्वं न कृत्यमिति चार्ये ।  
आवाहने विसर्गे धिगिति वचने च सावज्ञम् ॥ ५४॥  
  
अङ्गुल्यो यस्य हस्तस्य तलमध्येग्रसंस्थिताः ।  
तासामुपरि चाङ्गुष्ठः सः  मुष्टिरिति सञ्ज्ञितः ॥ ५५॥।  
  
एष प्रहारे व्यायामे निर्गमे पीडने तथा ।  
संवाहनेऽसियष्टीनां कुन्तदण्डग्रहे तथा ॥ ५६॥  
  
अस्यैव तु यदा मुष्टेरूर्ध्वोङ्गुष्ठः प्रयुज्यते ।  
हस्तः स शिखरो नाम तदा ज्ञेयः प्रयोक्तृभिः ॥ ५७॥  
  
रश्मिकुशाङ्कुशधनुषां तोमरशक्तिप्रमोक्षणे चैव ।  
अधरोष्ठपादरञ्जनमलकस्योत्क्षेपणं चैव ॥ ५८॥  
  
अस्यैव शिखराख्यस्य ह्यङ्गुष्ठकनिपीडिता ।  
यदा प्रदेशिनी वक्रा स कपित्थस्तदा स्मृतः ॥ ५९॥  
  
असिचापचक्रतोमरकुन्तगदाशक्तिवज्रबाणानि ।  
शस्त्राण्यभिनेयानि तु कार्यं सत्यं च पथ्यं च  ॥ ६०॥  
  
उत्क्षिप्तवक्रा तु यदानामिका सकनीयसी ।  
अस्यैव तु कपित्थस्य तदासो खटकामुखः ॥ ६१॥  
  
होत्रं हव्यं छत्रं प्रग्रहपरिकर्षणं व्यजनकञ्च ।  
आदर्शधारणं खण्डनं तथा पेषणं  चैव ॥ ६२॥  
  
आयतदण्डग्रहणं मुक्ताप्रालम्बसङ्ग्रहं चैव  ।  
स्रग्दामपुष्पमाला वस्त्रान्तालम्बनं चैव ॥  ६३॥  
  
मन्मथशरावकर्ष्णपुष्पवचयप्रतोदकार्याणि ।  
अङ्कुशरज्वाकर्षणस्त्रीदर्शनमेव कार्यं च  ॥ ६४॥  
  
खटकाख्ये यदा हस्ते तर्जनी सम्प्रसारिता ।  
हस्तः सूचीमुखो नाम तदा ज्ञेयः प्रयोक्तृभिः ॥ ६५॥  
  
अस्य विविधान् योगान् वक्ष्यामि समासतः प्रदेशिन्याः ॥  
  
ऊर्ध्वनतलोलकम्पितविजृम्भितोद्वाहितचलायाः ॥ ६६॥  
  
चक्रं तडित्पताकामञ्जर्यः कर्णचूलिकाश्चैव ।  
कुटिलगतयश्च सर्वे निर्देश्याः साधुवादाश्च ॥ ६७॥  
  
बालोरगबल्यवधूपदीपवल्लीलताशिखण्डाश्च  ।  
परिपतनवक्रमण्डलमभिनेयान्यूर्ध्वलोलितया ॥ ६८॥  
  
वदनाम्यासे कुञ्चितविजृम्भिता वाक्यरूपणे कार्या ।  
भूयश्चोर्ध्वविरचिता ताराघोणैकदण्डयष्टिषु च ।  
विनताः च पुनः कार्या दंष्ट्रिषु च तथास्ययोगेन  ॥ ६९॥  
  
पुनरपि मण्डलगतया सर्वग्रहणं तथैव लोकस्य  ।  
प्रणतोन्ती च कार्ये ह्याद्ये दीर्घे च दिवसे च  ॥  ७०॥  
  
[श्रवणाभ्यासे वक्रा विजृम्भणा वाक्यरूपणावसरे ॥]  
मेति वदेति च योज्या प्रसारितोत्कम्पितोत्ताना ॥ ७१॥  
  
कार्या प्रकम्पित रोवदर्शन स्वेदरूपणे चैव ।  
कुन्तलकुण्डलाङ्गदगण्डाश्रयेऽभिनय ॥ ७२॥  
  
गर्वेऽहमिति ललाटे रिपुदर्शने तथैव च क्रोधे ।  
कोऽसाविति निर्देशेऽथ कर्णकण्डुनयने चैव ॥ ७३॥  
  
संयुक्ता संयोगे कार्या विश्लेषिता वियोगे च ।  
कलहे स्वस्तिकयुपतां परस्परोत्पीडिता बन्धे ॥ ७४॥  
  
द्वाभ्यां तु वात्मपार्श्वे दक्षिणतो निननिशावसानानि ।  
अभिमुखपराङ्मुखाभ्यां विश्लिष्टाभ्यां प्रयुञ्जीत ॥ ७५॥  
  
पुनरपि च भ्रमिताग्ररूपा शिलावर्तयन्त्रशैलेषु ।  
परिवेषणे तथैव हि कार्या चाधोमुखी नित्यम् ॥ ७६॥  
  
श्लिष्टा ललाटपट्टेष्वधोमुखी शम्भुरूपणे कर्या ।  
शकस्याप्युत्ताना तज्ज्ञैस्तिर्यक्स्थिता कार्या ॥ ७७॥  
  
द्वाभ्यां सन्दर्शयेन्नित्यं सम्पूर्ण चन्द्रमण्डलम् ।  
श्लिष्टा ललाटे शक्रस्य कार्या ह्युत्तानसंश्रया ॥ ७८॥  
  
परिमण्डलं भ्रमिततया मण्डलमादर्शयेच्च चन्द्रस्य ।  
हरनयने च ललाटे शक्रस्यऽप्युगुत्ताना ॥ ७९॥  
  
यस्याङ्गुल्यस्तु वितताः सहाङ्गुष्ठेन कुञ्चिताः ।  
ऊर्ध्वा ह्यसङ्गताग्राश्च स भवेत् पद्मकोशकः ॥ ८०॥  
  
बिल्वकपित्थफलानां ग्रहणे कुचदर्शनश्च नारीणाम् ।  
ग्रहणे ह्यामिषलाभे  भवन्ति ताः कुञ्चिताग्रास्तु ॥ ८१॥  
  
बहुजातिबीजपूरकमामिषखण्डं च निर्देश्यम् ।  
देवार्चनबलिहरणे समुद्गके साग्रपिण्डदाने च ।  
कार्यः पुष्पप्रकरश्च पद्मकोशेन हस्तेन ॥ ८२॥  
  
मणिबन्धनविश्लिष्टाभ्यां प्रविरलचलिताङ्गुलिकराभ्याम् ।  
कार्यो विवर्तिताभ्यां विकसितकमलोत्पलाविनयः ॥ ८३॥  
  
अङ्गुल्यः संहताः सर्वाः सहाङ्गुष्ठेन यस्य च ।  
तथा निम्नतलश्चैव स तु सर्पशिराः करः ॥ ८४॥  
  
एषः सलिलप्रदाने भुजगतौ तोयसेचने चैव ।  
आस्फोटने च योज्यः करिकुम्भास्फालनाद्येषु ॥ ८५॥  
  
अधोमुखीनां सर्वासामङ्गुलीनां समागमः ।  
कनिष्ठाङ्गुष्ठकावूर्ध्वो स भवेत् मृगशीर्षकः ॥ ८६॥  
  
इह साम्प्रतमस्त्यद्य शक्तेश्चोल्लासनेऽक्षपाते च ।  
स्वेदापमार्जनेषु च कुट्टमिते प्रचलितस्तु भवेत् ॥ ८७॥  
  
त्रेताग्निसंस्थिता मध्या तर्जन्याङ्गुष्ठका यदा ।  
काङ्गुलोऽनामिका वक्रा यदाश्चोर्ध्वा कनीयसी ॥ ८८॥  
  
एतेन तरुणफलानि नानाविधानि च लघूनि ।  
कार्यानि रोषजानि स्त्रीवचान्यङ्गुलिक्षेपैः ॥ ८९॥  
  
मरकतवैदूर्यादेः  प्रदर्शनं सुमनसां च कर्तव्यम् ।  
ग्राह्यं मरालपदमिति तज्ज्ञैरेव प्रयोगेषु ॥ ९०॥  
  
आवर्तिताः करतले यस्याङ्गुल्यो भवन्ति हि ।  
पार्श्वागतविकीर्णाश्च स भवेदलपल्लवः ॥ ९१॥  
  
प्रतिषेधकृते योज्यः कस्य त्वन्नास्ति शून्यवचनेषु ।  
पुनरात्मोपन्यासः स्त्रीणामेतेन कर्तव्यः ॥ ९२॥  
  
तिस्रः प्रसारिता यत्र तथा चोर्ध्वा कनीयसी ।  
तासां मध्ये स्थितोङ्गुष्ठः स करश्चतुरस्मृतः ॥ ९३॥  
  
नयविनयनियमसुनितुणबालातुरसत्यकैतवार्थेषु ।  
वाक्ये युक्ते पथ्ये सत्ये प्रशमे च विनियोज्यः ॥ ९४॥  
  
एकेन द्वाभ्यां वा किञ्चिन्मण्डलकृतेन हस्तेन ।  
विकृतविचारितचरितं वितर्कितं लज्जितं चैव ॥ ९५॥  
  
नयनौपम्यं पद्मदलरूपणं हरिणकर्णनिर्देशः ।  
संयुतकरणेनैव तु चरेणैतानि कुर्वीत ॥ ९६॥  
  
लीला रती रुचि च स्मृतिबुद्धिविभावनाः क्षमां पुष्टिं च ।  
सञ्ज्ञामात्रं प्रणयं विचारणं सङ्गतं शौचम् ॥ ९७॥  
  
चातुर्यं माधुर्यं दाक्षिण्यं मार्दवं सुखं शीलम् ।  
प्रश्नं वार्तायुक्तिं वेषं मृदुशाद्वलं स्तोकम् ॥ ९८॥  
  
विभवाविभौ सुरतं गुणागुणौ यौवनं गृहान् दारान् ।  
नानावर्णाश्च तथा चतुरेणैवं प्रयुञ्जीत ॥ ९९॥  
  
सितमूर्ध्वेन तु कुर्यात् रक्तं पीतं च मण्डलकृतेन ।  
परिमुदितेन तु नीलं वर्णाश्चतुरेण हस्तेन ॥ १००॥  
  
मध्यमाङ्गुष्ठसन्दंशो वक्रा चैव प्रदेशिनी ।  
ऊर्ध्वमन्ये प्रकीर्णे च द्व्यङ्गुल्यौ भ्रमरे करे ॥ १०१॥  
  
पद्मोत्पलकुमुदानामन्येषां चैव दीर्घवृन्तानाम् ।  
पुष्पाणां ग्रहणविधिः कर्तव्यः कर्णपुरश्च ॥ १०२॥  
  
विच्युतश्च सशब्दश्च कार्यो निर्भत्सनादिषु ।  
बालालापे च शीघ्रे च ताले विश्वासने तथा ॥ १०३॥  
  
तर्जनीमध्यमाङ्गुष्ठास्त्रेताग्निस्था निरन्तराः ।  
भवेयुर्हंसवक्त्रस्य शेषे द्वे सम्प्रसारिते ॥ १०४॥  
  
श्लक्ष्णाल्पशिथिललाघवनिस्सारार्थे मृदुत्वयोगेषु ।  
कार्योऽभिनयविशेषः किञ्चित्प्रस्यन्दिताग्रेण ॥ १०५॥  
  
समाः प्रसारितास्तिस्रस्तथा चोर्ध्वा कनीयसी ।  
अङ्गुष्ठः कुञ्चितश्चैव हंसपक्ष इति स्मृतः ॥ १०६॥  
  
एष च निवापसलिले दातव्ये गण्डसंश्रये चैव ।  
कार्यः प्रतिग्रहाचमनभोजनार्थेषु विप्राणाम् ॥ १०७॥  
  
आलिङ्गने महास्तम्भदर्शने रोमहर्षणे चैव ।  
स्पर्शेऽनुलेपनार्थे योज्यः संवाहने चैव ॥ १०८॥  
  
पुनरेव च नारीणां स्तनान्तरस्थेन विभ्रमविशेषाः ।  
कार्या यथारसं स्युर्दुःखे हनुधारणे चैव ॥ १०९॥  
  
तर्जन्यङ्गुष्ठसन्दंशस्त्व ह्यरालस्य यथा भवेत् ।  
आभुग्नतलमध्यस्थः स सन्दंश इति स्मृतः ॥ ११०॥  
  
सन्दंशस्त्रिविधो ज्ञेय ह्यग्रजो मुखजस्तथा ।  
तथा पार्श्वगतश्चैव रसभावोपबृंहितः ॥ १११॥  
  
पुष्पापचयग्रथने ग्रहणे तृणपर्णकेशसूत्राणाम् ।  
शल्यावयवग्रहणापकर्षणे चाग्रसन्दंशः ॥ ११२॥  
  
वृन्तात् पुष्पोद्धरणं वर्तिशलाकादिपूरणं चैअव ।  
धिगिति च वचनं रोषे मुखसन्दंशस्य कर्माणि ॥ ११३॥  
  
यज्ञोपवीतधारणवेधनगुणसूक्ष्मबाणलक्ष्येषु ।  
योगे ध्याने स्तोके संयुक्तकरणस्तु कर्तव्यः ॥ ११४॥  
  
पेशलकुत्सासूयादोषवचने च वामहस्तेन ।  
किञ्चिद् विवर्तितकराग्रः प्रयुज्यते पार्श्वसन्दंशः ॥ ११५॥  
  
आलेख्यनेत्ररञ्जनवितर्कवन्तप्रवालरचने च ।  
निष्पीडनं तथालक्तकस्य कार्य च नारीभिः ॥ ११६॥  
  
समागताग्राः सहिता यस्याङ्गुल्यो भवन्ति हि ।  
ऊर्ध्वा हंसमुखस्येव स भवेन्मुकुलः करः ॥ ११७॥  
  
देवार्च्चनबलिकरणे पद्मोत्पलकुमुदरूपणे चैव ।  
विटचुम्बने च कार्यो विकुत्सिते विप्रकीर्णश्च ॥ ११८॥  
  
भोजनहिरण्यगणनामुखसङ्कोचप्रदानशीघ्रेषु ।  
मुकुलितकुसुमेषु च तथा तज्ज्ञैरेष प्रयोक्तव्यः ॥ ११९॥  
  
पद्मकोशस्य हस्तस्य ह्यङ्गुल्यः कुञ्चिता यदा ।  
ऊर्णनाभः स विज्ञेयः केशचौर्यग्रहादिषु ॥ १२०॥  
  
शिरः कण्डूयने चैव कुष्ठव्याधिनिरूपणे ।  
संहव्याघ्रेष्वभिनयः प्रस्तरग्रहणे तथा ॥ १२१॥  
  
मध्यमाङ्गुष्ठसन्दंशो वक्रा चैव प्रदेशिनी ।  
शेषे तलस्थे कर्तव्ये ताम्रचूलकरेऽङ्गुली ॥ १२२॥  
  
विच्युतश्च सशब्दश्च कार्यो निर्भत्सनादिषु ।  
ताले विश्वसने चैव शीघ्रार्थे सञ्ज्ञितेषु च ॥ १२३॥  
  
तथा कलासु काष्ठासु निमेषे तु क्षणे तथा ।  
एश एव करः कार्यो बालालापनिमन्त्रणे ॥ १२४॥  
  
अथवा अङ्गुल्यः संहिता वक्रा उपर्युङ्गुष्ठपीडिताः ।  
प्रसारिता कनीष्ठाच ताम्रचूडः करः स्मृतः ॥ १२५॥  
  
शतं सहस्रं लक्षं च करेणैकेन योजयेत् ।  
क्षिप्रमुक्ताङ्गुलीभिस्तु स्फुलिङ्गान् विप्रुषस्तथा ॥ १२६॥  
  
असंयुताः करा ह्येते मया प्रोक्ता द्विजोत्तमाः ।  
अतश्च संयुतान् हस्तान् गदतो मे निबोधत ॥ १२७॥  
  
पताकाभ्यां तु हस्ताभ्यां संश्लेषादञ्जलिः स्मृतः ।  
देवतानां गुरूणां च मित्राणां चाभिवादने ॥ १२८॥  
  
स्थानान्यस्य पुनस्त्रीणि वक्षो वक्त्रं शिरस्तथा ।  
देवतानां शिरःस्थस्तु गुरूणामास्यसंस्थितः ।  
वक्षस्थश्चैव मित्राणां स्त्रीणां त्वनियतो भवेत् ॥ १२९॥  
  
उभाभ्यामपि हस्ताभ्यामन्योऽन्यं पार्श्वसङ्ग्रहात् ।  
हस्तः कपोतको नाम कर्म चास्य निबोधत ॥ १३०॥  
  
एष विनयाभ्युपगमे प्रणामकरणे गुरोश्च सम्भाषे ।  
शीते भये च कार्यो वक्षःस्थः कम्पितः स्त्रीभिः ॥ १३१॥  
  
अयमेवाङ्गुलिपरिघृष्यमाणमुक्तस्तु खिन्नवाक्येषु ।  
एतावदिति च कार्यो नेदानीं कृत्यमिति चार्थे ॥ १३२॥  
  
अङ्गुल्यो यस्य हस्तस्य ह्यन्योन्यान्तरनिस्सृताः ।  
स कर्कट इति ज्ञेयः करः कर्म च वक्ष्यते ॥ १३३॥  
  
एष मदनाङ्गमर्दे सुप्तोत्थितविजृम्भणे बृहद्देहे ।  
हनुधारणे च योज्यः शङ्खग्रहणेऽर्थतत्त्वज्ञैः ॥ १३४॥  
  
मणिबन्धविन्यस्तावरालौ स्त्रीप्रयोजितौ ।  
उत्तानौ वामपार्श्वस्थौ स्वस्तिकः परिकीर्तितः ॥ १३५॥  
  
स्वस्तिकविच्युइतिकरणाद् दिशो घनाः खं वनं समुद्राश्च ।  
ऋतवो मही तथौघं विस्तीर्णं चाभिनेयं स्यात् ॥ १३६॥  
  
खटकः खटके न्यस्तः खटकावर्धमानकः ।  
शृङ्गारार्थेषु योक्तव्यः प्रणामकरणे तथा ॥ १३७॥  
  
अन्ये - कुमुदीतालवृन्तेषु कर्तव्यश्छत्रधरणे । इति  ॥ १३८॥  
  
अरालौ तु विपर्यस्तावुत्तानौ  वर्धमानकौ ।  
उत्सङ्ग इति विज्ञेयः स्पर्शस्य ग्रहणे करः ॥ १३९॥  
  
सनिष्पेषकृते चैव रोमामर्षकृतेऽपि च ।  
निष्पीडितः पुनश्चैव स्त्रीणामीर्ष्याकृते भवेत् ॥ १४०॥  
  
मुकुलं तु यदा हस्तं कपित्थः परिचेष्टयेत् ।  
स मन्तव्यस्तदा हस्तो निषधौ नाम नामतः ॥ १४१॥  
  
सङ्ग्रहपरिग्रहौ धारणं च समयश्च सत्यवचनं च ।  
सङ्क्षेपः सङ्क्षिप्तं निपीडितेनाभिनेतव्यम् ॥ १४२॥  
  
शिखरस्तु यदा हस्तो मृगशीर्षेण पीडितः ।  
निषधो नाम विज्ञेयः स भयार्ते विधीयते ॥ १४३॥  
  
गृहीत्वा   वामहस्तेन कर्पुराभ्यन्तरे भुजम्  ।  
दक्षिणं चापि वामस्य कर्पुराभ्यन्तरे न्यसेत्  ॥ १४४॥  
  
स चापि दक्षिणो हस्तः सम्यङ् मुष्टीकृतो भवेत् ।  
इत्येष निषधो हस्तः कर्म चास्य निबोधत ॥ १४५॥  
  
एतेन धैर्यमदगर्वसौष्ठवौत्सुक्यविक्रमाटोपाः ।  
अभिमानावष्टम्भः स्तम्भस्थैर्यादय कार्याः ॥ १४६॥  
  
ज्ञेयो वै निषधो नाम हंसपक्षौ पराङ्गमुखौ ।  
जालवातायनादीनां प्रयोक्तव्योऽभिघट्टने ॥ १४७॥  
  
अंसौ प्रशिथिलौ मुक्तौ पताकौ तु प्रलम्बितौ ।  
यदा भवेतां करणे स दोल इति सञ्ज्ञितः ॥ १४८॥  
  
सम्भ्रमविषादमूर्च्छितमदाभिघाते तथैव चाऽवेगे ।  
व्याधिप्लुते च शस्त्रक्षते च कार्योऽभिनयोगः ॥ १४९॥  
  
यस्तु सर्पशिराः प्रोक्तस्तस्याङ्गुलिनिरन्तरः ।  
द्वितीयः पार्श्वसंश्लिष्टः स तु पुष्पपुटः स्मृतः ॥ १५०॥  
  
धान्यफलपुष्पसदृशान्यनेन नानाविधानि युक्तानि ।  
ग्राह्याण्युपनेयानि च तोयानयनापनयने च ॥ १५१॥  
  
पताकौ तु यदा हस्तावूर्र्धाङ्गुष्ठावधोमुखौ ।  
उपर्युपरि विन्यस्तौ तदा स मकरः करः ॥ १५२॥  
  
सिंहव्यालद्विपिप्रदर्शनं नक्रमकरमत्स्यानाम् ।  
ये चान्ये क्रव्यादा ह्यभिनेयास्तेऽर्थयोगेन ॥ १५३॥  
  
कूर्परांसोचितौ हस्तौ यदास्तां सर्पशीर्षकौ ।  
गजदन्तः स विज्ञेयः कर्म चास्य निबोधत॥ १५४॥  
  
एव च वधुवराणमुद्वाहे चातिभारयोगे च ।  
स्तम्भग्रहणे च तथा शैलशिलोत्पाटने चैव ॥ १५५॥  
  
शुकतुण्डौ करौ कृत्वा वक्षस्यभिमुखाञ्चितौ ।  
शनैरधोमुखाविद्धौ सोऽवहित्थ इति स्मृतः ॥ १५६॥  
  
दौर्बल्ये निःश्वसिते गात्राणां दर्शने तनुत्वे च ।  
उत्कण्ठिते च तज्ज्ञैरभिनययोगस्तु कर्तव्यः  ॥ १५७॥  
  
मुकुलस्तु यदा हस्तः कपित्थपरिवेष्टितः ।  
वर्धमानः स विज्ञेयः कर्म चास्य  निबोधत ॥ १५८॥  
  
सङ्ग्रहपरिग्रहौ धारणं च समयश्च सत्यवचं च ।  
सङ्क्षेपतस्तु सङ्क्षिप्तं निपीडितेनाभिनेतव्यम् ॥ १५९॥  
  
ज्ञेयो वै वर्धमानस्तु हंसपक्षो पराङ्गमुखौ ।  
जालवातायनादीनां प्रयोक्तव्यो विघाटने ॥ १६०॥  
  
उक्ता ह्येते द्विविधा ह्यसंयुताः संयुताश्च सङ्क्षेपात् ।  
अभिनयकरास्तु ये त्विह तेऽन्यत्राप्यर्थतः साध्याः ॥ १६१॥  
  
आकृत्या चेष्टया चिह्नैर्जात्या विज्ञाय तत्पुनः ।  
स्वयं वितर्क्य कर्तव्यं हस्ताभिनयनं बुधैः ॥ १६२॥  
  
नास्ति कश्चिदहस्तस्तु नाट्येऽर्थोऽभिनयं प्रति ।  
यस्य यद् दृश्यते रूपं बहुशस्तन्मयोषितम् ॥१६३॥  
  
अन्ये चाप्यर्थसंयुक्ता लौकिका ये करास्त्विह ।  
छन्दतस्ते नियोक्तव्या रसभावविचेष्टितैः ॥ १६४॥  
  
देशं कालं प्रयोगं चाप्यर्थयुक्तिमवेक्ष्य च ।  
हस्ता ह्येते प्रयोक्तव्याः नृणां स्त्रीणां विशेषतः ॥ १६५॥  
  
सर्वेषामेव हस्तानां यानि कर्माणि सन्ति हि ।  
तान्यहं सम्प्रवक्ष्यामि रसभावकृतानि तु ॥ १६६॥  
  
उत्कर्षणं विकर्षणं तथा चैवापकर्षणम् ।  
परिग्रहो निग्रहश्चाह्वानं नोदनमेव च ॥ १६७॥  
  
संश्लेषश्च वियोगश्च रक्षणं मोक्षणं तथा ।  
विक्षेपधूनने चैव विसर्गस्तर्जनं तथा ॥ १६८॥  
  
छेदनं भेदनं चैव स्फोटनं मोटनं तथा ।  
ताडनं चेति विज्ञेयं तज्ज्ञैः कर्म करान् प्रति ॥ १६९॥  
  
उत्तानः पार्श्वगश्चैव तथाऽधोमुख एव च ।  
हस्तप्रचारस्त्रिविधो नाट्यतत्त्वसमाश्रयः ॥ १७०॥  
  
सर्वे हस्तप्रचाराश्च प्रयोगेषु यथाविधिः  
नेत्रभ्रूमुखरागैश्च कर्तव्या व्यञ्जिअता बुधैः ॥ १७१॥  
  
करणं कर्म स्थानं प्रचायुक्तिं क्रियां च सम्प्रेक्ष्य ।  
हस्ताभिनयतज्ज्ञैः कार्यो लोकोपचारेण ॥ १७२॥  
  
उत्तामानां कराः कार्या ललाटक्षेत्रचारिणः ।  
वक्षःस्थाश्चैव मध्यानामधमामधोगता ॥ १७३॥  
  
ज्येष्ठे स्वल्पप्रचाराः स्युर्मध्ये मध्यविचारिणः ।  
अधमेषु प्रकीर्णाश्च हस्ताः कार्या प्रयोक्तृभिः ॥ १७४॥  
  
लक्षणव्यञ्जिता हस्ताः कार्यास्तूत्तममध्यमैः ।  
लोकक्रियास्वभावेन नीचैरप्यर्थसंश्रयाः ॥ १७५॥  
  
अथवान्यादृशं प्राप्य प्रयोगं कालमेव च ।  
विपरीताश्रया हस्ताः प्रयोक्तव्या बुधैर्न वा ॥ १७६॥  
  
विषण्णे मूर्च्छिते भीते जुगुप्साशोकपीडिते  ।  
ग्लाने स्वप्ने विहस्ते च निश्चेष्टे तन्द्रिते जडे ॥ १७७॥  
  
व्याधिग्रस्ते जरार्ते च भयार्ते शीतविप्लुते ।  
मत्ते प्रमत्ते चोन्मत्ते चिन्तायां तपसि स्थिते ॥ १७८॥  
  
हिमवर्षहते बद्धे वरिणाप्लवसंश्रिते ।  
स्वप्नायिते च सम्भ्रान्ते नतसंस्फोटने तथा ॥ १७९॥  
  
न हस्ताभिनयः कार्यः कार्यः सत्त्वस्य सङ्ग्रहः ।  
तथा काकुविशेषश्च नानाभवरसान्वितः ॥ १८०॥  
  
यत्र व्यग्रावुभौ हस्तौ तत्तद् दृष्टिविलोकनैः ।  
वाचकाभिनयं कुर्याद्विरामैर्थदर्शकैः ॥ १८१॥  
  
उत्तानः पार्श्वगश्चैव तथाऽधोमुख एव च ।  
प्रचारस्त्रिविधोऽङ्गानां नाट्यनृत्तसमाश्रयः ॥ १८२॥  
  
उत्तानो वर्तुलस्त्र्यश्रः स्थितोऽधोमुख एव च ।  
पञ्च प्रकारा हस्तस्य नाट्यनृत्तसमाश्रयाः ॥ १८३॥  
  
एवं ज्ञेयाः करा ह्येते नाभिनयसंश्रिताः ।  
अत ऊर्ध्वं प्रवक्ष्यामि हस्तान् नृत्तसमाश्रयान् ॥ १८४॥  
  
वक्षसोऽष्टाङ्गुलस्थौ तु प्राङ्मुखौ खटकामुखौ ।  
समानकूर्परांसौ तु चतुरस्रौ प्रकीर्तितौ ॥ १८५॥  
  
हंसपक्षकृतौ हस्तौ व्यावृतौ तालवृन्तवत् ।  
उद्वृत्ताविति विज्ञेयावथवा तालवृन्तकौ ॥ १८६॥  
  
चतुरस्त्रस्थितौ हस्तौ हंसपक्षकृतौ तथा ।  
तिर्यक्स्थितौ चाभिमुखौ ज्ञेयौ तालमुखाविति ॥ १८७॥  
  
तावेव मणिबन्धान्ते स्वस्तिकाकृतिसंस्थितौ ।  
स्वस्तिकाविति विख्यातौ विच्युतौ विप्रकीर्णकौ ॥ १८८॥  
  
अलपल्लवसंस्थानावुर्ध्वास्यौ पद्मकोशकौ ।  
अरालखटकाख्यौ चाप्यरालखटकामुखौ ॥ १८९॥  
  
तथै मणिबन्धान्ते ह्यरालौ विच्युतावुभौ ।  
ज्ञेयौ प्रयोक्तृभिर्नित्यमराल खटकाविति ॥ १९०॥  
  
भुजांसकूर्पराग्रैस्तु कुटिलावर्तितौ करौ ।  
पराङ्गमुखतलाविद्धौ ज्ञेयावाविद्धवक्रकौ ॥ १९१॥  
  
हस्तौ तु सर्पशिरसौ मध्यमाङ्गुष्ठकौ यदा ।  
तिर्यक्प्रसारितास्यौ  च तदा सूचीमुखौ स्मृतौ ॥ १९२॥  
  
सर्पशीर्षौ यदा हस्तौ भवेतां स्वस्तिकस्थितौ ।  
मध्यप्रसारिताङ्गुष्ठौ ज्ञेयौ सूचीमुखौ तदा ॥ १९३॥  
  
रेचितौ चापि विज्ञेयौ हंसपक्षौ  द्रुतभ्रमौ ।  
प्रसारितोत्तानतलौ रेचिताविति सञ्ज्ञितौ ॥ १९४॥  
  
चतुरस्रो भवेद्वामः सव्यहस्तश्च रेचितः ।  
विज्ञेयौ नृत्ततत्त्वज्ञैर्धरेचितसञ्ज्ञकौ ॥ १९५॥  
  
अञ्चितौ कूर्परांसौ तु त्रिपताकौ करौ कृतौ ।  
किञ्चित्तिर्यग्गतावेतौ स्मृतावुत्तनवञ्चितौ ॥ १९६॥  
  
मणिबन्धमुक्तौ तु पताकौ पल्लवौ स्मृतौ ।  
बाहुशीर्षाद्विनिष्क्रान्तौ नितम्बाविति कीर्तितौ ॥ १९७॥  
  
केशदेशाद्विनिष्क्रान्तौ परिपार्श्वोत्थितौ यदा ।  
विज्ञेयो केशबन्धौ  तु करवाचार्यसम्मतौ ॥ १९८॥  
  
तिर्यक्प्रसारितौ चैव पार्श्वसंस्थौ तथैव च ।  
लताख्यौ च करौ ज्ञेयौ नृत्ताभिनयनं प्रति ॥ १९९॥  
  
समुन्नतो लताहस्तः पार्श्वात्पार्श्व विलोलितः ।  
त्रिपताकोऽपरः कर्णे करिहस्तः प्रकीर्तितः ॥ २००॥  
  
कटिशीर्षनिविष्टाग्रौ त्रिपताकौ  यदा करौ ।  
पक्षवञ्चितकौ हस्तौ तदा ज्ञेयौ प्रयोक्तृभिः ॥ २०१॥  
  
तावेव तु परावृत्तौ पक्षप्रद्योतकौ स्मृतौ ।  
अधोमुखतलाविद्धौ ज्ञेयौ गरुडपक्षकौ ॥ २०२॥  
  
हंसपक्षकृतौ हस्तौ व्यावृत्तपरिवर्तितौ ।  
तथा प्रसारितभुजौ दण्डपक्षाविति स्मृतौ ॥ २०३॥  
  
ऊर्ध्वमण्डलिनौ हस्तावूर्ध्वदेशविवर्तनात् ।  
तावेव पार्श्वविन्यस्तौ पार्श्वमण्डलिनौ स्मृतौ ॥ २०४॥  
  
उद्वेष्टितौ भवेदेकौ द्वितीयश्चापवेष्टितः ।  
भ्रमितावुरसः स्थाने ह्युरोमण्डलिनौ स्मृतौ ॥ २०५॥  
  
अलपल्लवकारालावुरोद्वभ्रमणक्रमात् ।  
पार्श्वावर्तश्च विज्ञेयावुरः पार्श्वार्धमण्डलौ ॥ २०६॥  
  
हस्तौ तु मणीबन्धान्ते कुञ्चितावञ्चितौ यदा ।  
खटकाख्यौ तु तौ स्यातां मुष्टिकस्वस्तिकौ तदा ॥ २०७॥  
  
पद्मकोशौ यदा हस्तौ व्यावृत्तपरिवर्तितौ ।  
नलिनीपद्मकोशौ तु तदा ज्ञेयौ प्रयोक्तृभिः ॥ २०८॥  
  
करावुद्वेष्टिताग्रौ तु प्रविधायालपल्लवौ ।  
ऊर्ध्वप्रसरिताविद्धौ कर्तव्यावुल्बणाविति ॥ २०९॥  
  
पल्लवौ च शिरोदेशे सम्प्राप्तौ ललितौ स्मृतौ ।  
कर्पूरस्वस्तिकगतौ लताख्यौ वलिताविति ॥ २१०॥  
  
करणे तु प्रयोक्तव्यो नृत्तहस्तो विशेषतः ।  
तथार्थाभिनये चैव पताकायाः प्रयोक्तृभिः ॥ २११॥  
  
सङ्करोऽपि भवेत्तेषां प्रयोगोऽर्थवशात्पुनः ।  
प्राधान्येन पुनः सञ्ज्ञा नाट्ये नृत्ते करेष्विह ॥ २१२॥  
  
वियुताः संयुताश्चैव नृत्तहस्ताः प्रकीर्तिताः ।  
अतः परं प्रवक्ष्यामि करान् करणसंश्रयान् ॥ २१३॥  
  
सर्वेषामेव हस्तानां नाट्यहस्तनिदेशिभिः ।  
विधातव्या प्रयत्नेन करणं तु चतुर्विधम् ॥ २१४॥  
  
अपवेष्टितमेकं स्यात् उद्वेष्टितमथापरम् ।  
व्यावर्तितं तृतीयं तु चतुर्थं परिवर्तितम् ॥ २१५॥  
  
आवेष्ट्यन्ते यदङ्गुल्यस्तर्जनाद्या यथाक्रमम् ।  
अभ्यन्तरेण करणं तदावेष्टितमुच्यते ॥ २१६॥  
  
उद्वेष्ट्यन्ते यदङ्गुल्यः तर्जन्याद्या बहिर्मुखम् ।  
क्रमशः करणं विप्रास्तदुद्वेष्टितमुच्यते ॥ २१७॥  
  
आवर्त्यन्ते कनिष्ठाद्या ह्यङ्गुल्योऽभ्यन्तरेण तु ।  
यथा क्रमेण करणं तद् व्यावर्तितमुच्यते ॥ २१८॥  
  
उद्वर्त्यन्ते कनिष्ठाद्या बाह्यतः क्रमशो यदा ।  
अङ्गुल्यः करणं विप्रास्तदुक्तं परिवर्तितम् ॥ २१९॥  
  
नृत्तेऽभिनययोगे वा पाणिभिर्वर्तनाश्रये ।  
मुखभ्रुनेत्रयुक्तानि करणानि प्रयोजयेत् ॥ २२०॥  
  
तिर्यक्तथोर्ध्वसंस्थो ह्यधोमुखश्चाञ्चितोऽपविद्धस्तु ।  
मण्डलगतिस्तथा स्वस्तिकश्च पृष्ठानुसारि च ॥ २२१॥  
  
उद्वेष्टितः प्रसारित इत्येते वै स्मृताः प्रकारास्तु ।  
बाह्वोरिति करणगता विज्ञेया नित्यं नृत्तप्रयोक्तृभिः ॥ २२२॥  
  
हस्तानां करणविधिर्मया समासेन निगदितो विप्राः ।  
अत ऊर्ध्वं व्याख्यास्ये हृदयोदरपार्श्वकर्माणि ॥ २२३॥  
  
आभुग्नमथ निर्भुग्नं तथा चैव प्रकम्पितम् ।  
उद्वाहितं समं चैव उरः पञ्चविधं स्मृतम् ॥ २२४॥  
  
निम्नमुन्नतपृष्ठं च व्याभुग्नांसं श्लथं क्वचित्  
आभुग्नं तदुरो ज्ञेयं कर्म चास्य निबोधत ॥ २२५॥  
  
सम्भ्रमविषादमूर्च्छाशोकभयव्याधिहृदयशल्येषु ।  
कार्यं शीतस्पर्शे वर्षे लाजान्वितेऽर्थवशात् ॥ २२६॥  
  
स्तब्धं च निम्नपृष्ठं च निर्भुग्नांसं समुन्नतम् ।  
उरो निर्भुग्नमेतद्धि कर्म चास्य निबोधत ॥ २२७॥  
  
स्तम्भे मानग्रहणे विस्मयदृष्टे च सत्यवचने च ।  
अहमिति च दर्पवचने गर्वोत्सेके तु कर्तव्यम् ॥२२८॥  
  
[दीर्घनिश्वसिते चैव जृम्भणे मोटने तथा ।  
बिब्बोके च पुनः स्त्रीणां तद्विज्ञेयं प्रयोक्तृभिः ] ॥ २२९॥  
  
ऊर्ध्वोत्क्षेपैरुरो यत्र निरन्तरकृतैः कृतम् ।  
प्रकम्पितं तु विज्ञेयमुरो नाट्यप्रयोक्तृभिः ॥ २३०॥  
  
हसितरुदितादिसम्भ्रमभयश्रमव्याधिपीडितार्थेषु ।  
नानाभावोपगतं कार्यमुरो नाट्ययोगेषु ॥ २३१॥  
  
हसितरुदितेषु कार्ये श्रमे भये श्वसकाशयोश्चैव ।  
हिक्कादुःखे च तथा नाट्यज्ञैरर्थयोगेन ॥ २३२॥  
  
उद्वाहितमूर्ध्वगतमुरो  ज्ञेयं प्रयोक्तृभिः  ।  
दीर्घोच्छ्वसनता लोके जृम्भनादिषु चेक्ष्यते॥ २३३॥सर्वैः  
ससौष्ठवैरङ्गैश्चतुरस्रकृतैः कृतम् ।  
उरः समन्। तु विज्ञेयं स्वस्थं सौष्ठवसंयुतम् ॥ २३४॥  
  
एतदुक्तं मय सम्यगरसस्तु विकल्पनम् ।  
अत ऊर्ध्वं प्रवक्ष्यामि पार्श्वयोरिह  लक्षणम् ॥ २३५॥  
  
नतं समुन्नतं चैव प्रसारितविवर्तितो ।  
तथापसृतमेवं तु पार्श्वयोः कर्म पञ्चधा ॥ २३६॥  
  
कटिर्भवेत्तु व्याभुग्ना पार्श्वमाभुग्नमेव च ।  
तथैवापसृतांसं च किञ्चित्पार्श्वनतं स्मृतम् ॥ २३७॥  
  
तस्यैव चापरं पार्श्वं विपरीतं तु युक्तितः ।  
कटीपार्श्वभुजांसैश्चाभ्युन्नतैरुतं भवेत् ॥ २३८॥  
  
आयामनादुभयतः पाश्वयोः स्यात् प्रसारितम्  ।  
परिवर्तात्रिकस्यापि विवर्तितमिहेष्यते ॥ २३९॥  
  
विवर्तितापनयनाद् भवेदपसृतं पुनः ।  
पार्श्वलक्षणमित्युक्तं विनियोगं निबोधत ॥ २४०॥  
  
उपसर्पे नतं कार्यमुन्नतं चापसर्पणे ।  
प्रसारितं प्रहर्षादौ परिवृत्ते विवर्तितम् ॥२४१॥  
  
विनिवृत्ते त्वपसृतं पार्श्वमर्थवशाद्भवेत् ।  
एतानि पार्श्वकर्माणि जठरस्य निबोधत ॥ २४२॥  
  
क्षामं खल्वं च पूर्णं च सम्प्रोक्तमुदरं त्रिधा ।  
तनु क्षामं नतं खल्वं पूर्णमाध्मातमुच्यते ॥ २४३॥  
  
क्षामं हास्येऽथ रुदिते निःश्वासे जृम्भने भवेत् ।  
व्याधिते तपसि श्रान्ते क्षुधार्ते खल्वमिष्यते ॥ २४४॥  
  
पूर्णमुच्छ्वसिते स्थूले व्याधितात्यशनादिषु ।  
इत्येतदुदरं प्रोक्तं कट्याः कर्म निबोधत ॥ २४५॥  
  
अन्ये तु  
क्षामं खल्वं समं पूर्णमुदरं स्याच्चतुर्विधम् ।  
छिना चैव निवृत्ता च रेचिता कम्पिता तथा ।  
उद्वाहिता चैव कटी नाट्ये नृत्ते च पञ्चधा ॥ २४६॥  
  
कटी मध्यस्य वलनात्च्छिना सम्परिकीर्तिता ।  
पराङ्ग्मुखस्याभिमुखी निवृत्ता स्यान्निवर्तिता ॥ २४७॥  
  
सर्वतो भ्रमणाच्चापि विज्ञेया रेचिता कटी ।  
तिर्यग्गतागता क्षिप्ता कटी ज्ञेया प्रकम्पिता ॥ २४८॥  
  
नितम्बपार्श्वोद्वहनात् शनेइरुद्वाहिता कटी ।  
कटीकर्म मया प्रोक्तं विनियोगं निबोधत ॥ २४९॥  
  
छिन्ना व्यायामसम्भ्रान्तव्यावृत्तप्रेक्षणादिषु ।  
निवृत्ता वर्तने चैव रेचिता भ्रमणादिषु ॥ २५०॥  
  
कुब्जवामननीचानां गतौ कार्या प्रकम्पिता ।  
स्थूलेषूद्वाहिओता योज्या स्त्रीणां लीलागतेषु च ॥ २५१॥  
  
कम्पनं वलनं चैव स्तम्भनोद्वर्तने तथा ।  
निवर्तनं च पञ्चैतान्यूरुकर्माणि कारयेत् ॥ २५२॥  
  
नमनोन्नमनात्पार्ष्णेर्मुहुः स्यादूरुकम्पनम् ।  
गच्छेदभ्यन्तरं जानु यत्र तद्वलनं स्मृतम् ॥ २५३॥  
  
स्तम्भनं चापि विज्ञेयमपविद्धक्रियात्मकम् ।  
वलिताविद्धकरणादूर्वोरुद्वर्तनं स्मृतम् ॥ २५४॥  
  
पार्ष्णिरभ्यन्तरं गच्छेद्यत्र तत्तु निवर्तनम् ।  
गतिष्वधमपात्रणां भये चापि हि कम्पनम् ॥ २५५॥  
  
वलनं चैव हि कर्तव्यं स्त्रीणां स्वैरपरिक्रमे ।  
साध्वसे च विषादे च स्तम्भनं तु प्रयोजयेत् ॥२५६॥  
  
व्यायामे ताण्डवे चैव कार्यमुद्वर्तनं बुधैः ।  
निवर्तनं तु कर्तव्यं सम्भ्रादिपरिभ्रमे ॥ २५७॥  
  
यथादर्शनमन्यच्च लोकाद् ग्राह्यं प्रयोक्तृभिः ।  
इत्यूर्व्रोर्लक्षणं प्रोक्तं जङ्घायास्तु निबोधत ॥ २५८॥  
  
आवर्तितं नतं क्षिप्तमुद्वाहितमथापि च ।  
परिवृत्तं तथा चैव जङ्घाकर्माणि पञ्चधा ॥ २५९॥  
  
वामो दक्षिणपार्श्वेन दक्षिणश्चापि वामतः ।  
पादो यत्र व्रजेद्विप्राः तदावर्तितमुच्यते ॥ २६०॥  
  
जङ्घास्वस्तिकयोगेन क्रमादावर्तितं नयेत् ।  
जानुनः कुञ्चनाच्चैव नतं ज्ञेयं प्रयोक्तृभिः ।  
विक्षेपाच्चैव जङ्घायाः क्षिप्तमित्यभिधीयते ॥ २६१॥  
  
[नतं स्याज्जानुनमनात् क्षिप्तं विक्षेपणाद् बहि] ।  
उद्वाहितं च विज्ञेयमूर्ध्वमूद्वाहनादपि ।  
प्रतीपनयनं यत्तु परिवृत्तं तदुच्यते ॥ २६२॥  
  
आवर्तितं प्रयोक्तव्यं विदूषकपरिक्रमे ।  
नतं चापि हि कर्तव्यं स्थानासनगतादिषु ॥ २६३॥  
  
क्षिप्तं व्यायामयोगेषु ताण्डवे च प्रयुज्यते ।  
तथा चोद्वाहितं कुर्यादाविद्धगमनादिषु ॥ २६४॥  
  
ताण्डवेषु प्रयोक्तव्यं परिवृत्तं प्रयोक्तृभिः ।  
इत्येतज्जङ्घयोः कर्म  पादयोस्तु निबोधत ॥ २६५॥  
  
उद्घट्टितः समश्चैव तथाग्रतलसञ्चरः ।  
अञ्चितः कुञ्चितश्चैव पादः पञ्चविध स्मृतः ॥ २६६॥  
  
स्थित्वा पादतलाग्रेण पार्ष्णिर्भूमौ निपात्यते ।  
यस्य पादस्य करणे भवेदुद्घट्टितस्तु सः ॥ २६७॥  
  
अयमुद्वेष्टितकरणे त्वनुकरणार्थं प्रयोगमासाद्य ।  
द्रुतमध्यमप्रचारः सकृदसकृदा प्रयोक्तव्यः ॥ २६८॥  
  
स्वभावरचिते भूमौ समस्थाने च यो भवेत् ।  
समः पादः  स विज्ञेयः स्वभावाभिनयाश्रयः ॥ २६९॥  
  
स्थिरस्वभावाभिनये नानाकरणसंश्रये  ।  
चलितश्च पुनः कार्यो विधिज्ञैः पादरेचिते ॥ २७०॥  
  
समस्यैव यदा पार्ष्णिः पादस्याभ्यन्तरे भवेत् ।  
बहिः पार्श्वस्थितोऽङ्गुष्ठस्त्र्यश्रपादस्तु स स्मृतः ॥ २७१॥  
  
त्यक्त्वा (कृत्वा?) समपदं स्थानमश्वक्रान्ते  तथैव च ।  
स्याद्विक्लवादिष्वर्थेषु त्र्यश्रः पादो यथाविधिः ॥ २७२॥  
  
अस्यैव समपादस्य पार्ष्णिरभ्यन्तरे भवेत् ।  
त्र्यश्रपादः स विज्ञेयः स्थानकादिषु संश्रयः ॥ २७३॥  
  
उत्क्षिप्ता तु भवेत्पार्ष्णिः प्रसृतोङ्गुष्ठकस्तथा ।  
अङ्गुल्यश्चाञ्चिताः सर्वा पादेऽग्रतलसञ्चरः  ॥ २७४॥  
  
तोदननिकुट्टने स्थितनिशुम्भने भूमिताडने भ्रमणे ।  
विक्षेपविविधरेचकपार्ष्णिकृतागमनमेतेन ॥ २७५॥  
  
पार्ष्णिर्यस्याञ्चिता भूमौ पादमग्रतलं तथा ।  
अङ्गुल्यश्चाञ्चिताः सर्वाः  स पादस्त्वञ्चितः स्मृतः ॥ २७६॥  
  
पादाग्रतलसञ्चारे वर्तितोद्वर्तिते तथा ।  
एव पादाहते कार्यो  नानाभ्रमरकेषु च ॥ २७७॥  
  
उत्क्षिप्ता यस्य पार्ष्णी स्यादङ्गुल्यः कुङ्चितास्तथा ।  
तथा कुञ्चितमध्यश्च स पादं कुञ्चितः स्मृतः ॥ २७८॥  
  
उदत्तगमने चैव वर्तितोद्वर्तिते तथा ।  
उत्क्षिप्ता तु भवेत्पार्ष्णिरङ्गुष्ठाग्रेण संस्थितः ॥ २७९॥  
  
वामश्चैव स्वभावस्थः सूचीपादः प्रकीर्तितः ।  
नृत्ते नूपुरकरणे प्रयोगस्तस्य कीर्त्यते ॥ २८०॥  
  
अतिक्रान्तक्रमे चैव पादमेतं प्रयोजयेत् ।  
पादजङ्घोरुकरणं कर्म कार्य प्रयोक्तृभिः ॥ २८१॥  
  
पादस्य करणं सर्व जङ्घोरुकृतमिष्यते ।  
यथा पादः प्रवर्तेत तथैवोरुः प्रवर्तते ॥ २८२॥  
  
अनयोः समानकरणात् पादचारी प्रयोजयेत् ।  
इत्येतदङ्गजं प्रोक्तं लक्षणं  कर्म चैव हि ॥ २८३॥  
  
अतः परं प्रवक्ष्यामि चारीव्यायामलक्षणम् ॥ २८४॥  
  
इति भारतीये नाट्यशास्त्रे अङ्गाभिनयो नाम नवमोऽध्यायः ।  
  
Encoded by Padmakar Dadegaonkar dadegaonkar@yahoo.com  
  
