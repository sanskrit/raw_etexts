---
Author: paNDitarAjashrIjagannAtha
Category: major_works
Description-comments: The text is written by Jagannatha Pandita in honour of king
  Prananarayana of Kamarupa.  https://bsvprasad.wordpress.com/2013/09/23/jagannatha-pandita-raya/
File name: prANAbharNa.itx
Language: Sanskrit
Latest update: September 15, 2014
Location: doc_z_misc_major_works
Proofread by: Dhaval Patel drdhaval2785 at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: prANAbharNa
Texttype: pramukha
Transliterated by: Dhaval Patel drdhaval2785 at gmail.com
engtitle: Pranabharanam
itxtitle: prANAbharaNam (paNDitarAjashrIjagannAthavirachitam)
title: प्राणाभरणम् (पण्डितराजश्रीजगन्नाथविरचितम्)

---
  
 प्राणाभरणं पण्डितराजश्रीजगन्नाथविरचितम्   
  
अथ पण्डितराजश्रीजगन्नाथविरचितं प्राणाभरणम् ।  
तत्कृतयैव टिप्पण्या समेतम् ।  
  
विद्वांसो वसुधातले परवचःश्लाघासु वाचंयमा  
भूपालाः कमलाविलासमदिरोन्मीलन्मदाघूर्णिताः ।  
आस्ये घास्यति कस्य लास्यमधुना धन्यस्य कामालस-  
स्वर्वामाधरमाधुरीमधरयन्वाचां विलासो मम ॥ १॥  
  
विद्वांस इत्यादि प्रायदर्शनाभिप्रायमेतत् । तेन सहृदयैर्न मनागपि  
विमनायितव्यम् । भावध्वनिश्चायम् । उत्तरार्धप्रतिपाद्यार्थालम्बनाया  
एतत्पद्यप्रयोगानुभावायाः कविगतचिन्तायाः प्राधान्येनाभिव्यक्तेः ।  
अनुपात्तोभयनिमित्तको व्यतिरेकः स्फुटोऽलङ्कारः । कामालसत्वं  
वामाविशेषमधरमाधुरीप्रकर्षकम् ॥  
  
विद्राणैव गुणज्ञता समुदितो भूयानसूयाभरः  
कालोऽयं कलिराजगाम जगतीलावण्यकुक्षिम्भरिः ।  
एवं भावनया मदीयकविते मौनं किमालम्बसे  
जागर्तु क्षितिमण्डले चिरमिह श्रीकामरूपेश्वरः ॥ २॥  
  
कविगतराजविषयकरतिभावध्वनिश्चायम् । इत ऊर्ध्वमयमेव आ  
चरमपद्यमनुवर्तयिष्यते । अस्य चात्र मौनानुभावितो वर्णनीयालम्बनो  
निर्वेदो गुण इति प्रेयोलङ्कारास्पदम् । अत्र चाचेतनायां कवितायां  
चेतनत्वाध्यवसायमूलासम्बन्धे सम्बन्धात्मिकातिशयोक्तिर्विवक्षिता ।  
तेन भावनामौननिर्वेदानां सम्बोधनस्य च नानुपपत्तिः ॥  
  
पारीन्द्राणां घुरीणैरवनितलगुहागर्भतः सम्पतद्भिः  
स्वापभ्रंशापराधप्रचलितनयनप्रान्तमाकर्ण्यमानः ।  
त्वत्प्रस्थानान्तरुद्यत्प्रलयजलधरध्वानधिक्कारधीरो  
घृष्टक्षीरोदतीरो जगति विजयते दुन्दुभिद्वन्द्वनादः ॥ ३॥  
  
अत्र राजालम्बनस्य तादृशनादश्रवणोद्दीपितस्य  
नयनप्रचलनानुभावितस्य गिरिगुहागर्भोत्पतनाभिव्यक्तेनामर्षेण  
सञ्चारिणा परिपोषितस्य पारीन्द्रगतोत्साहस्य स्थायिनो  
राजविषयकरतिभावाङ्गत्वाद्रसालङ्कारत्वम् । यदाहुः - 'प्रधानेऽन्यत्र  
वाक्यार्थे यत्राङ्गं तु रसादयः । काव्ये तस्मिन्नलङ्कारो रसादिरिति मे  
मतिः ॥' इति  । तृतीयचतुर्थचरणयोस्तु स्फुटावेव व्यतिरेकातिशयौ ।  
घृष्टाशब्देन तादृशनादो वेलाचलप्रतिबद्धत्वादग्रे न गतः ।  
अन्यथा लोकालोकाचलमपि स्पृशेदिति गम्यते । एव मृष्टेति नोक्तम् ।  
तथा सति शैथिल्यप्रत्ययापत्तेः ॥  
  
किं ब्रूमस्तव वीरतां वयममी यस्मिन्धराखण्डल  
क्रीडाकुण्डलितभ्रु शोणनयनं दोर्मण्डलं पश्यति ।  
माणिक्यावलिकान्तिदन्तुरतरैर्भूषासहस्रोत्करै-  
र्विन्ध्यारण्यगुहागृहावनिरुहास्तत्कालमुल्लासिताः ॥ ४॥  
  
अत्र विन्ध्यारण्यगतानां गुहागृहाणामवनिरुहां च विन्ध्यगतानां  
गुहागृहाणामरण्यगतानामवनिरुहाणां वा भूषणेन कार्येणाप्रस्तुतेन  
त्वदरिनारीणां स्वनगराणि परित्यज्य निशि गुहागृहेषु तरुतलेषु च  
विन्यस्य सकलाभरणानि कृतशयनानां प्रातस्त्वदागमनसम्भ्रमेण  
तत्कर्मकं विस्मरणं भारवशात्परित्यागो वा प्रस्तुतो गम्यत  
इत्यप्रस्तुतप्रशंसा । कार्यस्य यथाकथञ्चित्प्रस्तुतत्वे तु  
पर्यायोक्तमलङ्कारः ॥  
  
माहात्म्यस्य परोऽवधिर्निजगृहं गम्भीरतायाः पिता  
रत्नानामहमेक एव भुवने को वापरो मादृशः ।  
इत्येवं परिचिन्त्य मा स्म सहसा गर्वान्धकारं गमो  
दुग्धाब्धे भवता समो विजयते श्रीप्राणनारायणः ॥ ५॥  
  
अत्रोपमानस्य गुणविशेषप्रयुक्तसादृश्याभावनिबन्धनमुत्कर्षं  
परिहर्तुं वर्ण्यमानसादृश्यात्मकः प्रतीपालङ्कारभेदः । स चोपमाविशेष  
इत्येके । विच्छित्तिवैलक्षण्यादतिरिक्त एवेत्यपरे ॥  
  
तत्त्वो जन्म सितांशुशेखरतनुज्योत्स्नानिमग्नात्मनो  
दुग्धाम्भोनिधिमुग्धवीचिवलयैः साकं परिक्रीडनम् ।  
संवासः सुरलोकसिन्धुपुलिने वादः सुधांशोः करैः  
कस्मान्नोज्ज्वलिमानमञ्चतुतमां देव त्वदीयं यशः ॥ ६॥  
  
अत्र यशसि धवलतातिशयस्तद्धर्मिसम्बन्धप्रयुक्तत्वेन कथित  
इति समस्य विषयः । अंशुकृतश्चन्द्रे तत्कृतश्च भगवति  
भगवत्कृतश्च राजनीत्येवमुत्तरोत्तरमुपचीयमानो राजगत उत्कर्षः  
प्रतीयत इति सारविषयः ॥  
  
आबध्नास्यलकान्निरस्यसितमां चोलं रसाकाङ्क्षया  
लङ्कायावशतां तनोषि कुरुषे जङ्घाललाटक्षतम् ।  
प्रत्यङ्गं परिमर्दनिर्दयमहो चेतः समालम्बसे  
वामानां विषये नृपेन्द्र भवतः प्रागल्भ्यमद्भुतम् ॥ ७॥  
  
अत्र प्रकृतिधर्मिगतयोः प्रकृताप्रकृतयोः प्रकृतयोरेव वा  
वृत्तान्तयोः श्लेषः । स च षट्सु स्थलेषु शब्दनानात्वनिबन्धनो  
द्वयोश्चार्थनानात्वनिबन्धनः । द्वावप्येतौ शब्दालङ्काराविति  
प्राञ्चः । आद्यो जतुकाष्ठन्यायेन शब्दश्लेषणाच्छब्दालङ्कारः,  
द्वितीयस्त्वेकवृन्तगतफलद्वयन्यायेनार्थश्लेषणादर्थालङ्कार इति  
नव्याः ॥  
  
देव त्वां परितः स्तवन्तु कवयो लोभेन किं तावता  
स्तव्यस्त्वं भवितासि यस्य तरुणश्चापप्रतापोऽनिशम् ।  
क्रोडान्तः कुरुतेतरां वसुमतीमाशाः समालिङ्गति  
द्यां चुम्बत्यमरावती च सहसा गच्छत्यगम्यामपि ॥ ८॥  
  
अत्र प्रतापगतः पृथिव्यादिसम्बन्धो  
लिङ्गविशेषावच्छिन्नतत्तत्साधारणविशेषणाभिव्यक्तकामुकवृत्तान्ताभिन्नतया  
स्थित इति समासोक्तिः कार्यरूपधर्मप्रयुक्तशुद्धसाधारण्येन  
विशेषणसाम्यमालम्ब्य प्रवृत्ता । सा च निन्दोत्थापकत्वादद्व्याजस्तुतौ  
गुणः ॥  
  
लोकानां विपदं धुनोषि कुरुषे सम्पत्तिमत्युत्कटा-  
मित्यल्पेतरजल्पितैर्जडधियां भूपाल मा गा मदम् ।  
यत्कीर्तिस्तव वल्लभा लघुतरब्रह्माण्डभाण्डोदरे  
पिण्डीकृत्य महोन्नतामपि तनुं कष्टेन हा वर्तते ॥ ९॥  
  
अत्रापि प्राग्वत् । परं  
त्वाधाराधेयान्यतरविस्तृतत्वसिद्धिफलकान्यतरन्यूनत्वकल्पनात्साधिकालङ्कारोऽपि  
तस्यां गुणः ॥  
  
क्षोणीं शासति मय्युपद्रवलवः कस्यापि न स्यादिति  
प्रौढं व्याहरतो वचस्तव कथं देव प्रतीमो वयम् ।  
प्रत्यक्षं भवतो विपक्षनिवहैर्द्यामुत्पतद्भिः क्रुधा  
यद्युष्मत्कुलकोटिमूलपुरुषो निर्भिद्यते भास्करः ॥ १०॥  
  
इह त्वधिकसमासोक्तिभ्यामनालिङ्गितैव सा [व्याजस्तुतिः] ॥  
  
आस्वादेन रसो रसेन कविता काव्येन वणी तया  
लोकान्तःकरणानुरागरसिकः सभ्यः सभा चामुना ।  
दारिद्र्यानलदह्यमानजगतीपीयूषधाराधर  
क्षोणीनाथ तथा भवांश्च भवता भूमण्डलं भासते ॥ ११॥  
  
मालादीपकमेतदिति प्राञ्चः । दीपकस्य सादृश्यमूलकतानियमान्न  
मालादीपकमपि त्वेकावलीभेद इति तु वयम् ॥  
  
अम्लायन्यदरातिकैरवकुलान्यम्लासिषुः सत्वरं  
दैन्यध्वान्तकदम्बकानि परितो नेशुस्तमां तामसाः ।  
सन्मार्गाः प्रसरन्ति साधुनलिनान्युल्लासमातन्वते  
तन्मन्ये भवतः प्रतापतपनो देव प्रभातोन्मुखः ॥ १२॥  
  
इह रूपकनिष्पादितलिङ्गकमनुमानं निमित्तविरहादुत्प्रेक्षाया  
अयोगाद्वाचकमनुमितिपरम् ॥  
  
उत्क्षिप्ताः कबरीभरं विवलिताः पार्श्वद्वयं न्यक्कृताः  
पादाम्भोजयुगं रुषा परिहृता दूरेण चेलाञ्चलम् ।  
गृह्णन्ति त्वरया भवत्प्रतिभटक्ष्मापालवामभ्रुवां  
यान्तीनां गहनेषु कण्टकचिताः के के न भूमीरूहाः ॥ १३॥  
  
अत्र कण्टकचितत्वेन कबरीग्रहणादेः सङ्कीर्णत्वात्कार्यधर्मान्तरा  
सङ्कीर्णशुद्धसाधारण्येन विशेषणसाम्यमालम्ब्य प्रवृत्ता समासोक्तिः ॥  
  
दृष्टिः सम्भृतमङ्गला बुधमयी देव त्वदीया सभा  
काव्यस्याश्रयभूतमास्यमरुणाधारोऽधरः सुन्दरः ।  
क्रोधस्तेऽशनिमूरुदारधिषण स्वान्तं तु सोमास्पदं  
राजन्नूनमनूनविक्रम भवान्सर्वग्रहालम्बनम् ॥ १४॥  
  
अत्रोत्प्रेक्ष्यमानसर्वग्रहालम्बनत्वस्य समानाधिकरणेषु धर्मेषु  
तत्तद्ग्रहाश्रिताङ्गकत्वेषु विशेषणीभूतैस्तत्तद्ग्रहैः सह  
विषयस्य राज्ञो कल्याणाश्रयत्वादिषु विशेषणानां कल्याणादीनां  
श्लेषेणाभेदसम्पादनद्वारा तादृशधर्मसाधारणतासम्पत्तौ  
तन्निमित्तकोत्प्रेक्षासिद्धिः ॥  
  
सृष्टिः सृष्टिभुवा पुरा किल परित्रातुं जगन्मण्डलं  
त्वं चण्डातपनिर्दयं तपसि यज्ज्वालाजटालैः करैः ।  
संरम्भारुणलोचनो रणभुवि प्रस्थातुकामोऽधुना  
जानीमो भवता न हन्त विदितः श्रीकामरूपेश्वरः ॥ १५॥  
  
अत्र राजवर्णनाङ्गत्वेन रवेर्भयोत्पादने वर्ण्यत्वेन प्रस्तुते  
साक्षात्तदननुगुणत्वेनाप्रस्तुतेन प्रस्थानेन साक्षात्तदनुगुणं  
रिपुकर्तृकं सूर्यमण्डलभेदनं कार्यं गम्यते ॥  
  
आयाता कमलासनस्य भवनाद्द्रष्टुं त्रिलोकीतलं  
गीर्वाणेषु दिनानि कानिचिदहो नीत्वा पुनः कौतुकात् ।  
भ्रान्त्वा भूवलये महाकविकुलोपास्या तवास्याम्बुजे  
राजन्सम्प्रति सत्यधामनि गिरां देवी सुखं वर्तते ॥ १६॥  
  
अत्रैकस्याधेयस्यानेकाधारसम्बन्धात्पर्यायः । तत्र  
प्रथमचरणगतमधिकरणमार्थविश्लेषावधिकपञ्चम्या  
विश्लेषस्योपश्लेषापेक्षत्वेनौपश्लेषिकाधिकरणस्याक्षेपगम्यत्वात् ।  
सत्यधामनीति श्लेषभित्तिकाभेदाध्यवसानेन मुखस्य सत्यलोकतासिद्धौ  
सुखवर्तनसिद्धिः ॥  
  
विद्वद्दैन्यतमस्त्रिमूर्तिरथवा वैरीन्द्रवंशाटवी-  
दावाग्निः किमहो महोज्ज्वलयशःशीतांशुदुग्धाम्बुधिः ।  
किं वानङ्गभुजङ्गदष्टवनिताजीवातुरेवं नृणां  
केषामेष नराधिपो न जनयत्यल्पेतराः कल्पनाः ॥ १७॥  
  
अत्र कोटीनामारोपान्तरमूलकत्वात्परम्परितसंशयः स चाहार्यः, मूलारोपस्य  
तथात्वात् । कवाविव कविनिबद्धप्रमात्रन्तरेऽप्याहार्यबुद्धेरविरोधात् ॥  
  
नदन्ति मददन्तिनः परिलसन्ति वाजिव्रजाः  
पठन्ति बिरुदावलीमहितमन्दिरे बन्दिनः ।  
इदं तदवधि प्रभो यदवधि प्रवृद्धा न ते  
युगान्तदहनोपमा नयनकोणशोणद्युतिः ॥ १८॥  
  
अत्र मुख्यार्थस्य राजविषयायाः कविरतेरुपकारकस्य यदैव तव  
कोपोदयस्तदैव तव रिपूणां सम्पदो भस्मसाद्भविष्यन्तीति वस्तुन  
उपकारिका नयनकोणशोणद्युतेर्युगान्तदहनोपमा ॥  
  
मयि त्वदुपमाविधौ वसुमतीश वाचंयमे  
न वर्णयति मामयं कविरिति क्रुधं मा कृथाः ।  
चराचरमिदं जगज्जनयतो विधेर्मानसे  
पदं न विदधेतरां तव समो द्वितीयो नरः ॥ १९॥  
  
अत्र त्वत्समोऽन्यो नास्तीति प्रत्ययादुपमानलुप्तोपमा व्यङ्ग्येति प्राञ्चः ।  
सर्वथैव साम्यस्याप्रतिष्ठानान्नेयमुपमा । अन्यथा व्यतिरेकस्यापि  
तत्त्वापत्तेः । 'ढुण्ढोल्लन्तो मरिससि कण्टककलिआइं केऐवणाइं ।  
माल.इकुसुमसरिच्छं भमर भमन्तो ण पावेसि ॥' इत्यत्र तु न  
प्राप्स्यसीत्युक्त्वा क्वचित्त्वदगोचरे स्थले भविष्यतीति प्रतीतेः  
सादृश्यप्रतिष्ठानाल्लुप्तोपमास्तु । तस्मादसमालङ्कार एवायमिति तु नव्याः ॥  
  
भुजभ्रमितपट्टिशोद्दलितदृप्तदन्तावलं  
भवन्तमरिमण्डलक्रथन पश्यतः सङ्गरे ।  
करालकुलिशाहतिस्फुटविभिन्नविन्ध्याचलो  
न कस्य हृदयं झटित्यधिरुरोह जम्भाहितः ॥ २०॥  
  
अत्र स्मरणालङ्कारः परन्तु लक्ष्यः ॥  
  
यमः प्रतिमहीभृतां हुतवहोऽसि तन्नीवृतां  
सतां खलु युधिष्ठिरो धनपतिर्धनाकाङ्क्षिणाम् ।  
गृहं शरणमिच्छतां कुलिशकोटिभिर्निर्मितं  
त्वमेक इह भूतले बहुविधो विधात्रा कृतः ॥ २१॥  
  
अत्र कविना यमत्वादिना रूपेण राज्ञो रूपवतः करणाद्रूपकेण  
विपक्षभूपालादीनामेतस्मिन्नागते यमत्वादिना भ्रान्तेरपि सम्भवाद्भ्रान्तिमता  
तैरेवानेकैर्ग्रहीतृभिरनेकैर्धर्मैरुल्लेखनादुल्लेखविशेषेण च सह  
सङ्कीर्णोऽपि सम्बन्धिषष्ठ्यन्तभेदप्रयुक्तवर्ण्यानेकविधत्वक उल्लेखः ॥  
  
द्विनेत्र इव वासवो मितकरो विवस्वानिव  
द्वितीय इव चन्द्रमाः श्रितवपुर्मनोभूरिव ।  
नराकृतिरिवाम्बुधिर्गुरुरिव क्षमामागतो  
नुतो निखिलभूसुरैर्जयति कामरूपेश्वरः ॥ २२॥  
  
अत्र राजगतानां द्विनेत्रत्वादीनां वासवादितादात्म्यविरोधिनां विरोधनिवर्तनाय  
विषयिषु वासवादिष्वारोपेण साधारणीकरणात्तन्निमित्तकोत्प्रेक्षा ।  
सा चेह मालारूपा । न चात्रोपमा शक्यरूपणा ।  
द्विनेत्रत्वाद्युक्तेर्निष्प्रयोजनकत्वापत्तेः । न चोपमानिष्पादकं तेषां  
साधारण्यं तदभावेऽपि परमैश्वर्यादिभिः प्रतीयमानैस्तस्या निष्पत्तेः ।  
असुन्दरत्वेनोपमानिष्पादकतया कवेरनभिप्रेतत्वाच्च । एवं द्वितीयादीनां  
चन्द्रादिष्वारोपोऽप्युपमायां सत्यामनर्थक एव स्यात् ॥  
  
दीनव्राते दयार्द्रा निखिलरिपुकुले निर्दया किं च मृद्वी  
काव्यालापेषु तर्कप्रतिवचनविधौ कर्कशत्वं दधाना ।  
लुब्धा धर्मेष्वलुब्धा वसुनि परविपद्दर्शने कान्दिशीका  
राजन्नाजन्मरम्य स्फुरति बहुविधा तावकी चित्तवृत्तिः ॥ २३॥  
  
अत्र विषयानेकत्वप्रयुक्तचित्तवृत्तेरनेकविधत्वमित्युल्लेखः । तत्र  
च तदीयचित्तवृत्तित्वेनैकत्वाध्यवसानं तन्त्रम् ॥  
  
देवाः के पूर्वदेवाः समिति मम नरः सन्ति के वा पुरस्ता-  
देव जल्पन्ति तावत्प्रतिभटपृतनावर्तिनः क्षत्रवीराः ।  
यावन्नायाति राजन्नयनविषयतामन्तकत्रासिमूर्ते-  
र्मुग्धारिप्राणदुग्धाशनमसृणरुचिस्त्वत्कृपाणो भुजङ्गः ॥ २४॥  
  
अत्र शुद्धपरम्परितरूपकम् ॥  
  
प्राचीसन्ध्यासमुद्यन्महिमदिनमणेर्मानमाणिक्यकान्ति-  
र्ज्वालामाला कराला कवलितजगतः क्रोधकालानलस्य ।  
आशाकान्तापदाम्भोरुहतलविगलन्मञ्जुलाक्षारसाभा  
सा भाति क्षोणिशोभाकरण तव दृशोः सङ्गरे शोणिमश्रीः ॥ २५॥  
  
अत्रापि तदेव परन्तु मालात्मकम् ॥  
  
त्वां सुन्दरीनिवहनिष्ठुरधैर्यगर्व-  
निर्वासनैकरसिकं समरे निरीक्ष्य ।  
का वा रिपुक्षितिभृतां बत राजलक्ष्मीः  
स्वामिव्रतत्वमपरिस्खलितं बभार ॥ २६॥  
  
अत्र शत्रूणां राज्यलक्ष्मीस्त्वां प्राप्तेति विवक्षितोऽर्थः  
पातिव्रत्यस्खलितरूपेणाभिहित इति पर्यायोक्तम् । तच्च राज्यलक्ष्म्या  
नायिकात्वसिद्ध्यर्थं समासोक्तिमपेक्षत इति सा तत्र गुणः ॥  
  
नासत्ययोगो वचनेषु कीर्तौ तथार्जुनः कर्मणि चापि धर्मः ।  
चित्ते जगत्प्राणभवो यदास्ते वशंवदास्ते किमु पाण्डुपुत्राः ॥ २७॥  
  
अत्र पाण्डुपुत्रेषु विषयेषु राजवशंवदतादात्म्योत्प्रेक्षायां  
राजाश्रितत्वरूपो विषयिधर्मः श्लेषेण विषयाणां तदाश्रितानां  
चासत्याभावशुक्लगुनपुण्यपरमेश्वराणामभेदसम्पादनद्वारा  
विषयसाधारणीकृतः ॥  
  
मन्थाचलभ्रमणवेघवशंवदा ये  
दुग्धाम्बुधेरुदपतन्नणवः सुधायाः ।  
तैरेकतामुपगतैर्विविधौषधीभि-  
र्धाता ससर्ज तव देव दयादृगन्तान् ॥ २८॥  
  
अत्र दृगन्तेषु न केवलं सञ्जीवकत्वादयोऽमृतमात्रगुण एव  
कवेर्बुबोधयिषिता अपि तु निखिलजनवशीकारत्वादयोऽन्येऽपीति  
सुधाकणेष्वोषधीसंसर्गोऽतिशयार्थमुपात्तः ॥  
  
केशैर्वधूनामथ सर्वकोषैः प्राणैश्च साकं प्रतिभूपतीनाम् ।  
त्वया रणे निष्करुणेन गाढं चापस्य जीवा चकृषे जवेन ॥ २९॥  
  
अत्र चापकर्षणकार्याणानां केशाकर्षणादीनां  
पौर्वापर्यविपर्ययात्मनातिशयेनानुप्राणिता सहोक्तिः ॥  
  
महेन्द्रतुल्यं कवयो भवन्तं वदन्तु किं तानिह वारयामः ।  
भवान्सहस्रैः समुपास्यमानः कथं समानस्त्रिदशाधिपेन ॥ ३०॥  
  
अत्र श्लेषोत्थापितत्रिदशत्वसङ्ख्यामादाय व्यतिरेक उपात्तोभयनिमित्तकः ॥  
  
स तु वर्षतु वारि वारिदस्त्वमुदाराशय रत्नवर्षणः ।  
स कुहूरजनीमलीमसस्त्वमिहान्तर्बहिरेव निर्मलः ॥ ३१॥  
  
अत्रापि स एव परं तु श्लेषोऽत्रानुत्थापको निषिध्यमानं साम्यं च न  
शाब्दमिति विशेषः ॥  
  
मकरप्रतिमैर्महाभटैः कविभी रत्ननिभैः समन्वितः ।  
कवितामृतकीर्तिचन्द्रयोस्त्वमिहोर्वीरमणासि भाजनम् ॥ ३३॥  
  
अत्र राज्ञो जलध्युपमायाः  
शब्देनाभिधानेऽप्यङ्गोपमाभिराक्षेपादेकदेशविवर्तिन्युपमा तेनोत्तरार्ध  
उपमितसमास एव । विशेषणसमासवेद्यस्य तादात्म्यस्य प्रकृतेऽनुपयोगात्  
॥  
  
पुरः पुरस्तादरिभूपतीनां भवन्ति भूवल्लभ भस्मशेषाः ।  
अनन्तरं ते भ्रुकुटीविटङ्कात्पतन्ति रोषानलविस्फुलिङ्गाः ॥ ३४॥  
  
अत्र प्रयोजकातिशयकृतः प्रयोज्यशैघ्र्यातिशयो गम्यः ।  
कार्यकारणपौर्वापर्यविपर्ययरूपा चेयमतिशयोक्तिः ॥  
  
भुवनत्रितयेऽपि मानवैः परिपूर्णे विबुधैश्च दानवैः ।  
न भविष्यति नास्ति नाभवन्नृप यस्ते भजते तुलास्पदम् ॥ ३५॥  
  
अत्रोपमानलुप्तोपमेति प्राञ्चः । असमाख्यमलङ्कारान्तरमिति तु वयम् ॥  
  
पीयूषयूषकल्पामल्पामपि ते गिरं निपीतवताम् ।  
तोषाय कल्पते नो योषाधरबिम्बमधुरिमोद्रेकः ॥ ३६॥  
  
अत्र सम्बन्धेऽप्यसम्बन्ध इत्यतिशयोक्तिभेदः ।  
उपमेयोपमानविशेषणाभ्यामल्पत्वोद्रिक्तत्वाभ्यामल्पयापि सह भूयानपि  
मधुरिमा साम्यं कर्तुं यत्रानीशस्तत्र किं वाच्यं भूयस्येति वैलक्षण्यात्मा  
व्यतिरेकश्च ॥  
  
भासयति व्योमस्था जगदखिलं कुमुदिनीर्विकासयति ।  
कीर्तिस्तव धरणिगता सगरसुतायासमफलतां नयते ॥ ३७॥  
  
अत्र व्यजमानचन्द्रिकारूपकसङ्कीर्ण उल्लेखध्वनिः ॥  
  
भाग्येन सह रिपूणामुत्तिष्ठसि विष्टरात्कृधाविष्टः ।  
सहसैव पतसि तेषु क्षितिशासन मृत्युना साकम् ॥ ३८॥  
  
'केशैर्वधूनाम्' इत्यत्र कर्मणः सहोक्तिः । इह तु कर्तुरिति विशेषः ॥  
  
त्वयि पाकशासनसमे शासति सकलं वसुन्धरावलयम् ।  
विपिने वैरिवधूनां वर्षन्ति विलोचनानि च दिनानि ॥ ३९॥  
  
अत्र वर्षवदाचरन्तीत्याचारक्विबन्तेन श्लेषाच्छ्लेषमूलिका तुल्ययोगिता ।  
रिपुकामिनीवर्णनविषयत्वेनोपमानोपमेययोर्द्वयोरपि प्रकृतत्वात् ॥  
  
अहितापकरणभेषज नरनाथ भवान्करस्थितो यस्य ।  
तस्य कुतोऽहिभयं स्यादखिलामपि मेदिनीं चरतः ॥ ४०॥  
  
अत्र श्लेषनिवेदितस्य सर्पभयाभावस्योपपादकतयोपात्तस्य  
राजनि भेषजतादात्म्यारोपस्याप्युपपादकतया स्थितं राजसम्बन्धिनि  
द्विषदपकरणरूपे धर्मे श्लेषनिवेदितसर्पतापकरणतादात्म्यमिति  
प्रथमचरणे श्लिष्टपरम्परितरूपकं तृतीये तु श्लेष एव ।  
  
कुवलयलक्ष्मीं हरते तव कीर्तिस्तत्र किं चित्रम् ।  
यस्मान्निदानमस्या लोकनमस्याङ्घ्रिपङ्कजो हि भवान् ॥ ४१॥  
  
अत्रोत्पादकसमानगुणत्वादुत्पाद्यस्योत्पादकसंसर्गानुरूपः समालङ्कारविशेषः ।  
श्लेषश्चास्मिन्गुणः ॥  
  
दृष्टः सदसि चेदुग्राश्चन्द्रचन्दनचन्द्रिकाः ।  
अथ त्वं सङ्गरे सौम्याः शेषकालानलासयः ॥ ४२॥  
  
अत्र दृष्टः सदसीति वाक्ये त्वमित्यस्यापकर्षणात्, अथ त्वं सङ्गर  
इत्यत्र च त्वमित्यस्यानुवर्तनाद्वाक्ययोः पदविनिमयात्मालङ्कारः  
पूर्वार्धे । उत्तरार्धे प्रकृतानेकधर्मसम्बन्धात्तुल्ययोगिता ।  
उपमेयस्योत्कृष्टगुणत्वसिद्धय उपमानस्य  
तद्विरुद्धगुणकल्पनात्मकेनालङ्कारान्तरेण शबलिता ॥  
  
अपारे खलु संसारे विधिनैकोऽर्जुनः कृतः ।  
कीर्त्या निर्मलया भूप त्वया सर्वेऽर्जुनाः कृताः ॥ ४३॥  
  
इह श्लेषमूलो व्यतिरेकः ॥  
  
दधीचिबलिकर्णेषु हिमहेमाचलाब्धिषु ।  
अदातृत्वमधैर्यं च दृष्टे भवति भासते ॥ ४४॥  
  
अत्रापि सैव तथाविधा । यथासङ्ख्यसङ्करस्तु विशेषः ॥  
  
शासति त्वयि हे राजन्नखण्डावनिमण्डलम् ।  
न मनागपि निश्चिन्ते मण्डले शत्रुमित्त्रयोः ॥ ४५॥  
  
इहापि तुल्ययोगिता मित्त्रशब्दश्लेषोत्थापिता व्याजस्तुतिश्च ॥  
  
भानुरग्निर्यमो वायं बलिः कर्णोऽथवा शिबिः ।  
प्रत्यर्थिनोऽर्थिनश्चेत्थं त्वयि यान्ति विकल्पनाम् ॥ ४६॥  
  
इह तु संशय उल्लेखालिङ्गितः ॥  
  
कमलावासकासारः क्षमाधृतिफणीश्वरः ।  
भवान्कुवलयस्येन्दुरानन्दयति मानवान् ॥ ४७॥  
  
इह श्लिष्टपरम्परितं रूपकं मालारूपम् ॥  
  
गगने चन्द्रिकायन्ते हिमायन्ते हिमाचले ।  
पृथिव्यां सागरायन्ते भूपाल तव कीर्तयः ॥ ४८॥  
  
इह मालोपमालिङ्गित उल्लेखः ॥  
  
मृगतां हरयन्मध्ये वृक्षतां च पटीरयन् ।  
नक्षत्रतां महीपानां त्वमिन्दवसि भूपते ॥ ४९॥  
  
इह शुद्धपरम्परिता मालारूपोपमा । आचारक्विबन्ताच्छतरि रूपाणि ।  
तिङि चैकम् [इन्दवसि] ॥  
  
मध्ये सुधासम्दुरस्य सितामयगृहोदरे ।  
पूर्णेन्दुविष्टरे देव स्थातुं योग्यास्तवोक्तयः ॥ ५०॥  
  
अत्र त्रयाणां सुधासमुद्रादीनां विशेषणविशेष्यभावेन मधुरिमणि  
परां काष्ठामधिरूढे त्वदीयोक्तिपदसम्बन्धो युक्तो न तु विशकलित  
इत्यतिशायकासद्विशेषणनिबन्धनः प्रौढोक्तिः ॥  
  
अमृतलहरीचन्द्रज्योत्स्नारमावदनाम्बुजा-  
न्यधरितवतो निर्मर्यादप्रसादमहाम्बुधेः ।  
उभयवदयं देव त्वत्तः कथं परमोल्बणः  
प्रलयदहनज्वालाजालाकुलो महसां गणः ॥ ५१॥  
  
अत्र कारणगुणविरुद्धस्वगुणस्य कार्यस्योत्पत्तेर्विषमालङ्कारः ।  
अमृतलहर्यादीनां  त्रयाणामधरीकरणात्मना व्यतिरेकेण  
सञ्जीवकत्वपरमशीतलत्वविशुद्धत्वसौन्दर्याणामतिशयो गम्यते ।  
एवमेषु पद्येषु सम्भवन्तोऽप्यन्येऽलङ्काराः स्फुटत्वान्न विवेचिताः ।  
सहृदयानां प्रीत्यावश्यकं किञ्चिद्व्याख्यातमन्यत्तु तैरेवोल्लासनीयमित्यलं  
पल्लवितेन ॥  
  
तैलङ्गान्वयमङ्गलालयमहालक्ष्मीदयाललितः  
श्रीमत्पेरमभट्टसूनुरनिशं विद्वल्ललाटन्तपः ।  
सन्तुष्टः कमताधिपस्य कवितामाकर्ण्य तद्वर्णनं  
श्रीमत्पण्डितराजपण्डितजगन्नाथो व्यधासीदिदम् ॥ ५२॥  
  
दोर्दण्डद्वयकुण्डलीकृतलसत्कोदण्डाचण्डाशुग-  
ध्वस्तोद्दण्डविपक्षमण्डलमिह त्वां वीक्ष्य मध्येरणम् ।  
वल्गद्गाण्डिवमुक्तकाण्डवलयज्वालावलीताण्डव-  
भ्रश्यत्खाण्डवरुष्टपाण्डवमहो को न क्षितीशः स्मरेत् ॥ ५३॥  
  
अत्र स्मरणालङ्कारः । भाव इति तु न भ्रामितव्यम् ।  
सादृश्यमूलकत्वातन्मूलकत्वाभ्यां भावत्वालङ्कारत्वयोरिह व्यवस्थितेः  
शब्दवेद्यत्वाच्च ॥  
  
इति पण्डितराजश्रीजगन्नाथविरचितं प्राणाभरणं तत्कृतयैव टिप्पण्या  
समेतं समाप्तम् ।  
  
  
  
The text is written by Jagannatha Pandita  
in honour of king Prananarayana of Kamarupa.  
https://bsvprasad.wordpress.com/2013/09/23/jagannatha-pandita-raya/  
  
Encoded and proofread by Dhaval Patel drdhaval2785 at gmail.com  
  
