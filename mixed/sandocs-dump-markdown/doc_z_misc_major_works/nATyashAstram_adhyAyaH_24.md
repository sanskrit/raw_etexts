---
Author: Sage Bharata
Category: natyashastra, major_works, bharata
File name: natya24.itx
Language: Sanskrit
Latest update: November 23, 2002
Location: doc_z_misc_major_works
Proofread by: dpadmakar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/culture/Dance/Drama
Sublocation: major_works
Text title: naaTyashaastra adhyaaya 24
Texttype: pramukha
Transliterated by: dpadmakar at hotmail.com
engtitle: Natya Shastra Chapter 24
itxtitle: nATyashAstram adhyAyaH 24
title: नाट्यशास्त्रम् अध्यायः २४

---
  
 नाट्यशास्त्रम् अध्यायः २४   
  
      ॥ श्रीरस्तु ॥  
  
भरतमुनिप्रणीतं नाट्यशास्त्रम्  
चतुर्विंशोऽध्यायः  
समासतस्तु प्रकृतिस्त्रिविधा परिकीर्तिता ।  
पुरुषाणामथ स्त्रीणामुत्तमाधममध्यमा ॥ १॥  
  
जितेन्द्रिय ज्ञानवती नानाशिल्पविचक्षणा ।  
दक्षिणाधमहालक्ष्या भीतानां परिसान्त्वनी ॥२॥  
  
नानाशास्त्रार्थसम्पन्ना गाम्भीर्यौदार्यशालिनी ।  
स्थैर्यत्यागगुणोपेता ज्ञेया प्रकृतिरुत्तमा ॥ ३॥  
  
लोकोपचारचतुरा शिल्पशास्त्रविशारदा ।  
विज्ञानमाधुर्ययुता मध्यमा प्रकृतिः स्मृता ॥ ४॥  
  
रूक्षवाचोऽथ दुःशीलाः कुसत्त्वाः स्थूलबुद्धयः ।  
क्रोधनाघातकाश्चैव मित्रघ्नाश्छिद्रमानिनः ॥ ५॥  
  
पिशुनास्तूद्धतैर्वाक्यैरकृतज्ञास्तथालसाः ।  
मान्यामान्या विशेषज्ञा स्त्रीलोलाः कलहप्रियाः ॥ ६॥  
  
सूचकाः पापकर्माणः परद्रव्यापहारिणः ।  
एभिर्दोषैस्तुसम्पन्ना भवन्तीहाधमा नराः ॥ ७॥  
  
एवं तु शीलतो नॄणां प्रकृतिस्त्रिविधा स्मृता ।  
स्त्रीणां पुनश्च प्रकृतिं व्याख्यास्याम्यनुपूर्वशः ॥ ८॥  
  
मृदुभाबा चाचपला स्मितभाषिण्यनिष्ठुरा ।  
गुरूणां वचने दक्षा सलज्जा विनयान्विता ॥ ९॥  
  
रूपाभिजनमाधुर्यैर्गुणैः स्वाभाविकेर्युता ।  
गाम्भीर्यधैर्यसम्पन्ना विज्ञेया प्रमदोत्तमा ॥ १०॥  
  
नात्युत्कृष्टैरनिखिलैरेभिरेवान्विता गुणैः ।  
अल्पदोषानुविद्धा च मध्यमा प्रकृतिः स्मृता ॥ ११॥  
  
अधमा प्रकृतिर्या तु पुरुषाणां प्रकीर्तिता ।  
विज्ञेया सैव नारीणामधमानां समासतः ॥ १२॥  
  
नपुंसकस्तु विज्ञेयः सङ्कीर्णोऽधम एव च ।  
प्रेष्यादिरपि विज्ञेया सङ्कीर्णा प्रकृतिद्विजाः ॥ १३॥  
  
शकारश्च विटश्चैव ये चान्येप्येवमादयः ।  
सङ्कीर्णास्तेऽपि विज्ञेया ह्यधमा नाटके बुधैः ॥ १४॥  
  
एता ज्ञेयाः प्रकृतयः पुरुषस्त्रीनपुंसकैः ।  
आसां तु सम्प्रवक्ष्यामि विधानं शीलसंश्रयम् ॥ १५॥  
  
अत्र चत्वार एव स्युर्नायकाः परिकीर्तिताः ।  
मध्यमोत्तमप्रकृतौ नानालक्षणलक्षिताः ॥ १६॥  
  
धीरोद्धता धीरललिता धीरोदात्तास्तथैव च ।  
धीरप्रशान्तकाश्चैव नायकाः परिकीर्तिताः ॥ १७॥  
  
देवा धीरोद्धता ज्ञेयाः स्युर्धीरललिता नृपाः ।  
सेनापतिरमात्यश्च धीरोदात्तौ प्रकीर्तितौ ॥ १८॥  
  
धीरप्रशान्ता विज्ञेया ब्राह्मणा वाणिजस्तथा ।  
एतेषां तु पुनर्ज्ञेयाश्चत्वारस्तु विदूषकः ॥ १९॥  
  
लिङ्गी द्विजो राजजीवी शिष्यश्चेति यथाक्रमम् ।  
देवक्षितिभृतामात्यब्राह्मणानां प्रयोजयेत् ॥ २०॥  
  
विप्रलम्भसुहृदोमी सङ्कथालापपेशलाः ।  
व्यसनी प्राप्य दुःखं वा युज्यतेऽभ्युदयेन यः ॥ २१॥  
  
तथा पुरुषमाहुस्तं प्रधानं नायकं बुधाः ।  
यत्रानेकस्य भवतो व्यसनाभ्युदयौ पुनः ॥ २२॥  
  
सपुष्टौ यत्र तौ स्यातां न भवेत्तत्र नायकः ।  
दिव्या च नृपपत्नी च कुलस्त्री गणिका तथा ॥ २३॥  
  
एतास्तु नायिका ज्ञेय नानाप्रकृतिलक्षणाः ।  
धीरा च ललिता च स्यादुदात्ता निभृता तथा ॥ २४॥  
  
दिव्या राजाङ्गनाश्चैव गुणैर्युक्ता भवन्ति हि ।  
उदात्ता निभृता चैव भवेत्तु कुलजाङ्गना ॥ २५॥  
  
ललिते चाभ्युदात्ते च गणिकाशिल्पकारिके ।  
[प्रकृतीनां तु सर्वासामुपचाराद् द्विधा स्मृताः  ॥ २६॥  
  
बाह्यश्चाभ्यन्तरश्चैव तयोर्वक्ष्यामि लक्षणम् ।  
तत्र राजोपचारो यो भवेदाभ्यन्तरो हि सः ॥ २७॥  
  
ततो वाक्योपचारस्तु यस्य बाह्यः स उच्यते ।  
अथ राजोपचारे च राज्ञामन्तःपुराश्रितम् ॥ २८॥  
  
स्त्रीविभागं प्रवक्ष्यामि विभक्तमुपचारतः । ]  
राजोपचारं वक्ष्यामि ह्यन्तःपुरसमाश्रयम् ॥ २९॥  
  
महादेवी तथा देव्यः स्वामिन्यः स्थापिता अपि ।  
भोगिन्यः शिल्पकारिण्यो नाटकीयाः सनर्तकाः  ॥३०॥  
  
अनुचारिकाश्च विज्ञेयास्तथा च परिचारिकाः ।  
तथा सञ्चारिकाश्चैव तथा प्रेषणकारिकाः ॥ ३१॥  
  
महत्तर्यः प्रतीहार्यः कुमार्यः स्थविरा अपि ।  
आयुक्तिकाश्च नृपतेरयमन्तःपुरो जनः ॥ ३२॥  
  
अत्र मूर्धाभिषिक्ता या कुलशीलसमन्विता ।  
गुणैर्युक्ता वयस्स्था च मध्यस्था क्रोधना तथा ॥ ३३॥  
  
मुक्तेर्ष्या नृपशीलज्ञा सुखदुःखसहा समा ।  
शान्तिस्वस्त्ययनैर्भर्तुस्सततं मङ्गलैषिणी ॥ ३४॥  
  
शान्ता पतिव्रता धीरा अन्तःपुरहिते रता ।  
एभिर्गुणैस्तु संयुक्ता महदेवीत्युदाहृता ॥ ३५॥  
  
एभिरेव गुणैर्युक्तास्तत्संस्कारविवर्जिताः ।  
गर्विताश्चातिसौभाग्याः पतिसम्भोगतत्पराः । ३६॥  
  
शुचिनित्योज्वलाकाराः पतिपक्षाभ्यसूयकाः ।  
वयोरूपगुणाढ्या यास्ता देव्य इति भाषिताः ॥ ३७॥  
  
सेनापतेरमात्यानां भृत्यानामथवा पुनः ।  
भवेयुस्तनया यास्तु प्रतिसम्मानवर्जिताः ॥ ३८॥  
  
शीलरूपगुणैर्यास्तु सम्पन्ना नृपतेर्हिताः ।  
स्वगुणैर्लब्धसम्माना स्वामिन्य इति ताः स्मृताः ॥ ३९॥  
  
रूपयौवनशालिन्यः कर्कशा विभ्रमान्विताः ।  
रतिसम्भोगकुशलाः प्रतिपक्षाभ्यसूयकाः ॥ ४०॥  
  
दक्षा भर्तुश्च चित्तज्ञा गन्धमाल्योज्वलास्सदा ।  
नृपतेश्छन्दवर्तिन्यो न हीर्ष्यामानगर्विताः ॥ ४१॥  
  
उत्थिताश्च प्रमत्ताश्च त्यक्तालस्या न निष्ठुराः ।  
मान्यामान्यविशेषज्ञाः स्थापिता इति ताः स्मृताः ॥ ४२॥  
  
कुलशीललब्धपूजामृदवो नातिचोद्भटाः ।  
मध्यस्था निभृताः क्षान्ता भोगिन्य इति ताः स्मृताः ॥ ४३॥  
  
नानाकलाविशेषज्ञा नानाशिल्पविचक्षणाः ।  
गन्धपुष्पविभागज्ञा लेख्यालेख्यविकल्पिकाः ॥ ४४॥  
  
शयनासनभागज्ञाश्चतुरा मधुरास्तथा ।  
दक्षाः सौम्याः स्फुटाः श्लिष्ठा निभृताः शिल्पकारिकाः ॥ ४५॥  
  
ग्रहमोक्षलयज्ञा या रसभावविकल्पिकाः ।  
चतुरानाट्यकुशलाश्चोहापोहविचक्षणाः ॥ ४६॥  
  
रूपयौवनसम्पन्ना नाटकीयास्तु ताः स्मृताः ।  
हेलाभावविशेषाढ्या सत्वेनाभिनयेन च । ४७॥  
  
माधुर्येन च सम्पन्ना ह्यातोद्यकुशला तथा ।  
अङ्गप्रत्यङ्गसम्पन्ना चतुष्षष्ठिकलान्विता ॥ ४८॥  
  
चतुराः प्रश्नयोपेताः स्त्रीदोषैश्च विवर्जिताः ।  
सदा प्रगल्भा च तथा त्यक्तालस्या जितश्रमा ॥ ४९॥  
  
नानाशिल्पप्रयोगज्ञा नृत्तगीतविचक्षणा ।  
अथ रूपगुणौदार्यधैर्यसौभाग्यशीलसम्पन्ना ॥ ५०॥  
  
पेशलमधुरस्निग्धानुनादिकलचित्रकण्ठा च ।  
समागतासु नारीषु रूपयौवनकन्तिभिः ॥ ५१॥  
  
न दृश्यते गुणैर्स्तुल्या यस्याः सा नर्तकी स्मृता ।  
सर्वावस्थोपचारेषु या न मुञ्चति पर्थिवम्। ॥ ५२॥  
  
विज्ञेया दक्षिणा दक्षा नाट्यज्ञैरनुचारिका ।  
शय्यापाली छत्रधारी तथा व्यजनधारिणी ॥ ५३॥  
  
संवाहिका गन्धयोक्त्री तथा चैव प्रसाधिका ।  
तथाभरणयोक्त्री च माल्यसंयोजिका तथा ॥ ५४॥  
  
एवं विधा भवेयुर्याः ता ज्ञेयाः परिचारिकाः ।  
नानाकक्ष्या विचारिण्यः तथोअपवनसञ्चराः ॥ ५५॥  
  
देवतायतनक्रीडा प्रासादपरिचारिकाः ।  
यामकिन्यस्तथा चैव याश्चैवं लक्षणाः स्त्रियः  ॥ ५६॥  
  
सञ्चारिकास्तु विज्ञेया नाट्यज्ञैः समुदाहृताः ।  
प्रेषणेऽकामसंयुक्ते गुह्यागुह्यसमुत्थिते ॥ ५७॥  
  
नृपैर्यास्तु नियुज्यन्ते ताः ज्ञेयाः परिचारिकाः ।  
सर्वान्तःपुररक्षासु स्तुतिस्वस्त्ययनेन च ॥ ५८॥  
  
या वृद्धिमभिनन्दन्ति ता विज्ञेया महत्तराः ।  
सन्धिविग्रहसम्बद्धनानाचारसमुत्थितम् ॥ ५९॥  
  
निवेदयन्ति याः कार्यं प्रतिहार्यस्तु ताः स्मृताः ।  
अप्राप्तरससम्भोगा न सम्भ्रान्ता न चोद्भटाः ॥ ६०॥  
  
निभृताश्च सलज्जाश्च कुमार्यो बालिकाः स्मृताः ।  
पुर्वराजनयज्ञा याः पुर्वराजाभिपूजिताः ॥ ६१॥  
  
पुर्वराजानुचरितास्ता वृद्धा इति सुज्ञिताः ।  
भाण्डागारेष्वधिकृताश्चायुधाधिकृतास्तथा ॥ ६२॥  
  
फलमूलौषधीनां च तथा चैवान्ववेक्षकी ।  
गन्धाभरणवस्त्राणां माल्यानां चैव चिन्तिका ॥ ६३॥  
  
बह्वाश्रये तथा युक्ता ज्ञेया ह्यायुक्तिकास्तु ताः ।  
इत्यन्तःपुरचारिण्यः स्त्रियः प्रोक्ता समासतः ॥ ६४॥  
  
विशेषणविशेषेण तासां वक्ष्यामि वै द्विजाः ।  
अनुरक्ताश्च भक्ताश्च नानापार्श्वसमुत्थिताः ॥ ६५॥  
  
या नियुक्ता नियोगेषु कार्येषु विविधेषु च ।  
न चोद्भटा असम्भ्रान्ता न लुब्धा नापि निष्ठुराः ॥ ६६॥  
  
दान्ताः क्षान्ताः प्रसन्नाश्च जितक्रोधा जितेन्द्रियाः ।  
अकामा लोभडीनाश्च स्त्रीदोषैश्च विवर्जिताः  ॥ ६७॥  
  
सा त्वन्तःपुरसञ्चारे योज्या पार्थिववेश्मनि ।  
कारुकाः कञ्चुकीयाश्च तथा वर्षवराः पुनः ॥ ६८॥  
  
औपस्थायिकनिर्मुण्डा स्त्रीणा प्रेषणकर्मणि ।  
रक्षणं च कुमारीणां बालिकानां प्रयोजयेत् ॥ ६९॥  
  
अन्तःपुराधिकारेषु राजचर्यानुवर्त्तिनाम् ।  
सर्ववृत्तान्तसंवाहाः पत्यागारे नियोजयेत् ॥ ७०॥  
  
विनीताः स्वल्पसत्त्वा ये क्लीबा वै स्त्रीस्वभाविकाः ।  
जात्या न दोषिणश्चैव ते वै वर्षवराः स्मृताः  ७१॥  
  
ब्रह्माणाः कुशला वृद्धाः कामदोषविवर्जिताः ।  
प्रयोजनेषु देवीनां प्रयोक्तव्या नृपैः सदा ॥ ७२॥  
  
एतदष्टादशविधं प्रोक्तमन्तःपुरं मया ।  
अतः परं प्रवक्ष्यामि बाह्यं पुरुषसम्भवम् ॥ ७३॥  
  
राजा सेनापतिश्चैव पुरोधा मन्त्रिणस्तथा ।  
सचिवाः प्राड्विवाकाश्च कुमाराधिकृतास्तथा ॥ ७४॥  
  
एके चान्ये च बहवो मान्या ज्ञेया नृपस्य तु ।  
वेशेषमेषां वक्ष्यामि लक्षणेन निबोधत ॥ ७५॥  
  
बलवान् बुद्धिसम्पन्नः सत्यवादी जितेन्द्रियः ।  
दक्षः प्रगल्भो धृतिमान् विक्रान्तो मतिमाञ्छुचिः ॥ ७६॥  
  
दीर्घदर्शी महोत्साहः कृतज्ञः प्रियवाङ्मृदुः ।  
लोकपालव्रतधरः कर्ममार्गविशारदः ॥ ७७॥  
  
उत्थितश्चाप्रमत्तश्च वृद्धसेव्यर्थशास्त्रवित् ।  
परभावेङ्गिताभिज्ञः शूरो रक्षासमन्वितः ॥ ७८॥  
  
ऊहापोहविचारी च नानाशिल्पप्रयोजकः ।  
नीतिशास्त्रार्थकुशलस्तथा चैवानुरागवान् ॥ ७९॥  
  
धर्मज्ञोऽव्यसनी चैव गुणैरेतेर्भवेन्नृपः ।  
कुलीना बुद्धिसम्पन्ना नानाशास्त्रविपश्चिताः ॥ ८०॥  
  
स्निग्धा परेरहार्यश्च न प्रमत्ताश्च देशजाः ।  
अलुब्धाश्च विनीताश्च शुचयो धार्मिकास्तथा ॥ ८१॥  
  
पुरोधो मन्त्रिणस्त्वेभिर्गुणैर्युक्ता भवन्ति हि ।  
बुद्धिमान्नीतिसम्पन्नस्त्यक्तालस्यः प्रियंवदः ॥ ८२॥  
  
पररन्ध्रविधिज्ञश्च यात्राकालविशेषवित् ।  
अर्थशास्त्रार्थकुशलो ह्यनुरक्तः कुलोद्भवः ॥ ८३॥  
  
देशवित्कालविच्चैव कर्तव्यः क्षितिपैः सदा ।  
व्यवहारार्थतत्त्वज्ञा बुद्धिमन्तो बहुश्रुताः ॥ ८४॥  
  
मध्यस्था धार्मिका धीराः कार्याकार्यविवेकिनः ।  
क्षान्ता दान्ता जितक्रोधा सर्वत्र समदर्शिनः ॥ ८५॥  
  
ईदृशः प्राड्विवाकास्तु स्थाप्या धर्मासने द्विजाः ।  
उत्थिताश्च प्रमत्ताश्च त्यक्तालस्या जितश्रमाः ॥ ८६॥  
  
स्निग्धा शान्ता विनीताश्च मध्यस्था निपुणास्तथा ।  
नयज्ञा विनयज्ञाश्च ऊहापोहविचक्षणाः ॥ ८७॥  
  
सर्वशात्रार्थसम्पन्नाः कुमाराधिकृतास्तथा ।  
बृहस्पतिमतादेषां गुणांश्चाभिकाङ्क्षयेत् ॥ ८८॥  
  
विज्ञेयं चोपहार्यं च सभ्यानां च विकल्पनम् ।  
इत्येष वो मया प्रोक्तः प्राड्विवाकनिर्णयः ॥ ८९॥  
  
अत ऊर्ध्वं प्रवक्ष्यामि चित्राभिनयनं पुनः ॥  
  
इति भारतीये नाट्यशास्रे पुंस्त्र्युपचारो  
नामाध्यायश्चतुर्विंशः ॥  
  
  
Encoded by Padmakar Dadegaonkar dadegaonkar@yahoo.com  
  
