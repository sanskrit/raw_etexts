---
Author: Sage Bharata
Category: natyashastra, major_works, bharata
File name: natya14.itx
Language: Sanskrit
Latest update: February 27, 2005
Location: doc_z_misc_major_works
Proofread by: Sowmya Krishnapur krsowmya at yahoo.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/culture/Dance/Drama
Sublocation: major_works
Text title: naaTyashaastra adhyaaya 14 vaachikaabhinaye ChandovidhaanaM
Texttype: pramukha
Transliterated by: Sowmya Krishnapur krsowmya at yahoo.com
engtitle: Natya Shastra Chapter 14
itxtitle: nATyashAstram adhyAyaH 14
title: नाट्यशास्त्रम् अध्यायः १४

---
  
 नाट्यशास्त्रम् अध्यायः १४   
  
॥ श्रीरस्तु ॥  
  
भरतमुनिप्रणीतं नाट्यशास्त्रम्  
अथ चतुर्दशोऽध्यायः  
यो वागभिनयः प्रोक्तो मया पूर्वं द्विजोत्तमाः ।  
लक्षणं तस्य वक्ष्यामि स्वरव्यञ्जनसम्भवम् ॥ १॥  
  
वाचि यत्नस्तु कर्तव्यो नाट्यस्येयं तनुः स्मृता ।  
अङ्गनेपथ्यसत्त्वानि वाक्यार्थं व्यञ्जयन्ति हि ॥ २॥  
  
वाङ्मयानीह शास्त्राणि वाङ्निष्ठानि तथैव च ।  
तस्माद्वाचः परं नास्ति वाग् हि सर्वस्य कारणम् ॥ ३॥  
  
आगमनामाख्यातनिपातोपसर्गसमासतद्धितैर्युक्तः ।  
सन्धिवचनविभक्त्युपग्रहनियुक्तो वाचिकाभिनयः ॥ ४॥  
  
द्विविधं हि स्मृतं पाठ्यं संस्कृतं प्राकृतं तथा ।  
तयोर्विभागं वक्ष्यामि यथावदनुपूर्वशः ॥ ५॥  
  
व्यञ्जनानि स्वराश्चैव सन्धयोऽथ विभक्तयः ।  
नामाख्यातोपसर्गाश्च निपातास्तद्धितास्तथा ॥ ६॥  
  
एतैरङ्गैः समासैश्च नानाधातुसमाश्रयम् ।  
विज्ञेयं संस्कृतं पाठ्यं प्रयोगञ्च निबोधत ॥ ७॥  
  
अकाराद्याः स्वरा ज्ञेया औकारान्ताश्चतुर्दश ।  
हकारान्तानि कादीनि व्यञ्जनानि विदुर्बुधाः ॥ ८॥  
  
तत्र स्वराश्चतुर्दश - अ आ इ ई उ ऊ ऋ ॠ ऌ ॡ ए ऐ  
ओ औ इति स्वरा ज्ञेयाः ॥  
  
कादीनि व्यञ्जनानि यथा - क ख ग घ ङ च छ ज झ  
ञ ट ठ ड ढ ण त थ द ध न प फ ब भ म य र ल व  
श ष स ह इति व्यञ्जनवर्गः ।  
वर्गे वर्गे समाख्यातौ द्वौ वर्णौ प्रागवस्थितौ ।  
अघोषा इति ये त्वन्ये सघोषाः सम्प्रकीर्तिताः ॥ ९॥  
  
अष्टौ स्थानानि वर्णानामुरः कण्ठः शिरस्तथा ।  
जिह्वामूलश्च दन्ताश्च नासिकोष्ठौ च तालु च ॥ १०॥  
  
अ कु ह विसर्जनीयाः कण्ठ्याः । इ चु य शास्तालव्याः ।  
ऋ टु र षा मूर्धन्याः । ऌ तु ल सा दन्त्याः । उ  
पूपध्मानीया ओष्ठ्याः । ^प ^फ इति पफाभ्यां प्राक्  
अर्धविसर्गसदृशः उपध्मानीयः । ^क ^ख इति कखाभ्यां  
प्राक् अर्धविसर्गसदृशो जिह्वमूलीयः । ए ऐ कण्ठ्यतालव्यौ ।  
ओ औ कण्ठ्योष्ठ्यौ । वकारो दन्त्योष्ठ्यः । ङ ञ ण न मा  
अनुनासिकाः । विसर्जनीयः औरस्यः इत्येके ।  
सर्ववर्णानां मुखं स्थानमित्यपरे ।  
द्वौ द्वौ वर्णौ तु वर्गाद्यौ शषसाश्च त्रयोऽपरे ।  
अघोषा घोषवन्तस्तु ततोऽन्ये परिकीर्तिताः ॥ ११॥  
  
एते घोषाघोषाः कण्ठ्योष्ठ्या दन्त्यजिह्वानुनासिक्याः ।  
ऊष्माणस्तालव्याः  विसर्जनीयाश्च बोद्धव्याः ॥ १२॥  
  
गघङ जझञ डढण दधन बभम तथैव यरलवा मता घोषाः ।  
कख चछ टठ तथ पफ इति वर्गेष्वघोषाः स्युः ॥ १३॥  
  
कखगघङाः कण्ठस्थास्तालुस्थानास्तु चछजझञाः ।  
टठडढणा मूर्धन्यास्तथदधनाश्चैव दन्तस्थाः ॥ १४॥  
  
पफबभमास्त्वोष्ठ्याः स्युः दन्त्या ऌलसा अहौ च कण्ठस्थौ ।  
तालव्या इचुयशा स्युरृटुरषा मूर्धस्थिता ज्ञेयाः ॥ १५॥  
  
ऌॡ दन्त्यौ ओऔ कण्ठोष्ठ्यौ एऐकारौ च कण्ठतालव्यौ ।  
कण्ठ्यो विसर्जनीयो जिह्वामूलमुद्भवः कखयोः ॥ १६॥  
  
पफयोरोष्ठस्थानं भवेदुकारः स्वरो विवृतः ।  
स्पृष्टाः काद्या मान्ताः शषसहकारास्तथा विवृताः ॥ १७॥  
  
अन्तस्थाः संवृतजाः ङञणनमा नासिकोद्भवा ज्ञेयाः ।  
ऊष्माणश्च शषसहाः यरलववर्णास्तथैव चान्तःस्थाः ॥ १८॥  
  
जिह्वामूलीयः ^कः ^प उपध्मानीयसञ्ज्ञया ज्ञेयः ।  
कचटतपा स्वरिताः स्युः खछठथफा स्युः सदा क्रम्याः ॥ १९॥  
  
कण्ठ्योरस्यान् विद्यात् घझढधभान् पाठ्यसम्प्रयोगे तु ।  
वेद्यो विसर्जनीयो जिह्वास्थाने स्थितो वर्णः ॥ २०॥  
  
एते व्यञ्जनवर्णाः समासतः सञ्ज्ञया मया कथिताः ।  
शब्दविषयप्रयोगे स्वराँस्तु भूयः प्रवक्ष्यामि ॥ २१॥  
  
यस्मिन् स्थाने स समो विज्ञेयो यः सवर्णसञ्ज्ञोऽसौ ।  
य इमे स्वराश्चतुर्दश निर्दिष्टास्तत्र वै दश समानाः ।  
पूर्वो ह्रस्वः तेषां परश्च दीर्घोऽवगन्तव्यः ॥ २२॥  
  
इत्थं व्यञ्जनयोगैः स्वरैश्च साख्यातनामपदविहितैः ।  
काव्यनिबन्धाश्च स्युर्धातुनिपातोपसर्गास्तु ॥ २३॥  
  
एभिर्व्यञ्जनवर्गैर्नामाख्यातोपसर्गनिपातैः ।  
तद्धितसन्धिविभक्तिभिरधिष्ठितः शब्द इत्युक्तः ॥ २४॥  
  
पूर्वाचार्यैरुक्तं शब्दानां लक्षणं समासयोगेन ।  
विस्तरशः पुनरेव प्रकरणवशात् सम्प्रवक्ष्यामि ॥ २५॥  
  
अर्थप्रधानं नाम स्यादाख्यातं तु क्रियाकृतम् ।  
द्योतयन्त्युपसर्गास्तु विशेषं भावसंश्रयम् ॥ २६॥  
  
तत्प्राहुः सप्तविधं षट्कारकसंयुतं प्रथितसाध्यम् ।  
निर्देशसम्प्रदानापदानप्रभृतिसञ्ज्ञाभिः ॥ २७॥  
  
नामाख्यातार्थविषयं विशेषं द्योतयन्ति ते ।  
पृथक्तत्रोपसर्गेभ्यो निपाता नियमेऽच्युते ॥ २८॥  
  
सम्प्रत्यतीतकालक्रियादिसंयोजितं प्रथितसाध्यम् ।  
वचनं नागतयुक्तं सुसदृशसंयोजनविभक्तम् ॥ २९॥  
  
पञ्चशतधातुयुक्तं पञ्चगुणं पञ्चविधमिदं वापि ।  
स्वाद्यधिकारगुणैरर्थविशेषैर्विभूषितन्यासम् ।  
प्रातिपदिकार्थलिङ्गैर्युक्तं पञ्चविधमिदं ज्ञेयम् ॥ ३०॥  
  
आख्यातं पाठ्यकृतं ज्ञेयं नानार्थाश्रयविशेषम् ।  
वचनं नामसमेतं पुरुषविभक्तं तदाख्यातम् ॥ ३१॥  
  
प्रातिपदिकार्थयुक्तान्धात्वर्थानुपसृजन्ति ये स्वार्थैः ।  
उपसर्गा ह्युपदिष्टास्तस्मात् संस्कारशास्त्रेऽस्मिन् ॥ ३२॥  
  
प्रातिपदिकार्थयोगाद्धातुच्छन्दोनिरुक्तयुक्त्या च ।  
यस्मान्निपतन्ति पदे तस्मात्प्रोक्ता निपातास्तु ॥ ३३॥  
  
प्रत्ययविभागजनिताः प्रकर्षसंयोगसत्ववचनैश्च ।  
यस्मात्पूरयतेऽर्थान् प्रत्यय उक्तस्ततस्तस्मात् ॥ ३४॥  
  
लोके प्रकृतिप्रत्ययविभागसंयोगसत्ववचनैश्च ।  
तांस्तान् पूरयतेऽर्थांस्तेषु यस्तद्धितस्तस्मात् ॥ ३५॥  
  
एकस्य बहूनां वा धातोर्लिङ्गस्य वा पदानां वा ।  
विभजन्त्यर्थं यस्मात् विभक्तयस्तेन ताः प्रोक्ताः ॥ ३६॥  
  
विशिष्टास्तु स्वरा यत्र व्यञ्जनं वापि योगतः ।  
सन्धीयते पदे यस्मात्तस्मात् सन्धिः प्रकीर्तितः ॥ ३७॥  
  
वर्णपदक्रमसिद्धः पदैकयोगाच्च वर्णयोगाच्च ।  
सन्धीयते च यस्मात्तस्मात् सन्धिः समुद्दिष्टः ॥ ३८॥  
  
लुप्तविभक्तिर्नाम्नामेकार्थं संहरत्समासोऽपि ।  
तत्पुरुषादिकसञ्ज्ञैर्निर्दिष्टः षड्विधो विप्राः ॥ ३९॥  
  
एभिः शब्दविधानैर्विस्तारव्यञ्जनार्थसंयुक्तैः ।  
पदबन्धाः कर्तव्या निबद्धबन्धास्तु चूर्णा वा ॥ ४०॥  
  
विभक्त्यन्तं पदं ज्ञेयं निबद्धं चूर्णमेव च ।  
तत्र चूर्णपदस्येह सन्निबोधत लक्षणम् ॥ ४१॥  
  
अनिबद्धपदं छन्दोविधानानियताक्षरम् ।  
अर्थापेक्ष्यक्षरस्यूतं ज्ञेयं चूर्णपदं बुधैः ॥ ४२॥  
  
निबद्धाक्षरसंयुक्तं यतिच्छेदसमन्वितम् ।  
निबद्धं तु पदं ज्ञेयं प्रमाणनियतात्मकम् ॥ ४३॥  
  
एवं नानार्थसंयुक्तैः पादैर्वर्णविभूषितैः ।  
चतुर्भिस्तु भवेद्युक्तं छन्दो वृत्ताभिधानवत् ॥ ४४॥  
  
षड्विंशतिः स्मृतान्येभिः पादैश्छन्दसि सङ्ख्यया ।  
समञ्चार्धसमञ्चैव तथा विषममेव च ॥ ४५॥  
  
छन्दोयुक्तं समासेन त्रिविधं वृत्तमिष्यते ।  
नानावृत्तिविनिष्पन्ना शब्दस्यैषा तनूस्स्मृता ॥ ४६॥  
  
छन्दोहीनो न शब्दोऽस्ति न च्छन्दश्शब्दवर्जितम् ।  
तस्मात्तूभ्यसंयोगो नाट्यस्योद्योतकः स्मृतः ॥ ४७॥  
  
एकाक्षरं भवेदुक्तमत्युक्तं द्व्यक्षरं भवेत् ।  
मध्यं त्र्यक्षरमित्याहुः प्रतिष्ठा चतुरक्षरा ॥ ४८॥  
  
सुप्रतिष्ठा भवेत् पञ्च गायत्री षड् भवेदिह ।  
सप्ताक्षरा भवेदुष्णिगष्टाक्षरानुष्टुबुच्यते ॥ ४९॥  
  
नवाक्षरा तु बृहती पङ्क्तिश्चैव दशाक्षरा ।  
एकादशाक्षरा त्रिष्टुब् जगती द्वादशाक्षरा ॥ ५०॥  
  
त्रयोदशाऽतिजगती शक्वरी तु चतुर्दशा ।  
अतिशक्वरी पञ्चदशा षोडशाष्टिः प्रकीर्तिता ॥ ५१॥  
  
अत्यष्टिः स्यात्सप्तदशा धृतिरष्टादशाक्षरा ।  
एकोनविंशतिर्धृतिः कृतिर्विंशतिरेव च ॥ ५२॥  
  
प्रकृतिश्चैकविंशत्या द्वाविंशत्याकृतिस्तथा ।  
विकृतिः स्यात् त्रयोविंशा चतुर्विंशा च सङ्कृतिः ॥ ५३॥  
  
पञ्चविंशत्यतिकृतिः षड्विंशत्युत्कृतिर्भवेत् ।  
अतोऽधिकाक्षरं छन्दो मालावृत्तं तदिष्यते ॥ ५४॥  
  
छन्दसां तु तथा ह्येते भेदाः प्रस्तारयोगतः ।  
असङ्ख्येयप्रमाणानि वृत्तान्याहुरतो बुधाः ॥ ५५॥  
  
गायत्रीप्रभृतित्त्वेषां प्रमाणं संविधीयते ।  
प्रयोगजानि सर्वाणि प्रायशो न भवन्ति हि ॥ ५६॥  
  
वृत्तानि च चतुष्षष्टिर्गायत्र्यां कीर्तितानि तु ।  
शतं विंशतिरष्टौ च वृत्तान्युष्णिह्यथोच्यते ॥ ५७॥  
  
षट्पञ्चाशच्छते द्वे च वृत्तानामप्यनुष्टुभि ।  
शतानि पञ्च वृतानां बृहत्यां द्वादशैव च ॥ ५८॥  
  
पङ्क्त्यां सहस्रं वृत्तानां चतुर्विंशतिरेव च ।  
त्रैष्टुभे द्वे सहस्रे च चत्वारिंशत्तथाष्ट च ॥ ५९॥  
  
सहस्राण्यपि चत्वारि नवतिश्च षडुत्तरा ।  
जगत्यां समवर्णानां वृत्तानामिह सर्वशः ॥ ६०॥  
  
अष्टौ सहस्राणि शतं द्व्यधिका नवतिः पुनः ।  
जगत्यामतिपूर्वायां वृत्तानां परिमाणतः ॥ ६१॥  
  
शतानि त्रीण्यशीतिश्च सहस्राण्यपि षोडश ।  
वृत्तानि चैव चत्वारि शक्वर्याः परिसङ्ख्यया ॥ ६२॥  
  
द्वात्रिंशच्च सहस्राणि सप्त चैव शतानि च ।  
अष्टौ षष्टिश्च वृत्तानि ह्याश्रयन्त्यतिशक्वरीम् ॥ ६३॥  
  
पञ्चषष्टिसहस्राणि सहस्रार्धञ्च सङ्ख्यया ।  
षट्त्रिंशच्चैव वृत्तानि ह्यष्ट्यां निगदितानि च ॥ ६४॥  
  
एकत्रिंशत्सहस्राणि वृत्तानाञ्च द्विसप्ततिः ।  
तथा शतसहस्रञ्च छन्दांस्यत्यष्टिसञ्ज्ञिते ॥ ६५॥  
  
धृत्यामपि हि पिण्डेन वृत्तान्याकल्पितानि तु ।  
तज्ज्ञैः शतसहस्रे द्वे शतमेकं तथैव च ॥ ६६॥  
  
द्विषष्टिश्च सहस्राणि चत्वारिंशच्च योगतः ।  
चत्वारि चैव वृत्तानि समसङ्ख्याश्रयाणि तु ॥ ६७॥  
  
अतिधृत्यां सहस्राणि चतुर्विंशतिरेव च ।  
तथा शतसहस्राणि पञ्च वृत्तशतद्वयम् ॥ ६८॥  
  
अष्टाशीतिश्च वृत्तानि वृत्तज्ञैः कथितानि च ।  
कृतौ शतसहस्राणि दश प्रोक्तानि सङ्ख्यया ॥ ६९॥  
  
चत्वारिंशत्तथा चाष्टौ सहस्राणि शतानि च ।  
पञ्चषट्सप्ततिश्चैव वृत्तानां परिमाणतः ॥ ७०॥  
  
तथा शतसहस्राणां प्रकृतौ विंशतिर्भवेत् ।  
सप्त वै गदितास्त्वत्र नवतिश्चैव सङ्ख्यया ॥ ७१॥  
  
सहस्राणि शतं चैकं द्विपञ्चाशत्तथैव च ।  
वृत्तानि परिमाणेन वृत्तज्ञैर्गदितानि तु ॥ ७२॥  
  
चत्वारिंशत्तथैकञ्च लक्षाणामथ सङ्ख्यया ।  
तथा चेह सहस्राणि नवतिश्चतुरुत्तरा ॥ ७३॥  
  
शतत्रयं समाख्यातं ह्याकृत्यां चतुरुत्तरम् ।  
ज्ञेया शतसहस्राणामशीतिस्त्र्यधिका बुधैः ॥ ७४॥  
  
अष्टाशीति सहस्राणि वृत्तानां षट् शतानि च ।  
अष्टौ चैव तु वृत्तानि विकृत्यां गदितानि तु ॥ ७५॥  
  
तथा शतसहस्राणि सप्तषष्टिश्च सप्ततिः ।  
सप्त चैव सहस्राणि षोडशे द्वे शते तथा ॥ ७६॥  
  
कोटिश्चैवेह वृत्तानि सङ्कृतौ कथितानि वै ।  
कोटित्रयञ्चाभिकृत्यां पञ्चत्रिंशद्भिरन्वितम् ॥ ७७॥  
  
पञ्चाशद्भिः सहस्रैश्च चतुर्भिरधिकैस्तथा ।  
चतुष्टयं शतानाम् च द्वात्रिंशद्भिः समन्वितम् ॥ ७८॥  
  
षट् कोटयस्तथोत्कृत्यां लक्षाणामेकसप्ततिः ।  
चतुष्षष्टिशतान्यष्टौ सहस्राण्यष्ट चैव हि ॥ ७९॥  
  
उक्तादुत्कृतिपर्यन्तवृत्तसङ्ख्यां विचक्षणः ।  
एतेन च विकल्पेन वृत्तेष्वेतेषु निर्दिशेत् ॥ ८०॥  
  
सर्वेषां छन्दसामेवं वृत्तानि कथितानि वै ।  
तिस्रः कोटयो दश तथा सहस्राणां शतानि तु ॥ ८१॥  
  
चत्वारिंशत्तथा द्वे च सहस्राणि दशैव तु ।  
सप्तभिः सहितान्येव सप्त चैव शतानि च ॥ ८२॥  
  
षड्विंशतिरिहान्यानि व्याख्यातानि समासतः ।  
समानि गणनायुक्तिमाश्रित्य कथितानि वै ॥ ८३॥  
  
सर्वेषां छन्दसामेवं त्रिकैर्वृत्तं प्रयोजयेत् ।  
ज्ञेयाश्चाष्टौ त्रिकास्तत्र सञ्ज्ञाभिः स्थानमच्छरम् ॥ ८४॥  
  
त्रीण्यक्षराणि विज्ञेयस्त्रिकोऽंशः परिकल्पितः ।  
गुरुलघ्वक्षरकृतः सर्ववृत्तेषु नित्यशः ॥ ८५॥  
  
गुरुपूर्वो भकारः स्यान्मकारे तु गुरुत्रयम् ।  
जकारो गुरुमध्यस्थः सकारोऽन्त्यगुरुस्तथा ॥ ८६॥  
  
लघुमध्यस्थितो रेफस्तकारोऽन्त्यलघुः परः ।  
लघुपूर्वो यकारस्तु नकारे तु लघुत्रयम् ॥ ८७॥  
  
एते ह्यष्टौ त्रिकाः प्राज्ञैर्विज्ञेया ब्रह्मसम्भवाः ।  
लाघवार्थं पुनरमी छन्दोज्ञानमवेक्ष्य च ॥ ८८॥  
  
एभिर्विनिर्गताश्चान्या जातयोऽथ समादयः ।  
अस्वराः सस्वराश्चैव प्रोच्यन्ते वृत्तलक्षणैः ॥ ८९॥  
  
गुर्वेकं गिति विज्ञेयं तथा लघु लिति स्मृतम् ।  
नियतः पदविच्छेदो यतिरित्यभिधीयते ॥ ९०॥  
  
गुरु दीर्घं प्लुतञ्चैव संयोगपरमेव च ।  
सानुस्वारविसर्गं च तथान्त्यञ्च लघु क्वचित् ॥ ९१॥  
  
गायत्र्यां द्वौ त्रिकौ ज्ञेयौ उष्णिक् चैकाधिकाक्षरा ।  
अनुष्टुप् द्व्यधिका चैव बृहत्यां च त्रिकास्त्रयः ॥ ९२॥  
  
एकाक्षराधिका पङ्क्तिस्त्रिष्टुप् च द्व्यधिकाक्षरा ।  
चतुस्त्रिका तु जगती सैकातिजगती पुनः ॥ ९३॥  
  
शक्वरी द्व्यधिका पञ्चत्रिका ज्ञेयातिशक्वरी ।  
एकाधिकाक्षराष्टिश्च द्व्यधिकात्यष्टिरुच्यते ॥ ९४॥  
  
षट्त्रिकास्तु धृतिः प्रोक्ता सैका चातिधृतिस्तथा ।  
कृतिश्च द्व्यधिका प्रोक्ता प्रकृत्यां सप्त वै त्रिकाः ॥ ९५॥  
  
आकृतिस्त्वधिकैकेन द्व्यधिका विकृतिस्तथा ।  
अष्टत्रिकाः सङ्कृतौ स्यात् सैका चाभिकृतिः पुनः ॥ ९६॥  
  
उत्कृतिर्द्व्यधिका चैव विज्ञेया गणमानतः ।  
गुर्वेकं ग इति प्रोक्तं गुरुणी गाविति स्मृतौ ।  
लघ्वेकं ल इति ज्ञेयं लघुनी लाविति स्मृतौ ॥ ९७॥  
  
सम्पद्विरामपादाश्च दैवतस्थानमक्षरम् ।  
वर्णः स्वरो विधिर्वृत्तमिति छन्दोगतो विधिः ॥ ९८॥  
  
नैवातिरिक्तं हीनं वा यत्र सम्पद्यते क्रमः ।  
विधाने च्छन्दसामेष सम्पदित्यभिसञ्ज्ञितः ॥ ९९॥  
  
यत्रार्थस्य समाप्तिः स्यात् स विराम इति स्मृतः ।  
पादश्च पद्यतेर्धातोश्चतुर्भाग इति स्मृतः ॥ १००॥  
  
अग्न्यादिदैवतं प्रोक्तं स्थानं द्विविधमुच्यते ।  
शरीराश्रयसम्भूतं दिगाश्रयमथापि च ॥ १०१॥  
  
शारीरं मन्त्रसम्भूतं छन्दो गायत्रसञ्ज्ञितम् ।  
क्रुष्टे मध्यं दिनं प्रोक्तं त्रैष्टुभं परिकीर्त्यते ॥ १०२॥  
  
तृतीयसवनञ्चापि शीर्षण्यं जागतं हि यत् ।  
ह्रस्वं दीर्घं प्लुतञ्चैव त्रिविधञ्चाक्षरं स्मृतम् ॥ १०३॥  
  
श्वेतादयस्तथा वर्णा विज्ञेयाश्छन्दसामिह ।  
तारश्चैव हि मन्द्रश्च मध्यमस्त्रिविधः स्वरः ॥ १०४॥  
  
ध्रुवाविधाने चैवास्य सम्प्रवक्ष्यामि लक्षणम् ।  
विधिर्गणकृतश्चैव तथैवार्थकृतो भवेत् ॥ १०५॥  
  
छन्दतो यस्य पादे स्याद्धीनं वाऽधिकमेव वा ।  
अक्षरं निचृदिति प्रोक्तं भूरिक् चेति द्विजोत्तमाः ॥ १०६॥  
  
अक्षराभ्यां सदा द्वाभ्यामधिकं हीनमेव वा ।  
तच्छन्दो नामतो ज्ञेयं स्वराडिति विराडपि ॥ १०७॥  
  
सर्वेषामेव वृत्तानां तज्ज्ञैर्ज्ञेया गणास्त्रयः ।  
दिव्यो दिव्येतरश्चैव दिव्यमानुष एव च ॥ १०८॥  
  
गायत्र्युष्णिगनुष्टुप् च बृहती पङ्क्तिरेव च ।  
त्रिष्टुप् च जगती चैव दिव्योऽयं प्रथमो गणः ॥ १०९॥  
  
तथातिजगती चैव शक्वरी चातिशक्वरी ।  
अष्टिरत्यष्टिरपि च धृतिश्चातिधृतिर्गणः ॥ ११०॥  
  
कृतिश्च प्रकृतिश्चैव ह्याकृतिर्विकृतिस्तथा ।  
सङ्कृत्यभिकृती चैव उत्कृतिर्दिव्यमानुषा ॥ १११॥  
  
एतेषां छन्दसां भूयः प्रस्तारविधिसंश्रयम् ।  
लक्षणं सम्प्रवक्ष्यामि नष्टमुद्दिष्टमेव च ॥ ११२॥  
  
प्रस्तारोऽक्षरनिर्दिष्टो मात्रोक्तश्च तथैव हि ।  
द्विकौ ग्लाविति वर्णोक्तौ मिश्रौ चेत्यपि मात्रिकौ ॥ ११३॥  
  
गुरोरधस्तादाद्यस्य प्रस्तारे लघु विन्यसेत् ।  
अग्रतस्तु समादेया गुरवः पृष्ठतस्तथा ॥ ११४॥  
  
प्रथमं गुरुभिर्वर्णैर्लघुभिस्त्ववसानजम् ।  
वृत्तन्तु सर्वछन्दस्सु प्रस्तारविधिरेव तु ॥ ११५॥  
  
गुर्वधस्ताल्लघुं न्यस्य तथा द्विद्वि यथोदितम् ।  
न्यस्येत् प्रस्तारमार्गोऽयमक्षरोक्तस्तु नित्यशः ॥ ११६॥  
  
मात्रासङ्ख्याविनिर्दिष्टो गणो मात्राविकल्पितः ।  
मिश्रौ ग्लाविति विज्ञेयौ पृथक् लक्ष्यविभागतः ॥ ११७॥  
  
मात्रागणो गुरुश्चैव लघुनी चैव लक्षिते ।  
आर्याणां तु चतुर्मात्राप्रस्तारः परिकल्पितः ॥ ११८॥  
  
गीतकप्रभृतीनान्तु पञ्चमात्रो गणः स्मृतः ।  
वैतालीयं पुरस्कृत्य षण्मात्राद्यास्तथैव च ॥ ११९॥  
  
त्र्यक्षरास्तु त्रिका ज्ञेया लघुगुर्वक्षरान्विताः ।  
मात्रागणविभागस्तु गुरुलघ्वक्षराश्रयः ॥ १२०॥  
  
अन्त्याद् द्विगुणिताद्रूपाद् द्विद्विरेकं गुरोर्भवेत् ।  
द्विगुणाञ्च लघोः कृत्वा सङ्ख्यां पिण्डेन योजयेत् ॥ १२१॥  
  
आद्यं सर्वगुरु ज्ञेयं वृत्तन्तु समसञ्ज्ञितम् ।  
कोशं तु सर्वलघ्वन्त्यं मिश्ररूपाणि सर्वतः ॥ १२२॥  
  
वृत्तानां तु समानानां सङ्ख्यां संयोज्य तावतीम् ।  
राश्यूनामर्धविषमां समासादभिनिर्दिशेत् ॥ १२३॥  
  
एकादिकां तथा सङ्ख्यां छन्दसो विनिवेश्य तु ।  
यावत् पूर्णन्तु पूर्वेण पूरयेदुत्तरं गणम् ॥ १२४॥  
  
समानां विषमाणां च सङ्गुणय्य तथा स्फुटम् ।  
राश्यूनामभिजानीयाद्विषमाणां समासतः ॥ १२५॥  
  
एवं कृत्वा तु सर्वेषां परेषां पूर्वपूरणम् ।  
क्रमान्नैधनमेकैकं प्रतिलोमं विसर्जयेत् ॥ १२६॥  
  
सर्वेषां छन्दसामेवं लघ्वक्षरविनिश्चयम् ।  
जानीत समवृत्तानां सङ्ख्यां सङ्क्षेपतस्तथा ॥ १२७॥  
  
वृत्तस्य परिमाणन्तु छित्वार्धेन यथाक्रमम् ।  
न्यसेल्लघु यथा सैकमक्षरं गुरु चाप्यथ ॥ १२८॥  
  
एवं विन्यस्य वृत्तानां नष्टोद्दिष्टविभागतः ।  
गुरुलघ्वक्षराणीह सर्वछन्दस्सु दर्शयेत् ॥ १२९॥  
  
इति छन्दांसि यानीह मयोक्तानि द्विजोत्तमाः ।  
वृत्तान्येतेषु नाट्येऽस्मिन् प्रयोज्यानि निबोधत ॥ १३०॥  
  
इति भरतीये नाट्यशास्त्रे वाचिकाभिनये छन्दोविधानं  
नाम चतुर्दशोऽध्यायः ।  
  
Encoded by Sowmya Krishnapur krsowmya@yahoo at com  
  
