---
Author: Sage Bharata
Category: natyashastra, major_works, bharata
File name: natya03.itx
Language: Sanskrit
Latest update: May 24, 2001
Location: doc_z_misc_major_works
Proofread by: dpadmakar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/culture
Sublocation: major_works
Text title: naaTyashaastra adhyaaya 3
Texttype: pramukha
Transliterated by: dpadmakar at hotmail.com
engtitle: Natya Shastra Chapter 3
itxtitle: nATyashAstram adhyAyaH 03
title: नाट्यशास्त्रम् अध्यायः ०३

---
  
 नाट्यशास्त्रम् अध्यायः ३   
  
        ॥ श्रीरस्तु ॥  
  
भरतमुनिप्रणीतं नाट्यशास्त्रम्  
  
अथ तृतीयोध्यायः ।  
सर्वलक्षणसम्पन्ने कृते नाट्यगृहे शुभे ।  
गावो वसेयुः सप्ताहं सह जप्यपरैर्द्विजैः ॥ १॥  
  
ततोऽधिवासयेद्वेश्म रङ्गपीठं तथैव च ।  
मन्त्रपूतेन तोयेन प्रोक्षिताङ्गो निशागमे ॥ २॥  
  
यथास्थानान्तरगतो दीक्षितः प्रयतः शुचिः ।  
त्रिरात्रोपोषितो भूत्वा नाट्याचार्योऽहताम्बरः ॥ ३॥  
  
नमस्कृत्य महादेवं सर्वलोकोद्भवं भवम् ।  
जगत्पितामहं चैव विष्णुमिन्द्रं गुहं तथा ॥ ४॥  
  
सरस्वतीं च लक्ष्मीं च सिद्धिं मेधां धृतिं स्मृतिम् ।  
सोमं सूर्यं च मरुतो लोकपालांस्तथाश्विनौ ॥ ५॥  
  
मित्रमग्निं सुरान्वर्णान् रुद्रान्कालं कलिं तथा ।  
मृत्युं च नियतिं चैव कालदण्डं तथैव च ॥ ६॥  
  
विष्णुप्रहरणं चैव नागराजं च वासुकिम् ।  
वज्रं विद्युत्समुद्रांश्च गन्धर्वाप्सरसो मुनीन् ॥ ७॥  
  
भूतान् पिशाचान् यक्षांश्च गुह्यकांश्च महेश्वरान् ।  
असुरान्नाट्यविघ्नांश्च तथाऽन्यान्दैत्यराक्षसान् ॥ ८॥  
  
तथा नाट्यकुमारीश्च महाग्रामण्यमेव च ।  
यक्षांश्च गुह्यकांश्चैव भूतसङ्घास्तथैव च ॥ ९॥  
  
एतांश्चान्यांश्च देवर्षीन्प्रणम्य रचिताञ्जलिः ।  
यथास्थानान्तरगतान्समावाह्य ततो वदेत् ॥ १०॥  
  
भवद्भिर्नो निशायां तु कर्तव्यः सम्परिग्रहः ।  
साहाय्यं चैव दातव्यमस्मिन्नाट्ये सहानुगैः ॥ ११॥  
  
सम्पूज्य सर्वानेकत्र कुतपं सम्प्रयुज्य च ।  
जर्जराय प्रयुञ्जीत  पूजां नाट्यप्रसिद्धये ॥ १२॥  
  
त्वं महेन्द्रप्रहरणं सर्वदानवसूदनम् ।  
निर्मितस्सर्वदेवैश्च सर्वविघ्ननिबर्हण ॥ १३॥  
  
नृपस्य विजयं शंस रिपूणां च पराजयम् ।  
गोब्राह्मणशिवं चैव नाट्यस्य च विवर्धनम् ॥ १४॥  
  
एवं कृत्वा यथान्यायमुपास्यं नाट्यमण्डपे ।  
निशायां तु प्रभातायां पूजनं प्रक्रमेदिह ॥ १५॥  
  
आर्द्रायां वा मघायां वा याम्ये पूर्वेषु वा त्रिषु ।  
आश्लेषामूलयोर्वापि कर्तव्यं रङ्गपूजनम् ॥ १६॥  
  
आचार्येण तु युक्तेन शुचिना दीक्षितेन च ।  
रङ्गस्योद्योतनं कार्यं देवतानां च पूजनम् ॥ १७॥  
  
दिनान्ते दारुणे घोरे मुहूर्ते यमदैवते ।  
आचम्य तु यथान्यायं देवता वै निवेशयत् ॥ १८॥  
  
रक्ताः प्रतिसराः सूत्रं रक्तगन्धाश्च पूजिताः ।  
रक्ताः सुमनसश्चैव यच्च रक्तं फलं भवेत् ॥ १९॥  
  
यवैस्सिद्धार्थकैर्लाजैरक्षतैः शालितण्डुलैः ।  
नागपुष्पस्य चूर्णेन वितुषाभिः प्रियङ्गुभिः ॥ २०॥  
  
एतैर्द्रव्यैर्युतं कुर्याद्देवतानां निवेशनम् ।  
आलिखेन्मण्डलं पूर्वं यथास्थानं यथाविधिः ॥ २१॥  
  
समन्तस्तश्च कर्तव्यं  हस्ता षोडश मण्डलम् ।  
द्वाराणि चात्र कुर्वीत विधानेन चतुर्दिशम् ॥ २२॥  
  
मध्ये चैवात्र कर्तव्ये द्वे रेखे तिर्यगूर्ध्वगे ।  
तयोः कक्ष्याविभागेन दैवतानि निवेशयत् ॥ २३॥  
  
पद्मोपविष्टं ब्रह्माणं तस्य मध्ये निवेशयेत् ।  
आदौ निवेश्यो भगवान्सार्धं भूतगणैः शिवः ॥ २४॥  
  
नारायणो महेन्द्रश्च स्कन्दः सूर्योऽश्विनौ शशी ।  
सरस्वती च लक्ष्मीश्च श्रद्धा   मेधा च पूर्वतः ॥ २५॥  
  
पूर्वदक्षिणतो वह्निर्निवेश्यः स्वाहया सह ।  
विश्वेदेवाः सगन्धर्वा रुद्राः सर्पगणास्तथा ॥ २६॥  
  
दक्षिणेन निवेश्यस्तु यमो मित्रश्च सानुगः ।  
पितॄन्पिशाचानुरगान् गुह्यकांश्च निवेशयत् ॥ २७॥  
  
नैॠत्यां राक्षसांश्चैव भूतानि च निवेशयत् ।  
पश्चिमायां समुद्रांश्च वरुणं यादसां पतिम् ॥ २८॥  
  
वायव्यायां दिशि तथा सप्त वायून्निवेशयेत् ।  
तत्रैव विनिवेश्यस्तु गरुडः पक्षिभिः सह ॥ २९॥  
  
उत्तरस्यां दिशि तथा धनदं सन्निविएशयेत् ।  
नाट्यस्य मातॄश्च तथा यक्षानथ सगुह्यकान् ॥ ३०॥  
  
तथैवोत्तरपूर्वायां नन्द्याद्यांश्च गणेश्वरान् ।  
ब्रह्मर्षिभूतसङ्घांश्च यथाभागं निवेशयत् ॥ ३१॥  
  
स्तम्भे सनत्कुमारं तु दक्षिणे दक्षमेव च ।  
ग्रामण्यमुत्तरे स्तम्भे पूजार्थं सन्निविशयेत् ॥ ३२॥  
  
अनेनैअव विधानेन यथास्थानं यथाविधि ।  
सुप्रसादानि सर्वाणि दैवतानि निवेशयत् ॥ ३३॥  
  
स्थाने स्थाने यथान्यायं विनिवेश्य तु देवताः ।  
तासां प्रकुर्वीत ततः पूजनं तु यथार्हतः ॥ ३४॥  
  
देवताभ्यस्तु दातव्यं सितमाल्यानुलेपनम् ।  
गन्धर्ववह्निसूर्योभ्यो रक्तमाल्यानुलेपनम् ॥ ३५॥  
  
गन्धं माल्यं च धूपं च यथावदनुपूर्वशः ।  
दत्वा ततः प्रकुर्वीत बलिं पूजां यथाविधिः ॥ ३६॥  
  
ब्रह्माणं मदुकर्पेण पायसेन सरस्वतीम् ।  
शिवविष्णुमहेन्द्राद्याः सम्पूज्या मोदकैरथ ॥ ३७॥  
  
घृतौदनेन हुतभुक्सोमर्कौ तु गुडौदनैः ।  
विश्वेदेवाः सगन्धर्वा मुनयो मधुपायसैः ॥ ३८॥  
  
यममित्रौ च सम्पूज्यावपूपैर्मोदकैस्तथा ।  
पितॄन्पिशाचानुरगान् सर्पिःक्षीरेण तर्पयेत् ॥ ३९॥  
  
पक्वानेन तु मांसेन सुरासीथुफलासवैः ।  
अर्चयेद्भूतसङ्घांश्च चणकैः पललाप्लुतैः ॥ ४०॥  
  
अनेनैव विधानेन सम्पूज्या मत्तवारणी ।  
पक्वामेन तु मांसेन सम्पूज्या रक्षसां गणाः ॥ ४१॥  
  
सुरामांसप्रदानेअन दानवान्प्रतिपूजयेत् ।  
शेषान्देवगणांस्तज्ज्ञः सापूपोत्कारिकौदनैः ॥ ४२॥  
  
मत्स्यैश्च पिष्टभक्ष्यैश्च सागरान्सरितस्तथा ।  
सम्पूज्य वरुणं चापि दातव्यं घृतपायसम् ॥ ४३॥  
  
नानाफूलफलश्चापि मुनीन्सम्प्रतिपूजयेत् ।  
वायूंश्च पक्षिणश्चैव विचित्रैर्भक्ष्यभोजनैः ॥ ४४॥  
  
मातॄर्नाट्यस्य सर्वास्ता धनदं च सहानुगैः ।  
अपूपैर्लाजिकामिश्रैर्भक्ष्यभोज्यैश्च पूजयेत् ॥ ४५॥  
  
एवमेषां बलिः कार्यो नानाभोजनसंश्रयः ।  
पुनर्मन्त्रविधानेन बलिकर्म च वक्ष्यते ॥ ४६॥  
  
देवदेव महाभाग सर्वलोकपितामह ।  
मन्त्रपूतमिमं सर्वं प्रतिगृह्णीष्व मे बलिम् ॥ ४७॥  
  
देवदेव महाभाग गणेश त्रिपुरान्तक ।  
प्रगृह्यतां बलिर्देव मन्त्रपूतो मयोद्यतः ॥ ४८॥  
  
नारायणामितगते पद्मनाभ सुरोत्तम ।  
प्रगृह्यतां बलिर्देव मन्त्रपूतो मयार्पितः ॥ ४९॥  
  
पुरन्दरामरपते वज्रपाणे शतक्रतो ।  
प्रगृह्यतां बलिर्देव विधिमन्त्रपुरस्कृतः ॥ ५०॥  
  
देवसेनापते स्कन्द भगवन् शङ्करप्रिय ।  
बलिः प्रीतेन मनसा षण्मुख प्रतिगृह्यताम् ॥ ५१॥  
  
(महादेव महायोगिन्देवदेव सुरोत्तम ।  
सम्प्रगृह्य बलिं देव रक्ष विघ्नात्सदोत्थितात् ॥ )  
देवि देवमहाभागे सरस्वति हरिप्रिये ।  
प्रगृह्यतां बलिर्मातर्मया भक्त्या समर्पितः ॥ ५२॥  
  
नानानिमित्तसम्भूताः पौलस्त्याः सर्व एव तु  
राक्षसेन्द्रा महासत्वाः प्रतिगृह्णीत मे बलिम् ॥ ५३॥  
  
लक्ष्मीः सिद्धिर्मतिर्मेधा सर्वलोकनमस्कृताः ।  
मन्त्रपूतमिमं देव्यः प्रतिगृह्णन्तु मे बलिम्  ॥ ५४॥  
  
सर्वभूतानुभावज्ञ लोकजीवन मारुत ।  
प्रगृह्यतां बलिर्देव मन्त्रपूतो मयोद्यतः ॥ ५५॥  
  
देववक्त्र सुरश्रेष्ठ धूमकेतो हुताशन ।  
भक्त्या समुद्यतो देव बलिः सम्प्रति गृह्यताम् ॥ ५६॥  
  
सर्वग्रहाणां प्रवर तेजोराशे दिवाकर ।  
भक्त्या मयोद्यतो देव बलिः सम्प्रति गृह्यताम् ॥ ५७॥  
  
सर्वग्रहपते सोम द्विजराज जगत्प्रिय ।  
प्रगृह्यतामेष बलिर्मन्त्रपूतो मयोद्यतः ॥ ५८॥  
  
महागणेश्वराः सर्वे नन्दीश्वरपुरोगमाः ।  
प्रगृतां बलिर्भक्त्या मया सम्प्रति चोदितः ॥ ५९॥  
  
नमः पितृभ्यः सर्वेभ्यः प्रतिगृह्णन्त्विमं बलिम् ।  
(भूतेभ्यश्च नमो नित्यं येषामेष बलिः प्रियः ।)  
कामपाल नमो नित्यं यस्यायं ते विधिः कृतः ॥ ६०॥  
  
नारदस्तुम्बरुश्चैव विश्वावसुपुरोगमाः ।  
परिगृह्णन्तु मे सर्वे गन्धर्वा बलिमुद्यतम् ॥ ६१॥  
  
यमो मित्रश्च भगवानीश्वरौ लोकपूजितौ ।  
इमं मे प्रतिगृह्णीतां बलिः मन्त्रपुरस्कृतम् ॥ ६२॥  
  
रसातलगतेभ्यश्च पन्नगेभ्यो नमो नमः ।  
दिशन्तु सिद्धिं नाट्यस्य पूजिताः पापनाशनाः ॥ ६३॥  
  
सर्वाम्भसां पतिर्देवो वरुणो हंसवाहनः ।  
पूजितः प्रीतमानस्तु ससमुद्रनदीनदः ॥ ६४॥  
  
वैनतेय महासत्व सर्वपक्षिपते विभो ।  
प्रगृह्यतां बलिर्देव मन्त्रपूतो मयोद्यतः ॥ ६५॥  
  
धनाध्यक्षो यक्षपतिर्लोकपालो धनेश्वरः ।  
सगुह्यकस्सयक्षश्च प्रतिगृह्णातु मे बलिम् ॥ ६६॥  
  
नमोऽस्तु नाट्यमातृभ्यो ब्राह्म्याद्याभ्यो नमोनमः ।  
सुमुखीभिः प्रसन्नाभिर्बलिरद्य प्रगृह्यताम् ॥ ६७॥  
  
रुद्रप्रहरणं सर्वं प्रतिगृह्णातु मे बलिम् ।  
विष्णुप्रहरणं चैव विष्णुभक्त्या मयोद्यतम् ॥ ६८॥  
  
तथा कृतान्तः कालश्च सर्वप्राणिवधेश्वरौ ।  
मृत्युश्च नियतिश्चैव प्रतिगृह्णातु मे बलिम् ॥ ६९॥  
  
याश्चास्यां मत्तवारण्यां संश्रिता वस्तुदेवताः ।  
मन्त्रपूतमिमं सम्यक्प्रतिगृह्णन्तु मे बलिम् ॥ ७०॥  
  
अन्ये ये देवगन्धर्वा दिशो दश समाश्रिताः ।  
दिव्यान्तरिक्षाभौमाश्च तेभ्यश्चायं बलिः कृतः ॥ ७१॥  
  
कुम्भं सलिलसम्पूर्णं पुष्पमालापुरस्कृतम् ।  
स्थापयेद्रङ्गमध्ये तु सुवर्णं चात्र दापयेत् ॥ ७२॥  
  
(आतोद्यानि तु सर्वाणि कृत्वा वस्त्रोत्तराणि तु ।  
गन्धैर्माल्यैश्च धूपैश्च भक्ष्यैर्भोज्यैश्च पूजयेत् ॥  
  
पूजयित्वा तु सर्वाणि दैवतानि यथाक्रमम् ।  
जर्जरस्त्वभिसम्पूज्यः स्यात्ततो विघ्नजर्जरः ॥ ७३॥  
  
श्वेतं शिरसि वस्त्रं स्यान्नीलं रौद्रे च पर्वणि ।  
विष्णुपर्वणि वै पीतं रक्तं स्कन्दस्य पर्वणि ॥ ७४॥  
  
मृडपर्वणि चित्रं तु देयं वस्त्रं हितार्थिना ।  
सदृशं च प्रदातव्यं धूपमाल्यानुलेपनम् ॥ ७५॥  
  
आतोद्यानि तु सर्वाणि वासोभिरवगुण्ठयेत् ।  
गन्धैर्माल्यैश्च धूपैश्च भक्ष्यभोजैश्च पूजयेत् ॥ ७६॥  
  
सर्वमेवं विधिं कृत्वा गन्धमाल्यानुलेपनैः ।  
विघ्नजर्जरणार्थं तु जर्जरं त्वभिमन्त्रयेत् ॥ ७७॥  
  
अत्र विघ्नविनाशार्थं पितामहमुखैस्सुरैः ।  
निर्मितस्त्वं महावीर्यो वज्रसारो महातनुः ॥ ७८॥  
  
शिरस्ते रक्षतु ब्रह्मा सर्वैर्देवगुणैअः तह ।  
द्वितीयं च हरः पर्व तृतीयं च जनार्दनः ॥ ७९॥  
  
चतुर्थं च कुमारस्ते पञ्चमं पन्नगोत्तमः ।  
नित्यं सर्वेऽपि पान्तु त्वां सुरार्थे च शिवो भव ॥ ८०॥  
  
नक्षत्रेऽभिजिति त्वं हि प्रसूतोऽहितसूदन ।  
जयं चाभ्युदयं चैव पार्थिवस्य समावह ॥ ८१॥  
  
जर्जरं पूजयित्वैअवं बलिं सर्वं निविद्य च ।  
अग्नौ होमं   ततः कुर्यान्मन्त्राहुइतिपुरस्कृतम् ॥ ८२॥  
  
हुताश एव दीप्ताभिरुल्काभिः परिमार्जनम् ।  
नृपतेर्नर्तकीनां च कुर्याद्दीप्त्यभिवर्धनम् ॥ ८३॥  
  
अभिद्योत्य सहातोद्यैर्नृपतिं नर्तकीस्तथा ।  
मन्त्रपूतेन तोयेन पुनरभ्युक्ष्य तान्वदेत् ॥ ८४॥  
  
महाकुले प्रसूताः स्थ गुणौघैश्चाप्यलङ्कृताः ।  
यद्वो जन्मगुणोपेतं तद्वो  भवतु नित्यशः ॥ ८५॥  
  
एवमुक्त्वा ततो वाक्यं नृपतैर्भूतये बुधः ।  
नाट्ययोगप्रसिद्ध्यर्थमाशिषस्सम्प्रयोजयेत् ॥ ८६॥  
  
सरस्वती धृतिर्मेधा ह्रीः श्रीर्लक्ष्मीस्स्मृतिर्मतिः ।  
पान्तु वो मातरः सौम्यास्सिद्धिदाश्च भवन्तु वः ॥ ८७॥  
  
होमं कृत्वा यथान्यायं हविर्मन्त्रपुरस्कृतम् ।  
भिन्द्यात्कुम्भं ततश्चैव नाट्याचार्यः प्रयत्नतः ॥ ८८॥  
  
अभिन्ने तु भवेत्कुम्भे स्वामिनः शत्रुतो भयम् ।  
भिन्ने चैव तु विज्ञेयः स्वामिनः शत्रुसङ्क्षयः ॥ ८९॥  
  
भिन्ने कुम्भे ततश्चैव नाट्यचार्यः प्रयत्नतः ।  
प्रगृह्य दीपिकां दीप्तां सर्वं रङ्गं प्रदीपयेत् ॥ ९०॥  
  
क्ष्वेडितैः स्फोटितैश्चैव वल्गितैश्च प्रधावितैः ।  
रङ्गमध्ये तु तां दीप्तां सशब्दां सम्प्रयोजयेत् ॥ ९१॥  
  
शङ्खदुन्दुभिनिर्घोषैर्मृदङ्गपणवैस्तथा ।  
सर्वातोद्यैः प्रणदितै रङ्गे युद्धानि कारयेत् ॥ ९२॥  
  
तत्र च्छिन्नं व भिन्नं च दारितं च सशोणितम् ।  
क्षतं प्रदीप्तमायस्तं निमित्तं सिद्धिलक्षणम् ॥ ९३॥  
  
सम्यगिष्टस्तु रङ्गो वै स्वामिनः शुभमावहेत् ।  
पुरस्याबालवृद्धस्य तथा जानपदस्य च ॥ ९४॥  
  
दुरिष्टस्तु तथा रङ्गो दैवतैर्दुरधिष्ठितः ।  
नाट्यविध्वसनं कुर्यान्नृपस्य च तथाऽशुभम् ॥ ९५॥  
  
य एवं विधिमुत्सृज्य यथेष्टं सम्प्रयोजयेत् ।  
प्राप्नोत्यपचयं शीघ्रं तिर्यग्योनिं च गच्छति ॥ ९६॥  
  
यज्ञेन सम्मितं ह्येतद्रङ्गदैवतपूजनम् ।  
अपूजयित्वा रङ्गं तु नैव प्रेक्षां प्रयोजयेत् ॥ ९७॥  
  
पूजिताः पूजयन्त्येते मानिता मानयन्ति च ।  
तस्मात्सर्वप्रयत्नेन कर्तव्यं रङ्गपूजनम् ॥ ९८॥  
  
न तथा प्रदहत्यग्निः  प्रभञ्जनसमीरितः ।  
यथा ह्यपप्रयोगस्तु प्रयुक्तो दहति क्षणात् ॥ ९९॥  
  
शास्त्रज्ञेन विनीतेन शुचिना दीक्षितेन च ।  
नाट्याचार्येण शान्तेन कर्तव्यं रङ्गपूजनम् ॥१००॥  
  
स्थानभ्रष्टं तु यो दद्याद्बलिमुद्विग्नमानसः ।  
मन्त्रहीनो यथा होता प्रायश्चित्ती भवेत्तु सः ॥ १०१॥  
  
इत्ययं यो विधिर्दृष्टो रङ्गदैवतपूजने ।  
नवे नाट्यगृहे कार्यः प्रेक्षायां च प्रयोक्तृभिः ॥ १०२॥  
  
इति भारतीये नाट्यशास्त्रे रङ्गदैवतपूजनं  नाम तृतीयोऽध्यायः समाप्तः  ।  
  
Encoded by Padmakar Dadegaonkar dadegaonkar@yahoo.com  
  
