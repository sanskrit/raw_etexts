+++
"Text title" = "naaTyashaastra adhyaaya 20"
"File name" = "natya20.itx"
itxtitle = "nATyashAstram adhyAyaH 20"
engtitle = "Natya Shastra Chapter 20"
Category = "natyashastra, major_works, bharata"
Location = "doc_z_misc_major_works"
Sublocation = "major_works"
Texttype = "pramukha"
Author = "Sage Bharata"
Language = "Sanskrit"
Subject = "philosophy/hinduism/culture"
"Transliterated by" = "dpadmakar at hotmail.com"
"Proofread by" = "dpadmakar at hotmail.com"
"Latest update" = "October 6, 2001"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "नाट्यशास्त्रम् अध्यायः २०"

+++
  
 नाट्यशास्त्रम् अध्यायः २०   
  
      ॥ श्रीरस्तु ॥  
  
भरतमुनिप्रणीतं नाट्यशास्त्रम्  
अथ विंशोऽध्यायः ।  
समुत्थानं तु वृत्तीनां व्याख्याम्यनुपूर्वशः ।  
यथा वस्तूद्भवं चैव काव्यानां च विकल्पनम् ॥ १॥  
  
एकार्णवं जगत् कृत्वा भगवानच्युतो यदा ।  
शेते स्म नागपर्यङ्के लोकान् संक्षिप्य मायया ॥ २॥  
  
अथ वीर्यबलोन्मतावसुरौ मधुकैअटभौ ।  
तर्जयामासतुर्देवं तरसा युद्धकाङ्क्षया ॥ ३॥  
  
निजबाहू विमृदनन्तौ भूतभावनमक्षयम् ।  
जानुभिर्मुष्टिभिश्चैव योधयामासतुः प्रभुम् ॥ ४॥  
  
बहुभिः परुषैर्वाक्यैरन्योन्यसमभिद्रवम् ।  
नानाधिक्षेपवचनैः कम्पयन्ताविवोदधिम् ॥ ५॥  
  
तयोर्नानाप्रकाराणि वचांसि वदतोस्तदा ।  
श्रुत्वा त्वभिहतमना द्रुहिणो वाक्यमब्रवीत् ॥ ६॥  
  
किमिदं भरतीवृत्तिर्वाग्भिरेव प्रवर्तते ।  
उत्तरोत्तरसंबद्धा नन्विमौ निधनं नयः ॥ ७॥  
  
पितामहवचः श्रुत्वा प्रोवाच मधुसूदनः ।  
कार्यहेतोर्मया ब्रह्मन् भारतीयं विनिर्मिता ॥ ८॥  
  
वदतां वाक्यभूयिष्ठा भारतीयं भविष्यति ।  
तस्मादेतौ निहन्म्यद्येत्युवाच वचनं हरिः ॥ ९॥  
  
शुद्धैरविकृतैरङ्गैः साङ्गहारैस्तथा भृशम् ।  
योधयामासतुर्दैत्यौ युद्धमार्गविशारदौ ॥ १०॥  
  
भूमिसंयोगसंस्थानैः पदन्यासैर्हरेस्तदा ।  
अतिभारोऽभवद् भूमेर्भारती तत्र निर्मिता ॥ ११॥  
  
वल्गितैः शार्ङ्गधनुषस्तीव्रैर्दीप्ततथैरथ ।  
सत्वाधिकैरसंभ्रान्तैः सात्त्वती तत्र निर्मिता ॥ १२॥  
  
विचित्रैरङ्गहारैस्तु देवो लीलासमन्वितैः ।  
बबन्ध यच्छिखापाशं कैशिकी तत्र निर्मिता ॥ १३॥  
  
संरम्भावेगबहुलैर्नानाचारी समुत्थितैः ।  
नियुद्धकरणैश्चित्रैरुत्पन्नारभटी ततः ॥ १४॥  
  
यां यां देवः समाचष्टे क्रियां वृत्तिषु संस्थिताम् ।  
तां तदर्थानुगैर्जप्येऐर्द्रुहिणः प्रत्यपूजयत् ॥१५॥  
  
यदा हतौ तावसुरौ हरिणा मधुकैटभौ ।  
ततोऽब्रवीत् पद्मयोनिर्नारायणमरिन्दमम् ॥ १६॥  
  
अहो विचित्रैर्विषमैः स्फुटैः सललितैरपि ।  
अङ्गहारैः कृतं देव त्वया दानवनाशनम् ॥ १७॥  
  
तस्मादयं हि लोकस्य नियुद्धसमयक्रमः ।  
सर्वशस्त्रविमोक्षेषु न्यायसंज्ञो भविष्यति ॥ १८॥  
  
न्यायाश्रितैरङ्गहारैर्न्यायाच्चैव समुत्थितैः ।  
यस्माद्युद्धानि वर्तन्ते तस्मान्यायाः प्रकीर्तिताः ॥ १९॥  
  
[चारीषु च समुत्पन्नो नानाचारीसमाश्रयः ।  
न्यायसंज्ञः कृतो ह्येष द्रुहिणेन महात्मना॥ २०॥  
  
ततो वेदेषु निक्षिप्ता द्रुहिणेन महात्मना ।  
पुनरिष्वस्त्रजाते च नानाचारीसमाकुले ॥ २१॥  
  
पुनर्नाट्यप्रयोगेषु नानाभावसम्न्विताः ।  
वृत्तिसंज्ञाः कृता ह्येताः काव्यबन्धसमाश्रयाः]  ॥ २२॥  
  
चरितैर्यस्य देवस्य जप्यं यद्यादृशं कृतम् ।  
ऋषिभिस्तादृशी वृत्तिअः कृता पाठ्यादिसंयुता ॥ २३॥  
  
नाट्यवेदसमुत्पना वागङ्गाभिनयात्मिका ।  
मया काव्यक्रिअयाहेतोः प्रक्षिप्ता द्रुहिणाज्ञया ॥ २४॥  
  
ऋग्वेदाद्भारती क्षिप्ता  यजुर्वेदाच्च सात्त्वती ।  
कैशिकी सामवेदाच्च शेषा चाथर्वणादपि ॥ २५॥  
  
या वाक्प्रधाना पुरुषप्रयोज्या  
स्त्रीवर्जिता संकृतपाठ्ययुक्ता ।  
स्वनामधेयैर्भरतैः प्रयुक्ता  
सा भारती नाम भवेत्तु वृत्तिः ॥ २६॥  
  
भेदास्तस्यास्तु विज्ञेयाश्चत्वारोऽङ्गत्वमागताः ।  
प्ररोचनामुखं चैव वीथी प्रहसनं तथा ॥ २७॥  
  
जयाभ्युदयिनी चैव मङ्गल्या विजयावहा ।  
सर्वपापप्रशमनी पूर्वरङ्गे प्ररोचना ॥ २८॥  
  
[उपक्षेपेण काव्यस्य हेतुयुक्तिसमाश्रया ।  
सिद्धेनामन्त्रणा या तु विज्ञेया सा प्ररोचना] ॥  २९॥  
  
नटी विदूषको वापि पारिपार्श्विक एव वा ।  
सूत्रधारेण सहिताः संलापं यत्तु कुर्वते ॥ ३०॥  
  
चित्रैर्वाक्यैः स्वकार्यारोत्थैर्वीत्थ्यङ्गेरन्यथापि वा ।  
आमुखं तत्तु विज्ञेयं बुधैः प्रस्तावनापि वा ॥ ३१॥  
  
[लक्षणं पूर्वमुक्तं तु वीत्थ्याः प्रहसनस्य च ।  
आमुखाङ्गान्यतो वक्ष्ये यथावदनुपूर्वशः] ॥ ३२॥  
  
उद्धात्यकः कथोद्धातः प्रयोगातिशयस्तथा ।  
प्रवृत्तकावलगिते पञ्चाङ्गान्यामुखस्य तु ॥ ३३॥  
  
उद्धात्यकावलगितलक्षणं कथितं मया ।  
शेषाणां लक्षणं विप्रा व्याख्यास्याम्यानुपूर्वशः ॥ ३४॥  
  
सुत्रधारस्य वाक्यं वा यत्र वाक्यार्थमेव वा ।  
गृहीतां प्रविशेत्पात्रं कथोद्धातः स कीर्तितः ॥ ३५॥  
  
प्रयोगे तु प्रयोगं तु सूत्रधारः प्रयोजयेत् ।  
ततश्च प्रविशेत्पात्रं प्रयोगातिशयो हि सः ॥ ३६॥  
  
कालप्रवृत्तिमाश्रित्य वर्णना या प्रयुज्यते ।  
तदाश्रयाच्च पात्रस्य प्रवेशस्तत्प्रवृत्तकम् ॥ ३७॥  
  
एषामन्यतमं श्लिष्टं योजयित्वार्थयुक्तिभिः ।  
[तस्मादङ्गद्वयस्यापि सम्भवो न निवार्यते ॥ ३८॥  
  
पात्रग्रन्थैरसंबाध प्रकुर्यादामुखं ततः ।  
एवमेतद्बुधैर्ज्ञेयमामुखं विविधाश्रयम् ॥ ३९॥  
  
लक्षणं पूर्वमुक्तं तु वीथ्याः प्रहसनस्य च ।  
[इत्यष्टार्धविकल्पा वृत्तिरियं भारती मयाभिहिता ।  
सात्त्वत्यास्तु विधानं लक्षणयुक्त्या प्रवक्ष्यामि ] ॥ ४०॥  
  
या सात्त्वतेनेह गुणेन युक्ता न्यायेन वृत्तेन समन्विता च ।  
हर्षोत्कटा संहृतशोकभावा सा सात्त्वती नाम भवेत्तु वृत्तिः  
॥ ४१॥  
  
वागङ्गाभिनयवती सत्त्वोत्थानवचनप्रकरणेषु ।  
सत्त्वाधिकारयुक्ता विज्ञेया सात्त्वती वृत्तिः ॥ ४२॥  
  
वीराद्भुतरौद्ररसा निरस्तशृङ्गारकरुणनिर्वेदा ।  
उद्धतपुरुषप्राया परस्पराधर्षणकृता च ॥ ४३॥  
  
उत्थापकश्च परिवर्तकश्च सल्लापकश्च संघात्यः ।  
चत्वारोऽस्या भेदा विज्ञेया नाट्यकोविदैअः ॥ ४४॥  
  
अहमप्युत्थास्यामि त्वं तावद्दर्शयात्मनः शक्तिम् ।  
इति संघर्षसमुत्थस्तज्ज्ञैरुत्थापको ज्ञेयः ॥ ४५॥  
  
उत्थानसमारब्धानर्थानुत्सृज्य योऽर्थयोगवशात् ।  
अन्यानर्थान् भजते स चापि परिवर्तको ज्ञेयः ॥ ४६॥  
  
[निर्दिष्टवस्तुविषयः प्रपञ्चबद्धस्त्रिहास्यसंयुक्तः ।  
संघर्षविशेषकृतस्त्रिविधः परिवर्तको ज्ञेयः] ॥ ४७॥  
  
साधर्षजो निराधर्षजोऽपि वा रागवचसंयुक्तः ।  
साधिक्षेपालापो ज्ञेयः सल्लापकः सोऽपि ॥ ४८॥  
  
[धर्माधर्मसमुत्थं यत्र भवेद्रागदोषसंयुक्तम् ।  
साधिक्षेपं च वचो ज्ञेयः संलापको नाम] ॥ ४९॥  
  
मन्त्रर्थवाक्यशक्त्या दैववशादात्मदोषयोगाद्वा ।  
संघातभेदजननस्तज्ज्ञैः संघात्यको ज्ञेयः ॥ ५०॥  
  
[बहुकपटसंश्रयाणां परोपघाताशयप्रयुक्तानाम् ।  
कूटानां संघातो विज्ञेयः कूटसंघात्यः ] ॥ ५१॥  
  
इत्यष्टार्धविकल्पा वृत्तिरियं सात्त्वती मयाभिहिता ।  
कैशिक्यास्त्वथ लक्षणमतःपरं सम्प्रवक्ष्यामि ॥ ५२॥  
  
या श्लक्ष्णनैपथ्यविशेषचित्रा स्त्रीसंयुता या बहुनृत्तगीता ।  
कामोपभोगप्रभवोपचारा तां कैशिकीं वृत्तिमुदाहरन्ति ॥ ५३॥  
  
[बहुवद्यनृत्तगीता शृङ्गाराभिनयचित्रनैपथ्या ।  
माल्यालङ्कारयुक्ता प्रशस्तवेषा च कान्ता च ॥ ५४॥  
  
चित्रपदवाक्यबन्धैरलङ्कृता हसितरुदितरोषादैः ।  
स्त्रीपुरुषकामयुक्ता विज्ञेया कैशिकीवृत्तिः] ॥ ५५॥  
  
नर्म च नर्मस्फुञ्जो नर्मस्फोटोऽथ नर्मगर्भश्च ।  
कैशिक्याश्चत्वारो भेदा ह्येते समाख्याताः ॥ ५६॥  
  
आस्थापितशृङ्गारं विशुद्धकरणं निवृत्तवीररसम् ।  
हास्यप्रवचनबहुलं नर्म त्रिविधं विजानीयात् ॥ ५७॥  
  
ईर्ष्याक्रोधप्रायं सोपालम्भकरणानुविद्धं च ।  
आत्मोपक्षेपकृतं सविप्रलम्भं स्मृतं नर्म ॥ ५८॥  
  
नवसङ्गमसम्भोगो रतिसमुदयवेषवाक्यसंयुक्तः ।  
ज्ञेयो नर्मस्फुञ्जो ह्यवसानभयात्मकश्चैव ॥ ५९॥  
  
विविधानां भवानां लवैर्लवैर्भूषितो बहुविशेषैः ।  
असमग्राक्षिप्तरसो नर्मस्फोटस्तु विज्ञेयः ॥ ६०॥  
  
विज्ञानरूपशोभा धनादिभिर्नायको गणैर्यत्र ।  
प्रच्छनां व्यवहर्ते  कर्यवषान्नर्मगर्भोऽसौ ॥ ६१॥  
  
[पूर्वस्थितौ विपद्येत नायको यत्र चापरस्तिष्ठेत् ।  
तमपीह नर्मगर्भं विद्यान्नाट्यप्रयोगेषु ] ॥ ६२॥  
  
इत्यष्टार्शविकल्पा वृत्तिरियं कैशिकी मयाभिहिता ।  
अत ऊर्ध्वमुद्धतरसामरभटिं सम्प्रवक्ष्य्यमि ॥ ६३॥  
  
आरभटप्रायगुणा तथैव बहुकपटवञ्चनोपेता ।  
दम्भानृतवचनवती त्वारभटी नाम विज्ञेया ॥ ६४॥  
  
[आवपाताप्लुलङ्गितानि च्छेद्यानि मायाकृतमिन्द्रजालम् ।  
चित्राणी युद्धानि च यत्र नित्यं तां तादृशीमारभटीं वदन्ति  
॥ ६५॥  
  
शाड्गुण्यसमार्ब्धा हठातिसन्धानविद्रवोपेता ।  
लाभालाभार्थकृता विज्ञेया वृत्तिरारभटी ॥ ६६॥  
  
संक्षिप्तकावपतौ वस्तूत्थापनमथापि सम्फेटः ।  
एते ह्यस्या भेदा लक्षणमेषं प्रवक्ष्यामि ॥ ६७॥  
  
अन्वर्थशिल्पयुक्तो बहुपुस्तोत्थानचित्रनेपथ्यः ।  
संक्षिप्तवस्तु विषयो ज्ञेयः संक्षिप्तकओ नाम ॥ ६८॥  
  
भयहर्षसमुत्थानं विद्रवविनिपातसम्भ्रमाचरणम् ।  
क्षिप्रप्रवेशनिर्गममवपातमिमं विजानीयात् ॥ ६९॥  
  
सर्वरससमासकृतं सविद्रव्व्विद्रवाश्रयं व्वपि ।  
नाट्यं विभाव्यते यत्तद्वस्तूत्थापनं ज्ञेयम् ॥ ७०॥  
  
संरम्भसम्प्रयुक्तो बहुयुद्धकपटनिर्भेदः ।  
शस्त्रप्रहरबहुलः सम्फेटो नाम विज्ञेयः ॥ ७१॥  
  
एवमेता बुधैर्ज्ञेया वृत्तयो नाट्यसंश्रया ।  
रसप्रयोगमासां च कीर्त्यमानं निबोधत ॥ ७२॥  
  
हास्यशृङ्गरबहुला कैशिकी परिचक्षिता ।  
सत्त्वती चापि विज्ञेया वीराद्भुतशमाश्रयाः ॥ ७३॥  
  
रौद्रे भयानके चैव विज्ञेयारभटी बुधैः ।  
बीभत्से करुणे चैव भारती सम्प्रकीर्तिता ॥ ७४॥  
  
[ न ह्येकरसजं कव्यं किञ्चिदस्ति प्रयोगतः ।  
भावो वापि रसो वापि प्रवृत्तिर्वृत्तिरेव वा ॥ ७५॥  
  
सर्वेषां समवेतानां यस्य रूपं भवेद्बहु ।  
स मन्तव्यो रस स्थायि शेषाः सञ्चारिणः स्मृताः] ॥ ७६॥  
  
वृत्यन्त एशोऽभिनयो मयोक्तो वागङ्गसत्त्वप्रभवो यथावद् ।  
आहार्यमेवाभिनयं प्रयोगे वक्ष्यामि नेपथ्यकृतं तु भूयः ॥ ७७॥  
  
इति भारतीये नाट्यशास्त्रे वृत्तिविकल्पनं नाम विंशोऽध्यायः  
  
Encoded by Padmakar Dadegaonkar dadegaonkar@yahoo.com  
  
