---
Category: shataka, major_works, bhartihari
Description-comments: Available at archive.org
File name: niiti.itx
Indexextra: (meaning 1, 2, 3 Sunderji, 4)
Language: Sanskrit
Latest update: September 28, 2019
Location: doc_z_misc_major_works
Proofread by: Atul Narkhade, Kaushal Kaloo
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion/literature
Sublocation: major_works
Text title: bhartRiharikRita nItishatakam
Texttype: pramukha
Transliterated by: Atul Narkhade
engtitle: Nitishatak by Bhartrihari
itxtitle: nItishatakam (bhartRiharikRitam)
title: नीतिशतकम् (भर्तृइहरिकृइतम्)

---
  
 नीतिशतकं भर्तृहरिकृत   
दिक्कालाद्यनवच्छिन्नानन्तचिन्मात्रमूर्तये ।  
स्वानुभूत्येकनामाय नमः शान्ताय तेजसे ॥ १॥  
  
यां चिन्तयामि सततं मयि सा विरक्ता  
साप्यन्यमिच्छति जनं स जनोऽन्यसक्तः ।  
अस्मत्कृते च परिशुष्यति काचिदन्या  
धिक् तां च तं च मदनं च इमां च मां च ॥ २॥  
  
अज्ञः सुखमाराध्यः सुखतरमाराध्यते विशेषज्ञः ।  
ज्ञानलवदुर्विग्धं ब्रह्मापि नरं न रञ्जयति ॥ ३॥  
  
प्रायः कन्दुकपातेनोत्पतत्यार्यः पतन्नपि ।  
तथा पतत्यनार्यस्तु मृत्पिण्डपतनं तथा ॥ ४॥  
  
लभेत सिकतासु तैलमपि यत्नतः पीडयन्  
        पिबेच्च मृगतृष्णिकासु सलिलं पिपासार्दितः ।  
कदाचिदपि पर्यटन्शशविषाणमासादयेन्  
        न तु प्रतिनिविष्टमूर्खजनचित्तमाराधयेत् ॥ ५॥  
  
व्यालं बालमृणालतन्तुभिरसौ रोद्धुं समुज्जृम्भते  
छेत्तुं वज्रमणीं शिरीषकुसुमप्रान्तेन सन्नह्यति ।  
माधुर्यं मधुबिन्दुना रचयितुं क्षाराम्बुधेरीहते  
नेतुं वाञ्छति यः खलान्पथि सतां सूक्तैः सुधास्यन्दिभिः ॥ ६॥  
  
स्वायत्तमेकान्तगुणं विधात्रा  
विनिर्मितं छादनमज्ञतायाः ।  
विशेषतः सर्वविदां समाजे  
विभूषणं मौनमपण्डितानाम् ॥ ७॥  
  
यदा किञ्चिज्ज्ञोऽहं गज इव मदान्धः समभवम्  
तदा सर्वज्ञोऽस्मीत्यभवदवलिप्तं मम मनः ।  
यदा किञ्चित्किञ्चिद्बुधजनसकाशादवगतम्  
तदा मूर्खोऽस्मीति ज्वर इव मदो मे व्यपगतः ॥ ८॥  
  
कृमिकुलचितं लालाक्लिन्नं विगन्धि जुगुप्सितं  
निरूपमरसं प्रीत्या खादन्नरास्थि निरामिषम् ।  
सुरपितमपि श्वा पार्श्वस्थं विलोक्य न शङ्कते  
न हि गणयति क्षुद्रो जन्तुः परिग्रहफल्गुताम् ॥ ९॥  
  
शिरः शार्वं स्वर्गात्पशुपतिशिरस्तः क्षितिधरं  
महीध्रादुत्तुङ्गादवनिमवनेश्चापि जलधिम् ।  
अधोऽधो गङ्गेयं पदमुपगता स्तोकमथवा  
विवेकभ्रष्टानां भवति विनिपातः शतमुखः ॥ १०॥  
  
शक्यो वारयितुं जलेन हुतभुक्छत्रेण सूर्यातप्तो  
नागेन्द्रो निशिताङ्कुशेन समदो दण्डेन गोगर्दभौ ।  
व्याधिर्भेषजसङ्ग्रहैश्च विविधैर्मन्त्रप्रयोगैर्विषं  
सर्वस्यौषधमस्ति शास्त्रविहितं मूर्खस्य नास्त्यौषधम् ॥ ११॥  
  
साहित्यसङ्गीतकलाविहीनः साक्षात्पशुः पुच्छविषाणहीनः ।  
तृणं न खादन्नपि जीवमानः तद्भागधेयं परमं पशूनाम् ॥ १२॥  
  
येषां न विद्या न तपो न दानं  
ज्ञानं न शीलं न गुणो न धर्मः ।  
ते मर्त्यलोके भुवि भारभूताः  
मनुष्यरूपेण मृगाश्चरन्ति ॥ १३॥  
  
वरं पर्वतदुर्गेषु भ्रान्तं वनचरैः सह ।  
न मूर्खजनसम्पर्कः सुरेन्द्रभवनेष्वपि ॥ १४॥  
  
शास्त्रोपस्कृतशब्दसुन्दरगिरः शिष्यप्रदेयागमा  
   विख्याताः कवयो वसन्ति विषये यस्य प्रभोर्निर्धनाः ।  
तज्जाड्यं वसुधाधिपस्य कवयस्त्वर्थं विनापीश्वराः  
   कुत्स्याः स्युः कुपरीक्षका न मणयो यैरर्घतः पातिताः ॥ १५॥  
  
हर्तुर्याति न गोचरं किमपि शं पुष्णाति यत् सर्वदा-  
    ऽप्यर्थिभ्यः प्रतिपाद्यमानमनिषं प्राप्नोति वृद्धिं पराम् ।  
कल्पान्तेष्वपि न प्रयाति निधनं विद्याख्यमन्तर्धनं  
  येषां तान् प्रति मानमुज्झत नृपाः कस्तैः सह स्पर्धते ॥ १६॥  
  
अधिगतपरमार्थान् पण्डितान् मावमंस्ता-  
  स्तृणमिव लघु लक्ष्मीर्नैव तान् संरुणद्धि ।  
अभिनवमदलेखाश्यामगण्डस्थलानां  
  न भवति विषतन्तुर्वारणं वारणानाम् ॥ १७॥  
  
अम्भोजिनीवनविहारविलासमेव  
  हंसस्य हन्ति नितरां कुपितो विधाता ।  
न त्वस्य दुग्धजलभेदविधौ प्रसिद्धां  
  वैदग्ध्यकीर्तिमपहर्तुमसौ समर्थः ॥ १८॥  
  
केयूराणि न भूषयन्ति पुरुषं हारा न चन्द्रोज्ज्वला  
  न स्नानं न विलेपनं न कुसुमं नालङ्कृता मूर्धजाः ।  
वाण्येका समलङ्करोति पुरुषं या संस्कृता धार्यते  
  क्षीयन्ते खलु भूषणानि सततं वाग्भूषणं भूषणम् ॥ १९॥  
  
विद्या नाम नरस्य रूपमधिकं प्रच्छन्नगुप्तं धनं  
  विद्या भोगकरी यशस्सुखकरी विद्या गुरूणां गुरुः ।  
विद्या बन्धुजनो विदेशगमने विद्या परा देवता  
  विद्या राजसु पूजिता न तु धनं विद्याविहीनः पशुः ॥ २०॥  
  
क्षान्तिश्चेत् कवचेन किं किमरिभिः क्रोधोऽस्ति चेद्देहिनां  
  ज्ञातिश्चेदनलेन किं यदि सुहृद् दिव्यौषधैः किं फलम् ।  
किं सर्पैर्यदि दुर्जनाः किमु धनैर्विद्या न वन्द्या यदि  
  व्रीडा चेत्किमु भूषणैः सुकविता यद्यस्ति राज्येन किम् ॥ २१॥  
  
दाक्षिण्यं स्वजने दया परजने शाठ्यं सदा दुर्जने  
  प्रीतिः साधुजने नयो नृपजने विद्वज्जने चार्जवम् ।  
शौर्यं शत्रुजने क्षमा गुरुजने कान्ताजने धृष्टता  
  ये चैवं पुरुषाः कलासु कुशलास्तेष्वेव लोकस्थितिः ॥ २२॥  
  
जाड्यं धियो हरति सिञ्चति वाचि सत्यं  
  मानोन्नतिं दिशति पापमपाकरोति ।  
चेतः प्रसादयति दिक्षु तनोति कीर्तिं  
  सत्सङ्गतिः कथय किं न करोति पुंसाम् ॥ २३॥  
  
जयन्ति ते सुकृतिनः रससिद्धाः कवीश्वराः ।  
नास्ति येषां यशःकाये जरामरणजं भयम् ॥ २४॥  
  
सूनुः सच्चरितः सती प्रियतमा स्वामी प्रसादोन्मुखः  
  स्निग्धं मित्रमवञ्चकः परिजनो निष्क्लेशलेशं मनः ।  
आकारो रुचिरः स्थिरश्च विभवो विद्यावदातं मुखं  
  तुष्टे विष्टपकष्टहारिणि हरौ सम्प्राप्यते देहिना ॥ २५॥  
  
प्राणाघातान्निवृत्तिः परधनहरणे संयमः सत्यवाक्यं  
  काले शक्त्या प्रदानं युवतिजनकथामूकभावः परेषाम् ।  
तृष्णास्रोतोविभङ्गो गुरुषु च विनयः सर्वभूतानुकम्पा  
  सामान्यः सर्वशास्त्रेष्वनुपहतविधिः श्रेयसामेष पन्थाः ॥ २६॥  
  
प्रारभ्यते न खलु विघ्नभयेन नीचैः  
  प्रारभ्य विघ्नविहता विरमन्ति मध्याः ॥  
  
विघ्नैः पुनः पुनरपि प्रतिहन्यमानाः  
  प्रारब्धमुत्तमगुणा न परित्यजन्ति ॥ २७॥  
  
असन्तो नाभ्यर्थ्याः सुहृदपि न याच्यः कृशधनः  
  प्रिया न्याय्या वृत्तिर्मलिनमसुभङ्गेऽप्यसुकरम् ।  
विपद्युच्चैः स्थेयं पदमनुविधेयं च महतां  
  सतां केनोद्दिष्टं विषममसिधाराव्रतमिदम् ॥ २८॥  
  
क्षुत्क्षामोऽपि जराकृशोऽपि शिथिलप्रायोऽपि कष्टां दशाम्  
          आपन्नोपि विपन्नदीधितिरपि प्राणेषु गच्छत्स्वपि ।  
मत्तेभेन्द्रविभिन्नकुम्भकवलग्रासैकबद्धस्पृहः  
  किं जीर्णं तृणमत्ति मानमहतामग्रेसरः केसरिः ॥ २९॥  
  
स्वल्पस्नायुवसावशेषमलिनं निर्मांसमप्यस्थिकं  
  श्वा लब्ध्वा परितोषमेति न तु तत्तस्य क्षुधाशान्तये ।  
सिंहो जम्बुकमङ्कमागतमपि त्यक्त्वा निहन्ति द्विपं  
  सर्वः कृच्छ्रगतोऽपि वाञ्छति जनः सत्वानुरुपं फलम् ॥ ३०॥  
  
लाङ्गुलचालनमधश्चरणावपातं  
  भूमौ निपत्य वदनोदरदर्शनं च ।  
श्वा पिण्डदस्य कुरुते गजपुङ्गवस्तु  
  धीरं विलोकयति चाटुशतैश्च भुङ्क्ते ॥ ३१॥  
  
परिवर्तिनि संसारे मृतः को वा न जायते ॥  
  
स जातो येन जातेन याति वंशः समुन्नतिम् ॥ ३२॥  
  
कुसुमस्तबकस्येव द्वयी वृत्तिर्मनस्विनः ।  
मूर्ध्नि वा सर्वलोकस्य विशीर्येत वनेऽथवा ॥ ३३॥  
  
सन्त्यन्येऽपि बृहस्पतिप्रभृतयः सम्भाविताः पञ्चषाः  
  तान् प्रत्येष विशेषविक्रमरुची राहुर्न वैरायते ।  
द्वावेव ग्रसते दिवाकरनिशाप्राणेश्वरौ भास्वरौ  
  भ्रातः पर्वणि पश्य दानवपतिः शीर्षावशेषाकृतिः ॥ ३४॥  
  
वहति भुवनश्रेणिं शेषः फणाफलस्थितां  
  कमठपतिना मध्ये पृष्ठं सदा च धार्यते ।  
तमपि कुरुते क्रोधाधीनं पयोधिरनादरा-  
  दहह महतां निःसीमानश्चरित्रविभूतयः ॥ ३५॥  
  
वरं पक्षच्छेदः समदमघवन्मुक्तकुलिश-  
  प्रहारैरुद्गच्छद्बहुलदहनोद्गारगुरुभिः ।  
तुषाराद्रेः सूनोरहह पितरि क्लेशविवशे  
  न चासौ सम्पातः पयसि पयसां पत्युरुचितः ॥ ३६॥  
  
यदचेतनोऽपि पादैः स्पृष्टः प्रज्वलति सवितुरिनकान्तः ।  
तत्तेजस्वी पुरुषः परकृतनिकृतिं कथं सहते ॥ ३७॥  
  
सिंहःशिशुरपि निपतति मदमलिनकपोलभित्तिषु गजेषु ।  
प्रकृतिरियं सत्ववतां न खलु वयसस्तेजसो हेतुः ॥ ३८॥  
  
जातिर्यातु रसातलं गुणगणैस्तत्राप्यधो गम्यतां  
  शीलं शैलतटात्पतत्वभिजनः सन्दह्यतां वह्निना ।  
शौर्ये वैरिणि वज्रमाशु निपतत्वर्थोऽस्तु नः केवलं  
  येनैकेन विना गुणास्तृणलवप्रायाः समस्ता इमे ॥ ३९॥  
  
तानीन्द्रियाण्यविकलानि तदेव नाम  
  सा बुद्धिरप्रतिहता वचनं तदेव ।  
अर्थोष्मणा विरहितः पुरुषः क्षणेन  
  सोऽप्यन्य एव भवतीति विचित्रमेतत् ॥ ४०॥  
  
यस्यास्ति वित्तं स नरः कुलीनः  
  स पण्डितः स श्रुतवान् गुणज्ञः ।  
स एव वक्ता स च दर्शनीयः  
  सर्वे गुणाः काञ्चनमाश्रयन्ति ॥ ४१॥  
  
दौर्मन्त्र्यान्नृपतिर्विनश्यति यतिः सङ्गात् सुतो लालनाद्  
  विप्रोऽनध्यनात् कुलं कुतनयाच्छीलं खलोपासनात् ।  
ह्रीर्मद्यादनवेक्षणादपि कृषिः स्नेहः प्रवासाश्र-  
  यान्मैत्री चाप्रणयात् समृद्धिरनयात् त्यागः प्रमादाद्धनम् ॥ ४२॥  
  
दानं भोगो नाशस्तिस्रो गतयो भवन्ति वित्तस्य ।  
यो न ददाति न भुङ्क्ते तस्य तृतीया गतिर्भवति ॥ ४३॥  
  
मणिः शोणाल्लीढः समरविजयी हेतिदलितो  
  मदक्षीबो नागः शरदि सरितः श्यानपुलिनाः ।  
कलाशेषश्चन्द्रः सुरतमृदिता बालवनिता  
  तनिम्ना शोभन्ते गलितविभवाश्चार्थिषु नराः ॥ ४४॥  
  
परिक्षीणः कश्चित्स्पृहयति यवानां प्रसृतये  
  स पश्चात् सम्पूर्णः कलयति धरित्रीं तृणसमाम् ।  
अतश्चानैकान्त्याद्गुरुलघुतयाऽर्थेषु धनिना-  
  मवस्था वस्तूनि प्रथयति च सङ्कोचयति च ॥ ४५॥  
  
राजन् दुधुक्षसि यदि क्षितिधेनुमेतां  
  तेनाद्य वत्समिव लोकममुं पुषाण ।  
तस्मिंश्च सम्यगनिशं परिपोष्यमाणे  
  नानाफलैः फलति कल्पलतेव भूमिः ॥ ४६॥  
  
सत्यानृता च परुषा प्रियवादिनी च  
  हिंस्रा दयालुरपि चार्थपरा वदान्या ।  
नित्यव्यया प्रचुरनित्यधनागमा च  
  वाराङ्गनेव नृपनीतिरनेकरुपा ॥ ४७॥  
  
आज्ञा कीर्तिः पालनं ब्राह्मणानां  
          दानं भोगः मित्रसंरक्षणं च ।  
येषामेते षड्गुणा न प्रवृताः  
          कोऽर्थस्तेषां पार्थिवोपाश्रयेण ॥ ४८॥  
  
यद्धात्रा निजभालपट्टलिखितं स्तोकं महद्वा धनं  
  तत् प्राप्नोति मरुस्थलेऽपि नितरां मेरौ ततो नाधिकम् ।  
तद्धीरो भव वित्तवत्सु कृपणां वृत्तिं वृथा मा कृथाः  
  कूपे पश्य पयोनिधावपि घटो गृह्णाति तुल्यं जलम् ॥ ४९॥  
  
त्वमेव चातकाधार इति केषां न गोचरः ।  
किमम्भोद वदास्माकं कार्पण्योक्तिं प्रतीक्षसे ॥ ५०॥  
  
रे रे चातक सावधानमनसा मित्र क्षणं श्रूयताम्  
  अम्भोदा बहवो वसन्ति गगने सर्वेऽपि नैकादृशाः ।  
केचिद्वृष्टिभिरार्द्रयन्ति धरणीं गर्जन्ति केचिद्वृथा  
  यं यं पश्यसि तस्य तस्य पुरतो मा ब्रूहि दीनं वचः ॥ ५१॥  
  
अकरुणत्वमकारणविग्रहः परधने परयोषिति च स्पृहा ।  
सुजनबन्धुजनेष्वसहिष्णुता प्रकृतिसिद्धमिदं हि दुरात्मनाम् ॥ ५२॥  
  
दुर्जनः परिहर्तव्यो विद्ययालङ्कृतोऽपि सन् ।  
मणिना भूषितः सर्पः किमसौ न भयङ्करः ॥ ५३॥  
  
लोभश्चेदगुणेन किं पिशुनता यद्यस्ति किं पातकैः  
  सत्यं चेत्तपसा च किं शुचि मनो यद्यस्ति तीर्थेन किम् ।  
सौजन्यं यदि किं गुणैः सुमहिमा यद्यस्ति किं मण्डनैः  
  सद्विद्या यदि किं धनैरपयशो यद्यस्ति किं मृत्युना ॥ ५५॥  
  
शशी दिवसधूसरो गलितयौवना कामिनी  
  सरो विगतवारिजं मुखमनक्षरं स्वाकृतेः ।  
प्रभुर्धनपरायणः सततदुर्गतः सज्जनो  
  नृपाङ्गणगतः खलो मनसि सप्त शल्यानि मे ॥ ५६॥  
  
न कश्चिच्चण्डकोपानामात्मीयो नाम भूभुजाम् ।  
होतारमपि जुह्वानं स्पृष्टो दहति पावकः ॥ ५७॥  
  
मौनान्मूकः प्रवचनपटुर्वातुलो जल्पको वा  
  धृष्टः पार्श्वे वसति च सदा दूरतश्चाप्रगल्भः ।  
क्षान्त्या भीरुर्यदि न सहते प्रायशो नाभिजातः  
  सेवाधर्मः परमगहनो योगिनामप्यगम्यः ॥ ५८॥  
  
उद्भासिताखिलखलस्य विश्रुङ्खलस्य  
  प्राग्जातविस्तृतनिजाधमकर्मवृत्तेः ।  
दैवादवाप्तविभवस्य गुणद्विषोऽस्य  
  नीचस्य गोचरगतैः सुखमाप्यते कैः ॥ ५९॥  
  
आरम्भगुर्वी क्षयिणी क्रमेण  
  लघ्वी पुरा वृद्धिमती च पश्चात् ।  
दिनस्य पूर्वार्धपरार्धभिन्ना  
  छायेव मैत्री खलसज्जनानाम् ॥ ६०॥  
  
मृगमीनसज्जनानां तृणजलसन्तोषविहितवृत्तिनाम् ।  
लुब्धकधीवरपिशुना निष्कारणवैरिणो जगति ॥ ६१॥  
  
वाञ्छा सज्जनसङ्गमे परगुणे प्रीतिर्गुरौ नम्रता  
  विद्यायां व्यसनं स्वयोषिति रतिर्लोकापवादाद्भयम् ।  
भक्तिः शूलिनि शक्तिरात्मदमने संसर्गमुक्तिः खले  
  येष्वेते निवसन्ति निर्मलगुणास्तेभ्यो नरेभ्यो नमः ॥ ६२॥  
  
विपदि धैर्यमथाभ्युदये क्षमा सदसि वाक्पटुता युधि विक्रमः ।  
यशसि चाभिरुचिर्व्यसनं श्रुतौ प्रकृतिसिद्धमिदं हि महात्मनाम् ॥ ६३॥  
  
प्रदानं प्रच्छन्नं गृहमुपगते सम्भ्रमविधिः  
  प्रियं कृत्वा मौनं सदसि कथनं चाप्युपकृते ।  
अनुत्सेको लक्ष्म्यामनभिभवगन्धाः परकथाः  
  सतां केनोद्दिष्टं विषममसिधाराव्रतमिदम् ॥ ६४॥  
  
करे श्लाघ्यस्त्यागः शिरसि गुरुपादप्रणयिता  
  मुखे सत्या वाणी विजयिभुजयोर्वीर्यमतुलम् ।  
हृदि स्वच्छा वृत्तिः श्रुतमधिगतं च श्रवणयो-  
  र्विनाप्यैश्वर्येण प्रकृतिमहतां मण्डनमिदम् ॥ ६५॥  
  
सम्पत्सु महतां चित्तं भवत्युत्पलकोमलम् ।  
आपत्सु च महाशैलशिलासङ्घातकर्कशम् ॥ ६६॥  
  
सन्तप्तायसि संस्थितस्य पयसो नामापि न ज्ञायते  
  मुक्ताकारतया तदेव नलिनीपत्रस्थितं राजते ।  
स्वात्यां सागरशुक्तिमध्यपतितं तन्मौक्तिकं जायते  
  प्रायेणाधममध्यमोत्तमगुणः संसर्गतो जायते ॥ ६७॥  
  
प्रीणाति यः सुचरितः पितरं स पुत्रो  
  यद्भर्तुरेव हितमिच्छति तत् कलत्रम् ।  
तन्मित्रमापदि सुखे च समक्रियं यद्  
  एतत् त्रयं जगति पुण्यकृतो लभन्ते ॥ ६८॥  
  
एको देवः केशवो वा शिवो वा  
  ह्येकं मित्रं भूपतिर्वा यतिर्वा ।  
एको वासः पत्तने वा वने वा  
  ह्येका भार्या सुन्दरी वा दरी वा ॥ ६९॥  
  
नम्रत्वेनोन्नमन्तः परगुणकथनैः स्वान् गुणान् ख्यापयन्तः  
  स्वार्थान् सम्पादयन्तो विततपृथुतरारम्भयत्नाः परार्थे ।  
क्षान्त्यैवाक्षेपरुक्षाक्षरमुखरमुखान् दुर्जनान् दूषयन्तः  
  सन्तः साश्चर्यचर्या जगति बहुमताः कस्य नाभ्यर्चनीयाः ॥ ७०॥  
  
भवन्ति नम्रास्तरवः फलोद्गमै-  
  र्नवाम्बुभिर्दूरविलम्बिनो घनाः ।  
अनुद्धताः सत्पुरुषाः समृद्धिभिः  
  स्वभाव एवैष परोपकारिणाम् ॥ ७१॥  
  
श्रोत्रं श्रुतेनैव न कुण्डलेन  
  दानेन पाणिर्न तु कङ्कणेन ।  
विभाति कायः करुणापराणां (विभाति कायः खलु सज्जनानां)  
  परोपकारैर्न तु चन्दनेन ॥ ७२॥  
  
पापान्निवारयति योजयते हिताय  
  गुह्यं निगूहति गुणान् प्रकटीकरोति ।  
आपद्गतं च न जहाति ददाति काले  
  सन्मित्रलक्षणमिदं निगदन्ति सन्तः ॥ ७३॥  
  
पद्माकरं दिनकरो विकचीकरोति  
  चन्द्रो विकासयति कैरवचक्रवालम् ।  
नाभ्यर्थितो जलधरोऽपि जलं ददाति  
  सन्तः स्वयं परहिते विहिताभियोगाः ॥ ७४॥  
  
एते सत्पुरुषाः परार्थघटकाः स्वार्थं परित्यज्य ये  
  सामान्यास्तु परार्थमुद्यमभृतः स्वार्थाविरोधेन ये ।  
तेऽमी मानवराक्षसाः परहितं स्वार्थाय विघ्नन्ति ये  
  ये विघ्नन्ति निरर्थकं परहितं ते के न जानीमहे ॥ ७५॥  
  
क्षीरेणात्मगतोदकाय हि गुणा दत्ताः पुरा तेऽखिलाः  
  क्षीरोत्तापमवेक्ष्य तेन पयसा स्वात्मा कृशाणौ हुतः ।  
गन्तुं पावकमुन्मनस्तदभवद् दृष्ट्वा तु मित्रापदं  
  युक्तं तेन जलेन शाम्यति सतां मैत्री पुनस्त्वीदृशी ॥ ७६॥  
  
इतः स्वपिति केशवः कुलमितस्तदीयद्वीषा-  
  मितश्च शरणार्थिनां शिखरिणां गणाः शेरते ।  
इतोऽपि वडवानलः सह समस्तसंवर्तकै-  
  रहो विततमूर्जितं भारसहं च सिन्धोर्वपुः ॥ ७७॥  
  
तृष्णां छिन्धि भज क्षमां जहि मदं पापे रतिं मा कृथाः  
  सत्यं ब्रूह्यनुयाहि साधुपदवीं सेवस्व विद्वज्जनम् ।  
मान्यान् मानय विद्विषोऽप्यनुनय प्रख्यापय प्रश्रयं  
  कीर्तिं पालय दुःखिते कुरु दयामेतत् सतां चेष्टितम् ॥ ७८॥  
  
मनसि वचसि काये पुण्यपीयूषपूर्णाः  
  त्रिभुवनमुपकारश्रेणिभिः प्रीणयन्तः ।  
परगुणपरमाणून् पर्वतीकृत्य नित्यं  
  निजहृदि विकसन्तः सन्ति सन्तः कियन्तः ॥ ७९॥  
  
किं तेन हेमगिरिणा रजताद्रिणा वा  
  यत्राश्रिताश्च तरवस्तरवन्त एव ।  
मन्यामहे मलयमेव यदाश्रयेण  
  कङ्कोलनिम्बकुटजा अपि चन्दनाः स्युः ॥ ८०॥  
  
रत्नैर्महार्हैस्तुतुषुर्न देवा  
  न भेजिरे भीमविषेण भीतिम् ।  
सुधां विना न प्रययुर्विरामं  
  न निश्चितार्थाद्विरमन्ति धीराः ॥ ८१॥  
  
क्वचित् पृथ्वीशय्यः क्वचिदपि च पर्यङ्कशयनः  
  क्वचिच्छाकाहारः क्वचिदपि च शाल्योदनरुचिः ।  
क्वचित् कण्ठाधारी क्वचिदपि च दिव्याम्बरधरो  
  मनस्वी कार्यार्थी न गणयति च दुःखं न च सुखम् ॥ ८२॥  
  
ऐश्वर्यस्य विभूषणं सुजनता शौर्यस्य वाक्संयमो  
  ज्ञानस्योपशमः श्रुतस्य विनयो वित्तस्य पात्रे व्ययः ।  
अक्रोधस्तपसः क्षमा प्रभवितुर्धर्मस्य निर्व्याजता  
  सर्वेषामपि सर्वकारणमिदं शीलं परं भूषणम् ॥ ८३॥  
  
निन्दन्तु नीतिनिपुणा यदि वा स्तुवन्तु  
  लक्ष्मीः समाविशतु गच्छतु व यथेष्टम् ।  
अद्यैव वा मरणमस्तु युगान्तरे वा  
  न्याय्यात्पथः प्रविचलन्ति पदं न धीराः ॥ ८४॥  
  
पातितोऽपि कराघातैरुत्पतत्येव कन्दुकः ।  
प्रायेण साधुवृत्तनामस्थायिन्यो विपत्तयः ॥ ८५॥  
  
आलस्यं हि मनुष्याणां शरीरस्थो महारिपुः ।  
नास्त्युद्यमसमो बन्धुः कुर्वाणो नावसीदति ॥ ८६॥  
  
छिन्नोऽपि रोहति तरुश्चन्द्रः क्षीणोऽपि वर्धते लोके ।  
इति विमृशन्तः सन्तः सन्तप्यन्ते न लोकेऽस्मिन् ॥ ८७॥  
  
नेता यस्य बृहस्पतिः प्रहरणं वज्रं सुराः सैनिकाः  
  स्वर्गो दुर्गमनुग्रहः खलु हरेरैरावतो वारणः ।  
इत्यैश्वर्यबलान्वितोऽपि बलभिद्भग्नः परैः सङ्गरे  
  तद्व्यक्तं ननु दैवमेव शरणं धिग्धिग्वृथा पौरुषम् ॥ ८८॥  
  
भग्नाशस्य करण्डपिण्डिततनोर्म्लानेन्द्रियस्य क्षुधा  
  कृत्वाखुर्विवरं स्वयं निपतितो नक्तं मुखे भोगिनः ।  
तृप्तस्तत्पिशितेन सत्वरमसौ तेनैव यातः पथा  
  लोकाः पश्यत दैवमेव हि नृणां वृद्धौ क्षये कारणम् ॥ ८९॥  
  
कर्मायत्तं फलं पुंसां बुद्धिः कर्मानुसारिणी ।  
तथापि सुधिया भाव्यं सुविचार्यैव कुर्वता ॥ ९०॥  
  
खल्वाटो दिवसेश्वरस्य किरणैः सन्तापितो मस्तके  
  वाञ्छन्देशमनातपं विधिवशात्तालस्य मूलं गतः ।  
तत्रोच्चैर्महता फलेन पतता भग्नं सशब्दं शिरः  
  प्रायो गच्छति यत्र भाग्यरहितस्तत्रापदां भाजनम् ॥ ९१॥  
  
रविनिशाकरयोर्ग्रहपीडनं गजभुजङ्गमयोरपि बन्धनम् ।  
मतिमतां च विलोक्य दरिद्रतां विधिरहो बलवानिति मे मतिः ॥ ९२॥  
  
सृजति तावदशेषगुणाकरं पुरुषरत्नमलङ्करणं भुवः ।  
तदपि तत्क्षणभङ्गि करोति चेदहह कष्टमपण्डितता विधेः ॥ ९३॥  
  
पत्रं नैव यदा करीरविटपे दोषो वसन्तस्य किं  
  नोलूकोऽप्यवलोकते यदि दिवा सूर्यस्य किं दूषणम् ।  
धारा नैव पतन्ति चातकमुखे मेघस्य किं दूषणं  
  यत्पूर्वं विधिना ललाटलिखितं तन्मार्जितुं कः क्षमः ॥ ९४॥  
  
नमस्यामो देवान्ननु हतविधेस्तेऽपि वशगा  
  विधिर्वन्द्यः सोऽपि प्रतिनियतकर्मैकफलदः ।  
फलं कर्मायत्तं यदि किममरैः किञ्च विधिना  
  नमस्तत्कर्मभ्यो विधिरपि न येभ्यः प्रभवति ॥ ९५॥  
  
ब्रह्मा येन कुलालवन्नियमितो ब्रह्माण्डभाण्डोदरे  
  विष्णुर्येन दशावतारगहने क्षिप्तो महासङ्कटे ।  
रुद्रो येन कपालपाणिपुटके भिक्षाटनं कारितः  
  सूर्यो भ्राम्यति नित्यमेव गगने तस्मै नमः कर्मणे ॥ ९६॥  
  
नैवाकृतिः फलति नैव कुलं न शीलं  
  विद्यापि नैव न च यत्नकृतापि सेवा ।  
भाग्यानि पूर्वतपसा खलु सञ्चितानि  
  काले फलन्ति पुरुषस्य यथैव वृक्षाः ॥ ९७॥  
  
वने रणे शत्रुजलाग्निमध्ये  
  महार्णवे पर्वतमस्तके वा ।  
सुप्तं प्रमत्तं विषमस्थितं वा  
  रक्षन्ति पुण्यानि पुरा कृतानि ॥ ९८॥  
  
या साधूंश्च खलान् करोति विदुषो मूर्खान् हितान् द्वेषिणः  
  प्रत्यक्षं कुरुते परोक्षममृतं हालाहलं तत्क्षणात् ।  
तामाराधय सत्क्रियां भगवतीं भोक्तुं फलं वाञ्छितं  
  हे साधो व्यसनैर्गुणेषु विपुलेष्वास्थां वृथा मा कृथाः ॥ ९९॥  
  
गुणवदगुणवद्वा कुर्वता कार्यजातं  
  परिणतिरवधार्या यत्नतः पण्डितेन ।  
अतिरभसकृतानां कर्मणामाविपत्ते-  
  र्भवति हृदयदाही शल्यतुल्यो विपाकः ॥ १००॥  
  
स्थाल्यां वैदूर्यमय्यां पचति तिलकणांश्चान्दनैरिन्धनौघैः  
  सौवर्णैर्लाङ्गलाग्रैर्विलिखति वसुधामर्कमूलस्य हेतोः ।  
कृत्वा कर्पूरखण्डान् वृतिमिह कुरुते को द्रवाणां समन्तात्  
  प्राप्येमां कर्मभूमिं न चरति मनुजो यस्तपो मन्दभाग्यः ॥ १०१॥  
  
मज्जत्वम्भसि यातु मेरुशिखरं शत्रून् जयत्वावहे  
  वाणिज्यं कृषिसेवने च सकला विद्याः कलाः शिक्षताम् ।  
आकाशं विपुलं प्रयातु खगवत्कृत्वा प्रयत्नं परं  
  नाभाव्यं भवतीह कर्मवशतो भाव्यस्य नाशः कुतः ॥ १०२॥  
  
भीमं वनं भवति तस्य पुरं प्रधानं  
  सर्वो जनः स्वजनतामुपयाति तस्य ।  
कृत्स्ना च भूर्भवति सन्निधिरत्नपूर्णा  
  यस्यास्ति पूर्वसुकृतं विपुलं नरस्य ॥ १०३॥  
  
को लाभो गुणिसङ्गमः किमसुखं प्राज्ञेतरैः सङ्गतिः  
  का हानिः समयच्युतिर्निपुणता का धर्मतत्त्वे रतिः ।  
कः शूरो विजितेन्द्रियः प्रियतमा कानुव्रता किं धनं  
  विद्या किं सुखमप्रवासगमनं राज्यं किमाज्ञाफलम् ॥ १०४॥  
  
अप्रियवचनदरिद्रैः प्रियवचनाढ्यैः स्वदारपरितुष्टैः ।  
परपरिवादनिवृत्तैः क्वचित्क्वचिन्मण्डिता वसुधा ॥  १०५॥  
  
कदर्थितस्यापि हि धैर्यवृत्तेर्न शक्यते धैर्यगुणः प्रमार्ष्टुम् ।  
अधोमुखस्यापि कृतस्य वन्हेर्नाधः शिखा याति कदाचिदेव ॥ १०६॥  
  
कान्ताकटाक्षविशिखा न लुनन्ति यस्य  
  चित्तं न निर्दहति कोपकृशानितापः ।  
कर्षन्ति भूरिविषयाश्च न लोभपाशै-  
  र्लोकत्रयं जयति कृत्स्नमिदं स धीरः ॥ १०७॥  
  
एकेनापि हि शूरेण पादाक्रान्तं महीतलम् ।  
क्रियते भास्करेणेव स्फारस्फुरिततेजसा ॥ १०८॥  
  
वह्निस्तस्य जलायते जलनिधिः कुल्यायते तत्क्षणात्  
  मेरुः स्वल्पशिलायते मृगपतिः सद्यः कुरङ्गायते ।  
व्यालो माल्यगुणायते विषरसः पीयूषवर्षायते  
  यस्याङ्गेऽखिललोकवल्लभतमं शीलं समुन्मीलति ॥ १०९॥  
  
लज्जागुणौघजननीं जननीमिव स्वां  
  अत्यन्तशुद्धहृदयामनुवर्तमानाम् ।  
तेजस्विनः सुखमसूनपि सन्त्यजन्ति  
  सत्यव्रतव्यसनिनो न पुनः प्रतिज्ञाम् ॥ ११०॥  
  
  
Encoded and proofread by Atul Narkhade  
Reproofread by Kaushal Kaloo  
  
