---
Author: kalidasa
Category: major_works, kAlidAsa
File name: raghuvansha13.itx
Language: Sanskrit
Latest update: September 09, 2005
Location: doc_z_misc_major_works
Proofread by: Arvind Kolhatkar akolhatkar at rogers.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: raghuvansha sarga 13
Texttype: pramukha
Transliterated by: Arvind Kolhatkar akolhatkar at rogers.com
engtitle: Raghuvansha 13 by Kalidas
itxtitle: raghuva.nsham sargaH 13 (kAlidAsakRitam)
title: रघुवंशम् सर्गः १३ (कालिदासकृइतम्)

---
  
 रघुवंशं सर्गः १३ कालिदासकृतम्   
  
अथात्मनः शब्दगुणं गुणज्ञः पदं विमानेन विगाहमानः ।  
रत्नाकरं वीक्ष्य मिथः स जायां रामाभिधानो हरिरित्युवाच ॥ १३-१॥  
  
वैदेहि पश्यऽऽमलयाद्विभक्तं मत्सेतुना फेनिलमम्बुराशिम्  
छायापथेनेव शरत्प्रसन्नमाकाशमाविष्कृतचारुतारम् ॥ १३-२॥  
  
गुरोर्यियक्षोः कपिलेन मेध्ये रसातलं सङ्क्रमिते तुरङ्गे ।  
तदर्थमुर्वीमवधारयद्भिः पूर्वैः किलायं परिवर्धितो नः ॥ १३-३॥  
  
गर्भं दधत्यर्कमरीचयोऽस्माद्विवृद्धिमत्राश्नुवते वसूनि ।  
अबिन्धनं वह्निमसौ बिभर्ति प्रह्लादनं ज्योतिरजन्यनेन ॥ १३-४॥  
  
तां तामवस्थां प्रतिपद्यमानं स्थितं दश व्याप दिशो महिम्ना ।  
विष्णोरिवास्यानवधारणीयमीदृक्तया रूपमियत्ताया वा ॥ १३-५॥  
  
नाभिप्ररूढाम्बुरुहासनेन संस्तूयमानः प्रथमेन धात्रा ।  
अमुं युगान्तोचितयोगनिद्रः संहृत्य लोकान्पुरुषोऽधिशेते ॥ १३-६॥  
  
पक्षच्छिदा गोत्रभिदात्तगन्धाः शरण्यमेनं शतशो महीध्राः ।  
नृपा इवोपप्लविनः परेभ्यो धर्मोत्तरं मध्यममाश्रयन्ते ॥ १३-७॥  
  
रसातलादादिभवेन पुंसा भुवः प्रयुक्तोद्वहनक्रियायाः ।  
अस्याच्छमम्भः प्रलयप्रवृद्धं मुहूर्तवक्त्राभरणं बभूव ॥ १३-८॥  
  
मुखार्पणेषु प्रकृतिप्रगल्भाः स्वयं तरङ्गाधरदानदक्षः ।  
अनन्यसामान्यकलत्रवृत्तिः पिबत्यसौ पाययते च सिन्धुः ॥ १३-९॥  
  
ससत्वमादाय नदीमुखाम्भः सम्मीलयन्तो विवृताननत्वात् ।  
अमी तिरोभिस्तिमयः सरन्ध्रैरूध्वं वितन्वन्ति जलप्रवाहान् ॥ १३-१०॥  
  
मातङ्गनक्रैः सहसोत्पतद्भिर्भिन्नान्द्विधा पश्य समुद्रफेनान् ।  
कपोलसंसर्पितया य एषां व्रजन्ति कर्णक्षणचामरत्वम् ॥ १३-११॥  
  
वेलानिलाय प्रसृता भुजङ्गा वहोर्मिविस्फूर्जथुनिर्विशेषाः ।  
सूर्यांशुसम्पर्कविवृद्धरागैर्व्यज्यन्त एते मणिभिः फणस्थैः ॥ १३-१२॥  
  
तवाधरस्पर्धिषु विद्रुमेषु पर्यस्तमेतत्सहसोर्मिवेगात् ।  
ऊर्ध्वाङ्कुरप्रोतमुखं कथञ्चित्क्लेशादपक्रामति शङ्खयूथम् ॥ १३-१३॥  
  
प्रवृत्तमात्रेण पयांसि पातुमावर्तवेगाद्भ्रमता घनेन ।  
आभाति भूयिष्ठमयं समुद्रः प्रमथ्यमानो गिरिणेव भूयः ॥ १३-१४॥  
  
दूरादयश्चक्रनिभस्य तन्वी तमालतालीवनराजिनीला ।  
आभाति वेला लवणाम्बुराशेर्धारानिबद्धेव कलङ्करेखा ॥ १३-१५॥  
  
वेलानिलः केतकरेणुभिस्ते सम्भावयत्याननमायताक्षि ।  
मामक्षमं मण्डलकालहानेर्वेत्तीव बिम्बाधरबद्धतृष्णम् ॥ १३-१६॥  
  
एते वयं सैकतभिन्नशुक्तिपर्यस्तमुक्तापटलं पयोधेः ।  
प्राप्ता मुहूर्तेन विमानवेगात्कूलं फलावर्जितपूगमालम् ॥ १३-१७॥  
  
कुरुष्व तावत्करभोरु पश्चान्मार्गे मृगप्रेक्षिणि दृष्टिपातम् ।  
एषा विदूरीभवतः समुद्रात्सकानना निष्पततीव भूमिः ॥ १३-१८॥  
  
क्वचित्पथा सञ्चरते सुराणां क्वचिद्घनानां पततां क्वचिच्च ।  
यथाविधो मे मनसोऽभिलाषः प्रवर्तते पश्य तथा विमानम् ॥ १३-१९॥  
  
असौ महेन्द्रद्विपदानगन्धिस्त्रिमार्गगावीचिविमर्दशीतः ।  
आकाशवायुर्दिनयौवनोत्थानाचामति स्वेदलवान्मुखे ते ॥ १३-२०॥  
  
करेण वातायनलम्बितेन स्पृष्टस्त्वया चण्डि कुतूहलिन्या ।  
आमुञ्चतीवाभरणं द्वितीयमुद्भिन्नविद्युद्वलयो घनस्ते ॥ १३-२१॥  
  
अमी जनस्थानमपोढविघ्नं मत्वा समारब्धनवोटजानि ।  
अध्यासते चीरभृतो यथास्वं चिरोज्झितान्याश्रममण्डलानि ॥ १३-२२॥  
  
सैषा स्थली यत्र विचिन्वता त्वां भ्रष्टं मया नूपुरमेकमुर्व्याम् ।  
अदृष्यत त्वच्चरणारविन्दविश्लेषदुःखादिव बद्धमौनम् ॥ १३-२३॥  
  
त्वं रक्षसा भीरु यतोऽपनीता तं मार्गमेताः कृपया लता मे ।  
अदर्शयन्वक्तुमशक्नुवत्यः शाखाभिरावर्जितपल्लवाभिः ॥ १३-२४॥  
  
मृग्यश्च दर्भाङ्कुरनिर्व्यपेक्षास्तवागतिज्ञं समबोधयन्माम् ।  
व्यापारयन्त्यो दिशि दक्षिणस्यामुत्पक्षराजीनि विलोचनानि ॥ १३-२५॥  
  
एतद्गिरेर्माल्यवतः पुरस्तादाविर्भत्यम्बरलेखि शृङ्गम् ।  
नवं पयो यत्र घनैर्मया च त्वद्विप्रयोगाश्रु समं विसृष्टम् ॥ १३-२६॥  
  
गन्धश्च धाराहतपल्वलानां कादम्बमर्धोद्गतकेसरं च ।  
स्निग्धाश्च केकाः शिखिनां बभूवुर्यस्मिन्नसह्यानि विना त्वया मे ॥ १३-२७॥  
  
पूर्वानुभूतं स्मरता च यत्र कम्पोत्तरं भीरु तवोपगूढम् ।  
गुहाविसारीण्यतिवाहितानि मया कथञ्चिद्घनगर्जितानि ॥ १३-२८॥  
  
आसारसिक्तक्षितिबाष्पयोगान्मामक्षिणोद्यत्र विभिन्नकोशैः ।  
विडम्ब्यमाना नवकन्दलैस्ते विवाहधूमारुणलोचनश्रीः ॥ १३-२९॥  
  
उपान्तवानीरवनोपगूढान्यालक्षपारिप्लवसारसानि ।  
दूरावतीर्णा पिबतीव खेदादमूनि पम्पासलिलानि दृष्टिः ॥ १३-३०॥  
  
अत्रावियुक्तानि रथङ्गनाम्नामन्योन्यदत्तोत्पलकेसराणि ।  
द्वन्द्वानि दूरान्तरवर्तिना ते मया प्रिये सस्मितमीक्षितानि ॥ १३-३१॥  
  
इमां तटाशोकलतां च तन्वीं स्तनाभिरामस्तबकाभिनम्राम् ।  
त्वत्प्राप्तिबुद्ध्या परिरब्धुकामः सौमित्रिणा साश्रुरहं निषिद्धः ॥ १३-३२॥  
  
अमूर्विमानान्तरलम्बिनीनां श्रुत्वा स्वनं काञ्चनकिङ्किणीनाम् ।  
प्रत्युद्व्रजन्तीव खमुत्पतन्त्यो गोदावरीसारसपङ्क्तयस्त्वाम् ॥ १३-३३॥  
  
एषा त्वया पेशलमध्ययापि घटाम्बुसंवर्धितबालचूता ।  
आनन्दयत्युन्मुखकृष्णसारा दृष्टा चिरात्पञ्चवटी मनो मे ॥ १३-३४॥  
  
अत्रानुगोदं मृगयानिवृत्तस्तरङ्गवातेन विनीतखेदः ।  
रहस्त्वदुत्सङ्गनिषण्णमूर्धा स्मरामि वानीरगृहेषु सुप्तः ॥ १३-३५॥  
  
भ्रूभेदमात्रेण पदान्मघोनः प्रभ्रंशयां यो नहुषं चकार ।  
तस्याविलाम्भःपरिशुद्धिहेतोर्भौमो मुनेः स्थानपरिग्रहोऽयम् ॥ १३-३६॥  
  
त्रेताग्निधूमाग्रमनिन्द्यकीर्तेस्तस्येदमाक्रान्तविमानमार्गम् ।  
घ्रात्वा हविर्गन्धि रजोविमुक्तः समश्नुते मे लघिमानमात्मा ॥ १३-३७॥  
  
एतन्मुमुनेर्मानिनि शातकर्णेः पञ्चाप्सरो नाम विहारवारि ।  
आभाति पर्यन्तवनं विदूरान्मेघान्तरालक्ष्यमिवेन्दुबिम्बम् ॥ १३-३८॥  
  
पुरा स दर्भाङ्कुरमात्रवृत्तिश्चरन्मृगैः सार्धमृषिर्मघोना ।  
समाधिभीतेन किलोपनीतः पञ्चाप्सरोयौवनकूटबन्धम् ॥ १३-३९॥  
  
तस्यायमन्तर्हितसौधभाजः प्रसक्तसङ्गीतमृदङ्गघोषः ।  
वियद्गतः पुष्पकचन्द्रशालाः क्षणं प्रतिश्रुन्मुखराः करोति ॥ १३-४०॥  
  
हविर्भुजामेधवतां चतुर्णां मध्ये ललाटन्तपसप्तसप्तिः ।  
असौ तपस्यत्यपरस्तपस्वी नाम्ना सुतीक्ष्णश्चरितेन दान्तः ॥ १३-४१॥  
  
अमुं सहासप्रहितेक्षणानि व्याजार्धसन्दर्शितमेखलानि ।  
नालं विकर्तुं जनितेन्द्रशङ्कं सुराङ्गनाविभ्रमचेष्टितानि ॥ १३-४२॥  
  
एषोऽक्षमालावलयं मृगाणां कण्डूयितारं कुशसूचिलावम् ।  
सभाजने मे भुजमूर्ध्वबाहुः सव्येतरं प्राध्वमितः प्रयुङ्क्ते ॥ १३-४३॥  
  
वाचंयमत्वात्प्रणतिं ममैष कम्पेन किञ्चित्प्रतिगृह्य मूर्ध्नः ।  
दृष्टिं विमानव्यवधानमुक्तां पुनः सहस्रार्चिषि सन्निधत्ते ॥ १३-४४॥  
  
अदः शरण्यं शरभङ्गनाम्नस्तपोवनं पावनमाहिताग्नेः ।  
चिराय सन्तर्प्य समिद्भिरग्निं यो मन्त्रपूतां तनुमप्यहौषीत् ॥ १३-४५॥  
  
छायाविनीताध्वपरिश्रमेषु भूयिष्ठसम्भाव्यफलेष्वमीषु ।  
तस्यातिथीनामधुनासपर्या स्थिता सुपुत्रेष्विव पादपेषु ॥ १३-४६॥  
  
धारास्वनोद्गारिदरीमुखोऽसौ शृङ्गाङ्गलग्नाम्बुजवप्रपङ्कः ।  
बध्नाति मे बन्धुरगात्रि चक्षुर्दृप्तः ककुद्मानिव चित्रकूटः ॥ १३-४७॥  
  
एषा प्रसन्नस्तिमितप्रवाहा सरिद्विदूरान्तरभावतन्वी ।  
मन्दाकिनी भाति नगोपकण्ठे मुक्तावली कण्ठगतेव भूमेः ॥ १३-४८॥  
  
अयं सुजातोऽनुगिरं तमालः प्रवालमादाय सुगन्धि यस्य ।  
यवाङ्कुरापाण्डुकपोलशोभी मयावतंसः परिकल्पितस्ते ॥ १३-४९॥  
  
अनिग्रहत्रासविनीतसत्त्वमपुष्पलिङ्गात्फलबन्धिवृक्षम् ।  
वनं तपःसाधनमेतदत्रेराविष्कृतोदग्रतरप्रभावम् ॥ १३-५०॥  
  
अत्राभिषेकाय तपोधनानां सप्तर्षिहस्तोद्धृतहेमपद्माम् ।  
प्रवर्तयामास किलानसूया त्रिस्रोतसं त्र्यम्बकमौलिमालाम् ॥ १३-५१॥  
  
वीरासनैर्ध्यानजुषामृषीणाममी समध्यासितवेदिमध्याः ।  
निवातनिष्कम्पतया विभान्ति योगाधिरूढा इव शाखिनोऽपि ॥ १३-५२॥  
  
त्वया पुरस्तादुपयाचितो यः सोऽयं वटः श्याम इति प्रतीतः ।  
राशिर्मणीनामिव गारुडानां सपद्मरागः फलितो विभाति ॥ १३-५३॥  
  
क्वचित्प्रभालेपिभिरिन्द्रनीलैर्मुक्तामयी यष्टिरिवानुविद्धा ।  
अन्यत्र माला सितपङ्कजानामिन्दीवरैरुत्खचितान्तरेव ॥ १३-५४॥  
  
क्वचित्खगानां प्रियमानसानां कादम्बसंसर्गवतीव पङ्क्तिः ।  
अन्यत्र कालागुरुदतापत्रा भक्तिर्भुवश्चन्दनकल्पितेव ॥ १३-५५॥  
  
क्वचित्प्रभा चान्द्रमसी तमोभिश्छायाविलीनैः शबलीकृतेव ।  
अन्यत्र शुभ्रा शरदभ्रलेखा रन्ध्रेष्विवालक्ष्यनभःप्रदेशा ॥ १३-५६॥  
  
क्वचिच्च कृष्णोरगभूषणेव भस्माङ्गरागा तनुरीश्वरस्य ।  
पश्यानवद्याङ्गि विभाति गङ्गा भिन्नप्रवाहा यमुनातरङ्गैः ॥ १३-५७॥  
  
समुद्रपत्योर्जलसन्निपाते पूतात्मनामत्र किलाभिषेकात् ।  
तत्त्वावबोधेन विनापि भूयस्तनुत्यजां नास्ति शरीरबन्धः ॥ १३-५८॥  
  
पुरं निषादाधिपतेरिदं तद्यस्मिन्मया मौलिमणिं विहाय ।  
जटासु बद्धास्वरुदत्सुमन्त्रः कैकेयि कामाः फलितास्तवेति ॥ १३-५९॥  
  
पयोधरैः पुण्यजनाङ्गनानां निर्विष्टहेमाम्बुजरेणु यस्याः ।  
ब्राह्मं सरः कारणमाप्तवाचो बुद्धेरिवाव्यक्तमुदाहरन्ति ॥ १३-६०॥  
  
जलानि या तीरनिखातयूपा वहत्ययोध्यामनु राजधानीम् ।  
तुरङ्गमेधावभृथावतीर्णैरिक्ष्वाकुभिः पुण्यतरीकृतानि ॥ १३-६१॥  
  
यां सैकतोत्सङ्गसुखोचितानां प्राज्यैः पयोभिः परिवर्धितानाम् ।  
सामान्यधात्रीमिव मानसं मे सम्भावयत्युत्तरकोसलानाम् ॥ १३-६२॥  
  
सेयं मदीया जननीव तेन मान्येन राज्ञा सरयूर्वियुक्ता ।  
दूरे वसन्तं शिशिरानिलैर्मां तरङ्गहस्तैरुपगूहतीव ॥ १३-६३॥  
  
विरक्तसन्ध्याकपिशं परस्ताद्यतो रजः पार्थिवमुज्जिहीते ।  
शङ्के हनूमत्कथितप्रवृत्तिः प्रत्युद्गतो मां भरतः ससैन्यः ॥ १३-६४॥  
  
अद्धा श्रियं पालितसङ्गराय प्रत्यर्पयिष्यत्यनघां स साधुः ।  
हत्वा निवृत्ताय मृधे खरादीन्संरक्षितां त्वामिव लक्ष्मणो मे ॥ १३-६५॥  
  
असौ पुरस्कृत्य गुरुं पदातिः पश्चादवस्थापितवाहिनीकः ।  
वृद्धैरमात्यैः सह चीरवासा मामर्घ्यपाणिर्भरतोऽप्युपैति ॥ १३-६६॥  
  
पित्रा विसृष्टां मदपेक्षया यः श्रियं युवाप्यङ्कगतामभोक्ता ।  
इयन्ति वर्षाणि तया सहोग्रमभ्यस्यतीव व्रतमासिधारम् ॥ १३-६७॥  
  
एतावदुक्तवति दाशरथौ तदीया-  
मिच्छां विमानमधिदेवतया विदित्वा ।  
ज्योतिष्पथादवतार सविस्मयाभि-  
रुद्वीक्षितं प्रकृतिभिर्भरतानुगाभिः ॥ १३-६८॥  
  
तस्मात्पुरःसरबिभीषणदर्शनेन  
सेवाविचक्षणहरीश्वरदत्तहस्तः ।  
यानादवातरददूरमहीतलेन  
मार्गेण भङ्गिरचितस्फटिकेन रामः ॥ १३-६९॥  
  
इक्ष्वाकुवंशगुरवे प्रयतः प्रणम्य  
स भ्रातरं भरतमर्घ्यपरिग्रहान्ते ।  
पर्यश्रुरस्वजत मूर्धनि चोपजघ्रौ  
तद्भक्त्यपोढपितृराज्यमहाभिषेके ॥ १३-७०॥  
  
श्मश्रुप्रवृद्धिजनिताननविक्रियांश्च  
प्लक्षान्प्ररोहजटिलानिव मन्त्रिवृद्धान् ।  
अन्वग्रहीत्प्रणवतः शुभदृष्टिपातै-  
र्वातानुयोगमधुराक्षरया च वाचा ॥ १३-७१॥  
  
दुर्जातबन्धुरयमृक्षहरीश्वरो मे  
पौलस्त्य एष समरेषु पुरःप्रहर्ता ।  
इत्यादृतेन कथितौ रघुनन्दनेन  
व्युत्क्रम्य लक्ष्मणमुभौ भरतो ववन्दे ॥ १३-७२॥  
  
सौमित्रिणा तदनु संससृजे स चैन-  
मुत्थाप्य नम्रशिरसं भृशमालिलिङ्ग ।  
रूढेन्द्रजित्प्रहरणव्रणकर्कशेन  
क्लिश्यन्निवास्य भुजमध्यमुरस्थलेन ॥ १३-७३॥  
  
रामाज्ञया हरिचमूपतयस्तदानीं  
कृत्वा मनुष्यवपुरारुरुहुर्गजेन्द्रान् ।  
तेषु क्षरत्सु बहुधा मदवारिधाराः  
शैलाधिरोहणसुखान्युपलेभिरेमे ॥ १३-७४॥  
  
सानुप्लवः प्रभुरपि क्षणदाचराणां  
भेजे रथान्दशरथप्रभवानुशिष्टः ।  
मायाविकल्परचितैरपि ये तदीयै-  
र्न स्यन्दनैस्तुलितकृत्रिमभक्तिशोभाः ॥ १३-७५॥  
  
भूयस्ततो रघुपतिर्विलसत्पताक-  
मध्यास्त कामगति सावरजो विमानम् ।  
दोषातनं बुधबृहस्पतियोगदृश्य-  
स्तारापतिस्तरलविद्युदिवाभ्रवृन्दम् ॥ १३-७६॥  
  
तत्रेश्वरेण जगतां प्रलयादिवोर्वीं  
वर्षात्ययेन रुचमभ्रघनादिवेन्दोः।  
रामेण मैथिलसुतां दशकण्ठकृच्छ्रा-  
त्प्रत्युद्धृतां धृतिमतीं भरतो ववन्दे ॥ १३-७७॥  
  
लङ्केश्वरप्रणतिभङ्गदृढव्रतं त-  
द्वन्द्यं युगं चरणयोर्जनकात्मजायाः ।  
जेष्ठानुवृत्तिजटिलं च शिरोऽस्य साधो-  
रन्योन्यपावनमभूदुभयं समेत्य ॥ १३-७८॥  
  
क्रोशार्धं प्रकृतिपुरःसरेण गत्वा  
काकुत्स्थः स्तिमितजवेन पुष्पकेण ।  
शत्रुघ्नप्रतिविहितोपकार्यमार्यः  
साकेतोपवनमुदारमध्युवास ॥ १३-७९॥  
  
इति श्रीरघुवंशे महाकाव्ये कविश्रीकालिदासकृतौ  
दण्डकाप्रत्यागमनो नाम त्रयोदशः सर्गः ॥  
  
  
  
  
  
Encoded and Proofread by  
Arvind Kolhatkar akolhatkar at rogers.com  
  
