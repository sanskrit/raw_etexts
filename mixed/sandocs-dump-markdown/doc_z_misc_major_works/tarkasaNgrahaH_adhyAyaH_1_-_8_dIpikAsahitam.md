---
Author: Annambhatta
Category: major_works
Description-comments: Stepping stone for understanding the  Nyaya-Vaisheshika systems
  of logic.
File name: tarkasangraha.itx
Indexextra: (chapters 1 through 8 with Dipika 1994 version)
Language: Sanskrit
Latest update: May 20, 2001
Location: doc_z_misc_major_works
Proofread by: Ashish Chandra ashish_chandr70 at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: tarkasangraha
Texttype: pramukha
Transliterated by: Ashish Chandra ashish_chandr70 at hotmail.com
engtitle: tarkasa.ngraha 1-8
itxtitle: tarkasaNgrahaH adhyAyaH 1 \- 8 (dIpikAsahitam)
title: तर्कसण्ग्रहः अध्यायः १ \- ८ (दीपिकासहितम्)

---
  
 तर्कसङ्ग्रह अध्याय १ - ८   
  
अथ प्रथमोऽध्याय ।  
  
निधाय हृदि विश्वेशं विधाय गुरुवन्दनम् ।  
बालानां सुखबोधाय क्रियते तर्कसङ्ग्रह ॥ १ ॥  
  
     दीपिका  
विश्वेश्वरं साम्बमूर्तिं प्रणिपत्य गिरां गुरुम् ।  
टीकां शिशुहितां कुर्वे तर्कसङ्ग्रहदीपिकाम् ॥  
  
चिकीर्षितस्य ग्रनथस्य निर्विघ्नपरिसमाप्त्यर्थं  
शिष्टाचारानुमितश्रुतिबोधितकर्तव्यताक्-इष्टदेवतानमस्कारात्मकं  
मङ्गलं शिष्यशिक्षायै ग्रन्थतो निबध्नंश्चिकीर्षितं प्रतिजानीते ।  
  
निधायेति । ननु मङ्गलस्य समाप्तिसाधनत्वं नास्ति । मङ्गले कृतेऽपि  
किरणवल्यादौ समाप्त्यदर्शनात्, मङ्गलाभावेऽपि कादम्बर्मादौ  
समाप्तिदर्शनाच्च अन्वयव्यतिरेकाभ्यां व्यभिचारादिति चेत् न ।  
किरणावल्यादौ विघ्नबाहुल्यात्समाप्त्यभावः । कादम्बर्यादौ ग्रन्थाद्वहिरेव  
  
मङ्गलं कृत्मतो न व्यभिचारः । ननु मङ्गलस्य (ग्रन्थादौ)  
कर्तव्यत्वे किं प्रमाणमिति चेत् न । शिष्टाचारानुमितश्रुतेरेव्  
प्रमाणत्वात् । तथा हि मङ्गलं  
वेद-बोधित्कर्तव्यताकमलौकिकाविगीतशिष्टाचारविषयत्वाद्दर्शादिवत् ।  
भोजनादौ व्यभिचार वारणाय अलौकिकेति । रात्रिश्राद्धादौ  
व्यभिचारवारणाय अविगीतेति । शिष्टपदं स्पष्टार्थम् । न  
कुर्यान्निष्फलं कर्म इति जलताडनादेरपि निषिद्धत्वात् । तर्क्यन्ते  
प्रतिपाद्यन्ते इति तर्काः द्रव्यादिपदार्थास्तेषां सङ्ग्रहः सङ्क्षेपेण  
स्वरूपकथनं क्रियत इत्यर्थः । कस्मै प्रयोजनायेत्यत आह ।  
सुखबोधायेति । सुखेनानायासेन यो बोधः पदार्थज्ञानं तस्मा इत्यर्थः ।  
ननु बहुषु  तर्कग्रथेषु सत्सु किमर्थम्पूर्वोऽयं ग्रन्थः क्रियत  
इत्यत आह । बालानामिति । तेषामतिविस्तृतत्वाद्वालानां बोधो न जायत  
इत्यर्थः । ग्रहणधारणपुटुर्बालः न तु स्तनन्धयः । किं कृत्वा  
क्रियत इत्यत आह । निधायेति । विश्वेशं जगन्नियन्तारम् । हृदि निधाय  
  
नितरां स्थापयित्वा सदा तद्धयानपरो भूत्वेत्यर्थः । गुरूणां  
विद्यागुरूणां,वन्दनं नम्स्कारं, विधाय कृत्वेत्यर्थः ॥  
  
द्रव्यगुणकर्मसामान्यविशेषसमवायाऽभावाः सप्तपदार्थाः ॥ २ ॥  
  
     दीपिका  
पदार्थान् विभ्जते । द्रव्येति । पदस्यार्थः पदार्थः इति  
व्युत्पत्त्याभिधेयत्वं पदार्थसामान्यलक्षणम् (लभ्यते) । ननु  
विभागादेव सप्तत्वे सिद्धे सप्त (पद) ग्रहणं व्यर्थमिति चेत्,  
न अधिकसङ्ख्याव्यवच्छेदार्थकत्वात् । नन्वतिरिक्तः पदार्थः  
प्रमितो वा न वा । नाऽद्यः प्रमितस्य निषेधायोगात् । न द्वितीयः  
प्रतियोगिप्रमितिं विना निषेधानुपपत्तेरिति चेत्, न । पदार्थत्वं  
द्रव्यादिसप्तान्यतमत्वव्याप्यमिति व्यवच्छेदार्थकत्वात्  
(सप्तग्रहणम्) । ननु सप्तान्यतमत्वं सप्तभिन्नभिन्नत्वमिति  
वक्तव्यम् । सप्तभिन्नस्याप्रसिद्धया कथं सप्तान्यतमत्वव्याप्तिनिश्चय  
इति चेत्, न । द्रव्यादिसप्तान्यतमत्वं नाम  
द्रव्यादिभेदसप्तकाभाववत्त्वम् । अतो दोषविरहात् । एवमग्रेऽपि  
द्रष्टव्यम् ॥  
  
तत्र द्रव्याणी पृथिव्यप्तेजोवाय्वाकाशकालदिगात्ममनांसि नवैव ॥ ३ ॥  
  
     दीपिका  
दव्यं (द्रव्याणि) विभजते । तत्रेति । तत्र द्रव्यादिमध्ये ।  
द्रव्याणि नवैवेत्यन्वयः । कानि तानि इत्यत आह । पृथिवीति । ननु तमसो  
  
दशमद्रव्यस्य विद्यमानत्वात्कथं नवैव द्रव्याणीति । तथा हि । नीलं  
तमश्चलतीत्यबाधितप्रतीतिबलान्नीलरूपाधारतया क्रियाधारतया च  
तमसो द्रव्यत्वं ताव्त् सिद्धम् । तत्र तमसो नाकाशादिपञ्चकेऽन्तर्भावः  
रूपवत्त्वात् । अत एव न वायौ, स्पर्शाभावात् सदागतिमत्त्वाभावाच्च ।  
  
नापि तेजसि, भास्वरूपाभावात् उष्णस्पर्शाभावाच्च । नापि जले,  
शीतस्पर्शाभावात् नीलरूपवत्त्वाच्च । नापि पृथिव्यां, गन्धाभावात्  
स्पर्शरहितत्वाच्च । तस्मात्तमो दशमद्रव्यमिति चेत्, न ।  
तमसस्तेजोऽभावरूपत्वात् । तथा हि । तमो न  
रूपिद्रव्यमालोकासहकृतचक्षुर्ग्राह्यत्वादालोकाभाववत् ।  
रूपिद्रव्यचाक्षुषप्रमायामालोकस्य कारणत्वात् । तस्मात्  
प्रौढप्रकाशकतेजस्सामान्याभावस्तमः, तत्र नीलं तमश्चलति इति  
प्रत्ययो भ्रमः । अतो नव द्रव्याणीति सिद्धम् । द्रव्यत्वजातिमत्त्वं  
गुणवत्त्वं वा द्रव्यसामान्यलक्षणम् । लक्ष्यैकदेशावृत्तित्वमव्याप्तिः ।  
  
यथा गोः कपिलत्वम् । अलक्ष्ये लक्षणस्य वर्तनमतिव्याप्तिः । यथा गोः  
शृङ्गित्वम् । लक्ष्यमात्रावृत्तित्वमसम्भवः । यथा  
गोरेकशफवत्त्वम् । एतद्दूषणत्रयरहितधर्मो लक्षणम् । स  
एवासाधारणधर्म इत्युच्यते ।  
लक्षयतावच्छेदकसमनियतत्वमसाधारणत्वम् । व्यावर्तकस्यैव  
लक्षणत्वे व्यावृत्तावभिदेयत्वादौ चातिव्याप्तिरतस्तद्वारणाय  
तद्भिन्नत्वं धर्मविशेषणं देयम् । व्यवहारस्यापि लक्षणप्रयोजनत्वे  
तन्न देयम् । व्यावृत्तेरपि व्यवहारसाधनत्वात् । ननु गुणवत्त्वं न  
द्रव्यलक्षणम्, आद्यक्षणावच्छिन्नघटे उत्पन्नविनिष्टघटे  
चाव्याप्तेरिति चेत्, न । गुणसमानाधिकरणसत्ताभिन्नजातिमत्त्वस्य  
विवक्षितत्वात् । नन्वेवमपि एकं रूपं रसात्पृथक् इति  
व्यवहाराद्रूपादावतिव्याप्तिरिति चेत्, न । एकार्थसमवायादेव  
तादृशव्यवहारोपपत्तौ गुणे गुणानङ्गीकारात् ।  
रूप-रस-गन्ध-स्पर्श-सङ्ख्या-परिमाण-पृथक्त्व-संयोग-विभाग-पर्  
अत्वा-ऽपरत्व-गुरूत्व-द्रवत्व-स्नेह-शब्द-बुद्धि-सुख-दुःखेच्छा  
द्वेष-प्रयत्न-धर्माधर्म-संस्काराः चतुर्विंशतिर्गुणाः ॥ ४ ॥  
  
     दीपिका  
गुणान्विभजते । रूपेति । द्रव्यकर्मभिन्नत्वे सति सामान्यवान् गुणः ।  
गुणत्वजातिमान्वा । ननु लघुत्वकठिनत्वमृदुत्वादीनां विद्यमानत्वात्  
कथं चतुर्विंशतिर्गुणा इति चेत्, न । लघुत्वस्य  
गुरूत्वाभावरूपत्वान्मृदुत्वकठिनत्वयोः अवयवसंयोगविशेषत्वात् ।  
उत्क्षेपणापक्षेपणाकुञ्चनप्रसारणगमनानि पञ्च कर्माणि ॥ ५ ॥  
  
     दीपिका  
कर्म विभजते । उत्क्षेपणेति । संयोगभिन्नत्वे सति  
संयोगासमवायिकारणं कर्म कर्मत्वजातिमद्वा । भ्रमणादीनामपि गमने  
अन्तर्भावान्न पञ्चत्वविरोधः ॥  
  
परमपरं चेति द्विविधं सामान्यम् ॥ ६ ॥  
  
     दीपिका  
सामान्यं विभजते । परमिति । परमधिकदेशवृत्ति । अपरं  
न्यूनदेशवृत्ति । सामान्यादिचतुष्टये जातिर्नास्ति ॥  
  
नित्यद्रव्यवृत्तयो विशेषास्त्वनन्ता एव ॥ ७ ॥  
  
     दीपिका  
विशेषं विभजते । नित्येति । पृथिव्यादिचतुष्टयपरमाणवः  
आकाशादिपञ्चकं च नित्यद्रव्याणि ।  
समवायस्त्वेक एव ॥ ८ ॥  
  
     दीपिका  
समवायस्य भेदो नास्तीत्याह । समवायस्त्विति ।  
अभावश्चतुर्विधः - प्रागभावः, प्रध्वंसाभावः,  
अत्यन्ताभावः, अन्योन्याभावश्चेति ॥ ९ ॥  
  
     दीपिका  
अभावं विभजते । प्रागभावेति ।  
  
  
  
अथ द्वितीयोऽध्याय ।  
  
तत्र गन्धवती पृथिवी । सा द्विविधा-नित्याऽनित्या च । नित्या  
परमाणुरूपा । अनित्या कार्यरूपा । पुनस्त्रिविधा शरीरेन्द्रिय विषयभेदात् ।  
शरीरमस्मदादीनाम् । इन्द्रियं गन्धग्राहकं घ्राणम् । तच्च नासाग्रवर्ति ।  
विषयो मृत्पाषाणादिः ॥ १॥  
  
     दीपिका  
तत्रोद्देशक्रमानुसारात् प्रथमं पृथिव्या लक्षणमाह । तत्रेति । नाना  
पदार्थसङ्कीर्तनमुद्देशः । उद्देशक्रमे च सरवत्रेच्छैवं नियामिका ।  
ननु सुरभ्यसुरभ्यवयवाख्धे द्रव्ये परस्परविरोधेन  
गन्धानुत्पादादव्याप्तिः । न च तत्र गन्धप्रतीत्यनुपपत्तिरिति वाच्यम् ।  
अवयवगन्धस्यैव तत्र प्रतीतिसम्भवेन चित्रगन्धानङ्गीकारात् किं  
चोत्पन्नविनष्टघटादावव्याप्तिरिति चेत् न ।  
गन्धसमानाधिकरणद्रव्यत्वापरजातिमत्त्वस्य विवक्षितत्वात् । ननु  
जलादावपि गन्धप्रतीतिरिति चेत् न । अन्वयव्यतिरेकाभ्यां  
पृथिवीगन्धस्यैव तत्र भानाङ्गीकारात् । ननु कालस्य सर्वाधारतया  
सर्वेषां लक्षणानां कालेऽतिव्याप्तिरिति चेत् न ।  
सर्वाधारताप्रयोजकभिन्नसम्बन्धेन लक्षणत्वस्य विवक्षितत्वात् ।  
पृथिवीं विभजते । सा द्विविधेति । नित्यत्वं ध्वंसाप्रतियोगित्वम् ।  
अनित्यत्वं ध्वंसप्रतियोगित्वम् । प्रकारान्तरेण विभजते । पुनरिति । आत्मनो  
  
भोगायतनं शरीरम् । यदवच्छिन्नात्मनि भोगो जायते तद्भोगायतनम् ।  
सुखदुःखसाक्षात्कारो भोगः । शब्देतरोद्भूतविशेषगुणानाश्रयत्वे सति  
ज्ञानकारणमनः संयोगाश्रयत्वमिन्द्रियत्वम् । शरीरेन्द्रियभिन्नो  
विषयः । एवं च गन्धवच्छरीरं पार्थिवशरीरम्,  
गन्धवदिन्द्रियं पार्थिवेन्द्रियम्, गन्धवान् विषयः पार्थिवविषय  
इति तत्तल्लक्षणं बोध्यम् । पार्थिवशरीरं दर्शयति । शरीरमिति ।  
इन्द्रियं दर्शयति । इन्द्रियमिति । गन्धग्राहकमिति प्रयोजनम् । घ्राणमिति  
सञ्ज्ञा । नासाग्रेत्याश्रयोक्तिः । एवमुत्तरत्र ज्ञेयम् । पार्थिवविषयं  
दर्शयति । मृतपाषाणादीति ।  
  
शीतस्पर्शवत्यः आपः । ता द्विविधाः नित्या अनित्याश्च । नित्याः  
परमाणुरूपाः । अनित्याः कार्यरूपाः । पुनः त्रिविधाः  
शरीरेन्द्रियविषयभेदात् । शरीरं वरूणलोके । इन्द्रियं रसग्राहकं  
रसनं जिह्वाग्रवर्ति । विषयः सरित् समुद्रादिः ॥ २॥  
  
     दीपिका  
अपां लक्षणमाह । शीतेति । उतपन्नविनिष्टजलेऽव्याप्तिवारणाय  
शीतस्पर्शसमानाधिकरणद्रव्यत्वापरजातिमत्त्वम् । ``शीतं  
शिलातलम्᳚ इत्यादौ जलसम्बन्धादेव शीतस्पर्शभानमिति  
नातिव्याप्तिः । अन्यत्सर्वं पूर्वरीत्या व्याख्येयम् ॥  
  
उष्णस्पर्शवत् तेजः । तच्च द्विविधं, नित्यमनित्यं च । नित्यं  
परमाणुरूपम् । अनित्यं कार्यरूपम् । पुनः त्रिविधं  
शरीरेन्द्रियविषयभेदात् । शरीरं आदित्यलोके प्रसिद्धम् । इन्द्रियं  
रूपग्राहकं चक्षुः कृष्णताराग्रवर्ति । विषयः चतुर्विधः,  
भौम-दिव्य-औदर्य-आकरज भेदात् । भौमं वह्नयादिकम् । अबिन्धनं  
दिव्यं विद्युदादि । भुक्तस्य परिणामहेतुरौदर्यम् । आकरजं सुवर्णादि ॥ ३॥  
  
     दीपिका  
तेजसो लक्षणमाह । उष्णस्पर्शवदिति । `उष्णं जलम्' इति  
प्रतीतेस्तेजः संयोगानुविधायित्वान्नातिव्याप्तिः । विषयं विभजते ।  
भौमेति । ननु `सुवणं पार्थिवं' पीतत्वाद्गुरूत्वात् हरिद्रावत् इति  
चेत् न । अत्यन्तानलसंयोगे सति घृतादौ द्रव्त्वनाशदर्शनेन,  
जलमध्यस्थघृतादौ तन्नाशादर्शनेन च असति प्रतिबन्धके  
पार्थिवद्रवत्वनाशाग्निसंयोगयोः कार्यकारणभावावधारणात्सुवर्णस्य  
अत्यन्तानलसंयोगे सत्यनुच्छिद्यमानद्रवत्वाधिकरणत्वेन  
पार्थिवत्वाऽनुपपत्तेः पीतद्रव्यद्रवत्वनाशप्रतिबन्धकतया  
द्रवद्रव्यान्तरसिद्धौ नैमित्तिकद्रवत्वाधिकरणतया जलत्वानुपपत्तेः  
रूपवत्तया वाय्वादिष्वनन्तर्भावात्तेजसत्वसिद्धिः ।  
तस्योष्णस्पर्शभास्वररूपयोरूपष्टम्भक पार्थिवरूपस्पर्शाभ्यां  
प्रतिबन्धादनुपलब्धिः । तस्मात् सुवर्णं तैजसमिति सिद्धम् ।  
  
रूपरहितः स्पर्शवान् वायुः । स द्विविधः नित्यः अनित्यश्च । नित्यः  
परमाणुरूपः । अनित्यः कार्यरूपः । पुनः त्रिविधः शरीरेन्द्रियविषय  
भेदात् । शरीरं वायुलोके । इन्द्रियं स्पर्शग्राहकं त्वक् सर्वशरीरवर्ति ।  
विषयो वृक्षादिकम्पनहेतुः । शरीरान्तःसञ्चारी वायुः प्राणः । स च  
एकोऽपि उपाधिभेदात् प्राणापानादिसञ्ज्ञां लभते ॥ ४ ॥  
  
     दीपिका  
वायुं लक्षयति । रूपरहितेति । आकाशादावतिव्याप्तिवारणाय स्पर्शवानिति ।  
पृथिव्यादावतिव्याप्तिवारणाय रूपरहितेति । प्राणस्य कुत्रान्तर्भाव इत्यत  
आह । शरीरेति । स चेति । एक एवः प्राणः स्थानभेदात्प्राणापानादिशब्दैः  
व्यवह्रियत इत्यर्थः । स्पर्शानुमेयो वायुः । तथा हि - योऽयं वायौ  
वाति सति अनुष्णाशीतस्पर्श उपलभ्यते स क्कचिदाश्रितः  
गुणत्वाद्रूपवत् । न चास्य आश्रयः पृथिवी  
उद्भूतस्पर्शवत्पार्थिवस्योद्भूतरूपत्त्वनियमात् । न जल तेजसि  
अनुष्णाशीतस्पर्शवत्त्वात् । न विभुचतुष्टयम् सर्वत्रोपलब्धिप्रसङ्गात् ।  
  
न मनः परमाणुस्पर्शस्यातीन्द्रियत्वात् । तस्माद्यः प्रतीयमानस्पर्शाश्रयः  
  
स वायुः (एव) । ननु वायुः प्रत्यक्षः प्रत्यक्षाश्रयत्वात् घटवत्  
  
इति चेत् न । उद्भूतरूपस्योपाधित्वात् । ` यत्र द्रव्यत्वे सति  
बहिरिन्द्रियजन्यप्रत्यक्षत्वं, तत्र उद्भूतरूपवत्त्वम् ' इति  
साध्यव्यापकत्वम् । पक्षे साधनाव्यापकत्वम् । न चैवं  
तप्तवारिस्थतेजसोऽपि अप्रत्यक्षत्वापत्तिः इष्टत्वात् ।  
तस्माद्रूपरहितत्वाद्वायुरप्रत्यक्षः । इदानीं  
कार्यरूपपृथिव्यादिचतुष्टयस्योत्पत्तिविनाशक्रमः कथ्यते । ईश्वरस्य  
चिकीर्षावशात्परमाणुषु क्रिया जायते । ततः परमाणुद्वयसंयोगे  
द्वयणुकमुत्पद्यते । त्रिभिरेव द्वयणुकैस्त्रयणुकमुत्पद्यते । एवं  
चतुरणुकादिक्रमेण महती पृथिवीः, महत्य आपः, महत्तेजः,  
  
महान्वायुरूत्पद्यते । एवमुत्पन्नस्य कार्यद्रव्यस्य सञ्जिहीर्षावशात्  
क्रियया परमाणुद्वयविभागे द्वयणुकनाशः । इत्येवं पृथिव्यादिनाशः ।  
असमवायिकारणाशात् द्वयणुकनाशः । समवायिकारणाशात् त्र्यणुकनाश इति  
सम्प्रदायः सर्वत्रासमवायिकारणनाशात् द्रव्यनाश इति नवीनाः । किं पुनः  
  
परमाणुसद्भावे प्रमाणम् । उच्यते -- जालसूर्यमरीचिस्थं सर्वतः  
सूक्षमतमं यत् द्रव्यं उपलभ्यते तत्सावयवं  
चाक्षुषद्रव्यत्वाद्धटवत् । त्र्यणुकावयवोऽपि सावयवः  
महदारम्भकत्वात्कपालवत् । यो द्वयणुकावयवः स परमाणुः । स च  
नित्यं, तस्यापि कार्यत्वे अनवस्थाप्रसङ्गात् । सृष्टिप्रलयसद्भावे  
` धाता यथापूर्वमकल्पयत् । ' इति श्रुतिरेव प्रमाणम् ।  
`सर्वकार्यद्रव्यध्वंसोऽवान्तरप्रलयः । सर्वभावकार्यध्वंसो  
महाप्रलयः' इति विवेकः ।  
  
शब्दगुणकमाकाशम् । तच्चैकं नित्यञ्च ॥ ५॥  
  
     दीपिका  
आकाशं लक्षयति । शब्दगुणकमिति । नन्वाकाशमपि  
पृथिव्यादिवन्नाना, किं नेत्याह । तच्चैकमिति । भेदे  
प्रमाणाभावादित्यर्थः । एकत्वादेव सर्वत्र  
शब्दोपलब्धेर्विभुत्वमङ्गीकर्तव्यमित्याह विभ्विति ।  
सर्वमूर्तद्रव्यसंयोगित्वं विभुत्वं, मूर्तत्वं  
परिच्छिन्नपरिमाणवत्त्वं क्रियावत्त्वं वा।विभुत्वादेव  
आत्मवन्नित्यमित्याह । नित्यं चेति ।  
  
अतीतादिव्यवहारहेतुः कालः । स चैको विभुर्नित्यश्च ॥ ६॥  
  
     दीपिका  
कालं लक्षयति । अतीतेति । सर्वाधारः कालः सर्वकार्यनिमित्तकारणम् ।  
  
प्राच्यादिव्यवहारहेतुर्दिक् । सा चैका विभ्वी नित्या च ॥ ७॥  
  
     दीपिका  
दिशो लक्षणमाह । प्राचीति । दिगपि कार्यमात्रनिमित्तकारणम् ।  
  
ज्ञानाधिकरणमात्मा । स द्विविधः परमात्मा जीवात्मा च । तत्रेश्वरः  
सर्वज्ञः परमात्मैक एव । जीवात्मा प्रतिशरीरं भिन्नो विभुर्नित्यश्च ॥ ८॥  
  
     दीपिका  
आत्मनो लक्षणमाह । ज्ञानेति । आत्मानं विभजते । स द्विविध इति ।  
परमात्मनो लक्षणमाह । तत्रेति । नित्यज्ञानाधिकरणत्वमीश्वरत्वम् ।  
नन्वीश्वरसद्भावे किं प्रमाणम् । न तावत्प्रत्यक्षम् । तद्धि बाह्यामान्तरं  
वा । नाद्यः अरूपिद्रव्यत्वात् । न द्वितीयः आत्मसुखदुःखादिव्यतिरिक्तत्वात् ।  
नाप्यनुमानं लिङ्गाभावादिति चेत् न । अङ्कुरादिकं सकर्तृकं  
कार्यत्वाद्धटवत् इत्यनुमानस्यैव प्रमाणत्वात् ।  
उपादानगोचरापरोक्षज्ञानचिकीर्षाकृतिमत्त्वं कर्तृत्वम् । उपादानं  
समवायिकारणम् । सकलपरमाण्वादिसूक्ष्मदर्शित्वात्सर्वज्ञत्वम् । यः  
सर्वज्ञः स सर्ववित् इत्यागमोऽपि तत्र प्रमाणम् । जीवस्य लक्षणमाह ।  
जीव इति । सुखाद्याश्रयत्वं जीवलक्षणम् । ननु मनुष्योऽहं ब्राह्मणोऽहम्  
  
इत्यादौ सर्वत्राहम्प्रत्यये शरीरस्यैव विषयत्वाच्छरीरमेवात्मेति  
चेत् न । शरीरस्यात्मवे करपादिनाशे शरीरनाशादात्मनोऽपि  
नाशप्रसङ्गात् । नापीन्द्रियाणामात्मत्वम् , `योऽहं घटमद्राक्षं  
सोऽहमिदानीं स्पृशामि' इत्यनुसन्धानाभावप्रसङ्गात् ।  
अन्यानुभूतेऽर्थे अन्यस्यानुसन्धानायोगात् । तस्माद्देहेइन्द्रियव्यतिरिक्तो जीवः  
  
सुखदुःखादिवैचित्र्यात्प्रतिशरीरं भिन्नः । स च न परमाणुः ।  
सर्वशरीरव्यापिसुखाद्यनुपलब्धिप्रसङ्गात् । न मध्यमपरिमाणवान् तथा  
सति अनित्यत्वप्रसङ्गेन कृथानाकृताभ्यागमप्रसङ्गात् । तस्मान्नित्यो  
विभुर्जीवः ॥  
  
सुखाद्युपलब्धिसाधनमिन्द्रियं मनः । तच्च प्रत्यात्मनियतत्वादनन्तं  
परमाणुरूपं नित्यं च ॥ ९॥  
  
     दीपिका  
मनसो लक्षणमाह । सुखेति । स्पर्शरहित्वे सति क्रियावत्वं मनसो  
लक्षणम् । तद्विभजते । तच्चेति । एकैकस्यात्मन एकैकं मन  
इत्यात्मनामनेकत्वान् मसोऽप्यनेकत्वमित्यर्थः । परमाणुरूपमिति ।  
मध्यमपरिमाणवत्त्वे अनित्यत्वप्रसङ्गादित्यर्थः । ननु मनो विभु  
स्पर्शरहित्वे सति द्रव्यत्वादाकाशादिवदिति चेत् न । मनसो विभुत्वे  
आत्ममनः संयोगस्याऽसमवायिकारणस्याभावाज्ज्ञानानुत्पत्तिप्रसङ्गः । न  
च विभुद्वयसंयोगोऽस्त्विति वाच्यम् । तत्संयोगस्य नित्यत्वेन  
सुषुप्त्यभावप्रसङ्गात, पुरीतद्रव्यतिरिक्तस्थले आत्ममनः  
संयोगस्य सर्वदा विद्यमानत्वात् । अणुत्वे तु यदा मनः पुरीतत् प्रविंशति  
  
तदा सुषुप्तिः यदा निस्सरति तदा ज्ञानोत्पत्तिरित्यणुत्वसिद्धिः ।  
  
  
  
अथ तृतीयोऽध्याय ।  
  
चक्षुर्मात्रग्राह्यो गुणो रूपम्।तच्च  
शुक्लनीलपीतरक्तहरितकपिशचित्र भेदात्सप्तविधम् ।  
पृथिवीजलतेजोवृत्ति । तत्र पृथिव्यां सप्तविधम् । अभावस्वरशुक्लं  
जले । भावस्वरशुक्लं तेजसि ॥ १॥  
  
     दीपिका  
रूपं लक्षयति । चक्षुरिति । सङ्ख्यादावतिव्याप्तिवारणाय मात्रपदम् ।  
रूपत्वेऽतिव्याप्तिवारणाय गुणपदम् । नन्वव्याप्यवृत्तिनीलादिसमुदाय एव  
चित्ररूपमिति चेत् न । रूपस्य व्याप्यवृत्तित्वनियमात् । ननु चित्रपटे  
अवयवरूपस्यैव प्रतीतिरिति चेत् न । रूपरहितत्वेन  
पटस्याप्रत्यक्षत्वप्रसङ्गात् । न च रूपवत्समवेतत्वं  
प्रत्यक्षत्वप्रयोजकं गौरवात् । तस्मात्पटस्य  
प्रत्यक्षत्वान्यथानुपपत्त्या चित्ररूपसिद्धिः । रूपस्याश्रयमाह ।  
पृथिवीति । आश्रयं विभज्य दर्शयति । तत्रेति ।  
  
रसनग्राह्यो गुणो रसः । स च मधुराम्ललवणकतुकषायतिक्तभेदात्  
षड्विधः । पृथिवीजलवृत्तिः । तत्र पृथिव्यां षड्विधः । जले  
मधुर एव ॥ २॥  
  
     दीपिका  
रसं लक्षयति । रसनेति । रसत्वेऽतिव्याप्तिवारणाय गुणपदम् ।  
रसस्याश्रयमाह । पृथिवीति । आश्रयं विभज्य दर्शयति । तत्रेति ।  
  
घ्राणाग्राह्यो गुणो गन्धः । स द्विविधः सुरभिरसुरभिश्च ।  
पृथिवीमात्रव्रित्तिः ॥ ३॥  
  
     दीपिका  
गन्धं लक्षयति । घ्राणेति । गन्धत्वेऽतिव्याप्तिवारणाय गुणपदम् ।  
  
त्वगिन्द्रियमात्रग्राह्यो गुणः स्पर्शः । स च त्रिविधः  
शीतोष्णानुष्णाशीतभेदात् । पृथिव्यप्तेजोवायुवृत्तिः । तत्र शीतो जले ।  
उष्णस्तेजसि । अनुष्णाशीतः पृथिवीवायव्योः ॥ ४॥  
  
     दीपिका  
स्पर्शं लक्षयति । त्वगिति । स्पर्शत्वेऽतिव्याप्तिवारणाय गुणपदम् ।  
संयोगादावतिव्याप्तिवारणाय मात्रपदम् ।  
  
रूपादिचतुष्टयं पृथिव्यां पाकजमनित्यं च । अन्यत्र अपाकजं  
नित्यमनित्यम् च । नित्यगतं नित्यम् अनित्यगतमनित्यम् ॥ ५॥  
  
     दीपिका  
पाकजमिति । पाकस्तेजः संयोगः । तेन पूर्वरूपं नश्यति  
रूपान्तरमुत्पद्यत इत्यर्थः । तत्र परमाणुष्वेव पाको न द्वयणुकादौ ।  
आमनिक्षिप्ते घटे परमाणुषु रूपान्तरोत्पत्तौ श्यामघटनाशे  
पुनद्वर्यणुकादिक्रमेण रक्तघटोत्पत्तिः । तत्र परमाणवः  
समवायिकारणम् । तेजः संयोगोऽसमवायिकारणम् । अदृष्टादिकं  
निमित्तकारणम् । द्वयणुकादिरूपे कारणरूपसमवायिकारणमिति पीलुपाकवादिनो  
वैशेषिकाः । पूर्वघटस्य नाशं विनैव् अवयविनि अवयवेषु च  
परमाणुपर्यन्तेषु युगपद्रूपान्तरोत्पत्तिरिति पिठरपाकवादिनो नैयायिकाः ।  
अत एव पार्थिवपरमाणुरूपादिकमनित्यमनित्यर्थः । अन्यत्र  
जलादावित्यर्थः । नित्यगतमिति । परमाणुगतमित्यर्थः । अनित्यगतमिति ।  
द्वयणुकादिगतभित्यर्थः । रूपादिचतुष्टयम् उद्भूतं प्रत्यक्षम् ।  
अनुद्भूतमप्रत्यक्षम् । उद्भूतत्वं प्रत्यक्षत्वप्रयोजको धर्मः ।  
तदभावोऽनुद्भूतत्वम् ।  
  
एकत्वादिव्यवहारहेतुः सङ्ख्या । सा नवद्रव्यवृत्तिः  
एकत्वादिपरार्धपर्यन्ता । एकत्वं नित्यमनित्यं च । नित्यगतं नित्यम् ।  
अनित्यगतमनित्यम् । द्वित्वादिकं तु सर्वत्राऽनित्यमेव ॥ ६॥  
  
     दीपिका  
सङ्ख्या लक्षयति । एकेति ।  
  
मानव्यवहारासाधारणकारणं परिमाणम् । नवद्रव्यवृत्तिः । तच्चुर्विधम् ।  
अणु महत् दीर्घं हृअस्वं चेति ॥ ७॥  
  
     दीपिका  
परिमाणं लक्षयति । मानेति । परिमाणं विभजते । तच्चेति । भावप्रधानो  
निर्देशः । अणुत्वं,महत्त्वं,दीर्घत्वं,ह्रस्वत्वं चेत्यर्थः ।  
  
पृथग्व्यवहारासाधारणकारणं पृथक्वत्वम् । सर्वद्रव्यवृत्तिः ॥८॥  
  
     दीपिका  
संयुक्तव्यवहारहेतुः संयोगः । सर्वद्रव्यवृत्तिः ॥ ९॥  
  
     दीपिका  
संयोगं लक्षयति । संयुक्तेति । इमौ संयुक्तौ इति  
व्यवहारहेतुरित्यर्थः । सङ्ख्यादिलक्षणे सर्वत्र  
दिक्कालादावतिव्यप्तिवारणाय असाधाराणेति विशेषणीयम् । संयोगो द्विविधः  
कर्मजः संयोगजश्चेति । आद्यो हस्तक्रियया हस्तपुस्तकसंयोगः । द्वितीयो  
हस्तपुस्तकसंयोगात्कायपुस्तकसंयोगः । अव्याप्यवृत्तिः संयोगः ।  
स्वात्यन्ताभावसमानाधिकरणत्वमव्याप्यवृत्तित्वम् ।  
  
संयोगनाशको गुणो विभागः । सर्वद्रव्यवृत्तिः ॥ १०॥  
  
     दीपिका  
विभागं लक्षयति । संयोगेति । कालादावतिव्याप्तिवारणाय गुण इति ।  
रूपादावतिव्याप्तिवारणाय संयोगनाशक इति । विभागोऽपि द्विविधः कर्मजो  
विभागजश्चेति । आद्यो हस्तपुस्तकविभागः । द्वितीयो  
हस्तपुस्तकविभागात्कायपुस्तकविभागः ।  
  
परापरव्यवहारासाधारणकारणे परत्वापरत्वे । पृथिव्यादिचतुष्टय  
मनोवृत्तिनी । ते द्विविधे दिक्कृते कालकृते च । दूरस्थे दिक्कृतं  
परत्वम् । समीपस्थे दिक्कृतमपरत्वम् । ज्येष्ठे कालकृतं परत्वम् ।  
कनिष्ठे कालकृतमपरत्वम् ॥ ११॥  
  
     दीपिका  
परत्वापरत्वयोर्लक्षणमाह । परापरेति । परव्यवहारासाधारणकारणं  
परत्वम् । अपरव्यवहारासाधारणकारणमपरत्वम् इत्यर्थः । ते विभजते ।  
ते द्विविधे इति । दिक्कृतयोरूदाहरणमाह । दूरस्थ इति । कालकृते  
उदाहरति । ज्येष्ठ इति ।  
  
आद्यपतनासमवायिकारणं गुरूत्वम् । पृथिवीजलवृत्ति ॥ १२॥  
  
     दीपिका  
गुरूत्वं लक्षयति । आद्येति । द्वितीयादिपतनस्य  
वेगासमवायिकारणत्वद्वेगेऽतिव्याप्तिवारणाय आद्येति ।  
  
आद्यस्यन्दनासमवायिकारणं द्रवत्वम् । पृथिव्यप्तेजोवृत्ति । तद्द्विविधं  
सांसिद्धिकं नैमित्तिकं च।सांसिद्धिकं जले । नैमित्तिकं  
पृथिवीतेजसोः । पृथिव्यां घृतादावग्नि संयोगजं द्रवत्वम् । तेजसि  
सुवर्णादौ ॥ १३ ॥  
  
     दीपिका  
द्रवत्वं लक्षयति । आद्येति । स्यन्दनं प्रस्रवणम् । तेजःसंयोगजं  
नैमित्तिकम् । तद्भिन्नं सांसिद्धिकम् । पृथिव्यां नैमित्तिकमुदाहरति ।  
घृतादाविति । तेजसि तदाह । सुवर्णादाविति ।  
  
चूर्णादिपिण्डीभावहेतुर्गुणः स्नेहः । जलमात्रवृत्तिः ॥ १४॥  
  
     दीपिका  
स्नेहं लक्षयति । चूर्णेति । कालादावतिव्याप्तिवारणाय गुणपदम् ।  
रूपादावतिव्याप्तिवारणाय पिण्डीभावेति ।  
  
श्रोत्रग्राह्यो गुणः शब्दः, आकाशमात्रवृत्तिः । स द्विविधः,  
ध्वन्यात्मकः वर्णात्मकश्च । तत्र ध्वन्यात्मकः भेर्यादौ । वर्णात्मकः  
संस्कृतभाषादिरूपः ॥ १५॥  
  
शब्दं लक्षयति । श्रोत्रेति । शब्दत्वेऽतिव्याप्तिवारणाय गुणपदम् ।  
रूपादावतिव्याप्तिवारणाय श्रोत्रेति । शब्दास्त्रिविधः संयोगजः,  
विभागजः, शब्दजश्चेति । तत्र आद्यो भेरीदण्डसंयोगजन्यः ।  
द्वितीयो वंशे पाटयमाने दळद्वयविभागजन्यश्चटाशब्दः ।  
भेर्यादिदेशमारभ्य श्रोत्रदेशपर्यन्तं द्वितीयादिशब्दाः शब्दजाः ।  
  
सर्वेव्यवहारहेतुर्गुणो बुद्धिर्ज्ञानम् । सा द्विविधा स्मृतिरनुभवश्च ॥ १६॥  
  
     दीपिका  
बुद्धेर्लक्षणमाह । सर्वव्यवहारेति । कालादावतिव्याप्तिवारणाय गुण इति ।  
रूपादावतिव्याप्तिवारणाय सर्वव्यवहार इति । जानामीत्यनुव्यवसायगम्यं  
ज्ञानमेव लक्षणमिति भावः । बुद्धिं विभजते । सेति ।  
  
संस्कारमात्रजन्यं ज्ञानं स्मृतिः ॥ १७॥  
  
     दीपिका  
स्मृतेर्लक्षणमाः । संस्कारेति । भावनाख्यः संस्कारः ।  
संस्कारध्वंसेऽतिव्याप्तिवारणाय ज्ञानमिति ।  
घटादिप्रत्यक्षेऽतिव्याप्तिवारणाय संस्कारजन्यमिति । प्रत्यभिज्ञायाम्  
अतिव्याप्तिवारणाय मात्रपदम् ।  
  
तद्भिन्नं ज्ञानमनुभवः । स द्विविधः, यथार्थोऽयथार्थश्च ॥ १८॥  
  
     दीपिका  
अनुभवं लक्षयति । तद्भिन्नमिति । स्मृतिभिन्नं ज्ञानमनुभव  
इत्यर्थः । अनुभवं विभजते । स द्विविध इति ।  
  
तद्वति तत्प्रकारकोऽनुभवो यथार्थः । यथा रजते इदं रजतमिति  
ज्ञानम् । सैव प्रमेत्युच्यते ॥ १९॥  
  
     दीपिका  
यथार्थानुभवस्य लक्षणमाह । तद्वतीति । ननु घटे घटत्वम् इति  
प्रमायामव्याप्तिः, घटत्वे घटाभावादिति चेत् न, यत्र  
यत्सम्बन्धोऽस्ति तत्र तत्सम्बन्धानुभवः इत्यर्थाद्धटत्वे  
घटसम्बन्धोऽस्तीति नाव्याप्तिः । सैवेति । यथार्थानुभव एव शास्त्रे  
प्रमेत्युच्यत इत्यर्थः ।  
  
तदभाववति तत्प्रकारकोऽनुभवोऽयथार्थः । यथा  
शुक्ताविदंरजतमिति ज्ञानम् । सैव अप्रमा इत्युच्यते ॥ २०॥  
  
     दीपिका  
अयथार्थानुभवं लक्षयति । तदभाववतीति । नन्विदं संयोगीति  
प्रमायामतिव्याप्तिरिति चेत् न । यदवच्छेदेन  
यत्सम्बन्धाभावस्तदवच्छेदेन तत्सम्बन्धज्ञानस्य विविक्षितत्वात् ।  
संयोगाभावावच्छेदेन संयोगज्ञानस्य भ्रमत्वात्संयोगावच्छेदेन  
संयोगसम्बन्धस्य सत्त्वान्नातिव्याप्तिः ।  
  
यथार्थानुभवः चतुर्विधः प्रत्यक्षानुमित्युपमितिशाब्दभेदात् ॥ २१॥  
  
     दीपिका  
यथार्थानुभवं विभजते । यथार्थेति ।  
  
तत् करणमपि चतुर्विधं प्रत्यक्षानुमानोपशब्द भेदात् ॥ २२॥  
  
     दीपिका  
प्रसङ्गात्प्रमाकरणं विभजते । तत्करणमपीति । प्रमाकरणमित्यर्थः ।  
प्रमाकरणं प्रमाणमिति प्रमाणसामान्यलक्षणम् ।  
  
असाधरणं कारणं करणम् ॥ २३॥  
  
     दीपिका  
करणलक्षणमाह । असाधारणेति । दिक्कालादावतिव्याप्तिवारणाय असाधारणेति ।  
  
कार्यनियतपूर्ववृत्ति कारणम् ॥ २४॥  
  
     दीपिका  
कारणलक्षणमाह । कार्येति । पूर्ववृत्ति कारणमित्युक्ते  
रासभादावतिव्याप्तिः स्यादतो नियतेति । तावन्मात्रे कृते  
कार्येऽतिव्याप्तिरतः पूर्ववृत्तीति । ननु तन्तुरूपमपि पटं प्रति कारणं  
स्यादति चेत् न, अनन्यथासिद्धत्वे सतीति विशेषणात् ।  
अनन्यथासिद्धत्वमन्यथासिद्धिरहितत्वम् । अन्यथासिद्धिः त्रिविधा -  
येन सहैव यस्य यं प्रति पूर्ववृत्तित्वमवगम्यते तं प्रति तेन  
तदन्यथासिद्धम् । यथा तन्तुनां तन्तुरूपं तन्तुत्वं च पटं प्रति । तं  
प्रति तदन्यथासिद्धम् । यथा शब्दं प्रति पूर्ववृतित्त्वे ज्ञात एव  
पटं प्रत्याकाशस्य । अन्यत्र कॢप्तनियतपूर्ववतिर्न एव कार्यसम्भवे  
तत्सहभूतमन्यथासिद्धम् । यथा पाकजस्थले गन्धं प्रति  
रूपप्रागभावस्य । एवञ्च अनन्यथासिद्धनियतपूर्ववृत्तित्वं  
कारणत्वम् ।  
  
कार्यं प्रागभावप्रतियोगि ॥ २५॥  
  
     दीपिका  
कार्यलक्षणमाह । कार्यमिति ।  
  
कारणं त्रिविधम् - समवाय्यसमवायिनिमित्तभेदात् ॥ २६॥  
  
यत् समवेतं कार्यं उत्पद्यते तत् समवायिकारणम् ।  
यथा तन्तवः पटस्य, पटश्च स्वगतरूपादेः ॥ २७॥  
  
     दीपिका  
कारणं विभजते । कारणमिति । समवायिकारणस्य लक्षणमाह ------  
यत्समवेतमिति । यस्मिन् समवेतमित्यर्थः । असमवायिकारणं लक्षयति  
---- कार्यणेति । कार्येणेत्येतदुदाहरति ----- तन्तुसंयोग इति ।  
  
कार्येण कारणेन वा सह एकस्मिन्नर्थे समवेतत्वे सति यत्कारणं  
तदसमवायिकारणम् ।  
यथा तन्तुसंयोगः पटस्य, तन्तुरूपं पटरूपस्य ॥ २८॥  
  
     दीपिका  
कार्येण पटेन सह एकस्मिंस्तन्तौ समवेतत्वात्तन्तुसंयोगः  
पटस्यासमवायिकारणमियर्थः । कारणेनेत्येतदुदाहरति ----  
तन्तुरूपमिति । कारणेन पटेन सह एकस्मिंस्तन्तौ समवेतत्वात् ।  
  
तदुभयभिन्नं कारणं निमित्तकारणम् ।  
यथा तुरीवेमादिकं पटस्य ॥ २९॥  
  
     दीपिका  
तन्तुरूपं पटरूपस्यासमवायिकारणमित्यर्थः । निमित्तकारणं लक्षयति  
--- तदुभयेति । समवाय्यसमवायिभिन्नकारणं निमित्तकारणमित्यर्थः ।  
  
तदेतत्त्रिविधकारणमध्ये यदसाधारणं कारणं तदेव करणम् ॥ ३०॥  
  
     दीपिका  
करणलक्षणमुपसंहरति ---- तदेतदिति ।  
  
  
  
अथ चतुर्थोऽध्याय ।  
  
तत्र प्रत्यक्षज्ञानकरणं प्रत्यक्षम् ॥ ३१॥  
  
     दीपिका  
प्रत्यक्षलक्षणमाह ------ तत्रेति । प्रमाणचतुष्टयमध्ये  
इत्यर्थः ।  
  
इन्द्रियार्थसन्निकर्षजन्यं ज्ञानं प्रत्यक्षम् । तद्द्विविधं निर्विकल्पकं  
सविकल्पकं चेति । तत्र निष्प्रकारकं ज्ञानं निर्विकल्पकं यथेदं  
किञ्चित् । सप्रकारकं ज्ञानं सविकल्पकं यथा डित्थोऽयं,  
ब्राह्मणोऽयं, श्यामोऽयं, पाचकोऽयमिति ॥ ३२॥  
  
     दीपिका  
प्रत्यक्षज्ञानस्य लक्षणमाह -------- इन्द्रियेति । इन्द्र्यियं  
चक्षुरादिकम्, अर्थो घटादिः, तयोः सन्निकर्षः संयोगादिः,  
तज्जन्यं ज्ञानमित्यर्थः । तद्विभजते तद्द्विविधमिति । निर्विकल्पस्य  
लक्षणमाह ------- निष्प्रकारकमिति ।  
विशेषणविशेष्यसम्बन्धानवगाहि ज्ञानमित्यर्थः । ननु निर्विकल्पके  
किं प्रमाणमिति चेत् न, गौरिति विशिष्टज्ञानं  
विशेषणज्ञानजन्यं, विशिष्टज्ञानत्वात्, दण्डीति ज्ञानवत्  
इत्यनुमानस्य प्रमाणत्वात् । विशेषणज्ञानस्यापि  
सविकल्पकत्वेऽनवस्थाप्रसङ्गान्निर्विकल्पकसिद्धिः । सविकल्पकं  
लक्षयति । सप्रकारकमिति । नामजात्यादिविशेष्यविशेषणसम्बन्धावगाहि  
ज्ञानमित्यर्थः । सविकल्पकमुदाहरति । यथेति ।  
  
प्रत्यक्षज्ञानहेतुरिन्द्रियार्थसन्निकर्षः षड्विधः । सन्योगः,  
संयुक्तसमवायः, संयुक्तसमवेतसमवायः, समवायः,  
समवेतसमवायः, विशेषणविशेष्यभावश्चेति ॥ ३३॥  
  
     दीपिका  
इन्द्रियार्थसन्निकर्षं विभजते । प्रत्यक्षेति ।  
  
चक्षुषा घटप्रत्यक्षजनने संयोगः सन्निकर्षः ॥ ३४॥  
  
     दीपिका  
संयोगसन्निकर्षमुदाहरति । चक्षुषेति । द्रव्यप्रत्यक्षे सर्वत्र  
संयोगः सन्निकर्षः । आत्मा मनसा संयुज्यते, मन इन्द्रियेण,  
इन्द्रियमर्थेन, ततः प्रत्यक्षज्ञानमुत्पद्यते इत्यर्थः ।  
  
घटरूपप्रत्यक्षजनने संयुक्त समवायः सन्निकर्षः ।  
चक्षुः संयुक्ते घटे रूपस्य समवायात् ॥ ३५॥  
  
     दीपिका  
संयुक्तसमवायमुदाहरति । घटरूपेति । तत्र युक्तिमाह । चक्षुःसंयुक्त  
इति ।  
  
रूपत्वसामान्यप्रत्यक्षे संयुक्तसमवेतसमवायः सन्निकर्षः ।  
चक्षुः संयुक्ते घटे रूपं समवेतं, तत्र रूपत्वस्य समवायात् ॥ ३६॥  
  
     दीपिका  
संयुक्तसमवेतसमवायमुदाहरति । रूपत्वेति ।  
  
श्रोत्रेण शब्दसाक्षात्कारे समवायः सन्निकर्षः कर्णविवरवर्त्याकाशस्य  
श्रोत्रत्वात् शब्दस्याकाशगुणत्वात् गुणगुणिनोश्च समवायात् ॥ ३७॥  
  
     दीपिका  
समवायमुदाहरति । श्रोत्रेणेति । तदुपपादयति । कर्णेति । ननु  
दूरस्थशब्दस्य कथं श्रोत्रसम्बन्ध इति चेत् न,  
वीचीतरङ्गन्यायेन वा शब्दान्तरोत्पत्तिक्रमेण श्रोत्रदेशे जातस्य  
श्रोत्रेण सम्बन्धात्प्रत्यक्षसम्भवः ।  
  
शब्दत्वसाक्षात्कारे समवेतसमवायः सन्निकर्षः श्रोत्रसमवेते शब्दे  
शबत्वस्य समवायात् ॥ ३८॥  
  
     दीपिका  
समवेतसमवायमुदाहरति । शब्दत्वेति ।  
  
अभावप्रत्यक्षे विशेषणविशेष्यभावः सन्निकर्षः,  
घटाभाववद्भूतलमित्यत्र चक्षुः संयुक्ते भूतले घटाभावस्य  
विशेषणत्वात् ॥ ३९॥  
  
     दीपिका  
विशेषणविशेष्याभावमुदाहरति । अभावेति । तदुपपादयति ।  
घटाभाववदिति । भूतले घटो नास्तीत्यत्र अभावस्य विशेष्यत्वं  
द्रष्टव्यम् । एतेन अनुपलब्धेः प्रमाणान्तरत्वं निरस्तम् । यद्यत्र  
घटोऽभविष्यत्तर्हि भूतलमिवाद्रक्ष्यत, दर्शनाभावान्नास्तीति  
तर्कितप्रतियोगिसत्वविरोध्यनुपलब्धिसहकृतेन्द्रियेणैव  
अभावज्ञानोत्पत्तौ अनुपलब्धेः प्रमाणान्तरत्वासम्भवात् ।  
अधिकरणज्ञानार्थमपेक्षणीयेन्द्रियस्यैव करणत्वोपपत्तावनुपलब्धेः  
करणत्वयोगात् । विशेषणविशेष्यभावो विशेषणविशेष्यस्वरूपमेव,  
नातिरिक्तः सम्बन्धः । प्रत्यक्षज्ञानमुपसंहरस्तस्य करणमाह ।  
एवमिति ।  
  
एवं सन्निकर्षषट्कजन्यं ज्ञानं प्रत्यक्षं, तत्करणमिन्द्रियम्,  
तस्मादिन्द्रियं प्रत्यक्षप्रमाणमिति सिद्धम् ॥ ४०॥  
  
     दीपिका  
असाधारणकारणत्वादिन्द्रियं प्रत्यक्षज्ञानकरणमित्यर्थः ।  
प्रत्यक्षप्रमाणमुपसंहरति ।  
  
  
  
अथ पञ्चमोऽध्याय ।  
  
अनुमितिकरणमनुमानम् ॥ १॥  
  
     दीपिका  
अनुमानं लक्षयति ------ अनुमितिकरणमिति ।  
  
परामर्शजन्यं ज्ञानमनुमितिः ॥ २॥  
  
     दीपिका  
अनुमितिं लक्षयति --- परामर्शेति । ननु  
संशयोत्तरप्रत्यक्षेऽतिव्याप्तिः स्थाणुपुरूषसंशयानन्तरं  
पुरूषत्वव्याप्यकरादिमानयम् इति परामर्शे सति पुरूष एव इति  
प्रत्यक्षजननात् । न च तत्रानुमितिरेवेति वाच्यम् । पुरूषं साक्षात्करोमि  
इत्यनुव्यवसायविरोधादिति चेत् न,  
पक्षतासहकृतपरामर्शजन्यत्वस्य विविक्षित्वात् ।  
सिषाधयिषाविरहविशिष्टसिद्धयभावः पक्षता ।  
साध्यसिद्धिरनुमितिप्रतिबन्धिका । सिद्धिसत्त्वेऽपि अनुमियुयाम्  
इतीच्छायामनुमितिदर्शनात् । सिषाधयिषोत्तेजिका ।  
तत्श्चोत्तेजकाभावविशिष्टमण्यभावस्य  
दाहकारणत्ववत्सिषाधयिषाविरहविशिष्टसिद्धयभावस्याप्यनुमितिकारणत्वम् ।  
  
व्याप्तिविशिष्टपक्षधर्मताज्ञानं परामर्शः । यथा  
वह्निव्याप्यधूमवानयं पर्वत इति ज्ञानं परामर्शः । तज्जन्यं पर्वतो  
वह्निमानिति ज्ञानमनुमितिः ॥ ३॥  
  
     दीपिका  
परामर्शं लक्षयति ----- व्याप्तीति । व्याप्तिविषयकं  
यत्पक्षधर्मताज्ञानं स परामर्श इत्यर्थः । परामर्शमभिनीय  
दर्शयति ------ यथेति । अनुमितिमभिनीय दर्शयति -------  
तज्जन्यमिति । परामर्शजन्यमित्यर्थः । व्याप्तिलक्षणमाह ----  
यत्रेति ।  
  
यत्र यत्र धूमस्तत्र तत्राग्निरिति साहचर्यनियमो व्याप्तिः ॥ ४॥  
  
     दीपिका  
यत्र धूमस्तत्राग्निः इति व्याप्तेरभिनयः । साहचर्यनियमः इति लक्षणम् ।  
साहचर्यं सामानाधिकरण्यं, तस्य नियमः ।  
हेतुसमानाधिकरणात्यन्ताभावाप्रतियोगिसाध्यसामानाधिकरण्यं  
व्यापाप्तिरित्यर्थः ।  
  
व्याप्यस्य पर्वतादिवृत्तित्वं पक्षधर्मता ॥ ५॥  
  
     दीपिका  
पक्षधर्मतारूपमाह -------- व्याप्यस्येति ।  
  
अनुमानं द्विविधं -- स्वार्थं परार्थं च ॥ ६॥  
  
तत्र स्वार्थं स्वानुमितिहेतुः, तथाहि, स्वयमेव भूयोदर्शनेन  
यत्र यत्र धूमस्तत्र तत्राग्निरिति महानसादौ व्याप्तिं गृहीत्वा  
पर्वतसमीपं गतः, तद्गते चाग्नौ सन्दिहानः पर्वते धूमं पश्यन्  
व्याप्तिं स्मरति यत्र यत्र धूमस्तत्र तत्राग्निः इति । तदन्तरं  
वह्निव्याप्यधूमवानयं पर्वत इति ज्ञानमुत्पद्यते, अयमेव  
लिङ्गपरामर्श इत्युच्यते । तस्मात् पर्वतो वह्निमानिति ज्ञानमनुमितिः  
उत्पद्यते । तदेतत् स्वार्थानुमानम् ॥ ७॥  
  
     दीपिका  
अनुमानं विभजते -------- अनुमानमिति । स्वार्थानुमानं दर्शयति  
स्वयमेवेति । ननु पार्थिवत्वलोहलेख्यत्वादौ शतशः  
सहचारदर्शनेऽपि वज्रमणौ व्यभिचारोपलब्धेर्भूयोदर्शनेन कथं  
व्याप्तिग्रह इति चेत् न । व्यभिचारज्ञानविरहसहकृतसहचारज्ञानस्य  
व्याप्तिग्राहकत्वात् । व्यभिचारज्ञानं निश्चयः शङ्का च । तद्विरहः  
क्वचित्तर्कात्, क्वचित्स्वतः सिद्ध एव । धूमाग्न्योर्व्याप्तिग्रहे  
कार्यकारणभावभङ्गप्रसङ्गलक्षणस्तर्को व्यभिचारशङ्कानिवर्तकः ।  
ननु सकलवह्निधूमयोरसन्निकर्षात्कथं व्याप्तिग्रह इति चेत् न ।  
वह्नित्वधूमत्वरूपसामान्यप्रत्यासत्त्यासकलवह्निधूमज्ञानसम्भवात् ।  
तस्मादिति । लिङ्गपरामर्शादित्यर्थः ।  
  
यत्तु स्वयं धूमादग्निमनुमाय परम्प्रतिबोधयितुं पञ्चावयव वाक्यं  
प्रयुज्यते तत् परार्थानुमानम् । यथा पर्वतो वह्निमान्, धूमत्वात् ,  
यो यो धूमवान् स वह्निमान् यथा महानसः, तथा चायं,  
तस्मात्तथेति । अनेन प्रतिपादितात् लिङ्गात् परोऽप्यग्निं प्रतिपद्यते ।  
  
     दीपिका  
परार्थानुमानमाह ---------- यत्त्विति । यच्छब्दस्य `  
तत्परार्थानुमानम् ' इति तच्छब्देनान्वयः ।  
पञ्चावयववाक्यमुदाहरति ----- यथेति ।  
  
प्रतिज्ञा - हेतु - उदाहरण - उपनय - निगमनानि  
पञ्चावयवाः । पर्वतो वह्निमानिति प्रतिज्ञा । धूमवत्वात् इति हेतुः । यो यो  
धूमवान् स वह्निमान् यथा महानस इत्युदाहरणम् । तथा च अयमिति  
उपनयः । तस्मात्तथेति निगमनम् ॥ ९॥  
  
     दीपिका  
अवयवस्वरूपमाह --------- प्रतिज्ञेति ॥ उदाहृत्वाक्ये  
प्रतिज्ञादिविभागमाह ------- पर्वतो वह्निमानिति ॥ साध्यवत्तया  
पक्षवचनं प्रतिज्ञा । पञ्चम्यन्तं लिङ्गप्रतिपादकं हेतुः ।  
व्याप्तिप्रतिपादकं उदाहरणम् । व्याप्तिविशिष्टलिङ्गप्रतिपादकं  
वचनमुपनयः । हेतुसाध्यवत्तया पक्षप्रतिपादकं वचनं निगमनम् ।  
अबाधितत्वादिकं निगमनप्रयोजनम् ।  
  
स्वार्थानुमितिपरार्थानुमित्योः लिङ्गपरामर्श एव करणम् । तस्मात्  
लिङ्गपरामर्शोऽनुमानम् ॥ १०॥  
  
     दीपिका  
अनुमितिकरणमाह --- स्वार्थेति । ननु  
व्याप्तिस्मृतिपक्षधर्मताज्ञानाभ्यामेव अनुमितिसम्भवे  
विशिष्टपरामर्शः किमर्थमङ्गीकर्तव्य इति चेत् न, `  
वह्निव्याप्यवानयम् ' इति शाब्दपरामर्शस्थले  
परामर्शस्यावश्यकतया लाघवेन सर्वत्र परामर्शस्यैव कारणत्वात् ।  
लिङ्गं न करणम्, अतीतादौ व्यभिचारात् । ` व्यापारवत्वकारणं  
करणम् ' इति मते परामर्शद्वारा व्याप्तिज्ञानं करणम् । तज्जन्यत्वे  
सति तज्जन्यजनको व्यापारः । अनुमानमुपसंहरति - तस्मादिति ।  
  
लिङ्गं त्रिविधम् । अन्वयव्यतिरेकि, केवलान्वयि, केवलव्यतिरेकि  
चेति । अन्वयेन व्यतिरेकेण च व्याप्तिमदन्वयव्यतिरेकि । यथा वह्नौ  
साध्ये धूमवत्त्वम् । यत्र धूमस्तत्राग्नियर्था महानस इत्यन्वयव्याप्तिः ।  
यत्र वह्निर्नास्ति तत्र धूमोऽपि नास्ति यथा महाहृद इति  
व्याप्तिरेकव्याप्तिः ॥ ११॥  
  
     दीपिका  
लिङ्गं विभजते --- लिङ्गमिति ॥ अन्वयव्यतिरेकिणं लक्षयति ---  
अन्वयेनेति ॥ हेतुसाध्ययोर्व्याप्तिरन्वयव्याप्तिः,  
तदभावयोर्व्याप्तिर्व्यतिरेकव्याप्तिः ।  
  
अन्वयमात्रव्याप्तिकं केवलान्वयि । यथा घटः अभिधेयः प्रमेयत्वात्  
पटवत् । अत्र प्रमेयत्वाभिधेयत्वयोः व्यतिरेकव्याप्तिर्नास्ति, सर्वस्यापि  
प्रमेयत्वात् अभिधेयत्वाच्च ॥ १२॥  
  
     दीपिका  
केवलान्वयिनो लक्षणमाह -------- अन्वयेति ॥ केवलान्वयिसाध्यकं  
लिङ्गं केवलान्वयि । (वृत्तिमत्) अत्यन्ताभावाप्रतियोगित्वं  
केवलान्वयित्वम् । ईश्वरप्रमाविषयत्वं सर्वपदाभिधेयत्वं च  
सर्वत्रास्तीति व्यतिरेकाभावः ।  
  
व्यतिरेकमात्रव्याप्तिकं केवलव्यतिरेकि, यथा पृथिवीतरेभ्यो  
भिद्यते गन्धवत्त्वात् । यदितरेभ्यो न भिद्यते न तद्गन्धवत् यथा  
जलम् । न चेयं तथा । तस्मान्न तथेति । अत्र यद्गन्धवत् तदितरभिन्नम्  
इत्यन्वयदृष्टान्तो नास्ति, पृथिवीमात्रस्य पक्षत्वात् ॥ १३॥  
  
     दीपिका  
केवलव्यतिरेकिणो लक्षणमाह --- व्यतिरेकेति ।  
तदुदाहरति-यथेति । नन्वितरभेदः प्रसिद्धो वा न वा । आद्ये यत्र  
प्रसिद्धस्तत्र हेतुसत्त्वे अन्वयित्वम्, असत्त्वे असाधारण्यम् । द्वितीये  
साध्यज्ञानाभावात्कथं तद्विशिष्टानुमितिः । विशेषणज्ञानाभावे  
विशिष्टज्ञानानुदयात्प्रतियोगिज्ञानाभावाद्वयतिरेकव्याप्तिज्ञानमपि न  
स्यादिति चेत् न । जलादित्रयोदशान्योन्याभावानां त्रयोदशसु प्रत्येकं  
प्रसिद्धानां मेलनं पृथिव्यां साध्यते । तत्र  
त्रयोधत्वावच्छिन्नभेदात्मक -  
साध्यस्यैकाधिकरणवृत्तित्वाभावान्नान्वयित्वासाधारण्ये ।  
प्रत्येकाधिकरणप्रसिद्धया साध्यविशिष्टानुमितिः व्यतिरेकव्याप्तिनिरूपणं  
चेति ।  
  
सन्दिग्धसाध्यवान् पक्षः । यता धूमवत्त्वे हेतौ पर्वतः ॥ १४॥  
  
     दीपिका  
पक्षलक्षणमाह ------- सन्दिग्धेति ॥ ननु  
श्रवणान्तरभाविमननस्थले अव्याप्तिः । तत्र वेदवाक्यैरात्मनो  
निश्चित्वेन सन्देहाभावात् । किञ्च प्रत्यक्षेऽपि वह्नौ  
यत्रेच्छयानुमितिस्तत्राव्याप्तिरिति चेत् न, उक्तपक्षताश्रयत्वस्य  
पक्षलक्षणत्वात् ।  
  
निश्चितसाध्यवान् सपक्षः, यथा तत्रैव महानसम् ॥ १५॥  
  
     दीपिका  
सपक्षलक्षणमाह -------- निश्चितेति ॥  
  
निश्चितसाध्याऽभाववान् विपक्षः । यथा तत्रैव महाह्रदः ॥ १६॥  
  
     दीपिका  
विपक्षलक्षणमाह ----- निश्चितेति ॥  
  
सव्यभिचारविरुद्धसत्प्रतिपक्षासिद्धबाधिताः पञ्च हेत्वाभासाः ॥ १७॥  
  
     दीपिका  
एवं सद्धेतून्निरूप्य असद्धेतून्निरूपयितुं विभजते ------  
सव्यभिचारेति ॥ अनुमितिप्रतिबन्धकयथार्थज्ञानविषयत्वं  
हेत्वाभासत्वम् ।  
  
सव्यभिचारः अनैकान्तिकः । स त्रिविधः  
साधारणासाधारणानुपसंहारिभेदात् ॥ १८॥  
  
     दीपिका  
सव्यभिचारं विभजते ---- स त्रिविध इति ॥  
  
तत्र साध्याभाववद्वृत्तिः साधारणः अनैकान्तिकः, यथा पर्वतो  
वह्निमान् प्रमेयत्वात् इति । प्रमेयत्वस्य वह्नयभाववति ह्रदे विद्यमानत्वात् ॥ १९॥  
  
     दीपिका  
साधारणं लक्षयति ----- तत्रेति ॥ उदाहरति ---- यथेति ॥  
  
सर्वसपक्षविपक्षव्यावृत्तः पक्षमात्रवृत्तिः असाधारणः । यथा  
शब्दो नित्यः शब्दत्वात् इति । शब्दत्वं हि सर्वेभ्यो  
नित्येभ्योऽनित्येभ्यश्च व्यावृत्तं शब्दमात्रवृत्तिः ॥ २०॥  
  
     दीपिका  
असाधारणं लक्षयति ----- सर्वेति ॥  
  
अन्वयव्यतिरेकदृष्टान्तरहितोऽनुपसंहारी । यथा सर्वमनित्यं  
प्रमेयत्वादिति । अत्र सर्वस्यापि पक्षत्वात् दृष्टान्तो नास्ति ॥ २१॥  
  
     दीपिका  
अनुपसंहारिणो लक्षणमाह -------- अन्वयेति ॥  
  
साध्याभावव्याप्तो हेतुर्विरूद्धः । यथा शब्दो नित्यः कृतकत्वादिति ।  
कृतकत्वं हि नित्यत्वाभावेनाऽनित्यत्वेन व्याप्तम् ॥ २२॥  
  
     दीपिका  
विरूद्धं लक्षयति ----- साध्येति ॥  
  
यस्य साध्याभावसाधकं हेत्वन्तरं विद्यते स सत्प्रतिपक्षः । यथा  
शब्दो नित्यः श्रावणत्वात् शब्दत्ववत् । शब्दोऽनित्यः कार्यत्वात् घटवत् ॥ २३॥  
  
     दीपिका  
सत्प्रतिपक्षं लक्षयति ---- यस्येति ॥  
  
असिद्धस्त्रिविधः ---- आश्रयासिद्धः, स्वरूपासिद्धो  
व्याप्यत्वासिद्धश्चेति ॥ २४॥  
  
     दीपिका  
असिद्धं विभजते --- असिद्ध इति ॥  
  
आश्रयासिद्धो यथा गगनारविन्दं सुरभि अरविन्दत्वात् सरोजारविन्दत् । अत्र  
गगनारविन्दमाश्रयः स च नास्त्येव ॥ २५॥  
  
     दीपिका  
आश्रयासिद्धमुदाहरति --- गगनेति ॥  
  
स्वरूपासिद्धो यथा शब्दो गुणश्चाक्षुषत्वात् । अत्र चाक्षुषत्वं शब्दं  
नास्ति शब्दस्य श्रावणत्वात् ॥ २६॥  
  
     दीपिका  
स्वरूपासिद्धमुदाहरति --- यथेति ॥  
  
सोपाधिको हेतुः व्याप्यत्वासिद्धः । साध्यव्यापकत्वे सति साधनाव्यापकत्वं  
उपाधिः । साध्यसमानाधिकरणात्यन्ताभावाप्रतियोगित्वं साध्यव्यापकत्वम् ।  
साधनवन्निष्ठात्यन्ताभावप्रतियोगित्वं साधनाव्यापकत्वम् । पर्वतो  
धूमवान्वह्निमत्वादित्यत्र आर्द्रेन्धनसंयोग उपाधिः । तथाहि । यत्र  
धूमस्तत्रार्द्रेन्धनसंयोग इति साध्यव्यापकता । यत्र  
वह्निस्तत्रार्द्रेन्धनसंयोगो नास्ति अयोगोलके आर्द्रेन्धनसंयोगाभावादिति  
साधनाव्यापकता । एवं साध्यव्यापकत्वे सति  
साधनाव्यापकत्वादार्द्रेन्धनसंयोग उपाधिः । सोपाधिकत्वात् वह्निमत्त्वं  
व्याप्यत्वासिद्धम् ॥ २७॥  
  
     दीपिका  
व्याप्यत्वासिद्धस्य लक्षणमाह --- सोपाधिक इति ॥ उपाधेर्लक्षणमाह  
--- साध्येति ॥ उपादिश्चतुर्विधः केवलसाध्यव्यापकः,  
पक्षधर्मावच्छिन्नसाध्यव्यापकः,  
साधनावच्छिन्नसाध्यव्यापकः,  
उदासीनधर्मावच्छिन्नसाध्यव्यापकश्चेति । आद्यः आर्द्रेन्धनसंयोगः ।  
द्वितीयो यथा वायुः प्रत्यक्षः प्रत्यक्षस्पर्शाश्रयत्वात् इत्यत्र  
बहिर्द्रव्यत्वावच्छिन्नप्रत्यक्षत्वव्यापकमुद्भूतरूपवत्त्वम् । तृतीयो  
यथा --- प्रागभावो विनाशी जन्यत्वादित्यत्र  
जन्यत्वावच्छिन्नानित्यत्वव्यापकं भावत्वम् । चतुर्थो यथा ---  
प्रागभावो विनाशी प्रमेयत्वात् इत्यत्र जन्यत्वावच्छिन्नानित्यत्वव्यापकं  
भावत्वम् ।  
  
यस्य साध्याभावः प्रमाणान्तरेण निश्चितः स बाधितः । यथा  
वह्निरनुष्णो द्रव्यत्वात् जलवत् । अत्रानुष्णत्वं साध्यं तदभाव उष्णत्वं  
स्पर्शनप्रत्यक्षेण गुह्यात इति बाधितत्वम् ॥ २८॥  
  
     दीपिका  
बाधितस्य लक्षणमाह ---- यस्येति ॥ अत्र बाधस्य  
ग्राह्याभावनिश्चयत्वेन, सत्प्रतिपक्षस्य विरोधिज्ञानसामग्रीत्वेन  
साक्षादनुमितिप्रतिबन्धकत्वम् । इतरेषां तु परामर्शप्रतिबन्धकत्वम् ।  
तत्रापि साधारणस्याव्यभिचाराभावरूपतया, विरूद्धस्य  
समानाधिकरण्याभावतया व्याप्यत्वासिद्धस्य विशिष्टव्याप्त्यभावतया,  
असाधारणनुपसंहारिणोः व्याप्तिसंशयाधायकत्वेन  
व्याप्तिज्ञानप्रतिबन्धकत्वम्, आश्रयासिद्धिस्वरूपासिद्धयोः  
पक्षधर्मताज्ञानप्रतिबन्धकत्वम् । उपाधिस्तु व्यभिचारज्ञानद्वारा  
व्याप्तिज्ञानप्रतिबन्धकः । सिद्धसाधनं तु पक्षताविघटकतया  
आश्रयासिद्धावन्तर्भवतीति प्राञ्चः । निग्रहस्थानान्तरमिति नवीनाः ॥  
  
  
  
अथ षष्ठोऽध्याय ।  
  
उपमितिकरणमुपमानम् । सञ्ज्ञासञ्ज्ञिसम्बन्धज्ञानमुपमितिः । तत्करणं  
सादृश्यज्ञानम् । अतिदेशवाक्यार्थस्मरणमवान्तर व्यापारः । तथा हि  
कश्चिद्गवयशब्दार्थमजानन् कुतिश्चित् आरण्यकपुरुषाद्गोसदृशो  
गवय इति श्रुत्वा वनं गतो वाक्यार्थं स्मरन् गोसदृशं पिण्दं  
पश्यति । तदन्तरमसौ गवयशब्दवाच्य इत्युपमितिरूत्पद्यते ॥ १॥  
  
     दीपिका  
उपमानं लक्षयति ---- उपमितिकरणमिति ॥  
  
  
  
अथ सप्तमोऽध्याय ।  
  
आप्तवाक्यं शब्दः । आप्तस्तु, यथार्थवक्ता । वाक्यं पदसमूहः । यथा  
गामानयेति । शक्तं पदम् । अस्मात्पदात् अयमर्थो बोद्धव्य इतीश्वरसङ्केतः  
शक्तिः ॥ १॥  
  
     दीपिका  
शब्दं लक्षयति --- आप्तेति ॥ आप्तं लक्षयति --- आप्तस्त्विति ॥  
  
वाक्यलक्षणमाह ---- वाक्यमिति ॥ पदलक्षणमाह --- शक्तमिति ॥  
  
अर्थस्मृत्यनुकूलपदपदार्थसम्बन्धः शक्तिः । सा च पदार्थान्तरमिति  
मीमांसकाः । तन्निरासार्थमाह --- अस्मादिति ॥ डित्थादीनामिव  
घटादीनामपि सङ्केत एव शक्तिः न तु पदार्थान्तरमित्यर्थः । ननु  
गवादिपदानां जातावेव शक्तिः, विशेषणतया जातेः  
प्रथममुपस्थित्वात् । व्यक्तिलाभास्तु आक्षेपादिति केचित् । तत् न,  
गामान्येत्यादौ वृद्धव्यवहारेण सर्वत्रानयनादेर्व्यक्तावेव  
सम्भवेन, जातिविशिष्टव्यक्तावेव शक्तिकल्पनात् । शक्तिग्रहश्च  
वृद्धव्यवहारेण । व्युत्पित्सुर्बालो `गामानय'  
इत्युत्तमवृद्धवाक्यश्रवणान्तरं मध्यमवृद्धस्य  
प्रवृत्तिमुपलभ्य गवानयनं च दृष्ट्वा  
मध्यमवृद्धप्रवृत्तिजनकज्ञानस्यान्वयव्यतिरेकाभ्यां वाक्तजन्यत्वं  
निश्चित्य `अश्वमानय गां बधान' इति वाक्यान्तरे आवापोद्वापाभ्यां  
गोपदस्य गोत्वविशिष्टे शक्तिः, अश्वपदस्य अश्वत्वविशिष्टे  
शक्तिरिति व्युत्पद्यते । ननु सर्वत्र कार्यपरत्वाद्वयवहारस्य  
कार्यपरवाक्य एव व्युत्पर्त्तिन सिद्धपर इति चेत् न । ` काश्यां  
त्रिभुवन्तिलको भूपतिरास्ते ' इत्यादौ सिद्धेऽपि व्यवहारात्, `  
विकसितपद्मे मधुकरस्तिष्ठति ' इत्यादौ  
प्रसिद्धपदसमभिव्यवहारात्सिद्धेऽपि मधुकरादिव्युत्पत्तिदर्शनाच्च ।  
लक्षणापि शब्दवृत्तिः । शक्यसम्बन्दो लक्षणा । गङ्गायां घोष  
इत्यत्र गङ्गापदवाच्यप्रवाहसम्बन्धादेव तीरोपस्थितौ तीरेऽपि  
शक्तिर्न कल्प्यते । सैधवादौ लवणाश्वयोः  
परस्परसम्बन्धाभावान्नानाशक्तिकल्पनम् । लक्षणा त्रिविधा ----  
जहल्लक्षणा, अजहल्लक्षणा, जहदजल्लक्षणा चेति । यत्र  
वाच्यार्थस्यान्वयाभावः तत्र जहल्लक्षणा । यथा मञ्चाः क्रोशन्तीति ।  
यत्र वाच्यार्थस्याप्यन्वयः, तत्र अजहदिति । यथा छत्रिणो  
गच्चन्तीति । यत्र वाच्यैकदेशत्यागेन एकदेशान्वयः, तत्र  
जहदजहदिति । यथा तत्त्वमसीति । गौण्यपि लक्षणैव  
लक्ष्यमाणगुणसम्बन्धस्वरूपा यथा अग्निर्माणवक इति । व्यञ्चनापि  
शक्तिलक्षणान्तर्भूता, शब्दशक्तिमूला अर्थशक्तिमूला च ।  
अनुमानादिना अन्यथासिद्धा । तात्पर्यानुपपत्तिर्लक्षणाबीजम् ।  
तत्प्रीतीतीच्छयोच्चरितत्वं तात्पर्यम् । तात्पर्यज्ञानञ्च  
वाक्यार्थज्ञाने हेतुः नानार्थानुरोधात् । प्रकरणादिकं तात्पर्यग्राहकम् ।  
द्वारमित्यादौ पिधेहीति शब्दाध्याहारः । ननु  
अर्थज्ञानार्थत्वाच्छब्दस्यार्थमविज्ञाय  
शब्दाध्याहारासम्भवादर्थाध्याहार एव युक्त इति चेत् न ।  
पदविशेषजन्यपदार्थोपस्तिथेः शाब्दज्ञाने हेतुत्वात् । अन्यथा `  
घटः कर्मत्वमानयं कृतिः ' इत्यत्रापि शाब्दज्ञानप्रसङ्गात् ।  
पङ्कजादिपदेषु योगरूढिः । अवयवशक्तिर्योगः । समुदायशक्ती रूढिः ।  
नियतपद्मत्वादिज्ञानार्थं समुदायशक्तिः । अन्यथा कुमुदेऽपि  
प्रयोगप्रसङ्गात् । ` इतरान्विते शक्तिः ' इति प्राभाकराः । अन्वयस्य  
वाक्यार्थतया भानसम्भवादन्वयांशेऽपि शक्तिर्न कल्पनीया इति  
गौतमीयाः ।  
  
आकाङ्क्षा योग्यता सन्निधिश्च वाक्यार्थज्ञानहेतुः पदस्य  
पदान्तरव्यतिरेकप्रयुक्तान्वयाननुभावकत्वम् आकाङ्क्षा । अर्थाबाधो  
योग्यता । पदानामविलम्बेनोच्चारणं सन्निधिः ॥ २॥  
  
     दीपिका  
आकाङ्क्षेति ॥ आकाङ्क्षादिज्ञानमित्यर्थः । अन्यथा  
आकाङ्क्षादिभ्रमाच्छाब्दभ्रमो न स्यात् । आकाङ्क्षां लक्षयति ---  
पदस्येति ॥ योग्यतालक्षणमाह ---- अर्थेति ॥ सन्निधिलक्षणमाह  
---- पदानामिति । अविलम्बेन पदार्थोपस्थितिः सन्निधिः । उच्चारणं तु  
तदुपयोगितयोक्तम् ।  
  
आकाङ्क्षादिरहितं वाक्यप्रमाणम् । यथा गौरश्वः पुरूषो हस्तीति न  
प्रमाणमाकाङ्क्षाविरहात् । अग्निना सिञ्चेदिति न प्रमाणं योग्यताविरहात् ।  
प्रहरे प्रहरेऽसहोच्चारितानि गामानयेत्यादिपदानि न प्रमाणं  
सान्निध्याभावात् ॥ ३॥  
  
     दीपिका  
गौरश्व इति ॥ घटकर्मत्वमित्यप्यनाकाङ्क्षोदाहरणं द्रष्टव्यम् ।  
  
वाक्यं द्विविधम् । वैदिकं लौकिकं च । वैदिकमीश्वरोक्तत्वात्सर्वमेव  
प्रमाणम् । लौकिकं त्वाप्तोक्तं प्रमाणम् । अन्यदप्रमाणम् ॥ ४॥  
  
     दीपिका  
वाक्यं विभजते --- वाक्यमिति ॥ वैदिकस्य विशेषमाह ---  
वैदिकमीश्वरोक्तत्वादिति ॥ ननु वेदस्यानादित्वात्कथमीश्वरोक्तत्वमिति चेत्  
न । ` वेदः पौरूषेयः वाक्यसमूहत्वात् भारतादिवत् ' इत्यनुमानेन  
पौरूषेयत्वसिद्धेः । न च स्मर्यमाणकर्तृकत्वमुपाधिः,  
गौतमादिभिः शिष्यपरम्परया वेदेऽपि सकर्तृकत्वस्मरणेन  
साधनव्यापकत्वात् । ` तस्मात्तेपानात्त्रयो वेदा अजायन्त ' इति  
श्रुतेश्च । ननु वर्णा नित्याः, स एवायं गकार इति प्रत्यभिज्ञाबलात् ।  
तथा च कथं वेदस्यानित्यत्वमिति चेत् न, ` उत्पन्नो गकारो  
विनिष्टो गकार ' इत्यादिप्रतीत्या वर्णानामनित्यत्वात्, ` सोऽयं  
गकार ' इति प्रत्यभिज्ञायाः ` सीयं दीपज्वाला '  
इतिवत्साजात्यावलम्बनत्वात्, वर्णानां  
नित्यत्वेऽप्यानुपूर्वाविशिष्टवाक्यस्यानित्यत्वाच्च । तस्मादीश्वरोक्ता वेदाः ।  
मन्वादिस्मृतीनामाचाराणां च वेदमूलकतया प्रमाण्यम् ।  
स्मृतिमूलवाक्यानामिदानीमनध्ययनात्तन्मूलभूता काचिच्छारवोत्सन्नेति  
कल्प्यते । ननु पठ्यमानवेदवाक्योत्सादनस्य कल्पयितुमशक्यतया  
विप्रकीर्णवादस्यायुक्तत्वान्नित्यानुमेयो वेदो मूलमिति चेत् न, तथा सति  
कदापि वर्णानामानुपूर्वीज्ञानासम्भवेन बोधकत्वास/न्भवात् ।  
  
वाक्यार्थज्ञानं शाब्दज्ञानम् । तत्करणं शब्दः ॥ ५॥  
  
     दीपिका  
ननु एतानि पदानि स्मारितार्थसंसर्गवन्ति आकाङ्क्षादिमत्पदकदम्बकत्वात्  
मद्वाक्यवत् इत्यनुमानादेव संसर्गज्ञासम्भवाच्छब्दो न  
प्रमाणान्तरमिति चेन्न । अनुमित्यपेक्षया विलक्षणस्य शाब्दज्ञानस्य  
` शाब्दात्प्रत्येमि ' इत्वनुव्यवसायंसाक्षिकस्य सर्वसम्मतत्वात् ।  
नन्वर्थापत्तिरपि प्रमाणान्तरमस्ति ` पीनो देवदत्तो दिवा न भुङ्क्ते  
' इति दृष्टे श्रुते वा पीनत्वान्यथानुपपत्त्या  
रात्रिभोजनमर्थापत्त्या कल्प्यत इति चेन्न । ` देवदत्तो रात्रौ  
भुङ्क्ते दिवाऽभुञ्जानत्वे सति पीनत्वात् ' इत्यनुमानेनैव  
रात्रिभोजनस्य सिद्धत्वात् । शते पञ्चाशदिति सम्भवोऽप्यनुमानमेव ।  
` इह वटे यक्षस्तिष्ठति ' इत्यैतिह्यमपि  
अज्ञातम्लवक्तृकशब्द एव । चेष्टापि शब्दानुमानद्वारा व्यवहारहेतुरिति  
न प्रमाणान्तरम् । तस्मात्प्रत्यक्षानुमानोपमानशब्दाश्चत्वार्येव प्रमाणानि ॥  
  
  
  
अथ अष्टमोऽध्याय । NaiyAyikA theory on epistemology  
  
ज्ञानानां तद्वति तत्प्रकारकत्वं स्वतोग्राह्यं परतो वेति विचार्यते ।  
तत्र विप्रतिपत्तिः ------ ज्ञानप्रामाण्यं  
तदप्रामाण्याग्राहकयावज्ज्ञानग्राहकसामग्रीग्राह्यं न वा इति । अत्र  
विधिकोटिः स्वतस्त्वम् । निषेधकोटिः परतस्त्वम् । अनुमानादिग्राह्यत्वेन  
सिद्धसाधनवारणाय यावदिति । ' इदं ज्ञानमप्रमा ` इति ज्ञानेन  
प्रामाण्याग्रहाद्वाधवारणाय ----- अप्रामाण्याग्राहकेति॥  
  
इदं ज्ञानमप्रमा इत्यनुव्यवसायनिष्ठप्रामाण्यग्राहकस्यापि  
अप्रामाण्याग्राहकत्वाभावात्स्वतस्त्वं न स्यादतस्तदिति ।  
तस्मिन्ग्राह्यप्रामाण्याश्रयेऽप्रामाण्याग्राहिकेत्यर्थः । उदाहृतस्थले  
व्यवसायाप्रामाण्यग्राहकस्याप्यनुव्यवसाये तद्ग्राहकत्वात्स्वतस्त्वसिद्धिः ।  
ननु स्वत एव प्रामाण्यं गृह्यते, ` घटमहं जानामि '  
इत्यनुव्यवसायेन घटघटत्वयोरिव तत्सम्बन्धस्यापि विषयीकरणात्  
व्यवसायरूप प्रत्यासत्तेस्तुल्यत्वात् । पुरोवर्तिनि प्रकारसम्बन्धस्यैव  
प्रमात्वपदार्थत्वादिति चेत् न । स्वतःप्रामाण्यग्रहे ` जलज्ञानं प्रमा  
न वा ' इत्यनभ्यासदशायां प्रमात्वसंशयो न स्यात् । अनुव्यवसायेन  
प्रामाणस्य निश्चितत्वात् । तस्मात्स्वतोग्राह्यत्वाभावात्परतो ग्राह्यत्वमेव ।  
तथाहि । प्रथमं जलज्ञानान्तरं प्रवृत्तौ सत्यां जललाभे सति  
पूर्वोत्पन्नं जलज्ञानं प्रमा सफलप्रवृत्तिजनकत्वात् यन्नैवं  
तन्नैवं यथा अप्रमा इति व्यतिरेकिणा प्रमात्वं निश्चीयते ।  
द्वितीयादिज्ञानेषु पूर्वज्ञानदृष्टान्तेन  
तत्सजातीयत्वलिङ्गेनान्वयव्यतिरेकिणापि गृह्यते । प्रमाया  
गुणजन्यत्वमुत्पत्तौ परतस्त्वम् । प्रमासाधारणकारणं गुणः,  
अप्रमासाधारणकारणं दोषः । तत्र प्रत्यक्षे  
विशेषणवद्विशेष्यसन्निकर्षो गुणः । अनुमितौ व्यापकवति  
व्याप्यज्ञानम् । उपमितौ यथार्थसादृश्यज्ञानम् । शाब्दज्ञाने  
यथार्थयोग्यताज्ञानम् । इत्याद्यूहनीयम् । पुरोवर्तिनि  
प्रकाराभावस्यानुव्यवसायेनानुपस्थितत्वादप्रमात्वं परत एव गृह्यते ।  
पित्तादिदोषजन्यत्वमुत्पत्तौ परतस्त्वम् । ननु सर्वेषां ज्ञानानां  
यथार्थत्वादयथार्थज्ञानमेव नास्तीति । न च ` शुक्ताविदं रजतम्  
' इति ज्ञानात्प्रवृत्तिदर्शनादन्यथाख्यातिसिद्धिरिति वाच्यम् ।  
रजतस्मृतिपुरोवर्तिज्ञानाभ्यामेव प्रवृत्तिसम्भवात् ।  
स्वतन्त्रोपस्थितेष्टभेदाग्रहस्यैव सर्वत्र प्रवर्तकत्वेन ` नेदं  
रजतम् ' इत्यादौ अतिप्रसङ्गाभावादिति चेत् न । सत्यरजस्थले  
पुरोवर्तिविशेष्यकरजतत्वप्रकारकज्ञानस्य लाघवेन  
प्रवृत्तिजनकतया शुक्तावपि रजतार्थि प्रवृत्तिजनकत्वेन  
विशिष्टज्ञानस्यैव कल्पनात् ।  
   
    
  
 Encoded by Ashish Chandra ashish\_chandr70@hotmail.com  
  
  
The author of Tarka Sangraha, along with its Dipika is Annambhatta . This is  
a very well known work and most Vedantins today consider it as the stepping  
stone to understand the Nyaya-Vaisheshika, systems of logic.  
  
  
