---
Author: Sage Bharata
Category: natyashastra, major_works, bharata
File name: natya16.itx
Language: Sanskrit
Latest update: May 26, 2005
Location: doc_z_misc_major_works
Proofread by: Sowmya Krishnapur krsowmya at yahoo.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/culture/Dance/Drama
Sublocation: major_works
Text title: naaTyashaastra adhyaaya 16 vaagabhinaye kaavyalakShaNo
Texttype: pramukha
Transliterated by: Sowmya Krishnapur krsowmya at yahoo.com
engtitle: Natya Shastra Chapter 16
itxtitle: nATyashAstram adhyAyaH 16
title: नाट्यशास्त्रम् अध्यायः १६

---
  
 नाट्यशास्त्रम् अध्यायः १६   
  
               ॥ श्रीरस्तु ॥  
  
       भरतमुनिप्रणीतं नाट्यशास्त्रम्  
            अथ षोडशोऽध्यायः  
विभूषणं चाक्षरसंहतिश्च शोभाभिमानौ गुणकीर्तनं च ।  
प्रोत्साहनोदाहरणे निरुक्तं गुणानुवादोऽतिशयश्च हेतुः ॥ १॥  
  
सारूप्यमिथ्याध्यवसायसिद्धि  
        पदोच्चयाक्रन्दमनोरथाश्च ।  
आख्यानयाञ्चाप्रतिषेधपृच्छा  
        दृष्टान्तनिर्भासनसंशयाश्च ॥ २॥  
  
आशीः प्रियोक्तिः कपटः क्षमा च  
        प्राप्तिश्च पश्चात्तपनं तथैव ।  
अर्थानुवृत्तिर्ह्युपपत्तियुक्ती  
        कार्योऽनुनीतिः परिदेवनं च ॥ ३॥  
  
षट्त्रिंशदेतानि हि लक्षणानि  
        प्रोक्तानि वै भूषणसम्मितानि ।  
काव्येषु भावार्थगतानि तज्ज्ञैः  
        सम्यग् प्रयोज्यानि यथारसं तु ॥ ४॥  
  
अलङ्कारैर्गुणैश्चैव बहुभिः समलङ्कृतम् ।  
भूषणैरिव विन्यस्तैस्तद् भूषणमिति स्मृतम् ॥ ५॥  
  
यत्राल्पैरक्षरैः श्लिष्टैर्विचित्रमुपवर्ण्यते ।  
तमप्यक्षरसङ्घातं विद्याल्लक्षणसञ्ज्ञितम् ॥ ६॥  
  
सिद्धैरर्थैस्समं कृत्वा ह्यसिद्धोऽर्थः प्रसाध्यते ।  
यत्र श्लक्ष्णविचित्रार्था सा शोभेत्यभिधीयते ॥ ७॥  
  
धार्यमाणस्तु बहुभिर्वचनैः कार्ययुक्तिभिः ।  
न यः पर्यवतिष्ठेत सोऽभिमानस्तु सञ्ज्ञितः ॥ ८॥  
  
कीर्त्यमानैर्गुणैर्यत्र विविधार्थसमुद्भवैः ।  
दोषा न परिकथ्यन्ते तज्ज्ञेयं गुणकीर्तनम् ॥ ९॥  
  
लोके गुणातिरिक्तानां बहूनां यत्र नामभिः ।  
एकोऽभिशब्द्यते यस्तु विज्ञेयं गुणकीर्तनम् ॥ १०॥  
  
उत्साहजननैः स्पष्टैरर्थैरोपम्यसंश्रयैः ।  
प्रसिद्धैरुपगूढं च ज्ञेयं प्रोत्साहनं बुधैः ॥ ११॥  
  
यत्रैकस्यापि शब्दस्य दर्शनात्सुबहून्यपि ।  
यान्ति सिद्धिमनुक्तानि तदुदाहरणं स्मृतम् ॥ १२॥  
  
निरुक्तं द्विविधं प्रोक्तं तथ्यं चातथ्यमेव वा ।  
सिद्धिप्रसाधितं तथ्यमतथ्यं चाप्रसाधितम् ॥ १३॥  
  
गुणानुवादो हीनानामुत्तमैरुपमाकृतः ।  
उत्तमार्थविशेषो यः स चाप्यतिशयः स्मृतः ॥ १४॥  
  
बहूनां भाषमाणानामेकस्यार्थविनिर्णयात् ।  
सिद्धोपमानवचनं हेतुरित्यभिसञ्ज्ञितः ॥ १५॥  
  
अपदेशस्तु परोक्षो यस्मादुत्पद्यतेऽनुकरणेन ।  
लक्षणसमानकरणात् सारूप्यं तत्तु निर्देश्यम् ॥ १६॥  
  
अभूतपूर्वैर्यत्रार्थैस्तुल्यस्यार्थस्य निर्णयः ।  
स मिथ्याध्यवसायस्तु प्रोच्यते काव्यलक्षणे ॥ १७॥  
  
बहूनां तु प्रधानानां मध्ये यन्नाम कीर्त्यते ।  
एकार्थसाधनकृतं सा सिद्धिरिति कीर्त्यते ॥ १८॥  
  
गुणैर्बहुभिरेकार्थैः पदैर्यः सम्प्रशस्यते ।  
पदोच्चयं तु तद्विद्यान्नानार्थग्रथनात्मकम् ॥ १९॥  
  
आत्मभावमुपन्यस्य परसादृश्ययुक्तिभिः ।  
तीव्रार्थभाषणं यत्स्यादाक्रन्दः स तु कीर्तितः ॥ २०॥  
  
हृदयस्थस्य भावस्य सुस्पष्टार्थप्रदर्शनम् ।  
अन्यापदेशकथनैर्मनोरथ इति स्मृतः ॥ २१॥  
  
अपृष्टैरथवा पृष्टैर्निर्णयः क्रियते तु यः ।  
आख्यानमिति तज्ज्ञेयं लक्षणं नाटकाश्रयम् ॥ २२॥  
  
आदौ यत्क्रोधजननमन्ते हर्षप्रवर्धनम् ।  
यत्तु प्रियं पुनर्वाक्यं सा याञ्चा परिकीर्तिता ॥ २३॥  
  
कार्येषु विपरीतेषु यदि किञ्चित् प्रवर्तते ।  
निवार्यते च कार्यज्ज्ञैः प्रतिषेधः प्रकीर्तितः ॥ २४॥  
  
यत्राकारोद्भवैर्वाक्यैरात्मानमथवा परम् ।  
पृच्छन्निवाभिधत्तेऽर्थं सा पृच्छेत्यभिसञ्ज्ञिता ॥ २५॥  
  
विद्वान् पूर्वोपलब्धौ यत्समत्वमुपपादयेत् ।  
निदर्शनकृतस्तज्ज्ञैः स दृष्टान्त इति स्मृतः ॥ २६॥  
  
अनेकयुक्तिमद्वाक्यमनेकार्थप्रसाधकम् ।  
अनेकवाक्यसंयुक्तं तन्निर्भासनमुच्यते ॥ २७॥  
  
अपरिज्ञाततत्त्वार्थं यत्र वाक्यं समाप्यते ।  
सोऽनेकत्वाद्विचाराणां संशयः परिकीर्तितः ॥ २८॥  
  
यत्र शास्त्रार्थसम्पन्नां मनोरथसमुद्भवाम् ।  
अप्रार्थनीयामन्यां वा विदुस्तामाशिषं बुधाः ॥ २९॥  
  
आदौ यत् क्रोधजननमन्ते हर्षप्रवर्धनम् ।  
तत् प्रियं वचनं ज्ञेयमाशीर्वादसमन्वितम् ॥ ३०॥  
  
छलयुक्त्या त्वन्येषामभिसन्धानाभिभावकङ्कपटम् ।  
द्वित्रिप्रयोगयुक्तो विज्ञेयः कपटसङ्घातः ॥ ३१॥  
  
दुर्जनोदाहृतै रूक्षैः सभामध्येऽतिताडितः ।  
अक्रोधः क्रोधजननैर्वाक्यैर्यः सा क्षमा भवेत् ॥ ३२॥  
  
दृष्ट्वैवावयवं कञ्चिद्भावो यत्रानुमीयते ।  
प्राप्तिं तामभिजानीयाल्लक्षणं नाटकाश्रयम् ॥ ३३॥  
  
अकार्यं सहसा कृत्वाऽकृत्वा कार्यमथापि वा ।  
सन्तापो मनसो यस्तु पश्चात्तापः प्रकीर्तितः ॥ ३४॥  
  
प्रश्रयेणार्थसंयुक्तं यत्परस्यानुवर्तनम् ।  
स्नेहाद्दाक्षिण्ययोगाद्वा सानुवृत्तिस्तु सञ्ज्ञिता ॥ ३५॥  
  
प्राप्तानां यत्र दोषाणां क्रियते शमनं पुनः ।  
सा ज्ञेया ह्युपपत्तिस्तु लक्षणं नाटकाश्रयम् ॥ ३६॥  
  
साध्यते योऽर्थसम्बन्धो महद्भिः समवायतः ।  
परस्परानुकूल्येन सा युक्तिः परिकीर्तिता ॥ ३७॥  
  
यत्रापसारयन् दोषं गुणमर्थेन योजयेत् ।  
गुणाभिवादं दोषान् वा कार्यं तल्लक्षणं विदुः ॥ ३८॥  
  
अपूर्वक्रोधजनितमपराधं प्रमृज्य यत् ।  
सेवार्थं मधुरं वाक्यमनुनीतिः प्रकीर्तिता ॥ ३९॥  
  
दोषैर्यदन्यनामोक्तैः प्रसिद्धार्थैः प्रयोजयेत् ।  
अन्यत्रार्थेन सम्बद्धं ज्ञेयं तत् परिदेवनम् ॥ ४०॥  
  
उपमा रूपकं चैव दीपकं यमकं तथा ।  
अलङ्कारास्तु विज्ञेया चत्वारो नाटकाश्रयाः ॥ ४१॥  
  
यत्किञ्चित् काव्यबन्धेषु सादृश्येनोपमीयते ।  
उपमा नाम सा ज्ञेया गुणाकृतिसमाश्रया ॥ ४२॥  
  
एकस्यैकेन सा कार्या ह्यनेकेनाथवा पुनः ।  
अनेकस्य तथैकेन बहूनां बहुभिस्तथा ॥ ४३॥  
  
तुल्यं ते शशिना वक्त्रमित्येकेनैकसंश्रया ।  
शशाङ्कवत् प्रकाशन्ते ज्योतींषीति भवेत्तु या ॥ ४४॥  
  
एकस्यानेकविषया सोपमा परिकीर्तिता ।  
श्येनबर्हिणभासानां तुल्यार्थमिति या भवेत् ॥ ४५॥  
  
एकस्य बहुभिः साम्यादुपमा नाटकाश्रया ।  
बहूनां बहुभिर्ज्ञेया घना इव गजा इति ॥ ४६॥  
  
प्रशंसा चैव निन्दा च कल्पिता सदृशी तथा ।  
या किञ्चित्सदृशी ज्ञेया सोपमा पञ्चधा बुधैः ॥ ४७॥  
  
प्रशंसा यथा -  
दृष्ट्वा तु तां विशालाक्षीं तुतोष मनुजाधिपः ।  
मुनिभिः साधितां कृच्छ्रात् सिद्धिं मूर्तिमतीमिव ॥ ४८॥  
  
निन्दा यथा -  
सा तं सर्वगुणैर्हीनं सस्वजे कर्कशच्छविम् ।  
वने कण्टकिनं वल्ली दावदग्धमिव द्रुमम् ॥ ४९॥  
  
कल्पिता यथा -  
क्षरन्तो दानसलिलं लालामन्थरगामिनः ।  
मतङ्गजा विराजन्ते जङ्गमा इव पर्वताः ॥ ५०॥  
  
सदृशी यथा -  
यत्त्वयाद्य कृतं कर्म परिचित्तानुरोधिना ।  
सदृशं तत्तवैव स्यादतिमानुषकर्मणः ॥ ५१॥  
  
किञ्चित्सदृशी यथा -  
सम्पूर्णचन्द्रवदना नीलोत्पलदलेक्षणा ।  
मत्तमातङ्गगमना सम्प्राप्तेयं सखी मम ॥ ५२॥  
  
उपमाया बुधैरेते भेदा ज्ञेयाः समासतः ।  
शेषा ये लक्षणैर्नोक्तास्ते ग्राह्याः काव्यलोकतः ॥ ५३॥  
  
नानाधिकरणार्थानां शब्दानां सम्प्रदीपकम् ।  
एकवाक्येन संयुक्तं तद्दीपकमुच्यते ॥ ५४॥  
  
प्रसृतं मधुरं चापि गुणैः सर्वैरलङ्कृतम् ।  
काव्ये यन्नाटके विप्रास्तद्दीपकमिति स्मृतम् ॥ ५५॥  
  
  यथा - सरांसि हंसैः कुसुमैश्च वृक्षा  
      मत्तैर्द्विरेफैश्च सरोरुहाणि ।  
गोष्ठीभिरुद्यानवनानि चैव  
      तस्मिन्नशून्यानि सदा क्रियन्ते ॥ ५६॥  
  
स्वविकल्पेन रचितं तुल्यावयवलक्षणम् ।  
किञ्चित्सादृश्यसम्पन्नं यद्रूपं रूपकं तु तत् ॥ ५७॥  
  
नानाद्रव्यानुरागाद्यैर्यदौपम्यगुणाश्रयम् ।  
रूपनिर्वर्णनायुक्तं तद्रूपकमिति स्मृतम् ॥ ५८॥  
  
  यथा - पद्माननास्ताः कुमुदप्रहासा विकासिनीलोत्पलचारुनेत्राः ।  
वापीस्त्रियो हंसकुलैर्नः  
स्वनद्भिर्विरेजुरन्योन्यमिवाह्वयन्त्यः ॥ ५९॥  
  
शब्दाभ्यासस्तु यमकं पदादिषु विकल्पितम् ।  
विशेषदर्शनञ्चास्य गदतो मे निबोधत ॥ ६०॥  
  
पादान्तयमकं चैव काञ्चीयमकमेव च ।  
समुद्गयमकं चैव विक्रान्तयमकं तथा ॥ ६१॥  
  
यमकं चक्रवालं च सन्दष्टयमकं तथा ।  
पदादियमकञ्चैव ह्याम्रेडितमथापि च ॥ ६२॥  
  
चतुर्व्यवसितञ्चैव मालायमकमेव च ।  
एतादृशविधं ज्ञेयं यमकं नाटकाश्रयम् ॥ ६३॥  
  
चतुर्णां यत्र पादानामन्ते स्यात्सममक्षरम् ।  
तद्वै पादान्तयमकं विज्ञेयं नामतो यथा ॥ ६४॥  
  
दिनक्षयात् संहृतरश्मिमण्डलं  
      दिवीव लग्नं तपनीयमण्डलम् ।  
विभाति ताम्रं दिवि सूर्यमण्डलं  
      यथा तरुण्याः स्तनभारमण्डलम् ॥ ६५॥  
  
लोकानां प्रभविष्णुर्दैत्येन्द्रगदानिपातनसहिष्णुः ।  
जयति सुरदैत्यजिष्णुर्भगवानसुरवरमथनकारी विष्णुः ॥ ६६॥  
  
पादस्यान्ते तथा चादौ स्यातां यत्र समे पदे ।  
तत्काञ्चीयमकं चैव विज्ञेयं सूरिभिर्यथा ॥ ६७॥  
  
यामं यामं चन्द्रवतीनां द्रवतीनां  
      व्यक्ताव्यक्ता सारजनीनां रजनीनाम् ।  
फुल्ले फुल्ले सम्भ्रमरे वाभ्रमरे वा  
      रामा रामा विस्मयते च स्मयते च ॥ ६८॥  
  
अर्धेनैकेन यद्वृत्तं सर्वमेव समाप्यते ।  
समुद्गयमकं नाम तज्ज्ञेयं पण्डितैर्यथा ॥ ६९॥  
  
केतकीकुसुमपाण्डुरदन्तः  
      शोभते प्रवरकाननहस्ती ।  
केतकीकुसुमपाण्डुरदन्तः  
      शोभते प्रवरकाननहस्ती ॥ ७०॥  
  
एकैकं पादमुत्क्रम्य द्वौ पादौ सदृशौ यदि ।  
विक्रान्तयमकं नाम तद्विज्ञेयमिदं यथा ॥ ७१॥  
  
स पूर्वं वारणो भूत्वा द्विशृङ्ग इव पर्वतः ।  
अभवद्दन्तवैकल्याद्विशृङ्ग इव पर्वतः ॥ ७२॥  
  
पूर्वस्यान्तेन पादस्य परस्यादिर्यदा समः ।  
चक्रवच्चक्रवालं तु विज्ञेयं नामतो यथा ॥ ७३॥  
  
तुल्यात्पादद्वयादन्त्यादेकेनादिर्यदा समः ।  
सर्वत्र चक्रवालन्तु तद्विज्ञेयं बुधैर्यथा ॥ ७४॥  
  
शैला यथा शत्रुभिराहता हता  
      हताश्च भूयस्त्वनुपुङ्खपुङ्खगैः ।  
खगैश्च सर्वैर्युधि सञ्चिताश्चिता-  
      श्चिताधिरूढा निहितास्तलैस्तलैः ॥ ७५॥  
  
आदौ द्वौ यत्र पादौ तु भवेतामक्षरे समौ ।  
सन्दष्टयमकं नाम विज्ञेयं तद्बुधैर्यथा ॥ ७६॥  
  
पश्य पश्य रमणस्य मे गुणान्  
      येन येन वशगां करोति माम् ।  
येन येन हि समेति दर्शनं  
      तेन तेन वशगां करोति माम् ॥ ७७॥  
  
आदौ पादस्य तु यत्र स्यात् समावेशः समाक्षरः ।  
पादादियमकं नाम तद्विज्ञेयं बुधैर्यथा ॥ ७८॥  
  
विष्णुः सृजति भूतानि विष्णुः संहरते प्रजाः ।  
विष्णुः प्रसूते त्रैलोक्यं विष्णुर्लोकाधिदैवतम् ॥ ७९॥  
  
पादस्यान्तं पदं यत्र द्विर्द्विरेकमिहोच्यते ।  
ज्ञेयमाम्रेडितं नाम यमकं तत्र सूरिभिः ॥ ८०॥  
  
विजृम्भितं निःश्वसितं मुहुर्मुहुः  
      कथं विधेयं स्मरणं पदे पदे ।  
यथा च ते ध्यानमिदं पुनः पुन-  
      र्धुवङ्गता ते रजनी विना विना ॥ ८१॥  
  
सर्वे पादाः समा यत्र भवन्ति नियताक्षराः ।  
चतुर्व्यवसितं नाम तद्विज्ञेयं बुधैर्यथा ॥ ८२॥  
  
वारणानामयमेव कालो  
      वारणानामयमेव कालः ।  
वारणानामयमेव कालो  
      वारणानामयमेव कालः ॥ ८३॥  
  
नानारूपैः स्वरैर्युक्तं यत्रैकं व्यञ्जनं भवेत् ।  
तन्मालायमकं नाम विज्ञेयं पण्डितैर्यथा ॥ ८४॥  
  
लली बली हली माली खेली माली सली जली ।  
खलो बलोऽबलो माली मुसली त्वाभिरक्षतु ॥ ८५॥  
  
असौ हि रामा रतिविग्रहप्रिया  
      रहःप्रगल्भा रमणं मनोगतम् ।  
रतेन रात्रिं रमयेत् परेण वा  
      न चेदुदेष्यत्तरुणः परो रिपुः ॥ ८६॥  
  
न पुष्कराक्षः क्षतजोक्षिताक्षः क्षरत्क्षतेव्यः  
क्षतजन्दुरीक्षः ।  
क्षतैर्गवाक्षैरिव संवृताज्ञः साक्षात्  
सहस्राक्ष इवावभाति ॥ ८७॥  
  
एभिरर्थक्रियापेक्षैः कार्यं काव्यं तु लक्षणैः ।  
अतः परं प्रवक्ष्यामि काव्ये दोषान् गुणांस्तथा ॥ ८८॥  
  
गूढार्थमर्थान्तरमर्थहीनं  
      भिन्नार्थमेकार्थमभिप्लुतार्थम् ।  
न्यायावपेतं विषमं विसन्धि  
      शब्दच्युतं वै दश काव्यदोषाः ॥ ८९॥  
  
पर्यायशब्दाभिहतं गूढार्थमभिसञ्ज्ञितम् ।  
अवर्ण्यं वर्ण्यते यत्र तदर्थान्तरमिष्यते ॥ ९०॥  
  
अर्थहीनं त्वसम्बद्धं सावशेषार्थमेव च ।  
भिन्नार्थमभिविज्ञेयमसभ्यं ग्राम्यमेव च ॥ ९१॥  
  
विवक्षितोऽन्य एवार्थो यत्रान्यार्थेन भिद्यते ।  
भिन्नार्थं तदपि प्राहुः काव्यं काव्यविचक्षणाः ॥ ९२॥  
  
अविशेषाभिधानं यत् तदेकार्थमिति स्मृतम् ।  
अभिप्लुतार्थं विज्ञेयं यत् पदेन समस्यते ॥ ९३॥  
  
न्यायादपेतं विज्ञेयं प्रमाणपरिवर्जितम् ।  
वृत्तभेदो भवेद्यत्र विषमं नाम तद्भवेत् ॥ ९४॥  
  
अनुपशिष्टशब्दं यत् तद्विसन्धीति कीर्तितम् ।  
शब्दच्युतञ्च विज्ञेयमशब्दस्वरयोजनात् ॥ ९५॥  
  
एते दोषास्तु विज्ञेयाः सूरिभिर्नाटकाश्रयाः ।  
गुणा विपर्ययादेषां माधुर्यौदार्यलक्षणाः ॥ ९६॥  
  
श्लेषः प्रसादः समतासमाधिर्माधुर्यमोजः पदसौकुमार्यम् ।  
अर्थस्य च व्यक्तिरुदारता च कान्तिश्च काव्यस्य गुणा दशैते ॥ ९७॥  
  
ईप्सितेनार्थजातेन सम्बद्धानां परस्परम् ।  
श्लिष्टता या पदानां हि श्लेष इत्यभिधीयते ॥ ९८॥  
  
विचारगहनं यत्स्यात् स्फुटञ्चैव स्वभावतः ।  
स्वतः सुप्रतिबद्धञ्च श्लिष्टं तत् परिकीर्त्यते ॥ ९९॥  
  
अप्यनुक्तो बुधैर्यत्र शब्दोऽर्थो वा प्रतीयते ।  
सुखशब्दार्थसंयोगात् प्रसादः परिकीर्त्यते ॥ १००॥  
  
नातिचूर्णपदैर्युक्ता न च व्यर्थाभिदायिभिः ।  
दुर्बोधनैश्च न कृता समत्वात् समता मता ॥ १०१॥  
  
अन्योन्यसदृशा यत्र तथा ह्यन्योन्यभूषणाः ।  
अलङ्कारा गुणाश्चैव समाः स्युः समतां मताः ॥ १०२॥  
  
अभियुक्तैर्विशेषस्तु योऽर्थस्येहोपलक्ष्यते ।  
तेन चार्थेन सम्पन्नः समाधिः परिकीर्त्यते ॥ १०३॥  
  
उपमास्विह दृष्टानामर्थानां यत्नतस्तथा ।  
प्राप्तानां चातिसङ्क्षेपात् समाधिर्निर्णयो यतः ॥ १०४॥  
  
बहुशो यच्छ्रुतं वाक्यमुक्तं वापि पुनः पुनः ।  
नोद्वेजयति यस्माद्धि तन्माधुर्यमिति स्मृतम् ॥ १०५॥  
  
समासवद्भिर्विविधैर्विचित्रैश्च पदैर्युतम् ।  
सानुस्वारैरुदारैश्च तदोजः परिकीर्त्यते ॥ १०६॥  
  
अवगीतोऽपि हीनोऽपि स्यादुदात्तावभासकः ।  
यत्र शब्दार्थसम्पत्तिस्तदोजः परिकीर्तितम् ॥ १०७॥  
  
सुखप्रयोज्यैर्यच्छब्दैर्युक्तं सुश्लिष्टसन्धिभिः ।  
सुकुमारार्थसंयुक्तं सौकुमार्यं तदुच्यते ॥ १०८॥  
  
सुप्रसिद्धाभिधाना तु लोककर्मव्यवस्थिता ।  
या क्रिया क्रियते काव्ये सार्थव्यक्तिः प्रतीयते ॥ १०९॥  
  
यस्यार्थानुप्रवेशेन मनसा परिकल्प्यते ।  
अनन्तरं प्रयोगस्तु साऽर्थव्यक्तिरुदाहृता ॥ ११०॥  
  
दिव्यभावपरीतं यच्छृङ्गाराद्भुतयोजितम् ।  
अनेकभावसंयुक्तमुदारत्वं प्रकीर्तितम् ॥ १११॥  
  
अनेकार्थविशेषैर्यत् सूक्तैः सौष्ठवसंयुतैः ।  
उपेतमतिचित्रार्थैः उदात्तं तच्च कीर्त्यते ॥ ११२॥  
  
यन्मनश्श्रोत्रविषयमाह्लादयति हीन्दुवत् ।  
लीलाद्यर्थोपपन्नां वा तां कान्तिं कवयो विदुः ॥ ११३॥  
  
यो मनश्श्रोत्रविषयः प्रसादजनको भवेत् ।  
शब्दबन्धः प्रयोगेण स कान्त इति भण्यते ॥ ११४॥  
  
एवमेते ह्यलङ्कारा गुणा दोषाश्च कीर्तिताः ।  
प्रयोगमेषां च पुनर्वक्ष्यामि रससंश्रयम् ॥ ११५॥  
  
लघ्वक्षरप्रायकृतमुपमारूपकाश्रयम् ।  
काव्यं कार्यं तु नाट्यज्ञैः वीररौद्राद्भुताश्रयम् ॥ ११६॥  
  
गुर्वक्षरप्रायकृतं बीभत्से करुणे तथा ।  
कदाचिद्रौद्रवीराभ्यां यदाघर्षणजं भवेत् ॥ ११७॥  
  
रूपदीपकसंयुक्तमार्यावृत्तसमाश्रयम् ।  
शृङ्गारे च रसे वीरे काव्यं स्यान्नाटकाश्रयम् ॥ ११८॥  
  
उत्तरोत्तरसंयुक्तं वीरे काव्यं तु यद्भवेत् ।  
जगत्यतिजगत्यां वा सङ्कृत्यां वापि तद्भवेत् ॥ ११९॥  
  
तथैव युद्धसम्फेटा उत्कृत्यां सम्प्रकीर्तितौ ।  
करुणे शक्वरी ज्ञेया तथैवातिधृतिर्भवेत् ॥ १२०॥  
  
यद्वीरे कीर्तितं च्छन्दः तद्रौद्रेऽपि प्रयोजयेत् ।  
शेषाणामर्थयोगेन च्छन्दः कार्यः प्रयोक्तृभिः ॥ १२१॥  
  
यच्छन्दः पूर्वमुद्दिष्टं विषमार्धसमे समम् ।  
उदारमधुरैः शब्दैस्तत्कार्यं तु रसानुगम् ॥ १२२॥  
  
शब्दानुदारमधुरान् प्रमदाभिधेयान्  
      नाट्याश्रयेषु कृतिषु प्रययेत कर्तुम् ।  
तैर्भूषिता बहु विभान्ति हि काव्यबन्धाः  
      पद्माकरा विकसिता इव राजहंसैः ॥ १२३॥  
  
त्रिविधं ह्यक्षरं कार्यं कविभिर्नाटकाश्रयम् ।  
ह्रस्वं दीर्घं प्लुतञ्चैव रसभावविभावकम् ॥ १२४॥  
  
एकमात्रं भवेद् ह्रस्वं द्विमात्रं दीर्घमिष्यते ।  
प्लुतं चैव त्रिमात्रं स्यादक्षरं स्वरयोजनात् ॥ १२५॥  
  
स्मृते चासूयिते चैव तथा च परिदेविते ।  
पठतां ब्राह्मणानाञ्च प्लुतमक्षरमिष्यते ॥ १२६॥  
  
अकारस्तु स्मृते कार्यं ऊकारश्चाप्यसूयिते ।  
परिदेविते तु हाकार ॐकारोऽध्ययने तथा ॥ १२७॥  
  
ह्रस्वदीर्घप्लुतानीह यथाभावं यथारसम् ।  
काव्ययोगेषु सर्वेषु ह्यक्षराणि प्रयोजयेत् ॥ १२८॥  
  
चेक्रीडितप्रभृतिभिर्विकृतैस्तु शब्दैः  
      युक्ता न भान्ति ललिता भरतप्रयोगाः ।  
यज्ञक्रियेव रुरुचर्मधुरैः कृताक्तैः  
      वेश्या द्विजैरिव कमण्डलुदण्डहस्तैः ॥ १२९॥  
  
मृदुललितपदार्थं गूढशब्दार्थहीनं  
      बुधजनसुखभोग्यं युक्तिमन्नृत्तयोग्यम् ।  
बहुरसकृतमार्गं सन्धिसन्धानयुक्तं  
      भवति जगति योग्यं नाटकं प्रेक्षकाणाम् ॥ १३०॥  
  
                अनुबन्धः  
भूषणाक्षरसङ्घातौ शोभोदाहरणे तथा ।  
हेतुसंशयदृष्टान्ताः प्राप्ताभिप्राय एव च ॥ १३१॥  
  
निदर्शनं निरुक्तं च सिद्धिश्चाथ विशेषणम् ।  
गुणातिपातातिशयौ तुल्यतर्कः पदोच्चयः ॥ १३२॥  
  
दृष्टं चैवोपदिष्टं च विचारस्तद्विपर्ययः ।  
भ्रंशश्चानुनयो माला दाक्षिण्यं गर्हणं तथा ॥ १३३॥  
  
अर्थापत्तिः प्रसिद्धिश्च पृच्छा सारूप्यमेव च ।  
मनोरथश्च लेशश्च क्षोभोऽथ गुणकीर्तनम् ॥ १३४॥  
  
ज्ञेयान्यनुक्तसिद्धिश्च प्रियं वचनमेव च ।  
षट्त्रिंशल्लक्षणान्येव काव्यबन्धेषु निर्दिशेत् ॥ १३५॥  
  
अलङ्कारैर्गुणैश्चैव बहुभिः समलङ्कृतम् ।  
भूषणैरिव चित्रार्थैस्तद् भूषणमिति स्मृतम् ॥ १३६॥  
  
यत्राल्पैरक्षरैः श्लिष्टैर्विचित्रमुपवर्ण्यते ।  
तमप्यक्षरसङ्घातं विद्याल्लक्षणसञ्ज्ञितम् ॥ १३७॥  
  
सिद्धैरर्थैः समं कृत्वा ह्यसिद्धोऽर्थः प्रयुज्यते ।  
यत्र श्लिष्टा विचित्रार्था सा शोभेत्यभिधीयते ॥ १३८॥  
  
यत्र तुल्यार्थयुक्तेन वाक्येनाभिप्रदर्शनात् ।  
साध्यन्ते निपुणैरर्थास्तदुदाहरणं स्मृतम् ॥ १३९॥  
  
यत् प्रयोजनसामर्थ्यात् वाक्यमिष्टार्थसाधकम् ।  
समासोक्तं मनोग्राहि स हेतुरिति सञ्ज्ञितः ॥ १४०॥  
  
अपरिज्ञाततत्त्वार्थं वाक्यं यत्र समाप्यते ।  
अनेकत्वाद्विचाराणां स संशय इति स्मृतः ॥ १४१॥  
  
सर्वलोकमनोग्राहि यस्तु पक्षार्थसाधकः ।  
हेतोर्निदर्शनकृतः स दृष्टान्त इति स्मृतः ॥ १४२॥  
  
दृष्ट्वैवावयवान् कांश्चिद् भावो यत्रानुमीयते ।  
प्राप्तिं तामपि जानीयाल्लक्षणं नाटकाश्रयम् ॥ १४३॥  
  
अभूतपूर्वो योऽप्यर्थः सादृश्यात्परिकल्पितः ।  
लोकस्य हृदयग्राही सोऽभिप्राय इति स्मृतः ॥ १४४॥  
  
यत्रार्थानां प्रसिद्धानां क्रियते परिकीर्तनम् ।  
परापेक्षाद्युदासार्थं तन्निदर्शनमुच्यते ॥ १४५॥  
  
निरवद्यस्य वाक्यस्य पूर्वोक्तार्थप्रसिद्धये ।  
यदुच्यते तु वचनं निरुक्तं तदुदाहृतम् ॥ १४६॥  
  
बहूनां च प्रधानानां नाम यत्राभिकीर्त्यते ।  
अभिप्रेतार्थसिद्ध्यर्थं सा सिद्धिरभिधीयते ॥ १४७॥  
  
सिद्धान् बहून् प्रधानार्थान् उक्त्वा यत्र प्रयुज्यते ।  
विशेषयुक्तं वचनं विज्ञेयं तद्विशेषणम् ॥ १४८॥  
  
गुणाभिधानैर्विविधैर्विपरीतार्थयोजितैः ।  
गुणातिपातो मधुरैर्निष्ठुरार्थैर्भवेदथ ॥ १४९॥  
  
बहून् गुणान् कीर्तयित्वा सामान्यजनसम्भवान् ।  
विशेषः कीर्त्यते यस्तु ज्ञेयः सोऽतिशयो बुधैः ॥ १५०॥  
  
रूपकैरुपसाभिर्वा तुल्यार्थैः सुप्रयोजितैः ।  
अप्रत्यक्षार्थसंस्पर्शस्तुल्यतर्कः प्रकीर्तितः ॥ १५१॥  
  
बहूनां च प्रयुक्तानां पदानां बहुभिः पदैः ।  
उच्चयः सदृशार्थो यः स विज्ञेयः पदोच्चयः ॥ १५२॥  
  
यथादेशं यथाकालं यथारूपं च वर्ण्यते ।  
यत्प्रत्यक्षं परोक्षं वा दृष्टं तद्वर्णतोऽपि वा ॥ १५३॥  
  
परिगृह्य तु शास्त्रार्थं यद्वाक्यमभिधीयते ।  
विद्वन्मनोहरं स्वन्तमुपदिष्टं तदुच्यते ॥ १५४॥  
  
पूर्वाशयसमानार्थैरप्रत्यक्षार्थसाधनैः ।  
अनेकोपाधिसंयुक्तो विचारः परिकीर्तितः ॥ १५५॥  
  
विचारस्यान्यथाभावस्तथा दृष्टोपदिष्टयोः ।  
सन्देहात्कल्प्यते यस्तु स विज्ञेयो विपर्ययः ॥ १५६॥  
  
वाच्यमर्थं परित्यज्य दृष्टादिभिरनेकधा ।  
अन्यस्मिन्नेव पतनादिह भ्रंशः स इष्यते ॥ १५७॥  
  
उभयोः प्रीतिजननो विरुद्धाभिनिविष्टयोः ।  
अर्थस्य साधकश्चैव विज्ञेयोऽनुनयो बुधैः ॥ १५८॥  
  
ईप्सितार्थप्रसिद्ध्यर्थं कीर्त्यते यत्र सूरिभिः ।  
प्रयोजनान्यनेकानि सा मालेत्यभिसञ्ज्ञिता ॥ १५९॥  
  
हृष्टैः प्रसन्नवदनैर्यत्परस्यानुवर्तनम् ।  
क्रियते वाक्यचेष्टाभिस्तद्दाक्षिण्यमिति स्मृतम् ॥ १६०॥  
  
यत्र सङ्कीर्तयन् दोषं गुणमर्थेन दर्शयेत् ।  
गुणातिपाताद् दोषाद्वा गर्हणं नाम तद्भवेत् ॥ १६१॥  
  
अर्थान्तरस्य कथने यत्रान्योऽर्थः प्रतीयते ।  
वाक्यमाधुर्यसम्पन्ना सार्थापत्तिरुदाहृता ॥ १६२॥  
  
वाक्यैः सातिशयैरुक्ता वाक्यार्थस्य प्रसाधकैः ।  
लोकप्रसिद्धैर्बहुभिः प्रसिद्धिरिति कीर्तिता ॥ १६३॥  
  
यत्राकारोद्भवैर्वाक्यैरात्मानमथवा परम् ।  
पृच्छ्यते चाभिधत्तेऽर्थं सा पृच्छेत्यभिसञ्ज्ञिता ॥ १६४॥  
  
दृष्टश्रुतानुभूतार्थकथनादिसमुद्भवम् ।  
सादृश्यं क्षोभजननं सारूप्यमिति सञ्ज्ञितम् ॥ १६५॥  
  
हृदयस्थस्य वाक्यस्य गूढार्थस्य विभावकम् ।  
अन्यापदेशैः कथनं मनोरथ इति स्मृतः ॥ १६६॥  
  
यद्वाक्यं वाक्यकुशलैरुपायेनाभिधीयते ।  
सदृशार्थाभिनिष्पत्त्याः स लेश इति कीर्तितः ॥ १६७॥  
  
परदोषैर्विचित्रार्थैर्यत्रात्मा परिकीर्त्यते ।  
अदृष्टोऽप्यन्योऽपि वा कश्चित् स तु क्षोभ इति स्मृतः ॥ १६८॥  
  
लोके गुणातिरिक्तानां गुणानां यत्र नामभिः ।  
एकोऽपि शब्द्यते तत्तु विज्ञेयं गुणकीर्तनम् ॥ १६९॥  
  
प्रस्तावेनैव शेषोऽर्थः कृत्स्नो यत्र प्रतीयते ।  
वचनेन विनानुक्तसिद्धिः सा परिकीर्तिता ॥ १७०॥  
  
यत्प्रसन्नेन मनसा पूज्यं पूजयितुं वचः ।  
हृष्टप्रकाशनार्थं तु सा प्रियोक्तिरुदाहृता ॥ १७१॥  
  
एतानि काव्यस्य च लक्षणानि  
      षट्त्रिंशदुद्देशनिदर्शनानि ।  
प्रबन्धशोभाकरणानि तज्ज्ञैः  
      सम्यक् प्रयोज्यानि रसायनानि ॥ १७२॥  
  
इति भरतीये नाट्यशास्त्रे वागभिनये  
काव्यलक्षणो नाम षोडशोऽध्यायः ।  
  
Encoded by Sowmya Krishnapur krsowmya@yahoo at com  
  
