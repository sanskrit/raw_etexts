---
Author: kalidasa
Category: major_works, kAlidAsa
File name: raghuvansha5.itx
Language: Sanskrit
Latest update: February 22, 2005
Location: doc_z_misc_major_works
Proofread by: Arvind Kolhatkar akolhatkar at rogers.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: raghuvansha5
Texttype: pramukha
Transliterated by: Arvind Kolhatkar akolhatkar at rogers.com
engtitle: Raghuvansha by Kalidas Chapter 5
itxtitle: raghuva.nsham sargaH 05 (kAlidAsakRitam)
title: रघुवंशम् सर्गः ०५ (कालिदासकृइतम्)

---
  
 रघुवंशं सर्गः ५ कालिदासकृतम्   
  
तमध्वरे विश्वजिति क्षितीशं निःशेषविश्राणितकोशजातम् ।  
उत्पातविद्यो गुरुदक्षिणार्थी कौत्सः प्रपेदे वरतन्तुशिष्यः ॥ ५-१॥  
  
स मृण्मये वीतहिरण्मयत्वात्पात्रे निधायार्घ्यमनर्घशीलः ।  
श्रुतप्रकाशं यशसा प्रकाशः प्रत्युज्जगामातिथिमातिथेयः ॥ ५-२॥  
  
तमर्चयित्वा विधिवद्विधिज्ञस्तपोधनं मानधनाग्रयायी ।  
विशाम्पतिर्विष्टरभाजमारात्कृताञ्जलिः कृत्यविदित्युवाच ॥ ५-३॥  
  
अप्यग्रणीर्मन्त्रकृतामृषीणां कुशाग्रबुद्धे कुशली गुरुस्ते ।  
यतस्त्वया ज्ञानमशेषमाप्तं लोकेन चैतन्यमिवोष्णरश्मेः ॥ ५-४॥  
  
कायेन वाचा मनसाओइ शश्वद्यत्सम्भृतं वासवधैर्यलोपि ।  
आपाद्यते न व्ययमन्तरायैः कच्चिन्महर्षेस्त्रिविधं तपस्तत् ॥ ५-५॥  
  
आधारबन्धप्रमुखैः प्रयत्नैः संवर्धितानां सुतनिर्विशेषम् ।  
कच्चिन्न वाय्वादिरुपप्लवो वः श्रमच्छिदामाश्रमपादपानाम् ॥ ५-६॥  
  
क्रियानिमित्तेश्वपि वत्सलत्वादभग्नकामा मुनिभिः कुशेषु ।  
तदङ्कशय्याच्युतनाभिनाला कच्चिन्मृगीणामनघा प्रसूतिः ॥ ५-७॥  
  
निर्वत्यते यैर्नियमाभिषेको येभ्यो निवापाञ्जलयः पितॄणाम् ।  
तान्युञ्छषष्ठाङ्कितसैकतानि शिवानि वस्तीर्थजलानि कच्चित् ॥ ५-८॥  
  
नीवारपाकादि कडङ्गरीयैरामृश्यते जानपदैर्न कच्चित् ।  
कालोपपन्नातिथिकल्प्यभागं वन्यं शरीरस्थितिसाधनं वः ॥ ५-९॥  
  
अपि प्रसन्नेन महर्षिणा त्वं सम्यग्विनीयानुमतो गृहाय ।  
कालो ह्ययं सङ्क्रमितुं द्वितीयं सर्वोपकारक्षममाश्रमं ते ॥ ५-१०॥  
  
तवार्हतो नाभिगमेन तृप्तं मनो नियोगक्रिययोत्सुकं मे ।  
अप्याज्ञया शासितुरात्मना वा प्राप्तोऽसि सम्भावयितुं वनान्माम् ॥ ५-११॥  
  
इत्यर्घ्यपात्रानुमितव्ययस्य रघोरुदारामपि गां निशम्य ।  
स्वार्थोपपत्तिं प्रति दुर्बलाशस्तमित्यवोचद्वरतन्तुशिष्यः ॥ ५-१२॥  
  
सर्वत्र नो वार्तमवेहि राजन्नाथे कुतस्त्वय्यशुभं प्रजानाम् ।  
सूर्ये तपत्यावरणाय दृष्टेः कल्पेत लोकस्य कथं तमिस्रा ॥ ५-१३॥  
  
भक्तिः प्रतीक्ष्येषु कुलोचिता ते पूर्वान्महाभाग तयातिशेषे ।  
व्यतीतकालस्त्वहमभ्युपेतस्त्वामर्थिभावादिति मे विषादः ॥ ५-१४॥  
  
शरीरमात्रेण नरेन्द्र तिष्ठन्नाभासि तीर्थप्रतिपादितर्द्धिः ।  
आरण्यकोपात्तफलप्रसूतिः स्तम्बेन नीवार इवावशिष्टः ॥ ५-१५॥  
  
स्थाने भवानेकनराधिपः सन्नकिञ्चनत्वं मखजं व्यनक्ति ।  
पर्यायपीतस्य सुरैर्हिमांशोः कलाक्षयः श्लाघ्यतरो हि वृद्धेः ॥ ५-१६॥  
  
तदन्यतस्तावदनन्यकार्यो गुर्वर्थमाहर्तुमहं यतिष्ये ।  
स्वस्त्यस्तु ते निर्गलिताम्बुगर्भं शरद्घनं नार्दति चातकोऽपि ॥ ५-१७॥  
  
एतावदुक्त्वा प्रतियातुकामं शिष्यं महर्षेर्नृपतिर्निषिध्य ।  
किं वस्तु विद्वन्गुरवे प्रदेयं त्वया कियद्वेति तमन्वयुङ्क्त ॥ ५-१८॥  
  
ततो यथावद्विहिताध्वराय तस्मै स्मयावेशविवर्जिताय ।  
वर्णाश्रमाणां गुरवे स वर्णी विचक्षणः प्रस्तुतमाचचक्षे ॥ ५-१९॥  
  
समाप्तविद्येन मया महर्षिर्विज्ञापितोऽभूद्गुरुदक्षिणायै ।  
स मे चिरायास्खलितोपचारां तां भक्तिमेवागणयत्पुरस्तात् ॥ ५-२०॥  
  
निर्बन्धसञ्जातरुषार्थकार्श्यमचिन्तयित्वा गुरुणाहमुक्तः ।  
वित्तस्य विद्यापरिसङ्ख्यया मे कोटीश्चतस्रो दश चाहरेति ॥ ५-२१॥  
  
सोऽहं सपर्याविधिभाजनेन मत्वा भवन्तं प्रभुशब्दशेषम् ।  
अभ्युत्सहे सम्प्रति नोपरोद्धुमल्पेतरत्वाच्छ्रुतनिष्क्रयस्य ॥ ५-२२॥  
  
इत्थं द्विजेन द्विजराजकान्तिरावेदितो वेदविदां वरेण ।  
एनोनिवृत्तेन्द्रियवृत्तिरेनं जगाद भूयो जगदेकनाथः ॥ ५-२३॥  
  
गुर्वर्थमर्थी श्रुतपारदृश्वा रघोः सकाशादनवाप्य कामम् ।  
गतो वदान्यान्तरमित्ययं मे मा भूत्परीवादनवावतारः ॥ ५-२४॥  
  
स त्वं प्रशस्ते महिते मदीये वसंश्चतुर्थोऽग्निरिवाग्निगारे ।  
द्वित्राण्यहान्यर्हसि सोढुमर्हन् यावद्यते साधयितुं त्वदर्थम् ॥ ५-२५॥  
  
तथेति तस्यावितथं प्रतीतः प्रत्यग्रहीत्सङ्गरमग्रजन्मा ।  
गामात्तसारां रघुरप्यवेक्ष्य निष्क्रष्टुमर्थं चकमे कुबेरात् ॥ ५-२६॥  
  
वसिष्ठमन्त्रोक्षणजात्प्रभावादुदन्वदाकाशमहीधरेषु ।  
मरुत्सखस्येव बलाहकस्य गतिर्विजघ्ने न हि तद्रथस्य ॥ ५-२७॥  
  
अथाधिशिश्ये प्रयतः प्रदोषे रथं रघुः कल्पितशस्त्रगर्भम् ।  
सामन्तसम्भावनयैव धीरः कैलासनाथं तरसा जिगीषुः ॥ ५-२८॥  
  
प्रातः प्रयाणाभिमुखाय तस्मै सविस्मयाः कोषगृहे नियुक्ताः ।  
हिरण्मयीं कोषगृहस्य मध्ये वृष्टिं शशंसुः पतितां नभस्तः ॥ ५-२९॥  
  
स भूपतिर्भासुरहेमराशिं लब्धं कुबेरादभियास्यमानात् ।  
दिदेश कौत्साय समस्तमेव पादं सुमेरोरिव वज्रभिन्नम् ॥ ५-३०॥  
  
जनस्य साकेतनिवासिनस्तौ द्वावप्यभूतानभिनन्द्यसत्त्वौ ।  
गुरुप्रदेयाधिकनिःस्पृहोऽर्थी नृपोऽर्थिकामादधिकप्रदश्च ॥ ५-३१॥  
  
अथोष्ट्रवामीशतवाहितार्थं प्रजेश्वरं प्रीतमना महर्षिः ।  
स्पृशन्करेणानतपूर्वकायं सम्प्रस्थितो वाचमुवाच कौत्सः ॥ ५-३२॥  
  
किमत्र चित्रं यदि कामसूर्भूर्वृत्ते स्थितस्याधिपतेः प्रजानाम् ।  
अचिन्तनीयस्तु तव प्रभावो मनीषितं द्यौरपि येन दुग्धा ॥ ५-३३॥  
  
आशास्यमन्यत्पुनरुक्तभूतं श्रेयांसि सर्वाण्यधिजग्मुषस्ते ।  
पुत्रं लभस्वात्मगुणानुरूपं भवन्तमीड्यं भवतः पितेव ॥ ५-३४॥  
  
इत्थं प्रयुज्याशिषमग्रजन्मा राज्ञे प्रतीयाय गुरोः सकाशम् ।  
राजापि लेभे सुतमाशु तस्मादालोकमर्कादिव जीवलोकः ॥ ५-३५॥  
  
ब्राह्मे मुहूर्ते किल तस्य देवी कुमारकल्पं सुषुवे कुमारम् ।  
अतः पिता ब्रह्मण एव नाम्ना तमात्मजन्मानमजं चकार ॥ ५-३६॥  
  
रूपं तदोजस्वि तदेव वीर्यं तदेव नैसर्गिकमुन्नतत्वम् ।  
न कारणात्स्वाद्बिभिदे कुमारः प्रवर्तितो दीप इव प्रदीपात् ॥ ५-३७॥  
  
उत्पातविद्यं विधिवद्गुरुभ्यस्तं यौवनोद्भेदविशेषकान्तम् ।  
श्रीः साभिलाषापि गुरोरनुज्ञां धीरेव कन्या पितुराचकाङ्क्ष ॥ ५-३८॥  
  
अथेश्वरेण क्रथकैशिकानां स्वयंवरार्थं स्वसुरिन्दुमत्याः ।  
आप्तः कुमारानयनोत्सुकेन भोजेन दूतो रघवे विसृष्टः ॥ ५-३९॥  
  
तं श्लाघ्यसम्बन्धमसौ विचिन्त्य दारक्रियायोग्यदशश्च पुत्रम् ।  
प्रस्थापयामास ससैन्यमेनमृद्धां विदर्भाधिपराजधानीम् ॥ ५-४०॥  
  
तस्योपकार्यारचितोपचारा वन्येतरा जानपदोपदाभिः ।  
मार्गे निवासा मनुजेन्द्रसूनोर्बभूवुरुद्यानविहारकल्पाः ॥ ५-४१॥  
  
स नर्मदारोधसि सीकरार्द्रैर्मरुद्भिरानर्तितनक्तमाले ।  
निवेशयामास विलङ्घिताध्वा क्लान्तं रजोधूसरकेतु सैन्यम् ॥ ५-४२॥  
  
अथोपरिष्टाद्भ्रमरैर्भ्रमद्भिः प्राक्सूचितान्तःसलिलप्रवेशः ।  
निर्धौतदानामलगण्डभित्तिर्वन्यः सरित्तो गज उन्ममज्ज ॥ ५-४३॥  
  
निःशेषविक्षालितधातुनापि वप्रक्रियामृक्षवतस्तटेषु ।  
नीलोर्ध्वरेखाशबलेन शंसन्दन्तद्वयेनाश्मविकुण्ठितेन ॥ ५-४४॥  
  
संहारविक्षेपलघुक्रियेण हस्तेन तीराभिमुखः सशब्दम् ।  
बभौ स भिन्दन्बृहतस्तरङ्गान्वार्यर्गलाभङ्ग इव प्रवृत्तः ॥ ५-४५॥  
  
शैलोपमः शैवलमञ्जरीणां जालानि कर्षन्नुरसा स पश्चात् ।  
पूर्वं तदुत्पीडितवारिराशिः सरित्प्रवाहस्तटमुत्ससर्प ॥ ५-४६॥  
  
तस्यैकनागस्य कपोलभित्त्योर्जलावगाहक्षणमेकशान्ता ।  
वन्येतरानेकपदर्शनेन पुनर्दिदीपे मददुर्दिनश्रीः ॥ ५-४७॥  
  
सप्तच्छदक्षीरकटुप्रवाहमसह्यमाघ्राय मदं तदीयम् ।  
विलङ्घिताधोरणतीव्रयत्नाः सेनागजेन्द्रा विमुखा बभूवुः  ॥ ५-४८॥  
  
स च्छिन्नबन्धद्रुतयुग्यशून्यं भग्नक्षपर्यस्तरथं क्षणेन ।  
रामापरित्राणविहस्तयोधं सेननिवेशं तुमुलं चकार ॥ ५-४९॥  
  
तमापतन्तं नृपतेरवध्यो वन्यः करीति श्रुतवान्कुमारः ।  
निर्वर्तयिष्यन्विशिखेन कुम्भे जघान नात्यायतकृष्टशार्ङ्गः ॥ ५-५०॥  
  
स विद्धमात्रः किल नागरूपमुत्सृज्य तद्विस्मितसैन्यदृष्टः ।  
स्फुरत्प्रभामण्डलमध्यवर्ति कान्तं वपुर्व्योमचरः प्रपेदे ॥ ५-५१॥  
  
अथ प्रभावोपनतैः कुमारं कल्पद्रुमोत्थैरवकीर्य पुष्पैः ।  
उवाच वाग्मी दशनप्रभाभिः संवर्धितोरःस्थलतारहारः ॥ ५-५२॥  
  
मतङ्गशापादवलेपमूलादवाप्तवानस्मि मतङ्गजत्वम् ।  
अवेहि गन्धर्वपतेस्तनूजं प्रियंवदं मां प्रियदर्शनस्य ॥ ५-५३॥  
  
स चानुनीतः प्रणतेन पश्चान्मया महर्षिर्मृदुतामगच्छत् ।  
उष्णत्वमग्न्यातपसम्प्रयोगाच्छैत्यं हि यत्सा प्रकृतिर्जलस्य ॥ ५-५४॥  
  
इक्ष्वाकुवंशप्रभवो यदा ते भेत्स्यत्यजः कुम्भमयोमुखेन ।  
संयोक्ष्यसे स्वेन वपुर्महिम्ना तदेत्यवोचत्स तपोनिधिर्माम् ॥ ५-५५॥  
  
सम्मोचितः सत्त्ववता त्वयाहं शापाच्चिरप्रार्थितदर्शनेन ।  
प्रतिप्रियं चेद्भवतो न कुर्यां वृथा हि मे स्यात्स्वपदोपलब्धिः ॥ ५-५६॥  
  
सम्मोहनं नाम सखे ममास्त्रं प्रयोगसंहारविभक्तमन्त्रम् ।  
गान्धर्वमादत्स्व यतः प्रयोक्तुर्न चारिहिंसा विजयश्च हस्ते ॥ ५-५७॥  
  
अलं ह्रिया मां प्रति यन्मुहूर्तं दयापरोऽभूः प्रहरन्नपि त्वम् ।  
तस्मादुपच्छन्दयति प्रयोज्यं मयि त्वया न प्रतिषेधरौक्ष्यम् ॥ ५-५८॥  
  
तथेत्युपस्पृश्य पयः पवित्रं सोमोद्भवायाः सरितो नृसोमः ।  
उदङ्मुखः सोऽस्त्रविदस्त्रमन्त्रं जग्राह तस्मान्निगृहीतशापात् ॥ ५-५९॥  
  
एवं तयोरध्वनि दैवयोगादासेदुषोः सख्यमचिन्त्यहेतु ।  
एको ययौ चैत्ररथप्रदेशान्सौराज्यरम्यानपरो विदर्भान् ॥ ५-६०॥  
  
तं तस्थिवांसं नगरोपकण्ठे तदागमारूढगुरुप्रहर्षः ।  
प्रत्युज्जगाम क्रथकैशिकेन्द्रश्चन्द्रं प्रवृद्धोर्मिरिवोर्मिमाली ॥ ५-६१॥  
  
प्रवेश्य चैनं पुनरग्रयायी नीचैस्तथोपाचरदर्पितश्रीः ।  
मेने यथा तत्र जनः समेतो वैदर्भमागन्तुमजं गृहेशम् ॥ ५-६२॥  
  
तस्याधिकारपुरुषैः प्रणतैः प्रदिष्टां  
प्राग्द्वारवेदिविनिवेशितपूर्णकुम्भाम्।  
रम्यां रघुप्रतिनिधिः स नवोपकार्यां  
बाल्यात्परामिव दशां मदनोऽध्युवास ॥ ५-६३॥  
  
तत्र स्वयंवरसमाहृतराजलोकं  
कन्याललाम कमनीयमजस्य लिप्सोः।  
भावावबोधकलुषा दयितेव रात्रौ  
निद्रा चिरेण नयनाभिमुखी बभूव ॥ ५-६४॥  
  
तं कर्णभूषणनिपीडितपीवरांसं  
शय्योत्तरच्छदविमर्दकृशाङ्गरागम् ।  
सूतात्मजाः सवयसः प्रथितप्रबोधं  
प्राबोधयन्नुषसि वाग्भिरुदारवाचः ॥ ५-६५॥  
  
रात्रिर्गता मतिमतां वर मुञ्च शय्यां  
धात्रा द्विधैव ननु धूर्जगतो विभक्ता ।  
तामेकतस्तव बिभर्ति गुरुर्विनिद्र-  
स्तस्या भवानपरधुर्यपदावलम्बी ॥ ५-६६॥  
  
निद्रावशेन भवताप्यनवेक्षमाणा  
पर्युत्सुकत्वमबला निशि खण्डितेव ।  
लक्ष्मीर्विनोदयति येन दिगन्तलम्बी  
सोऽपि त्वदाननरुचिं विजहाति चन्द्रः ॥ ५-६७॥  
  
तद्वल्गुना युगपदुन्मिषितेन तावत्-  
सद्यः परस्परतुलामधिरोहतां द्वे ।  
प्रस्पन्दमानपरुषेतरतारमन्त-  
श्चक्षुस्तव प्रचलितभ्रमरं च पद्मम् ॥ ५-६८॥  
  
वृन्ताच्छ्लथं हरति पुष्पमनोकहानां  
संसृज्यते सरसिजैररुणांशुभिन्नैः ।  
स्वाभाविकं परगुणेन विभातवायुः  
सौरभ्यमीप्सुरिव ते मुखमारुतस्य ॥ ५-६९॥  
  
ताम्रोदरेषु पतितं तरुपल्लवेषु  
निर्धौतहारगुलिकाविशदं हिमाम्भः  
आभाति लब्धपरभागतयाधरोष्ठे  
लीलास्मितं सदशनार्चिरिव त्वदीयम् ॥ ५-७०॥  
  
यावत्प्रतापनिधिराक्रमते न भानु-  
रह्नाय तावदरुणेन तमो निरस्तम् ।  
आयोधनाग्रसरतां त्वयि वीर याते  
किं वा रिपूंस्तव गुरुः स्वयमुच्छिनत्ति ॥ ५-७१॥  
  
शय्यां जहत्युभयपक्षविनीतनिद्राः  
स्तम्बेरमा मुखरशृङ्खलकर्षिणस्ते ।  
येषां विभाति तरुणारुणरागयोगा-  
द्भिन्नाद्रिगैरिकतटा इव दन्तकोशाः ॥ ५-७२॥  
  
दीर्घेष्वमी नियमिताः पटमण्डपेषु  
निद्रां विहाय वनजाक्ष वनायुदेश्याः ।  
वक्त्रोष्मणा मलिनयन्ति पुरोगतानि  
लेह्यानि सैन्धवशिलाशकलानि वाहाः ॥ ५-७३॥  
  
भवति विरलभक्तिर्म्लानपुष्पोपहारः  
स्वकिरणपरिवेषोद्भेदशून्याः प्रदीपाः ।  
अयमपि च गिरं नस्त्वत्प्रबोधप्रयुक्ता-  
मनुवदति शुकस्ते मञ्जुवाक्पञ्जरस्थः ॥ ५-७४॥  
  
इति विरचितवाग्भिर्बन्दिपुत्रैः कुमारः  
सपदि विगतनिद्रस्तल्पमुज्झाञ्चकार ।  
मदपटुनिनदद्भिर्बोधितो राजहंसैः  
सुरगज इव गाङ्गं सैकतं सुप्रतीकः ॥ ५-७५॥  
  
अथ विधिमवसाय्य शास्त्रदृष्टं  
दिवसमुखोचितमञ्चिताक्षिपक्ष्मा ।  
कुशलविरचितानुकूलवेशः  
क्षितिपसमाजमगात्स्वयंवरस्थम् ॥ ५-७६॥  
  
इति श्रीकालिदासकृते रघुवंशे महाकाव्ये पञ्चमः सर्गः ॥  
  
  
  
  
  
Encoded and Proofread by Arvind Kolhatkar akolhatkar at rogers.com  
  
