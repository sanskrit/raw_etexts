---
Author: Sage Bharata
Category: natyashastra, major_works, bharata
File name: natya13.itx
Language: Sanskrit
Latest update: June 17, 2005
Location: doc_z_misc_major_works
Proofread by: Sowmya Krishnapur krsowmya at yahoo.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/culture/Dance/Drama
Sublocation: major_works
Text title: naaTyashaastra adhyaaya 13 karayuktidharmiivyanjaka
Texttype: pramukha
Transliterated by: Sowmya Krishnapur krsowmya at yahoo.com
engtitle: Natya Shastra Chapter 13
itxtitle: nATyashAstram adhyAyaH 13
title: नाट्यशास्त्रम् अध्यायः १३

---
  
 नाट्यशास्त्रम् अध्यायः १३   
  
               ॥ श्रीरस्तु ॥  
  
        भरतमुनिप्रणीतं नाट्यशास्त्रम्  
           अथ त्रयोदशोऽध्यायः  
ये तु पूर्वं मया प्रोक्तास्त्रयो वै नाट्यमण्डपाः ।  
तेषां विभागं विज्ञाय ततः कक्ष्यां प्रयोजयेत् ॥ १॥  
  
ये नेपथ्यगृहद्वारे मया पूर्वं प्रकीर्तिते ।  
तयोर्भाण्डस्य विन्यासो मध्ये कार्यः प्रयोक्तृभिः ॥ २॥  
  
कक्ष्याविभागो निर्देश्यो रङ्गपीठपरिक्रमात् ।  
परिक्रमेण रङ्गस्य कक्ष्या ह्यन्या विधीयते ॥ ३॥  
  
कक्ष्याविभागे ज्ञेयानि गृहाणि नगराणि च ।  
उद्यानारामसरितस्त्वाश्रमा अटवी तथा ॥ ४॥  
  
पृथिवी सागराश्चैव त्रैलोक्यं सचराचरम् ।  
वर्षाणि सप्तद्वीपाश्च पर्वता विविधास्तथा ॥ ५॥  
  
अलोकश्चैव लोकश्च रसातलमथापि च ।  
दैत्यनागालयाश्चैव गृहाणि भवनानि च ॥ ६॥  
  
नगरे वा वने वापि वर्षे वा पर्वतेऽपि वा ।  
यत्र वार्ता प्रवर्तेत तत्र कक्ष्यां प्रवर्तयेत् ॥ ७॥  
  
बाह्यं वा मध्यमं वापि तथैवाभ्यन्तरं पुनः ।  
दूरं वा सन्निकृष्टं वा देशं तु परिकल्पयेत् ॥ ८॥  
  
पूर्वप्रविष्टा ये रङ्गं ज्ञेयास्तेऽभ्यन्तरा बुधैः ।  
पश्चात्प्रविष्टा विज्ञेयाः कक्ष्याभागे तु बाह्यतः ॥ ९॥  
  
तेषां तु दर्शनेच्छुर्यः प्रविशेद्रङ्गमण्डपम् ।  
दक्षिणाभिमुखः सोऽथ कुर्यादात्मनिवेदनम् ॥ १०॥  
  
यतो मुखं भवेद्भाण्डं द्वारं नेपथ्यकस्य च ।  
सा मन्तव्या तु दिक् पूर्वा नाट्ययोगे न नित्यशः ॥ ११॥  
  
निष्क्रामेद्यश्च तस्माद्वै स तेनैव तथा व्रजेत् ।  
यतस्तस्य कृतं तेन पुरुषेण निवेदनम् ॥ १२॥  
  
निष्क्रान्तोऽर्थवशाच्चापि प्रविशेद्यदि तद्गृहम् ।  
यतः प्राप्तः स पुरुषस्तेन मार्गेण निष्क्रमेत् ॥ १३॥  
  
अथवार्थवशाच्चापि तेनैव सह गच्छति ।  
तथैव प्रविशेत् गेहमेकाकी सहितोऽपि वा ॥ १४॥  
  
तयोश्चापि प्रविशतोः कक्ष्यामन्यां विनिर्दिशेत् ।  
परिक्रमेण रङ्गस्य त्वन्या कक्ष्या विधीयते ॥ १५॥  
  
समैश्च सहितो गच्छेन्नीचैश्च परिवाहितः ।  
अथ प्रेक्षणिकाश्चापि विज्ञेया ह्यग्रतो गतौ ॥ १६॥  
  
सैव भूमिस्तु बहुभिर्विकृष्टा स्यात्परिक्रमैः ।  
मध्या वा सन्निकृष्टा वा तेषामेवं विकल्पयेत् ॥ १७॥  
  
नगरे वा वने वापि सागरे पर्वतेऽपि वा ।  
दिव्यानां गमनं कार्यं द्वीपे वर्षेषु वा पुनः ॥ १८॥  
  
आकाशेन विमानेन माययाप्यथ वा पुनः ।  
विविधाभिः क्रियाभिर्वा नानार्थाभिः प्रयोगतः ॥ १९॥  
  
नाटके च्छन्नवेषाणां दिव्यानां भूमिसञ्चरः ।  
मानुषे कारणादेषां यथा भवति दर्शनम् ॥ २०॥  
  
भारते त्वथ हैमे वा हरिवर्ष इलावृते ।  
रम्ये किम्पुरुषे वापि कुरुषूत्तरकेषु वा ॥ २१॥  
  
दिव्यानां छन्दगमनं सर्ववर्षेषु कीर्तितम् ।  
भारते मानुषाणाञ्च गमनं संविधीयते ॥ २२॥  
  
गच्छेद्यदि विकृष्टस्तु देशकालवशान्नरः ।  
अङ्कच्छेदे तमन्यस्मिन् निर्दिशेद्धि प्रवेशके ॥ २३॥  
  
अह्नः प्रमाणं गत्वा तु कार्यलाभं विनिर्दिशेद् ।  
तथालाभे तु कार्यस्य अङ्कच्छेदो विधीयते ॥ २४॥  
  
क्षणो मुहूर्तो यानो वा दिवसो वापि नाटके ।  
एकाङ्के स विधातव्यो बीजस्यार्थवशानुगः ॥ २५॥  
  
अङ्कच्छेदे तु निर्वृत्तं मासं वा वर्षमेव वा ।  
नोर्ध्वं वर्षात्प्रकर्तव्यं कार्यमङ्कसमाश्रयम् ॥ २६॥  
  
एवं तु भारते वर्षे कक्ष्या कार्या प्रयोगतः ।  
मानुषाणां गतिर्या तु दिव्यानान्तु निबोधत ॥ २७॥  
  
हिमवत्पृष्ठसंस्थे तु कैलासे पर्वतोत्तमे ।  
यक्षाश्च गुह्यकाश्चैव धनदानुचराश्च ये ॥ २८॥  
  
रक्षःपिशाचभूताश्च सर्वे हैमवताः स्मृताः ।  
हेमकूटे च गन्धर्वा विज्ञेयाः साप्सरोगणाः ॥ २९॥  
  
सर्वे नागाश्च निषधे शेषवासुकितक्षकाः ।  
महामेरौ त्रयस्त्रिंशद् ज्ञेया देवगणा बुधैः ॥ ३०॥  
  
नीले तु वैडूर्यमये सिद्धा ब्रह्मर्षयस्तथा ।  
दैत्यानां दानवानाञ्च श्वेतपर्वत इष्यते ॥ ३१॥  
  
पितरश्चापि विज्ञेया शृङ्गवन्तं समाश्रिताः ।  
इत्येते पर्वताः श्रेष्ठा दिव्यावासाः प्रकीर्तिताः ॥ ३२॥  
  
तेषां कक्ष्याविभागश्च जम्बूद्वीपे भवेदयम् ।  
तेषां न चेष्टितं कार्यं स्वैः स्वैः कर्मपराक्रमैः ॥ ३३॥  
  
परिच्छ(च्छे)दविशेषस्तु तेषां मानुषलोकवत् ।  
सर्वे भावाश्च दिव्यानां कार्या मानुषसंश्रयाः ॥ ३४॥  
  
तेषान्त्वनिमिषत्वं यत्तन्न कार्यं प्रयोक्तृभिः ।  
इह भावा रसाश्चैव दृष्टावेव प्रतिष्ठिताः ॥ ३५॥  
  
दृष्ट्या हि सूचितो भावः पुनरङ्गैर्विभाव्यते ।  
एवं कक्ष्याविभागस्तु मया प्रोक्तो द्विजोत्तमाः ॥ ३६॥  
  
पुनश्चैव प्रवक्ष्यामि प्रवृत्तीनान्तु लक्षणम् ।  
चतुर्विधा प्रवृत्तिश्च प्रोक्ता नाट्यप्रयोगतः ।  
आवन्ती दाक्षिणात्या च पाञ्चाली चोढ्रमागधी ॥ ३७॥  
  
अत्राह प्रवृत्तिरिति कस्मात् ?  उच्यते पृथिव्यां  
नानादेशवेषभाषाचारवार्ताः प्रख्यापयतीति वृत्तिः ।  
प्रवृत्तिश्च निवेदने । अत्राह - यथा पृथिव्यां बहवो  
देशाः सन्ति , कथमासां चतुर्विधत्वम् उपपन्नं,  
समानलक्षणश्चासां प्रयोग उच्यते , सत्यमेतत् ।  
समानलक्षण आसां प्रयोगः । किन्तु  
नानादेशवेषभाषाचारो लोक इति कृत्वा लोकानुमतेन  
वृत्तिसंश्रितस्य नाट्यस्य वृत्तीनां मया  
चतुर्विधत्वमभिहितं भारती सात्त्वती कैशिक्यारभटी  
चेति । वृत्तिसंश्रितैश्च प्रयोगैरभिहिता देशाः । यतः  
प्रवृत्तिचतुष्टयमभिनिर्वृत्तं प्रयोगश्चोत्पादितः । तत्र  
दाक्षिणात्यास्तावत् बहुनृत्तगीतवाद्या कैशिकीप्रायाः  
चतुरमधुरललिताङ्गाभिनयाश्च । तद्यथा -  
महेन्द्रो मलयः सह्यो मेकलः पालमञ्जरः ।  
एतेषु ये श्रिता देशाः स ज्ञेयो दक्षिणापथः ॥ ३८॥  
  
कोसलाग्ग्स्तोशलाश्चैव कलिङ्गा यवना खसाः ।  
द्रविडान्ध्रमहाराष्ट्रा वैष्णा वै वानवासजाः ॥ ३९॥  
  
दक्षिणस्य समुद्रस्य तथा विन्ध्यस्य चान्तरे ।  
ये देशास्तेषु युञ्जीत दाक्षिणात्यां तु नित्यशः ॥ ४०॥  
  
आवन्तिका वैदिशिकाः सौराष्ट्रा मालवास्तथा ।  
सैन्धवास्त्वथ सौवीरा आवर्ताः सार्बुदेयकाः ॥ ४१॥  
  
दाशार्णास्त्रैपुराश्चैव तथा वै मार्तिकावताः ।  
कुर्वन्त्यावन्तिकीमेते प्रवृत्तिं नित्यमेव तु ॥ ४२॥  
  
सात्त्वतीं कैशिकीं चैव वृत्तिमेषां समाश्रिता ।  
भवेत् प्र्योगो नाट्येऽत्र स तु कार्यः प्रयोक्तृभिः ॥ ४३॥  
  
अङ्गा वङ्गाः कलिङ्गाश्च वत्साश्चैवोढ्रमागधाः ।  
पौण्ड्रा नेपालकाश्चैव अन्तर्गिरिबहिर्गिराः ॥ ४४॥  
  
तथा प्लवङ्गमा ज्ञेया मलदा मल्लवर्तकाः ।  
ब्रह्मोत्तरप्रभृतयो भार्गवा मार्गवास्तथा ॥ ४५॥  
  
प्राज्योतिषाः पुलिन्दाश्च वैदेहास्ताम्रलिप्तकाः ।  
प्राङ्गाः प्रावृतयश्चैव युञ्जन्तीहोढ्रमागधीम् ॥ ४६॥  
  
अन्येऽपि देशाः प्राच्यां ये पुराणे सम्प्रकीर्तिताः ।  
तेषु प्रयुज्यते ह्येषा प्रवृत्तिश्चोढ्रमागधी ॥ ४७॥  
  
पाञ्चाला सौरसेनाश्च काश्मीरा हस्तिनापुराः ।  
बाह्लीका शल्यकाश्चैव मद्रकौशीनरास्तथा ॥ ४८॥  
  
हिमवत्संश्रिता ये तु गङ्गायाश्चोत्तरां दिशम् ।  
ये श्रिता वै जनपदास्तेषु पाञ्चालमध्यमाः ॥ ४९॥  
  
पाञ्चालमध्यमायां तु सात्त्वत्यारभटी स्मृता ।  
प्रयोगस्त्वल्पगीतार्थ आविद्धगतिविक्रमः ॥ ५०॥  
  
द्विधा क्रिया भवत्यासां रङ्गपीठपरिक्रमे ।  
प्रदक्षिणप्रदेशा च तथा चाप्यप्रदक्षिणा ॥ ५१॥  
  
आवन्ती दाक्षिणात्या च प्रदक्षिणपरिक्रमे ।  
अपसव्यप्रदेशास्तु पाञ्चाली चोढ्रमागधी ॥ ५२॥  
  
आवन्त्यां दाक्षिणात्यायां पार्श्वद्वारमथोत्तरम् ।  
पाञ्चाल्यामोढ्रमागध्यां योज्यं द्वारं तु दक्षिणम् ॥ ५३॥  
  
एकीभूताः पुनश्चैताः प्रयोक्तव्याः प्रयोक्तृभिः ।  
पार्षदं देशकालौ वाप्यर्थयुक्तिमवेक्ष्य च ॥ ५४॥  
  
येषु देशेषु या कार्या प्रवृत्तिः परिकीर्तिता ।  
तद्वृत्तिकानि रूपाणि तेषु तज्ज्ञः प्रयोजयेत् ॥ ५५॥  
  
एकीभूताः पुनस्त्वेता नाटकादौ भवन्ति हि ।  
अवेक्ष्य वृत्तिबाहुल्यं तत्तत्कर्म समाचरेत् ॥ ५६॥  
  
सार्थे बाहुल्यमेकस्य शेषाणामथ बुद्धिमान् ।  
येषामन्यस्य बाहुल्यं प्रवृत्तिं पूरयेत्तदा ॥ ५७॥  
  
प्रयोगो द्विविधश्चैव विज्ञेयो नाटकाश्रयः ।  
सुकुमारस्तथाविद्धो नाट्ययुक्तिसमाश्रयः ॥ ५८॥  
  
यत्त्वाविद्धाङ्गहारन्तु च्छेद्यभेद्याहवात्मकम् ।  
मायेन्द्रजालबहुलं पुस्तनेपथ्यसंयुतम् ॥ ५९॥  
  
पुरुषैर्बहुभिर्युक्तमल्पस्त्रीकं तथैव च ।  
सात्त्वत्यारभटीयुक्तं नाट्यमाविद्धसञ्ज्ञितम् ॥ ६०॥  
  
डिमः समवकारश्च व्यायोगेहामृगौ तथा ।  
एतान्याविद्धसञ्ज्ञानि विज्ञेयानि प्रयोक्तृभिः ॥ ६१॥  
  
एषां प्रयोगः कर्तव्यो दैत्यदानवराक्षसैः ।  
उद्धता ये च पुरुषाः शौर्यवीर्यबलान्विताः ॥ ६२॥  
  
नाटकं सप्रकरणं भाणो वीथ्यङ्कनाटिके ।  
सुकुमारप्रयोगाणि मानुषेष्वाश्रितास्तु ये ॥ ६३॥  
  
अथ बाह्यप्रयोगेषु प्रेक्षागृहविवर्जिते ।  
विदिक्ष्वपि भवेद्रङ्गः कदाचिद् भर्तुराज्ञया ॥ ६४॥  
  
पृष्ठ कुतपं नाट्ये युक्ता यतो मुखं भरताः ।  
सा पूर्वा मन्तव्या प्रयोगकाले तु नाट्यज्ञैः ॥ ६५॥  
  
द्वाराणि षट् चैव भवन्ति चास्य  
रङ्गस्य दिग्भागविनिश्चितानि ।  
नाट्यप्रयोगेण खलु प्रवेशे  
प्राच्यां प्रतीच्यां च दिशि प्रवेशः ॥ ६६॥  
  
विधानमुत्क्रम्य यथा च रङ्गे  
विना प्रमाणाद्विदिशः प्रयोगे ।  
द्वारन्तु यस्मात्समृदङ्गभाण्डं  
प्राचीं दिशं तां मनसाऽध्यवस्येत् ॥ ६७॥  
  
वयोऽनुरूपः प्रथमन्तु वेशो वेशोऽनुरूपश्च गतिप्रचारः ।  
गतिप्रचारानुगतश्च पाठ्यं  
पाठ्यानुरूपाभिनयश्च कार्यः ॥ ६८॥  
  
धर्मी या द्विविधा प्रोक्ता मया पूर्वं द्विजोत्तमाः ।  
लौकिकी नाट्यधर्मी च तयोर्वक्ष्यामि लक्षणम् ॥ ६९॥  
  
स्वभावभावोपगतं शुद्धं त्वविकृतं तथा ।  
लोकवार्ताक्रियोपेतमङ्गलीलाविवर्जितम् ॥ ७०॥  
  
स्वभावाभिनयोपेतं नानास्त्रीपुरुषाश्रयम् ।  
यदीदृशं भवेन्नाट्यं लोकधर्मी तु सा स्मृता ॥ ७१॥  
  
अतिवाक्यक्रियोपेतमतिसत्त्वातिभावकम् ।  
लीलाङ्गहाराभिनयं नाट्यलक्षणलक्षितम् ॥ ७२॥  
  
स्वरालङ्कारसंयुक्तमस्वस्थपुरुषाश्रयम् ।  
यदीदृशं भवेन्नाट्यं नाट्यधर्मी तु सा स्मृता ॥ ७३॥  
  
लोकप्रसिद्धं द्रव्यन्तु यदा नाट्ये प्रयुज्यते ।  
मूर्तिमत् साभिलाषञ्च नाट्यधर्मी तु सा स्मृता ॥ ७४॥  
  
आसन्नोक्तन्तु यद्वाक्यं न शृण्वन्ति परस्परम् ।  
अनुक्तं श्रूयते वाक्यं नाट्यधर्मी तु सा स्मृता ॥ ७५॥  
  
शैलयानविमानानि चर्मवर्मायुधध्वजाः ।  
मूर्तिमन्तः प्रयुज्यन्ते नाट्यधर्मी तु सा स्मृता ॥ ७६॥  
  
य एकां भूमिकां कृत्वा कुर्वीतैकान्तरेऽपराम् ।  
कौशल्यादेककत्वाद्वा नाट्यधर्मी तु सा स्मृता ॥ ७७॥  
  
या गम्या प्रमदा भूत्वा गम्या भूमिषु युज्यते ।  
गम्या भूमिष्वगम्या च नाट्यधर्मी तु सा स्मृता ॥ ७८॥  
  
ललितैरङ्गविन्यासैस्तथोत्क्षिप्तपदक्रमैः ।  
नृत्यते गम्यते यच्च नाट्यधर्मी तु सा स्मृता ॥ ७९॥  
  
योऽयं स्वभावो लोकस्य सुखदुःखक्रियात्मकः ।  
सोऽङ्गाभिनयसंयुक्तो नाट्यधर्मी तु सा स्मृता ॥ ८०॥  
  
यश्चेतिहासवेदार्थो ब्रह्मणा समुदाहृतः ।  
दिव्यमानुषरत्यर्थं नाट्यधर्मी तु सा स्मृता ॥ ८१॥  
  
यश्च कक्ष्याविभागोऽयं नानाविधिसमाश्रितः ।  
रङ्गपीठगतः प्रोक्तो नाट्यधर्मी तु सा भवेत् ॥ ८२॥  
  
नाट्यधर्मीप्रवृत्तं हि सदा नाट्यं प्रयोजयेत् ।  
न ह्यङ्गाभिनयात्किञ्चिदृते राग प्रवर्तते ॥ ८३॥  
  
सर्वस्य सहजो भावः सर्वो ह्यभिनयोऽर्थतः ।  
अङ्गालङ्कारचेष्टाभिर्नाट्यधर्मी प्रकीर्तिता ॥ ८४॥  
  
एवं कक्ष्याविभागस्तु धर्मी युक्तय एव च ।  
विज्ञेया नाट्यतत्त्वज्ञैः प्रयोक्तव्याश्च तत्त्वतः ॥ ८५॥  
  
उक्तो मयेहाभिनयो यथावत् शाखाकृतो यश्च कृतोऽङ्गहारैः ।  
पुनश्च वाक्याभिनयं यथावद्वक्ष्ये स्वरव्यञ्जनवर्णयुक्तम् ॥ ८६॥  
  
इति भरतीये नाट्यशास्त्रे करयुक्तिधर्मीव्यञ्जको नाम  
त्रयोदशोऽध्यायः ।  
  
Encoded by Sowmya Krishnapur krsowmya@yahoo at com  
  
