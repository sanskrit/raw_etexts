+++
"Text title" = "naaTyashaastra adhyaaya 4"
"File name" = "natya04.itx"
itxtitle = "nATyashAstram adhyAyaH 04"
engtitle = "Natya Shastra Chapter 4"
Category = "natyashastra, major_works, bharata"
Location = "doc_z_misc_major_works"
Sublocation = "major_works"
Texttype = "pramukha"
Author = "Sage Bharata"
Language = "Sanskrit"
Subject = "philosophy/hinduism/culture"
"Transliterated by" = "dpadmakar at hotmail.com"
"Proofread by" = "dpadmakar at hotmail.com"
"Latest update" = "May 24, 2001"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "नाट्यशास्त्रम् अध्यायः ०४"

+++
  
 नाट्यशास्त्रम् अध्यायः ४   
  
        ॥ श्रीरस्तु ॥  
  
भरतमुनिप्रणीतं नाट्यशास्त्रम्  
  
अथ चतुर्थोऽध्यायः  ।  
  
एवं तु पूजनं कृत्वा मया प्रोक्तः पितामहः ।  
आज्ञापय प्रभो क्षिप्रं कः प्रयोगः प्रयुज्यताम् ॥ १॥  
  
ततोऽस्म्युक्तो भगवता योजयामृतमन्थनम् ।  
एतदुत्साहजननं सुरप्रीतिकरं तथा ॥ २॥  
  
योऽयं समवकारस्तु धर्मकामार्थसाधकः ।  
मया प्राग्ग्रथितो विद्वन्स प्रयोगः प्रयुज्यताम् ॥ ३॥  
  
तस्मिन्समवकारे तु प्रयुक्ते देवदानवाः ।  
हृष्टाः समभवन्सर्वे कर्मभावानुदर्शनात् ॥ ४॥  
  
कस्यचित्वथ कालस्य मामाहाम्बुजसम्भवः  
नाट्यं सन्दर्शयामोऽद्य त्रिनेत्राय महात्मने ॥ ५॥  
  
ततः सार्धं सुरैर्गत्वा वृषभाङ्कनिवेशनम् ।  
समभ्यर्च्य शिवं पश्चादुवाचेदं पितामहः ॥ ६॥  
  
मया समवाकरस्तु योऽयं सृष्टः सुरोत्तम ।  
श्रवणे दर्शने चास्य प्रसादं कर्तुमर्हसि ॥ ७॥  
  
पश्याम इति देवेशो द्रुहिणं वाक्यमब्रवीत् ।  
ततो मामाह भगवान् सज्जो भव महामते ॥ ८॥  
  
ततो हिमवतः पृष्ठे नानानागसमाकुले ।  
बहुभूतगणाकीर्णे  रम्यकन्दरनिर्ज़्हरे ॥ ९॥  
  
पूर्वरङ्गः कृतः पूर्वं तत्रायं द्विजसत्तमाः ।  
तथा त्रिपुरदाहश्च डिमसंज्ञः प्रयोजितः ॥ १०॥  
  
ततो भूतगणा हृष्टाः कर्नभावानुकीर्तनात् ।  
महादेवश्च सुप्रीतः पितामहमथाब्रवीत् ॥ ११॥  
  
अहो नाट्यमिदं सम्यक् त्वया सृष्टं महामते ।  
यशस्यं च शुभार्थं च पुण्यं बुद्धिविवर्धनम् ॥ १२॥  
  
मयापीदं स्मृतं नृत्यं सन्ध्याकालेषु नृत्यता ।  
नानाकरणसंयुक्तैरङ्गहारैर्विभूषितम् ॥ १३॥  
  
पूर्वरङ्गविधावस्मिंस्त्वया सम्यक्प्रयोज्यताम् ।  
वर्धमानकयोगेषु गीतेष्वासारितेषु च ॥ १४॥  
  
महागीतेषु चैवार्थान्सम्यगेवाभिनेष्यसि ।  
यश्चायं पूर्वरङ्गस्तु त्वया शुद्धः प्रयोजितः ॥ १५॥  
  
एभिर्विमिश्रितश्चायं चित्रो नाम भविष्यति  ।  
श्रुत्वा महेश्वरवचः प्रत्युक्तस्तु स्वयंभुवा ॥ १६॥  
  
प्रयोगमङ्गहाराणामाचक्ष्व सुरसत्तम  ।  
ततस्तण्डुं समाहूय प्रोक्तवान् भुवनेश्वरः ॥ १७॥  
  
प्रयोगमङ्गहाराणामाचक्ष्व भरताय वै ।  
ततो ये तण्डुना प्रोक्तास्त्वङ्गहारा महात्मना॥ १८॥  
  
तान्वः करणसंयुक्तान्व्याख्यास्यामि सरेचकान् ।  
स्थिरहस्तोऽङ्गहारस्तु तथा पर्यस्तकः स्मृतः ॥ १९॥  
  
सूचिविद्धस्तथा चैव ह्यपविद्धस्तथैव च ।  
आक्षिप्तकोऽथ विज्ञेयस्तथा चोद्धट्टितः स्मृतः ॥ २०॥  
  
विष्कम्भश्चैव सम्प्रोक्तस्तथा चैवापराजितः ।  
विष्कम्भापसृतश्चैअव मत्ताक्रीडस्तथैव च ॥ २१॥  
  
स्वस्तिको रेचितश्चैव पार्श्वस्वस्तिक एव च ।  
वृश्चिकापसृतः प्रोक्तो भ्रमरश्च तथापरः ॥ २२॥  
  
मत्तस्खलितकश्चैव मदाद्विलसितस्तथा ।  
गतिमण्डलको ज्ञेयः परिच्छिन्नस्तथैव च ॥ २३॥  
  
परिवृत्तचितोऽथ स्यात्तथा वैशाखरेचितः ।  
परावृत्तोऽथ विज्ञेयस्तथा चैवाप्यलातकः ॥ २४॥  
  
पार्श्वच्छेदोऽथ सम्प्रोक्तो विद्युद्भ्रान्तस्तथैव च  ।  
ऊरूद्वृत्तस्तथा चैव स्यादालीढस्तथैव च ॥ २५॥  
  
रेचितश्चापि विज्ञेयस्तथैवाच्छुरितः स्मृतः ।  
आक्षिप्तरेचितश्चैव सम्भ्रान्तश्च तथापरः ॥ २६॥  
  
अपसर्पस्तु विज्ञेयस्तथा चार्धनिकुट्टकः ।  
द्वात्रिंशदेते सम्प्रोक्ता अङ्गहारास्तु नामतः ॥ २७॥  
  
एतेषां तु प्रवक्ष्यामि प्रयोगं करणाश्रयम् ।  
हस्तपादप्रचारश्च यथा योज्यः प्रयोक्तृभिः ॥ २८॥  
  
अङ्गहारेषु वक्ष्यामि करणेषु च वै द्विजाः ।  
सर्वेषामङ्गहाराणां निष्पत्तिः करणैर्यतः ॥ २९॥  
  
तान्यतः सम्प्रवक्ष्यामि नामतः कर्मतस्तथा ।  
हस्तपादसमायोगो नृत्यस्य करणं भवेत् ॥ ३०॥  
  
द्वे नृत्तकरणे चैव भवतो नृत्तमातृका ।  
द्वाभ्यां त्रिभिश्चतुर्भिर्वाप्यङ्गहारस्तु मातृभिः ॥ ३१॥  
  
त्रिभिः कलापकं चैव चतुर्भिः षण्डकं भवेत् ।  
पञ्चैव करणानि स्युः सङ्घातक  इति स्मृतः ॥ ३२॥  
  
षड्भिर्वा सप्तभिर्वापि अष्टभिर्नवभिस्तथा ।  
करणैरिह संयुक्ता अङ्गहाराः प्रकीर्ताः ॥ ३३॥  
  
एतेषामेव वक्ष्यामि हस्तपादविकल्पनम् ।  
तलपुष्पपुटं पूर्वं वर्तितं वलितोरु च ॥ ३४॥  
  
अपविद्धं समनखं लीनं स्वस्तिकरेचितम् ।  
मण्डलस्वस्तिकं चैव निकुट्टकमथापि च ॥ ३५॥  
  
तथैवार्धनिकुट्टं च कटिच्छिन्नं तथैव च ।  
अर्धरेचितकं चैव वक्षःस्वस्तिकमेव च ॥ ३६॥  
  
उन्मत्तं स्वस्तिकं चैव पृष्ठस्वस्तिकमेव च ।  
दिक्स्वस्तिकमलातं च तथैव च कटीसमम् ॥ ३७॥  
  
आक्षिप्तरेचितं चैव विक्षिप्ताक्षिप्तकं तथा ।  
अर्धस्वस्तिकमुद्दिष्टमञ्चितं च तथापरम् ॥ ३८॥  
  
भुजङ्गत्रासितं प्रोक्तमूर्ध्वजानु तथैव च ।  
निकुञ्चितं च मत्तल्लि त्वर्धमत्तल्लि चैव हि ॥ ३९॥  
  
स्याद्रेचकनिक्कुट्टं च तथा पादापविद्धकम् ।  
वलितं घूर्णितं चैव ललितं च तथापरम् ॥  ४०॥  
  
दण्डपक्षं तथा चैव भुजङ्गत्रस्तरेचितम् ।  
नूपुरं चैव सम्प्रोक्तं तथा वैशाखरेचितम् ॥ ४१॥  
  
भ्रमरं चतुरं चैव भुजङ्गाञ्चितमेव च ।  
दण्डरेचितकं चैव तथा वृश्चिककुट्टितम् ॥४२॥  
  
कटिभ्रान्तं तथा चैव लतावृश्चिकमेव च ।  
छिन्नं च करणं प्रोक्तं तथा वृश्चिकरेचितम् ॥ ४३॥  
  
वृश्चिकं व्यंसितं चैव तथा पार्श्वनिकुट्टकम्  ।  
ललाटतिलकं क्रान्तं कुञ्चितं चक्रमण्डलम् ॥ ४४॥  
  
उरोमण्डलमाक्षिप्तं तथा तलविलासितम् ।  
अर्गलं चाथ विक्षिप्तमावृत्तं दोलपादकम् ॥ ४५॥  
  
विवृत्तं  विनिवृत्तं च पार्श्वक्रान्तं निशुम्भितम् ।  
विद्युत्भ्रान्तमतिक्रान्तं विवर्तितकमेव च ॥ ४६॥  
  
गजक्रीडितकं चैव तलसंस्फोटितं तथा ।  
गरुडप्लुतकं चैव गण्डसूचि तथापरम् ॥ ४७॥  
  
परिवृत्तं समुद्दिष्टं पार्श्वजानु तथैव च ।  
गृध्रावलीनकं चैव सन्नतं सूच्यथापि च ॥ ४८॥  
  
अर्धसूचीति करणं सूचिविद्धं तथैव च ।  
अपक्रान्तं च सम्प्रोक्तं मयूरललितं तथा ॥ ४९॥  
  
सर्पितं दण्डपादं च हरिणप्लुतमेव च ।  
प्रेङ्खोलितं नितम्बं च स्खलितं करिहस्तकम् ॥ ५०॥  
  
प्रसर्पितकमुद्दिष्टं सिंहविक्रीडतं तथा ।  
सिंहाकर्षितमुद्वृत्तं तथोपसृतमेव च ॥ ५१॥  
  
तलसंघट्टितं चैव जनितं चावहित्थकम् ।  
निवेशमेलकाक्रीडमूरूद्वृत्तं तथैव च ॥ ५२॥  
  
मदस्खलितकं चैव विष्णुक्रान्तमथापि च ।  
सम्भ्रान्तमथ विष्कम्भमुद्घट्टितमथापि च ॥ ५३॥  
  
वृषभक्रीडितं चैव लोलितं च तथापरम् ।  
नागापसर्पितं चैव शकटास्यं तथैव च ॥ ५४॥  
  
गङ्गावतरणं चैवेत्युक्तमष्टाधिकं शतम् ।  
अष्टोत्तरशतं ह्येतत्करणानां मयोदितम् ॥ ५५॥  
  
नृत्ये युद्धे नियुद्धे च तथ गतिपरिक्रमे ।  
गतिप्रचारे वक्ष्यामि युद्धचारीविकल्पनम् ॥ ५६॥  
  
यत्र तत्रापि संयोज्यमाचार्यैर्नाट्यशक्तिनः ।  
प्रायेण करणे कार्यो वामो वक्षःस्थितः करः ॥ ५७॥  
  
चरणस्यानुगश्चापि दक्षिणस्तु भवेत्करः ।  
हस्तपादप्रचारन्तु कटिपार्श्वोरुसंयुतम् ॥ ५८॥  
  
उरःपृष्ठोदरोपेतं वक्ष्यमाणं निबोधत ।  
यानि स्थानानि याश्चार्यो नृत्यहस्तास्तथैव च ॥ ५९॥  
  
सा मातृकेति विज्ञेया तद्योगात्करणं भवेत् ।  
कटी कर्णसमा यत्र कोर्परांसशिरस्तथा ॥ ६०॥  
  
समुन्नतमुरश्चैव सौष्ठवं नाम तद्भवेत् ।  
वामे पुष्पपुटः पार्श्वे पादोऽग्रतलसञ्चरः ॥ ६१॥  
  
तथा च सन्नतं पार्श्वं तलपुष्पपुटं भवेत् ।  
कुञ्चितौ मणिबन्धे तु व्यावृत्तपरिवर्तितौ ॥ ६२॥  
  
हस्तौ निपतितौ चोर्वोर्वर्तितं करणं तु तत् ।  
शुकतुण्डौ यदा हस्तौ व्यावृत्तपरिवर्तितौ ॥ ६३॥  
  
उरू च वलितौ यस्मिन्वलितोरुकमुच्यते ।  
आवर्त्य शुकतुण्डाख्यमूरुपृष्ठे निपातयेत् ॥ ६४॥  
  
वामहतश्च वक्षःस्थोऽप्यपविद्धं तु तद्भवेत् ।  
श्लिष्टौ समनखौ पदौ करौ चापि प्रलिम्बितौ ॥ ६५॥  
  
देहः स्वाभाविको यत्र भवेत्समनखं तु तत् ।  
पताकाञ्जलि वक्षःस्थं प्रसारितशिरोधरम् ॥ ६६॥  
  
निहञ्चितांसकूटं च तल्लिनं करणं स्मृतम् ।  
स्वस्तिकौ रेचिताविद्धौ विश्लिष्टौ कटिसंश्रितौ ॥ ६७॥  
  
यत्र तत्करणं ज्ञेयं बुधैः स्वस्तिकरेचितम् ।  
स्वस्तिकौ तु करौ कृत्वा प्राङ्गमुखोर्ध्वतलौ समौ ॥ ६८॥  
  
तथा च मण्डलं स्थानं मण्डलस्वस्तिकं तु तत् ।  
निकुट्टितौ यदा हस्तौ स्वबाहुशिरसोऽन्तरे ॥ ६९॥  
  
पादौ निकुट्टितौ चैव ज्ञेयं तत्तु निकुट्टकम् ।  
अञ्चितौ बाहुशिरसि हस्तस्त्वभिमुखाङ्गुलिः ॥ ७०॥  
  
निकुञ्चितार्धयोगेन भवेदर्थनिकुट्टकम् ।  
पर्यायशः कटिश्छिन्ना बाह्वोः शिरसि पल्लवौ ॥ ७१॥  
  
पुनःपुनश्च करणं कटिच्छिनं तु तद्भवेत् ।  
अपविद्धकरः सूच्या पादश्चैव निकुट्टितः ॥ ७२॥  
  
संन्नतं यत्र पार्श्वं च तद्भवेअर्धरेचितम् ।  
स्वस्तिकौ चरणौ यत्र करौ वक्षसि रेचितौ ॥ ७३॥  
  
निकुञ्चितं तथा वक्षो वक्षस्स्वस्तिकमेव तत् ।  
आञ्चितेन तु पादेन रेचितौ तु करौ यदा ॥ ७४॥  
  
उन्मतं करणं तत्तु विज्ञेयं नृत्यकोविदैः ।  
हस्ताभ्यामथ पादाभ्यां भवतः स्वस्तिकौ यदा ॥ ७५॥  
  
तत्स्वस्तिकमिति प्रोक्तं करणं करणार्थिभिः ।  
विक्षिप्ताक्षिप्तबाहुभ्यां स्वस्तिकौ चरणौ यदा ॥ ७६॥  
  
अपक्रान्तार्धसूचिभ्यां तत्पृष्ठस्वस्तिकं भवेत् ।  
पार्श्वयोरग्रतश्चैव यत्र श्लिष्टः करो भवेत् ॥ ७७॥  
  
स्वस्तिकौ हस्तपादाभ्यां तद्दिक्स्वस्तिकमुच्यते ।  
अलातं चरणं कृत्वा व्यंसयेद्दक्षिणं करम् ॥ ७८॥  
  
ऊर्ध्वजानुक्रमं कुर्यादलातकमिति स्मृतम् ।  
स्वस्तिकापसृतः पादः करौ नाभिकटिस्थितौ ॥ ७९॥  
  
पार्श्वमुद्वाहितं चैव करणं तत्कटीसमम् ।  
हस्तौ हृदि भवेद्वामः सव्यश्चाक्षिप्तरेचितः ॥८०॥  
  
रेचितश्चापविद्धश्च तत्स्यादाक्षिप्तरेचितम् ।  
विक्षिप्तं हस्तपादं च तसैवाक्षेपणं पुनः ॥ ८१॥  
  
यत्र तत्करणं ज्ञेयं विक्षिप्ताक्षिप्तप्तकं द्विजाः ।  
स्वस्तिकौ चरणौ कृत्वा करिहस्तं च दक्षिणम् ॥ ८२॥  
  
वक्षस्थाने तथा वाममर्धस्वस्तिकमादिशेत् ।  
व्यावृत्तपरिवृत्तस्तु स एव तु करो यदा ॥ ८३॥  
  
अञ्चितो नासिकाग्रे तु तदञ्चितमुदाहृतम् ।  
कुञ्चितं पादमुत्क्षिप्य त्र्यश्रमूरुं विवर्तयेत् ॥ ८४॥  
  
कटिजानुविवर्ताच्च भुजङ्गत्रासितं भवेत् ।  
कुञ्चितं पादमुत्क्षिप्य जनुस्तनसमं न्यसेत् ॥ ८५॥  
  
प्रयोगवशगौ हस्तावूर्ध्वजानु प्रकीर्तितम् ।  
वृश्चिकं चरणं कृत्वा करं पार्श्वे निकुञ्चयेत् ॥ ८६॥  
  
नासाग्रे दक्षिणं चैव ज्ञेयं तत्तु निकुञ्चितम् ।  
वामदक्षिणपादाभ्यां घूर्णमानोपसर्पणैः ॥८७॥  
  
उद्वेष्टितापविद्धैश्च हस्तैर्मत्तल्ल्युदाहृतम् ।  
स्स्खलितापसृतौ पादौ वामहस्तश्च रेचितः ॥ ८८॥  
  
सव्यहस्तः कटिस्थः स्यादर्धमत्तल्लि तत्स्मृतम् ।  
रेचितो दक्षिणो हस्तः पादः सव्यो निकुट्टितः ॥ ८९॥  
  
दोला चैव भवेद्वामस्तद्रेचितनिकुट्टितम् ।  
कार्यौ नाभितटे हस्तौ प्राङ्मुखौ खटकामुखौ ॥ ९०॥  
  
सूचीविद्धावपक्रान्तौ पादौ पादापविद्धके ।  
अपविद्धो भवेद्धस्तः सूचीपादस्तथैअव च ॥ ९१॥  
  
तथा त्रिकं विवृत्तं च वलितं नाम तद्भवेत् ।  
वर्तिताघूर्णितः सव्यो हस्तो वामश्च दोलितः ॥ ९२॥  
  
स्वस्तिकापसृतः पादः करणं घूर्णितं तु तत् ।  
करिहस्तो भवेद्वामो दक्षिणश्च विवर्तितः ॥ ९३॥  
  
बहुशः कुट्टितः पदो ज्ञेयं तल्ललितं बुधैः  ।  
ऊर्ध्वजानुं विधायाथ तस्योपरि लतां न्यसेत् ॥ ९४॥  
  
दण्ड्पक्षं तत्प्रोक्तं कर्णं नृत्यवेदिभिः ।  
भुजङ्गत्रासितं कृत्वा यत्रोभावपि रेचितौ ॥ ९५॥  
  
वामपार्श्वस्थ्तौ हस्तौ भुजङ्गत्रस्तरेचितम् ।  
त्रिकं सुवलितं कृत्वा लतारेचितकौ करौ ॥ ९६॥  
  
नूपुर्श्च तथा पादः करण्E नूपुरे न्यसेत् ।  
रेचितौ हस्तपादौ च कटी ग्रीवा च रेचिता ॥ ९७॥  
  
वैशाखस्थानकेनैतद्भवेवैशाखरेचितम् ।  
आक्षिप्तः स्वस्तिकः पादः करौ चोद्वेष्टितौ तथा ॥ ९८॥  
  
त्रिकस्य वलनाच्चैव   ज्ञेयं भ्रमरकं तु तत् ।  
अञ्चितः स्यात्करो वामः सव्यश्चतुर एव तु ॥ ९९॥  
  
दक्षिणः कुट्टितः पादश्चतुरं तत्प्रकीर्तितम् ।  
भुजङ्गत्रासितः  पादो दक्षिणो रेचितः करः ॥ १००॥  
  
लताख्यश्च करो वामो भुजङ्गाञ्चितकं भवेत् ।  
विक्षिप्तं हस्तपादं तु समन्ताद्यत्र दण्डवत् ॥ १०१॥  
  
रेच्यते तद्धि करणं ज्ञेयं दण्डकरेचितम् ।  
वृश्चिकं चरणं कृत्वा द्वावप्यथ निकुट्टितौ ॥ १०२॥  
  
विधातव्यौ करौ तत्तु ज्ञेयं वृश्चिककुट्टितम् ।  
सूचिं कृत्वापविद्धं च दक्षिणं चरणं न्यसेत् ॥ १०३॥  
  
रेचिता च कटिर्यत्र कटिभ्रान्तं तदुच्यते ।  
अञ्चितः पृष्ठतः पादः कुञ्चितोर्ध्वतलाङ्गुलिः ॥ १०४॥  
  
लताख्यश्च करो वामस्तल्लतावृश्चिकं भवेत् ।  
अलपद्मः कटीदेशे छिन्ना पर्यायशः कटी ॥ १०५॥  
  
वैशाखस्थानकेनेह तच्छिन्नं करणं भवेत् ।  
वृश्चिकं चरणं कृत्वा स्वस्तिकौ च करवुभौ ॥ १०६॥  
  
रेचितौ विप्रकीर्णौ च करौ वृश्चिकरेचितम् ।  
बाहुशीर्षाञ्चितौ हस्तौ पादः पृष्ठाञ्चितस्तथा ॥ १०७॥  
  
दूरसन्नतपृष्ठं च वृश्चिकं तत्प्रकीर्तितम् ।  
आलीढं स्थानकं यत्र करौ वक्षसि रेचितौ ॥ १०८॥  
  
ऊर्ध्वाधो विप्रकीर्णौ च व्यंसितं करणं तु तत् ।  
हस्तौ तु स्वस्तिकौ पार्श्वे तथा पादो निकुट्टितः ॥ १०९॥  
  
यत्र तत्करणं ज्ञेयं बुधैः पार्श्वनिकुट्टितम् ।  
वृश्चिकं चरणं कृत्वा पादस्याङ्गुष्ठकेन तु ॥ ११०॥  
  
ललाटे तिलकं कुर्याल्ललाटतिलकं तु तत् ।  
पृष्ठतः कुञ्चितं कृत्वा व्यतिक्रान्तक्रमं ततः ॥ १११॥  
  
आक्षिप्तौ च करौ कार्यौ क्रान्तके करणे द्विजाः ।  
आद्यः पादो नतः कार्यः सव्यहस्तश्च कुञ्चितः ॥ ११२॥  
  
उत्तानो वामपार्श्वस्थस्तत्कुञ्चितमुदाहृतम् ।  
प्रलम्बिताभ्यां बाहुभ्यां यद्गात्रेणानतेन च ॥ ११३॥  
  
अभ्यन्तरापविद्धः स्यात्तज्ज्ञेयं चक्रमण्डलम् ।  
स्वस्तिकापसृतौ पादावपविद्धक्रमौ यदा ॥ ११४॥  
  
उरोमण्डलकौ हस्तावुरोमण्डलिकस्तु   तत् ।  
आक्षिप्तं हस्तपादं च क्रियते  यत्र वेगतः ॥ ११५॥  
  
आक्षिओतं नाम करणं विज्ञेयं तत्द्विजोत्तमाः ।  
ऊर्ध्वाङ्गुलितलः पादः पार्श्वेनोर्ध्वं प्रसारितः ॥ ११६॥  
  
प्रकुर्यादञ्चिततलौ हस्तौ तलविलासिते ।  
पृष्ठतः प्रसृतः पादौ द्वौ तालावर्धमेव च ॥ ११७॥  
  
तस्येव चानुगो हस्तः पुरतस्त्वर्गलं तु तत् ।  
विक्षिप्तं हस्तपादं च पृष्ठतः पार्श्वतोऽपि वा ॥ ११८॥  
  
एकमार्गगतं यत्र तद्विक्षिप्तमुदाहृतम् ।  
प्रसार्य कुञ्चितं पादं पुनरावर्तयेत् द्रुतम् ॥ ११९॥  
  
प्रयोगवशगौ हस्तौ तदावर्तमुदाहृतम् ।  
कुञ्चितं पादमुत्क्षिप्य पार्श्वात्पार्श्वं तु डोलयेत् ॥ १२०॥  
  
प्रयोगवशगौ हस्तौ डोलापादं तदुच्यते ।  
आक्षिप्तं हस्तपादं च त्रिकं चैव विवर्तयेत् ॥ १२१॥  
  
रेचितौ च तथा हस्तौ विवृत्ते करणे द्विजाः ।  
सूचीविद्धं विधायाथ त्रिकं तु विनिवर्तयेत् ॥ १२२॥  
  
करौ च रेचितौ कार्यौ विनिवृत्ते द्विजोत्तमः ।  
पार्श्वक्रान्तक्रमं कृत्वा पुरस्तादथ पातयेत् ॥ १२३॥  
  
प्रयोगवशगौ हस्तौ पार्श्वक्रान्तं तदुच्यते ।  
पृष्ठतः कुञ्चितः पादौ वक्षश्चैव समुन्नतम् ॥ १२४॥  
  
तिलके च करः स्थाप्यस्तन्निस्तम्भितमुच्यते ।  
पृष्ठतो वलितं पादं शिरोघृष्टं प्रसारयेत् ॥ १२५॥  
  
सर्वतो मण्डलाविद्धं विद्युद्भ्रान्तं तदुच्यते ।  
अतिक्रान्तक्रमं कृत्वा पुरस्तात्सम्प्रसारयेत् ॥ १२६॥  
  
प्रयोगवशगौ हस्तावतिक्रान्ते प्रकीर्तितौ ।  
आक्षिप्तं हस्तपादं च त्रिकं चैव विवर्तितम् ॥ १२७॥  
  
द्वितीयो रेचितो हस्तो विवर्तितकमेव तत् ।  
कर्णेऽञ्चितः करो वामो लताहस्तश्च दक्षिणः ॥ १२८॥  
  
दोलापादस्तथा चैव गजक्रीडितकं भवेत् ।  
द्रुतमुत्क्षिप्य चरणं पुरस्तादथ पातयेत् ॥ १२९॥  
  
तलसंस्फोटितौ हस्तौ तलसंस्फोटिते मतौ ।  
पृष्ठप्रसारितः पादः लतारेचितकौ करौ ॥ १३०॥  
  
समुन्नतं शिरश्चैव गरुडप्लुतकं भवेत् ।  
सूचिपादो नतं पार्श्वमेको वक्षःस्थितः करः ॥ १३१॥  
  
द्वितीयश्चाञ्चितो गण्डे गण्डसूची तदुच्यते ,  
ऊर्ध्वापवेष्टितौ हस्तौ सूचीपादो विवर्तितः ॥ १३२॥  
  
परिवृत्तत्रिकं चैव परिवृत्तं तदुच्यते ।  
एकः समस्थितः पाद ऊरुपृष्ठे स्थितोऽपरः ॥ १३३॥  
  
मुष्टिहस्तश्च वक्षःस्थः पार्श्वजानु तदुच्यते ।  
पृष्ठप्रसारितः पादः किञ्चितञ्चित जानुकः ॥ १३४॥  
  
यत्र प्रसारितो बाहू तत्स्यात् गृध्रावलीनकम् ।  
उत्प्लुत्य चरणौ कार्यावग्रतः स्वस्तिकस्थितौ ॥ १३५॥  
  
सन्नतौ च तथा हस्तौ सन्नतं तदुदाहृतम् ।  
कुञ्चितं पादमुत्क्षिप्य कुर्यादग्रस्थितं भुवि ॥ १३६॥  
  
प्रयोगवशगौ हस्तौ सा सूची परिकीर्तिता ।  
अलपद्मः शिरोहस्तः सूचीपादश्च दक्षिणः ॥ १३७॥  
  
यत्र तत्करणं ज्ञेअयमर्धसूचीति नामतः ।  
पादसूच्या यदा पादो द्वितीयस्तु प्रविध्यते ॥ १३८॥  
  
कटिवक्षःस्थितौ हस्तौ सूचीविधं तदुच्यते ।  
कृत्वोरुवलितं पादमपक्रान्तक्रमं न्यसेत् ॥ १३९॥  
  
प्रयोगवशगौ हस्तवपक्रान्तं तदुच्यते ।  
वृश्चिकं चरणं कृत्वा रेचितौ च तथा करौ ॥ १४०॥  
  
तथा त्रिकं विवृत्तं च मयूरललितं भवेत् ।  
अञ्चितापसृतौ पादौ शिरश्च परिवाहितम् ॥ १४१॥  
  
रेचितौ च तथा हस्तौ तत्सर्पितमुदाहृतम् ।  
नूपुरं चरणं कृत्वा दण्डपादं प्रसारयेत् ॥ १४२॥  
  
क्षिप्राविद्धकरं चैव दण्डपादं तदुच्यते ।  
अतिक्रान्तक्रमं कृत्वा समुत्प्लुत्य निपातयेत् ॥ १४३॥  
  
जङ्घाञ्चितोपरि क्षिप्ता तद्विद्याद्धरिणप्लुतम् । (see the cluster ~NghA. A new ligature may be added to represent this cluster)  
डोलापादक्रमं कृत्वा समुत्प्लुत्य निपातयेत् ॥१४४॥  
  
परिवृत्तत्रिकं चैव तत्प्रेङ्खोलितमुच्यते ।  
भुजावूर्ध्वविनिष्क्रान्तौ हस्तौ चाभि ( धो ) मुखाङ्गुली ॥ १४५॥  
  
बद्धा चारी तथ चैव नितम्बे करणे भवेत् ।  
दोलापादक्रमं कृत्वा हस्तौ तदनुगावुभौअ ॥ १४६॥  
  
रेचितौ घूर्णितौ वापि स्खलितं करणं भवेत् ।  
एको वक्षःस्थितो हस्तः प्रोद्वेष्टिततलोऽपरः ॥ १४७॥  
  
अञ्चितश्चरणश्चैव प्रयोज्यः करिहस्तके ।  
एकस्तु रेचितो हस्तो लताख्यस्तु तथा परः ॥ १४८॥  
  
प्रसर्पिततलौ पादौ प्रसर्पितकमेव तत् ।  
अलातं च पुरःकृत्वा द्वितीयं च द्रुतक्रमम् ॥ १४९॥  
  
हस्तौ पादानुगौ चापि सिंहविक्रीडिते स्मृतौ ।  
पृष्ठप्रसर्पितः पादस्तथा हस्तौ निकुञ्चितौ ॥ १५०॥  
  
पुनस्तथैव कर्तव्यौ सिंहाकर्ष्तके द्विजाः ।  
आक्षिप्तहस्तमाक्षिप्तदेहमाक्षिप्तपादकम् ॥ १५१॥  
  
अद्वृत्तगात्रमित्येतदुद्वृतां करणं स्मृतम् ।  
आक्षिप्तचरणश्चैको हस्तौ तस्यैव चानुगौ ॥ १५२॥  
  
आनतं च तथ गात्रं तयोपसृतकं भवेत्  
दोलापादक्रमं कृत्वा तलसङ्घट्टितौ करौ ॥ १५३॥  
  
रेचयेच्च करं वामं तलसङ्घट्टिते सदा ।  
एको वक्षःस्थितो हस्तो द्व्तीयश्च प्रलम्बितः ॥ १५४॥  
  
तलाग्रसंस्थितः पादो जनिते करणे भवेत् ।  
जनितं करणं कृत्वा हस्तौ चाभिमुखाङ्गुली ॥ १५५॥  
  
शनैर्निपतितो चैव ज्ञेयं तदवहित्थकम् ।  
करौ वक्षःस्थितौ कार्यावुरौ निर्भुग्नमेव च ॥ १५६॥  
  
मण्डलस्थानकं चैव निवेशं करणं तु तत् ।  
तलसञ्चरपादाभ्यामुत्प्लुत्य पतनं भवेत् ॥१५७॥  
  
संनतं वलितं गात्रमेलकाक्रीडितं तु तत् ।  
करमावृत्तकरणमूरुपृष्ठेऽञ्चितं न्यसेत् ॥ १५८॥  
  
जङ्घाञ्चिता तथोद्वृत्ता ह्यूरूद्वृत्तं तु तद्भवेत् ।  
करौ प्रलम्बितौ कार्यो शिरश्च परिवाहितम् ॥ १५९॥  
  
पादौ च वलिताविध्दौअ मदस्खलितके द्विजाः ।  
पुरः प्रसारितः पादः कुञ्चितो गगनोन्मुखः ॥ १६०॥  
  
करौ च रेचितौ यत्र विष्णुक्रान्तं तदुच्यते ।  
करमावर्तितं कृत्वा ह्यूरुपृष्ठे निकुञ्चयेत् ॥१६१॥  
  
ऊरुश्चैव तथाविद्धः सम्भ्रान्तं करणं तु तत् ।  
अपविद्धः करः सूच्या पादश्चैव निकुट्टितः ॥ १६२॥  
  
वक्षःस्थश्च करो वामो विष्कम्भे करणे भवेत् ।  
पादावुद्धट्टितौ कार्यौ तलसङ्घट्टितौ करौ ॥ १६३॥  
  
नतश्च पार्श्वं कर्तव्यं बुधैरुद्धट्टिते सदा ।  
प्रयुज्यालातकं पूर्वं हस्तौ चापि हि रेचयेत् ॥ १६४॥  
  
कुञ्चितावञ्चितौ चैव वृषभक्रीडिते सदा ।  
रेचितावञ्चितौ हस्तौ लोलितं वर्तितं शिरः ॥ १६५॥  
  
उभयोःपार्श्वयोर्यत्र तल्लोलितमुदाहृतम् ।  
स्वस्तिकापसृतौ  पादौ शिरश्च  परिवाहितम्॥ १६६॥  
  
रेचितौ च तथा हस्तौ स्यातां नागापसर्पिते ।  
निषण्णाङ्गस्तु चरणं प्रसार्य तलसञ्चरम् ॥ १६७॥  
  
उद्वाहितमुरः कृत्वा शकटास्यं प्रयोजयेत् ।  
ऊर्ध्वाङ्गुलितलौ पादौ त्रिपताकावधोमुखौ ॥ १६८॥  
  
हस्तौ शिरस्सन्नतं च गङ्गावतरणं त्विति  ।  
यानि स्थानानि याश्चार्यो  व्यायामे कथितानि तु ॥ १६९॥  
  
पादप्रचारस्त्वेषां तु   करणानामयं भवेत् ।  
ये  चापि नृत्तहस्तास्तु गदिता नृत्तकर्मणि ॥ १७०॥  
  
तेषां समासतो योगः  करणेषु विभाव्यते  ।  
प्रायेण  करणे कार्यो वामो वक्षःस्थितः करः ॥ १७१॥  
  
चरणश्चानुगश्चापि दक्षिणस्तु भवेत्करः ।  
चार्यश्चैव तु याः प्रोक्ता  नृत्तहस्तास्तथैव च ॥ १७२॥  
  
सा मातृकेति विज्ञेया तद्भेदात्करणानि तु ।  
अष्टोत्तरशतं ह्येतत्करणानां मयोदितम् ॥ १७३॥  
  
अतः परं प्रवक्ष्यामि ह्यङ्गहारविकल्पनम्  ।  
प्रसार्योत्क्षिप्य च करौ समपादं प्रयोजयेत् ॥ १७४॥  
  
व्यंसितापसृतं सव्यं  हस्तमूर्ध्वं प्रसारयेत्  ।  
प्रत्यालीढं ततः कुर्यात् तथैव च निकुट्टकम् ॥ १७५॥  
  
ऊरूद्वृत्तं ततः कुर्यादक्षिप्तं स्वस्तिकं ततः  ।  
नितम्बं  करि हस्तं च कटिच्छिन्नं च योगतः ॥ १७६॥  
  
स्थिरहस्तो भवेदेष त्वङ्गहारो हरप्रियः ।  
तलपुष्पापविद्धे द्वे वर्तितं  संनिकुट्टिकम् ॥ १७७॥  
  
ऊरूद्वृत्तं तथाक्षिप्तमुरोमण्डलमेव च ।  
नितम्बं करिहस्तं च कटिच्छिन्नं तथैव च ॥ १७८॥  
  
एष पर्यस्तको नाम ह्यङ्गहारो हरोद्भवः ।  
अलपल्लवसूचीं च कृत्वा विक्षिप्तमेव च ॥१७९॥  
  
आवर्तितं ततः कुर्यात्तथैअव च निकुट्टकम् ।  
ऊरूद्वृत्तं तथाक्षिप्तमुरोमण्डलमेव च ॥ १८९॥  
  
करिहस्तं कटिच्छिन्नं सूचीविद्धो भवेदयम् ।  
अपविद्धं तु करणं सूचीविद्धं तथैव च ॥ १८१॥  
  
उद्वेष्टितेन हस्तेन त्रिकं तु परिवर्तयेत् ।  
उरोमण्डलकौ हस्तौ कटिच्छिन्नं तथैव च ॥ १८२॥  
  
अपविद्धोऽङ्गहाराश्च विज्ञेयोऽयं प्रयोक्तृभिः ।  
करणं नूपुरं कृत्वा विक्षिप्तालातके पुनः ॥ १८३॥  
  
पुनराक्षिप्तकं कुर्यादुरोमण्डलकं तथा ।  
नितम्बं करिहस्तं च कटिच्छिन्नं तथैव च ॥ १८४॥  
  
आक्षिप्तकः स विज्ञेयो ह्यङ्गहारः प्रयोक्तृभिः ।  
उद्वेष्टितापविद्धस्तु करः पादो निकुट्टितः ॥ १८५॥  
  
पुनस्तैनैव योगेन वामपार्श्वे भवेदथ ।  
उरोमण्डलकौ हस्तौ नितम्बं करिहस्तकम् ॥ १८६  
कर्तव्यं सकटिच्छिन्नं नृत्ये तूद्धट्टिते सदा ।  
पर्यायोद्वेष्टितौ हस्तौ पादौ चैव निकुट्टितौ ॥ १८७॥  
  
कुञ्चितावञ्चितौअ चैव ह्यूरूद्वृत्तं तथैव च ।  
चतुरश्रं करं कृत्वा पादेन च निकुट्टकम् ॥ १८८॥  
  
भुजङ्गत्रासितं चैव करं चोद्विष्टितं पुनः ।  
परिच्छिन्नं च कर्तव्यं त्रिकं भ्रमरकेण तु ॥ १८९॥  
  
करिहस्तं कटिच्छिन्नं विष्कम्भे परिकीर्तितम् ।  
दण्डपादं करं चैव विक्षिप्याक्षिप्य चैव हि ॥ १९०॥  
  
व्यंसितं वामहस्तं च सह पादेन सर्पयेत् ।  
निकुट्टकद्वयं कार्यमाक्षिप्तं  मण्डलोरसि ॥ १९१॥  
  
करिहस्तं कटिच्छिन्नं कर्तव्यमपराजिते ।  
कुट्टितं करणं कृत्वा भुजङ्गत्रासितं तथा ॥ १९२॥  
  
रेचितेन तु हस्तेन पताकं हस्तमादिशेत् ।  
आक्षिप्तकं प्रयुञ्जीत ह्युरोमण्डलकं तथा ॥ १९३॥  
  
लताख्यं सकटकच्छिन्नं विष्कम्भापसृते भवेत् ।  
त्रिकं सुवलितं कृत्वा नूपुरं करणं तथा ॥ १९४॥  
  
भुजङ्गत्रासितं सव्यं तथा वैशाखरेचितम् ।  
आक्षिप्तकं ततः कृत्वा परिच्छिन्नं तथैव च ॥ १९५॥  
  
बाह्यभ्रमरकं कुर्यादुरोमण्डलमेव च ।  
नितम्बं करिहस्तं च कटिच्छिन्नं तथैव च ॥ १९६॥  
  
मत्ताक्रीडो भवेदेष ह्यङ्गहारो हरप्रियः  ।  
रेचितं हस्तपादं च कृत्वा वृश्चिकमेव च ॥ १९७॥  
  
पुनस्तेनैव योगेन वृश्चिकं सम्प्रयोजयेत् ।  
निकुट्टकं तथा चैव सव्यासव्यकृतं क्रमात् ॥१९८॥  
  
लताख्यः सकटिच्छेदो भवेत्स्वस्तिकरेचिते ।  
पार्श्वे तु स्वस्तिकं  बद्ध्वा कार्यं त्वथ निकुट्टकम् ॥ १९९॥  
  
द्वितीयस्य च पार्श्वस्य विधिः स्याद्यमेव हि ।  
ततश्च करमावर्त्य ह्यूरूपृष्ठे निपातयेत् ॥ २००॥  
  
ऊरूद्वृत्तं ततः कुर्यादाक्षिप्तं पुनरेव हि ।  
नितम्बं करिहस्तं च कटिच्छिन्नं तथैव च ॥ २०१॥  
  
पार्श्वस्वस्तिक इत्येष ह्यङ्गहारः प्रकीर्तितः ।  
वृश्चिकं करणं कृत्वा लताख्यं  हस्तमेव च ॥ २०२॥  
  
तमेव च करं भूयो नासाग्रे सन्निकुञ्चयेत् ।  
तमेवोद्वेष्टितं कृत्वा नितम्बं परिवर्तयेत् ॥ २०३॥  
  
करिहस्तं कटिच्छिन्नं वृश्चिकापसृते भवेत् ।  
कृत्वा नूपुरपादं  तु  तथाक्षिप्तकमेव च ॥ २०४॥  
  
परिच्छिन्नं च  कर्तव्यं सूचीपादं तथैव च  ।  
नितम्बं  करिहस्तं चाप्युरोमण्डलकं तथा ॥ २०५ ॥  
  
कटीच्छिन्नं ततश्चैव भ्रमरः स तु संज्ञितः  ।  
मतल्लिकरणं कृत्वा करमावर्त्य दक्षिणम् ॥ १०६॥  
  
कपोलस्य प्रदेशे तु कार्यं सम्यङ्निकुञ्चितम्  
अपविद्धं द्रुतं चैव तलसंस्फोटसंयुतम् ॥ २०७॥  
  
करिहस्तं  कटिच्छिन्नं मत्तस्खलितके भवेत् ।  
दोलैः करैः प्रचलितैः स्वस्तिकापसृतैः पदैः ॥ २०८॥  
  
अञ्चितैर्वलितैर्हस्तैस्तलसङ्घट्टितैस्तथा ।  
निकुट्टितं च कर्तव्यमूरूद्वृतं तथैव च ॥ २०९॥  
  
करिहस्तं कटिच्छिन्नं मदाद्विलसिते भवेत् ।  
मण्डलं स्थानकं कृत्वा तथा हस्तौ च रेचितौ ॥ २१०॥  
  
उद्घट्टितेन पादेन मत्तल्लिकरणं भवेत् ।  
आक्षिप्तं करणं चैव  ह्युरोमण्डलमेव च ॥ २११॥  
  
कटिच्छिन्नं तथा चैव भवेत्तु गतिमण्डले ।  
समपादं प्रयुज्याथ परिच्छिन्नं त्वनन्तरम् ॥ २१२॥  
  
आविद्धेन तु पादेन बाह्यभ्रमरकं तथा ।  
वामसूच्या त्वतिक्रान्तं भुजङ्गत्रासितं तथा ॥ २१३॥  
  
करिहस्तं कटिच्छिन्नं परिच्छिन्ने विधीयते ।  
शिरसस्तूपरि स्थाप्यौ स्वस्तिअकौ विच्युतौ करौ । २१४॥  
  
ततः सव्यं करं चापि गात्रमानम्य रेचयेत् ।  
पुनरुत्थापयेत्तत्र गात्रमुन्नम्य रेचितम् ॥ २१५॥  
  
लताख्यौ च करौ कृत्वा वृश्चिकं सम्प्रयोजयेत् ।  
रेचितं करिहस्तं च  भुजङ्गत्रासितं तथा ॥ २१६॥  
  
आक्षिप्तकं प्रयुञ्जीत स्वस्तिकं पादमेव च ।  
पराङ्ग्मुखविधिर्भूय एवमेव  भवेदिह ॥ २१७॥  
  
करिहस्तं कटिच्छिन्नं परिवृत्तकरेचिती ।  
रेचितौ सह गात्रेण ह्यपविद्धौ करौ यदा ॥ २१८॥  
  
पुनस्तेनैव देशेन गात्रमुन्नम्य रेचयेत् ।  
कुर्यान्नूपुरपादं च भुजङ्गत्रासितं तथा ॥ २१९॥  
  
रेचितं मण्डलं चैव बाहुशीर्षे निकुञ्चयेत् ।  
ऊरूद्वृत्तं तथाक्षिप्तमुरोमण्डलमेव च ॥ २२०॥  
  
करिहस्तं कटिच्छिन्नं कुर्याद्वैशाखरेचिते ।  
आद्यं तु जनितं कृत्वा पादमेकं प्रसारयेत् ॥२२१॥  
  
तथैवालातकं कुर्यात् त्रिकं तु परिवर्तयेत्  ।  
अञ्चितं वामहस्तं च गण्डदेशे निकुट्टयेत् ॥ २२२॥  
  
कटिच्छिन्नं तथा चैव परावृत्ते प्रयोजयेत् ।  
स्वस्तिकं करणं कृत्वा व्यंसितौ च करौ पुनः ॥ २२३॥  
  
अलातकं प्रयुञ्जीत ह्यूर्ध्वजानु निकुञ्चितम् ।  
अर्धसूची च विक्षिप्तमुद्वृत्ताक्षिप्तके तथा ॥ २२४॥  
  
करिहस्तं कटिच्छिन्नमङ्गहारे ह्यलातके ।  
निकुट्य वक्षसि करावूर्ध्वजानु प्रयोजयेत् ॥ २२५॥  
  
आक्षिप्तस्वस्तिकं कृत्वा त्रिकं तु परिवर्तयेत् ।  
उरोमण्डलकौ हस्तौ नितम्बं करिहस्तकम् ॥ २२६॥  
  
कटिच्छिन्नं तथा चैव पार्श्वच्छेदे विधीयते ।  
सूचीवामपदं दध्याद्विद्युद्भ्रान्तं च दक्षिणम् ॥ २२७॥  
  
दक्षिणेन पुनः सूची विद्युद्भ्रान्तं च वामतः ।  
परिच्छिन्नं तथा चैव ह्यतिक्रान्तं च वामकम् ॥ २२८॥  
  
लताख्यं सकटिच्छिन्नं विद्युद्भ्रान्तश्च स स्मृतः ।  
कृत्वा नूपुरपादं तु सव्यवामौ प्रलम्बितौ ॥ २२९॥  
  
करौ पार्श्वे ततस्ताभ्यां विक्षिप्तं सम्प्रयोजयेत् ।  
ताभ्यां सूची तथा चैव त्रिकं तु  परिवर्तयेत् ॥  २३०॥  
  
लताख्यं सकटिच्छिन्नं कुर्तादुद्वृत्तके सदा ।  
आलीढव्यंसितौ हस्तौ बाहुशीर्षे निकुट्टयेत् ॥  २३१॥  
  
नूपुरश्चरणो वामस्तथालातश्च दक्षिणः ।  
तेनैवाक्षिप्तकं कुर्यादुरोमण्डलकौ करौ ॥२३२॥  
  
करिहस्तं कटिच्छिन्नमालीढे सम्प्रयोजयेत् ।  
हस्तं तु रेचितं कृत्वा पार्श्वमानस्य रेचयेत् ॥ २३३॥  
  
पुनस्तेनैव योगेन गात्रमानस्य रेचयेत् ।  
रेचितं करणं कार्यमुरोमण्डलमेव च ॥ २३४॥  
  
कटिच्छिन्नं तु कर्तव्यमङ्गहारे तु रेचिते ।  
नूपुरं चरणं कृत्वा त्रिकं तु परिवर्तयेत् ॥२३५॥  
  
व्यंसितेन तु हस्तेन त्रिकमेव विवर्तयेत् ।  
वामं चालातकं कृत्वा सूचीमत्रैव योजयेत् ॥२३६॥  
  
करिहस्तं कटिच्छिन्नं कुर्यादाच्छुरिते सदा ।  
रेचितौ स्वस्तिकौ पादौ रेचितौ स्वस्तिकौ करौ ॥ २३७॥  
  
कृत्वा  विश्लेषमेवं तु तेनैव विधिना पुनः ।  
पुनरुत्क्षेपणं चैव रेचितैरेव कारयेत् ॥ २३८॥  
  
उद्वृत्ताक्षिप्तके चैव  ह्युरोमण्डलमेव च ।  
नितम्बं करिहस्तं च कटिच्छिन्नं तथैव च ॥ २३९॥  
  
आक्षिप्तरेचितो ह्येष करणानां विधिः स्मृतः ।  
विक्षिप्त करणं कृत्वा  हस्तपादं मुखागमम् ॥ २४०॥  
  
वामसूचिसहकृतं विक्षिपेद्वामकं करम् ।  
वक्षःस्थाने भवेत्सव्यो वलितं त्रिकमेव च ॥ २४१॥  
  
नूपुराक्षिप्तके चैव ह्यर्धस्वस्तिकमेव च ।  
नितम्बं करिहस्तं च ह्युरोमण्डलकं तथा ॥ २४२॥  
  
कटिच्छिन्नं च कर्तव्यं सम्भ्रान्ते नृत्तयोक्तृभिः ।  
अपक्रान्तक्रमं कृत्वा व्यंसितं हस्तमेव च ॥ २४३॥  
  
कुर्यादुद्वेष्टितं चैव ह्यर्धसूचीं तथैव च ।  
विक्षिप्तं सकटिच्छिन्नमुद्वृत्ताक्षिप्तके तथा ॥ २४४॥  
  
करिहस्तं कटिच्छिन्नं कर्तव्यमपसर्पिते ।  
कृत्वा नूपुरपादं च द्रुतमाक्षिप्य च क्रमम् ॥ २४५॥  
  
पादस्य चानुगौ हस्तौ त्रिकं च परिवर्तयेत् ।  
निकुट्य करपादं चाप्युरोमण्डलकं पुनः ॥ २४६॥  
  
करिहस्तं कटिच्छिन्नं कार्यमर्धनिकुट्टके ।  
द्वात्रिंशदेते सम्प्रोक्ता ह्यङ्गहारा द्विजोत्तमाः ॥ २४७॥  
  
चतुरो रेचकांश्चापि गदतो मे निबोधत ।  
पादरेचक  एकः स्यात् द्वितीयः कटिरेचकः ॥ २४८॥  
  
कररेचकस्तृतीयस्तु चतुर्थः कण्ठरेचकः ।  
[रेचिताख्यः पृथग्भावे वलने चाभिधीयते ॥  
  
उद्वाहनात्पृथग्भावाच्चलनाच्चापि रेचकः ।  
पार्श्वात्पार्श्वे तु गमनं स्खलितैश्चलितैः पदैः ॥  
  
विविधैश्चैव पादस्य पादरेचक उच्यते ।  
त्रिकस्योद्वर्तनं चैव छटीवलनमेव च ॥  
  
तथाऽपसर्पणं चैव कटिरेचक उच्यते ।  
उद्वर्तनं परिक्षेपो विक्षेपः परिवर्तनम् ॥  
  
विसर्पणं च हस्तस्य हस्तरेचक उच्यते ।  
उद्वाहनं सन्नमनं तथा पार्श्वस्य सन्नतिः ॥  
  
भ्रमणं चापि विज्ञेयो ग्रीवाया रेचको बुधैः । ]  
रेचकैरङ्गहारैश्च नृत्यन्तं वीक्ष्य शङ्करम् ॥ २४९॥  
  
सुकुमारप्रयोगेण नृत्यन्तीं चैव पार्वतीम् ।  
मृदङ्गभेरीपटहैर्भाण्डडिण्डिमगोमुखैः ॥२५०॥  
  
पणवैर्ददुरैश्चैव सर्वातोद्यैः प्रवादितैः ।  
दक्षयज्ञे विनिहते सन्ध्याकाले महेश्वरः ॥ २५१॥  
  
नानाङ्गहारैः प्रानृत्यल्लयतालवशानुगैअः ।  
पिण्डिबन्धांस्ततो दृष्ट्वा नन्दिभद्रमुखा गणाः ॥ २५२॥  
  
चक्रुस्ते नाम पिण्डीनां बन्धमासां सलक्षणम् ।  
ईश्वरस्येश्वरी पिण्डी नन्दिनश्चापि पट्टसी ॥ २५३॥  
  
चण्डिकाया भवेत्पिण्डी तथा वै सिंहवाहिनी ।  
तार्क्ष्यपिण्डी भवेद्विष्णोः पद्मपिण्डी स्वयंभुवः ॥ २५४॥  
  
शक्रस्यैरावती पिण्डी झषपिण्डी तु  मान्मथी ।  
शिखिपिण्डी कुमारस्य रूपपिण्डी भवेच्छ्रियः ॥ २५५॥  
  
धारापिण्डी च जाह्नव्याः पाशपिण्डी यमस्य च ॥  
  
वारुणी च नदीपिण्डी याक्षी स्याद्धनदस्य तु ॥ २५६॥  
  
हलपिण्डी बलस्यापि सर्पपिण्डी तु भोगिनाम् ।  
गाणेश्वरी महापिण्डी दक्षयज्ञविमर्दिनी॥२५७॥  
  
त्रिशूलाकृतिसंस्थाना रौद्री स्यादन्धकद्विषः ।  
एवमन्यास्वपि तथा देवतासु यथाक्रमम् ॥ २५८॥  
  
ध्वजभूताः प्रयोक्तव्याः पिण्डीबन्धाः सुचिह्निताः ।  
रेचका अङ्गहाराश्च पिण्डीबन्धातस्थैव च ॥ २५९॥  
  
सृष्ट्वा भगवता दत्तास्तण्डवे मुनये तदा ।  
तेनापि हि ततः सम्यग्गानभाण्डसमन्वितः ॥ २६०॥  
  
नृत्तप्रयोगः सृष्टो यः स ताण्डव इति स्मृतः ।  
ऋषय ऊचुः  -  
यदा प्राप्त्यर्थमर्थानां तज्ज्ञैरभिनयः कृतः  ॥ २६१॥  
  
कस्मानृत्तं कृतं ह्येतत्कं स्वभावमपेक्षते ।  
न गीतकार्थसम्बद्धं न चाप्यर्थस्य भावकम् ॥ २६२॥  
  
कस्मान्नृत्तं कृतं  ह्येतद्गीतेष्वासारितेषु च ।  
भरतः  -  
अत्रोच्यते न खल्वर्थं कञ्चिन्नृत्तमपेक्षते ॥ २६३॥  
  
किं तु शोभां प्रजनयेदिति नृत्तं प्रवर्तितम् ।  
प्रायेण सर्वलोकस्य नृत्तमिष्टं स्वभावतः ॥ २६४॥  
  
मङ्गलमिति कृत्वा च नृत्तमेतत्प्रकीर्तितम् ।  
विवाहप्रसवावाहप्रमोदाभ्युअदयादिषु ॥ २६५॥  
  
विनोदकारणं चेति नृत्तमेतत्प्रवर्तितम् ।  
अतश्चैव प्रतिक्षेपाद्भूतसङ्घैः प्रवर्तिताः॥ २६६॥  
  
ये गीतकादौ युज्यन्ते सम्यङ्नृत्तविभागकाः।  
देवेन चापि सम्प्रोक्तस्तण्डुस्ताण्डवपूर्वकम् ॥ २६७॥  
  
गीतप्रयोगमाश्रित्य नृत्तमेतत्प्रवर्त्यताम् ।  
प्रायेण ताण्डवविधिर्देवस्तुत्याश्रयो भवेत् ॥२६८॥  
  
सुकुमारप्रयोगश्च शृङ्गाररससम्भवः  ।  
तस्य तण्डुप्रयुक्तस्य ताण्डवस्य विधिक्रियाम्॥२६९॥  
  
वर्धमानकमासाद्य सम्प्रवक्ष्यमि लक्षणम् ।  
कलानां वृद्धिमासाद्य ह्यक्षराणां च वर्धनात् ॥ २७०॥  
  
लयस्य वर्धनाच्चापि वर्धमानकमुच्यते ।  
कृत्त्वा कुतपविन्यासं यथावद्द्विजसत्तमाः ॥ २७१॥  
  
आसारितप्रयोगस्तु ततः कार्यः प्रयोक्तृभिः ।  
तत्र तूपोहनं कृत्त्वा तन्त्रीगानसमन्वितम् ॥ २७२॥  
  
कार्यः प्रवेशो नर्तक्या भाण्डवाद्यसमन्वितः ।  
विशुद्धकरणायां तु जात्यां वाद्यं प्रयोजयेत् ॥२७३॥  
  
गत्या वाद्यानुसारिण्या तस्याश्चारीं प्रयोजयेत् ।  
वैशाखस्थानकेनेह सर्वरेचकचारिणी ॥ २७४॥  
  
पुष्पाञ्जलिधरा भूत्वा प्रविशेद्रङ्गमण्डपम् ।  
पुष्पाञ्जलिं विसृज्याथ रङ्गपीठं परीत्य च ॥ २७५॥  
  
प्रणम्य देवताभ्यश्च ततोऽभिनयमाचरेत् ।  
यत्राभिनेयं गीतं स्यात्तत्र वाद्यं न  योजयेत् ॥ २७६॥  
  
अङ्गहारप्रयोगे तु भाण्डवाद्यं विधीयते ।  
समं रक्तं विभक्तं च स्फुटं शुद्धप्रहारजम् ॥२७७॥  
  
नृत्ताङ्गग्राहि वाद्यज्ञैर्वाद्यं योज्यं तु ताण्डवे ।  
प्रयुज्य गीतवाद्ये तु निष्क्रामेन्नर्तकी ततः ॥ २७८॥  
  
अनेनैव विधानेन प्रविशन्त्यपराः पृथक् ।  
अन्याश्चानुक्रमेणाथ पिण्डीं बध्नन्ति याः स्त्रियः ॥ २७९॥  
  
तावत्पर्यस्तकः कार्यो  यावत्पिण्डी न बध्यते ।  
पिण्डीं बद्ध्वा ततः सर्वा निष्क्रामेयुः स्त्रियस्तु ताः ॥ २८०॥  
  
पिण्डीबन्धेषु वाद्यं तु कर्तव्यमिह वादकैअः ।  
पर्यस्तकप्रमाणेन चित्रौघकरणान्वितम् ॥ २८१॥  
  
तत्रोपवाहनं भूयः कार्यं पूर्ववदेव हि ।  
ततश्चासारितं भूयो गायनं तु प्रयोजयेत् ॥ २८२॥  
  
पूर्वेणैव विधानेन प्रविशेच्चापि नर्तकी ।  
गीतकार्थं त्वभिनयेद् द्वितीयासारितस्य तु ॥ २८३॥  
  
तदेव च पुनर्वस्तु नृत्तेनापि प्रदर्शयेत् ।  
आसारिते समाप्ते तु निष्क्रामेन्नर्तकी ततः ॥ २८४॥  
  
पूर्ववत्प्रविशन्त्यन्याः प्रयोगः स्यात्स एव हि ।  
एवं पदे पदे कार्यो विधिरासारितस्य तु ॥ २८५॥  
  
भाण्डवाद्यकृते चैव तथा गानकृतेऽपि च ।  
एका तु प्रथमं योज्या द्वे द्वितीयं तथैव च ॥ २८६॥  
  
तिस्रो वस्तु तृतीयं तु चतस्रस्तु चतुर्थकम् ।  
पिण्डीनां विधयश्चैव चत्वारः सम्प्रकीर्तिताः ॥ २८७॥  
  
पिण्डी शृङ्खलिका चैव लताबन्धोऽथ भेद्यकः ।  
पिण्डीबन्धस्तु पिण्डत्वाद्गुल्मः शृङ्खलिका भवेत् ॥ २८८॥  
  
जालोपनद्धा च लता सनृत्तो भेद्यकः स्मृतः ।  
पिण्डीबन्धः कनिष्ठे तु शृङ्खला तु लयान्तरे ॥ २८९॥  
  
मध्यमे च लताबन्धो ज्येष्ठे चैवाथ भेद्यकः ।  
पिण्डीनां विविधा योनिर्यन्त्रं भद्रासनं तथा ॥ २९०॥  
  
शिक्षायोगस्तथा चैव प्रयोक्तव्यः प्रयोक्तृभिः ।  
एवं प्रयोगः कर्तव्यो वर्धमाने तपोधनाः  ॥ २९१॥  
  
गीतानां छन्दकानां च भूयो वक्ष्याम्यहं विधिम् ।  
यानि वस्तुनिबद्धानि यानि चाङ्गिकृतानि तु ॥ २९२॥  
  
गीतानि तेषां वक्ष्यामि प्रयोगं नृत्तवाद्ययोः ।  
तत्रावतरणं कार्यं नर्तक्याः सार्वभाण्डिकम् ॥ २९३॥  
  
क्षेपप्रतिक्षेपकृतं भाण्डोपोहनसंस्कृतम् ।  
प्रथमं त्वभिनेयं स्यद्गीतके सर्ववस्तुकम् ॥ २९४  
तदेव च पुनर्वस्तु नृत्तीनापि प्रदर्शेयत् ।  
यो विधिः पूर्वमुक्तस्तु नृत्ताभिनयवादिते ॥ २९५॥  
  
आसारितविधौ स स्याद्गीतानां वस्तुकेष्वपि ।  
एवं वस्तुनिबन्धानां गीतकानां विधिः स्मृतः ॥ २९६॥  
  
शृणुताङ्गनिबद्धानां गीतानामपि लक्षणम् ।  
य एव वस्तुकविधिर्नृत्ताभिनयवादिते ॥ २९७॥  
  
तमेवाङ्गनिबद्धेषु च्छन्दकेष्वपि योजयेत् ।  
वाद्यं गुर्वक्षरकृतं तथाल्पाक्षरमेव च ॥ २९८॥  
  
मुखे सोपोहने कुर्याद्वर्णानां विप्रकर्षतः ।  
यदा गीतिवशादङ्गं भूयो  भूयो निवर्तते ॥ २९९॥  
  
तत्राद्यमभिनेयं स्याच्छेषं नृत्तेन योजयेत्  ।  
यदा गीतिवशादङ्गं भूयो  भूयो निवर्तते ॥ ३००॥  
  
त्रिपाणिलयसंयुक्तं तत्र वाद्यं प्रयोजयेत् ।  
यथा लयस्तथा वाद्यं कर्तव्यमिह वादकैः  ॥ ३०१॥  
  
[ ततं चानुगतं चापि ओघं च करणान्वितम् ।  
स्थिरे तत्त्वं (तं) प्रयोक्तव्यं मध्ये चानुगतं भवेत् ॥  
  
भूयश्चौघः प्रयोक्तव्यस्त्वेष वाद्यगतो विधिः ।  
छन्दोगीतकमासाद्य त्वङ्गानि परिवर्तयेत् ॥  
  
एष कार्यो विधिर्नित्यं नृत्ताभिनयवादिते ।  
यानि वस्तुनिबद्धानि तेषामन्ते ग्रहो भवेत् ॥  
  
अङ्गानां तु परावृत्तावादावेव ग्रहो मतः  ॥]  
एवमेष विधिः कार्यो गीतेष्वासारितेष्वपि ।  
देवस्तुत्याश्रयं ह्येतत्सुकुमारं निबोधत ॥ ३०२॥  
  
स्त्रीपुंसयोस्तु संलापो यस्तु कामसमुद्भवः ।  
तज्ज्ञेयं सुकुमारं हि शृङ्गाररससम्भवम् ॥ ३०३॥  
  
यस्यां यस्यामवस्थायां नृत्तं  योज्यं प्रयोक्तृभिः ।  
तत्सर्वंं सम्प्रवक्ष्यामि तच्च मे  शृणुत द्विजाः ॥ ३०४॥  
  
अङ्गवस्तुनिवृत्तौ तु तथा वर्णनिवृत्तिषु ।  
तथा चाभुदयस्थाने नृत्तं तज्ज्ञः प्रयोजयेत्  ॥ ३०५॥  
  
यत्तु संदृश्यते किञ्चिद्दम्पत्योर्मदनाश्रयम् ।  
नृत्तं तत्र प्रयोक्तव्यं प्रहर्षार्थगुणोद्भवम् ॥ ३०६॥  
  
यत्र सन्निहिते कान्ते ऋतुकालादिदर्शनम् ।  
गीतकार्थाभिसंबद्धं नृत्तं तत्रापि चेष्यते ॥ ३०७॥  
  
खण्डिअता विप्रलब्धा वा कलहान्तरितापि वा ।  
यस्मिन्नङ्गे तु युवतिर्न नृत्तं तत्र न योजयेत् ॥३०८॥  
  
सखीप्रवृत्ते संलापे तथाऽसन्निहिते प्रिये ।  
न हि नृत्तं प्रयोक्तव्यं यस्या न प्रोषितः प्रियः ॥ ३०९॥  
  
[ दूत्याश्रयं यदा तु स्यादृतुकालादि दर्शनम् ।  
औत्सुक्यचिन्तासंबद्धं न नृत्तं  तत्र योजयेत् ॥]  
यस्मिन्नङ्गे प्रसादं तु गृह्नीयान्नायिका क्रमात् ।  
ततःप्रभृति नृत्तं तु शेषेष्वङ्गेषु योजयेत् ॥ ३१०॥  
  
देवस्तुत्याश्रयकृतं यदङ्गं तु भवेदथ ।  
माहेश्वरैरङ्गहारैरुद्धतैस्तत्प्रयोजयेत् ॥३११॥  
  
यत्तु शृङ्गारसंबद्धं गानं स्त्रीपुरुषाश्रयम् ।  
देवीकृतैरङ्गहारैर्ललितैस्तत्प्रयोजयेत् ॥ ३१२॥  
  
चतुष्पदा नर्कुटके खञ्जके परिगीतके ।  
विधानं सम्प्रवक्ष्यामि भाण्डवाद्यविधिं प्रति ॥ ३१३॥  
  
खञ्जनर्कुटसंयुक्ता भस्वेद्या तु चतुष्पदा ।  
पादान्ते सन्निपाते तु तस्या भाण्डग्रहो भवेत् ॥ ३१४॥  
  
या ध्रुवा छन्दसा यक्ता समपादा समाक्षरा  ।  
तस्याः पादावसाने तु प्रदेशिन्या ग्रहो भवेत् ॥३१५॥  
  
कृत्वैकं परिवर्तं तु गानस्याभिनयस्य च ।  
पुनः पादनिवृत्तिं तु भाण्डवाद्येन योजयेत् ॥३१६॥  
  
अऽङ्गवस्तुनिवृतौ तु  वर्णान्तरनिवृत्तिषु ।  
तथोपस्थापने चैव भाण्डवाद्यं प्रयोजयेत् ॥ ३१७॥  
  
येऽपि चान्तरमार्गास्स्युः तन्त्रिवाक्करणैः कृताः ।  
तेषु सूची प्रयोक्तव्या भाण्डेन सह ताण्डवे ॥ ३१८  
महेश्वरस्य चरितं य इदं सम्प्रयोजयेत्  
सर्वपापविशुद्धात्मा शिवलोकं स गच्छति ॥ ३१९॥  
  
एवमेष विधिः सृ(र्दृ)ष्टस्ताण्डवस्य प्रयोगतः ।  
भूयः किं कथ्यतामन्यन्नाट्यवेदविधिं प्रति ॥ ३२०॥  
  
इति भारतीये नाट्यशास्त्रे ताण्डवलक्षणं नाम चतुर्थोऽध्यायः ॥  
  
  
Encoded by Padmakar Dadegaonkar dadegaonkar@yahoo.com  
  
