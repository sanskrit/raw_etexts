+++
"Text title" = "raghuvansha 10"
"File name" = "raghuvansha10.itx"
itxtitle = "raghuva.nsham sargaH 10 (kAlidAsakRitam)"
engtitle = "Raghuvansha by Kalidas Chapter 10"
Category = "major_works, kAlidAsa"
Location = "doc_z_misc_major_works"
Sublocation = "major_works"
Texttype = "pramukha"
Author = "kalidasa"
Language = "Sanskrit"
Subject = "philosophy/hinduism/religion"
"Transliterated by" = "Arvind Kolhatkar akolhatkar at rogers.com"
"Proofread by" = "Arvind Kolhatkar akolhatkar at rogers.com"
"Latest update" = "May 30, 2005"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "रघुवंशम् सर्गः १० (कालिदासकृइतम्)"

+++
  
 रघुवंशं सर्गः १० कालिदासकृतम्   
  
पृथिवीं शासतस्तस्य पाकशासनतेजसः ।  
किंचिदूनमनूनर्द्धेः शरदामयुतं ययौ॥ १०-१॥  
  
न चोपलेभे पूर्वेषामृणनिर्मोक्षसाधनम् ।  
सुताभिधानं स ज्योतिः सद्यः शोकतमोपहम्॥ १०-२॥  
  
अतिष्ठत्प्रत्ययापेक्षसंततिः स चिरं नृपः ।  
प्राङ्मन्थादनभिव्यक्तरत्नोत्पत्तिरिवार्णवः॥ १०-३॥  
  
ऋष्यशृङ्गादयस्तस्य सन्तः सन्तानकाङ्क्षिणः ।  
आरेभिरे जितात्मानः पुत्रीयामिष्टिमृत्विजः॥ १०-४॥  
  
तस्मिन्नवसरे देवाः पौलस्त्योपप्लुता हरिम् ।  
अभिजग्मुर्निदाघार्ताश्छायावृक्षमिवाध्वगाः॥ १०-५॥  
  
ते च प्रापुरुदन्वन्तं बुबुधे चादिपूरुषः ।  
अव्याक्षेपो भविष्यन्त्याः कार्यसिद्धेर्हि लक्षणम्॥ १०-६॥  
  
भोगिभोगासनासीनं ददृशुस्तं दिवौकसः ।  
तत्फणामण्डलोदर्चिर्मणिद्योतितविग्रहम्॥ १०-७॥  
  
श्रियः पद्मनिषण्णायाः क्षौमान्तरितमेखले ।  
अङ्के निक्षिप्तचरणमास्तीर्णकरपल्लवे॥ १०-८॥  
  
प्रबुद्धपुण्डरीकाक्षं बालातपनिभांशुकम् ।  
दिवसं शारदमिव प्रारम्भसुखदर्शनम्॥ १०-९॥  
  
प्रभानुलिप्तश्रीवत्सं लक्ष्मीविभ्रमदर्पणम् ।  
कौस्तुभाख्यमपां सारं बिभ्राणं बृहतोरसा॥ १०-१०॥  
  
बहुभिर्विटपाकारैर्दिव्याभरणभूषितैः ।  
आविर्भूतमपां मध्ये पारिजातमिवापरम्॥ १०-११॥  
  
दैत्यस्त्रीगण्डलेखानां मदरागविलोपिभिः ।  
हेतिभिश्चेतनावद्भिरुदीरितजयस्वनम्॥ १०-१२॥  
  
मुक्तशेषविरोधेन कुलिशव्रणलक्ष्मणा ।  
उपस्थितं प्राञ्जलिना विनीतेन गरुत्मता॥ १०-१३॥  
  
योगनिद्रान्तविशदैः पावनैरवलोकनैः ।  
भृग्वादीननुगृह्णन्तं सौखशायनिकानृषीन्॥ १०-१४॥  
  
प्रणिपत्य सुरास्तस्मै शमयित्रे सुरद्विषां ।  
अथैनं तुष्टुवुः स्तुत्यमवाङ्मनसगोचरम्॥ १०-१५॥  
  
नमो विश्वसृजे पूर्वं विश्वं तदनु बिभ्रते ।  
अथ विश्वस्य संहर्त्रे तुभ्यं त्रेधास्थितात्मने॥ १०-१६॥  
  
रसान्तराण्येकरसं यथा दिव्यं पयोऽश्नुते ।  
देशे देशे गुणेष्वेवमवस्थास्तवमविक्रियः॥ १०-१७॥  
  
अमेयो मितलोकस्त्वमनर्थी प्रार्थनावहः ।  
अजितो जिष्णुरत्यन्तमव्यक्तो व्यक्तकारणम्॥ १०-१८॥  
  
हृदयस्थमनासन्नमकामं त्वां तपस्विनम् ।  
दयालुमनघस्पृष्टं पुराणमजरं विदुः॥ १०-१९॥  
  
सर्वज्ञस्त्वमविज्ञातः सर्वयोनिस्त्वमात्मभूः ।  
सर्वप्रभुरनीशस्त्वमेकस्त्वं सर्वरूपभाक्॥ १०-२०॥  
  
सप्तसामोपगीतं त्वां सप्तार्णवजलेशयम् ।  
सप्तार्चिमुखमाचख्युः सप्तलोकैकसंश्रयम्॥ १०-२१॥  
  
चतुर्वर्गफलं ज्ञानं कालावस्थाश्चतुर्युगाः ।  
चतुर्वर्णमयो लोकस्त्वत्तः सर्वं चतुर्मुखात्॥ १०-२२॥  
  
अभ्यासनिगृहीतेन मनसा हृदयाश्रयम् ।  
ज्योतिर्मयं विचिन्वन्ति योगिनस्त्वां विमुक्तये॥ १०-२३॥  
  
अजस्य गृह्णतो जन्म निरीहस्य हतद्विषः ।  
स्वपतो जागरूकस्य याथार्थ्यं वेद कस्तव॥ १०-२४॥  
  
शब्दादीन्विषयान्भोक्तुं चरितुं दुश्चरं तपः ।  
पर्याप्तोऽसि प्रजाः पातुमौदासीन्येन वर्तितुम्॥ १०-२५॥  
  
बहुधाप्यागमैर्भिन्नाः पन्थानः सिद्धिहेतवः ।  
त्वय्येव निपतन्त्योघा जाह्नवीया इवार्णवे॥ १०-२६॥  
  
त्वय्यावेशितचित्तानां त्वत्समर्पितकर्मणाम् ।  
गतिस्त्वं वीतरागाणामभूयःसंनिवृत्तये॥ १०-२७॥  
  
प्रत्यक्षोऽप्यपरिच्छेद्यो मह्यादिर्महिमा तव ।  
आप्तवागनुमानाभ्यां साध्यं त्वां प्रति का कथा॥ १०-२८॥  
  
केवलं स्मरणेनैव पुनांसि पुरुषं यतः ।  
अनेन वृत्तयः शेषा निवेदितफलास्त्वयि॥ १०-२९॥  
  
उदधेरिव रत्नानि तेजांसीव विवस्वतः ।  
स्तुतिभ्यो व्यतिरिच्यन्ते दूराणि चरितानि ते॥ १०-३०॥  
  
अनवाप्तमवाप्तव्यं न ते किञ्चन विद्यते ।  
लोकानुग्रह एवैको हेतुस्ते जन्मकर्मणोः॥ १०-३१॥  
  
महिमानं यदुत्कीर्त्य तव संह्रियते वचः ।  
श्रमेण तदशक्त्या वा न गुणानामियत्तया॥ १०-३२॥  
  
इति प्रसादयामासुस्ते सुरास्तमधोक्षजम् ।  
भूतार्थव्याहृतिः सा हि न स्तुतिः परमेष्ठिनः ॥ १०-३३॥  
  
तस्मै कुशलसंप्रश्नव्यञ्जितप्रीतये सुराः ।  
भयमप्रलयोद्वेलादाचख्युर्नैरृतोदधेः॥ १०-३४॥  
  
अथ वेलासमासन्नशैलरन्ध्रानुवादिना ।  
स्वरेणोवाच भगवान् परिभूतार्णवध्वनिः॥ १०-३५॥  
  
पुराणस्य कवेस्तस्य वर्णस्थानसमीरिता ।  
बभूव कृतसंस्कारा चरितार्थैव भारती॥ १०-३६॥  
  
बभौ सदशनज्योत्स्ना सा विभोर्वदनोद्गता ।  
निर्यातशेषा चरणाद्गङ्गेवोर्ध्वप्रवर्तिनी॥ १०-३७॥  
  
जाने वो रक्षसाक्रान्तावनुभावपराक्रमौ ।  
अङ्गिनां तमसेवोभौ गुणौ प्रथममध्यमौ॥ १०-३८॥  
  
विदितं तप्यमानं च तेन मे भुवनत्रयम् ।  
अकामोपनतेनेव साधोर्हृदयमेनसा॥ १०-३९॥  
  
कार्येषु चैककार्यत्वादभ्यर्थ्योऽस्मि न वज्रिणा ।  
स्वयमेव हि वातोऽग्नेः सारथ्यं प्रतिपद्यते॥ १०-४०॥  
  
स्वासिधारापरिहृतः कामं चक्रस्य तेन मे ।  
स्थापितो दशमो मूर्धा लभ्यांश इव रक्षसा॥ १०-४१॥  
  
स्रष्टुर्वरातिसर्गात्तु मया तस्य दुरात्मनः ।  
अत्यारूढं रिपोः सोढं चन्दनेनेव भोगिनः॥ १०-४२॥  
  
धातारं तपसा प्रीतं ययाचे स हि राक्षसः ।  
दैवात्सर्गादवध्यत्वं मर्त्येष्वास्थापराङ्मुखः॥ १०-४३॥  
  
सोऽहं दाशरथिर्भूत्वा रणभूमेर्बलिक्षमम् ।  
करिष्यामि शरैस्तीक्ष्णैस्तच्छिरःकमलोच्चयम्॥ १०-४४॥  
  
अचिराद्यज्वभिर्भागं कल्पितं विधिवत्पुनः ।  
मायाविभिरनालीढमादास्यध्वे निशाचरैः॥ १०-४५॥  
  
वैमानिकाः पुण्यकृतस्त्यजन्तु मरुतां पथि ।  
पुष्पकालोकसंक्षोभं मेघावरणतत्पराः॥ १०-४६॥  
  
मोक्ष्यध्वे स्वर्गबन्दीनां वेणीबन्धनदूषितान् ।  
शापयन्त्रितपौलस्त्यबलात्कारकचग्रहैः॥ १०-४७॥  
  
रावणावग्रहक्लान्तमिति वागमृतेन सः ।  
अभिवृष्य मरुत्सस्यं कृष्णमेघस्तिरोदधे॥ १०-४८॥  
  
पुरहूतप्रभृतयः सुरकार्योद्यतं सुराः ।  
अंशैरनुययुर्विष्णुं पुष्पैर्वायुमिव द्रुमाः॥ १०-४९॥  
  
अथ तस्य विशांपत्युरन्ते कामस्य कर्मणः ।  
पुरुषः प्रबभूवाग्नेर्विस्मयेन सहर्त्विजाम्॥ १०-५०॥  
  
हेमपात्रगतं दोर्भ्यामादधानः पयश्चरुम् ।  
अनुप्रवेशादाद्यस्य पुंसस्तेनापि दुर्वहम्॥ १०-५१॥  
  
प्राजापत्योपनीतं तदन्नं प्रत्यग्रहीन्नृपः ।  
वृषेव पयसां सारमाविष्कृतमुदन्वता॥ १०-५२॥  
  
अनेन कथिता राज्ञो गुणास्तस्यान्यदुर्लभाः ।  
प्रसूतिं चकमे तस्मिंस्त्रैलोक्यप्रभवोऽपि यत्॥ १०-५३॥  
  
स तेजो वैष्णवं पत्न्योर्विभेजे चरुसंज्ञितम् ।  
द्यावापृथिव्योः प्रत्यग्रमहर्पतिरिवातपम्॥ १०-५४॥  
  
अर्चिता तस्य कौसल्या प्रिया केकयवंशजा ।  
अतः संभावितां ताभ्यां सुमित्रामैच्छदीश्वरः॥ १०-५५॥  
  
ते बहुज्ञस्य चित्तज्ञे पत्नौ पत्युर्महीक्षितः ।  
चरोरर्धार्धभागाभ्यां तामयोजयतामुभे॥ १०-५६॥  
  
सा हि प्रणयवत्यासीत्सपत्न्योरुभयोरपि ।  
भ्रमरी वारणस्येव मदनिस्यन्दरेखयोः॥ १०-५७॥  
  
ताभिर्गर्भः प्रजाभूत्यै दध्रे देवांशसंभवः ।  
सौरीभिरिव नाडीभिरमृताख्याभिरम्मयः॥ १०-५८॥  
  
सममापन्नसत्त्वास्ता रेजुरापाण्डुरत्विषः ।  
अन्तर्गतफलारम्भाः सस्यानामिव संपदः॥ १०-५९॥  
  
गुप्तं ददृशुरात्मानं सर्वाः स्वप्नेषु वामनैः ।  
जलजासिकदाशार्ङ्गचक्रलाञ्छितमूर्तिभिः॥ १०-६०॥  
  
हेमपक्षप्रभाजालं गगने च वितन्वता ।  
उह्यन्ते स्म सुपर्णेन वेगाकृष्टपयोमुचा॥ १०-६१॥  
  
बिभ्रत्या कौस्तुभन्यासं स्तनान्तरविलम्बितम् ।  
पर्युपास्यन्त लक्ष्म्या च पद्मव्यजनहस्तया॥ १०-६२॥  
  
कृताभिषेकैर्दिव्यायां त्रिस्रोतसि च सप्तभिः ।  
ब्रह्मर्षिभिः परं ब्रह्म गृणद्भिरुपतस्थिरे॥ १०-६३॥  
  
ताभ्यस्तथाविधान्स्वप्नाञ्छ्रुत्वा प्रीतो हि पार्थिवः ।  
मेने परार्ध्यमात्मानं गुरुत्वेन जगद्गुरोः॥ १०-६४॥  
  
विभक्तात्मा विभुस्तासामेकः कुक्षिष्वनेकधा ।  
उवास प्रतिमाचन्द्रः प्रसन्नानामपामिव॥ १०-६५॥  
  
अथाग्र्यमहिषी राज्ञः प्रसूतिसमये सती ।  
पुत्रं तमोपहं लेभे नक्तं ज्योतिरिवौषधिः॥ १०-६६॥  
  
राम इत्यभिरामेण वपुषा तस्य चोदितः ।  
नामधेयं गुरुश्चक्रे जगत्प्रथममङ्गलम्॥ १०-६७॥  
  
रघुवंशप्रदीपेन तेनाप्रतिमतेजसा ।  
रक्षागृहगता दीपाः प्रत्यादिष्टा इवाभवन्॥ १०-६८॥  
  
शय्यागतेन रामेण माता शातोदरी बभौ ।  
सैकताम्भोजबलिना जाह्नवीव शरत्कृशा॥ १०-६९॥  
  
कैकेय्यास्तनयो जज्ञे भरतो नाम शीलवान् ।  
जनयित्रीमलंचक्रे यः प्रश्रय इव श्रियम्॥ १०-७०॥  
  
सुतौ लक्ष्मणशत्रुघ्नौ सुमित्रा सुषुवे यमौ ।  
सम्यगाराधिता विद्या प्रबोधविनयाविव॥ १०-७१॥  
  
निर्दोषमभवत्सर्वमाविष्कृतगुणं जगत् ।  
अन्वगादिव हि स्वर्गो गां गतं पुरुषोत्तमम्॥ १०-७२॥  
  
तस्योदये चतुर्मूर्तेः पौलस्त्यचकितेश्वराः ।  
विरजस्कैर्नभस्वद्भिर्दिश उच्छ्वसिता इव॥ १०-७३॥  
  
कृशानुरपधूमत्वात्प्रसन्नत्वात्प्रभाकरः ।  
रक्षोविप्रकृतावास्तामपविद्धशुचाविव॥ १०-७४॥  
  
दशाननकिरीटेभ्यस्तत्क्षणं राक्षसश्रियः ।  
मणिव्याजेन पर्यस्ताः पृथिव्यामश्रुबिन्दवः॥ १०-७५॥  
  
पुत्रजन्मप्रवेश्यानां तूर्याणां तस्य पुत्रिणः ।  
आरम्भं प्रथमं चक्रुर्देवदुन्दुभयो दिवि॥ १०-७६॥  
  
संतानकमयी वृष्टिर्भवने चास्य पेतुषी ।  
सन्मङ्गलोपचाराणां सैवादिरचनाऽभवत्॥ १०-७७॥  
  
कुमाराः कृतसंस्कारास्ते धात्रीस्तन्यपायिनः ।  
आनन्देनाग्रजेनेव समं ववृधिरे पितुः॥ १०-७८॥  
  
स्वाभाविकं विनीतत्वं तेषां विनयकर्मणा ।  
मुमूर्च्छ सहजं तेजो हविषेव हविर्भुजाम्॥ १०-७९॥  
  
परस्परविरुद्धास्ते तद्रगोरनघं कुलम् ।  
अलमुद्योतयामासुर्देवारण्यमिवर्तवः  
समानेऽपि हि सौभ्रात्रे यथेभौ रामलक्ष्मणौ ।  
तथा भरतशत्रुघ्नौ प्रीत्या द्वन्द्वं बभूवतुः॥ १०-८१॥  
  
तेषां द्वयोर्द्वयोरैक्यं बिभिदे न कदाचन ।  
यथा वायुर्विभावस्वोर्यथा चन्द्रसमुद्रयोः॥ १०-८२॥  
  
ते प्रजानां प्रजानाथास्तेजसा प्रश्रयेण च ।  
मनो जह्रुर्निदाघान्ते श्यामाभ्रा दिवसा इव॥ १०-८३॥  
  
स चतुर्धा बभौ व्यस्तः प्रसवः पृथिवीपतेः ।  
धर्मार्थकाममोक्षाणामवतार इवाङ्गवान्॥ १०-८४॥  
  
गुणैराराधयामासुस्ते गुरुं गुरुवत्सलाः ।  
तमेव चतुरन्तेशं रत्नैरिव महार्णवाः॥ १०-८५॥  
  
सुरगज इव दन्तैर्भग्नदैत्यासिधारै-  
र्नय इव पणबन्धव्यक्तयोगैरुपायैः ।  
हरिरिव युगदीर्घैर्दोर्भिरंशैस्तदीयैः  
पतिरवनिपतीनां तैश्चकाशे चतुर्भिः॥ १०-८६॥  
  
इति श्रीरघुवंशे महाकाव्ये कविश्रीकालिदासकृतौ  
रामावतारू नाम दशमः सर्गः ॥  
  
  
Encoded and proofread by Arvind Kolhatkar akolhatkar at rogers.com  
  
