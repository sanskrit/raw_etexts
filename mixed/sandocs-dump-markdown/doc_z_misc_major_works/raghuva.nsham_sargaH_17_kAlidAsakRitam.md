---
Author: kalidasa
Category: major_works, kAlidAsa
File name: raghuvansha17.itx
Language: Sanskrit
Latest update: November 11, 2005
Location: doc_z_misc_major_works
Proofread by: Arvind Kolhatkar akolhatkar at rogers.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: major_works
Text title: raghuvansha17
Texttype: pramukha
Transliterated by: Arvind Kolhatkar akolhatkar at rogers.com
engtitle: Raghuvansha 17 by Kalidas
itxtitle: raghuva.nsham sargaH 17 (kAlidAsakRitam)
title: रघुवंशम् सर्गः १७ (कालिदासकृइतम्)

---
  
 रघुवंशं सर्गः १७ कालिदासकृतम्   
  
अतिथिं नाम काकुत्स्थात्पुत्रं प्राप कुमुद्वती ।  
पश्चिमाद्यामिनीयामात्प्रसादमिव चेतना॥ १७-१॥  
  
स पितुः पितृमान्वंशं मातुश्चानुपमद्युतिः ।  
अपुनात्सेवितेवोभौ मार्गावुत्तरदक्षिणौ॥ १७-२॥  
  
तमादौ कुलविद्यानामर्थमर्थविदां वरः ।  
पश्चात्पार्थिवकन्यानां पाणिमग्राहयत्पिता॥ १७-३॥  
  
जात्यस्तेनाभिजातेन शूरः शौर्यवता कुशः ।  
अमन्यैतकमात्मानमनेकं वशिना वशी॥ १७-४॥  
  
स कुलोचितमिन्द्रस्य साहायकमुपेयिवान् ।  
जघान समरे दैत्यं दुर्जयं तेन चावधि॥ १७-५॥  
  
तं स्वसा नागराजस्य कुमुदस्य कुमुद्वती ।  
अन्वगात्कुमुदानन्दं शशाङ्कमिव कौमुदी॥ १७-६॥  
  
तयोर्दिवस्पतेरासीदेकः सिंहासनार्धभाक् ।  
द्वितीयापि सखी शच्याः पारिजातांशभागिनी॥ १७-७॥  
  
तदात्मसम्भवं राज्ये मन्त्रिवृद्धाः समादधुः ।  
स्मरन्तः पश्चिमामाज्ञां भर्तुः सङ्ग्रामयायिनः॥ १७-८॥  
  
ते तस्य कल्पयामासुरभिषेकाय शिल्पिभिः ।  
विमानं नवमुद्वेदि चतुःस्तम्भप्रतिष्ठितम्॥ १७-९॥  
  
तत्रैनं हेमकुम्भेषु सम्भृतैस्तीर्थवारिभिः ।  
उपतस्थुः प्रकृतयो भद्रपीठोपवेशितम्॥ १७-१०॥  
  
नदद्भिः स्निग्धगम्भीरं तूर्यैराहतपुष्करैः ।  
अन्वमीयत कल्याणं तस्याविच्छिन्नसन्तति॥ १७-११॥  
  
दूर्वायवाङ्कुरप्लक्षत्वगभिन्नपुटोत्तरान् ।  
ज्ञातिवृद्धैः प्रयुक्तान्स भेजे नीराजनाविधीन्॥ १७-१२॥  
  
पुरोहितपुरोगास्तं जिष्णुं जैत्रैरथर्वभिः ।  
उपचक्रमिरे पूर्वमभिषेक्तुं द्विजातयः॥ १७-१३॥  
  
तस्यौघमहती मूर्ध्नि निपतन्ती व्यरोचत ।  
सशब्दमभिषेकश्रीर्गङ्गेव त्रिपुरद्विषः॥ १७-१४॥  
  
स्तूयमानः क्षणे तस्मिन्नलक्ष्यत स बन्दिभिः ।  
प्रवृद्ध इव पर्जन्यः सारङ्गैरभिनन्दितः॥ १७-१५॥  
  
तस्य सन्मन्त्रपूताभिः स्नानमद्भिः प्रतीच्छतः ।  
ववृधे वैद्युतश्चाग्नेर्वृष्टिसेकादिव द्युतिः॥ १७-१६॥  
  
स तावदभिषेकान्ते स्नातकेभ्यो ददौ वसु ।  
यावतैषां समाप्येरन्यज्ञाः पर्याप्तदक्षिणाः॥ १७-१७॥  
  
ते प्रीतमनसस्तस्मै यामाशिषमुदैरयन् ।  
सा तस्य कर्मनिर्वृत्तैर्दूरं पश्चात्कृता फलैः॥ १७-१८॥  
  
बन्धच्छेदं स बद्धानां वधार्हाणामवध्यताम् ।  
धुर्याणां च धुरो मोक्षमदोहं चादिशद्गवाम्॥ १७-१९॥  
  
क्रीडापतत्रिणोप्यस्य पञ्जरस्थाः शुकादयः ।  
लब्धमोक्षास्तदादेशाद्यथेष्टगतयोऽभवन्॥ १७-२०॥  
  
ततः कक्ष्यान्तरन्यस्तं गजदन्तासनं शुचि ।  
सूत्तरच्छदमध्यास्त नेपथ्यग्रहणाय सः॥ १७-२१॥  
  
तं धूपाश्यानकेशान्तं तोयनिर्णिक्तपाणयः ।  
आकल्पसाधनैस्तैस्तैरुपसेदुः प्रसाधकाः॥ १७-२२॥  
  
तेऽस्य मुक्तागुणोन्नद्धं मौलिमन्तर्गतस्रजम् ।  
प्रत्यूपुः पद्मरागेण प्रभामण्डलशोभिना॥ १७-२३॥  
  
चन्दनेनाङ्गरागं च मृगनाभिसुगन्धिना ।  
समापय्य ततश्चक्रुः पत्रं विन्यस्तरोचनम्॥ १७-२४॥  
  
आमुक्ताभरणः स्रग्वी हंसचिह्नदुकूलवान् ।  
आसीदतिशयप्रेक्ष्यः स राज्यश्रीवधूवरः॥ १७-२५॥  
  
नेपथ्यदर्शिनश्छाया तस्यादर्शे हिरण्मये ।  
विरराजोदिते सूर्ये मरौ कल्पतरोरिव॥ १७-२६॥  
  
स राजककुदव्यग्रपाणिभिः पार्श्ववर्तिभिः ।  
ययावुदीरितालोकः सुधर्मानवमां सभाम्॥ १७-२७॥  
  
वितानसहितं तत्र भेजे पैतृकमासनम् ।  
चूडामणिभिरुद्धृष्टं पादपीठं महीक्षिताम्॥ १७-२८॥  
  
शुशुभे तेन चाक्रान्तं मङ्गलायतनं महत् ।  
श्रीवत्सलक्षणं वक्षः कौस्तुभेनेव कैशवम्॥ १७-२९॥  
  
बभौ भूयः कुमारत्वादाधिराज्यमवाप्य सः ।  
रेखाभावादुपारूढः सामग्र्यमिव चन्द्रमाः॥ १७-३०॥  
  
प्रसन्नमुखरागं तं स्मितपूर्वाभिभाषिणम् ।  
मूर्तिमन्तममन्यन्त विश्वासमनुजीविनः॥ १७-३१॥  
  
स पुरं पुरहूतश्रीः कल्पद्रुमनिभध्वजाम् ।  
क्रममाणश्चकार द्यां नागेनैरावतौजसा॥ १७-३२॥  
  
तस्यैकस्योच्छ्रितं छत्रं मूर्ध्नि तेनामलत्विषा ।  
पूर्वराजवियोगौष्म्यं कृत्स्नस्य जगतो हृतम्॥ १७-३३॥  
  
धूमादग्नेः शिखाः पश्चादुदयादंशवो रवेः ।  
सोऽतीत्य तेजसां वृत्तिं सममेवोत्थितो गुणैः॥ १७-३४॥  
  
तं प्रीतिविशदैर्नेत्रैरन्वयुः पौरयोषितः ।  
शरत्प्रसन्नैर्ज्योतिर्भिर्विभावर्य इव ध्रुवम्॥ १७-३५॥  
  
अयोध्यादेवताश्चैनं प्रशस्तायतनार्चिताः ।  
अनुदध्युरनुध्येयं सान्निध्यैः प्रतिमागतैः॥ १७-३६॥  
  
यावन्नाश्यायते वेदिरभिषेकजलाप्लुता ।  
तावदेवास्य वेलान्तं प्रतापः प्राप दुःसहः॥ १७-३७॥  
  
वसिष्ठस्य गुरोर्मन्त्राः सायकास्तस्य धन्विनः ।  
किं तत्साध्यं यदुभये साधयेयुर्न सङ्गताः॥ १७-३८॥  
  
स धर्मस्थसखः शश्वदर्थिप्रत्यर्थिनां स्वयम् ।  
ददर्श संशयच्छेद्यान्व्यवहारानतन्द्रितः॥ १७-३९॥  
  
ततः परमभिव्यक्तसौमनस्यनिवेदितैः ।  
युयोज पाकाभिमुखैर्भृत्यान्विज्ञापनाफलैः॥ १७-४०॥  
  
प्रजास्तद्गुरुणा नद्यो नभसेव विवर्धिताः ।  
तस्मिंस्तु भूयसीं वृद्धिं नभस्ये ता इवाययुः॥ १७-४१॥  
  
यदुवाच न तन्मिथ्या यद्ददौ न जहार तत् ।  
सोऽभूद्भग्नव्रतः शत्रूनुद्धृत्य प्रतिरोपयन्॥ १७-४२॥  
  
वयोरूपविभूतीनामेकैकं मदकारणम् ।  
तानि तस्मिन्समस्तानि न तस्योत्सिचिषे मनः॥ १७-४३॥  
  
इत्थं जनितरागासु प्रकृतिष्वनुवासरम् ।  
अक्षोभ्यः स नवोऽप्यासीद्दृढमूल इव द्रुमः॥ १७-४४॥  
  
अनित्याः शत्रवो बाह्या विप्रकृष्टाश्च ते यतः ।  
अतः सोऽभ्यन्तरान्नित्याञ्षट्पूर्वमजयद्रिपून्॥ १७-४५॥  
  
प्रसादाभिमुखे तस्मिंश्चपलापि स्वभावतः ।  
निकषे हेमरेखेव श्रीरासीदनपायिनी॥ १७-४६॥  
  
कातर्यं केवला नीतिः शौर्यं श्वापदचेष्टितम् ।  
अतः सिद्धिं समेताभ्यामुभाभ्यामन्वियेष सः॥ १७-४७॥  
  
न तस्य मण्डले राज्ञो न्यस्तप्रणिधिदीधितेः ।  
अदृष्टमभवत्किञ्चिद्व्यभ्रस्येव विवस्वतः॥ १७-४८॥  
  
रात्रिन्दिवविभागेषु यदादिष्टं महीक्षिताम् ।  
तत्सिषेवे नियोगेन स विकल्पपराङ्मुखः॥ १७-४९॥  
  
मन्त्रः प्रतिदिनं तस्य बभूव सह मन्त्रिभिः ।  
स जातु सेव्यमानोऽपि गुप्तद्वारो न सूच्यते॥ १७-५०॥  
  
परेषु स्वेषु च क्षिप्तैरविज्ञातपरस्परैः ।  
सोऽपसर्पैर्जजागार यथाकालं स्वपन्नपि॥ १७-५१॥  
  
दुर्गाणि दुर्ग्रहाण्यासंस्तस्य रोद्धुरपि द्विषाम् ।  
न हि सिंहो गजास्कन्दी भयाद्गिरिगुहाशयः॥ १७-५२॥  
  
भव्यमुख्याः समारम्भाः प्रत्यवेक्ष्यानिरत्ययाः ।  
गर्भशलिसधर्माणस्तस्य गूढं विपेचिरे॥ १७-५३॥  
  
अपथेन प्रववृते न जातूपचितोऽपि सः ।  
वृद्धौ नदीमुखेनैव प्रस्थानं लवणाम्भसः॥ १७-५४॥  
  
कामं प्रकृतिवैराग्यं सद्यः शमयितुं क्षमः ।  
यस्य कार्यः प्रतीकारः स तन्नैवोदपादयत्॥ १७-५५॥  
  
शक्येष्वेवाभवद्यात्रा तस्य शक्तिमतः सतः ।  
समीरणसहायोऽपि नाम्भःप्रार्थी दवानलः॥ १७-५६॥  
  
न धर्ममर्थकामाभ्यां बबाधे न च तेन तौ ।  
नार्थं कामेन कामं व सोऽर्थेन सदृशस्त्रिषु॥ १७-५७॥  
  
हीनान्यनृपकर्तॄणि प्रवृद्धानि विकुर्वते ।  
तेन मध्यमशक्तीनि मित्राणि स्थापितान्यतः॥ १७-५८॥  
  
परात्मनोः परिच्छिद्य शक्त्यादीनां बलाबलम् ।  
ययावेभिर्बलिष्ठश्चेत्परस्मादास्त सोऽन्यथा॥ १७-५९॥  
  
कोशेनाश्रयणीयत्वमिति तस्यार्थसङ्ग्रहः ।  
अम्बुगर्भो हि जीमूतश्चातकैरभिनन्द्यते॥ १७-६०॥  
  
परकर्मापहः सोऽभूदुद्युतः स्वेषु कर्मसु ।  
आवृणोदात्मनो रन्ध्रं रन्ध्रेषु प्रहरन्रिपून्॥ १७-६१॥  
  
पित्रा संवर्धितो नित्यं कृतास्त्रः साम्परायिकः ।  
तस्य दण्डवतो दण्डः स्वदेहान्न व्यशिष्यत॥ १७-६२॥  
  
सर्पस्येव शिरोरत्नं नास्य शक्तित्रयं परः ।  
स चकर्ष परस्मात्तदयस्कान्त इवायसम्॥ १७-६३॥  
  
वापीष्विव स्रवन्तीषु वनेषूपवनेष्विव ।  
सार्थाः स्वैरं स्वकीयेषु चेरुर्वेश्मस्विवाद्रिषु॥ १७-६४॥  
  
तपो रक्षन्स विघ्नेभ्यस्तस्करेभ्यश्च सम्पदः ।  
यथास्वमाश्रमैश्चक्रे वर्णैरपि षडंशभाक्॥ १७-६५॥  
  
खनिभिः सुषुवे रत्नं क्षेत्रैः सस्यं वनैर्गजान् ।  
दिदेश वेतनं तस्मै रक्षासदृशमेव भूः॥ १७-६६॥  
  
स गुणानां बलानां च षण्णां षण्मुखविक्रमः ।  
बभूव विनियोगज्ञः साधनीयेषु वस्तुषु॥ १७-६७॥  
  
इति क्रमात्प्रयुञ्जानो राजनीतिं चतुर्विधाम् ।  
आ तीर्थादप्रतीघातं स तस्याः फलमानशे॥ १७-६८॥  
  
कूटयुद्धविधिज्ञेऽपि तस्मिन्सन्मार्गयोधिनि ।  
भेजेऽभिसारिकावृत्तिं जयश्रीर्वीरगामिनी॥ १७-६९॥  
  
प्रायः प्रतापभग्नत्वादरीणां तस्य दुर्लभः ।  
रणो गन्धद्विपस्येव गन्धभिन्नान्यदन्तिनः॥ १७-७०॥  
  
प्रवृद्धौ ह्रीयते चन्द्रः समुद्रोऽपि तथाविधः ।  
स तु तत्समवृद्धिश्च न चाभूत्ताविव क्षयी॥ १७-७१॥  
  
सन्तस्तस्याभिगमनादत्यर्थं महतः कृशाः ।  
उदधेरिव जीमूताः प्रापुर्दातृत्वमर्थिनः॥ १७-७२॥  
  
स्तूयमानः स जिह्राय स्तुत्यमेव समाचरन् ।  
तथापि ववृधे तस्य तत्कारिद्वेषिणो यशः॥ १७-७३॥  
  
दुरितं दर्शनेन घ्नंस्तत्त्वार्थेन नुदंस्तमः ।  
प्रजाः स्वतन्त्रयाञ्चक्रे शश्वत्सूर्य इवोदितः॥ १७-७४॥  
  
इन्दोरगतयः पद्मे सूर्यस्य कुमुदेंऽशवः ।  
गुणास्तस्य विपक्षेऽपि गुणिनो लेभिरेऽन्तरम्॥ १७-७५॥  
  
पराभिसन्धानपरं यद्यप्यस्य विचेष्टितम् ।  
जिगीषोरश्वमेधाय धर्म्यमेव बभूव तत्॥ १७-७६॥  
  
एवमुद्यन्प्रभावेण शास्त्रनिर्दिष्टवर्त्मना ।  
वृषेव देवो देवानां राज्ञां राजा बभूव सः॥ १७-७७॥  
  
पञ्चमं लोकपालानां तमूचुः साम्ययोगतः ।  
भूतानां महतां षष्ठमष्टमं कुलभूभृताम्॥ १७-७८॥  
  
दूरापवर्जितच्छत्रैस्तस्याज्ञां शासनार्पिताम् ।  
दधुः शिरोभिर्भूपाला देवाः पौरन्दरीमिव॥ १७-७९॥  
  
ऋत्विजः स तथानर्च दक्षिणाभिर्महाक्रतौ ।  
यथा साधारणीभूतं नामास्य धनदस्य च॥ १७-८०॥  
  
इन्द्राद्वृष्टिर्नियमितगदोद्रेकवृत्तिर्यमोऽभू-  
द्यादोनाथः शिवजलपथः कर्मणे नौचराणाम् ।  
पूर्वापेक्षी तदनु विदधे कोषवृद्धिं कुबेर-  
स्तस्मिन्दण्डोपनतचरितं भेजिरे लोकपालाः॥ १७-८१॥  
  
इति श्रीरघुवंशे महाकाव्ये कविश्रीकालिदास-  
कृतावतिथिवर्णनं नाम सप्तदशः सर्गः ॥  
  
  
Encoded and proofread by  
Arvind Kolhatkar akolhatkar at rogers.com  
  
