---
Author: Sage Bharata
Category: natyashastra, major_works, bharata
File name: natya07.itx
Language: Sanskrit
Latest update: May 24, 2001, March 19, 2011
Location: doc_z_misc_major_works
Proofread by: dpadmakar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/culture
Sublocation: major_works
Text title: naaTyashaastra adhyaaya 7
Texttype: pramukha
Transliterated by: dpadmakar at hotmail.com
engtitle: Natya Shastra Chapter 7
itxtitle: nATyashAstram adhyAyaH 07
title: नाट्यशास्त्रम् अध्यायः ०७

---
  
 नाट्यशास्त्रम् अध्याय ७   
  
    ॥ श्रीरस्तु ॥  
  
भरतमुनिप्रणीतं नाट्यशास्त्रम्  
अथ सप्तमोऽध्यायः ।  
  भावानिदानीं व्याख्यास्यामः । अत्राह- भावा इति कस्मात् ।  
किं भवन्तीति भावाः किं वा भावयन्तीति भावाः । उच्यते -  
वागङ्गसत्त्वोपेतान्काव्यार्थान्भावयन्तीति भावा इति ।  
 भू इति करणे धातुस्तथा च भावितं वासितं   
कृतमित्यनर्थान्तरम् ।  
लोकेऽपि च प्रसिद्धम् । अहो ह्यनेन गन्धेन रसेन वा सर्वमेव   
भावितमिति ।  
तच्च व्याप्त्यर्थम् ।  
 श्लोकाश्चात्र-  
 विभावेनाहृतो योऽर्थो ह्यनुभावैस्तु गम्यते ।  
वागङ्गसत्त्वाभिनयैः स भाव इति सञ्ज्ञितः ॥ १॥  
  
वागङ्गमुखरागेण सत्त्वेनाभिनयेन च ।  
कवेरन्तर्गतं भावं भावयन्भाव उच्यते ॥ २॥  
  
नानाभिनयसम्बद्धान्भावयन्ति रसानिमान् ।  
यस्मातस्मादमी भावा विज्ञेया नाट्ययोक्तृभिः ॥ ३॥  
  
अथ विभाव इति कस्मात् । उच्यते-विभवो विज्ञानार्थः ।  
विभावः कारणं निमित्तं हेतुरिति पर्यायाः । विभाव्यतेऽनेन  
वागङ्गसत्त्वाभिनया इत्यतो विभावः । यथा विभावितं विज्ञा-  
तमित्यनर्थान्तरम् ।  
 अत्र श्लोकः -  
  बहवोऽर्था विभाव्यन्ते वागङ्गाभिनयाश्रयाः ।  
  अनेन यस्मात्तेनायं विभाव इति सञ्ज्ञितः ॥ ४॥  
  
  अथानुभाव इति कस्मात् । उच्यते-  
अनुभाव्यतेऽनेन वागङ्गसत्त्वकृतोऽभिनय इति ।  
  अत्र श्लोकः -  
  वागङ्गाभिनयेनेह यतस्त्वर्थोऽनुभाव्यते ।  
  शाखाङ्गोपाङ्गसंयुक्तस्त्वनुभावस्ततः स्मृतः ॥ ५ ॥  
  
एवं ते विभावानुभावसंयुक्ता भावा इति व्याख्याताः । अतो  
ह्येषां भावानां सिद्धिर्भवति । तस्मादेषां भावानां  
विभावानुभावसंयुक्तानां लक्षणनिदर्शनान्यभिव्याख्यास्यामः ।  
तत्र विभावानुभावौ लोकप्रसिद्धौ ।  
लोकस्वभावानुगतत्वाच्च तयोर्लक्षणं   
नोच्यतेऽतिप्रसङ्गनिवृत्यर्थम् ।  
 भवति चात्र श्लोकः -  
 लोकस्वभावसंसिद्धा लोकयात्रानुगामिनः ।  
 अनुभावा विभावाश्च ज्ञेयास्त्वभिनये बुधैः ॥ ६॥  
  
 तत्राष्टौ भावाः स्थायिनः । त्रयस्त्रिंशद्व्यभिचारिणः ।   
अष्टौ  
सात्विका इति भेदाः । एवमेते काव्यरसाभिव्यक्तिहेतव   
एकोनपञ्चाशद्भावाः  
प्रत्यवगन्तव्याः । एभ्यश्च सामान्यगुणयोगेन रसा निष्पद्यन्ते ।  
अत्र श्लोकः-  
 योऽर्थो हृदयसंवादी तस्य भावो रसोद्भवः ।  
 शरीरं व्याप्यते तेन शुष्कं काष्ठमिवाग्निना ॥ ७॥  
  
अत्राह- यदि   
काव्यार्थसंश्रितैर्विभावानुभावव्यञ्जितैरेकोनपञ्चाशद्भावैः   
सामान्यगुणयोगेनाभिनिष्पद्यन्ते रसास्तत्कथं स्थायिन एव भावा  
रसत्वमाप्नुअवन्ति । उच्यते- यथा हि   
समानलक्षणास्तुल्यपाणिपादोदरशरीराः  
समानाङ्गप्रत्यङ्गा अपि पुरुषाः   
कुलशीलविद्याकर्मशिल्पविचक्षणत्वाद्राज-  
त्वमाप्नुवन्ति तत्रैव चान्येऽल्पबुद्धयस्तेषामेवानुचरा भवन्ति   
तथा  
विभावानुभावव्यभिचारिणः स्थायिभावानुपाश्रिता भवन्ति ।  
बह्वाश्रयत्वास्वामिभूताः स्थायिनो भावाः ।  
तद्वत्स्थानीयपुरुषगुणभूता अन्ये भावास्तान्गुणतया श्रयन्ते ।  
स्थायिभावा रसत्वमाप्नुवन्ति । परिजनभूता व्यभिचारिणो   
भावाः ।  
अत्राह- को दृष्टान्त इति । यथा नरेन्द्रो बहुजनपरिवारोऽपि स   
एव नाम  
लभते नान्यः सुमहानपि पुरुषः तथा   
विभावानुभावव्यभिचारिपरिवृतः  
स्थायी भावो रसनाम लभते ।  
भवति चात्र श्लोकः -  
 यथा नराणां नृपतिः शिष्याणां च यथा गुरुः ।  
 एवं हि सर्वभावानां भावः स्थायि महानिह ॥ ८॥  
  
लक्षणं खलु पूर्वमभिहितमेषां रससञ्ज्ञकानाम् । इदानीं  
भावसामान्यलक्षणमभिधास्यामः । तत्र स्थायिभावान्वक्ष्यामः -  
  
रतिर्नाम प्रमोदात्मिका   
ऋतुमाल्यानुलेपनाभरणभोजनवरभवनानुभवना-  
प्रातिकूल्यादिभिर्विभावैः समुत्पद्यते ।   
तामभिनयेत्स्मितवदनमधुरकथन-  
भ्रूक्षेपकटाक्षादिभिरनुभावैः । अत्र श्लोकः -  
 इष्टार्थविषयप्राप्त्या रतिरित्युपजायते ।  
 सौम्यत्वादभिनेया सा वाङ्माधुर्याङ्गचेष्टितैः ॥ ९॥  
  
हासो नाम   
परचेष्टानुकरणकुहकासम्बद्धप्रलापपौरोभाग्यमौर्ख्यादिभिर्विभावैः  
समुत्पद्यते । तमभिनयेत्पूर्वोक्तैर्हसितादिभिरनुभावैः ।  
भवति चात्र श्लोकः -  
 परचेष्टानुकरणाद्धासः समुपजायते ।  
 स्मितहासातिहसितैरभिनेयः स पण्डितैः ॥ १०॥  
  
शोको नाम   
इष्टजनवियोगविभवनाशवधबन्धदुःखानुभनवनादिभिर्विभावैः  
समुत्पद्यते।   
तस्यास्रपातपरिदेवितविलपितवैवर्ण्यस्वरभेदस्रस्तगात्रताभूमि-  
पतनसस्वनरुदिताक्रन्दितदीर्घनिःश्वसितजडतोन्मादमोहमरणादिभिरनुभा-  
वैरभिनयः प्रयोक्तव्यः ।  
रुदितमत्र त्रिविधम् - आनन्दजमार्तिजमीर्ष्यासमुद्भवं चेति ।  
भवन्ति चात्रार्याः -  
[आनन्देऽप्यार्तिकृतं त्रिविधं रुदितं सदा बुधैर्ज्ञेयम् ।  
तस्य त्वभिनययोगान्विभावगतितः प्रवक्ष्यामि ॥]  
हर्षोत्फुल्लकपोलं सानुस्मरणादपाङ्गविसृतास्रम् ।  
रोमाञ्चगात्रमनिभृतमानन्दसमुद्भवं भवति ॥ ११॥  
  
पर्याप्तविमुक्तास्रं सस्वनमस्वस्थगात्रगतिचेष्टम् ।  
भूमिनिपातनिवर्तितविलपितमित्यार्तिजं भवति ॥ १२॥  
  
प्रस्फुरितौष्ठकपोलं सशिरःकम्पं तथा सनिःश्वासम् ।  
भ्रुकुटीकटाक्षकुटिलं स्त्रीणामीर्ष्याकृतं भवति ॥ १३॥  
  
स्त्रीनीचप्रकृतिष्वेष शोको व्यसनसम्भवः ।  
धैर्येणोत्तममध्यानां नीचानां रुदितेन च ॥ १४॥  
  
  क्रोधो नाम   
आधर्षणाक्रुष्टकलहविवादप्रतिकूलादिभिर्विभावैः  
समुत्पद्यते । अस्य   
विकृष्टनासापुटोद्वृत्तनयनसन्दष्ठोष्ठपुट-  
गण्डस्फुरणादिभिरनुभावैरभिनयः प्रयोक्तव्यः ।  
  रिपुजो गुरुजश्चैव प्रणयिप्रभवस्तथा ।  
  भृत्यजः कृतकश्चेति क्रोधः पञ्चविधः स्मृतः॥ १५॥  
  
अत्रार्या भवन्ति -  
  भृकुटीकुटिलोत्कटमुखः सन्दष्ठोष्ठः स्पृशन्करेण करम् ।  
  क्रुद्धः स्वभुजाप्रेक्षी शत्रौ निर्यन्त्रणं रुष्येत् ॥ १६॥  
  
  किञ्चिदवाङ्ग्मुखदृष्टिः सास्रस्वेदापमार्जनपरश्च ।  
  अव्यक्तोल्बणचेष्टो गुरौ विनययन्त्रितो रुष्येत् ॥ १७॥  
  
  अल्पप्रतरविचारो विकिरन्नश्रूण्यपाङ्गविक्षेपैः ।  
  सभ्रुकुटिस्फुरितोष्ठः प्रणयोपगतां प्रिया रुष्येत् ॥ १८॥  
  
  अथ परिजने तु रोषस्तर्जननिर्भर्त्सनाक्षिविस्तारैः ।  
  विप्रेक्षणैश्च विविधैरभिनेयः क्रूरतारहितः ॥ १९॥  
  
  कारणमवेक्षमाणः प्रायेणायासलिङ्गसंयुक्तः ।  
  वीररसान्तरचारी कार्यः कृतको भवति कोपः ॥ २०॥  
  
उत्साहो नाम उत्तमप्रकृतिः। स   
चाविषादशक्तिधैर्यशौर्यादिभिर्विभावै-  
रुत्पद्यते। तस्य धैर्यत्यागवैशारद्यादिभिरनुभावैरभिनयः   
प्रयोक्तव्यः ।  
अत्र श्लोकः -  
 असम्मोहादिभिर्व्यक्तो व्यवसायनयात्मकः ।  
 उत्साहस्त्वभिनेयः स्यादप्रमादोत्थितादिभिः ॥ २१॥  
  
भयं नाम स्त्रीनीचप्रकृतिकम् ।   
गुरुराजापराधश्वापदशून्यागाराटवीपर्वतगहनगजाहिदर्शननिर्भर्त्सन-कान्तारदुर्दिननिशान्धकरोलूकनक्तञ्चरारावश्रवणादिभिर्विभावैः   
समुत्पद्यते ।  
तस्य   
प्रकम्पितकरचरणहृदयकम्पनस्तम्भमुखशोषजिह्वापरिलेहन-  
स्वेदवेपथुत्राससपरित्राणान्वेषणधावनोत्कृष्टादिभिरनुभवैरभिनयः   
प्रयोक्तव्यः ।  
अत्र श्लोकाः -  
 गुरुराजापराधेन रौद्राणां चापि दर्शनात् ।  
 श्रवणादपि घोराणां भयं मोहेन जायते ॥ २२॥  
  
 गात्रकम्पनवित्रासैर्वक्त्रशोषणसम्भ्रमैः  
 विस्फारितैक्षणैः कार्यमभिनेयक्रियागुणैः ॥ २३॥  
  
 सत्त्ववित्रासनोद्भूतं भयमुत्पद्यते नृणाम् ।  
 स्रस्ताङ्गाक्षिनिमेषैस्तदभिनेयं तु नर्तकैः ॥ २४॥  
  
अत्रार्या भवति -  
 करचरणहृदयकम्पैर्मुखशोषणवदनलेहनस्तम्भैः ।  
 सम्भ्रान्तवदनवेपथुसन्त्रासकृतैरभिनयोऽस्य ॥ २५॥  
  
जुगुप्सा नाम स्त्रीनीचप्रकृतिका । सा   
चाहृद्यदर्शनश्रवणादिभिर्विभावैः  
समुत्पद्यते । तस्याः   
सर्वाङ्गसङ्कोचनिष्ठीवनमुखविकूणनहृल्लेखादि-  
भिरनुभावैरभिनयः प्रयोक्तव्यः ।  
भवति चात्र श्लोकः -  
 नासाप्रच्छादनेनेह गात्रसङ्कोचनेन च ।  
 उद्वेजनैः सहृल्लेखैर्जुगुप्सामभिनिर्दिशेत् ॥ २६॥  
  
विस्मयो नाम   
मायेन्द्रजालमानुषकर्मातिशयचित्रपुस्तशिल्पविद्यातिशयादिभिर्विभावैः  
समुत्पद्यते । तस्य   
नयनविस्तारानिमेषप्रेक्षितभ्रूक्षेपरोमहर्षणशिरःकम्पसाधुवादादिभि-  
रनुभावैरभिनयः प्रयोक्तव्यः ।  
भवति चात्र श्लोकः -  
कर्मातिशयनिर्वृत्तो विस्मयो हर्षसम्भवः ।  
सिद्धिस्थाने त्वसौ साध्यः प्रहर्षपुलकादिभिः ॥ २७॥  
  
एवमेते स्थायिनो भावा रससञ्ज्ञाः प्रत्यवगन्तव्याः ।  
  
व्यभिचारिण इदानीं व्याख्यास्यामः । अत्राह - व्यभिचारिण इति   
कस्मात् ।  
उच्यते - वि अभि इत्येतावुपसर्गौ । चर इति गत्यर्थो धातुः ।   
विविधमाभिमुख्येन  
रसेषु चरन्तीति व्यभिचारिणः । वागङ्गसत्त्वोपेताः प्रयोगे   
रसान्नयन्तीति  
व्यभिचारिणः । अत्राह - कथं नयन्तीति । उच्यते - लोकसिद्धान्त   
एषः -  
यथा सूर्य इदं दिनं नक्षत्रं वा नयतीति । न च तेन   
बाहुभ्यां स्कन्धेन  
वा नीयते । किं तु लोकप्रसिद्धमेतत् । यथेदं सूर्यो नक्षत्रं दिन   
वा नयतीति ।  
एवमेते व्यभिचारिण इत्यवगन्तव्याः । तानिह सङ्ग्रहाभिहितांस्त्र-  
यस्त्रिंशद्व्यभिचारिणो भावान् वर्णयिष्यामः ।  
  
तत्र निर्वेदो नाम   
दारिद्र्यव्याध्यवमानाधिक्षेपाक्रुष्टक्रोधताडनेष्टजन-  
वियोगतत्त्वज्ञानादिभिर्विभावैः समुत्पद्यते स्त्रीनीचकुसत्त्वानाम्   
।   
रुदितनिःश्वसितोच्छ्वसितसम्प्रधारणादिभिरनुभावैस्तमभिनयेत् ।  
अत्र श्लोकः -  
दारिद्र्येष्टवियोगाद्यैः निर्वेदो नाम जायते ।  
सम्प्रधारणनिःश्वासैस्तस्य त्वभिनयो भवेत् ॥ २८॥  
  
अत्रानुवंश्ये आर्ये भवतः -  
इष्टजनविप्रयोगाद्दारिद्र्याद्व्याधितस्तथा दुःखात् ।  
ऋद्धिं परस्य दृष्ट्वा निर्वेदो नाम सम्भवति ॥ २९॥  
  
बाष्पपरिप्लुतनयनः पुनश्च निःश्वासनदीनमुखनेत्रः ।  
योगीव ध्यानपरो भवति हि निर्वेदवान्पुरुषः ॥ ३०॥  
  
ग्लानिर्नाम वान्तविरिक्तव्याधितपोनियमोपवासमनस्तापातिशयमदन-  
सेवनातिव्यायामाध्वगमनक्षुत्पिपासानिद्राच्छेदादिभिर्विभावैः  
समुत्पद्यते । तस्याः क्षामवाक्यनयनकपोलोदरमन्दपदोत्क्षेपणवेपना-  
नुत्साहतनुगात्रवैवर्ण्यस्वरभेदाभिरनुभावैरभिनयः प्रयोक्तव्यः   
।  
अत्रार्ये भवतः -  
वान्तविरिक्तव्याधिषु तपसा जरसा च जायते ग्लानिः ।  
कार्श्येन साभिनेया मन्दभ्रमणेन कम्पेन ॥ ३१॥  
  
गदितैः क्षामक्षामैर्नेत्रविकारैश्च दीनसञ्चारैः ।  
श्लथभावेनाङ्गानां मुहुर्मुहुर्निर्दिशेद् ग्लानिम् ॥ ३२॥  
  
शङ्का नाम सन्देहात्मिका स्त्रीनीचप्रभवा । चौर्याभिग्रहण-  
नृपापराधपापकर्मकरणादिभिर्विभावैः समुत्पद्यते । तस्या   
मुहुर्मुहुरवलोकनावकुण्ठनमुखशोषणजिह्वालेहनमुखवैवर्ण्य-  
स्वरभेदवेपथुशुष्कोष्ठकण्ठायाससाधर्म्यादिभिरनुभावैरभिनयः  
प्रयोक्तव्यः ।  
 चौर्यादिजनिता शङ्का प्रायः कार्या भयानके ।  
 प्रियव्यलीकजनिता तथा शृङ्गारिणी मता ॥ ३३॥  
  
अत्राकारसंवरणमपि केचिदिच्छन्ति । तच्च   
कुशलैरुपाधिभिरिङ्गितैश्चोपलक्ष्यम् ।  
अत्रार्ये भवतः -  
 द्विविधा शङ्का कार्याह्यात्मसमुत्था च परसमुत्था च ।  
 या तत्रात्मसमुत्था सा ज्ञेया दृष्टिचेष्टाभिः ॥ ३४॥  
  
 किञ्चित्प्रवेपिताङ्गस्त्वधोमुखो वीक्षते च पार्श्वानि ।  
 गुरुसज्जमानजिह्वः श्यामास्यः शङ्कितः पुरुषः ॥३५॥  
  
असूया नाम   
नानापराधद्वेषपरैश्वर्यसौभाग्यमेधाविद्यालीलादिभिर्विभावैः  
समुत्पद्यते । तस्याश्च परिषदि   
दोषप्रख्यापनगुणोपघातेर्ष्याचक्षुःप्रदा-  
नाधोमुखभ्रुकुटीक्रियावज्ञानकुत्सनादिभिरनुभावैरभिनयः   
प्रयोक्तव्यः ।  
अत्रार्ये भवतः -  
परसौभाग्येश्वरतामेधालीलासमुच्छ्रयान्दृष्ट्वा ।  
उत्पद्यते ह्यसूया कृतापराधो भवेद्यश्च ॥ ३६॥  
  
भ्रुकुटिकुटिलोत्कटमुखैः सेर्ष्याक्रोधपरिवृत्तनेत्रैश्च ।  
गुणनाशनविद्वेषैस्तत्राभिनयः प्रयोक्तव्यः ॥ ३७॥  
  
मदो नाम मद्योपयोगादुत्पद्यते । स च त्रिविधः पञ्चविभावश्च ।  
अत्रार्या भवन्ति -  
ज्ञेयस्तु मदस्त्रिविधस्तरुणो मध्यस्तथावकृष्टश्च ।  
करणं पञ्चविधं स्यात्तस्याभिनयः प्रयोक्तव्यः ॥ ३८॥  
  
कश्चिन्मत्तो गायति रोदिति कश्चित्तथा हसति कश्चित् ।  
परुषवचनाभिधायी कश्चित्कश्चित्तथा स्वपिति ॥ ३९॥  
  
उत्तमसत्त्वः शेते हसति च गायति च मध्यमप्रकृतिः ।  
परुषवचनाभिधायी रोदत्यपि चाधमप्रकृतिः ॥ ४०॥  
  
स्मितवचनमधुररागो हृष्टतनुः किञ्चिदाकुलितवाक्यः ।  
सुकुमाराविद्धगतिस्तरुणमदस्तूत्तमप्रकृतिः ॥४१॥  
  
स्खलिताघूर्णितनयनः स्रस्तव्याकुलितबाहुविक्षेपः ।  
कुटिलव्याविद्धगतिर्मध्यमदो मध्यमप्रकृतिः ॥ ४२॥  
  
नष्टस्मृतिर्हतगतिश्छर्दितहिक्काकफैः सुबीभत्सः ।  
गुरुसज्जमानजिह्वो निष्ठीवति चाधमप्रकृतिः ॥ ४३॥  
  
रङ्गे पिबतः कार्या मदवृद्धिर्नाट्ययोगमासाद्य ।  
कार्यो मदक्षयो वै यः खलु पीत्वा प्रविष्टः स्यात् ॥ ४४॥  
  
सन्त्रासाच्छोकाद्वा भयात्प्रहर्षाच्च कारणोपगतात् ।  
उत्क्रम्यापि हि कार्यो मदप्रणाशः क्रमात्तज्ज्ञैः ॥ ४५॥  
  
एभिर्भावविशेषैर्मदो द्रुतं सम्प्रणाशमुपयाति ।  
अभ्युदयसुखैर्वाक्यैर्यथैव शोकः क्षयं याति ॥ ४६॥  
  
श्रमो नाम अध्वव्यायामसेवनादिभिर्विभावैः समुत्पद्यते। तस्य   
गात्रपरिमर्दनसंवाहननिःश्वसितविजृम्भितमन्दपदोत्क्षेपणनयन-  
वदनविकूणनसीत्करादिभिरनुभावैरभिनयः प्रयोक्तव्यः ।  
अत्रार्या -  
नृत्ताध्वव्यायामान्नरस्य सञ्जायते श्रमो नाम ।  
निःश्वासखेदगमनैस्तस्याभिनयः प्रयोक्तव्यः ॥ ४७॥  
  
आलस्यं नाम खेदव्याधिगर्भस्वभावश्रमसौहित्यादिभिर्विभावैः  
समुत्पद्यते स्त्रीनीचानाम् ।   
तदभिनयेत्सर्वकर्मानभिलाषशयना-  
सननिद्रातन्द्रीसेवनादिभिरनुभावैः ।  
अत्रार्या -  
आलस्यं त्वभिनेयं खेदापगतं स्वभावजं चापि ।  
आहारवर्जितानामारम्भाणामनारम्भात् ॥ ४८॥  
  
दैन्यं नाम दौर्गत्यमनस्तापादिभिर्विभावैः समुत्पद्यते ।  
तस्याधृतिशिरोरोगगात्रगौरवान्यमनस्कतामृजापरिवर्जना-  
दिभिरनुभावैरभिनयः प्रयोक्तव्यः ।  
अत्रार्या -  
चिन्तौत्सुक्यसमुत्था दुःखाद्या भवति दीनतां पुंसाम् ।  
सर्वमृजापरिहारैर्विविधोऽभिनयो भवेत्तस्य ॥ ४९॥  
  
चिन्ता नाम   
ऐश्वर्यभ्रंशेष्टद्रव्यापहारदारिद्र्यादिभिर्विभावैरुत्पद्यते ।   
तामभिनयेन्निःश्वसितोच्छ्वसितसन्तापध्यानाधोमुखचिन्तन-  
तनुकार्श्यादिभिरनुभावैः ।  
अत्रार्ये भवतः -  
ऐश्वर्यभ्रंशेष्टद्रव्यक्षयजा बहुप्रकारा तु ।  
हृदयवितर्कोपगता नॄणां चिन्ता समुद्भवति ॥ ५०॥  
  
सोच्छ्वासैर्निःश्वसितैः सन्तापैश्चैव हृदयशून्यतया ।  
अभिनेतव्या चिन्ता मृजाविहीनैरधृत्या च ॥ ५१॥  
  
मोहो नाम दैवोपघातव्यसनाभिघातव्याधिभयावेगपूर्ववैरा-  
नुस्मरणादिभिर्विभावैः समुत्पद्यते । तस्य निश्चैतन्यभ्रमण-  
पतनाघूर्णनादर्शनादिभिरनुभावैरभिनयः प्रयोक्तव्यः ।  
अत्र श्लोकस्तावदार्या च -  
अस्थाने तस्करान्दृष्ट्वा त्रासनैर्विविधैरपि ।  
तत्प्रतीकारशून्यस्य मोहः समुपजायते ॥ ५२॥  
  
व्यसनाभिघातभयपूर्ववैरसंस्मरणरोगजो मोहः ।  
सर्वेन्द्रियसम्मोहात्तस्याभिनयः प्रयोक्तव्यः ॥ ५३॥  
  
स्मृतिर्नाम सुखदुःखकृतानां भावानामनुस्मरणम् ।  
सा च स्वास्थ्यजघन्यरात्रिनिद्राच्छेदसमानदर्शनोदाहरण-  
चिन्ताभ्यासादिभिर्विभावैः समुत्पद्यते । तामभिनये-  
च्छिरःकम्पनावलोकनभ्रूसमुन्नमनादिभिरनुभावैः ।  
अत्रार्ये भवतः -  
सुखदुःखमतिक्रान्तं तथा मतिविभावितं यथावृत्तम् ।  
चिरविस्मृतं स्मरति यः स्मृतिमानिति वेदितव्योऽसौ ॥ ५४॥  
  
स्वास्थ्याभ्याससमुत्था श्रुतिदर्शनसम्भवा स्मृतिर्निपुणैः ।  
शिर उद्वाहनकम्पैर्भूक्षेपैश्चाभिनेतव्या ॥ ५५॥  
  
धृतिर्नाम शौर्यविज्ञानश्रुतिविभवशौचाचारगुरुभक्त्यधिक-  
मनोरथार्थलाभक्रीडादिभिर्विभावैः समुत्पद्यते ।   
तामभिनयेत्प्रा-  
प्तानां विषयाणामुपभोगादप्राप्तातीतोपहृतविनष्टानामनु-  
शोचनादिभिरनुभावैः ।  
अत्रार्ये भवतः -  
विज्ञानशौचविभवश्रुतिशक्तिसमुद्भवा धृतिः सद्भिः ।  
भयशोकविषदाद्यै रहिता तु सदा प्रयोक्तव्या ॥ ५६॥  
  
प्राप्तानामुपभोगः शब्दरसस्पर्शरूपगन्धानाम् ।  
अप्राप्तैश्च न शोको यस्यां हि भवेद् धृतिः सा तु ॥ ५७॥  
  
व्रीडा नाम अकार्यकरणात्मिका । सा च   
गुरुव्यतिक्रमणावज्ञान-प्रतिज्ञातानिर्वहनपश्चात्तापादिभिर्विभावैः   
समुत्पद्यते ।  
तां निगूढवदनाधोमुखविचिन्तनोर्वीलेखनवस्त्राङ्गुलीयकस्पर्श-  
नखनिकृन्तनादिभिरनुभावैरभिनयेत् ।  
अत्रार्ये भवतः -  
किञ्चिदकार्यं कुर्वन्नेवं यो दृश्यते शुचिभिरन्यैः ।  
पश्चात्तापेन युतो व्रीडित इति वेदितव्योऽसौ ॥ ५८॥  
  
लज्जानिगूढवदनो भूमिं विलिखन्नखांश्च विनिकृन्तन् ।  
वस्त्राङ्गुलीयकानां संस्पर्शं व्रीडितः कुर्यात् ॥ ५९॥  
  
चपलता नाम रागद्वेषमात्सर्यामर्षाप्रतिकूल्यादिभिर्विभावैः  
समुत्पद्यते । तस्याश्च वाक्पारुष्यनिर्भर्त्सनवधबन्धसम्प्रहार-  
ताडनादिभिरनुभावैरभिनयः प्रयोक्तव्यः ।  
अत्रार्या भवति -  
अविमृश्य तु यः कार्यं पुरुषो वधताडनं समारभते ।  
अविनिश्चितकारित्वात्स तु खलु चपलो बुधैर्ज्ञेयः ॥ ६०॥  
  
हर्षो नाम मनोरथलाभेष्टजनसमागमनमनःपरितोषदेव-  
गुरुराजभर्तृप्रसादभोजनाच्छादनलाभोपभोगादिभिर्विभावैः  
समुत्पद्यते । तमभिनयेन्नयनवदनप्रसादप्रियभाषणालिङ्गन-  
कण्टकितपुलकितास्रस्वेदादिभिरनुभावैः ।  
अत्रार्ये भवतः -  
अप्राप्ये प्राप्ये वा लब्धेऽर्थे प्रियसमागमे वाऽपि ।  
हृदयमनोरथलाभे हर्षः सञ्जायते पुंसाम् ॥ ६१॥  
  
नयनवदनप्रियभाषालिङ्गनैश्च रोमाञ्चैः ।  
ललितैश्चाङ्गविहारैः स्वेदाद्यैरभिनयस्तस्य ॥ ६२॥  
  
आवेगो नाम उत्पातवातवर्षाकुञ्जरोद्भ्रमणप्रियाप्रियश्रवण-  
व्यसनाभिघातादिर्विभावैः समुत्पद्यते । तत्रोत्पातकृतो नाम   
विद्युदुल्कानिर्घातप्रपतनचन्द्रसूर्योपरागकेतुदर्शनकृतः ।   
तमभिनयेत्सर्वाङ्गस्रस्ततावैमनस्यमुखवैवर्ण्यविषाद-  
विस्मयादिभिः । वातकृतं पुनरवकुण्ठनाक्षिपरिमार्जनवस्त्र-  
सङ्गूहनत्वरितगमनादिभिः । वर्षकृतं पुनः सर्वाङ्ग-  
सम्पिण्डनप्रधावनच्छन्नाश्रयमार्गणादिभिः । अग्निकृतं तु   
धूमाकुलनेत्रताऽङ्गसङ्कोचनविधूननातिक्रान्तापक्रान्तादिभिः ।  
कुञ्जरोद्भ्रमणकृतं नाम त्वरितापसर्पणचञ्चलगमन-  
भयस्तम्भवेपथुपश्चादवलोकनविस्मयादिभिः । प्रियश्रवण-  
कृतं   
नामाभ्युत्थानालिङ्गनवस्त्राभरणप्रदानाश्रुपुलकितादिभिः ।  
अप्रियश्रवणकृतं नाम भूमिपतनविषमविवर्तनपरिधावन-  
विलापनाक्रन्दनादिभिः । व्यसनाभिघातजं तु सहसापसर्पण-   
शस्त्रचर्मवर्मधारणगजतुरगरथारोहणसम्प्रधारणादिभिः ।  
 एवमष्टविकल्पोऽयमावेगः सम्भ्रमात्मकः ।  
 स्थेर्येणोत्तममध्यानां नीचानां चापसर्पणैः ॥ ६३॥  
  
अत्रार्ये भवतः -  
 अप्रियनिवेदनाद्वा सहसा ह्यवधारितारिवचनस्य ।  
 शस्त्रक्षेपात् त्रासादावेगो नाम सम्भवति ॥ ६४॥  
  
 अप्रियनिवेदनाद्यो विषादभावाश्रयोऽनुभावस्य ।  
 सहसारिदर्शनाच्चेत्पहरणपरिघट्टनैः कार्यः ॥ ६५॥  
  
जडतानाम सर्वकार्याप्रतिपत्तिः । इष्टानिष्टश्रवणदर्शन-  
व्याध्यादिभिर्विभावैः समुत्पद्यते । तामभिनयेदकथनाविभाषण-  
तूष्णीम्भावाप्रतिभाऽनिमेषनिरीक्षणपरवशत्वादिभिरनुभावैः ।  
अत्रार्या भवति -  
इष्टं वाऽनिष्टं वा सुखदुःखे वा न वेत्ति यो मोहात् ।  
तूष्णीकः परवशगो भवति स जडसञ्ज्ञितः पुरुषः ॥ ६६॥  
  
गर्वो नाम ऐश्वर्यकुलरूपयौवनविद्याबलधनलाभादिभिर्विभावैः  
समुत्पद्यते । तस्यासूयावज्ञाघर्षणानुत्तरदानासम्भाषणा-  
ङ्गावलोकन विभ्रमापहसनवाक्पारुष्यगुरुव्यतिक्रमणाधि-  
क्षेपवचनविच्छेदादिभिरनुभावैरभिनयः प्रयोक्तव्यः  
अत्रार्या भवति -  
विद्यावाप्ते रूपादैश्वर्यादथ धनागमाद्वापि ।  
गर्वः खलु नीचानां दृष्ट्यङ्गविचारणैः कार्यः ॥ ६७॥  
  
विषादो नाम कार्यानिस्तरणदैवव्यापत्तिसमुत्थः ।   
तमभिनयेत्सहायान्वेषणोपायचिन्तनोत्साहविघातवैमनस्य-  
निःश्वसितादिभिरनुभावैरुत्तममध्यमानाम् । अधमानां तु   
विपरिधावनालोकनमुखशोषणसृक्वपरिलेहननिद्रा-  
निःश्वसितध्यानादिभिरनुभावैः ।  
अत्रार्या श्लोकौ -  
कार्यानिस्तरणाद्वा चौर्याभिग्रहणराजदोषाद्वा ।  
दैवादर्थविपत्तेर्भवति विषादः सदा पुंसाम् ॥ ६८॥  
  
वैचित्र्योपायचिन्ताभ्यां कार्य उत्तममध्ययोः ।  
निद्रानिःश्वसितध्यानैरधमानां तु योजयेत् ॥६९॥  
  
औत्सुक्यं नाम इष्टजनवियोगानुस्मरणोद्यानदर्शना-  
दिभिर्विभावैः समुत्पद्यते । तस्य दीर्घनिःश्वसिताधोमुख-  
विचिन्तननिद्रातन्द्रीशयनाभिलाषादिभिरनुभवैरभिनयः  
प्रयोक्तव्यः ।  
अत्रार्या भवति -  
इष्टजनस्य वियोगादौत्सुक्यं जायते ह्यनुस्मृत्या ।  
चिन्तानिद्रातन्द्रीगात्रगुरुत्वैरभिनयोऽस्य ॥ ७०॥  
  
निद्रा नाम दौर्बल्यश्रमक्लममदालस्यचिन्ताऽत्याहार-  
स्वभावादिभिर्विभावैः समुत्पद्यते । तामभिनयेद्वदन-  
गौरवशरीरावलोकननेत्रघूरणनगात्रविजृम्भन-  
मान्द्योच्छ्वसितसन्नगात्रताऽक्षिनिमीलनादिभिरनुभावैः ।  
अत्रार्ये भवतः -  
आलस्याद्दौर्बल्यात्क्लमाच्छ्रमाच्चिन्तनात्स्वभावाच्च ।  
रात्रौ जागरणादपि निद्रा पुरुषस्य सम्भवति ॥ ७१॥  
  
तां मुखगौरवगात्रप्रतिलोलननयनमीलनजडत्वैः ।  
जृम्भणगात्रविमर्दैरनुभावैरभिनयेत्प्राज्ञः॥ ७२॥  
  
अपस्मारो नाम   
देवयक्षनागब्रह्मराक्षसभूतप्रेतपिशाच-ग्रहणानुस्मरनोच्छिष्टशून्यागारसेवनाशुचि-  
कालान्तरापरिपतनव्याद्यादिभिर्विभावैः समुत्पद्यते ।  
तस्य स्फुरितनिःश्वसितोत्कम्पितधावनपतनस्वेद-  
स्तम्भवदनफेनजिह्वापरिलेहनादिभिरनुभावैरभिनयः  
प्रयोक्तव्यः ।  
अत्रार्ये भवतः -  
भूतपिशाचग्रहणानुस्मरणोच्छिष्टशून्यगृहगमनात् ।  
कालान्तरातिपातादशुचेश्चभवत्यपस्मारः ॥ ७३॥  
  
सहसा भूमौ पतनं प्रवेपनं वदनफेनमोक्षश्च ।  
निःसञ्ज्ञस्योत्थानं रूपाण्येतान्यपस्मारे ॥ ७४॥  
  
सुप्तं नाम निद्राभिभवविषयोपगमनक्षितितलशयन-  
प्रसारणानुकर्षणादिभिर्विभावैः समुत्पद्यते  
निद्रासमुत्थम् । तदुच्छ्वसितंसन्नगात्राक्षिनिमीलन-  
सर्वेन्द्रिय सम्मोहनोत्स्वप्नायितादिभिरनुभावैरभिनयेत् ।  
अत्रार्ये भवतः -  
निद्राभिभवेन्द्रियोपरमणमोहाइर्हवेत्सुप्तम् ।  
अक्षिनिमीलनोच्छ्वसनैः स्वप्नायितजल्पितैः कार्यः ॥ ७५॥  
  
सोच्छ्वासैर्निःश्वासैर्मन्दाक्षिनिमीलनेन निश्चेष्टः ।  
सर्वेन्द्रियसम्मोहात्सुप्तं स्वप्नैश्च युञ्जीत ॥ ७६॥  
  
विबोधो नाम आहारपरिणामनिद्राच्छेदस्वप्नान्त-  
तीव्रशब्दश्रवणादिभिर्विभावैः समुत्पद्यते ।  
तमभिनयेज्जृम्भणाक्षिपरिमर्दनशयनमोक्षणादिभिरनुभावैः ।  
अत्रार्या भवति -  
आहारविपरिणामाच्छब्दस्पर्शादिभिश्च सम्भूतः ।  
प्रतिबोधस्त्वभिनेयो जृम्भणवदनाक्षिपरिमर्दैः ॥ ७७॥  
  
अमर्षो नाम विद्यैश्वर्यशौर्यबलाधिकैरधिक्षिप्तस्यावमानितस्य वा  
समुत्पद्यते । तमभिनयेच्छिरःकम्पनप्रस्वेदनाधोमुखचिन्तन-  
ध्यानाध्यवसायोपायसहायान्वेषणादिभिरनुभावैः ।  
अत्र श्लोकौ -  
आक्षिप्तानां सभामध्ये विद्याशौर्यबलाधिकैः ।  
नॄणामुत्साहसंयोगादमर्षो नाम जायते ॥ ७८॥  
  
उत्साहाध्यवसायाभ्यामधोमुखविचिन्तनैः ।  
शिरःप्रकम्पस्वेदाद्यैस्तं प्रयुञ्जीत पण्डितः ॥ ७९॥  
  
अवहित्थं नाम आकारप्रच्छादनात्मकम् । तच्च   
लजाभयापजय-  
गौरवजैह्मयादिभिर्विभाविः समुत्पद्यते ।   
तस्यान्यथाकथनावलोकित-  
कथाभङ्गकृतकधैर्यादिभिरनुभावैरभिनयः प्रयोक्तव्यः ।  
अत्र श्लोको भवति -  
धार्ष्ट्यजैह्म्यादिसम्भीतमवहित्थं भयत्मकम् ।  
तच्चागणनया कार्यं नातीवोत्तरभाषणात् ॥ ८०॥  
  
उग्रता आम चौर्याभिग्रहाणनृपापराधासत्प्रलापादिभिर्विभावैः   
समुत्पद्यते ।  
तां च वधबन्धनताडननिर्भत्सनादिभिरनुभावैरभिनयेत् ।  
अत्रार्या भवति -  
चौर्याभिग्रहनवशान्नृपापराधादथोग्रता भव्ति ।  
वधबन्धताडनादिभिरनुभावैरभिनयस्तस्याः ॥ ८१॥  
  
भवति चात्र श्लोकः -  
नानाशात्रार्थबोधेन मतिः सञ्जायते नृणाम् ।  
शिष्योपदेशार्थकृतस्तस्यास्त्वभिनयो भवेत् ॥८२॥  
  
व्याधिर्नाम वातपित्तकफसन्निपातप्रभवः । तस्य ज्वरादयो  
विशेषाः । ज्वरस्तु द्विविधः सशीतः सदाहश्च ।  
तत्र सशीतो नाम प्रवेपितसर्वाङ्गोप्कम्पननिकुञ्चना-  
ग्न्यभिलाषरोमाञ्चहनुवलननासाविकूननमुख-  
शोषणपरिदेवितादिभिरनुभावैरभिनेयः । सदाहो नाम  
विक्षिप्ताङ्गकरचरणभूम्यभिलाषानुलेपनशीताभि-  
लाषपरिदेवनमुखशोषोत्क्रुष्टादिभिरनुभावैः ।  
ये चान्ये व्याधयस्तेऽपि खलु मुखविकूणनगात्र-  
स्तम्भस्रस्ताक्षिनिःश्वसनस्तनितोत्क्रुष्टवेपना-  
दिभिरनुभावैरभिनेयाः ।  
अत्र श्लोको भवति -  
समासतस्तु व्याधीनां कर्तव्योऽभिनयो बुधैः ।  
स्रस्ताङ्गगात्रविक्षेपैस्तथा मुखविकूणनैः ॥ ८३॥  
  
उन्मादो नाम इष्टजनवियोगविभवनाशाभिघात-  
वातपित्तश्लेष्मप्रकोपादिभिर्विभावैरुत्पद्यते ।  
तमनिमित्तहसितरुदितोत्क्रुष्टासम्बद्धप्रलापशयितोपविष्टोत्थित-  
प्रधावितनृत्तगीतपठितभस्मपांस्ववधूलनतृणनिर्माल्यकुचेल-  
चीरघटककपालशरावाभरणधारणोपभोगैरनेकैश्चानवस्थितैश्चेष्टा-  
नुकरणादिभिरनुभावैरभिनयेत् ।  
अत्रार्ये भवतः -  
इष्टजनविभवनाशादभिघाताद्वातपित्तकफकोपात् ।  
विविधाच्चित्तविकारादुन्मादो नाम सम्भवति ॥ ८४॥  
  
अनिमित्तरुदितहसितोपविष्टगीतप्रधावितोत्क्रुष्टैः ।  
अन्यैश्च विकारैरकृतैरुन्मादं सम्प्रयुञ्जीत ॥ ८५॥  
  
मरणं नाम व्याधिजमभिघातजञ्च । तत्र   
यदान्त्रयकृच्छूलदोषवैषम्य-  
गण्डपिटकज्वरविषूचिकादिभिरुत्पद्यते तद्व्याधिप्रभवम् ।  
अभिघातजं तु   
शस्त्राहिदंशविषपानश्वापदगजतुरगरथपशुयानपात-  
विनाशप्रभवम् । एतयोरभिनयविशेषान्वक्ष्यामः -  
तत्र व्याधिजं विषण्णगात्राव्यायताङ्गविचेष्टितनिमीलितनयन-  
हिक्काश्वासोपेतानवेक्षितपरिजनाव्यक्ताक्षरकथनादिभिरनुभावैरभिनयेत्   
।  
अत्र श्लोको भवति -  
व्याधीनामेकभावो हि मरणाभिनयः स्मृतः ।  
विषण्णगात्रैर्निश्चेष्टैरिन्द्रिअयैश्च विवर्जितः ॥ ८६॥  
  
अभिघातजे तु नानाप्रकाराभिनयविशेषाः।   
शस्त्रक्षताहिदष्टविषपीत-  
गजादिपतितश्वापदहताः । यथा तत्र शस्त्रक्षते तावत्सहसा   
भूमिपतनवेपन-  
स्फुरणादिभिरभिनयः प्रयोक्तव्यः । अहिदष्टविषपीतयोर्विषयोगो   
यथा  
कार्श्यवेपथुविदाहहिक्काफेनस्कन्धभङ्गजडतामरणानीत्यष्टौ   
विषवेगाः ।  
अत्र श्लोकौ भवतः -  
कार्श्यं तु प्रथमे वेगे द्वितीये वेपथुर्भवेत् ।  
दाहं तृतीये हिक्कां च चतुर्थे सम्प्रयोजयेत् ॥ ८७॥  
  
फेनञ्च पञ्चमे कुर्यात्षष्ठे स्कन्धस्य भञ्जनम् ।  
जडतां सप्तमे कुर्यादष्टमे मरणं भवेत् ॥ ८८॥  
  
अत्रार्या भवति -  
श्वापदगजतुरगरथोद्भवं तु पशुयानपतनजं वाऽपि ।  
शास्त्रक्षतवत्कुर्यादनवेक्षितगात्रसञ्चारम् ॥ ८९॥  
  
इत्येव मरणं ज्ञेयं नानावस्थान्तरात्मकम् ।  
प्रयोक्तव्यं बुधैः सम्यग्यथा भवाङ्गचेष्टितैः ॥ ९०॥  
  
त्रासो नाम विद्युदुल्काशनिपातनिर्घाताम्बुधरमहासत्त्वपशु-  
रवादिभिर्विभावैरुत्पद्यते । तमभिनयेत्सङ्क्षिप्ताङ्गोत्कम्पनवेपथु-  
स्तम्भरोमाञ्चगद्गदप्रलापादिभिरनुभावैः ।  
अत्र श्लोको भवति -  
महाभैरवनादद्यैस्त्रासः समुपजायते ।  
स्रस्ताङ्गाक्षिनिमेषैश्च तस्य त्वभिनयो भवेत् ॥ ९१॥  
  
वितर्को नाम सन्देहविमर्शविप्रतिपत्त्यादिभिर्विभावैरुत्पद्यते ।   
तमभिन-  
येद्विविधविचारितप्रश्नसम्प्रधारणमन्त्रसङ्गूहनादिभिरनुभावैः   
।  
अत्र श्लोको भवति -  
विचारणादिसम्भूतः सन्देहातिशयात्मकः ।  
वितर्कः सोऽभिनेयस्तु शिरोभ्रूक्षेपकम्पनैः ॥ ९२॥  
  
एवमेते त्रयस्त्रिंशद्व्यभिचारिणो भावा देशकालावस्था-  
नुरूप्येणामगतपरगतमध्यस्था उत्तममध्यमाधमैः  
स्त्रीपुंसैः स्वप्रयोगवशादुपपाद्या इति ।  
त्रयस्त्रिंशदिमे भावा विज्ञेया व्यभिचारिणः ।  
सात्त्विकांस्तु पुनर्भावान्प्रवक्ष्याम्यनुपूर्वशः ॥ ९३॥  
  
अत्राह - किमन्ये भावाः सत्त्वेन विनाऽभिनीयन्ते यस्मादुच्यते  
एते सात्त्विका इति । अत्रोच्यते -  
इह हि सत्त्वं नाम मनःप्रभवम् । तच्च समाहितमनस्त्वादुच्यते   
।  
मनसः समाधौ सत्त्वनिष्पत्तिर्भवति । तस्य च योऽसौ स्वभावो  
रोमाञ्चाश्रुवैवर्ण्यादिलक्षणो यथाभावोपगतः स न   
शक्योऽन्यमनसा  
कर्तुमिति । लोकस्वभावानुकरणत्वाच्च नाट्यस्य सत्त्वमीप्सितम् ।  
को दृष्टान्तः - इह हि नाट्याधर्मिप्रवृत्ताः सुखदुःखकृता   
भावास्तथा  
सत्त्वविशुद्धाः कार्या यथा सरूपा भवन्ति । तत्र दुःखं नाम   
रोदनात्मकं  
तत्कथमदुःखितेन सुखं च प्रहर्षात्मकमसुखितेन वाभिनेयम् ।  
एतदेवास्य सत्त्वं यत् दुःखितेन सुखितेन वाऽश्रुरोमाञ्चौ   
दर्शियितव्यौ  
इति कृत्वा सात्त्विका भावा इत्यभिव्याख्याताः । त इमे -  
स्तम्भः स्वेदोऽथ रोमाञ्चः स्वरभेदोऽथ वेपथुः ।  
वैवर्ण्यमश्रुप्रलय इत्यष्टौ सात्त्विका मताः ॥ ९४॥  
  
अत्रार्याः । तत्र -  
क्रोधभयहर्षलजादुःखश्रमरोगतापघातेभ्यः ।  
व्यायामक्लमधर्मैः स्वेदः सम्पीडनाच्चैव ॥ ९५॥  
  
हर्षभयशोकविस्मयविषादरोषादिसम्भवः स्तम्भः ।  
शीतभयहर्षरोषस्पर्शजरारोगजः कम्पः ॥ ९६॥  
  
आनन्दामर्षाभ्यां धूमाञ्जनजृम्भणाद्भयाच्छोकात् ।  
अनिमेषप्रेक्षणतः शीताद्रोगाद्भवेदश्रु ॥ ९७॥  
  
शीतक्रोधभयश्रमरोगक्लमतापजं च वैवर्ण्यम् ।  
स्पर्शभयशीतहर्षात् क्रोधाद्रोगाच्च रोमाञ्चः ॥ ९८॥  
  
स्वरभेदो भयहर्षक्रोधजरारौक्ष्यरोगमदजनितः ।  
श्रममूर्छमदनिद्राभिघातमोहादिभिः प्रलयः ॥ ९९॥  
  
एवमेते बुधैर्ज्ञेया  भावा ह्यष्टौ तु सात्त्विकाः ।  
कर्म चैषां प्रवक्ष्यामि रसभावानुभावकम् ॥ १००॥  
  
निःसञ्ज्ञो निष्प्रकम्पश्च स्थितः शून्यजडाकृतिः ।  
स्कन्नगात्रतया चैव स्तम्भं त्वभिनयेद्बुधः ॥ १०१॥  
  
व्यजनग्रहणाच्चापि स्वेदापनयनेन च ।  
स्वेदस्याभिनयो योज्यस्तथा वाताभिलाषतः ॥ १०२॥  
  
मुहुः कण्टिकितत्वेन तथोल्लुकसनेन च ।  
पुलकेन च रोमाञ्चं गात्रस्पर्शेन दर्शयेत् ॥ १०३॥  
  
स्वरभेदोऽभिनेतव्यो भिन्नगद्गदनिस्वनैः ।  
वेपनात्स्फुरणात्कम्पाद्वेपथुं सम्प्रदर्शयेत् ॥ १०४॥  
  
मुखवर्णपरावृत्त्या नाडीपीडनयोगतः ।  
वैवर्ण्यमभिनेतव्यं प्रयत्नात्तद्धि दुष्करम् ॥ १०५॥  
  
बाष्पाम्बुप्लुतनेत्रत्वान्नेत्रसम्मार्जनेन च ।  
मुहुरश्रुकणापातैरस्रं त्वभिनयेद्बुधः ॥१०६॥  
  
निश्चेष्टो निष्प्रकम्पत्वादव्यक्तश्वसितादपि ।  
महीनिपतनाच्चापि प्रलयाभिनयो भवेत् ॥ १०७॥  
  
एकोनपञ्चाशदिमे यथावद्भावास्त्र्यवस्था गदिता मयेह ।  
भूयश्च ये यत्र रसे नियोज्यास्तान् श्रोतुमर्हन्ति च विप्रमुख्याः   
॥ १०८॥  
  
[ अत्र श्लोकाः -  
शङ्काव्याधिस्तथाग्लानिश्चिन्तासूया भयं तथा ।  
विस्मयश्च वितर्कश्च स्तम्भश्चपलता तथा ॥  
  
रोमाञ्चहर्षौ निद्रा च तथोन्मादमदावपि ।  
स्वेदश्चैवावहित्थं च प्रलयो वेपथुस्तथा ॥  
  
विषादश्रमनिर्वेदा गर्वावेगौ धृतिः स्मृतिः ।  
मतिर्मोहो विबोधश्च सुप्तमौत्सुक्यवर्जिते ॥  
  
क्रोधामर्षौ च हासश्च शोकोऽपस्मार एव च ।  
दैन्यं च मरणं चैव रतिरुत्साहसंयुता ॥  
  
त्रासवैवर्ण्यरुदितैः स्वरभेदः शमोऽपि च ।  
जडता च तथा षट् च चत्वारिंशत्प्रकीर्तिताः ॥]  
आलस्यौग्र्यजुगुप्साख्यैरेवं भावैस्तु वर्जिताः ।  
उद्भावयन्ति शृङ्गारं सर्वे भावाः स्वसञ्ज्ञया ॥ १०९॥  
  
[ यथाऽवसरमेते हि स्थायिसञ्चारिसत्त्वजाः ।  
उद्दीपयन्ति शृङ्गारं रसमासाद्य सञ्ज्ञितम् ॥]  
ग्लानिः शङ्का ह्यसूया च श्रमश्चपलता तथा ।  
सुप्तं निद्रावहित्थं च हास्ये भावाः प्रकीर्तिताः ॥ ११०॥  
  
निर्वेदश्चैव चिन्ता च दैन्यं ग्लान्यास्रमेव च  
जडता मरणं चैव व्याधिश्च करुणे स्मृताः ॥ १११॥  
  
गर्वोऽसूया मदोत्साहावावेगोऽमर्ष एव च ।  
क्रोधश्चपलतौग्र्यं च विज्ञेया रौद्रसम्भवाः ॥ ११२॥  
  
असम्मोहस्तथोत्साह आवेगो हर्ष एव च ।  
मतिश्चैव तथोग्रत्वममर्षो मद एव च ॥ ११३॥  
  
रोमाञ्चः स्वरभेदश्च क्रोधोऽसूया धृतिस्तथा ।  
गर्वश्चैव वितर्कश्च वीरे भावा भवन्ति हि ॥ ११४॥  
  
स्वेदश्च वेपथुश्चैव रोमाञ्चो गद्गदस्तथा ।  
त्रासश्च मरणश्चैअव वैवर्ण्यं च भयानके ॥ ११५॥  
  
अपस्मारस्तथोन्मादो विषादो मद एव च ।  
मृत्युर्व्याधिर्भयं चैव भावा बीभत्ससंश्रयाः ॥ ११६॥  
  
स्तम्भः स्वेदश्च मोहश्च रोमाञ्चो विस्मयस्तथा ।  
आवेगो जडता हर्षो मूर्छा चैवाद्भुताश्रयाः ॥ ११७॥  
  
ये त्वेते सात्त्विका भावा नानाभिनयसंश्रिताः ।  
रसेष्वेतेषु सर्वे ते ज्ञेया नाट्यप्रयोक्तृभिः ॥ ११८॥  
  
न ह्येकरसजं काव्यं किञ्चिदस्ति प्रयोगतः ।  
भावो वापि रसो वापि प्रवृत्तिर्वृत्तिरेव च ॥ ११९॥  
  
[ बहूनां समवेतानां रूपं यस्य भवेद्बहु ।  
स मन्तव्यो रसः स्थायी शेषाः सञ्चारिणो मताः ॥  
  
दीपयन्तः प्रवर्तन्ते ये पुनः स्थायिनं रसम् ।  
ते तु सञ्चारिणो ज्ञेयास्ते हि स्थायित्वमागताः ॥  
  
विभावानुभावयुतो ह्यङ्गवस्तुसमाश्रयः ।  
सञ्चारिभिस्तु संयुक्तः स्थाय्येव तु रसो भवेत् ॥  
  
स्थायी सत्त्वातिरेकेण प्रयोक्तव्यः प्रयोक्तृभिः ।  
सञ्चार्याकारमात्रेण स्थायी यस्मादवस्थितः ॥  
  
ये त्वेते सात्त्विका भावा नानाभिनययोजिताः ।  
रसेष्वेतेषु सर्वेषु ते ज्ञेया नाट्यकोविदैः ॥  
  
न ह्येकरसजं काव्यं नैकभावैकवृत्तिकम् ।  
विमर्दे रागमायाति प्रयुक्तं हि प्रयत्नतः ॥  
  
भावा वाऽपि रसा वाऽपि प्रवृत्तिर्वृत्तिरेव वा ।  
बीभत्साद्भुतशान्तानां त्रैविध्यं नात्र कथ्यते ॥  
  
षण्णां रसानां त्रैविध्यं नानाभावारसान्वितम् ।  
सत्त्वप्रयोजितो ह्यर्थः प्रयोगोऽत्र विराजते ॥  
  
विदित्वा हि विराजन्ते लोके चित्रं हि दुर्लभम् ॥]  
नानाभावार्थसम्पन्नाः स्थायिसत्त्वाभिचारिणः ।  
पुष्पावकीर्णाः कर्तव्याः काव्येषु हि रसा बुधैः ॥ १२०॥  
  
एवं रसाश्च भावाश्च व्यवस्था नाटके स्मृताः ।  
य एवमेताञ्जानाति स गच्छेत्सिद्धिमुत्तमाम् ॥ १२१॥  
  
इति श्रीभारतीये नाट्यशास्त्रे भावव्यञ्जको नाम सप्तमोऽध्यायः ॥  
  
  
Encoded by Padmakar Dadegaonkar dadegaonkar@yahoo.com  
  
