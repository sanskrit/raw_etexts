+++
"Text title" = "Shri Bhagavad-Bhakti Rasayanam"
"File name" = "bhaktirasaayana.itx"
itxtitle = "bhaktirasAyanam (madhusUdana sarasvatI virachitam)"
engtitle = "Shri Bhagavad-Bhakti Rasayanam by madhusUdana sarasvatI"
Category = "major_works, madhusUdanasarasvatI"
Location = "doc_z_misc_major_works"
Sublocation = "major_works"
Texttype = "pramukha"
Author = "matparamahaMsa parivrAjakAcArya shrI madhusUdanasarasvatI"
Language = "Sanskrit"
Subject = "philosophy/hinduism/religion"
"Transliterated by" = "D.V.N.Sarma dvnsarma at gmail.com Sunder Hattangadi"
"Proofread by" = "D.V.N.Sarma, Sunder Hattangadi sunderh at hotmail.com"
"Description/comments" = "Perspective of Devotion by an advaitin philosopher"
Source = "ShriBhagavadbhaktirasayanam - Achyutagranthamala Dvitiya Pushpam - 1st ed, Vikramabde 1984"
"Latest update" = "June 16, 2007, April 6, 2012, April 25, 2015"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "भक्तिरसायनम् (मधुसूदन सरस्वती विरचितम्)"

+++
  
 श्रीभगवद्भक्तिरसायनम्   
  परमहंसपरिव्राजकाचार्य-विश्वविख्यातवैदुषीक  
     श्रीमधुसूदनसरस्वतीयतिवर विरचितम्  
        भक्तिसामान्यनिरूपणनामकः  
प्रथमोल्लासः ॥  
  
नवरसमिलितं वा केवलं वा पुमर्थं  
परममिह मुकुन्दे भक्तियोगं वदन्ति ।  
निरुपमसुखसंविद्रूपमस्पृष्टदुःखं  
तमहमखिलतुष्ट्यै शास्त्रदृष्ट्या व्यनज्मि ॥ १॥  
  
संसाररोगेण बलीयसा चिरं  
निपीडितैस्तत्प्रशमेऽतिशिक्षितम् ।  
इदं भवद्भिर्बहुधा व्ययातिगं  
निपीयतां भक्तिरसायनं बुधाः ॥ २॥  
  
द्रुतस्य भगवद्धर्माद्धारावाहिकतां गता ।  
सर्वेशे मनसो वृत्तिर्भक्तिरित्यभिधीयते ॥ ३॥  
  
चित्तद्रव्यं हि जतुवत्स्वभावात्कठिनात्मकम् ।  
तापकैर्विषयैर्योगे द्रवत्वं प्रतिपद्यते ॥ ४॥  
  
कामक्रोधभयस्नेहहर्षशोकदयाऽऽदयः ।  
तापकाश्चित्तजतुनस्तच्छान्तौ कठिनं तु तत् ॥ ५॥  
  
द्रुतचित्ते विनिक्षिप्तः स्वाकारो यस्तु वस्तुना ।  
शब्दसंस्कारवासनाभावभावनाभागसौ ॥ ६॥  
  
शिथिलीभावमात्रं तु मनो गच्छत्यतापकैः ।  
न तत्र वस्तु विशति वासनात्वेन किञ्चन ॥ ७॥  
  
द्रवतायां प्रविष्टं सद्यत्काठिन्यदशां गतम् ।  
चेतः पुनर्द्रुतौ सत्यामपि तन्नैव मुञ्चति ॥ ८॥  
  
स्थायीभावगिराऽतोऽसौ वस्त्वाकारोऽभिधीयते ।  
व्यक्तश्च रसतामेति परानन्दतया पुनः ॥ ९॥  
  
भगवान्परमानन्दस्वरूपः स्वयमेव हि ।  
मनोगतस्तदाकारो रसतामेति पुष्कलम् ॥ १०॥  
  
कान्ताऽऽदि विषयेऽप्यस्ति कारणं सुखचिद्घनम् ।  
कार्याकारतयाऽभानेऽप्यावृतं मायया स्वतः ॥ ११॥  
  
सदज्ञातञ्च तद्ब्रह्म मेयं कान्ताऽऽदि मानतः ।  
मायाऽऽवृतितिरोधाने वृत्त्या सत्त्वस्थया क्षणम् ॥ १२॥  
  
अतस्तदेव भावत्वं मनसि प्रतिपद्यते ।  
किञ्च न्यूनाञ्च रसतां याति जाड्यविमिश्रणात् ॥ १३॥  
  
इति वेदान्तसिद्धान्ते स्थायिनो रसतोदिता ।  
साङ्ख्यसिद्धान्तमाश्रित्याप्यधुना प्रतिपद्यते ॥ १४॥  
  
तमोरजःसत्त्वगुणा मोहदुःखसुखात्मकाः ।  
तन्मयी प्रकृतिर्हेतुः, सर्वं कार्यञ्च तन्मयम् ॥ १५॥  
  
त्रिगुणात्मकमेकैकं वस्तु त्र्याकारमीक्ष्यते ।  
निजमानससङ्कल्पभेदेन पुरुषैस्त्रिभिः ॥ १६॥  
  
कामिन्याः सुखता भर्त्रा सपत्न्या दुःखरूपता ।  
तदलाभात्तथाऽन्येन मोहत्वमनुभूयते ॥ १७॥  
  
एवं सति सुखाकारः प्रविष्टो मानसे यदा ।  
तदा स स्थायिभावत्वं प्रतिपद्य रसो भवेत् ॥ १८॥  
  
परमाण्वेकरूपं तु चित्तं न विषयाकृति ।  
इत्यादि मतमन्येषामप्रमाण्यादुपेक्षितम् ॥ १९॥  
  
गृह्णाति विषयाकारं मनो विषययोगतः ।  
इति वेदान्तिभिस्साङ्ख्यैरपि सम्यङ्निरूपितम् ॥ २०॥  
  
मूषासिक्तं यथा ताम्रं तन्निभं जायते तथा ।  
घटादि व्याप्नुवच्चित्तं तन्निभं जायते ध्रुवम् ॥ २१॥  
  
व्यञ्जको वा यथाऽऽलोको व्यङ्ग्यस्याकारतामियात् ।  
सर्वार्थ व्यञ्जकत्त्वाद्धीरर्थाकारा प्रदृश्यते ॥ २२॥  
  
भगवत्पूज्यपादानामियमुक्तिः सयुक्तिका ।  
तथा वार्तिककारैरप्ययमर्थो निरूपितः ॥ २३॥  
  
मातुर्मानाभिनिष्पत्तिर्निष्पन्नं मेयमेति तत् ।  
मेयाभिसङ्गतं तच्च मेयाभत्वं प्रपद्यते ॥ २४॥ var. addition  
एवं एतादृशं वाक्यमुदाहार्यमनेकशः ।  
चित्तस्य विषयाकारग्राहकत्वोपपादने ॥ २५॥ var. addition  
अतो मांसमयी योषित्काचिदन्या मनोमयी ।  
मांसमय्या अभेदेऽपि भिद्यतेऽत्र मनोमयी ॥ २६॥  
  
भार्या, स्नुषा, ननान्दा च, याता, मातेत्यनेकधा ।  
जामाता, श्वशुरः, पुत्रः, पितेत्यादि पुमानपि ॥ २७॥  
  
बाह्य पिण्डस्य नाशेऽपि तिष्ठत्येव मनोमयः ।  
अतः स्थायीति विद्वद्भिरयमेव निरूपितः ॥ २८॥  
  
एवं सामान्यतो भावस्वरूपमभिवर्णितम् ।  
विशेषेण तु सर्वेषां लक्षणं वक्ष्यते पृथक् ॥ २९॥  
  
भगवन्तं विभुं नित्यं पूर्णं बोधसुखात्मकम् ।  
यद्गृह्णाति द्रुतं चित्तं किमन्यदवशिष्यते ॥ ३०॥  
  
कठिना शिथिला वा धीर्न गृह्णाति न वास्यते ।  
उपेक्षाज्ञानमित्याहुस्तद्बुधाः प्रस्तरादिषु ॥ ३१॥  
  
काठिन्यं विषये कुर्याद्द्रवत्वं भगवत्पदे ।  
उपायैश्शास्त्रनिर्दिष्टैरनुक्षणमतो बुधः ॥ ३२॥  
  
उपायाः प्रथमस्कन्धे नारदेनोपवर्णिताः ।  
सङ्क्षेपात्तानहं वक्ष्ये भूमिभेदविभागतः ॥ ३३॥  
  
प्रथमं महतां सेवा तद्दयापात्रता ततः ।  
श्रद्धाऽथ तेषां धर्मेषु ततो हरिगुणश्रुतिः ॥ ३४॥  
  
ततो रत्यङ्कुरोत्पत्तिस्स्वरूपाधिगतिस्ततः ।  
प्रेमवृद्धिः परानन्दे तस्याथ स्फुरणं ततः ॥ ३५॥  
  
भगवद्धर्मनिष्ठाऽतस्स्वस्मिन् तद्गुणशालिता ।  
प्रेम्णोऽथ परमाकाष्ठेत्युदिता भक्ति भूमिका ॥ ३६॥  
  
लक्षणं भगवद्भक्तेः साधनं सोपपत्तिकम् ।  
सभूमिकं स्वरूपञ्च यथाबुद्धीह वर्णितम् ॥ ३७॥  
  
इति श्री परमहंसपरिव्राजकाचार्य श्रीमधुसूदनसरस्वतीविरचिते  
भगवद्भक्तिरसायने स्वरूपभूमिकासाधनसहितभक्तिसामान्यनिरूपणं  
नाम प्रथमोल्लासस्समाप्तः ॥  
  
  
  
अथ द्वितीयोल्लासः ॥  
  
द्रुते चित्ते प्रविष्टा या गोविन्दाकारता स्थिरा ।  
सा भक्तिरित्यभिहिता विशेषस्त्वधुनोच्यते ॥ १॥  
  
चित्तद्रुतेः कारणानां भेदाद्भक्तिस्तु भिद्यते ।  
तान्युक्तानि तु सङ्क्षेपाद्व्याख्यायन्तेऽधुना स्फुटम् ॥ २॥  
  
कामश्शरीरसम्बन्धविशेषस्स्पृहयालुता ।  
सन्निधानासन्निधानभेदेन स भवेद्द्विधा ॥ ३॥  
  
तज्जन्यायां द्रुतौ चित्ते या स्याच्छ्रीकृष्णनिष्ठता ।  
सम्भोगविप्रयोगाख्या रतिस्सा सा क्रमाद्भवेत् ॥ ४॥  
  
क्रोध ईर्ष्यानिमित्तं तु चित्ताभिज्वलनं भवेत् ।  
तज्जन्यायां द्रुतौ सा तु द्वेष शब्देन गृह्यते ॥ ५॥  
  
अत्र चेतो व्याकुलत्वं सोपद्रावकदर्शनात् ।  
उपद्रावकनाशार्थं तत्प्रीत्यर्थं च तद्द्विधा ॥ ६॥  
  
तत्राद्यं द्वेष एव स्याद्द्वितीयं रतिशब्दभाक् ।  
उपरिष्टात्तदुभयं मया स्पष्टीकरिष्यते ॥ ७॥  
  
द्वेषा हेतुस्स्वमन्तूत्थं वैक्लव्यं चित्तगं तु यत् ।  
तज्जन्यायां द्रुतौ याऽऽस्ते रतिस्सा भयमुच्यते ॥ ८॥  
  
स्नेहः पुत्रादिविषयः पाल्यपालकलक्षणः ।  
सेव्यसेवकभावोऽन्यः सोऽप्युक्तस्त्रिविधो बुधैः ॥ ९॥  
  
भगवद्दास्यसख्याभ्यां मिश्रितं चापरं जगुः ।  
या कृष्णाकारता चित्ते तज्जन्यद्रुतिशालिनि ॥ १०॥  
  
पाल्यपालकभावेन सा वत्सलरतिर्भवेत् ।  
सेव्यसेवकभावेन प्रेयोरतिरितीर्यते ॥ ११॥  
  
हर्षश्चित्तसमुल्लासः कथ्यते स चतुर्विधः ।  
एकः परानन्दमयः श्रीशमाहात्म्यकारणात् ॥ १२॥  
  
तज्जन्यायां द्रुतौ शुद्धा रतिर्गोविन्दगोचरा ।  
एतदन्तं हि शास्त्रेषु साधनाम्नानमिष्यते ॥ १३॥  
  
व्रीडाविकृतवाग्वेषचेष्टाऽऽदि जनितोऽपरः ।  
तज्जन्यायां द्रुतौ चेतोविकासो हास उच्यते ॥ १४॥  
  
लोकोत्तरचमत्कारिवस्तुदर्शनजः परः ।  
तज्जन्यायां द्रुतौ चेतोविकासो विस्मयो मतः ॥ १५॥  
  
युद्धादितापजनितो वीराणां जायते परः ।  
ततश्चित्तस्य विस्तारो द्रुतस्योत्साह उच्यते ॥ १६॥  
  
इष्टविच्छेदजनितो यश्चित्ते क्लिष्टतोदयः ।  
तज्जन्यायां द्रुतौ विष्टा रतता शोक उच्यते ॥ १७॥  
  
दया घृणा स्याद्विषयतुच्छत्वज्ञानपूर्विका ।  
तया द्रुते तु मनसि जुगुप्सा जायते त्रिधा ॥ १८॥  
  
पूतिव्रणादिविषये कथितोद्वेगिनी बुधैः ।  
श्मशानोत्थपिशाचादिविषया क्षोभिणी भवेत् ॥ १९॥  
  
देहेन्द्रियादिदुःखत्वविचारणपुरस्सरा ।  
घृणा शुद्धेति कविभिस्सा जुगुप्सा प्रकीर्तिता ॥ २०॥  
  
या तु शोच्यस्य रक्षार्थं प्रवृत्तिरनुकम्पया ।  
तया द्रुते तु मनसि दयोत्साहस्स्मृतो बुधैः ॥ २१॥  
  
सर्वस्वमपि दास्यामि प्रार्थयेति च यो महान् ।  
उद्यमो द्रुतचित्तस्य दानोत्साहस्स उच्यते ॥ २२॥  
  
तथा स्वधर्मरक्षार्थं या प्रवृत्तिः प्रयत्नतः ।  
तया चित्तस्य विस्तारो धर्मोत्साहो द्रुतौ भवेत् ॥ २३॥  
  
वशीकाराख्यवैराग्यं यत्कामास्पृहतात्मकम् ।  
तेन द्रुतस्य चित्तस्य प्रकाशः शम उच्यते ॥ २४॥  
  
इतोऽन्यथा तु चित्तस्य न द्रुतिर्विद्यते क्वचित् ।  
तदभावात्तु भावो न निरुक्तान्योऽस्ति कश्चन ॥ २५॥  
  
यावत्यो द्रुतयश्चित्ते भावास्तावन्त एव हि ।  
स्थायिनो रसतां यान्ति विभावादि समाश्रयात् ॥ २६॥  
  
धर्मोत्साहो दयोत्साहो जुगुप्सा त्रिविधा शमः ।  
षडप्येते न विषया भगवद्विषया न हि ॥ २७॥  
  
धर्मवीरो दयावीरो बीभत्सः शान्त इत्यमी ।  
अतो न भक्ति रसतां यान्ति भिन्नास्पदत्वतः ॥ २८॥  
  
ईर्ष्याजभयजद्वेषौ भगवद्विषयावपि ।  
न भक्तिरसतां यातः साक्षाद्द्रुतिविरोधतः ॥ २९॥  
  
शुद्धो रौद्ररसस्तत्र तथा रौद्रभयानकः ।  
नास्वाद्यः सुधिया प्रीतिविरोधेन मनागपि ॥ ३०॥  
  
कामजे द्वे रती शोकः प्रीतिभीविस्मयस्तथा ।  
उत्साहो युधि दाने च भगवद्विषया अमी ॥ ३१॥  
  
व्यामिश्रभावरूपत्वं यान्त्येते क्षीरनीरवत् ।  
विभावादि समायोगे तथा भक्तिरसा अपि ॥ ३२॥  
  
शृङ्गारः करुणो हास्यस्तथा प्रीतिर्भयानकः ।  
अद्भुतो युद्धवीरश्च दानवीरश्च मिश्रिताः ॥ ३३॥  
  
शुद्धा च वत्सलरतिः प्रेयोरतिरिति त्रयी ।  
भावान्तरामिश्रितत्वादमिश्रा रतिरुच्यते ॥ ३४॥  
  
विशुद्धो वत्सलः प्रेयानिति भक्तिरसास्त्रयः ।  
रसान्तरामिश्रितास्ते भवन्ति परिपुष्कलाः ॥ ३५॥  
  
शृङ्गारो मिश्रितत्वेऽपि सर्वेभ्यो बलवत्तरः ।  
तीव्र तीव्रतरत्वं तु रतेस्तत्रैव वीक्ष्यते ॥ ३६॥  
  
केचित्केवलसङ्कीर्णाः केचित्सङ्कीर्णमिश्रिताः ।  
केचित्केवलमिश्राश्च शुद्धाश्च स्युश्चतुर्विधाः ॥ ३७॥  
  
तत्र केवलसङ्कीर्णा रौद्रो रौद्रभयानकः ।  
धर्मवीरो दानवीरो बीभत्सश्शान्त इत्यपि ॥ ३८॥  
  
मिश्रा एवान्यविषयाः प्रोक्तास्सङ्कीर्णमिश्रिताः ।  
भगवद्विषयास्ते तु ख्याताः केवल मिश्रिताः ॥ ३९॥  
  
शुद्धास्त्रयः पुरैवोक्ताः सङ्कीर्यन्ते न केनचित् ।  
एवं निरूपिता भक्तिः सङ्क्षेपादुच्यते पुनः ॥ ४०॥  
  
राजसी तामसी शुद्धसात्त्विकी मिश्रता च सा ।  
ईर्ष्याजद्वेषजाऽऽद्या स्याद्भयजद्वेषजापरा ॥ ४१॥  
  
हर्षजा शुद्धसत्त्वोत्था कामाशोकादिजेतरा ।  
सत्त्वजत्वे तु सर्वासां गुणान्तरकृताभिदा ॥ ४२॥  
  
तत्र ते रतितां नैव यातः सुखविरोधतः ।  
रतिशब्दं तु भजतः सुखमय्यौ परे द्रुती ॥ ४३॥  
  
भक्तिश्चतुर्विधाप्येषा भगवद्विषया स्थिरा ।  
दृष्टादृष्टोभयैकैकफला भक्तिस्त्रिधा भवेत् ॥ ४४॥  
  
राजसी तामसी भक्तिरदृष्टफलमात्रभाक् ।  
दृष्टादृष्टोभयफला मिश्रिता भक्तिरिष्यते ॥ ४५॥  
  
शुद्धसत्त्वोद्भवाऽप्येवं साधकेष्वस्मदादिषु ।  
दृष्टमात्रफला सा तु सिद्धेषु सनकादिषु ॥ ४६॥  
  
दृष्टादृष्टफला भक्तिः सुखव्यक्तेर्विधेरपि ।  
निदाघदूनदेहस्य गङ्गास्नानक्रिया यथा ॥ ४७॥  
  
रजस्तमाऽभिभूतस्य दृष्टांशः प्रतिबध्यते ।  
शीतवातातुरस्येव नादृष्टांशस्तु हीयते ॥ ४८॥  
  
तथैव जीवन्मुक्तानामदृष्टांशो न विद्यते ।  
स्नात्वा भुक्तवतां भूयो गङ्गायां क्रीडतां यथा ॥ ४९॥  
  
वर्तमानतनुप्राप्यं फलं दृष्टमुदाहृतम् ।  
भाविदेहोपभोग्यं यत्तददृष्टमुदीरितम् ॥ ५०॥  
  
रजस्तमःप्रचण्डत्वे सुखव्यक्तिरसत्समा ।  
तीव्रवायुविनिक्षिप्तदीपज्वालेव भासते ॥ ५१॥  
  
तस्मात्स्वयम्प्रभाऽऽनन्दाकाराऽपि मतिसन्ततिः ।  
प्रतिबन्धवशान्न स्यात्सुखव्यक्तिपदास्पदम् ॥ ५२॥  
  
रजः प्रबलसत्त्वांशादीर्ष्याजद्वेषमिश्रिता ।  
मनोवृत्तिः परानन्दे चैद्यस्य न सुखायते ॥ ५३॥  
  
तमःप्रबलसत्त्वांशाद्भीतिजद्वेषमिश्रिता ।  
मनोवृत्तिः परानन्दे कंसस्य न सुखायते ॥ ५४॥  
  
तयोर्भाविशरीरे तु प्रतिबन्धक्षये सति ।  
सैव चित्तद्रुतिर्भक्तिरसतां प्रतिपद्यते ॥ ५५॥  
  
अधुनाऽपि भजन्तो ये द्वेषात्पाशुपतादयः ।         
तेषामप्येवमेव स्यादथ वाऽनेन तुल्यता ॥ ५६॥  
  
द्रुतौ सत्यां भवेद्भक्तिरद्रुतौ तु न किञ्चन ।  
चित्तद्रुतेरभावेन वेनस्तु कतमोऽपि न ॥ ५७॥  
  
रजस्तमोविहीना तु भगवद्विषया मतिः ।  
सुखाभिव्यञ्जकत्वेन रतिरित्यभिदीयते ॥ ५८॥  
  
स्नेहस्यैव विकारः प्रिययोरत्यन्तभावनादनिशम्  ।  
विरहासहिष्णुताऽऽत्मा प्रीतिविशेषो रतिर्नाम  ॥ ५९॥ var. addition  
रजस्तमस्समुच्छेदतारतम्येन गम्यते ।  
तुल्येऽपि साधनाभ्यासे तारतम्यं रतेरपि ॥ ५९॥  
  
विरहे यादृशं दुःखं तादृशी दृश्यते रतिः ।  
मृदुमध्याधिमात्रत्वाद्विशेषोऽत्रापि वीक्ष्यते ॥ ६०॥  
  
वैकुण्ठे द्वारकायां च श्रीमद्बृन्दावने तथा ।  
मृदुतीव्रा मध्यतीव्रा तीव्रतीव्रा च सा क्रमात् ॥ ६१॥  
  
इयं निसर्गसंसर्गौपम्याध्यात्माभियोगजा ।  
सम्प्रयोगाभिमानाभ्यां समारोपे स्थिता तथा ॥ ६२॥  
  
स्पर्शे शब्दे तथा रूपे रसे गन्धे च केवले ।  
समुच्चिते च सा तत्रेत्येका षड्विधा भवेत् ॥ ६३॥  
  
शुद्धा व्यामिश्रिता चेति पुनरेषा द्विधा भवेत् ।  
तत्रानुपाधिश्शुद्धा स्यात्सोपाधिर्मिश्रितोदिता ॥ ६४॥  
  
अनुपाधिः परानन्द महिमैक निबन्धना ।  
भजनीयगुणानन्त्यादेकरूपैव सोच्यते ॥ ६५॥  
  
कामसम्बन्धभयतः सोपाधिस्त्रिविधा भवेत् ।  
विभावादिसमायोगे शुद्धभक्तिरसो भवेत् ॥ ६६॥  
  
शृङ्गारमिश्रिता भक्तिः कामजा भक्तिरिष्यते ।  
सम्बन्धजा रतिर्याति पूर्वोक्तां रसतां द्वयोः ॥ ६७॥  
  
एको वत्सलभक्त्याख्यः प्रेयोभक्तिस्तथाऽपरा ।  
भयजा रतिरध्यास्ते रसं प्रीतिभयानकम् ॥ ६८॥  
  
एकदैव यदि व्यक्तमिदं रति चतुष्टयम् ।  
तदा तु पानकरसन्यायेन परमो रसः ॥ ६९॥  
  
एकद्व्यादिरसव्यक्तिभेदाद्रसभिदा भवेत् ।  
तस्मात्क्वचित्तदभ्यासं कुर्याद्रतिचतुष्टये ॥ ७०॥  
  
व्रजदेवीषु च स्पष्टं दृष्टं रतिचतुष्टयम् ।  
तच्चित्तालम्बनत्वेन स्वचित्तं तादृशं भवेत् ॥ ७१॥  
  
रसान्तरविभावादि सङ्कीर्णा भगवद्रतिः ।  
चित्ररूपवदन्यादृग्रसतां प्रतिपद्यते ॥ ७२॥  
  
रसान्तरविभावादि राहित्ये तु स्वरूपभाक् ।  
दशमीमेति रसतां सनकादेरिवाधिकाम् ॥ ७३॥  
  
रतिर्देवादिविषया व्यभिचारी तथोर्जितः ।  
भावः प्रोक्तो रसो नेति यदुक्तं रसकोविदैः ॥ ७४॥  
  
देवान्तरेषु जीवत्वात्परानन्दाप्रकाशनात् ।  
तद्योज्यं, परमानन्दरूपे न परमात्मनि ॥ ७५॥  
  
कान्तादिविषया वा ये रसाद्यास्तत्र नेदृशम् ।  
रसत्वं पुष्यते पूर्णसुखास्पर्शित्वकारणात् ॥ ७६॥  
  
परिपूर्णरसा क्षुद्ररसेभ्यो भगवद्रतिः ।  
खद्योतेभ्य इवादित्यप्रभेव बलवत्तरा ॥ ७७॥  
  
क्रोधशोकभयादीनां साक्षात्सुखविरोधिनाम् ।  
रसत्वमभ्युपगतं तथाऽनुभवमात्रतः ॥ ७८॥  
  
इहानुभवसिद्धेऽपि सहस्रगुणितो रसः ।  
जडेनेव त्वया कस्मादकस्मादपलप्यते ॥ ७९॥  
  
इति श्रीपरमहंसपरिव्राजकाचार्यश्रीमधुसूदनसरस्वतीविरचिते  
भगवद्भक्तिरसायने भक्तिविशेषप्रतिपादको नाम द्वितीयोल्लासस्समाप्तः ॥  
  
  
  
अथ तृतीयोल्लासः ॥  
  
ननु केयं रसो नाम, किन्निष्ठो वा भवेदसौ ।  
अस्य प्रत्यायकः को वा, प्रतीतिरपि कीदृशी ॥ १॥  
  
विभावैरनुभावैश्च व्यभिचारिभिरप्युत ।  
स्थायीभावः सुखत्वेन व्यज्यमानो रसः स्मृतः ॥ २॥  
  
सुखस्यात्मस्वरूपत्वात्तदाधारो न विद्यते ।  
तद्व्यञ्जिकाया वृत्तेस्तु सामाजिकमनः प्रति ॥ ३॥  
  
काव्यार्थनिष्ठा रत्याद्याः स्थायिनः सन्ति लौकिकाः ।  
तद्बोद्धृनिष्ठास्त्वपरे तत्समा अप्यलौकिकाः ॥ ४॥  
  
बोध्यनिष्ठा यथास्वं ते सुखदुःखादि हेतवः ।  
बोद्धृनिष्ठास्तु सर्वेऽपि सुखमात्रैकहेतवः ॥ ५॥  
  
अतो न करुणादीनां रसत्वं प्रतिहन्यते ।  
भावानां बोद्धृनिष्ठानां दुःखाहेतुत्वनिश्चयात् ॥ ६॥  
  
तत्र लौकिकरत्यादेः कारणं लौकिकं तु यत् ।  
काव्योपदर्शितं तत्तु विभाव इति कथ्यते ॥ ७॥  
  
लौकिकस्यैव रत्यादेर्लोके यत्कार्यमीक्षितम् ।  
काव्योपदर्शितं तत्स्यादनुभावपदास्पदम् ॥ ८॥  
  
लौकिकस्यैव रत्यादेर्येभावाः सहकारिणः ।  
काव्योपदर्शितास्ते तु कथ्यन्ते व्यभिचारिणः ॥ ९॥  
  
अलौकिकस्य रत्यादेः सामाजिकनिवासिनः ।  
उद्बोधे कारणं ज्ञेयं त्रयमेतत्समुच्चितम् ॥ १०॥  
  
ज्ञातस्वपरसम्बन्धादन्ये साधारणात्मना ।  
अलौकिकं बोधयन्ति भावं भावास्त्रयोऽप्यमी ॥ ११॥  
  
भावत्रितयसंसृष्टस्थायिभावावगाहिनी ।  
समूहालम्बनात्मैका जायते सात्त्विकी मतिः ॥ १२॥  
  
साऽनन्तरक्षणेऽवश्यं व्यनक्ति सुखमुत्तमम् ।  
तद्रसः, केचिदाचार्या स्तामेव तु रसं विदुः ॥ १३॥  
  
तेषां प्रत्येकविज्ञानं कारणत्वेन तैर्मतम् ।  
स्थायीभावो रस इति प्रयोगस्तूपचारतः ॥ १४॥  
  
एवमव्यवधानेन क्रमो यस्मान्न लक्ष्यते ।  
असंलक्ष्यक्रमव्यङ्ग्यं ध्वनिं तस्मादिमं विदुः ॥ १५॥  
  
व्यवधानात्क्रमो लक्ष्यो वस्त्वलङ्कारयोर्ध्वनौ ।  
लक्ष्यव्यङ्ग्यक्रमं तस्माद्ध्वनिमेतं प्रचक्षते ॥ १६॥  
  
रसभावतदाभासभावशान्त्यादिरक्रमः ।  
अनन्तरक्षणे यस्माद्व्यज्यतेऽवश्यमेव सः ॥ १७॥  
  
श्रुतिदुष्टादयो दोषा ये रसप्रतिबन्धकाः ।  
तदभावोऽपि सामग्र्यां निविष्टोऽनिष्टहानिकृत् ॥ १८॥  
  
या रीतयो ये च गुणास्तज्ज्ञानमपि कारणम् ।  
अलङ्काराश्च विज्ञाता भवन्ति परिपोषकाः ॥ १९॥  
  
गुणालङ्काररीतीनां भावानां च निवेदकः ।  
तस्य प्रत्यायकः शब्दो वृत्त्या व्यञ्जनरूपया ॥ २०॥  
  
वृत्तिः कार्याऽपरोक्षाऽस्य शब्दस्य सुखगर्भिणी ।  
दशमस्त्वमसीत्यादि वाक्योत्थमतिवृत्तिवत् ॥ २१॥  
  
नित्यं सुखमभिव्यक्तं ``रसो वै स'' इति श्रुतेः ।  
प्रतीतिः स्वप्रकाशस्य निर्विकल्पसुखात्मिका ॥ २२॥  
  
कार्यज्ञाप्यादि वैधर्म्यं यत्तु कैश्चिन्निरूपितम् ।  
तदप्येतेन मार्गेण योज्यं शास्त्राविरोधतः ॥ २३॥  
  
परमानन्द आत्मैव रस इत्याहुरागमाः ।  
शब्दतस्तदभिव्यक्तिप्रकारोऽयं प्रदर्शितः ॥ २४॥  
  
अर्थवादाधिकरणे वनशैलादिवर्णनम् ।  
श्रोतृणाम् सुखमात्रार्थमिति भट्टैरुदाहृतम् ॥ २५॥  
  
कार्यान्वितत्ववादेऽपि न विरोधोऽस्ति कश्चन ।  
यस्मात्कृतीप्सितत्वेन कार्यं सुखमपीष्यते ॥ २६॥  
  
अलौकिक नियोगे तु न किञ्चिन्मानमीक्ष्यते ।  
लोके वाचां च सर्वेषां तत्परत्वं न युज्यते ॥ २७॥  
  
प्रयोजनवदज्ञातज्ञापकत्वं च मानता ।  
शब्दस्य कार्यपरता त्वाचार्यैरेव खण्डिता ॥ २८॥  
  
देवताधिकृतिन्यायात्पदैरन्यपरैरपि ।  
प्रयोजनवदज्ञाताबाधितार्थमतिर्भवेत् ॥ २९॥  
  
तस्मादन्यपरत्वे वा स्वातन्त्र्ये वा पदानि नः ।  
व्यञ्जयन्ति परानन्दं सहकार्यानुरूपतः ॥ ३०॥  
  
इति श्रीमत्परमहंसपरिव्राजकाचार्य श्रीमधुसूदनसरस्वतीविरचिते  
श्रीभगवद्भक्तिरसायने भक्तिरसप्रतिपादको नाम तृतीयोल्लासस्समाप्तः ॥  
  
सर्वं सम्पूर्णम् ॥  
  
  
  
Encoded and proofread by  
D.V.N.Sarma dvnsarma at gmail.com Sunder Hattangadi sunderh at hotmail.com  
  
  
