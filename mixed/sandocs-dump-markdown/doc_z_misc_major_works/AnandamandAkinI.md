+++
"Text title" = "AnandamandAkinI"
"File name" = "AnandamandAkinI.itx"
itxtitle = "AnandamandAkinI"
engtitle = "AnandamandAkinI"
Category = "shataka, major_works, madhusUdanasarasvatI"
Location = "doc_z_misc_major_works"
Sublocation = "major_works"
Author = "Madhusudana Sarasvati"
Language = "Sanskrit"
Subject = "philosophy/hinduism/religion"
"Transliterated by" = "Sunder Hattangadi sunderh at hotmail.com"
"Proofread by" = "Sunder Hattangadi, PSA Easwaran psaeaswaran at gmail.com"
"Description/comments" = "A unique devotional poem by an Advaita philosopher"
"Latest update" = "January 31, 2015"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "आनन्दमन्दाकिनी"

+++
  
 आनन्दमन्दाकिनी   
      श्रीमधुसूदनसरस्वतीविरचिता  
           आनन्दमन्दाकिनी ।  
वाग्देवीचतुरास्यपञ्चवदना नित्यं सहस्राननो-  
     ऽप्युच्चैर्यत्र जडात्मतामुपगताः केऽन्ये वराकाः सुराः  ।  
मर्त्याः स्वल्पधियः कथं नु कुशलास्तत्राप्यहं प्रज्ञया  
     हीनः किं करवाणि तां व्रजकुलोत्तंस प्रशंसां तव ॥ १॥  
  
नित्यं ब्रह्मसुरेन्द्रशङ्करमुखैर्दत्तोपहाराय ते  
     विस्वादांस्तुषमिश्रतण्डुलकणान्विप्रः सुदामा ददौ ।  
तद्वद्देव निरर्थकैः कतिपयै रूक्षाक्षरैर्निर्मितां  
     वागीशप्रमुखस्तुतस्य भवतः कुर्यां स्तुतिं निस्त्रपः ॥ २॥  
  
शश्वद्ब्रह्मशिवेन्द्रदेवगुरुवाग्देवीफणीन्द्रादिभिः  
     स्तुत्यस्यापि हरे ममास्तु रचिता वाणी विनोदाय ते ।  
चित्रालङ्कृतिशालिभिः सुललितैर्नित्यं कवीनां स्तवैः  
     सम्राजः समुपासितस्य शुकगीर्धत्ते प्रमोदं यथा ॥ ३॥  
  
चित्राकारकिरीटकोटिविलसद्रत्नौघकान्तिच्छटा-  
     सङ्घट्टेन विचित्रमम्बरतलं कुर्वत्स्थितं मूर्धनि ।  
जीयात्केकिशिखण्डमण्डनमिदं नीलाचलस्थायिनी  
     स्वर्णाद्रेः शिखरे पुरन्दरधनुर्व्यूहस्य निन्दावहम् ॥ ४॥  
  
यत्पादान्तनखांशुचिन्तनवशादज्ञानमन्धं तमो-  
     ऽप्यन्तं याति मुकुन्द तस्य भवतो ध्वान्तानि किं मूर्धनि  ।  
ज्ञातं त्वां दयितं समेत्यजलदा ये केशतामाश्रिता-  
     स्ते बद्धाश्चपलागणैः प्रणयजक्रोधात्किरीटच्छलात् ॥ ५॥  
  
त्वच्चक्षुः सवितुः सरोरुहरुचेः साक्षात्कथं गण्डयो-  
     र्भाले च व्रजनाथ नर्तनपरा ध्वान्तार्भकाः सन्ततम् ।  
निर्णीतं मुखनेत्रपङ्कजवनीमाध्वीकपानान्मुहु-  
     र्माद्यन्तो मधुपा भ्रमन्ति परितो वक्त्रालकव्याजतः ॥ ६॥  
  
त्वद्भाले निकषोपले विजयते काश्मीरगोरोचना-  
     सम्भूतस्तिलकः परीक्षणविधौ किं हेमरेखोद्गमः ।  
चाञ्चल्यं चपला विहाय जलदं किं वा समालम्बते  
     किं वा मारकतस्थले समुदितः कन्दर्पवृक्षाङ्कुरः ॥ ७॥  
  
त्वद्भूवल्लिमिषेण कार्मुकलतामाकृष्य पुष्पाशुगः  
     कृत्वा चम्पककोरकं च तिलकव्याजेन बाणं हरे ।  
लक्ष्यं कुन्तलनीलकण्ठमतुलश्रीचन्द्रकं विध्यति  
     प्रायः शत्रुसमाननाम्न्यपिजने क्रोधो यदूर्जस्विनाम् ॥ ८॥  
  
निःशेषप्रमदामनोमनसिजक्रीडामहामन्दिर-  
     व्रीडावज्रकपाटिकाविघटनप्रौढाकृतिः कुञ्चिका ।  
दुर्मानग्रहिलत्रिलोकमहिलामानच्छिदाकर्तरी  
     शृङ्गारद्रुममञ्जरी स्फुरति किं गोविन्द ते भ्रूलता ॥ ९॥  
  
नो कार्यं श्रुतिवर्त्मलङ्घनमिदं नालीकमुग्धाकृतिः  
     पर्यन्ताकलनं विधाय सहजस्वच्छेन भाव्यं सदा ।  
अन्तः कृष्णमुपास्य तद्रुचिमता सम्भावना सर्वतः  
     कार्येत्यम्बुजलोचनाक्षियुगलं मानं दधौ ते सताम् ॥ १०॥  
  
सौन्दर्यामृतदीर्घ्हिके तव दृशौ पक्ष्मावलिश्चैतयोः  
     कूले कामकृषीवलेन रचिता शृङ्गारसस्योन्नतिः ।  
दृग्भङ्गीर्निगदन्ति यास्तु विबुधा रत्यम्भसां वीचय-  
     स्ताः स्युर्गोपवधूहृदम्बुजवनीदोलायिता यत्नतः ॥ ११॥  
  
दूरे ब्रह्मशिवेन्द्रपूर्वदिविषद्वृन्दे नमस्कुर्वति  
     व्यावल्गद्व्रजबालकौघलगुडत्रुट्यत्किरीटे हठात् ।  
सावज्ञा मधुमत्तसुन्दरदृशां शोभाद्विषः सालसाः  
     दृक्पातास्तव नन्दवंशतिलक स्वान्ते सदा सन्तु मे ॥ १२॥  
  
मुक्तेरप्यतिदुर्लभा हिमगिरिप्रस्यन्दिमन्दाकिनी-  
     धारातोऽप्यतिशीतलातिमसृणा चान्द्रान्मयूखादपि ।  
वाञ्छातोऽप्यतिविस्तृता विषयिणां त्वत्पादचिन्तापर-  
     स्वान्तादप्यतिनिर्मला मयि कृपादृष्टिस्तवास्तां हरे ॥ १३॥  
  
कल्पान्ताग्निशिखोन्नतिर्दितिसुतव्राते प्रपन्ने जने  
     पीयूषद्रवसिन्धुवृद्धिरमरस्तोमे विभूत्यायतिः ।  
सीमा प्रेमभरस्य गोपनिकरे कन्दर्पकाण्डाहति-  
     र्ब्रह्माण्डोदरसुन्दरीहृदि हरे जीयाद्दृशोस्ते द्युतिः ॥ १४॥  
  
निर्बन्धेन यदीन्द्रनीलमहसा सम्पादितौ दर्पणौ  
     ताभ्यां किं तुलना कपोलतलयोः सम्भाव्यते वा न वा ।  
एवं ज्ञातुमुपागते श्रुतिपथं नेत्रे त्रपाकुञ्चिते  
     शङ्के द्वैधवती त्वदीयवदनप्रान्तश्रियं पश्यतः ॥ १५॥  
  
त्वां पादाङ्गदकङ्कणाङ्गदशिरोलङ्कारहाराम्बरैः  
     सम्पूज्य प्रददौ सुतामथ मणिं रत्नाकरः कौस्तुभम् ।  
आस्ये तस्य सुतः सुधांशुरखिलां कान्तिं यदा दत्तवा-  
     न्स्वाकारं व्यतरंस्तदैव मकराः किं कुण्डलान्तस्तव ॥ १६॥  
  
लावण्यामृतवाहिनी तव मुखस्येयं मनोज्ञाकृति-  
     स्तस्यामद्भुतबुद्बुदः समभवत्तत्रापि फेनोद्गमः ।  
नासावंशगतं तमेव विशदं मुक्ताफलं ये विदु-  
     स्ते मान्या मधुसूदन त्वयि मनोवृत्त्यैव धन्या यतः ॥ १७॥  
  
नेत्राम्भोजमुखेन्दुभालतिलकैर्नित्यं विवादो यतः  
     सौन्दर्यार्थमिति प्रतीत्य विधिना सीता कृता नासिका ।  
तूणी वा कुसुमायुधस्य नृपतेर्यन्मल्लिकाकोरकः  
     काण्डस्तत्र चकास्ति मौक्तिकफलव्याजेन नन्दात्मज ॥ १८॥  
  
योऽहं ते पदपङ्कजद्युतिलवं प्राप्याभवं पल्लवः  
     कल्पक्ष्मारुहमस्तकाभरणतां यातश्च राधापते ।  
तं मां निन्दति बिम्बविद्रुमलताश्रीतस्करोऽयंश्रुता-  
     वेवं जल्पितुमागते किसलये स्थानेऽधरो रागवान् ॥ १९॥  
  
दृग्भङ्गीः स्फुरदिन्द्रनीलनिचयः पक्ष्माणि कस्तूरिका  
     जिह्वेयं तव पद्मरागनिकरः शोणाधरो विद्रुमः ।  
दन्ताली गजमौक्तिकानि मधुजिन्मन्दस्मितं चन्दनं  
     पण्यस्थानमिदं मनोजवणिजो जाने तवास्ते मुखम् ॥ २०॥  
  
या रक्ता वदनेन्दुमण्डलगतं माधुर्यमुच्चैस्तरा-  
     मास्वाद्येह सरस्वती स्थितवती सत्यं रसज्ञेव सा ।  
यत्सप्तस्वरमण्डलानि बहुधा त्वत्कण्ठदेशाद्बहिः  
     प्रादुर्भूय मुदं श्रुतौ सुकृतिनां यच्छन्ति नन्दात्मज ॥ २१॥  
  
साम्यं त्वद्वदनस्य वाञ्छति विधुर्दोषाकरो यद्यपि  
     क्षिप्तोऽप्यम्बुनि पद्मरागशकलो दन्तच्छदं स्पर्धते ।  
दृष्ट्वैवं कुशलः कुशेशयभवः क्लेशाद्यशोदात्मज  
     व्यक्तं त्वच्चिबुकं तथैव विदधे यत्तुल्यता न क्वचित् ॥ २२॥  
  
माधुर्यं न लवं मधूनि दधति द्राक्षा तु साक्षाद्विषं  
     पीयूषान्यपि यान्ति निम्बसमतां के दुग्धखण्डादयः ।  
प्रालेयानि न शीतलानि सरसं नो कोकिलाकूजितं  
     गोधुग्वंशवतंस जातु जयति त्वद्वाग्विलासोदये ॥ २३॥  
  
वेदाश्चन्द्रमसं वदन्ति भवतः स्वान्तं कथं तद्वृथा-  
     कुर्वन्त्यत्र विवादमात्रकुशला गोविन्द नन्दादयः ।  
तस्यैवामृतपङ्किलास्तव मुखादाविर्भवन्तो बहि-  
     र्ध्वान्तं यत्तिरयन्ति हन्त किरणा मन्दस्मितव्याजतः ॥ २४॥  
  
यन्नामस्मरणादपि श्रवणतः प्रक्षीणरागाशया  
     यान्ति त्वत्परमं सदाशिवपदं यद्योगिनां दुर्लभम् ।  
तस्याप्याननपङ्कजे तव जयत्युच्चैस्तरां रागिता  
     येनाभीरकुलप्रदीप तदलं ताम्बूलमास्तां मुदे ॥ २५॥  
  
पीयूषद्रवसारसारघमधुद्रोणी त्वदीयाधरा-  
     स्वादायार्कसुतातटे श्रितवती सद्वंशजाता तपः ।  
तत्पुण्यैर्मुरलीमिषेण रसिका माधुर्यमुच्चैस्तरा-  
     मास्येन्दोरनुभूय गोकुलपते गीतामृतं मुञ्चति ॥ २६॥  
  
साफल्यं श्रुतिसम्पदां त्रिजगतां प्रालेयधाराप्रपा  
     पीयूषद्रवमाधुरी परिभवक्लेशाम्बुधेः शोषणम् ।  
ब्रह्मानन्दतिरस्कृतिः कुलवधूधैर्याद्रिवज्राहतिः  
     कंसध्वंसन शंस किं न भवतो वंशीनिनादोदयः ॥ २७॥  
  
धैर्यं धिक्कुरुते त्रपां विचिनुते कौलं यशः प्रोञ्छति  
     प्रत्येकं गुरुवर्गगञ्जनशतं विस्मारयत्यञ्जसा ।  
साध्वीनाम निराकरोति भवनं भर्तुर्विधत्ते विषं  
     किं किं नो विदधाति हन्त सुदृशां वंशीनिनादस्तव ॥ २८॥  
  
 लावण्यैरखिलैस्त्वदास्यमुकुरं निर्माय घाता चिरा-  
     न्मुष्टिं मारकतं विधाय तदधः कण्ठस्थलव्याजतः ।  
ध्यायं ध्यायमशेषवस्तुसुषमाधाराय रेखात्रयं  
     ब्रूते नास्ति बभूव नो न भविता सौन्दर्यमेतादृशम् ॥ २९॥  
  
आशानागकरप्रसारिमहसा निःशेषवामभ्रुवा-  
     माशाभिस्त्रिदशेशनिर्भरशुभैः कंसादिनाशश्रिया ।  
प्रेम्णा नन्दयशोदयोस्तनुजुषां निःसीमभाग्यैर्दृशां  
     सौभाग्यैर्व्रजसुभ्रुवां व्रजपते किं ते भुजौ निर्मितौ ॥ ३०॥  
  
कं यस्मादलमभ्युदेति भवतः सर्वाङ्गमेतादृशं  
     साम्यं वा भजतां कथं जलरुहे सर्वज्ञमध्यस्यतोः ।  
मत्तर्कः पुनरत्र गोकुलपते त्रैलोक्यलक्ष्मी यत-  
     स्त्वत्पाण्योरिति तौ वदन्ति कमले सा यत्तदेकालया ॥ ३१॥  
  
अङ्गुल्यस्तव हस्तयोर्मुरहर प्रायो रसालाङ्कुर-  
     श्रेणी यत्परितोऽङ्गुलीयकमिषस्निग्धालवालावलिः  
किं वा पञ्चशरप्रचण्डतपसा पञ्चाशुगाः पञ्चतो-  
     त्तीर्णाः सत्फलिनः पुनर्भवरुचा पुष्णन्ति नेत्रोत्सवान् ॥ ३२॥  
  
भक्तानुग्रहकातरेण भवता कृत्वा नृसिंहाकृतिं  
     रागान्धस्य पुरा हिरण्यकशिपोर्वक्षस्थली पाटिता ।  
तेनाभूत्तव पाणिपङ्कजयुगे रागः स राधापते  
     गोपीनां कुचकुङ्कुमैर्द्विगुणितो नाद्यापि विश्राम्यति ॥ ३३॥  
  
एतौ पञ्चशिरस्त्विषा दशदिशः सम्भावयन्तौ भृशं  
     दैत्यप्राणसमीरसंहतियमौ श्यामौ भुजङ्गोत्तमौ ।  
तन्मौलिद्युतिशालिनी पुनरियं रत्नावली जृम्भते  
     यां प्राहुस्तव गोकुलेश नखरश्रेणीं करस्थां जनाः ॥ ३४॥  
  
दोर्दण्डद्वयबन्धनानि विदधुर्नन्दोपनन्दादय-  
     स्तद्ग्रन्थित्रुटिशङ्कयातिचकिता गोवर्धनोद्धारणे ।  
तान्येवाप्रतिमप्रभाणि हरितो विद्योतयन्त्यद्भुतं  
     विद्वांसस्तव कङ्कणाङ्गदतया गोविन्द यज्जानते ॥ ३५॥  
  
शृङ्गारद्रुमसारकण्डनवशात्त्रैलोक्यसीमन्तिनी-  
       क्रीडामन्दिरमण्डनाय विधिना स्तम्भौ प्रलम्बौ कृतौ ।  
तन्मध्ये पुनरिन्द्रनीलमणिभिः सम्पादिता वेदिका  
     तौ बाहू मधुजिद्वदन्ति भवतो वक्षःस्थलीं तामपि ॥ ३६॥  
  
यद्रक्तः कमलाकरं करतलेनालम्बते भास्कर-  
     स्त्वच्चक्षुर्मुखपाणिपादकमले जातस्ततः शोणिमा ।  
तन्मित्रं पुनराकलय्य स धृतः कण्ठे त्वया कौस्तुभ-  
     व्याजेनेति मुकुन्द मादृशि जने तर्कः समुज्जृम्भते ॥ ३७॥  
  
आलोक्याखिलवेदशास्त्रजलधेस्तत्त्वं यदेकान्ततः  
     कृत्वा सङ्कलितं स्वकीयनिलये क्षीराब्धिमध्ये धृतम् ।  
सर्वार्थप्रतिभासकं व्रजकुलालङ्कार तत्कौस्तुभ-  
     व्याजाद्विस्मृतिशङ्कयेव भवता कण्ठे कृतं साम्प्रतम् ॥ ३८॥  
  
यात्वा विष्णुपदं समाश्रितवती नक्षत्रमाला स्फुर-  
     द्दीप्तिर्योग्यमिदं कथं मुररिपो नक्तन्दिनं द्योतते ।  
आं ज्ञातं दयितं तवाननविधुं यान्तीमिमां यामिनी  
     रोमश्रेणिमिषात्ततो धृतवती ज्ञात्वा सप्त्नीमियम् ॥ ३९॥  
  
यः पाशेन यशोदया नियमितो येनापराधं विना  
     तस्मिन्नस्ति वलिस्त्रिधा मयि पुरः सोऽयं बलिध्वंसिनः ।  
एवं चिन्तनतत्परः कृशतरस्त्वन्मध्यदेशो भृशं  
     याशोदेय स शोकमुद्गिरति ते रोमावलिव्याजतः ॥ ४०॥  
  
सृष्ट्यादौ प्रकृतिर्गुणत्रयमयी या स्वीकृताऽऽसीत्त्वया  
     सेयं सत्त्वमयी सुखाय जगतां हाराकृतिस्ते भुवि ।  
गुञ्जादाममिषान्मुकुन्द दधती रागाद्रजोविग्रहं  
     नाभीसीम्नि तमोमयी पुनरियं रोमावली राजते ॥ ४१॥  
  
सौन्दर्यामृतवारिधौ स्मरमहायादःसमारम्भतः  
     सम्भूता भ्रमिरम्भसां सुललिता जातास्ततो वीचयः ।  
तां जाने स्फुरदिन्द्रनीलघटितश्रीसम्पुटार्धद्युतिं  
     त्वन्नाभीमपि तां वलित्रयमिति श्यामाभिरामाकृते ॥ ४२॥  
  
नीलाम्भोरुहवल्लिरुल्लसति ते नाभीसरस्यां ध्रुवं  
     यच्छ्रीवत्समिषाद्बिभर्ति कुसुमं नालं च रोमावली ।  
यं वा वक्षसि कौस्तुभं बुधजना जानन्ति नन्दात्मज  
     प्रायः सोऽप्यनुराग एव भविता त्रैलोक्यवामभ्रुवाम् ॥ ४३॥  
  
नीरूपोऽपि घनद्युतिर्मुनिमनोमात्रैकपात्रीकृतो-  
     ऽप्याभीरीगणसङ्गतः सुखघनोऽप्यानन्दितो बन्धवैः ।  
ज्ञानात्माप्यतिमुग्धतामुपगतो वामभ्रुवां विभ्रमै-  
     रित्थं ते त्रिवलीमिषान्मुरहर त्रय्यस्ति चित्रार्पिता ॥ ४४॥  
  
देव्यः पल्लवसम्पदा विदधते सौभाग्यलक्ष्मीं श्रुतौ  
     स्वच्छन्दं सुमनःफलानि विबुधा विन्दन्ति ते सेवया ।  
वेदेनापि निगद्यते मुरहर त्वं भक्तकल्पद्रुमः  
     प्रायः कल्पलता ततः श्रितवती त्वां वैजयन्तीछलात् ॥ ४५॥  
  
विश्वानन्दकदम्बसम्पदमतिस्निग्धं तमालद्युतिं  
     दृष्ट्वा निर्भरविभ्रमं घन इति त्वां सङ्गता विद्युतः ।  
त्वद्रूपामृतसिन्धुसङ्गमवशात्प्राप्याम्बरप्रच्यवं  
     चाञ्चल्यात्किमु नन्दनन्दन भवत्पीताम्बरत्वं दधुः ॥ ४६॥  
  
काञ्ची ते धृतयोगसम्पदभितो जाता विशालाकृति-  
     र्यावन्ती मधुरा ध्वनिं विदधती पश्चादयोध्याभवत् ।  
मायाद्वारवती शिवाधिवसतिः सा काशिका दृश्यते  
     तच्चित्रं न वदामि माधव यतस्त्वां सा सदा संश्रिता ॥ ४७॥  
  
जानीमः सहजां त्वदङ्गमिलितामालोक्य पद्मालयां  
     तत्सङ्गस्थितिभङ्गकातरतमौ कल्पद्रुमैरावतौ ।  
आद्यः पल्लवसम्पदं करपदे बिम्बाधरे चापरः  
     शुण्डादण्डगुणं तवोरुयुगले येनादधे माधव ॥ ४८॥  
  
रम्भास्तम्भयुगं न तद्यदुपरि स्थूलं तथोरुद्वयं  
     तूणीरौ मकरध्वजस्य सुमनोमोदेन विद्मो वयम् ।  
हा कष्टं मधुकैटभौ स्फुटमदौ किं कैटभारे हठा-  
     न्निष्पिष्टौ शतकोटिकोटिकठिनौ तस्मिन्स्थले कोमले ॥ ४९॥  
  
स्तम्भद्वैतमिदं पयोनिधिसुतागेहस्य मन्दाकिनी-  
     स्यन्दामन्दमरन्दिताङ्घ्रिकमलद्वन्द्वस्य नालायुगम् ।  
त्वज्जङ्घायुगलं विमुक्तिकलशीनिर्माणदण्डद्वयं  
     सम्पत्तिद्विपसङ्घयन्त्रणविधावालानयुग्मं भजे ॥ ५०॥  
  
विद्वान् सोऽपि कथं कठोरकमठीपृष्ठेन तुल्यं वद-  
     न्नीदृक्पादयुगं कथं नु कमलावक्षोजशैले दधत् ।  
धिङ्मन्दां वसुधामिदं मधुरिपो गोचारणे सञ्चरत्-  
     पाषाणाङ्कुरकण्टकादिषु हठाद्दृष्ट्वा विदीर्णा न यत् ॥ ५१॥  
  
यद्रत्नौघमरीचयोऽपि समताव्यावर्तनं विश्वतः   
     कृत्वा दिग्वलयं भ्रमन्ति महिता नादैर्मधुस्यन्दिभिः ।  
यच्च ब्रह्मशिवेन्द्रवन्दितपदद्वन्द्वोपरि द्योतते   
तत्कृष्णस्य पदाङ्गदद्वयमतः किं वर्ण्यतां मादृशैः ॥ ५२॥  
  
शेते यत्कमलालया तव पदाम्भोजद्वये संगता   
     धाता तत्र तनूपधान्युगलं गुल्फच्छलान्निर्ममे ।  
किं वा मन्मथकारुणा विरचिते तस्या मुदे कन्दुके   
     सा यत्क्रीडति पाणिपङ्कजतले कृत्वा सखीभिः सह ॥ ५३॥  
  
या रक्ता दशलोकपालमुकुटप्रान्तत्विषः सन्ततं  
     कल्पक्ष्मारुहपुष्पसम्भृतरुचस्त्वत्पादमूले बभुः ।  
ता दीव्यन्नखराञ्चिताङ्गुलितया जानन्ति सत्यं जनाः  
     स्वस्मिन्नेव सदाधरेण दधते लेखा यदूर्ध्वश्रियम् ॥ ५४॥  
  
पीयुषद्युतिबिम्बमम्बरतले विद्योतमानं पुरः  
     प्रेक्ष्योत्फुल्लदृशा त्वया मुहुरिदं देहीति यद्भाषितम् ।  
तन्मन्ये तव पङ्कजेक्षण महच्चित्रं यशोदार्थनं  
     यत्त्वत्पादसरोजयोर्नखमणिव्याजेन शीतांशवः ॥ ५५॥  
  
सत्यं यद्विबुधा वदन्ति पदयोर्द्वन्द्वं तवाम्भोरुहे  
     गोधूलिच्छलतः स्थितानि परितो हंसालिचेतांस्यलम् ।  
पीत्वैतन्मकरन्दबिन्दुमसकृद्वृन्दावनीभूपते  
     मञ्जीरद्वयमञ्जुशिञ्जितमिषादञ्चन्ति यत्पञ्चमम् ॥ ५६॥  
  
आकृप्याखिलवस्तुतः प्रथमतो रागं मुनीन्द्रैस्ततः  
     कृत्वा मानसपङ्कजे तव पदद्वन्द्वं स तस्मिन्धृतैः ।  
येनास्मिन्नरविन्दलोचन पुनस्तत्केसराणां द्युति-  
     स्तोमेनापि समञ्चितः समुदयत्युच्चैस्तरां शोणिमा ॥ ५७॥  
  
हंसास्त्वामुपनीय मानससरोजन्मप्रदेशेऽनिशं  
     क्रीडन्तः कमलालयेन भवता सार्धं प्रमोदं दधुः ।  
स त्वं लोचनलोहिताधरपदद्योतः श्रितो हंसतां  var  लोहितलोचना  
     तत्सम्पर्कवशादिति व्रजकुलालङ्कार शङ्कामहे ॥ ५८॥  
  
क्षुद्रात्मा नितरां किमुन्नततरः काठिन्यवान्निर्भयं  
     किं या केवलकोमलः श्रयति चेत्किञ्चिन्मदीयं पदम् ।  
धन्यः सोऽयमितीव लोकमखिलं सम्बोधयन्माधव  
     त्वं धत्से पदयोर्यवं ध्वजवरं दम्भोलिमम्भोरुहम् ॥ ५९॥  
  
त्वां नित्यं समुपास्य दास्यविधया स्थास्याम इत्याशया  
     ब्रह्मेन्द्राद्यमरैस्त्वदीयपदयोः स्वीया धृताः सम्पदः ।  
तासामङ्कुशनीरजाशनिलसच्छत्रध्वजाद्याकृतिं  
     बिभ्राणा विजयश्रियं त्रिजगतां वन्द्यारविन्दालया ॥ ६०॥  
  
त्वत्पादाम्बुजसङ्गमात्त्रिजगतां वन्द्यारविन्दालया  
     स्थाने स्थानगुणाद्भवन्ति हि जनाः प्रायः पदं सम्पदाम् ।  
किं त्वेकं शतपत्रलोचन महच्चित्रं यदस्मादधः  
     पाता पुण्यतमा विमुक्तिनगरीनिःश्रेणिका स्वर्धुनी ॥ ६१॥  
  
यत्पादाम्बु विधाय मूर्धनि चितावासः शिवत्वं हठा-  
     त्प्राप्तो भक्षितकालकूटनिकरो मृत्युजयत्वं ययौ ।  
दिग्वासा नृकपालमात्रविभवश्चाविन्ददीशानतां  
     स त्वं नन्दसि यस्य मन्दिरगतो नन्दाय तस्मै नमः ॥ ६२॥  
  
धूलीधूसरितं मुखं तव शरत्पूर्णेन्दुनिन्दावहं  
     व्यालोलालककुण्डलद्युति चलन्नेत्रश्रिया प्रोल्लसत् ।  
यालोक्यार्द्रविलोचना स्मितमुखी प्रस्यन्दमानस्तनी  
     पाणिभ्यामवलम्ब्य चुम्बितवती तां नन्दजायां भजे ॥ ६३॥  
  
पीत्वा स्तन्यविषं सहासुपवनैः सम्पातिते पूतना-  
     देहे वै भवता जनार्दन तृणावर्ते च नीते क्षयम् ।  
राहून्मुक्तसुधामयूखसुषमा यादृक्चकोरालिभि-  
     र्याभिस्त्वद्वदनद्युतिश्चुलुकिता ता गोपकन्याः स्तुमः ॥ ६४॥  
  
यद्बन्धस्य विधित्सयापि विवशः कीनाशपाशैर्दृढं  
     बद्धः सानुगपुत्रबान्धवजनो दुर्योधनोऽन्तं गतः ।  
तं त्वां येन निबध्य नन्ददयिता वृन्दारकैर्वन्दिता  
     जाताऽऽनन्दमयी मुकुन्द महते भावाय तस्मै नमः ॥ ६५॥  
  
निर्भिन्ने यमलार्जुनेऽतिचकितास्तूर्णं गृहान्निर्गताः  
     पीत्वा दृक्चषकैस्त्वदक्षततनूरूपामृतं निर्वृताः ।  
त्वामादाय विधाय नेत्रसलिलैः सिक्तं त्वरामाश्रिता  
     ये वृन्दावनमागताः कृतधियस्तान्गोपवृद्धान्स्तुमः ॥ ६६॥  
  
कृत्वा कालियदन्दशूकदमनं त्वय्यास्थिते ताण्डवं  
     तस्योत्तब्धसमस्तमस्तकमणिस्तोमे समुत्तस्थुषि ।  
येनालम्भि विभातभास्करसुरप्राग्भारशोभास्फुर-  
     द्रत्नाम्भोजयुगद्युतिः प्रतिपदं तत्तेऽङ्घ्रियुग्मं भजे ॥ ६७॥  
  
उत्फुल्लैः परिपीय कर्णपुटकैर्वंशीनिनादामृतं  
     तच्च घ्राणमुदस्य दत्तकवलं प्रोद्भिन्नरोमाङ्कुरम् ।  
निःस्पन्दैर्नयनैरमन्दमधुरैः श्यामं महस्तावकं  
     येनोद्वीक्षितमम्बुजेक्षण भजे तद्गोकदम्बं तव ॥ ६८॥  
  
जम्मारेः स्फुरदायुधस्य भवता दम्भाद्रिविद्रावणं  
     कृत्वा वामभुजेन सप्तदिवसान्योऽसौ धृतः पर्वतः ।  
सोऽस्तु स्निग्धतमालसारघटितस्तम्भैकसम्भावित-  
     प्रासादद्युतिनिन्दकः प्रतिपदं भव्याय गोवर्धनः ॥ ६९॥  
  
त्वद्बाहूद्धृतपर्वतार्पितदृशः प्रेक्ष्य प्रियायाः स्खल-  
     द्वासःपीनपयोधरक्षितिधरौ दोःस्तम्भकम्पे तव ।  
शैले चञ्चलतां गते व्रजपते त्रासाकुले गोकुले  
     नन्दे मन्दमुखद्युतौ जयति ते मन्दाक्षमन्देक्षणम् ॥ ७०॥  
  
पौगण्डं मदखण्डनं बलभिदः किं ते हरे स्तूयते  
     कौमारं चरितं यतो विजयते व्यामोहनं ब्रह्मणः ।  
किं स्तव्यं तव यौवनं त्रिपुरजिद्यद्बाणयुद्धे जितः  
     सम्मोहं गमितास्त्वया यदबला भावेऽपि नेत्रश्रिया ॥ ७१॥  
  
पीते दावहुताशने निजजनत्राणैकहेतोस्त्वया  
     निःस्पन्दं पशुपौघपक्षिपशुभिः पेपीयमाने त्वयि ।  
प्रेमार्द्राण्यतिनिर्मलानि दिविषच्चित्तानि सत्यं मुहु-  
     स्त्वद्गात्रे नु वितीर्यमाणकुसुमव्याजेन भान्ति प्रभो ॥ ७२॥  
  
कङ्केल्लिस्तबकं मुहुः कमलिनीकान्तं प्रतीचीगतं  
     पर्यालोच्य विलोक्य धूमपटलं गोधूलिबुद्ध्याकुलाः ।  
उच्चैः कोकिलकूजितं च मुरलीनादं विदित्वा गृहा-  
     त्त्वां या वीक्षितुमागताः पथि गवां गोपाङ्गनास्ताः स्तुमः ॥ ७३॥  
  
सायाह्ने समुदञ्चति श्रुतिपथं वंशीनिनादे हठा-  
     न्नेपथ्यस्य समापनेन शपथैरालीजनैः प्रार्थिते ।  
पाणिभ्यामवलम्ब्य नीविरशना निर्गम्य तूर्णं बहि-  
     र्दृग्भ्यां ते मुखसौरभं चुलुकितं याभिर्भजे ता जनीः ॥ ७४॥  
  
यत्राघासुरकेशिधेनुकबकारिष्टप्रलम्बादयः  
     क्रोधाग्नौ भवता हुता दितिसुताः सन्तर्पिता देवताः ।  
यस्मिंस्ते पदपङ्कजद्वयरजः पद्मोद्भवप्रार्थितं  
     भेजुर्गोमृगपक्षिभूरुहलता वृन्दावनं तद्भजे ॥ ७५॥  
  
देवेन्द्रस्य पराभवं किमपरं व्यामोहनं ब्रह्मणः  
     सम्पश्यन्नपि वैभवं व्रजकुलोत्तंस प्रचेतास्तव ।  
नन्दं यत्पितरं जहार भवतः स्थाने जलात्मन्यदः  
     स्थाने तादृशि ते बभूव न मनाक्क्रोधस्य लेशोऽपि तत् ॥ ७६॥  
  
मञ्जीरद्वयकङ्कणावलिलसत्काञ्चीघटाशिञ्जिते  
     वीणावेणुमृदङ्गझर्झरकरोत्ताले दिशश्चुम्बति ।  
कामं पूर्णकलानिधौ विलसति भ्रश्यत्पटे स्वर्वधू-  
     वृन्दे वर्षति दैवते सुमनसो रासस्तवास्तां मुदे ॥ ७७॥  
  
नृत्यद्भ्रूनयनोत्पलस्मितमुखस्विद्यत्कपोलस्थलं  
     लीलाचञ्चलकुण्डलं भुजलतान्दोलक्वणत्कङ्कणम् ।  
त्रुट्यत्कञ्चुकबन्धमुन्नतकुचं तिर्यक्त्रिकं प्रस्खल-  
     न्नीवि व्यञ्जितशिञ्जितं जयति ते रासः प्रियाभिः सह ॥ ७८॥  
  
आकुञ्चद्वदनं क्वचिद्विलसिताम्भोजास्यशोमं क्वचि-  
     न्मन्दस्यन्दिविलोचलं क्वचिदलं दृक्चापलं कुत्रचित् ।  
क्वाप्युद्दाममदान्धसिन्धुरगतं कुत्रापि विदुल्लता-  
     चाञ्चल्यं स्मरवर्धनं विजयते लास्यं प्रियाणां तव ॥ ७९॥  
  
अध्यास्योरुतलं वपुः पुलकितं स्विद्यत्कपोलस्थलीं  
     दोर्वल्लीमपि तावकांसमिलितां कम्पाकुलां बिभ्रति ।  
प्रोद्यत्पूर्णकलानिधावरुचिरे स्मेरे मुहुःसीत्कृते  
     राधा धन्यतमा दधार वदने ताम्बूलकल्कं तव ॥ ८०॥  
  
यस्यां तुङ्गतरङ्गसङ्गमवशाद्भीता भुजङ्गभ्रमा-  
     दालिङ्गति वराङ्गनास्तव जलक्रीडाजुशोऽङ्गं हठात् ।  
सा नित्यं दलितेन्द्रनीलनिकरश्रीतस्करा भास्कर-  
     स्यापत्यं तटिनी शिवं दिशतु मे गोपालभूपालज ॥ ८१॥  
  
उत्फुल्लाम्बुजमाकलय्य दयितास्मेराननं विभ्रम-  
     द्भृङ्गश्रेणिमनङ्गभङ्गुरदृशस्तस्याः कटाक्षच्छटाम् ।  
शैवालं परिगृह्य कुन्तलधिया द्राक्चुम्बनायोद्यत-  
     स्त्वं यस्यां हसितः प्रियाभिरभितस्तां भानुकन्यां भजे ॥ ८२॥  
  
पुष्पं त्वय्यवचिन्वति प्रियतमावृन्देन सार्धं मुदा  
     वृन्दारण्यमहीरुहस्य निकरे कम्पाकुले निर्भरम् ।  
तस्मिन्वर्षति कौतुकेन कुसुमान्युच्चैः पुनर्दैवत-  
     स्तोमेऽपि व्रजभूपते विजयते तैस्तैश्चितं ते वपुः ॥ ८३॥  
  
कान्ताकोटिकलाकुलस्य भवतः सन्तोष्य रासे स्मर-  
     क्षीणां वीक्ष्य निशां निशाकरकरस्तोमे परं मुञ्चति ।  
सातङ्कं समुपागतस्य सदनाद्यान्तं शयाने जने  
     कीरस्यापि गिरा जयन्ति परितः पर्याकुला दृष्टयः ॥ ८४॥  
  
उद्यन्नेव भवानिव व्रजभुवां सर्वापदां संहति-  
     ध्वान्तस्तोममनुत्तमं तमनयत्कान्तः सरोजन्मनाम् ।  
 सोल्लासानि सरोरुहाणि नयनानीव त्वदालोकने  
     लोकानां किल नन्दवंशतिलक स्वापस्य नायं क्षणः ॥ ८५॥  
  
मित्रेणेह तमस्विनीं विनिहतां नाथ त्वया पूतनां  
     व्याधूतामिव कैरवेष्वपि भवद्विद्वेषिवक्त्रद्युतिम् ।  
आशां पश्य पुरन्दरस्य दयितां रक्ताम्बरालङ्कृतां  
     सिन्दूरान्वितकुम्भमम्बरमणेर्बिम्बं वहन्तीं पुरः ॥ ८६॥  
  
गीतज्ञाः कवयो नटा बहुकलाशिक्षासु दक्षाः परे  
     विप्रेन्द्राः कुशपाणयोऽपि भवनद्वारेषु सन्त्युत्सुकाः ।  
तल्पं मुञ्च ददस्व लोचनफलं त्वं देहभाजामिति  
     प्रातर्वन्दिगिरो जयन्ति भवतः सम्बोधने नित्यशः ॥ ८७॥ (विशेषकम्)  
भानोर्मण्डलमाविरस्ति पुरतो नाद्यापि निद्राहतिः  
     किं ते तात बलानुजेति जननीवाग्वीचिमाचामतः ।  
अर्धोन्मीलितपाटलाक्षियुगलं पर्यस्तनीलालकं  
     जृम्भारम्भविशेषशोभि वदनाम्भोजं भजामस्तव ॥ ८८॥  
  
मुञ्चन्तं शयनं भवन्तमभितः सङ्गम्यगोपाङ्गना-  
     स्तैलाभ्यञ्जनमञ्जनादि दधतीः संवीक्ष्य देव्यश्चिरम् ।  
उज्झन्त्यः सुमनोऽम्बराणि सुमनोभावा वरं सङ्गताः  
     प्रायो गोपवधूत्वलब्धिमनसैवाकाशसाम्यं दधुः ॥ ८९॥  var  भूयो  
प्रातर्भोजनमारचय्य विपिनं प्रस्थातुकामे त्वयि  
     प्रायो गोपवधूलतासु मिलितः कन्दर्पदावानलः ।  
यद्गोधूलिमिषादुदेति परितो धूमालिरभ्रंलिहा  
     तासामश्रुरसाः स्रवन्ति च मुहुर्दन्दह्यमानेऽन्तरे ॥ ९०॥  
  
पञ्चास्ये चतुरानने दशशतीनेत्रादिपूर्वे गवा-  
     मध्वन्यध्वनि लोकपालनिवहे भूमीलुठन्मूर्धनि ।  
तद्व्याघ्राजिनभूषणादिभिरलं त्रस्ते समस्ते पशौ  
     गोपाः कोपवशाद्गृहीतलगुडा हीहीरवाः स्युर्मुदे ॥ ९१॥  
  
तिग्मांशौ तपति क्वचिज्जलमुचां स्तोमे जलं मुञ्चति  
     प्रेमार्द्रः प्रतनोति यः स्ववपुषा चित्रातपत्रं तव ।  
सोऽयं भास्करकोटिभास्वरमहःसम्भारपाटच्चरः  
     पारीन्द्रोऽसुरदन्तिनां दिशतु में भव्यं भुजङ्गान्तकः ॥ ९२॥  
  
मध्याह्ने यमुनातटे विटपिनां मूले वयस्यैः समं  
     दध्यन्नान्युपभुज्य रज्यति पुनस्तत्क्रीडने च त्वयि ।  
देवेन्द्रस्त्रिपुरान्तकः कमलभूरन्ये च नाकालयाः  
     काकाकारजुषो मुहुः कवलयन्त्युच्छिष्टमिष्टं तव ॥ ९३॥  
  
निद्राणे त्वयि शीतले तरुतले तल्पै दलैः कल्पिते  
     संवीक्ष्याम्बुजपत्रमन्दमरुता संवाहिते पादयोः ।  
रुद्रब्रह्ममहेन्द्रतर्जनविधौ गोपार्भकाणां कर-  
     व्याधूतानि जयन्ति भङ्गुरदृशां कान्तिश्च शोणायिता ॥ ९४॥  
  
स्फूर्जन्तस्तपसा पुलस्त्यपुलहागस्त्याः सदुर्वाससः  
     सन्त्युच्चैर्यशसः परेऽपि स परं धन्यो मुनिर्नारदः ।  
यस्य त्वद्गुणगानमग्नमनसो व्यापादिते केशिनि  
     प्रालेयाद्रिविनिःसृतामरधुनीधारायतेऽस्रावलिः ॥ ९५॥  
  
लक्ष्माणि ध्वजवज्रपङ्कजयवच्छत्रोर्ध्वलेखायुता-  
     न्यालक्ष्म्याम्बुरुहाक्ष ते चरणयोः क्षोणीतलेऽह्नाय यः ।  
ध्यायत्त्युत्पुलकत्युदञ्चति लुठत्याक्रन्दति प्रीयते  
     कोऽन्यो धन्यतमस्ततस्त्रिभुवने स्याद्गान्दिनीनन्दनात् ॥ ९६॥  
  
धन्यं तस्य जनुस्तथैव पितरौ धन्यं तदीयं कुलं  
     धन्या तेन वसुन्धरा किमधिकं तेनैव धन्यं जगत् ।  
यः कंसैकनिदेशवर्त्यपि भवत्पादाम्बुजालोकना-  
     दक्रूरोऽश्रुनिरुद्धकण्ठकुहरः प्रेमाब्धिमग्नोऽजनि ॥ ९७॥  
  
पर्यावृत्त्य पशूनशेषसखिभिः साकं त्वया स्वीकृते  
     गोपीलोचनपङ्कजालिनिचिते सायं गवामध्वनि ।  
जीयासुर्दयिताननेषु नितरां साकूतनृत्याकुलाः  
     कालिन्दीसदृशाः स्मितेन सुरसास्त्वच्चक्षुषोः कान्तयः ॥ ९८॥  
  
यो वाचो मनसोऽपि नैव विषयस्त्वं त्वां विधायात्मजं  
     याभ्यङ्गस्नपनाशनप्रभृतिभिः संलालयत्यन्वहम् ।  
नो दानेन न चेज्यया न तपसा नो साङ्ख्ययोगादिभि-  
     र्यल्लभ्यं तदवाप गोपदयिता साऽऽस्तां यशोदा मुदे ॥ ९९॥  
  
पूर्णे दानपतेर्मनोरथशतैः सार्धं प्रलम्बारिणा  
     तल्पे निन्दितदुग्धसिन्धुसुषमासारे त्वया स्वीकृते ।  
सन्दष्टोष्ठमुदश्रु मर्दितकरं तच्चेष्टितं शृण्वतः  
     कंसध्वंसमभीप्सतो जयति ते भ्राता समं मन्त्रणा ॥ १००॥  
  
या संव्याप्य सुवर्णभूधरपदं जाता गिरीशार्चिता  
     स्वच्छा हंसकविप्रिया कमलमुद्गाम्भीर्यमभ्यञ्चति ।  
येयं कृष्णपदाब्जभक्तिवसुधापातालमालम्बिता  
     सा तापं मम सर्वतः प्रशमयत्वानन्दमन्दाकिनी ॥ १०१॥  
  
ये पाण्डित्यकवित्वसूनुधरणीधर्मार्थकामाणिमा-  
     दीशित्वेन्द्रपदाप्तिमोक्षमथवा वाञ्छन्ति भक्तिं हरौ ।  
सम्भूतां मधुसूदनप्रपदतः सन्तो भजन्त्वादरा-  
     त्ते संसारदवाग्नितापशमनीमानन्दमन्दाकिनीम् ॥ १०२॥  
  
इति श्रीमन्नन्दनन्दनपदद्वन्द्वसमुदञ्चन्नखचन्द्रचन्द्रिकाचय-  
दत्तचित्तचकोरश्रीमधुसूदनसरस्वतीविरचितानन्दमन्दाकिनी सम्पूर्णा ॥   
  
  
Encoded and proofread by Sunder Hattangadi sunderh at hotmail.com  
Proofread by PSA Easwaran psaeaswaran at gmail.com  
  
