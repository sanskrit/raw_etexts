+++
"Text title" = "naiShkarmyasiddhiH"
"File name" = "naishk.itx"
itxtitle = "naiShkarmyasiddhiH"
engtitle = "Naishkarmyasidhi"
Category = "major_works"
Location = "doc_z_misc_major_works"
Sublocation = "major_works"
Texttype = "pramukha"
Language = "Sanskrit"
Subject = "hinduism/religion"
"Transliterated by" = "Sunder Hattangadi sunderh at hotmail.com"
"Proofread by" = "Sunder Hattangadi"
"Latest update" = "December 24, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "नैष्कर्म्यसिद्धिः"

+++
  
 नैष्कर्म्यसिद्धिः   
  
अथ प्रथमोऽध्यायः ।  
आब्रह्मस्तम्बपर्यन्तैः सर्वप्राणिभिः सर्वप्रकारस्यापि  
दुःखस्य स्वरसत एव जिहासितत्वात्तन्निवृत्त्यर्था  
प्रवृत्तिरस्ति स्वरसत एव ।  
दुःखस्य च देहोपादानैकहेतुत्वाद्देहस्य च  
पूर्वोपचितधर्माधर्ममूलत्वादनुच्छित्तिः ।  
तयोश्चविहितप्रतिषिद्धकर्ममूलत्वादनिवृत्तिः ।  
कर्मणश्च रागद्वेषास्पदत्वाद्रागद्वेषयोश्च  
शोभनाशोभनाध्यासनिबन्धनत्वादध्यासस्य  
चाविचारितसिद्धद्वैतवस्तुनिमित्तत्वाद्द्वैतस्य  
च शुक्तिकारजतादिवत्सर्वस्यापि  
स्वतस्सिद्धाद्वितीयात्मानवबोधमात्रोपादानत्वादव्यावृत्तिः ।  
अतः सर्वानर्थहेतुरात्मानवबोध एव । सुखस्य  
चानागमापायिनोऽपरतन्त्रस्यात्मस्वभावत्वात्तस्यानवबोधः  
पिधानम् । अतस्तस्यात्यन्तोच्छित्तावशेषपुरुषार्थपरि-  
समाप्तिः । अज्ञाननिवृत्तेश्च सम्यग्ज्ञानस्वरूपलाभ-  
मात्रहेतुत्वात्तदुपादानम् । अशेषानर्थहेत्वात्मानवबोध-  
विषयस्य चानागमिकप्रत्यक्षादिलौकिकप्रमाणाविषयत्वा-  
द्वेदान्तागमवाक्यादेव सम्यग्ज्ञानम् ।  
अतोऽशेषवेदान्तसारसंग्रहप्रकरणमिदमारभ्यते ।  
तत्राभिलषितार्थप्रचयाय प्रकरणार्थसंसूत्रणाय  
चायमाद्यः श्लोकः ।  
खानिलाग्न्यब्धरित्र्यन्तं स्रक्फणीवोद्गतं यतः ।  
ध्वान्तच्छिदे नमस्तस्मै हरये बुद्धिसाक्षिणे ॥ १॥  
  
स्वसम्प्रदायस्य चोदितप्रमाणपूर्वकत्वज्ञापनाय  
विशिष्टगुणसम्बन्धसंकीर्तनपूर्विका गुरोर्नमस्कारक्रिया ।  
अलब्ध्वातिशयं यस्माद्व्यावृत्तास्तमबादयः ।  
गरीयसे नमस्तस्मा अविद्याग्रन्थिभेदिने ॥ २॥  
  
नमस्कारनिमित्तस्वाशयाविष्करणार्थः ।  
वेदान्तोदरसंगूढं संसारोत्सारि वस्तुगम् ।  
ज्ञानं व्याकृतमप्यन्यैर्वक्ष्ये गुर्वनुशिक्षया ॥ ३॥  
  
किंविशयं प्रकरणमिति चेत्तदुपन्यासः ।  
यत्सिद्धाविदमः सिद्धिर्यदसिद्धौ न किंचन ।  
प्रत्यग्धर्मैकनिष्ठस्य याथात्म्यं वक्ष्यते स्फुटम् ॥ ४॥  
  
विवक्षितप्रकरणार्थप्ररोचनायानुक्तदुरुक्ताप्रामाण्यकारण-  
शङ्काव्युदासेनस्वगुरोः प्रामाण्योपवर्णनम् ।  
गुरूक्तो वेदराद्धान्तस्तत्र नो वच्म्यशक्तितः ।  
सहस्रकिरणव्याप्ते खद्योतः किं प्रकाशयेत् ॥ ५॥  
  
गुरुणैव वेदार्थस्य परिसमापितत्वात्प्रकरणोक्तौ  
ख्यात्याद्यप्रामाण्य-  
कारणाशङ्केति चेत्तद्व्युदासार्थमाह ।  
न ख्यातिलाभपूजार्थं ग्रन्थोऽस्माभिरुदीर्यते ।  
स्वबोधपरिशुद्ध्यर्थं ब्रह्मविन्निकषाश्मसु ॥ ६॥  
  
अनर्थानर्थहेतुपुरुषार्थतद्धेतुप्रकरणार्थसंग्रहज्ञाप  
-  
नायोपन्यासः । ऐकात्म्याप्रतिपत्तिर्या स्वात्मानिभवसंश्रया ।  
साऽविद्या संसृतेर्बीजं तन्नाशो मुक्तिरात्मनः ॥ ७॥  
  
पुरुषार्थहेतोरवशिष्टत्वात्तदभिव्याहारः ।  
वेदावसानवाक्योत्थसम्यग्ज्ञानाशुशुक्षणिः ।  
दन्दहीत्यात्मनो मोहं न कर्माप्रतिकूलतः ॥ ८॥  
  
प्रतिज्ञातार्थसंशुद्ध्यर्थं पूर्वपक्षोक्तिः ।  
तत्र ज्ञानमभ्युपगम्य तावदुपन्यासः ।  
मुक्तेः क्रियाभिः सिद्धत्वाज्ज्ञानं तत्र करोति किम् ।  
कथं चेच्छृणु तत्सर्वं प्रणिधाय मनो यथा ॥ ९॥  
  
अकुर्वतः क्रियाः काम्या निषिद्धास्त्यजतस्तथा ।  
नित्यनैमित्तिकं कर्म विधिवच्चानुतिष्ठतः ॥ १०॥  
  
किमतो भवति ।  
काम्यकर्मफलं तस्माद्देवादीमं न ढौकते ।  
निषिद्धस्य निरस्तत्वान्नारकीं नैत्यधोजनिम् ॥ ११॥  
  
देहारम्भकयोश्च धर्माधर्मयोर्ज्ञानिना सह कर्मिणः  
समानौ चोद्यपरिहारौ ।  
वर्तमानमिदं याभ्यां शरीरं सुखदुःखदम् ।  
आरब्धं पुण्यपापाभ्यां भोगादेव तयोः क्षयः ॥ १२॥  
  
काम्यप्रतिषिद्धकर्मफलत्वात्संसारस्य  
तन्निरासेनैवाशेषानर्थनिरासस्य सिद्धत्वात्किं  
नित्यानुष्ठानेनेति चेत्तन्न । तदकरणादप्यनर्थप्रसक्तेः ।  
नित्यानुष्ठानतश्चैनं प्रत्यवायो न संस्पृशेत् ।  
अनादृत्यात्मविज्ञानमतः कर्माणि संश्रयेत् ॥ १३॥  
  
अभ्युपेत्यैवमुच्यते न तु यथावस्थितात्मवस्तुविषयं  
ज्ञानमस्ति । तत्प्रतिपादकप्रमाणाभावात् ।  
यावन्त्यश्चेह विद्यन्ते श्रुतयस्स्मृतिभिस्सह ।  
विदधत्युरुयत्नेन कर्मातो भूरिसाधनम् ॥ १४॥  
  
स्यात्प्रमाणसम्भवो भवदपराधादिति चेत्तन्न । यतः ।  
यत्नतो वीक्षमाणोऽपि विधिं ज्ञानस्य न क्वचित् ।  
श्रुतौ स्मृतौ वा पश्यामि विश्वासो नान्यतोऽस्ति नः ॥ १५॥  
  
स्यात्प्रवृत्तिरन्तरेणापि विधिं लोकवदिति चेत्तन्न । यतः ।  
अन्तरेण विधिं मोहाद्यः कुर्यात्साम्परायिकम् ।  
न तत्स्यादुपकाराय भस्मनीव हुतं हविः ॥ १६॥  
  
अभ्युपगतप्रामाण्यवेदार्थविज्जैमिन्यनुशासनाच्च ।  
᳚आम्नायस्य क्रियार्थत्वादानर्थक्यम् ᳚ इतोऽन्यथा ।  
इति साटोपमाहोच्चैर्वेदविज्जैमिनिः स्वयम् ॥ १७॥  
  
मन्त्रवर्णाच्च ।  
᳚कुर्वन्नेवेह कर्माणि जिजीविषेच्छतं समाः ᳚ ।  
इति मन्त्रोऽपि निश्शेषं कर्मण्यायुरवासृजत् ॥ १८॥  
  
ज्ञानिनश्च वस्तुनि वाक्यप्रामाण्याभ्युपगमाद्वाक्यस्य च  
क्रियापदप्रधानत्वात्ततश्चाभिप्रेतज्ञानाभावः ।  
विरहय्य क्रियां नैव संहन्यन्ते पदान्यपि ।  
न समस्त्यपदं वाक्यं यत्स्याज्ज्ञानविधायकम् ॥ १९॥  
  
ज्ञानाभ्युपगमेऽपि न दोषः । यतः ।  
कर्मणोऽङ्गाङ्गिभावेन स्वप्रधानतयाऽथवा ।  
सम्बन्धस्येह संसिद्धेर्ज्ञाने सत्यप्यदोषतः ॥ २०॥  
  
यस्माज्ज्ञानाभ्युपगमानभ्युपगमेऽपि न ज्ञानान्मुक्तिः ।  
अतः सर्वाश्रमाणां हि वाङ्मनःकायकर्मभिः ।  
स्वनुष्ठितैर्यथाशक्ति मुक्तिः स्यान्नान्यसाधनात् ॥ २१॥  
  
असदर्थप्रलापोऽयमिति दूषणसम्भावनायाह ।  
इति हृष्टधियां वाचः स्वप्रज्ञाऽऽध्मातचेतसाम् ।  
घुष्यन्ते यज्ञशालासु धूमानद्धधियां किल ॥ २२॥  
  
दूषणोपक्रमावधिज्ञापनायाह ।  
अत्राभिदध्महे दोषान् क्रमशो न्यायबृंहितैः ।  
वचोभिः पूर्वपक्षोक्तिघातिभिर्नातिसम्भ्रमात् ॥ २३॥  
  
चतुर्विधस्यापि कर्मकार्यस्य मुक्तावसम्भवान्न मुक्तेः  
कर्मकार्यत्वम् ।  
अज्ञानहानमात्रत्वान्मुक्तेः कर्म न साधनम् ।  
कर्मापमार्ष्टि नाज्ञानं तमसीवोत्थितं तमः ॥ २४॥  
  
कर्मकार्यत्वाभ्युपगमेऽपि दोष एव ।  
एकेन वा भवेन्मुक्तिर्यदि वा सर्वकर्मभिः ।  
प्रत्येकं चेद्वृथान्यानि सर्वेभ्योऽप्येककर्मता ॥ २५॥  
  
सर्वप्रकारस्यापि कर्मण उत्पत्तित एव विशिष्टसाध्याभि-  
सम्बन्धान्न परिशेष्यन्यायसिद्धिः ।  
दुरितक्षपणार्थत्वान्न नित्यं स्याद्विमुक्तये ।  
स्वर्गादिफलसम्बन्धात्काम्यं कर्म तथैव न ॥ २६॥  
  
प्रमाणासम्भवाच्च ।  
साध्यसाधनभावोऽयं वचनात्पारलौकिकः ।  
नाश्रौषं मोक्षदं कर्म श्रुतेर्वक्त्रात्कथंचन ॥ २७॥  
  
अभ्युपगताभ्युपगमाच्च श्वश्रूनिर्गच्छोक्तिवद्भवतो  
निष्प्रयोजनः प्रलापः ।  
निषिद्धकाम्ययोस्त्यागस्त्वयापीष्टो यथा मया ।  
नित्यस्याफलवत्त्वाच्च न मोक्षः कर्मसाधनः ॥ २८॥  
  
एवं तावत् ᳚मुक्तेः क्रियाभिः सिद्धत्वात् ᳚ इति  
निरस्तोऽयं  
पक्षः । अथाधुना सर्वकर्मप्रवृत्तिहेतुनिरूपणेन  
यथावस्थितात्मवस्तुविषयकेवलज्ञानमात्रादेव  
सकलसंसारानर्थनिवृत्तिरितीमं पक्षं द्रढयितुकाम  
आह ।  
इह चेदं परीक्ष्यते । किं यथा प्रतिषिद्धेषु  
यादृच्छिकेषु च कर्मसु  
स्वाभाविकस्वाशयोत्थनिमित्तवशादेवेदं  
हितमिदमहितमिति विशेषान् परिकल्प्य  
मृगतृष्णिकोदकपिपासुरिव  
लौकिकप्रमाणप्रसिद्धान्येव साधनान्युपादाय  
हितप्राप्तयेऽहितनिरासाय च स्वयमेव प्रवर्तते निवर्तते च  
तथैवादृष्टार्थेषु काम्येषु नित्येषु च कर्मसु किं  
वान्यदेव तत्र प्रवृत्तिनिवृत्तिनिमित्तमिति । किंचातः ।  
यद्येवं श्रुणु । यदि तावद्यथावस्थितवस्तुसम्यग्ज्ञानं  
प्रमाणभूतं लौकिकमागमिकं वा प्रवृत्तिनिमित्तमिति  
निश्चीयते निवृत्तिशास्त्रं च नाभ्युपगम्यते तदा  
हताः कर्मत्यागिनो भ्रान्तिविज्ञानमात्रावष्टम्भादलौकिक-  
प्रमाणोपात्तकर्मानुष्ठानत्यागित्वाच्च ।  अथ  
मृगतृष्णिकोदकपिपासुप्रवृत्तिनिमित्तवदयथावस्तुभ्रान्ति-  
विज्ञानमेव सर्वप्रवृत्तिनिमित्तं तदा वर्द्धामहे वयं  
हताः स्थ यूयमिति ।  
हितं सम्प्रेप्सतां मोहादहितं च जिहासताम् ।  
उपायान्प्राप्तिहनार्थान् शास्त्रं भासयतेऽर्कवत् ॥ २९॥  
  
एवं तावत्प्रत्यक्षानुमानागमप्रमाणावष्टम्भादात्मनो  
निरतिशयसुखहिताव्यतिरेकसिद्धेरहितस्य च  
षष्ठगोचरवत्स्वत एवानभिसम्बन्धादेवंस्वाभाव्या-  
त्मानवबोधमात्रादेव हितं मे स्यादहितं मे मा भूदिति  
मिथ्याज्ञानं तूषरशुक्तिकानवबोधोत्थमिथ्याज्ञानवत्-  
प्रवृत्तिनिमित्तमिति निर्धारितम् । शास्त्रं च न  
पदार्थशक्त्याधानकृदिति । अथैतस्यैवोत्तरत्र प्रपञ्च  
आरभ्यते ।  
न परीप्सां जिहासां वा पुंसः शास्त्रं करोति हि ।  
निजे एव तु ते यस्मात्पश्वादावपि दर्शनात् ॥ ३०॥  
  
उक्तं तावदनवबुद्धवस्तुयाथात्म्य एव  
विधिप्रतिषेशशास्त्रेष्वधिक्रियत इति ।  
लिप्सतेऽज्ञानतोऽलब्धं कण्ठे चामीकरं यथा ।  
वर्जितं च स्वतो भ्रान्त्या छायायामात्मनो यथा ॥ ३१॥  
  
भयान्मोहावनद्धात्मा रक्षः परिजिहीर्षति ।  
पच्चापरिहृतं वस्तु तथालब्धं च लिप्सते ॥ ३२॥  
  
तत्रैतेषु चतुर्षु विषयेषु प्राप्तये परीहाराय  
च विभज्य न्यायः प्रदर्श्यते ।  
प्राप्तव्यपरिहार्येषु ज्ञात्वोपायाञ्छृतेः पृथक् ।  
कृत्वाथ प्राप्नुयात्प्राप्यं तथानिष्टं जहात्यपि ॥ ३३॥  
  
अथावशिष्टयोः स्वभावत एव ।  
परिहृतावाप्तयोर्बोधाद्धानप्राप्ती न कर्मणा ।  
मोहमात्रान्तरायत्वात्क्रियया ते न सिध्यतः ॥ ३४॥  
  
कस्मात्पुनरात्मवस्तुयाथात्म्यावबोधमात्रादेवाभिलषित-  
निरतिशयसुखावाप्तिनिश्शेषदुःखनिवृत्ती भवतो न तु  
कर्मणेति । उच्यते ।  
कर्माज्ञानसमुत्थत्वान्नालं मोहापनुत्तये ।  
सम्यग्ज्ञानं विरोध्यस्य तामिस्रस्यांशुमानिव ॥ ३५॥  
  
नन्वात्मज्ञानमप्यविद्योपादानम् । न हि  
शास्त्रशिष्याचार्याद्यनुपादायात्मज्ञानमात्मानं  
लभतः इति । नैष दोषः । यत आत्मज्ञानं हि  
स्वतस्सिद्धपरमार्थात्मवस्तुस्वरूपमात्राशयादेवाविद्यातदुत्  
पन्न  
कारकग्रामप्रध्वंसि स्वात्मोपतावेव शास्त्रादपेक्ष्यते  
नोत्पन्नमविद्यानिवृत्तौ । कर्म पुनः स्वात्मोत्पत्तावुत्पन्नं  
च । न हिक्रिया कारकनिस्स्पृहा कल्पकोटिव्यवहितफलदानाय  
स्वात्मानं बिभर्ति साध्यमानमात्ररूपत्वात्तस्याः । न च  
क्रियात्मज्ञानवत्स्वात्मप्रतिलम्भकाल एव स्वर्गादिफलेन  
कर्तारं सम्बध्नाति । आत्मज्ञानं पुनः पुरुषार्थसिद्धौ  
नोत्पद्यमानस्वरूपव्यतिरेकेणान्यद्रूपान्तरं साधनान्तरं  
वापेक्षते ।  कुत एतत् । यतः ।  
बलवद्धि प्रमाणोत्थं सम्यग्ज्ञानं न बाध्यते ।  
आकाङ्क्षते न चाप्यान्यद्बाधनं प्रति साधनम् ॥ ३६॥  
  
स्वपक्षस्य हेत्ववष्टम्भेन समर्थितत्वानिराशङ्क-  
मुपसंह्रियते ।  
तस्माद्दुःखोदधेर्हेतोरज्ञानस्यापनुत्तये ।  
सम्यग्ज्ञानं सुपर्याप्तं क्रिया चेन्नोक्तहेतुतः ॥ ३७॥  
  
ननु बलवदपि सम्यग्ज्ञानं सदप्रमाणोत्थेन  
बाध्यमानमुपलभामहे यत उत्पन्नपरमार्थबोधस्यापि  
कर्तृत्वभोक्तृत्वरागद्वेषाद्यनवबोधोत्थप्रत्यया  
आविर्भवन्ति । न ह्यबाधिते सम्यग्ज्ञाने तद्विरुद्धानां  
प्रत्ययानां सम्भवोऽस्ति । नैतदेवम् । कुतः ।  
बाधितत्वादविद्याया विद्यां सा नैव बाधते ।  
तद्वासना निमित्तत्वं यान्ति विद्यास्मृतेर्ध्रुवन् ॥ ३८॥  
  
᳚कर्माज्ञानसमुत्थत्वात् ᳚ इत्युक्तो हेतुस्तस्य च  
समर्थनं पूर्वमेवाभिहितं ᳚हितं सम्प्रेप्सताम् ᳚  
इत्यादिना । तदभ्युच्चयार्थमविद्यान्वयेन च  
संसारान्वयित्वं प्रदर्शयिष्यामीत्यत आह ।  
ब्राह्मण्याद्यात्मके देहे लात्वा नात्मेति भावनाम् ।  
श्रुतेः किङ्करतामेति वाङ्मनःकायकर्मसु ॥ ३९॥  
  
यस्मात्कर्माज्ञानसमुत्थमेव तस्मात्तद्व्यावृत्तौ निवर्तत  
इत्युच्यते ।  
दग्धाखिलाधिकारश्चेद्ब्रह्मज्ञानाग्निना मुनिः ।  
वर्तमानः श्रुतेर्मूर्ध्नि नैव स्याद्वेदकिङ्करः ॥ ४०॥  
  
अथेतरो घनतराविद्या पटलसंवीतान्तःकरणोऽङ्गीकृत-  
कर्तृत्वाद्यशेषकर्माधिकारकारणो  
विधिप्रतिषेधचोदनासंदंशोपदष्टः  
कर्मसु प्रवर्तमानः ।  
शुभैः प्राप्नोति देवत्वं निषिद्धैर्नारकीं गतिम् ।  
उभाभ्यां पुण्यपापाभ्यां मानुष्यं लभतेऽवशः ॥ ४१॥  
  
आब्रह्मस्तम्बपर्यन्ते घोरे दुःखोदधौ  
घटीयन्त्रवदारोहावरोहन्यायेनाधममध्यमोत्तमसुखदुःख-  
मोहविद्युच्चपलसम्पातदायिनीर्विचित्रयोनीश्चण्डोत्पिञ्जल-  
कश्वसनवेगाभिहताम्भोधिमध्यवर्तिशुष्कालाबुवच्छुभा-  
शुभव्यामिश्रकर्मवायुसमीरितः ।  
एवं चङ्क्रम्यमाणोऽयमविद्याकामकर्मभिः ।  
पाशितो जायते कामी म्रियते चासुखावृतः ॥ ४२॥  
  
यथोक्तेऽर्थ आदरविधानाय प्रमाणोपन्यासः ।  
श्रुतिश्चेमं जगादार्थं कामस्य विनिवृत्तये ।  
तन्मूला संसृतिर्यस्मात्तन्नाशोऽज्ञानहानतः ॥ ४३॥  
  
का त्वसौ श्रुतिरिति चेत् ।  
᳚यदा सर्वे प्रमुच्यन्त ᳚ ᳚इति नु ᳚ इति च  
वाजिनः ।  
कामबन्धनमेवेदं व्यासोऽप्याह पदेपदे ॥ ४४॥  
  
एष संसारपन्था व्याख्यातः । अथेदानीं तद्व्यावृत्तये  
कर्माण्यारादुपकारकत्वेन यथा मोक्षहेतुतां प्रतिपद्यन्ते  
तथाभिधीयते ।  
तस्यैवं दुःखतप्तस्य कथंचित्पुण्यशीलनात् ।  
नित्येहाक्षालितधियो वैराग्यं जायते हृदि ॥ ४५॥  
  
कीदृग्वैराग्यमुत्पद्यत इति । उच्यते ।  
नरकाद्भीर्यथास्याभूत्तथा काम्यफलादपि ।  
यथार्थदर्शनात्तस्मान्नित्यं कर्म चिकीर्षति ॥ ४६॥  
  
एवं नित्यनैमित्तिककर्मानुष्ठानेन ।  
शुध्यमानं तु तच्चित्तमीश्वरार्पितकर्मभिः ।  
वैराग्यं ब्रह्मलोकादौ व्यनक्त्यथ सुनिर्मलम् ॥ ४७॥  
  
यस्माद्रजस्तमोमलोपसंसृष्टमेव चित्तं  
कामबडिशेनाकृष्य विषयदुरन्तसूनास्थानेष निक्षिप्यते  
तस्मान्नित्यनैमित्तिककर्मानुष्ठानपरिमार्जनेनापविद्ध-  
रजस्तमोमलं प्रसन्नमनाकृलं संमार्जितस्फटिकशिलाकल्पं  
बाह्यविषयहेतुकेन च रागद्वेषात्मकेनातिग्रहबडिशेना-  
नाकृष्यमाणं विधूताशेषकल्मषं प्रत्यङ्मात्रप्रवणं  
चित्तदर्पणमवतिष्टते । अत इदमभिधीयते ।  
व्युत्थिताशेषकामेभ्यो यदा धीरवतिष्ठते ।  
तदैव प्रत्यगात्मानं स्वयमेवाविविक्षति ॥ ४८॥  
  
अतःपरमवसिताधिकाराणि कर्माणि प्रत्यक्प्रवणवत्वसूनौ  
कृतसम्प्रत्तिकानि चरितार्थानि सन्ति ।  
प्रत्यक्प्रवणतां बुद्धेः कर्माण्युत्पाद्य शुद्धितः ।  
कृतार्थान्यस्तमायान्ति प्रावृडन्ते घना इव ॥ ४९॥  
  
यतो नित्यकर्मानुष्ठानस्यैष महिमा ।  
तस्मान्मुमुक्षुभिः कार्यमात्मज्ञानाभिलाषिभिः ।  
नित्यं नैमित्तिकं कर्म सदैवात्मविशुद्धये ॥ ५०॥  
  
यथोक्तेऽर्थे सर्वज्ञवचनं प्रमाणम् ।  
᳚आरुरुक्षोर्मुनेर्योगं कर्म कारणमुच्यते ।  
योगारूढस्य तस्यैव शम᳚ एवेति च स्मृतिः ॥ ५१॥  
  
नित्यकर्मानुष्ठानाद्धर्मोत्पत्तिर्धर्मोत्पत्तेः  
पापहानिस्ततश्चित्तशुद्धिस्ततः  
संसारयाथात्म्यावबोधस्ततो वैराग्यं ततो मुमुक्षुत्वं  
ततस्तदुपायपर्येषणं  
ततः सर्वकर्मतत्साधनसंन्यासस्ततो  
योगाभ्यासस्ततश्चित्तस्य प्रत्यक्प्रवणता  
ततस्तत्त्वमस्यादिवाक्यार्थपरिज्ञानं  
ततोऽविद्योच्छेदस्ततश्च स्वात्मन्ये-  
वावस्थानं ᳚ब्रह्मैव सन् ब्रह्माप्येति ᳚  
᳚विमुक्तश्च विमुच्यते ᳚ इति ।  
पारम्पर्येण कर्मैवं स्यादविद्यानिवृत्तये ।  
ज्ञानवन्नाविरोधित्वात्कर्माविद्यां निरस्यति ॥ ५२॥  
  
न च कर्मणः कार्यमण्वपि मुक्तौ सम्भाव्यते नापि मुक्तौ  
यत्सम्भवति तत्कर्मापेक्षते ।  तदुच्यते ।  
उत्पाद्यमाप्यं संस्कार्यं विकार्यं च क्रियाफलम् ।  
नैवं मुक्तिर्यतस्तस्मात्कर्म तस्या न साधनम् ॥ ५३॥  
  
एवं तावत्केवलं कर्म साक्षादविद्यापनुत्तये न  
पर्याप्तमिति प्रपञ्चितम् । मुक्तौ च मुमुक्षुज्ञानत-  
द्विषयस्वाभाव्यानुरोधेन सर्वप्रकारस्यापि कर्मणोऽसम्भव  
उक्तो ᳚हितं सम्प्रेप्सताम् ᳚ इत्यादिना ।  
यादृशश्चारादुपकारकत्वेन ज्ञानोत्पत्तौ कर्मणां  
समुच्चयः सम्भवति तथा प्रतिपादितम् । अविद्योच्छित्तौ तु  
लब्धात्मस्वभावस्यात्मज्ञानस्यैवासाधारणं  
साधकतमत्वं  
नान्यस्य प्रधानभूतस्य गुणभूतस्य चेत्येतदधुनोच्यते ।  
तत्र ज्ञानं गुणभूतं तावदहेतुरित्येतदाह ।  
संनिपत्य न च ज्ञानं कर्माज्ञानं निरस्यति ।  
साध्यसाधनभावत्वादेककालानवस्थितेः ॥ ५४॥  
  
समप्रधानयोरप्यसम्भव एव ।  
बाध्यबाधकभावाच्च पञ्चास्योरणयोरिव ।  
एकदेशानवस्थानान्न समुच्चयता तयोः ॥ ५५॥  
  
कुतो बाध्यबाधकभावः । यस्मात् ।  
अयथावस्त्वविद्या स्याद्विद्या तस्या विरोधिनी ।  
समुच्चयस्तयोरेवं रविशार्वरयोरिव ॥ ५६॥  
  
तस्मादकारकब्रह्मात्मनि परिसमाप्तावबोधस्याशेषकर्म-  
चोदनानामचोद्यस्वाभाव्यात्कुण्ठता । कथं तत् ।  
अभिधीयते ।  
बृहस्पतिसवे यद्वत्क्षत्रियो न प्रवर्तते ।  
ब्राह्मणत्वाद्यहंमानी विप्री वा क्षत्रकर्मणि ॥ ५७॥  
  
यथायं दृष्टान्त एवं दार्ष्टान्तिकोऽपीत्येतदाह ।  
विदेहो वीतसन्देहो नेतिनेत्यवशेषितः ।  
देहाद्यनात्मदृक्तद्वत्क्रियां वीक्षतेऽपि न ॥ ५८॥  
  
तस्यार्थस्याविष्करणार्थमुदाहरणम् ।  
मृत्स्नेभके यथेभत्वं शिशुरध्यस्य वल्गति ।  
अध्यस्यात्मानि देहादीन्मूढस्तद्वत्विचेष्टते ॥ ५९॥  
  
न च वयं ज्ञानकर्मणोः सर्वत्रैव प्रत्याचक्ष्महे । यत्र  
प्रयोज्यप्रयोजकभावो ज्ञानकर्मणोस्तत्र नास्मत्पित्रापि शक्यते  
निवारयितुम् । तत्र विभागप्रदर्शनायोदाहरणं प्रदर्श्यते ।  
स्थाणुं चोरधियालाय भीतो यद्वत्पलायते ।  
बुद्ध्यादिभिस्तथात्मानं भ्रान्तोऽध्यारीप्य चेष्टते ॥ ६०॥  
  
एवं यत्रयत्र ज्ञानकर्मणोः प्रयोज्यप्रयोजकभावस्तत्र  
सर्वत्रायं न्यायः । यत्र तु न समकालं नापि  
क्रमेणोपपद्यते  
समुच्चयः सविषय उच्यते ।  
स्थाणोः सतत्त्वविज्ञानं यथा नाङ्गं पलायते ।  
आत्मनस्तत्त्वविज्ञानं तद्वन्नाङ्गं क्रियाविधौ ॥ ६१॥  
  
यस्माद्गुणस्यैतत्स्वाभाव्यम् ।  
यद्धि यस्यानुरोधेन स्वभावमनुवर्तते ।  
तत्तस्य गुणभूतं स्यान्न प्रधानाद्गुणो यतः ॥ ६२॥  
  
यस्मात् ।  
कर्मप्रकरणाकाङ्क्षिज्ञानं कर्मगुणो भवेत् ।  
यद्धि प्रकरणे यस्य तत्तदङ्गं प्रचक्षते ॥ ६३॥  
  
स्वरूपलाभमात्रेण यत्त्वविद्यां निहन्ति नः ।  
न तदङ्गं प्रधानं वा ज्ञानं स्यात्कर्मणः क्वचित् ॥ ६४॥  
  
समुच्चयपक्षवादिनाप्यवश्यमेतदभ्युपगन्तव्यम् ।  
यस्मात् ।  
अज्ञानमनिराकुर्वज्ज्ञानमेव न सिध्यति ।  
विपन्नकारकग्रामं ज्ञानं कर्म न ढौकते ॥ ६५॥  
  
इदं चापरं कारणं ज्ञानकर्मणोः समुच्चयनिबर्हि ।  
हेतुस्वरूपकार्याणि प्रकाशतमसोरिव ।  
विरोधीनि ततो नास्ति साङ्गत्यं ज्ञानकर्मणोः ॥ ६६॥  
  
एवमुपसंहृते केचित्स्वसम्प्रदायबलावष्टम्भादाहुर्यदे-  
तद्वेदान्तवाक्यादहं ब्रह्मेति विज्ञानं समुत्पद्यते तन्नैव  
स्वोत्पत्तिमात्रेणाज्ञानं निरस्यति । किं तर्हि । अहन्यहनि  
द्राघीयसा कालेनोपासीनस्य सतो भावनोपचयान्निश्शेषम्  
अज्ञानमपगच्छति ᳚देवो भूत्वा देवानप्येति ᳚ इति  
श्रुतेः । अपरे तु ब्रुवते वेदान्तवाक्यजनितमहं ब्रह्मेति  
विज्ञानं संसर्गात्मकत्वादात्मवस्तुयाथात्म्यावगाह्येव न  
भवति । किं तर्हि ।  
एतदेव गङ्गास्रोतोवत्सततमभ्यस्यतोऽन्यदेवावाक्यार्थात्मकं  
विज्ञानान्तरमुत्पद्यते । अस्य पक्षद्वयस्य निवृत्तय  
इदमभिधीयते ।  
सकृत्प्रवृत्त्या मृद्नाति क्रियाकारकरूपभृत् ।  
अज्ञानमागमज्ञानं साङ्गत्यं नास्त्यतोऽनयोः ॥ ६७॥  
  
एवं तावदनानात्वे ब्रह्मणि ज्ञानकर्मणोः समुच्चयो  
निराकृतः । अथाधुना पक्षान्तराभ्युपगमेनापि  
प्रत्यवस्थाने पूर्ववदनाश्वासो यथा तथाभिधीयते ।  
अनुत्सारितनानात्वं ब्रह्म यस्यापि वादिनः ।  
तन्मतेनापि दुस्साध्यो ज्ञानकर्मसमुच्चयः ॥ ६८॥  
  
तस्य विभागोक्तिर्दूषणविभागप्रज्ञप्तये ।  
ब्रह्मात्मा वा भवेत्तस्य यदि वानात्मरूपकम् ।  
आत्मानाप्तिर्भवेन्मोहादितरस्याप्यनात्मनः ॥ ६९॥  
  
तत्र यदि तावद्वास्तवेनैव वृत्तेन ब्रह्म  
प्राप्तमात्मस्वाभाव्यात्केवलमासुरमोहापिधानमात्र-  
मेवानाप्तिनिमित्तं तस्मिन्पक्षे ।  
मोहापिधानभङ्गाय नैव कर्माणि कारणम् ।  
ज्ञानेनैव फलावाप्तेस्तत्र कर्म निरर्थकम् ॥ ७०॥  
  
अनात्मरूपके तु ब्रह्मणि न कर्म साधनभावं प्रतिपद्यते  
नापि ज्ञानं कर्मसमुच्चितमसमुच्चितं वा यस्मादन्यस्य  
स्वत एव साधकस्य ब्रह्मणोऽप्यन्यत्वं स्वत एव सिद्धम् ।  
तत्रैवम् ।  
अन्यस्यान्यात्मताप्राप्तौ न क्वचिद्धेतुसम्भवः ।  
तस्मिन् सत्यपि नो नष्टः परात्मानं प्रपद्यते ॥ ७१॥  
  
अपरस्मिंस्तु पक्षे विधिः ।  
परमात्मानुकूलेन ज्ञानाभ्यासेन दुःखिनः ।  
द्वैतिनोऽपि प्रमुच्येरन्न परात्मविरोधिना ॥ ७२॥  
  
इतरस्मिंस्तु पक्षे विधेरेवानवकाशत्वम् । कथम् ।  
समस्तव्यस्तभूतस्य ब्रह्मण्येवावतिष्ठतः ।  
ब्रूत कर्मणि को हेतुः सर्वानन्यत्वदर्शिनः ॥ ७३॥  
  
सर्वकर्मनिमित्तसम्भवासम्भवाभ्यां सर्वकर्मसङ्करश्च  
प्राप्नोति । यस्मात् ।  
सर्वजात्यादिमत्त्वेऽस्य नितरां हेतसम्भवः ।  
विशेषं ह्यनुपादाय कर्म नैव प्रवर्तते ॥ ७४॥  
  
स्याद्विधिरध्यात्मभिमानादिति चेन्नैवम् । यस्मात् ।  
न चाध्यात्माभिमानोऽपि विदुषोऽस्त्यासुरत्वतः ।  
विदुषोऽप्यासुरश्चेत्स्यान्निष्फलं ब्रह्मदर्शनम् ॥ ७५॥  
  
अज्ञानकार्यत्वान्न समकालं नापि क्रमेण  
ज्ञानकर्मणोर्वस्त्ववस्तु-  
तन्त्रत्वात्सङ्गतिरस्तीत्येवं निराकृतोऽपि काशं कुशं  
वावलम्ब्याह ॥  
  
अथाध्यात्मं पुनर्यायादाश्रितो मूढतां भवेत् ।  
स करोत्येव कर्माणि को ह्यज्ञं विनिवारयेत् ॥ ७६॥  
  
सिद्धत्वाच्च न साध्यम् । यतः ।  
सामान्येतररूपाभ्यां कर्मात्मैवास्य योगिनः ।  
निश्श्वासोच्छ्वासवत्तस्मान्न नियोगमपेक्षते । ॥ ७७॥  
  
अस्तु तर्हि भिन्नाभिन्नात्मकं ब्रह्म । तथा च सति  
ज्ञानकर्मणो सम्भवतो भेदाभेदविषयत्वात्तयोः । तत्र  
तावदयं पक्ष एव न सम्भवति । किं कारणम् । न हि  
भिन्नोऽयमित्यभेदबुद्धिमनिराकृत्य भेदबुद्धिः  
पदार्थमालिङ्गते । एवं ह्यनभ्युपगमे भिन्नाभिन्न-  
पदार्थयोरलौकिकत्वं प्रसज्येत । अथ निष्प्रमाणकम-  
प्याश्रीयते तदप्युभयपक्षाभ्युपगमादभेदपक्षे दुःखि  
ब्रह्म स्यादत आह ।  
भिन्नाभिन्नं विशेषैश्चेद्दुःखि स्याद्ब्रह्म ते ध्रुवम् ।  
अशेषदुःखिता च स्यादहो प्रज्ञात्मवादिनाम् ॥ ७८॥  
  
तस्मात्सम्यगेवाभिहितं न ज्ञानकर्मणोः समुच्चय  
इत्युपसंह्रियते ।  
तमोऽङ्गत्वं यथा भानोरग्नेश्शीताङ्गता यथा ।  
वारिणश्चोष्णता यद्वज्ज्ञानस्यैवं क्रियाङ्गता ॥ ७९॥  
  
यथोक्तोपपत्तिबलेनैव पूर्वपक्षस्योत्सारितत्वाद्वक्तव्यं  
नावशेषितमित्यतः प्रतिपत्तिकर्मवत्पूर्वपक्षपरिहाराय  
यत्किञ्चिद्वक्तव्यमित्यत इदमभिधीयते ।  
᳚मुक्तेः क्रियाभिः सिद्धत्वात् ᳚ इत्याद्यनुचितं बहु ।  
यदभाणि तदन्याय्यं यथा तदधुनोच्यते ॥ ८०॥  
  
योऽयं काम्यानां प्रतिषिद्धानां च त्यागः प्रतिज्ञायते  
सा प्रतिज्ञा तावन्न शक्यतेऽनुष्ठातुम् । किं कारणम् ।  
कर्मणो हि निर्वृत्तात्मनो द्वाभ्यां प्रकाराभ्यां निवृत्तिः  
सम्भवत्यारब्धफलस्योपभोगेनानारब्धफलस्याशुभस्य  
प्रायश्चित्तैरिति । तृतीयोऽपि त्यागप्रकारोऽकर्त्रा-  
त्मावबोधात् स त्वात्मज्ञानानभ्युपगमाद्भवता  
नाभ्युपगम्यते । तत्र यान्यनुपभुक्तफलान्यनारब्धफलानि  
तानीश्वरेणापि केनचिदपि न शक्यन्ते परित्यक्तुम् ।  
अथारब्धफलानि त्यज्यन्ते तान्यपि न शक्यन्ते त्यक्तुम् ।  
किं कारणम् । अनिवृत्तेः । अनिर्वृत्तं हि चिकीर्षितं  
कर्म शक्यते त्यक्तुं प्रवृत्तिनिवृत्ती प्रति कर्तुः  
स्वातन्त्र्यात् । निर्वृत्ते तु कर्मणि तदसम्भवाद्दुरनुष्ठेयः  
प्रतिज्ञानार्थः । अशक्यप्रतिज्ञानाच्च ।  
न च शक्यते प्रतिज्ञातुं यावज्जीवं काम्यानि  
प्रतिषिद्धानि च कर्माणि न करिष्यामीति सुनिपुणानामपि  
सूक्ष्मापराधदर्शनात् । प्रमाणाभावाच्च ।  
न च प्रमाणमस्ति मोक्षकामो नित्यनैमित्तिके कर्मणी  
कुर्यात्काम्यप्रतिषिद्धे च वर्जयेदारब्धफले चोपभोगेन  
क्षपयेदिति । आनन्त्याच्च । न चोपचितानां  
कर्मणामियत्तास्ति संसारस्यानादित्वात् । न च काम्यैः  
प्रतिषिधैर्वा तेषां निवृत्तिरस्ति शुद्ध्यशुद्धिसाम्ये  
सत्यविरोधादित्याह ।  
न कृत्स्नकाम्यसंत्यागोऽनन्तत्वात्कर्तुमिष्यते ।  
निषिद्धकर्मणश्चेत्तु व्यतीतानन्तजन्मसु ॥ ८१॥  
  
स्यान्मतं व्यतीताननन्तजन्मोपात्तानां कर्मणाम् ।  
क्षयो नित्येन तेषां चेत्प्रायश्चित्तैर्यथैनसः ।  
निष्फलत्वान्न नित्येन काम्यादेर्विनिवारणाम् ॥ ८२॥  
  
प्रमाणाभावाच्च । कथम् ।  
पापापनुत्तये वाक्यात्प्रायश्चित्तं यथा तथा ।  
गभ्यते काम्यहानार्थं नित्यं कर्म न वाक्यतः ॥ ८३॥  
  
अथापि स्यात्काम्यैरेव काम्यानां पूर्वजन्मोपचितानां क्षयो  
भविष्यतीति । तन्न । यतः ।  
पाप्मनां पाप्मभिर्नास्ति यथैवेह निराक्रिया ।  
काम्यैरपि तथैवास्तु काम्यानामविरोधतः ॥ ८४॥  
  
एवं तावत् ᳚मुक्तेः क्रियाभिः सिद्धत्वात् ᳚ इति  
निराकृतम् ॥  
  
अथात्मज्ञानस्य सद्भावे प्रमाणासम्भव  
उक्तस्तत्परिहारायाह ।  
श्रुतयस्स्मृतिभिस्सामानन्त्यात्कामिनामिह ।  
विदधत्युरुयत्नेन कर्मातो बहुकामदम् ॥ ८५॥  
  
न च बाहुल्यं प्रामाण्ये कारणभावं प्रतिपद्यते । अत आह ।  
प्रामाण्याय न बाहुल्यं न ह्येकत्र प्रमाणताम् ।  
वस्तुन्यटन्ति मानानि त्वेकत्रैकस्य मानता ॥ ८६॥  
  
यत्तूक्तं ᳚यत्नतो वीक्षमाणोऽपि ᳚ इति --  तत्रापि  
भवत एवापराधः । कस्मात् । यतः ।  
᳚परीक्ष्य लोकान् ᳚ इत्याद्या आत्मज्ञानविधायिनीः ।  
नैष्कर्म्यप्रवणास्साध्वीः श्रुतीः किं न शृणोषि ताः ॥  
  
८७॥  
  
ननु ᳚ आत्मेत्येवोपासीत ᳚ ᳚आत्मा वा अरे  
द्रष्टव्यः᳚ इत्यपूर्वविधिश्रुतेः  
पुरुषस्यात्मदर्शनक्रियायां नियोगोऽवसीयत इति । नैवम् ।  
अपुरुषतन्त्रत्वाद्वस्तुयाथात्म्यज्ञानस्य  
सकलानर्थबीजात्मानवबोधोत्सारिणो मुक्तिहेतोरिति ।  
विध्यभ्युपगमेऽपि नापूर्वविधिरयम् । अत आह ।  
नियमः परिसंख्या वा विध्यर्थोऽपि भवेद्यतः ।  
अनात्मादर्शनेनैव परात्मानमुपास्महे ॥ ८८॥  
  
यच्चोक्तं ᳚विश्वासो नान्यतोऽस्ति नः᳚ इति -- तदपि  
निद्रातुरचेतसा त्वया स्वप्नायमानेन प्रलपितम् । किं  
कारणम् । न हि वयं प्रमाणबलेनैकात्म्यं प्रतिपद्यामह  
ऐकात्म्यस्य स्वत एवानुभवमात्रात्मकत्वात् । अत एव  
सर्वप्रमाणावतारासम्भवं वक्ष्यति ।  
प्रमाणव्यवस्थायाश्चनुभवमात्राश्रयत्वात् ।  
अत आह ।  
वाक्यैकगम्यं यद्वस्तु नान्यस्मात्तत्र विश्वसेत् ।  
नाऽप्रमेये स्वतस्सिद्धेऽविश्वासः कथमात्मनि ॥ ८९॥  
  
यदप्युक्तं ᳚अन्तरेण विधिम् ᳚ इति--  
तदप्यबुद्धिपूर्वकमिव नः प्रतिभाति ।  
यस्मात्कालान्तरफलदायिषु कर्मस्वेतद्घटते ।  
आत्मलाभकाल एव फलदायिनि त्वात्मज्ञाने  
नैतत्समञ्जसमित्याह ।  
ज्ञानात्फले ह्यवाप्तेऽस्मिन्प्रत्यक्षे भवघातिनि ।  
उपकाराय तन्नेति न न्याय्यं भाति नो वचः ॥ ९०॥  
  
यदपि जैमिनीयं वचनमुद्घाटयसि -- तदपि  
तद्विवक्षापरिज्ञानादेवोद्भाव्यते । किं कारणम् । यतो न  
जैमिनेरयमभिप्राय आम्नायः । सर्व एव क्रियार्थ इति ।  
यदि ह्ययमभिप्रायोऽभविष्यत् ᳚ अथातो ब्रह्मजिज्ञासा ।  
जन्माद्यस्य यतः ᳚  
इत्येवमादिब्रह्मवस्तुस्वरूपमात्रयाथात्म्यप्रकाशनपरं  
गम्भीरन्यायसंदृब्धं सर्ववेदान्तार्थमीमांसनं  
श्रीमच्छारीरकं नासूत्रयिष्यत् । असूत्रयच्च ।  
तस्माज्जैमिनेरेवायमभिप्रायो यथैव विधिवाक्यानां  
स्वार्थमात्रे प्रामाण्यमेवमैकात्म्यवाक्यानामप्यनधिगत-  
वस्तुपरिच्छेदसाम्यादिति । अत इदमभिधीयते ।  
अधिचोदनं य आम्नायस्तस्यैव स्यात्क्रियार्थता ।  
तत्त्वमस्यादिवाक्यानां ब्रूत कर्मार्थता कथम् ॥ ९१॥  
  
अपि च । ऐकात्म्यपक्ष इवादृष्टार्थकर्मसु भवत्पक्षेऽपि  
प्रवृत्तिर्दुर्लक्ष्या । यतः ।  
स्वर्गं यियासुर्जुहुयादग्निहोत्रं यथाविधि ।  
देहाद्व्युत्थापितस्यैवं कर्तृत्वं जैमिनेः कथम् ॥ ९२॥  
  
न च प्रत्याख्याताशेषशरीरादिकर्मसाधनस्वभाव-  
स्यात्ममात्रस्य कर्मस्वधिकारः । यस्मात् ।  
सर्वप्रमाणासम्भाव्यो ह्यहंवृत्त्यैकसाधनः ।  
युष्मदर्थमनादित्सुर्जैमिनिः प्रेर्यते कथम् ॥ ९३॥  
  
प्रवृत्तिकारणाभावाच्च । यस्मात् ।  
सुखदुःखादिभिर्योग आत्मनो नाहमेक्ष्यते ।  
पराक्त्वात्प्रत्यगात्मत्वाज्जैमिनिः प्रेर्यते कथम् ॥ ९४॥  
  
किंच ।  
न तावद्योग एवास्ति शरीरेणात्मनः सदा ।  
विषयैर्दूरतो नास्ति स्वर्गादौ स्यात्कथं सुखम् ॥ ९५॥  
  
यस्मादन्यथा नोपपद्यते ।  
नराभिमानिनं तस्मात्कारकाद्यात्मदर्शिनम् ।  
मन्त्र आहोररीकृत्य ᳚कुर्वन्᳚ इति न निर्द्वयम् ॥ ९६॥  
  
यच्चोक्तं ᳚विरहय्य ᳚ इति तदपि न सम्यगेव । तथापि  
तु न या काचित्क्रिया यत्र क्व चाध्याहरणीया किं तु या  
यत्राभिप्रेतसम्बन्धं घटयितुं शक्नोत्याकाङ्क्षां च  
वाक्यस्य पूरयति सैवाध्याहरणीया । एवंविशिष्टा च  
क्रियास्माभिरभ्युपगतैव । सा तूपादित्सितवाक्यार्था-  
विरोधिन्येव नाभूतार्थप्रादुर्भावफलेति ।  
षड्भावविकाररहितात्मवस्तुनो निर्धूताशेष-  
द्वैतानर्थस्यापराधीनप्रकाशस्य  
विजिज्ञापयिषितत्वादस्यस्मीत्यादिक्रियापदं  
स्वमहिमसिद्धार्थप्रतिपादनसमर्थमभ्युपगन्तव्यं न  
विपरीतार्थप्रतिपादनपरमिति ।  
धावेदिति न दानार्थे पदं यद्वत्प्रयुज्यते ।  
एधीत्यादि तथा नेच्छेत्स्वतः सिद्धार्थवाचिनि ॥ ९७॥  
  
न च यथोक्तवस्तुवृत्तप्रतिपादनव्यतिरेकेण  
तत्त्वमस्यादिवाक्यं वाक्यार्थान्तरं वक्तीति  
शक्यमध्यवसातुमित्याह ।  
तत्त्वमस्यादिवाक्यानां स्वतस्सिद्धार्थबोधनात् ।  
अर्थान्तरं न संद्रष्टुं शक्यते त्रिदशैरपि ॥ ९८॥  
  
यस्मादेवम् ।  
अतः सर्वाश्रमाणां तु वाङ्मनःकायकर्मभिः ।  
स्वनुष्ठितैर्न मुक्तिः स्याज्ज्ञानादेव हि सा यतः ॥ ९९॥  
  
तस्माच्च कारणादेतदप्युपपन्नम् ।  
स्वमनोरथसंक्लृप्तप्रज्ञाध्मातधियामतः ।  
श्रोत्रियेष्वेव वाचस्ताः शोभन्ते नात्मवेदिषु ॥ १००।  
इति प्रथमोऽध्यायः ॥ १॥  
  
अथ द्वितीयोऽध्यायः ।  
प्रत्यक्षादीनामनेवंविषयत्वात्तेषां स्वारम्भक-  
विषयोपनिपातित्वादात्मनश्चाशेषप्रमेयवैलक्षण्या-  
त्सर्वानर्थैकहेत्वज्ञानापनोदिज्ञानदिवाकरोदयहेतुत्वं  
वस्तुमात्रयाथात्म्यप्रकाशनपटीयसस्तत्त्वमस्यादेर्वचस  
एवेति बह्वीभिरुपपत्तिभिः प्रदर्शितम् ।  
अतस्तदर्थारतिपत्तौ यत्कारणं तदपनयनाय  
द्वितीयोऽध्याय आरभ्यते ।  
श्रावितो वेत्ति वाक्यार्थं नचेत्तत्त्वमसीत्यतः ।  
त्वम्पदार्थानभिज्ञत्वादतस्तत्प्रक्रियोच्यते ॥ १॥  
  
योऽयमहम्ब्रह्मेति वाक्यार्थस्तत्प्रतिपत्तिर्वाक्यादेवेति  
प्रत्यक्षादीनामनेवंविषयत्वादित्यवादिषं तस्य  
विशुद्ध्यर्थमनैकात्त्रिकत्वं पूर्वपक्षत्वेनोपस्थाप्यते ।  
कृत्स्नानात्मनिवृत्तौ च कश्चिदाप्नोति निर्वृतिम् ।  
श्रुतवाक्यस्मृतेश्चान्यः स्मार्यते च वचोऽपरः ॥ २॥  
  
एतत्प्रसङ्गेन श्रोत्रन्तरोपन्यासमुभयत्रापि सम्भावनायाह ।  
वाक्यश्रवणमात्राच्च पिशाचकवदाप्नुयात् ।  
त्रिषु यादृच्छिकी सिद्धिः स्मार्यमाणे तु निश्चिता ॥ ३॥  
  
नायमनैकान्तिको हेतुः । यतः ।  
सर्वोऽयं महिमा ज्ञेयो वाक्यस्यैव यथोदितः ।  
वाक्यार्थं न ह्यृते वाक्यात्कश्चिज्जानाति तत्त्वतः ॥ ४॥  
  
वाक्यं च प्रतिपादनाय प्रवृत्तं सत्प्रतिपादयत्येव  
सर्वप्रमाणानामप्येवंवृत्तत्वात् ।  
नाहंग्राह्ये न तद्धीने न प्रत्यङ्नापि दुःखिनि ।  
विरोधः सदसीत्यस्माद्वाक्याभिज्ञस्य जायते ॥ ५॥  
  
नाविरक्तस्य संसारान्निविवृत्सा ततो भवेत् ।  
न चानिवृत्ततृष्णस्य पुरुषस्य मुमुक्षुता ॥ ६॥  
  
न चामुमुक्षोरस्तीह गुरुपादोपसर्पणम् ।  
न विना गुरुसम्बन्धं वाक्यस्य श्रवणं भवेत् ॥ ७॥  
  
तथा पदपदाथौ च न स्तो वाक्यमृते क्वचित् ।  
अन्वयव्यतिरेकौ च तावृते स्तां कैमाश्रयौ ॥ ८॥  
  
अन्वयव्यतिरेकाभ्यां विना वाक्यार्थबोधनम् ।  
न स्यात्तेन विनाज्ञानप्रहाणं नोपपद्यते ॥ ९॥  
  
विनाज्ञानप्रहाणेन पुरुषार्थः सुदुर्लभः ।  
तस्माद्यथोक्तसिद्ध्यर्थं परो ग्रन्थोऽवतार्यते ॥ १०॥  
  
वर्चस्कं त्वन्नकार्यत्वाद्यथा नात्मेति गम्यते ।  
तद्भागः सेन्द्रियो देहस्तद्वत्किमिति नेक्ष्यते ॥ ११॥  
  
आद्यन्तयोरनात्मत्वे प्रसिद्धे मध्येऽपि कः प्रतिबन्धः ।  
प्रागनात्मैव जग्धं सदात्मतामेत्यविद्यया ।  
स्रगालेपनवद्देहं तस्मात्पश्येद्विविक्तधीः ॥ १२॥  
  
अथैवमपि मद्वचनं नाद्रियसे स्वयमेवैतस्माच्छरीराद्-  
अशुचिराशेर्निराशो भविष्यसि ।  
मन्यसे तावदस्मीति यावदस्मान्न नीयसे ।  
श्वभिः क्रोडीकृते देहे नैवं त्वमभिमंस्यसे ॥ १३॥  
  
शिर आक्रम्य पादेन भर्त्सयत्यपरान् शुनः ।  
दृष्ट्वा साधारणं देहं कस्मात्सक्तोऽसि तत्र भोः ॥ १४॥  
  
श्रुतिपरिप्रापितोऽयमर्थोऽनात्मा बुद्ध्यादिदेहान्त इतीदमाह ।  
बुसव्रीहिपलालांशैर्बीजमेकं त्रिधा यथा ।  
बुद्धिमांसपुरीषांशैरन्नं तद्वदवस्थितम् ॥ १५॥  
  
यथोक्तार्थप्रतिपत्तौ सत्यां न रागद्वेषाभ्यां विक्रियते  
विपश्चिदित्यस्यार्थस्य प्रतिपत्तये दृष्टान्तः ।  
वर्चस्के सम्परित्यक्ते दोषतश्चावधारिते ।  
यदि दोषं वदेत्तस्मै किं तत्रोच्चरितुर्भवेत् ॥ १६॥  
  
तद्वत्सूक्ष्मे तथा स्थूले देहे त्यक्ते विवेकतः ।  
यदि दोषं वदेत्ताभ्यां किं तत्र विदुषो भवेत् ॥ १७॥  
  
एतावदेव ह्यहं ब्रह्मास्मीति वाक्यार्थाप्रतिपत्तौ कारणं  
यदुत बुद्ध्यादौ देहान्ते ह्यहंममेति निस्सन्धिबन्धनो ग्रहः ।  
तद्व्यतिरेके हि न कुतश्चिद्विभज्यत एकल एव प्रत्यगात्म-  
न्यवतिष्ठत इत्याह ।  
रिपौ बन्धौ स्वदेहे च समैकात्म्यं प्रपश्यतः ।  
विवेकिनः कुतः कोपः स्वदेहावयवेश्विव ॥ १८॥  
  
इतश्चानात्मा देहादिः ।  
घटादिवच्च दृश्यत्वात्तैरेव करणैर्दृशेः ।  
स्वप्ने चानन्वयाज्ज्ञयो देहोऽनात्मेति सूरिभिः ॥ १९॥  
  
देहादिकार्यकरणसंघातव्यतिरेकाव्यतिरेकदर्शिनः  
प्रत्यक्षत एव विरुद्धं कार्यमुपलभ्यते ।  
चतुर्भिरुह्यते यत्तत्सर्वशक्त्या शरीरकम् ।  
तूलायते तदेवाहंधियाघ्रातमचेतसाम् ॥ २०॥  
  
प्रसिद्धत्वाप्रकरणार्थोपसंहारायाह ।  
स्थूलं युक्त्या निरस्यैवं नभसो नीलतामिव ।  
देहं सूक्ष्मं निराकुर्यादतो युक्तिभिरात्मनः ॥ २१॥  
  
कथं देहं सूक्ष्मं निराकृर्यादिति । उच्यते ।  
अहंममत्वयत्नेच्छा नात्मधर्माः कृशत्ववत् ।  
कर्मत्वेनोपलभ्यत्वादपायित्वाच्च वस्त्रवत् ॥ २२॥  
  
वैधर्म्ये दृष्टान्तः ।  
नोष्णिमानं दहत्यग्निः स्वरूपत्वाद्यथा ज्वलन् ।  
तथैवात्मात्मनो विद्यादहं नैवाविशेषतः ॥ २३॥  
  
एकस्यात्मनः कर्मकर्तृभावः सर्वथा नोपपद्यत इति श्रुत्वा  
मीमांसकः प्रत्यवतिष्ठते । अहम्प्रत्ययग्राह्यत्वाद्ग्राहक  
आत्मेति तन्निवृत्त्यर्थमाह ।  
यत्कर्मको हि यो भावो नासौ तत्कर्तृको यतः ।  
घटप्रत्ययवत्तस्मान्नाहं स्याद्द्रष्टृकर्मकः ॥ २४॥  
  
अत्राह प्रत्यक्षेणात्मनः कर्मकर्तृत्वाभ्युपगमे  
तत्पादोपजीविनानुमानेन प्रत्यक्षोत्सारणमयुक्तमिति  
चोद्यं तन्निराकरणाय प्रत्यक्षोपन्यासः ।  
यत्र यो दृश्यते द्रष्ट्रा तस्यैवासौ गुणो न तु ।  
द्रष्टृस्थं दृश्यतां यस्मान्नैवेयाद्द्रष्टृबोधवत्  
॥ २५॥  
  
प्रत्यक्षेणैव भवदभिमतस्य प्रत्यक्षस्याभासीकृतत्वात्-  
सुस्थमेवानुमानम् । अतस्तदेव प्रक्रियते तत्र च  
विकल्पदूषणाभिधानम् ।  
नात्मना न तदंशेन गुणः स्वस्थोऽवगम्यते ।  
अभिन्नत्वात्समत्वाच्च निरंशत्वादकर्मतः ॥ २६॥  
  
न युगपन्नपि क्रमेणोभयथा चैकस्य धर्मिणो  
ग्राह्यग्राहकत्वमुपपद्यत इति प्रतिपादनायाह ।  
द्रष्टृत्वेनोपयुक्तत्वात्तदैव स्यान्न दृश्यता ।  
कालान्तरे चेद्दृश्यत्वं न ह्यद्रष्टृकमिष्यते ॥ २७॥  
  
सन्तु काममनात्मधर्मा ममत्वादयो  
यथोक्तन्यायबलादनात्मतयैव  
च तेषु व्यवहारादहंरूपस्य तु प्रत्यगात्मसम्बन्धितयैव  
प्रसिद्धेरहम्ब्रह्मास्मीति श्रुतेश्चानात्मधर्मत्वमयुक्तमिति  
चेत्तन्न ।  
अहन्धर्मस्त्वभिन्नश्चेदहम्ब्रह्मेति वाक्यतः ।  
गौरोऽहमित्यनैकान्तो वाक्यं तद्व्यपनेतृ तत् ॥ २८॥  
  
कथं वाक्यं तद्व्यपनेतृ तदिति । उच्यते ।  
योऽयं स्थाणुः पुमानेष पुन्धिया स्थाणुधीरिव ।  
ब्रह्मास्मीतिधियाशेषा ह्यहम्बुद्धिर्निवर्त्यते ॥ २९॥  
  
अहम्परिच्छेदव्यावृत्तौ न किंचिदव्यावृत्तं  
द्वैतजातमवशिष्यते  
द्वितीयसम्बन्धस्य तन्मूलत्वात् । अत आह ।  
निवृत्तायामहम्बुद्धौ ममधीः प्रविलीयते ।  
अहम्बीजा हि सा सिद्ध्येत्तमोऽभावे कुतः फणी ॥ ३०॥  
  
विवक्षितदृष्टान्तांशज्ञापनाय दृष्टान्तव्याख्या ।  
तमोऽभिभूतचित्तो हि रज्ज्वां पश्यति रोषणम् ।  
भ्रान्त्या भ्रान्त्या विना तस्मान्नोरगं स्रजि वीक्षते ॥ ३१॥  
  
अनन्वयाच्च नात्मधर्मोऽहङ्कारः ।  
आत्मनश्चेदहन्धर्मो यायान्मुक्तिसुषुप्तयोः ।  
यतो नान्वेति तेनायमन्यदीयो भवेदहम् ॥ ३२॥  
  
आत्मधर्मत्वाभ्युपगमेऽपरिहार्यदोषप्रसक्तिश्च ।  
यद्यात्मधर्मोऽहङ्कारो नित्यत्वं तस्य बोधवत् ।  
नित्यत्वे मोक्षशास्त्राणां वैयर्थं प्राप्नुयाद्ध्रुवम् ॥  
  
३३॥  
  
स्यात्परिहारः  
स्वाभाविकधर्मत्वाभ्युपगमेऽप्याम्रादिफलवदिति  
चेत्तन्न ।  
आम्रादेः परिणामित्वाद्गुणहानिर्गुणान्तरैः ।  
अविकारि तु तद्ब्रह्म ᳚न हि द्रष्टुरि᳚तिश्रुतेः ॥ ३४॥  
  
अहङ्कारस्य चागमापायित्वात्तद्धर्मिणश्चानित्यत्वं  
प्राप्नोति ।  
आगमापायिनिष्ठत्वादनित्यत्वमियाद्दृशिः ।  
उपयन्नपयन्धर्मो विकरोति हि धर्मिणम् ॥ ३५॥  
  
अस्त्वनित्यत्वं कमुपालभेमहि प्रमाणोपपन्नत्वादिति चेत्तन्न ।  
सदाविलुप्तसाक्षित्वं स्वतस्सिद्धं न पार्यते ।  
अपह्नोतुं घटस्येव कुशाग्रीयधियात्मनः ॥ ३६॥  
  
एतस्माच्च हेतोरहंकारस्यानात्मधर्मत्वमवसीयताम् ।  
प्रमाणैश्चावगम्यत्वाद्घटादिवदहंदृशेः ।  
यतो राधिः प्रमाणानां स कथं तैः प्रसिध्यति ॥ ३७॥  
  
धर्मधर्मिणोश्चेतरेतरविरुद्धात्मकत्वादसङ्गतिः ।  
धर्मिणश्च विरुद्धत्वान्न दृश्यगुणसङ्गतिः ।  
मारुतान्दोलितज्वालं शैत्यं नाग्निं सिसृप्सति ॥ ३८॥  
  
तस्माद्विस्रब्धमुपगम्यताम् ।  
द्रष्टृत्वं दृश्यता चैव नैकस्मिन्नेकदा क्वचित् ।  
दृश्यदृश्यो न च द्रष्टा द्रष्टुर्दर्शी दृशिर्न च ॥  
  
३९॥  
  
सर्वसंव्यवहारलोपश्च प्राप्नोति । यस्मात् ।  
द्रष्टापि यदि दृश्याया आत्मेयात्कर्मतां धियः ।  
यौगपद्यमदृश्यत्वं वैयर्थ्यं चाप्नुयाच्छृतिः ॥ ४०॥  
  
कुतः । यस्मात् ।  
नालुप्तदृष्टेर्दृश्यत्वं दृश्यत्वे द्रष्टृता कुतः ।  
स्याच्चेद्दृगेकं निर्दृश्यं जगद्वा स्यादसाक्षिकम् ॥ ४१॥  
  
उक्तयुक्तिं दृढीकर्तुमागमोदाहरणोपन्यासः ।  
आर्तमन्यद्दृशेः सर्वं ᳚नेति नेती᳚ति चासकृत् ।  
वदन्ती निर्गुणं ब्रह्म कथं श्रुतिरुपेक्ष्यते ॥ ४२॥  
  
᳚महाभूतान्यहंकार᳚ इत्येतत्क्षेत्रमुच्यते ।  
न दृशेर्द्वैतयोगोऽस्ति विश्वेश्वरमतादपि ॥ ४३॥  
  
अधुना प्रकृतार्थोऽपसंहारः ।  
एवमेतद्धिरुग्ज्ञेयं मिथ्यासिद्धमनात्मकम् ।  
मोहमूलं सुदुर्बोधं द्वैतं युक्तिभिरात्मनः ॥ ४४॥  
  
कुतो मिथ्यासिद्धत्वं द्वैतस्येति चेत् ।  
न पृथङ्नात्मना सिद्धिरात्मनोऽन्यस्य वस्तुनः ।  
आत्मवत्कल्पितस्तस्मादहंकारादिरात्मनि ॥ ४५॥  
  
तस्मादज्ञानविजृम्भितमेतत् ।  
दृश्याः शब्दादयः क्लृप्ता द्रष्टृ च ब्रह्म निर्गुणम् ।  
अहं तदुभयं बिभ्रद्भ्रान्तिमात्मनि यच्छति ॥४६॥  
  
तत एवेयमभिन्नस्यात्मनो भेदबुद्धिः ।  
दृगेका सर्वभूतेषु भाति दृश्यैरनेकवत् ।  
जलभाजनभेदेन मयूखस्रग्विभेदवत् ॥ ४७॥  
  
यथोक्तार्थस्य प्रतिपत्तये दृष्टान्तः ।  
मित्रोदासीनशत्रुत्वं यथैकस्यान्यकल्पनात् ।  
अभिन्नस्य चित्तेस्तद्वद्भेदोऽन्तःकरणाश्रयः ॥ ४८॥  
  
अपहारो यथा भानोः सर्वतो जलपात्रकैः ।  
तत्क्रियाकृतिदेशाप्तिस्तथा बुद्धिभिरात्मनः ॥ ४९॥  
  
न च विरुद्धधर्मणामेकत्रानुपपत्तिः ।  
कल्पितानामवस्तुत्वात्स्यादेकत्रापि सम्भवः ।  
कमनीयाशुचिः स्वाद्वीत्येकस्यामिव योषिति ॥ ५०॥  
  
न चायं क्रियाकारकफलात्मक आभास ईषदपि  
परमार्थवस्तु स्पृशति तस्य मोहमात्रोपादानत्वात् ।  
अभूताभिनिवेशेन स्वात्मानं वञ्चयत्ययम् ।  
असत्यपि द्वितीयेऽर्थे सोमशर्मपिता यथा ॥ ५१॥  
  
वस्तुयाथात्म्यानवबोधपटलावनद्धाक्षः सन् ।  
सुभ्रूः सुनासा सुमुखी सुनेत्रा चारुहासिनी ।  
कल्पनामात्रसंमोहाद्रामेत्यालिङ्गतेऽशुचिम् ॥ ५२॥  
  
सर्वस्यानर्थजातस्य जिहासितस्य मूलमहंकार एव  
तस्यात्मनात्मोपरागात् । न तु परमार्थत आत्मनोऽविद्यया  
तत्कार्येण वा सम्बधोऽभूदस्ति भविष्यति वा  
तस्यापरिलिप्तदृष्टिस्वाभाव्यात् ।  
दृश्यानुरक्तं तद्द्रष्टृ दृश्यं द्रष्ट्रनुरञ्जितम् ।  
अहंवृत्त्योहयं रक्तं तन्नाशेऽद्वैततात्मनः ॥ ५३॥  
  
इह केचिच्चोदयन्ति योऽयमन्वयव्यतिरेकाभ्यामनात्मत-  
योत्सारितोऽहंकारो वाक्यार्थप्रतिपत्तये सोऽयं विपरीतार्थः  
संवृत्तो यस्मादहं ब्रह्मास्मीति ब्रह्माहम्पदार्थयोः  
सामानाधिकरण्यश्रवणादनात्मार्थेन सामानाधिकरण्यं  
प्राप्नोति । वक्तव्या च प्रत्यगात्मनि तस्य वृत्तिरिति सोच्यते  
प्रसिद्धलक्षणागुणवृत्तिभिः ।  
नाज्ञासिषमिति प्राह सुषुप्तादुत्थितोऽपि हि ।  
अयोदाहादिवत्तेन लक्षणं परमात्मनः ॥ ५४॥  
  
प्रत्यक्त्वादतिसूक्ष्मत्वादात्मदृष्ट्यनुशीलनात् ।  
अतो वृत्तीर्विहायान्या ह्यहंवृत्त्योपलक्षते ॥ ५५॥  
  
आत्मना चाविनाभावमथवा विलयं व्रजेत् ।  
न तु पक्षान्तरं यायादतश्चाहंधियोच्यते ॥ ५६॥  
  
कीदृक्पुनर्वस्तु लक्ष्यम् ।  
नामादिभ्यः परो भूमा निष्कलोऽकारकोऽक्रियः ।  
स एवात्मवतामात्मा स्वतस्सिद्धः स एव नः ॥ ५७॥  
  
अज्ञानोत्थबुद्ध्यादिकर्तृत्वोपाधिमात्मानं  
परिगृह्यैवान्वयव्यतिरेकाभ्यामहं सुखी दुःखी  
चेत्यहंकारादेरनात्मधर्मत्वमुक्तं  
केवलात्माभ्युपगमेऽशक्यत्वात्फलाभावाच्च ।  
अथेदानीमविद्यापरिकल्पितं साक्षित्वमाश्रित्य  
कर्तृत्वाद्यशेषपरिणामप्रतिषेधायाह ।  
एष सर्वधियां नृत्तमविलुप्तैकदर्शनः ।  
वीक्षतेऽवीक्षमाणोऽपि निमिषत्तद्ध्रुवोऽध्रुवम् ॥ ५८॥  
  
ननु सर्वसिद्धान्तानामपि स्वस्वदृष्ट्यपेक्षयोपपन्नत्वा-  
दितरेतरदृष्ट्यपेक्षया दुस्स्थितसिद्धिकत्वान्नैकत्रापि  
विश्वासं पश्यामो न च सर्वतार्किकैरदूषितं समर्थितं  
सर्वतार्किकोपद्रवापसर्पणाय वर्त्म सम्भावयामः ।  
उच्यते । विस्रब्धैः सम्भाव्यतामनुभवमात्रशरणत्वात्-  
सर्वतार्किकप्रस्थानानाम् । तदभिधीयते ।  
इमं प्राशिकमुद्दिश्य तर्कज्वरभृशातुराः ।  
त्वाच्छिरस्कवचोजालैर्मोहयन्तीतरेतरम् ॥ ५९॥  
  
अत्रापि चोदयन्ति । अनुभवात्मनोऽपि विक्रियाभ्युपगमेऽन-  
भ्युपगमेऽपि दोष एव । यस्मादाह ।  
᳚वर्षातपाभ्यां किं व्योम्नश्चर्मण्येव तयोः फलम् ।  
चर्मोपमश्चेत्सोऽनित्यः खतुल्यश्चेदसत्समः ᳚ ॥ ६०॥  
  
बुद्धिजन्मनि पुंसश्च विकृतिर्यद्यनित्यता ।  
अथाविकृतिरेवायं प्रमातेति न युज्यते ॥ ६१॥  
  
अस्य परिहारः ।  
ऊर्ध्वं गच्छति धूमे खं भिद्यते स्विन्न भिद्यते ।  
न भिद्यते चेत्स्थास्नुत्वं भिद्यते चेद्भिदास्य का ॥ ६२॥  
  
इत्येतत्प्रतिपत्त्यर्थमाह ।  
अविक्रियस्य भोक्तृत्वं स्यादहम्बुद्धिविभ्रमात् ।  
नौयानविभ्रमाद्यद्वन्नगेषु गतिकल्पनम् ॥ ६३॥  
  
यथोक्तार्थाविष्करणाय दृष्टान्तान्तरोपादानम् ।  
यथा जात्यमणेः शुभ्रा ज्वलन्ती निश्चला शिखा ।  
संनिध्यसंनिधानेषु घटादीनामविक्रिया ॥ ६४॥  
  
अयमत्रांशो विवक्षित इति ज्ञापनायाह ।  
यदवस्था व्यनक्तीति तदवस्थैव सा पुनः ।  
भण्यते न व्यनक्तीति घटादीनामसंनिधौ ॥ ६५॥  
  
तत्र च ।  
सर्वधीव्यञ्जकस्तद्वत्परमात्मा प्रदीपकः ।  
संनिध्यसंनिधानेषु धीवृत्तिनामविक्रियः ॥ ६६॥  
  
न प्रकाशक्रिया काचिदस्य स्वात्मनि विद्यते ।  
उपचारात्क्रिया सास्य यः प्रकाशस्य संनिधिः ॥ ६७॥  
  
मैवं शङ्किष्ठाः सांख्यराध्यान्तोऽयमिति । यतः ।  
यथा विशुद्ध आकाशे सहसैवाभ्रमण्डलम् ।  
भूत्वा विलीयते तद्वदात्मनीहाखिलं जगत् ॥ ६८॥  
  
तस्मादेष कूटस्थो न द्वैतं मनागपि स्पृशति । यतः ।  
शब्दाद्याकारनिर्भासाः क्षणप्रध्वंसिनीर्दृशा ।  
नित्योऽक्रमदृगात्मैको व्याप्नोतीव धियोऽनिशम् ॥ ६९॥  
  
एवं च सति बुद्धेः परिणामित्वं युक्तम् ।  
अतीतानागतेहत्यान्युगपत्सर्वगोचरान् ।  
वेत्त्यात्मवन्न धीर्यस्मात्तेनेयं परिणामिनी ॥ ७०॥  
  
ततश्चैतत्सिद्धम् ।  
अपश्यन्पश्यतीं बुद्धिमशृण्वन् शृण्वतीं तथा ।  
निर्यत्नोऽविक्रियोऽनिच्छन्निच्छन्तीं चाप्यलुप्तदृक् ॥ ७१॥  
  
द्विषन्तीमद्विषन्नात्मा कुप्यन्तीं चाप्यकोपनः ।  
निर्दुःखो दुःखिनीं चैव निस्सुखः सुखिनीमपि ॥ ७२॥  
  
अमुह्यमानो मुह्यन्तीं कल्पयन्तीमकल्पयन् ।  
स्मरन्तीमस्मरंश्चैव शयानामस्वपन्मुहुः ॥ ७३॥  
  
सर्वाकारां निराकारः स्वार्थोऽस्वार्थां निरिङ्गनः ।  
निस्त्रिकालस्त्रिकालस्थां कूटस्थः क्षणभङ्गुराम् ॥ ७४॥  
  
निरपेक्षश्च सापेक्षां पराचीं प्रत्यगद्वयः ।  
सावधिं निर्गतेयत्तः सर्वदेहेषु पश्यति ॥ ७५॥  
  
एतस्माच्च कारणादयमर्थो व्यवसीयताम् ।  
दुःखी यदि भवेदात्मा कस्साक्षी दुःखिनो भवेत् ।  
दुःखिनः साक्षितायुक्ता साक्षिणो दुःखिता तथा ॥ ७६॥  
  
पूर्वस्यैव व्याख्यानार्थमाह ।  
नर्ते स्याद्विक्रियां दुःखी साक्षिता का विकारिणः ।  
धीविक्रियासहस्राणां साक्ष्यतोऽहमविक्रियः ॥ ७७॥  
  
एवं सर्वस्मिन् व्यभिचारिण्यात्मवस्त्वेवाव्यभिचारीत्यनुभवतो  
व्यवस्थापनायाह ।  
प्रमाणतन्निभेष्वस्या नोच्छित्तिर्मम संविदः ।  
मत्तोऽन्यद्रूपमाभाति यत्तत्स्यात्क्षणभङ्गि हि ॥ ७८॥  
  
उत्पत्तिस्थितिभङ्गेषु कुम्भस्य वियतो यथा ।  
नोत्पत्तिस्थितिनाशास्स्युर्बुद्धेरेवं ममापि च ॥७९॥  
  
सुखदुःखसम्बन्धानां च प्रत्यक्षत्वान्न  
श्रद्धामात्रग्राह्यमेतत् ।  
सुखदुःखादिसम्बन्धां यथा दण्डेन दण्डिनम् ।  
राधको वीक्षते बुद्धिं साक्षी तद्वदसंहतः ॥ ८०॥  
  
एतस्माच्च हेतोर्धियः परिणामित्वं युक्तम् ।  
येनैवास्या भवेद्योगः सुखकुम्भादिना धियः ।  
तं विदन्ती तदैवान्यं वेत्ति नातो विकारिणी ॥ ८१॥  
  
अस्याश्च क्षणभङ्गरत्वे स्वयमेवात्मा साक्षी । न हि  
कूटस्थावबोधमन्तरेण बुद्धेरेवाविर्भावतिरोभावादि-  
सिद्धिरस्ति ।  
परिणामिधियां वृत्तं नित्याक्रमदृगात्मना ।  
षड्भावविक्रियामेति व्याप्तं खेनाङ्करो यथा ॥ ८२॥  
  
सत आत्मनश्चाविकारित्वे युक्तिः ।  
स्मृतिस्वप्नप्रबोधेषु न कश्चित्प्रत्ययो धियः ।  
दृशाव्याप्तोऽस्त्यतो नित्यमविकारी स्वयंदृशिः ॥ ८३॥  
  
एवं तावत्पराभ्युपगतप्रक्रियाप्रस्थानेन  
निरस्ताशेषविकारैकात्म्यं  
प्रतिपादितमुपपत्तिभिः । अथाधुना श्रौतीं  
प्रक्रियामवलम्ब्योच्यते ।  
अस्तु वा परिणामोऽस्य दृशेः कूटस्थरूपतः ।  
कल्पितोऽपि मृषैवासौ दण्डस्येवाप्सु वक्रता ॥ ८४॥  
  
षट्सु भावविकारेषु निषिद्धेश्वेवमात्मनि ।  
दोषः कश्चिदिहासक्तुं न शक्यस्तार्किकश्वभिः ॥ ८५॥  
  
प्रकृतमेवोपादाय बुद्धेः परिणामित्वमात्मनश्च  
कूटस्थत्वं युक्तिभिरुच्यते ।  
प्रत्यर्थं तु विभिद्यन्ते बुद्धयो विषयोन्मुखाः ।  
न भिदावगतेस्तद्वत्सर्वास्ताश्चिन्निभा यतः ॥ ८६॥  
  
स्वसम्बद्धार्थ एव ।  
सावशेषपरिच्छेदिन्यत एव न कृत्स्नवित् ।  
नो चेत्परिणमेद्बुद्धिः सर्वज्ञा स्वात्मवद्भवेत् ॥ ८७॥  
  
अतोऽवगतेरेकत्वात् ।  
चण्डालबुद्धेर्यर्दृष्टृ तदेव ब्रह्मबुद्धिदृक् ।  
एकं तदुभयोर्ज्योतिर्भास्यभेदादनेकवत् ॥ ८८॥  
  
कस्मात् ।  
अवस्थादेशकालादिभेदो नास्त्यनयोर्यतः ।  
तस्माज्जगद्धियां वृत्तं ज्योतिरेकं सदेक्षते ॥ ८९॥  
  
सर्वदेहेष्वात्मैकत्वे प्रतिबुद्धपरमार्थतत्त्वस्या-  
प्यप्रतिबुद्धदेहसम्बद्धादशेषदुःखसम्बन्ध इति चेत्तन्न ।  
बोधात्प्रागपि दुःखित्वं नान्यदेहोत्थमस्ति नः ।  
बोधादूर्ध्वं कुतस्तत्स्याद्यत्र स्वगतमप्यसत् ॥ ९०॥  
  
न चेयं स्वमनीषिकेति ग्राह्यम् । कुतः ।  
श्रुत्यवष्टम्भात् ।  
शब्दाद्याकारनिर्भासा हानोपादानधर्मिणी ।  
भास्येत्याह श्रुतिर्दृष्टिरात्मनोऽपरिणामिनः ॥ ९१॥  
  
का त्वसौ श्रुतिः ।  
दृष्टेर्द्रष्टारमात्मानं न पश्येर्दृश्यमानया ।  
विज्ञातारमरे केन विजानीयाद्धियां पतिम् ॥ ९२॥  
  
यस्मात्सर्वप्रमाणोपपन्नोऽयमर्थस्तस्मादतोऽन्यथावादिनो  
जात्यन्धा इवानुकम्पनीया इत्याह ।  
तदेतदद्वयं ब्रह्म निर्विकारं कुबुद्धिभिः ।  
जात्यन्धगजदृष्ट्येव कोटिशः परिकल्प्यते ॥ ९३॥  
  
प्रमाणोपपनस्यार्थस्यासम्भावनात्तदनुकम्पनीयत्वसिद्धिः ।  
तदेतदाह ।  
यद्यद्विशेषणं दृष्टं नात्मनस्तदनन्वयात् ।  
खस्य कुम्भादिवत्तस्मादात्मा स्यान्निर्विशेषणः ॥ ९४॥  
  
अतश्चात्मनो भेदासंस्पर्शो भेदस्य मिथ्यास्वाभाव्यादत  
आह ।  
अवगत्यात्मनो यस्मादागमापायि कुम्भवत् ।  
साहंकारमिदं विश्वं तस्मात्तत्स्यात्कचादिवत् ॥ ९५॥  
  
सर्वस्यैवानुमानव्यापारस्य फलमियदेव यद्विवेकग्रहणम् ।  
तदुच्यते ।  
बुद्धेरनात्मधर्मत्वमनुमानात्प्रसिद्ध्यति ।  
आत्मनोऽप्यद्वितीयत्वमात्मत्वादेव सिद्ध्यति ॥ ९६॥  
  
यद्यप्ययं ग्रहीतृग्रहणग्राह्यगृहीतितत्फलात्मक  
आब्रह्मस्तम्बपर्यन्तः संसारोऽन्वयव्यतिरेकाभ्यामनात्मतया  
निर्माल्यवदपविद्धः । तथापि तु नैवासौ स्वतस्सिद्धात्म-  
व्यतिरिक्तानात्मप्रकृतिपदार्थव्यपाश्रयः सांख्यानामिव ।  
किं तर्हि ।  
स्वतस्सिद्धानुदितानस्तमितकूटस्थात्मप्रज्ञानमात्र-  
शरीरप्रतिबिम्बिताविचारितसिद्धात्मानवबोधाश्रय एव  
तदुपादानत्वात्तस्येतीममर्थं निर्वक्तुकाम आह ।  
ऋते ज्ञानं न सन्त्यर्था अस्ति ज्ञानमृतेऽपि तान् ।  
एवं धियो हिरुग्ज्योतिर्विविच्यादनुमानतः ॥ ९७॥  
  
यस्मात्प्रमाणप्रमेयव्यवहार आत्मानवबोधाश्रय  
एव तस्मात्सिद्धमात्मनोऽप्रमेयत्वम् । नैव हि कार्यं  
स्वकारणमतिलङ्घ्यान्यत्राकारक आस्पदमुपनिबध्नाति ।  
अत आह ।  
व्यवधीयन्त एवामी बुद्धिदेहघटादयः ।  
आत्मत्वादात्मनः केन व्यवधानं मनागपि ॥ ९८॥  
  
स्वयमनवगमात्मकत्वादनवगमात्कत्वं च  
मोहमात्रोपादानत्वात् ।  
प्रमाणमन्तरेणैषां बुद्ध्यादीनामसिद्धता ।  
अनुभूतिफलार्थित्वादात्मा ज्ञः किमपेक्षते ॥ ९९॥  
  
वक्ष्यमाणेतरेतराध्याससिद्ध्यर्थमुक्तव्यतिरेकानुवादः ।  
घटबुद्धेर्घटाच्चर्थाद्द्रष्टुर्यद्वद्विभिन्नता ।  
अहम्बुद्धेरहङ्गम्याद्दुःखिनश्च तथा दृशेः ॥ १००॥  
  
एवमेतयोरात्मानात्मनोः स्वतः परतः सिद्धयोर्लौकिकरज्जु-  
सर्पाध्यारोपवदविद्योपाश्रय एवेतरेतराध्यारोप इत्येतदाह ।  
अभ्रयानं यथा मोहाच्छशभृत्यध्यवस्यति ।  
सुखित्वादीन्धियो धर्मांस्तद्वदात्मनि मन्यते ॥ १०१ ॥  
  
दग्धृत्वं च यथा वह्नेरयसो मन्यते कुधीः ।  
चैतन्यं तद्वदात्मीयं मोहात्कर्तरि मन्यते ॥ १०२॥  
  
सर्व एवायमात्मानात्मविभागः प्रत्यक्षादिप्रमाणवर्त्म-  
न्युनपतितोऽविद्योत्सङ्गवर्त्येव न परमात्मव्यपाश्रयः ।  
अस्याश्चाविद्यायाः सर्वानर्थहेतोः कुतो निवृत्तिरिति  
चेत्तदाह ।  
दुःखराशेर्विचित्रस्य सेयं भ्रान्तिश्चिरन्तनी ।  
मूलं संसारवृक्षस्य तद्बाधस्तत्त्वदर्शनात् ॥ १०३॥  
  
तद्बाधस्तत्त्वदर्शनादिति कुतः सम्भाव्यत इति चेदत  
आहागोपालाविपालपण्डितमियमेव प्रसिद्धिः ।  
अप्रमोत्थं प्रमोत्थेन ज्ञानं ज्ञानेन बाध्यते ।  
अहिरज्ज्वादिवद्बाधो देहाद्यात्ममतेस्तथा ॥ १०४॥  
  
लौकिकप्रमेयवैलक्षण्यादात्मनो नेहानधिगताधिगमः  
प्रमाणफलम् ।  
अविद्यानाशमात्रं तु फलमित्युपचर्यते ।  
नाज्ञातज्ञापनं न्याय्यमवगत्येकरूपतः ॥ १०५॥  
  
यस्मादात्मानवबोधमात्रोपादानाः प्रमात्रादयस्तस्मात् ।  
न विदन्त्यात्मनः सत्तां द्रष्टृदर्शनगोचराः ।  
न चान्योन्यमतोऽमीषां ज्ञेयत्वं भिन्नसाधनम् ॥ १०६॥  
  
द्रष्ट्रादेरसाधारणरूपज्ञापनायाह ।  
बाह्य आकारवान् ग्राह्यो ग्रहणं निश्चयादिमत् ।  
अन्वय्यहमिति ज्ञेयः साक्षी त्वात्मा ध्रुवः सदा ॥ १०७॥  
  
सर्वकारकक्रियाफलविभागात्त्मकसंसारशून्य आत्मेति  
कारकक्रियाफलविभागसाक्षित्वादात्मनस्तदाह ।  
ग्राहकग्रहणग्राह्यविभागे योऽविभागवान् ।  
हानोपादानयोस्साक्षी हानोपादानवर्जितः ॥ १०८॥  
  
ग्राहकादिनिष्ठैव ग्राहकादिभावाभावविभागसिद्धिः  
कस्मान्नेति चेत्तदाह ।  
स्वसाधन स्वयं नष्टो न नाशं वेत्त्यभावतः ।  
अत एव न चान्येषामतोऽसौ भिन्नसाक्षिकः ॥ १०९॥  
  
ग्राहकादेरन्यसाक्षिपूर्वकत्वसिद्धेः  
स्वसाक्षिणोऽप्यन्यसाक्षिपूर्वकत्वा-  
दनवस्थेति चेत्तन्न साक्षिणो व्यतिरिक्तहेत्वनपेक्षत्वादत  
आह ।  
धीवन्नापेक्षते सिद्धिमात्मान्यस्मादविक्रियः ।  
निरपेक्षमपेक्ष्यैव सिद्धन्त्यन्ये न तु स्वयम् ॥ ११०॥  
  
यतो ग्राहकादिष्वात्मभावोऽविद्यानिबन्धन एव  
तस्मादन्वयव्यतिरेकाभ्यां विभज्यानात्मनः स्वयम् ।  
उत्पत्तिस्थितिनाशेषु योऽवगत्यैव वर्तते ।  
जगतोऽविकारयावेहि तमस्मीति न नश्वरम् ॥ १११॥  
  
स्वतस्सिद्धात्मचैतन्यप्रतिबिम्बिताविचारितसिद्धिकात्मानव-  
बोधोत्थेतरेतरस्वभावापेक्षसिद्धत्वात्स्वतश्चासिद्धे-  
रनात्मनो द्वैतेन्द्रजालस्य ।  
न स्वयं स्वस्य नानात्वं नावगत्यात्मना यतः ।  
नोभाभ्यामप्यतस्सिद्धमद्वैतं द्वैतबाधया ॥ ११२॥  
  
यथोक्तार्थप्रतिपत्तिद्रढिम्ने श्रुत्युदाहरणोपन्यासः ।  
नित्यावगतिरूपत्वात्कारकादिर्न चात्मनः ।  
अस्थूलं नेतिनेतीति न जायत इति श्रुतिः ॥ ११३॥  
  
सर्वस्यास्य ग्राहकादेर्द्वैतप्रपञ्चस्यात्मानवबोध-  
मात्रोपादानस्य स्वयं सेद्धुमशक्यत्वादात्मसिद्धेश्चा-  
नुपादेयत्वात् ।  
आत्मनश्चेन्निवार्यन्ते बुद्धिदेहघटादयः ।  
षष्ठगोचरकल्पास्ते विज्ञेयाः परमार्थतः ॥ ११४॥  
  
कुतो न्यायबलादेवं निश्चितं प्रतीयते । यस्मात् ।  
नित्यां संविदमाश्रित्य स्वतस्सिद्धामविक्रियाम् ।  
सिद्धायन्ते धियो बोधास्तांश्चाश्रित्य घटादयः ॥ ११५॥  
  
यस्मान्न कयाचिदपि युक्त्यात्मनः कारकत्वं क्रियात्वं  
फलत्वं चोपपद्यते तस्मादात्मवस्तुयाथात्म्यानवबोध-  
मात्रोपादानत्वान्नभसीव रजोधूमतुषार नीहारनील-  
त्वाद्यध्यासो यथोक्तात्मनि सर्वोऽयं क्रियाकारकफलात्मक-  
संसारोऽहंममत्वयत्नेच्छादिमिथ्याध्यास एवेति  
सिद्धमिममर्थमाह ।  
अहंमिथ्याभिशापेन दुःख्यात्मा तद्बुभुत्सया ।  
इतः श्रुतिं तया नेतीत्युक्तः कैवल्यमास्थितः ॥ ११६॥  
  
तस्यास्य मुमुक्षोः श्रौताद्वचसः  
स्वप्ननिमित्तोत्सारितनिद्रस्येवेयं  
निश्चितार्था प्रमा जायते ।  
नाहं न च ममात्मत्वात्सर्वदानात्मवर्जितः ।  
भानाविव तमोध्यासोऽपह्नवश्च तथा मयि ॥ ११७॥  
  
सोऽयमेवम्प्रतिपान्नस्वभावमात्मानं प्रतिपन्नोऽनुक्रोशति ।  
यत्र त्वस्येति साटोपं कृत्स्नद्वैतनिषेधिनीम् ।  
प्रोत्सारयन्तीं संसारमप्यश्रौषं न किं श्रुतिम् ॥ ११८॥  
  
इत्योमित्यवबुद्धात्मा निष्कलोऽकारकोऽक्रियः ।  
विरक्त इव बुद्ध्यादेरेकाकित्वमुपेयिवान् ॥ ११९॥  
  
इति द्वितीयोऽध्यायः ॥ २॥  
  
अथ तृतीयोऽध्यायः ।  
सर्वोऽयं प्रमितिप्रमाणप्रमेयप्रमातृलक्षण  
आब्रह्मस्तम्बपर्यन्तो मिथ्याध्यास एवेति बहुश  
उपपत्तिभिरतिष्ठिपम् । आत्मा च  
जन्मादिषड्भावविकारवर्जितः  
कूटस्थबोध एवेति स्फुटीकृतम् । तयोश्च  
मिथ्याध्यासकूटस्थात्मनोर्नान्तरेणाज्ञानं  
सम्बन्धोऽन्यत्र चोदनापरिप्रापितात् यथा  
᳚इयमेवर्गग्निः साम᳚ इति । तच्चाज्ञानं  
स्वात्ममात्र निमित्तं न सम्भवतीति  
कस्यचित्कस्मिंश्चिद्विषये  
भवतीत्यभ्युपगन्तव्यम् । इह च पदार्थद्वयं  
निर्द्धारितमात्मानात्मा च ।  
तत्रानात्मनस्तावन्नाज्ञानेनाभिसम्बन्धः । तस्य हि  
स्वरूपमेवाज्ञानं न हि स्वतोऽज्ञानस्याज्ञानं घटते ।  
सम्भवदप्यज्ञानस्वभावेऽज्ञानं कमतिशयं जनयेत् ।  
न च तत्र ज्ञानप्राप्तिरस्ति येन तत्प्रतिषेधात्मकमज्ञानं  
स्यात् । अनात्मनश्चाज्ञानप्रसूतत्त्वात् ।  
न हि पूर्वसिद्धं सत्ततोलब्धात्मलाभस्य सेत्स्यत  
आश्रयस्याश्रयि सम्भवति । तदनपेक्षस्य च तस्य  
निस्स्वभावत्वात् । एतेभ्य एव हेतुभ्यो  
नानात्मविषयमज्ञानं  
सम्भवतीति ग्राह्यम् । एवं तावन्नानात्मनोऽज्ञानित्वं  
नापि  
तद्विषयमज्ञानम् । पारिशेष्यादात्मन एवास्त्वज्ञानं  
तस्याज्ञोऽस्मीत्यनुभवदर्शनात् । ᳚सोऽहं भगवो  
मन्त्रविदेवास्मि नात्मवित् ᳚इति श्रुतेः ।  
न चात्मनोऽज्ञानस्वरूपता तस्य चैतन्यमात्रस्वाभाव्या-  
दतिशयश्च सम्भवति ज्ञानविपरिलोपो ज्ञानप्राप्तेश्च  
सम्भवस्तस्य ज्ञानकारित्वात् । न च अज्ञानकार्यत्वं  
कूटस्थात्मस्वाभाव्यादज्ञानानपेक्षस्य चात्मनः स्वत एव  
स्वरूपसिद्धेर्युक्तमात्मन एवाज्ञत्वम् । किंविषयं  
पुनस्तदात्मनोऽज्ञानम् । आत्मविषयमिति ब्रूमः ।  
नन्वात्मनोऽपि ज्ञानस्वरूपत्वादनन्यत्वाच्च  
ज्ञानप्रकृतित्वादिभ्यश्च हेतुभ्यो नैवाज्ञानं घटते ।  
घटत एव । कथम् ।  
अज्ञानमात्रनिमित्तत्वात्तद्विभागस्य सर्पात्मतेव रज्ज्वाः ।  
तस्मात्तदपनुत्तौ द्वैतानर्थाभावः । तदपनोदश्च  
वाक्यादेव तत्पदपदार्थाभिज्ञस्य ।  
अतो वाक्यव्याख्यानायाध्याय आरभ्यते । तत्र यथोक्तेन  
प्रकारेण तत्त्वमस्यादिवाक्योपनिविष्टपदपदार्थयोः  
कृतान्वयव्यतिरेकः ।  
यदा ना तत्त्वमस्यादेर्ब्रह्मास्मीत्यवगच्छति ।  
प्रध्वस्ताहंममो नैति तदा गीर्मनसोः सृतिम् ॥ १॥  
  
यदैव तदर्थं त्वमर्थेऽवैति तदैवावाक्यार्थतां  
प्रतिपद्यते गीर्मनसोः सृतिं न प्रतिपद्यत इति । कुत  
एतद्ध्यवसीयते । यस्मात् ।  
तत्पदं प्रकृतार्थं स्यात्त्वम्पदं प्रत्यगात्मनि ।  
नीलोत्पलवदेताभ्यां दुःख्यनात्मत्ववारणे ॥ २॥  
  
एवं कृतान्वयव्यतिरेको वाक्यादेवावाक्यार्थं प्रतिपद्यत  
इत्युक्तमतस्तद्व्याख्यानाय सूत्रोपन्यासः ।  
सामानाधिकरण्यं च विशेषणविशेष्यता ।  
लक्ष्यलक्षणसम्बन्धः पदार्थप्रत्यगात्मनाम् ॥ ३॥  
  
अस्मिन् सूत्र उपन्यस्ते कश्चिच्चोदयति योऽयं  
वाक्यार्थप्रतिपत्तौ पूर्वाध्यायेनान्वयव्यतिरेकलक्षणो  
न्यायः सर्वकर्मसंन्यासपूर्वकोऽभिहितः किमयं  
विधिपरिप्रापितः किं वा स्वरसत एवात्र  
पुमान्प्रवर्तत इति । किंचातः । शृणु ।  
यद्यात्मवस्तुसाक्षात्करणाय विधिपरिप्रापितोऽयं  
न्यायस्तदावश्यमात्मवस्तुसाक्षात्करणाय  
व्यावृत्तशुभाशुभकर्मराशिरेकाग्रमना  
अन्वयव्यतिरेकाभ्यां यथोक्ताभ्यामात्मदर्शनं करोति ।  
अपरिसमाप्यात्मदर्शनं ततः प्रच्यवमान आरूढपतितो  
भवति । यदि पुनर्यदृच्छातः प्रवर्तते तदा न  
कश्चिद्दोष इति । विधिपरिप्रापित इति ब्रूमो यत आह ।  
शमादिसाधनः पश्येदात्मन्यात्मानमञ्जसा ।  
अन्वयव्यतिरेकाभ्यां त्यक्त्वा युष्मदशेषतः ॥ ४॥  
  
युष्मदर्थे परित्यक्ते पूर्वोक्तैर्हेतुभिः श्रुतिः ।  
वीक्षापन्नस्य कोऽस्मीति तत्त्वमित्याह सौहृदात् ॥ ५॥  
  
अत्रापि चोदयन्ति सांख्याः । शरीरेन्द्रियमनोबुद्धि-  
ष्वनात्मस्वात्मेति निस्सन्धिबन्धनं मिथ्याज्ञानमज्ञानं  
तन्निबन्धनो ह्यात्मनोऽनेकानर्थसम्बन्धस्तस्य  
चान्वयव्यतिरेकाभ्यामेव निरस्तत्त्वान्निर्विषयं  
तत्त्वमस्यादिवाक्यं प्राप्तम् । तस्माद्वाक्यस्य चैष  
महिमा योऽयमात्मानात्मनोर्विभाग इति ।  
तन्निराकरणायेदमुच्यते ।  
भेदसंविदिदं ज्ञानं भेदाभावश्च साक्षिणि ।  
कार्यमेतदविद्याया ज्ञात्मना त्याजयेद्वचः ॥ ६॥  
  
ज्ञात्मना त्याजयेद्वच इत्युपश्रुत्याह कश्चित् ।  
मिथ्याज्ञानव्यतिरेकेणात्मानवबोधस्याभावात्किं  
वाक्येन निवर्तते । अज्ञानं हि नाम ज्ञानाभावस्तस्य  
चावस्तुस्वाभाव्यात्कुतः संसारकारणत्वं न ह्यसतः  
सज्जन्मेष्यते ᳚कुतस्तु खलु सोम्यैवं स्यात् ᳚ इति  
᳚कथमसतः सज्जायेत ᳚ इति श्रुतेरिति । अत्रोच्यते ।  
अज्ञात एव सर्वोऽर्थः प्राग्यतो बुद्धिजन्मनः ।  
एकेनैव सता संश्च सन्नज्ञातो भवेत्ततः ॥ ७॥  
  
सन्नज्ञातो भवेत्तत इत्युक्तमधस्ततेन श्लोकेन ।  
कोऽसौ सन्नज्ञात इत्यपेक्षायां तत्स्वरूपप्रतिपादनायाह ।  
प्रमित्सायां य आभाति स्वयं मातृप्रमाणयोः ।  
स्वमहिम्ना च यस्सिद्धः सोऽज्ञातार्थोऽवसीयताम् ॥ ८॥  
  
अत्र केचिदाहुः । यत्किंचिदिह वाक्यं लौकिकं वैदिकं वा  
तत्सर्वं संसर्गात्मकमेव वाक्यार्थं गमयति ।  
अतस्तत्त्वमस्यादिवाक्येभ्यः संसर्गात्मकमहं ब्रह्मेति  
विज्ञाय तावन्निदिध्यासीत यावदवाक्यार्थात्मकः  
प्रत्यगात्मविषयोऽवबोधोऽहं ब्रह्मेति समभिजायते ।  
तस्मादेव विज्ञानात्कैवल्यमाप्नोतीति  
तन्निराकरणायेदमुच्यते ।  
सामानाधिकरण्यादेर्घटेतरखयोरिव ।  
व्यावृत्तेः स्यादवाक्यार्थः साक्षान्नस्तत्त्वमर्थयोः ॥ ९॥  
  
कुतोऽवाक्यार्थोऽवसीयत इति चेत्तत्प्रतिपत्त्यर्थं  
विशेषणविशेष्ययोः सामर्थ्योक्तिः ।  
निर्दुःखित्वं त्वमर्थस्य तदर्थेन विशेषणात् ।  
प्रत्यक्ता च तदर्थस्य त्वम्पदेनास्य संनिधेः ॥ १०॥  
  
उक्तं सामानाधिकरण्यं विशेषणविशेष्यभावश्च  
संक्षेपतोऽथ लक्ष्यलक्षणव्याख्यानायाह ।  
कूटस्थबोधप्रत्यक्त्वमनिमित्तं सदात्मनः ।  
बोद्धृताहन्तयोर्हेतुस्ताभ्यां तेनोपलक्ष्यते ॥ ११॥  
  
बुद्धेः कूटस्थबोधप्रत्यक्त्वनिमित्ते बोद्धृताप्रत्यक्त्वे  
ये त्वसाधारणे तयोर्विशेषवचनम् ।  
बोद्धृता कर्तृता बुद्धेः कर्मता स्यादहन्तया ।  
तयोरैक्यं यथा बुद्धौ पूर्वयोरेवमात्मनि ॥ १२॥  
  
यथा बुद्धौ पूर्वयोरेवमात्मनीत्यतिदेशेन बुद्धिसाधर्म्य-  
विधानान्नानात्वप्रसक्तौ तदपवादार्थमाह ।  
धर्मधर्मित्वभेदोऽस्याः सोऽपि नैवात्मनो यतः ।  
प्रत्यग्ज्योतिरतोऽभिन्नं भेदहेतोरसम्भवात् ॥ १३॥  
  
भेदहेतसम्भवं दर्शयन्नाह ।  
न कस्यांचिदवस्थायां बोधप्रत्यक्त्वयोर्भिदा ।  
व्यभिचारोऽथवा दृष्टो यथाहन्तद्विदोस्सदा ॥ १४॥  
  
यस्मादज्ञानोपादानाया एव बुद्धेर्भेदो  
नात्मनस्तस्मादेतत्सिद्धम् ।  
कूटस्थबोधतोऽद्वैतं साक्षात्त्वं प्रत्यगात्मनः ।  
कूटस्थबोधाद्बोद्ध्री धीः स्वतो हीयं विनश्वरी ॥ १५॥  
  
अथाधुना प्रकृतस्यैव परिणामिनः कूटस्थस्य च  
लक्षणमुच्यते ।  
विशेषं कंचिदाश्रित्य यत्स्वरूपं प्रतीयते ।  
प्रत्यभिज्ञाप्रमाणेन परिणामी स देहवत् ॥ १६॥  
  
सामान्याच्च विशेषाच्च स्वमहिम्नैव यो भवेत् ।  
व्युथ्यायाप्यविकारी स्यात्कुम्भाकाशादिवत्तु सः ॥ १७॥  
  
आत्मनो बुद्धेश्च बोधप्रत्यगात्मत्वमभिहितं  
तयोरसाधारणलक्षणाभिधानार्थमाह ।  
बुद्धेर्यत्प्रत्यगात्मत्वं तत्स्याद्देहाद्युपाश्रयात् ।  
आत्मनस्तु स्वरूपं तन्नभसः सुषिता यथा ॥ १८॥  
  
बोद्धृत्वं तद्वदेवास्याः प्रत्ययोत्पत्तिहेतुतः ।  
आत्मनस्तु स्वरूपं तत्तिष्ठन्तीव महीभृतः ॥ १९॥  
  
तयोः कूटस्थपरिणामिनोरात्मानवबोध एव सम्बन्धहेतुर्न  
पुनर्वास्तवः कश्चिदपि सम्बन्ध उपपद्यत इत्याह ।  
सम्यक्संशयमिथ्यात्वैर्धीरेवेयं विभज्यते ।  
हानोपादानतामीषां मोहादध्यस्यते दृशौ ॥ २०॥  
  
कुतः कूटस्थात्मसिद्धिरिति चेद्यतः ।  
न हानं हानमात्रेण नोदयोऽपीयता यतः ।  
तत्सिद्धिः स्यात्तु तद्धीने हानादानविधर्मके ॥ २१॥  
  
एवम् ।  
आगमापायिहेतुभ्यां धूत्वा सर्वाननात्मनः ।  
ततस्तत्त्वमसीत्येतद्धन्त्यस्मदि निजं तमः ॥ २२॥  
  
इत्यादि पुनःपुनरुच्यते ग्रन्थलाघवाद्बुद्धिलाघवं  
प्रयोजकमिति । तत्र यद्यपि तत्त्वमस्यादिवाक्यादुपादि-  
त्सिताद्वितीयात्मार्थवत्पारोक्ष्यसद्वितीयार्थः प्रतीयते ।  
तथापि तु नैवासावर्थः श्रुत्या तात्पर्येण  
प्रतिपिपादयिषितः प्रागपेतस्य प्रतीतत्वादितीममर्थमाह ।  
तदित्येतत्पदं लोके बह्वर्थप्रतिपादकम् ।  
अपरित्यज्य पारोक्ष्यमभिधानोत्थमेव तत् ॥ २३॥  
  
त्वमित्यपि पदं तद्वत्साक्षान्मात्रार्थवाचि तु ।  
संसारितामसंत्यज्य सापि स्यादभिधानजा ॥ २४॥  
  
विरुद्धोद्देशनत्वाच्च  
पारोक्ष्यदुःखित्वयोरविवक्षितत्वमित्याह ।  
उद्दिश्यमानं वाक्यस्थं नोद्देशनगुणात्वितम् ।  
आकाङ्क्षितपदार्थेन संसर्गं प्रतिपद्यते ॥ २५॥  
  
यत एतदेवमतोऽनुपादित्सितयोरपि  
तत्त्वमर्थयोर्विशेषणविशेष्यभावो  
भेदसंसर्गरहितवाक्यार्थलक्षणायैवेत्युपसंहारः ।  
तदो विशेषणार्थत्वं विशेष्यत्वं त्वमस्तथा ।  
लक्ष्यलक्षणसम्बन्धस्तयोः स्यात्प्रत्यगात्मना ॥ २६॥  
  
कथं पुनरविवक्षितविरुद्धनिरस्यमानस्य लक्षणार्थत्वम् ।  
लक्षणं सर्पवद्रज्ज्वाः प्रतीचः स्यादहं तथा ।  
तद्बाधेनैव वाक्यार्थं वेत्ति सोऽपि तदाश्रयात् ॥ २७॥  
  
इयं चावाक्यार्थप्रतिपत्तिरन्वयव्यतिरेकाभिज्ञस्यैव ।  
यस्मात् ।  
यावद्यावन्निरस्यायं देहादीन्प्रत्यगञ्चति ।  
तावत्तावत्तदर्थोऽपि त्वमर्थं प्रविविक्षति ॥ २८॥  
  
कस्मात्पुनः कारणाद्देहाद्यनात्मत्वप्रतिपत्तावेवात्मा  
तदर्थमात्मत्वेनाभिलिङ्गते न विपर्यय इति । उच्यते ।  
प्रत्यगात्मानवबोधस्यनात्मस्वाभाव्यात्तदभिनिर्वृत्तश्चायं  
बुद्ध्यादिदेहान्तस्तस्मिन्नात्मत्वमविद्याकृतमेवात्मत्वमिवाना-  
त्मत्वमपि साविद्यस्यैव । यतो निरविद्यो विद्वानवाक्यार्थरूप  
एव केवलोऽवशिष्यते तस्मादुच्यते ।  
देहादिव्यवधानत्वात्तदर्थं स्वयमप्यतः ।  
पारोक्ष्येणैव जानाति साक्षात्त्वं तदनात्मनः ॥ २९॥  
  
यथोक्तार्थप्रतिपत्तिसौकर्याय दृष्टान्तोपादानाम् ।  
प्रत्यगुद्भुतपित्तस्य यथा बाह्यार्थपीतता ।  
चैतन्यं प्रत्यगात्मीयं बहिर्वद्दृश्यते तथा ॥ ३०॥  
  
यस्मादेवमतो विशुद्धमवसीयताम् ।  
पदान्युद्धृत्य वाक्येभ्यो ह्यन्वयव्यतिरेकतः ।  
पदार्थाँल्लोकतो बुद्ध्वा वेत्ति वाक्यार्थमञ्जसा ॥ ३१॥  
  
कुतः पुनः सामान्यमात्रवृत्तेः पदस्य  
वाक्यार्थप्रतिपत्तिहेतुत्वमिति ।  बाढम् ।  
सामान्यं हि पदं ब्रूते विशेषो वाक्यकर्तृकः ।  
श्रुत्यादिप्रतिबद्धं सद्विशेषार्थं भवेत्पदम् ॥ ३२॥  
  
अन्वयव्यतिरेकपुरस्सरं वाक्यमेव  
सामानाधिकरण्यादिनाविद्या-  
पटलप्रध्वंसद्वारेण मुमुक्षुं स्वाराज्येऽभिषेचयति न  
त्वन्वयव्यतिरेकमात्रसाध्योऽयमर्थ इत्याह ।  
बुद्ध्यादीनामनात्मत्वं लिङ्गादपि च सिध्यति ।  
निवृत्तिस्तावता नेतीत्यतो वाक्यं समाश्रयेत् ॥ ३३॥  
  
न केवलमनुमानमात्रशरणोऽभिलषितमर्थं न  
प्राप्नोतीत्यनर्थं चाप्नोतीत्याह ।  
अनादृत्य श्रुतिं मोहादतो बौद्धास्तमस्विनः ।  
आपेदिरे निरात्मत्वमनुमानैकचक्षुषः ॥ ३४॥  
  
न चानादरे कारणमस्ति । यस्मात्सर्वत्रैवानादरनिमित्तं  
प्रमाणस्य प्रमाणान्तरप्रतिपन्नप्रतिपादनं वा  
विपरीतप्रतिपादनं वा संशयितप्रतिपादनं वा न वा  
प्रतिपादनमिति-- न चैतेषामन्यतमदपि कारणमस्ति ।  
यत आह ।  
मानान्तरानवष्टब्धं निर्दुःख्यात्मानमञ्जसा ।  
बोधयन्ती श्रुतिः केन न प्रमाणमितीर्यते ॥ ३५॥  
  
न च संशयितव्यमवगमयति । यतः ।  
सर्वसंशयहेतौ हि निरस्ते कथमात्मनि ।  
जायेत संशयो वाक्यादनुमानेन युष्मदि ॥ ३६॥  
  
अपि च ।  
यत्र स्यात्संशयो नासौ ज्ञेय आत्मेति पण्डितैः ।  
न यतः संशयप्राप्तिरात्मनोऽवगतित्वतः ॥ ३७॥  
  
अनवबोधकत्वं तु दूरोत्सारितमेव । यत आह ।  
बोधेऽप्यनुभवो यस्य न कथंचन जायते ।  
तं कथं बोधयेच्छास्त्रं लोष्टं नरसमाकृतिम् ॥ ३८॥  
  
अन्वयव्यतिरेकपुरस्सरं वाक्यमेवावाक्यार्थरूपमात्मानं  
प्रतिपादयतीत्यस्य पक्षस्य द्रढिम्न  
श्रुत्युदाहरणमुपन्यस्यति ।  
जिघ्राणीममहं गन्धमिति यो वेत्त्यविक्रियः ।  
स आत्मा तत्परं ज्योतिः शिरसीदं वचः श्रुतेः ॥ ३९॥  
  
यथा ᳚तत्सत्यं स आत्मा तत्त्वमसि ᳚ इत्यस्य  
शेषत्वेनान्वयव्यतिरेकश्रुतिर्यथा ᳚य एषोऽक्षिणि  
पुरुषो  
दृश्यते ᳚ इत्याद्या ᳚अथ यो वेदेदं जिघ्राणि ᳚  
इत्यन्ता तथा ᳚अहं ब्रह्मास्मि ᳚ इत्यस्य शेषः ।  
अहमः प्रत्यगात्मार्थो निरस्ताशेषयुष्मदः ।  
बम्भणीति श्रुतिर्न्याय्या योऽयमित्यादिनाऽसकृत् ॥ ४०॥  
  
कथं पुनरयमर्थोऽवसीयते अहंव्याजेनात्रात्मार्थो  
बुबोधयिषित इति । यतः ।  
एष आत्मा स्वयंज्योती रविसोमाग्निवाक्षु सः ।  
इतेष्वस्तं दृगेवास्ते भासयंचित्तचेष्टितम् ॥ ४१॥  
  
निर्णेनेक्ति च पृष्टो मुनिः ।  
आत्मनैवेत्युपश्रुत्य कोऽयमात्मेत्युदीरिते ।  
बुद्धेः परं स्वतोमुक्तमात्मानं मुनिरभ्यधात् ॥ ४२॥  
  
यस्माच्चात्मात्राहंव्याजेन प्रत्यङ्मात्रो  
जिग्राहयिषितस्तस्मादहंवृत्तिः स्वरूपस्य विलयेनैव  
वाक्यार्थावगमाय कारणत्वं प्रतिपद्यत इतीममर्थमाह ।  
अहंवृत्त्यैव तद्ब्रह्म यस्मादेषोऽवगच्छति ।  
तत्स्वरूपलयेनातः कारणं स्यादहंकृतिः ॥ ४३॥  
  
अत एव च यः प्रतिज्ञातोऽर्थो ᳚नाहंग्राह्ये न  
तद्धीने ᳚इत्यादिः स युक्तिभिरुपपादित इति  
कृत्वोपसंह्रियते ।  
गृहीताहम्पदार्थश्चेत्कस्माज्ज्ञो न प्रपद्यते ।  
प्रत्यक्षादिविरोधाच्चेत्प्रतीच्युक्तिर्न युष्मदि ॥ ४४॥  
  
पूर्वस्यैव श्लोकार्थस्य विस्पष्टार्थमाह ।  
पराञ्च्येव तु सर्वाणि प्रत्यक्षादीनि नात्मनि ।  
प्रतीच्येव प्रवृत्तं तत्सदसीति वचोऽञ्जसा ॥ ४५॥  
  
तस्मात्प्रमातृप्रमाणप्रमेयेभ्यो  
हीयमानोपादीयमानेभ्योऽन्वयव्यतिरेकाभ्यां  
मुञ्जेषीकावदशेषबुद्धिविक्रियासाक्षितयात्मानं  
निष्कृष्य तत्त्वमस्यादिवाक्येभ्योऽपूर्वादिलक्षणमात्मानं  
विजानीयात् । तदेतदाह ।  
अहं दुःखी सुखी चेति येनायं प्रत्ययोऽध्रुवः ।  
अवगत्यन्त आभाति स म आत्मेति वाक्यधीः ॥ ४६॥  
  
प्रमाणान्तरानवष्टब्धं निरस्ताशेषकार्य-  
कारणात्मकद्वैतप्रपञ्चं सत्यज्ञानानन्द-  
लक्षणमात्मानं तत्त्वमस्यहम्ब्रह्मास्मीत्यादिवाक्यं  
संशयितमिथ्याज्ञानाज्ञानप्रध्वंसमुखेन  
साक्षादपरोक्षात्करतलन्यस्तामलकवत्प्रतिपादयत्येवे-  
त्यसकृदभिहितम् । तत्र केचिदाहुः--तत्त्वमस्यादिवाक्यै-  
र्यथावस्थितवस्तुयाथात्म्यान्वाख्याननिष्ठैर्न  
यथोक्तोऽर्थः प्रतिपत्तुं शक्यतेऽभिधाश्रुतित्वात्तेषाम् ।  
न हि लोकेऽभिधाश्रुतेः प्रमाणान्तरनिरपेक्षाया  
नद्यास्तीरे फलानि सन्तीत्यादिकायाः प्रामाण्यमभ्युपगतम् ।  
अतो नियोगमुखेनैवाभिधाश्रुतेः प्रामाण्यं युक्तं  
प्रमाणान्तरनिरपेक्षत्वान्नियोगस्य । अस्य परिहारार्थ-  
मशेषप्रत्यक्षादिप्रमेयत्वनिराकरणद्वारेणातीन्द्रियार्थ-  
विषयत्वादभिधाश्रुतेः प्रामाण्यं सुप्तपुरुषप्रबोधक-  
वाक्यस्येव वक्तव्यमित्ययमारम्भः ।  
नित्यावगतिरूपत्वादन्यमानानपेक्षणात् ।  
शब्दादिगुणहीनत्वात्संशयानवतारतः ॥ ४७॥  
  
तृष्णानिष्ठीवनैर्नात्मा प्रत्यक्षाद्यः प्रमीयते ।  
प्रत्यगात्मत्वहेतोश्च स्वार्थत्वादप्रमेयतः ॥ ४८॥  
  
श्रुतिरपीममर्थं निर्वदति ।  
दिद्दक्षितपरिछिन्नपराग्रूपादिसंश्रयात् ।  
विपरीतमतो दृष्ट्या स्वतोबुद्धं न पश्यति ॥ ४९॥  
  
न्यायसिद्धमतो वक्ति दृष्टेर्द्रष्टारमात्मनः ।  
न पश्येत्प्रत्यगात्मानं प्रमाणं श्रुतिरादरात् ॥ ५०॥  
  
अनुमानाविषयत्वेऽन्यदपि कारणमुच्यते ।  
प्रत्यक्षस्य पराक्त्वान्न सम्बन्धग्रहणं यतः ।  
आत्मनोऽतोऽनुमित्यास्यानुभवो न कथंचन ॥ ५१॥  
  
एवमयं प्रमातृप्रमाणप्रमेयव्यवहारः सर्व एव  
पराचीनविषय एव न प्रतीचिनमात्मानमवगाहयितुमलम् ।  
एवं च सत्यनेनैव यथोक्तोऽर्थोऽवसातुं शक्यत इत्याह ।  
प्रमाणव्यवहारोऽयं सर्व एव पराग्यतः ।  
सुविचार्याप्यतोऽनेन युष्मद्येव दिदृक्षते ॥ ५२॥  
  
यस्माल्लौकिकप्रत्यक्षादिप्रमाणानधिगम्योऽहम्ब्रह्मास्मीति  
वाक्यार्थस्तस्मात् ।  
अन्वयव्यतिरेकाभ्यां निरस्याप्राणतो यतेः ।  
वीक्षापन्नस्य कोऽस्मीति तदसीति श्रुतिर्जगौ ॥ ५३॥  
  
सोऽयमन्वयव्यतिरेकन्याय एतावानेव यदवसानो वाक्यार्थस्त-  
दभिज्ञस्याहम्ब्रह्मास्मीत्याविर्भवति ।  
द्रष्टृदृश्यविभागेनागमापायि-  
साक्षिविभागेन च श्रुत्यभ्युपगमतः संक्षिप्योच्यते ।  
दृश्यत्वाद्घटवद्देहो देहवच्चेन्द्रियाण्यपि ।  
मनश्चेन्द्रियवज्ज्ञेयं मनोवन्निश्चयादिमत् ॥ ५४॥  
  
तथा सकलकार्यकारणागमापायि विभागसाक्षित्वेनापि ।  
प्रागसद्याति पश्चात्सत्सच्च यायादसत्तथा ।  
अनात्माभिजनं तत्स्याद्विपरीतः स्वयं दृशिः ॥ ५५॥  
  
तत्र घटादीनां दृश्यानामनात्मत्वं द्रष्ट्रात्मपूर्वकं  
प्रत्यक्षेणैव प्रमाणेनोपलभ्यानात्मनश्चासाधारणान्-  
धर्मानवधार्य तैर्दृश्यत्वागमापायादिभिर्धर्मैः  
शरीरेन्द्रियमनोनिश्चयादिवृत्तीरनात्मतया  
व्युदस्याहंवृत्तिमतोऽपि दृश्यत्वाविशेषाद्द्रष्टृ-  
पूर्वकत्वमवसीयते । तदेतदाह ।  
घटादयो यथा लिङ्गं स्युः परम्परयाहमः ।  
दृश्यत्वादहमप्येवं लिङ्गं स्याद्द्रष्टुरात्मनः ॥ ५६॥  
  
ननु द्रष्टृदर्शनदृश्यानां जाग्रत्स्वप्नसुषुप्ते-  
ष्वागमापायदर्शनाद्यसाक्षिकौ तेषामागमापायौ स  
आगमापायविभागरहित आत्मा यथा यन्निबन्धनौ जगतः  
प्रकाशाप्रकाशौ स प्रकाशाप्रकाशविभागरहितः सूर्य  
इति ।  
यदा चैवं तदा वाक्यावगम्यस्यार्थस्यानुदितानस्तमित-  
विज्ञानमात्रस्वभावस्यानुमानेनैव प्रतिपन्नत्वात्पुनरपि  
वाक्यस्य निर्विषयत्वप्रसङ्गः । नैष दोषः ।  
लिङ्गव्यवधानेन तत्प्रतिपत्तेः । ननु साक्षादपरोक्षा-  
दात्मस्वभावेनानात्मनो हानोपादानयोः  
सम्बन्धग्रहणात्कमतिशयं  
वाक्यं कुर्यात् । मैवं वोचः ।  
लिङ्गाधीनत्वात्तत्प्रतिपत्तेः ।  
न हि लिङ्गव्यवधानेनात्मप्रतिपत्तिः साक्षात्प्रतिपत्तिर्भवति  
᳚यमेवैष वृणुते तेन लभ्यः ᳚ इति श्रुतेः । अत आह ।  
लिङ्गमस्तित्वनिष्ठत्वान्न स्याद्वाक्यार्थबोधकम् ।  
सदसद्व्युत्थितात्माऽयमतो वाक्यात्प्रतीयते ॥ ५७॥  
  
ननु यदि व्यावृत्तसदसद्विकल्पजालं वस्त्वभीष्टं  
वाक्याद्भवतस्तथापि तूत्सार्यते वाक्यविषया  
तृष्णा--यस्मादन्तरेणापि वाक्यश्रवणं  
निरस्ताशेषविकल्पमागोपालाविपालपण्डितं सुषुप्ते  
वस्तु सिद्धमतो नार्थो वाक्यश्रवणेन । नैतदेवम् ।  
किं कारणम् । सर्वानर्थबीजस्यात्मानवबोधस्य  
सुषुप्ते सम्भवात् । यदि हि सुषुप्तेऽज्ञानं  
नाभविष्यदन्तरेणापि वेदान्तवाक्यश्रवणमनन-  
निदिध्यासनान्यहं ब्रह्मास्मीत्यध्यवसायात्सर्वप्राण-  
भूतामपि स्वरसत एव सुषुप्तप्रतिपत्तेः सकलसंसारो-  
च्छित्तिप्रसङ्गः । न च कैवल्यात्पुनरुत्थानं न्याय्य-  
मनिर्मोक्षप्रसङ्गात् । न चान्य एव सुषुप्तोऽन्य  
एवोत्थित इति शक्यं वक्तुं नाद्राक्षमहं सुषुप्तेऽन्यत्-  
किंचिदपीत्युत्तितस्य प्रत्यभिज्ञादर्शनात् । तस्मादवश्यं  
सुषुप्तेऽज्ञानमभ्युपगन्तव्यम् । ननु यदि तत्राज्ञान-  
मभविष्यद्रागद्वेषघटाज्ञानादिवत्प्रत्यक्षमभविष्य-  
द्यथेह लोके घटं न जानामीत्यज्ञानमव्यवहितं  
प्रत्यक्षम् । अत्रोच्यते । न । अभिव्यञ्जकाभावात् ।  
कथमभिव्यञ्जकाभाव इति चेच्छृणु ।  
बाह्यां वृत्तिमनुत्पाद्य व्यक्तिः स्यान्नाहमो यथा ।  
नर्तेऽन्तःकरणं तद्वद्ध्वान्तस्य व्यक्तिराञ्जसी ॥ ५८॥  
  
कश्चिदतिक्रान्तं प्रतिस्मृत्य ᳚दृश्यत्वादहमप्येवं  
लिङ्गं स्याद्द्रष्टुरात्मनः ᳚ इति  
निर्युक्तिकमभिहितमित्याह । किं कारणम् ।  
अहंतज्ज्ञात्रोर्विवेकाप्रसिद्धेः । यथेह  
घटदेवदत्तयोर्ग्राह्यग्राहकत्वेन स्फुटतरो विभागः प्रसिद्धो  
लोके न तथेहाहंकारतज्ज्ञात्रोर्विभागोऽस्तीति  
तस्मादसाध्वेतदभिहितमिति । अत्रोच्यते ।  
दाह्यदाहकतैकत्र यथा स्याद्वह्निदारुणोः ।  
ज्ञेयज्ञातृकतैवं स्यादहंज्ञात्रोः परस्परम् ॥ ५९॥  
  
एवं तावदविद्योत्थस्यान्तःकरणस्य  बाह्यविषयनिमित्त-  
रूपावच्छेदायाहंवृत्तिर्व्याप्रियते । तयावच्छिन्नं  
सत्कूटस्थप्रत्यगात्मोपादानावबोधरूपस्याव्यवधानतया  
विषयभावं प्रतिपद्यत इति । तत्र तयोर्ज्ञात्रहंतारूपयो-  
रवभासकावभास्यसम्बन्धव्यतिरेकेण नान्यत्सम्बन्धान्तर-  
मुपपद्यते । अहंतारूपं त्वात्मसात्कृत्वाऽहंकञ्चुकं  
परिधायोपकार्यत्वोपकारकत्वक्षमः सन् बाह्यविषये-  
णोपकारिणापकारिणा वात्मात्मीयं सम्बन्धं प्रतिपद्यते ।  
तदभिधीयते ।  
इदं ज्ञानं भवेज्ज्ञातुर्ममज्ञानं तथाहमः ।  
अज्ञानोपाधिनेदं स्याद्विक्रियातोऽहमो मम ॥ ६०॥  
  
एकस्यैव ज्ञातुरन्तर्बाह्यनिमित्तभेदाद्विभिन्नेऽपि  
विषय इदं ममेति ज्ञानं द्वैरूप्यं जायत इत्युक्तम् ।  
अत्रोपक्रियमाणापक्रियमाणस्यैव ज्ञातुर्विषये  
ममप्रत्ययो भवति विपर्यये चेदम्प्रत्यय इति कथमवगम्यते ।  
अवगम्यतामन्वयव्यतिरेकाभ्याम् । तत्कथमित्याह ।  
अनुपक्रियमाणत्वान्न ज्ञातुः स्यादहं मम ।  
घटादिवदिदं तु स्यान्मोहमात्रव्यपाश्रयात् ॥ ६१॥  
  
मोहतत्कार्याश्रयत्वाज्ज्ञातृत्वविक्रिययोः  
पूर्वत्रेदंममज्ञान्वयः प्रदर्शितः । अथाधुना तद्व्यतिरेकेण  
व्यतिरेकप्रदर्शनार्थाह ।  
विक्रियाज्ञानशून्यत्वान्नेदं न च ममात्मनः ।  
उत्थितस्य सतोऽज्ञानं नाहमज्ञासिषं यतः ॥ ६२॥  
  
आत्मानात्मविवेकस्येयत्ताप्रदर्शनार्थमाह ।  
वाक्यप्रत्यक्षमानाभ्यामियानर्थः प्रतीयते ।  
अनर्थकृत्तमोहानिर्वाक्यादेव सदात्मनः ॥ ६३॥  
  
द्वितीयाध्यायादौ श्रोतृचतुष्टयमुपन्यस्तम् ।  
तत्र कृत्स्नानात्मनिवृत्तौ सत्यां यः प्रत्यगात्म-  
न्यवाक्यार्थतां प्रतिपद्यते स क्षपिताशेषान्तरायहेतुरिति  
न तं प्रति वक्तव्यं किंचिदप्यवशिष्यते । योऽपि  
वाक्यश्रवणमात्रादेव प्रतिपद्यते तस्याप्यतीन्द्रिय-  
शक्तिमत्त्वान्न किंचिदप्यपेक्षितव्यमस्ति । यश्च  
श्राविततत्त्वमस्यादिवाक्यः स्वयमेवान्वयव्यतिरेको कृत्वा  
तदवसान एव वाक्यार्थं प्रतिपद्यतेऽसावपि यथार्थं  
प्रतिपन्न इति पूर्ववदेवोपेक्षितव्यः ।  
यः पुनरन्वयव्यतिरेकौ कारयित्वापि पुनःपुनर्वाक्यं श्राव्यते  
यथाभूतार्थप्रतिपत्तये तस्य कृतान्वयव्यतिरेकस्य सतः  
कथं वाक्यं श्राव्यत इति । उच्यते ।  
नवसंख्याहृतज्ञानो दशमो विभ्रमाद्यथा ।  
न वेत्ति दशमोऽस्मीति वीक्षमाणोऽपि तान्नव ॥ ६४॥  
  
अथ दृष्टान्तगतमर्थं दार्ष्टान्तिकार्थे  
समर्पयिष्यन्नाह ।  
अपविद्धद्वयोऽप्येवं तत्त्वमस्यादिना विना ।  
वेत्ति नैकलमात्मानं नान्वेष्यं चात्र कारणम् ॥ ६५॥  
  
नान्वेष्यं चात्र कारणमित्युक्तं तत्कस्मादिति चोदिते  
प्रत्याहान्वेषणासहिष्णुत्वात् । तत्कथमित्याह ।  
सेयं भ्रान्तिर्निरालम्बा सर्वन्यायविरोधिनी ।  
सहते न विचारं सा तमो यद्वद्दिवाकरम् ॥ ६६॥  
  
तस्याः खल्वस्या अविद्याया भ्रान्तेः सम्यग्ज्ञानोत्पत्तिद्वारेण  
निवृत्तिः ।  
बुभुत्सोच्छेदिनी चास्य सदसीत्यादिना दृढम् ।  
प्रतीचि प्रतिपत्तिः स्यान्नासौ मानान्तराद्भवेत् ॥ ६७॥  
  
कथं पुनर्वाक्यं प्रतिपादयत्येवेति चेद् दृष्टान्तोक्तिः ।  
जिज्ञासोर्दशमं यद्वन्नवातिक्रम्य ताम्यतः ।  
त्वमेव दशमोऽसीति कुर्यादेवं प्रमां वचः ॥ ६८॥  
  
सा च तत्त्वमस्यादिवाक्यश्रवणजा प्रमोत्पन्नवादेव ।  
न च नैवमिति प्रत्ययान्तर जायते । तदेतद्दृष्टान्तेन  
प्रतिपादयति ।  
दशमोऽसीति वाक्योत्था न धीरस्य विहन्यते ।  
आदिमध्यावसानेषु न नवस्वस्य संशयः ॥ ६९॥  
  
एवं तत्त्वमसीत्यस्माद्द्वैतनुत्प्रत्यगात्मनि ।  
सम्यग्ज्ञातत्वमर्थस्य जायेतैव प्रमा दृढा ॥ ७०॥  
  
प्रत्यगात्मनि प्रमोपजायत इत्युक्तं तत्र चोद्यते ।  
किं यथा घटादिप्रमेयविषया प्रमा कर्त्रादि-  
कारकभेदानपह्नवेन जायते तथैवोताशेषकारक-  
ग्रामोपमर्देन कर्तुः प्रत्यगात्मनीति । उच्यते ।  
प्रत्यक्तास्य स्वतोरूपं निष्क्रियाकारकाफलम् ।  
अद्वितीयं तदिद्धा धीः प्रत्यगात्मेव लक्ष्यते ॥ ७१॥  
  
यस्मादेवम् ।  
विपश्चितोऽप्यतस्तस्यामात्मभावं वितन्वते ।  
दवीयस्स्विन्द्रियार्थेषु क्षीयते ह्युत्तरोत्तरम् ॥  ७२॥  
  
आह । यदि वाक्यमेव यथाभूतार्थवबोधकमथ  
कस्य हेतोरविद्योत्थापितस्य कर्तृत्वादेरुपदेश इत्युक्ते  
प्रतिविधीयते ।  
भ्रान्तिप्रसिद्ध्यानूद्यार्थं तत्तत्वं भ्रान्तिबाधया ।  
अयं नेत्युपदिश्येत तथैवं तत्त्वमित्यपि ॥ ७३॥  
  
इममर्थं दृष्टान्तेन बुद्धावारोहयति ।  
स्थाणुः स्थाणुरितीवोक्तिर्न नृबुद्धिं निरस्यति ।  
व्यनुवादात्तथैवोक्तिर्भ्रान्तिं पुंसो न बाधते ॥ ७४॥  
  
यस्माच्छ्रोतृप्रसिद्धानुवाद्येव त्वमितिपदं  
तस्मादुद्दिश्यमानस्थत्वाद्दुःखित्वादेरविवक्षितत्वमेव ।  
विधीयमानत्वे हि सति विरोधप्रसङ्गो न तु विधीयमाना-  
नूद्यमानयोरिति । स्वप्रधानयोर्हि पदयोर्विरोधाशङ्का  
सामान्यलिङ्गतत्वात्तयोर्न विपर्यये ।  
अनालिङ्गितसामान्यौ न जिहासितवादिनौ ।  
व्युत्थितौ तत्त्वमौ तस्मादन्योन्याभिसमीक्षणौ ॥ ७५॥  
  
अपास्तसामान्यार्थत्वादनुवादस्थत्वाद्विधीयमानेन  
च सह विरोधाद्दुःखित्वादेरस्तु कामं जिहासितार्थयो-  
रसंसर्गो यथोपन्यस्तदोषविरहात्तत्त्वमर्थयोः संसर्गोऽस्तु  
नीलोत्पलवदिति चेन्नैवमप्युपपद्यते । तस्मात् ।  
तदर्थयोस्तु निष्ठात्मा द्वयपारोक्ष्यवर्जितः ।  
नाद्वितीयं विनात्मानं नात्मा नित्यदृशा विना ॥ ७६॥  
  
अत्राह । किमिह जिहासितं किं वोपादित्सितमिति । उच्यते ।  
प्रत्यगात्मार्थाभिधायिनस्त्वम्पदादुभयं प्रतीयतेऽहं  
दुःखी प्रत्यगात्मा च । तत्र च प्रत्यगात्मनोऽहं  
दुःखीत्यनेनाभिसम्बन्ध आत्मयाथात्म्यानवबोधहेतुक  
एव । अतोऽहमर्थोऽपसृष्टत्वादज्ञानोत्थत्वाच्च हेय इति  
प्रत्यक्षतोवसीयते । तदर्थे किं हेयं किं वोपादेयमिति  
नावध्रियते । तत इदमभिधीयते ।  
पारोक्ष्यं यत्तदर्थे स्यात्तद्धेयमहमर्थवत् ।  
प्रतीचेवाहमोऽभेदः पारोक्ष्येणात्मनोऽपि मे ॥ ७७॥  
  
कथं पुनस्तदर्थोऽद्वितीयलक्षणः प्रत्यगात्मोपाश्रयं  
सद्वितीयत्वं दुःखित्वं निरन्वयमपनुदतीति । उच्यते । न  
चैतयोर्निवर्तकनिवर्त्यभावं वयं ब्रूमः । कथं तर्हि ।  
त्वमर्थे प्रत्यगात्मनि प्रागनवबुद्धाद्वितीयता  
सानेनावबोध्यते ।  
अतोऽनवबोधनिरासेन तदुत्थस्य सद्वितीयत्वस्य त्वमर्थत्वस्य  
परोक्षत्वस्य च तदर्थस्थस्य निरसनान्न वैयधिकरण्यादि-  
चोद्यस्यावसरोऽस्तीति । तदिदमभिधीयते ।  
तत्त्वमर्थेन सम्पृक्तो नानात्वं विनिवर्तयेत् ।  
नापरित्यक्तपारोक्ष्यं त्वं तदर्थं सिसृप्सति ॥ ७८॥  
  
कस्मात्पुनः कारणात्तदर्थोऽद्वितीयलक्षणस्त्वमर्थेन  
प्रत्यगात्मना पृथगर्थः सन्नविद्योत्थं सद्वितीयत्वं  
निहन्तीति । उच्यते । विरोधात् । तदुच्यते ।  
संसारिताद्वितीयेन पारोक्ष्यं चात्मना सह ।  
प्रासङ्गिकं विरुद्धत्वात्तत्त्वम्भ्यां बाधनं तयोः ॥ ७९॥  
  
तत्त्वमर्थयोस्तु बाधकत्वेऽन्यदपि कारणमुच्यते ।  
अज्ञातपुरुषार्थत्वाच्छ्रौतत्वात्तत्त्वमर्थयोः ।  
स्वमर्थमपरित्यज्य बाधकौ स्तां विरुद्धयोः ॥ ८०॥  
  
एवं तावद्यथोपक्रान्तेन प्रक्रियावर्त्मना न  
प्रत्यक्षादिप्रमाणान्तरैर्विरोधगन्धोऽपि सम्भाव्यते ।  
यदा पुनः सर्वप्रकारेणापि यतमाना नैवेमं  
वाक्यार्थं सम्भावयामः प्रत्यक्षादिप्रमाणान्तरविरोधत  
एव तस्मिन्नपि पक्ष उच्यते ।  
प्रत्यक्षादिविरुद्धं चेद्वाक्यमर्थं वदेत्क्वचित् ।  
स्यात्तु तद्दृष्टिविध्यर्थं योषाग्निवदसंशयम् ॥ ८१॥  
  
यदा तु तत्त्वमस्यादिवाक्यं सर्वप्रकारेणापि विचार्यमाणं  
न क्रियां कटाक्षेणापि वीक्षते तदा प्रसंख्यानादिव्यापारो  
दुस्सम्भाव्य इति । तदुच्यते ।  
वस्त्वेकनिष्ठं वाक्यं चेन्न तस्य स्यात्क्रियार्थता ।  
वस्तुनो ह्येकरूपत्वाद्विकल्पस्याप्यसम्भवः ॥ ८२॥  
  
भिन्नविषयत्वाच्च न प्रमाणान्तरविरोधः । कथम् ।  
उच्यते ।  
अपूर्वाधिगमं कुर्वत्प्रमाणं स्यान्न चेन्न तत् ।  
न विरोधस्ततो युक्तो विभिन्नार्थावबोधिनोः ॥ ८३॥  
  
य एवमपि भिन्नविषयाणां विरोधं वक्ति सोऽत्रापि विरोधं  
ब्रूयात् ।  
नायं शब्दः कुतो यस्माद्रूपं पश्यामि चक्षुषा ।  
इति यद्वत्तथैवायं विरोधोऽक्षजवाक्ययोः ॥ ८४॥  
  
प्रमाणानां सतां न विरोधः श्रोत्रादीनामिव  
भिन्नविषयत्वात् ।  
ययोश्चाभिन्नविषयत्वं तयोराखुनकुलयोरिव प्रतिनियत एव  
बाध्यबाधकभावः स्यात् । अतस्तदुच्यते ।  
प्रत्यक्षं चेन्न शाब्दं स्याच्छाब्दं चेदक्षजं  
कथम् ।  
प्रत्यक्षाभासः प्रत्यक्षे ह्यागमाभास आगमे ॥ ८५॥  
  
न च प्रतिज्ञाहेतुदृष्टान्तन्याय इह सम्भवति  
शब्दादीनां प्रत्येकं प्रमाणत्वादत आह ।  
स्वमहिम्ना प्रमाणानि कुर्वन्त्यर्थावबोधनम् ।  
इतरेतरसाचिव्ये प्रामाण्यं नेष्यते स्वतः ॥ ८६॥  
  
न च सुखदुःखादिसम्बन्धोऽवगत्यात्मनः  
प्रत्यक्षादिप्रमाणैर्गृह्यते येन विरोधः  
प्रत्यक्षादिप्रमाणैरुद्धाट्यते ।  
दुःखितावगतिश्चेत्स्यान्न प्रमीयेत सात्मवत् ।  
कर्मण्येव प्रमा न्याय्या न तु कर्तर्यपि क्वचित् ॥ ८७॥  
  
अभ्युपगमेऽपि च प्रसंख्यानशतेनापि नैव त्वं  
सम्भावितदोषान्मुच्यते । अत आह ।  
प्रमाणबद्धमूलत्वाद्दुःखित्वं केन वार्यते ।  
अग्न्युष्णवन्निवृत्तिश्चेन्नैरात्म्यं ह्येति सौगतम् ॥ ८८॥  
  
अथ मतम् ।  
निराकुर्यात्प्रसंख्यानं दुःखित्वं चेत्स्वनुष्ठितम् ।  
प्रत्यक्षादिविरुद्धत्वात्कथमुत्पादयेत्प्रमाम् ॥ ८९॥  
  
ननु प्रसंख्यानं नाम तत्त्वमस्यादिशब्दार्थान्वय-  
व्यतिरेकयुक्तिविषयबुद्ध्याम्रेडनमभिधीयते  
तच्चानुष्ठीयमानं प्रमितिवर्धनया परिपूर्णां  
प्रमितिं जनयति न पुनरैकाग्र्यवर्धनयेति ।  
यथाशेषाशुचिनीडे स्त्रीकृणपे कामिनीति निर्वस्तुकः  
पुरुषायासमात्रजनितः प्रत्यय इति । तन्न । यतः ।  
अभ्यासोपचयाद्बुद्धेर्यत्स्यादैकाग्र्यमेव तत् ।  
न हि प्रमाणान्यभ्यासात्कुर्वन्त्यर्थावबोधनम् ॥ ९०॥  
  
अभ्यासोपचिता कृत्स्नं भावना चेन्निवर्तयेत् ।  
नैकान्तिकी निवृत्तिरस्स्याद्भावनाजं हि तत्फलम् ॥ ९१॥  
  
अपि चाह ।  
दुःखस्मीत्यपि चेद्ध्वस्ता कल्पकोट्युपबृंहिता ।  
स्वल्पीयोऽभ्यासजास्थास्न्वी भावनेत्यत्र का प्रमा ॥ ९२॥  
  
ननु शास्त्रात्स्थास्नुत्वं भविष्यति । नैवम् ।  
यथावस्थितवस्तुयाथात्म्यावबोधमात्रकारित्वाच्छास्त्रस्य ।  
न हि पदार्थशक्त्याधानकृच्छास्त्रम् । प्रसिद्धं च  
लोके ।  
भावनाजं फलं यत्स्याद्यच्च स्यात्कर्मणः फलम् ।  
न तत्स्थास्न्विति मन्तव्यं द्रविडेष्विव सङ्गतम् ॥ ९३॥  
  
यद्यपि प्रत्यक्षादिप्रमाणोपातमात्मनो दुःखित्वम् ।  
तथापि तत्त्वमस्यादिवाक्योत्थप्रत्यय एव बलीयानिति  
निश्चयोऽव्यभिचारिप्रामाण्यवाक्योपत्तत्वात्प्रमेयस्य  
च स्वत एव निर्दुःखित्वसिद्धेः । प्रत्यक्षादेस्तु  
व्यभिचारित्वा-  
त्सम्भावनायाश्च पुरुषपरिकल्पनामात्राव-  
ष्टम्भत्वाच्चेति ।  
निर्दुःखित्वं स्वतस्सिद्धं प्रत्यक्षादेश्च दुःखिता ।  
को ह्यात्मानमनादृत्य विश्वसेद्बाह्यमानतः ॥ ९४॥  
  
सम्बन्धार्थ एव ।  
अपि प्रत्यक्षबाधेन प्रवृत्तिः प्रत्यगात्मनि ।  
᳚पराञ्चि खानि᳚ त्येतस्माद्वचसो गम्यते श्रुतेः ॥ ९५॥  
  
अभ्युपगम्यैवमुच्यते न तु प्रमाणं सत्प्रमाणान्तरेण  
विरुध्यत इत्यसकृदवोचाम । यत्रापि  
वाक्यप्रत्यक्षयोर्विरोधाशङ्का  
तत्रापि पुरुषमोहवशादेव सा जायते न तु परमार्थत इति ।  
अत आह ।  
प्रमां चेज्जनयेद्वाक्यं प्रत्यक्षादिविरोधिनीम् ।  
गौणीं प्रत्यक्षतां ब्रूयान्मुख्यार्थासम्भवाद्बुधः ॥ ९६॥  
  
तस्यार्थस्य सुखप्रतिपत्त्यर्थमुदाहरणम् ।  
अग्निस्सम्यगधीतेऽसौ जहासोच्चैश्च मञ्चकः ।  
यथा तद्वदहंवृत्त्या लक्ष्यतेऽनर्हयापि सः ॥ ९७॥  
  
कस्मात्पुनः कारणात्साक्षादेवात्मा नाभिधीयते किमनया  
कल्पनयेति तत्राह ।  
त्वमित्यतद्विहायान्यन्न वर्तात्मावबोधते ।  
समस्तीह त्वमर्थोऽपि गुणलेशेन वर्तते ॥ ९८॥  
  
कस्मात्पुनर्हेतोर्ह्यहमित्येतदपि गुणलेशेन वर्तते न पुनः  
साक्षादेवेति । विधूतसर्वकल्पनाकारणस्वाभाव्यादात्मनः  
अत आह ।  
व्योम्नि धूमतुषाराभ्रमलिनानीव दुर्धियः ।  
कल्पयेयुस्तथा मूढाः संसारं प्रत्यगात्मनि ॥ ९९॥  
  
ननु सर्वकल्पनानामप्यात्मन्यत्यन्तासम्भवे समानेऽहंवृत्तौ  
कः पक्षपाते हेतुर्येन वृत्त्यन्तराणि  
विधूयाहंवृत्त्यैवात्मोपलक्ष्यत इति । उच्यते ।  
चिन्निभेयमहंवृत्तिः प्रतीचीवात्मनोऽन्यतः ।  
पूर्वोक्तेभ्यश्च हेतुभ्यस्तस्मादात्मानयोच्यते ॥ १००॥  
  
वृत्तिभिर्युष्मदर्थाभिर्लक्ष्यते चेद्दृशिः परः ।  
अनात्मत्वं भवेत्तस्य वितथं च वचः श्रुतेः ॥ १०१॥  
  
यथोक्तेन ।  
अनेन गुणलेशेन ह्यत्यहंकर्तृकर्मया ।  
लक्ष्यतेऽसावहंवृत्त्या नाञ्जसात्राभिधीयते ॥ १०२॥  
  
नाञ्जसात्राभिधीयत इति को हेतुरिति चेत् ।  
षष्ठीगुणक्रियाजातिरूढयः शब्दहेतवः ।  
नात्मन्यन्यतमोऽमीषां तेनात्मा नाभिधीयते ॥ १०३॥  
  
यदि शब्दोऽभिधानाभिधेयत्वसम्बन्धाङ्गीकारेण नात्मनि  
वर्तते कथं शब्दादहं ब्रह्मास्मीति सम्यग्बोधोत्पत्तिः ।  
उच्यते ।  
असत्ये वर्त्मनि स्थित्वा निरुपायमुपेयते ।  
आत्मत्वकारणाद्विद्मो गुणवृत्त्या विबोधिताः ॥ १०४॥  
  
कथं पुनरभिधानमभिधेयेनानभिसम्बद्धं  
सदनभिधेयेऽर्थे  
प्रमां जनयतीति । शृणु यथानभिसम्बद्धमप्यनभिधे-  
येऽर्थेऽविद्यानिराकरणमुखेन बोधयतीत्याह ।  
शयानाः प्रायशो लोके बोध्यमानाः स्वनामभिः ।  
सहसैव प्रबुध्यन्ते यथैवं प्रत्यगात्मनि ॥ १०५॥  
  
न हि नाम्नास्ति सम्बन्धो व्युत्थितस्य शरीरतः ।  
तथापि बुध्यते तेन यथैवं तत्त्वमित्यतः ॥ १०६॥  
  
यथा च ।  
बोधाबोधौ नभोऽस्पृष्ट्वा कृष्णधीनीडगौ यथा ।  
बाध्येतरात्मकौ स्यातां तथेहात्मनि गम्यताम् ॥ १०७॥  
  
᳚असत्ये वर्त्मनि स्थित्वा᳚ इत्युपश्रुत्यातिविस्मितो महता  
सम्भ्रमेण कश्चिच्चोदयति ।  
नासन्नुपायो लोकेऽस्ति परमार्थविनिश्चये ।  
नासल्लिङ्गाद्धि बाष्पदेः कश्चिदग्निं प्रपद्यते ॥ १०८॥  
  
इत्येवं चोदयेद्योऽपि जोषयेत्तं घटादिना ।  
सदसद्भ्यां विभक्तोऽसौ पर्यायश्च न चानयोः ॥ १०९॥  
  
एवं कुचोद्यमुन्मूल्याथेदानीं प्रकृतमभिधीयते ।  
प्रकृतं  
चानभिधेये कथमभिधाश्रुतिरविद्याध्वंस्यात्मनि ज्ञानं  
जनयतीति । तत्रैव कारणान्तरमुच्यते ।  
अतिदुस्स्थोऽप्रबोधोऽत्र ह्यात्मैवास्य प्रबुद्धता ।  
निमित्तमात्राव्द्येत्येषा नासाग्रे बदरं यथा ॥ ११०॥  
  
अनुदितानस्तमितकूटस्थबोधमात्रस्वाभाव्यादात्मनो  
दुस्सम्भाव्योऽविद्यासद्भाव इति चेन्न । अविद्याप्रसिद्ध्यैव  
तत्सद्भावसिद्धेरुलूकनिशावदित्यत इदमुच्यते ।  
अहो धार्ष्ट्यमविद्याया न कश्चिदतिवर्तते ।  
प्रमाणं वस्त्वनादृत्य परमात्मेव तिष्ठति ॥ १११॥  
  
यस्मादविद्याप्रसिद्ध्यैवाविद्यासद्भावसिद्धिरत  
आत्मवस्तुवृत्तानुरोधेन न कथंचनापि तत्सम्भावनाप्यस्ति  
यत आह ।  
ज्ञानं यस्य निजं रूपं क्रियाकारकवर्जितम् ।  
सम्भावनाप्यविद्यायास्तत्र स्यात्केन हेतुना ॥ ११२॥  
  
सोऽयमेवमनुदितानस्तमितावगतिमात्रशरीर आत्मापि  
सन्नविचारितप्रसिद्धाविद्यामात्रव्यवहित एवातथैवेक्ष्यते  
यतोऽतः ।  
अनुमानादयं भावाव्द्यावृत्तोऽभावमाश्रितः ।  
ततोऽप्यस्य निवृत्तिः स्याद्वाक्यादेव बुभुत्सतः ॥ ११३॥  
  
न व्यावृत्तिर्यथा भावाद्भावेनैवाविशेषतः ।  
अभावादप्यभावत्वाद्व्यावृत्तिर्न तथेष्यते ॥ ११४॥  
  
भाववदभावादपि निवृत्तिरनुमानादेव किमिति न भवतीति  
चेच्छृणु ।  
यतो नानुमानेन व्याविद्धाशेषक्रियाकारकफलात्मनि  
स्वाराज्येऽभिषेक्तुं शक्यते तस्मात् ।  
अविद्यानिद्रया सोऽयं प्रसुप्तो दुर्विवेकया ।  
भावाभावव्युदासिन्या श्रुत्यैव प्रतिबोध्यते ॥ ११५॥  
  
अत्राहानुदितानस्तमितविज्ञानात्ममात्रस्वरूपत्वाद्दुस्सम्भाव्या  
अविद्येति । नैतदेवम् । कुतः । यत आह ।  
कुतो अविद्येति चोद्यं स्यान्नैव प्राग्घेत्वसम्भवात् ।  
कालत्रयापरिच्छित्तेर्न चोर्ध्वं चोद्यसम्भवः ॥ ११६॥  
  
यस्मात्तत्त्वमस्यादिवाक्यमेवात्मनोऽशेषामविद्यां  
निरन्वयामपनुदति तस्मात् ।  
अद्धातममनादृत्य प्रमाणं सदसीति ये ।  
बुभुत्सन्तेऽन्यतः कुर्युस्तेऽक्ष्णापि रसवेदनम् ॥ ११७॥  
  
एवमप्रतिहतामहं ब्रह्मेति प्रमां तत्त्वमस्यादिवाक्यं  
कुर्वदपि न प्रतिपादयतीति चेदभिमतं न कुतश्चनापि  
प्रतिपत्तिः स्यादत आह ।  
इदं चेदनृतं ब्रूयात्सत्यामवगतावपि ।  
न चान्यत्रापि विश्वासो ह्यवगत्यविशेषतः ॥ ११८॥  
  
न चोपादित्सिताद्वाक्यार्थाद्वाक्यार्थान्तरं कल्पयितुं  
युक्तम् । यस्मात् ।  
न चेदनुभवोऽतः स्यात्पदार्थावगतावपि ।  
कल्प्यं विध्यन्तरं तत्र न ह्यन्योऽर्थोऽवगम्यते ॥ ११९॥  
  
न च यथाभिमतोऽर्थो यथोक्तेन न्यायेन नावसीयते ।  
कोऽसौ न्याय इत्याह ।  
नामादिभ्यो निराकृत्य त्वमर्थं निष्परिग्रहः ।  
निस्स्पृहो युष्मदर्थेभ्यः शमादिविधिचोदितः ॥ १२०॥  
  
भङ्क्त्वा चान्नमयादींस्तान्पञ्चानात्मतयार्गलान् ।  
अहं ब्रह्मेति वाक्यार्थं वेत्ति चेन्नार्थ ईहया ॥ १२१॥  
  
न चेदेवमुपगम्यते वाक्यस्य प्रमाणस्य सतोऽप्रामाण्यं  
प्राप्नोति । तदाह ।  
यदर्थं च प्रवृत्तं यद्वाक्यं तत्र न चेच्छ्रुतम् ।  
प्रमामुत्पादयेत्तस्य प्रामाण्यं केन हेतुना ॥ १२२॥  
  
अथ मन्यसे ।  
जानीयाच्चेत्प्रसंख्यानाच्छब्दस्सत्यवचाः कथम् ।  
पारोक्ष्यं शब्दो नः प्राह प्रसंख्यानात्त्वसंशयम् ॥  
  
१२३॥  
  
न च युक्तिशब्दावृत्तिलक्षणात्प्रसंख्यानाद्यथाव-  
त्प्रतिपत्तिर्भविष्यतीति सम्भावयामः । यस्मात् ।  
युक्तिशब्दौ पुराप्यस्य न चेदकुरुतां प्रमाम् ।  
साक्षादावर्तनात्ताभ्यां किमपूर्वं फलिष्यति ॥ १२४॥  
  
अथैवमपि प्रसंख्यानमन्तरेण प्राणान्धारयितुं न  
शक्नोषीति चेच्छ्रवणादावेव सम्पादयिष्यामः । कथम् ।  
प्रसंख्याने श्रुतावस्य न्यायोऽस्त्वाम्रेडनात्मकः ।  
ईषच्छ्रुतं सामिश्रुतं सम्यक्श्रुत्वावगच्छति ॥ १२५॥  
  
ननु प्रसंख्यानविधिमनभ्युपगच्छतः पारमहंसी चर्या  
बौद्धादिचर्यावदशास्त्रपूर्विका प्राप्नोति  
ततश्चारूढपतितत्वं  
न स्यादशेषकर्मणां च निवृत्तिर्न प्राप्नोतीति । उच्यते ।  
त्वमर्थस्यावबोधाय विधिरप्याश्रितो यतः ।  
तमन्तरेण ये दोषास्तेऽपि नायान्त्यहेतवः ॥ १२६॥  
  
इति तृतीयोऽध्यायः ॥ ३॥  
  
अथ चतुर्थोऽध्यायः ।  
पूर्वाध्यायेषु यद्वस्तु विस्तरेणोदितं स्फुटम् ।  
संक्षेपतोऽधुना वक्ष्ये तदेव सुखवित्तये ॥ १॥  
  
संक्षेपविस्तराभ्यां हि मन्दोत्तमधियां नृणाम् ।  
वस्तूच्यमानमेत्यन्तःकरणं तेन भण्यते ॥ २॥  
  
आत्मानात्मा च लोकेऽस्मिन्प्रत्यक्षादिप्रमाणतः ।  
सिद्धस्तयोरनात्मा तु सर्वत्रैवात्मपूर्वकः ॥ ३॥  
  
अनात्मत्वं स्वतस्सिद्धं देहाद्भिन्नस्य वस्तुनः ।  
ज्ञातुरप्यात्मता तद्वन्मध्ये संशयदर्शनम् ॥ ४॥  
  
असाधारणांस्तयोर्धर्मान् ज्ञात्वा धूमाग्निवद्बुधः ।  
अनात्मनोऽथ बुद्ध्यन्तान् जानीयादनुमानतः ॥ ५॥  
  
इदमित्येव बाह्येऽर्थे ह्यहमित्येव बोद्धरि ।  
द्वयं दृष्टं यतो देहे तेनायं मुह्यते जनः ॥ ६॥  
  
केन पुनर्न्यायेनात्मानात्मनोरश्वमहिषयोरिव विभागः  
क्रियत इति । उच्यते ।  
न्यायः पुरोदितोऽस्माभिरात्मानात्मविभागकृत् ।  
तेनेदमर्थमुत्सार्य ह्यहमित्यत्र यो भवेत् ॥ ७॥  
  
विद्यात्तत्त्वमसीत्यस्माद्भावाभावदृशं सदा ।  
अनन्तरमबाह्यार्थं प्रत्यक्स्थं मुनिरञ्जसा ॥ ८॥  
  
उच्यतां तर्हि कया तु परिपाय्या वाक्यार्थं वेत्तीति ।  
उच्यते । अन्वयव्यतिरेकाभ्याम् ।  
त्यक्तकृत्स्नेदमर्थत्वात्त्यक्तोऽहमिति मन्यते ।  
नावगच्छाम्यहं यस्मान्निजात्मानमनात्मनः ॥ ९॥  
  
अथ शरीरादिबुद्धिपर्यन्तः स सर्वोऽनात्मैवेति  
प्रमाणाद्विनिश्चित्य  
किमिति बुभुत्सातो नोपरमते । शृणु ।  
अनुच्छिन्नबुभुत्सश्च प्रत्यग्घेतोरनात्मनः ।  
दोलायमानचित्तोऽयं मुह्यते भौतवन्नरः ॥ १०॥  
  
अविलुप्तविज्ञानात्मन आत्मत्वादेव नित्यसान्निध्याद्बुभुत्सुः  
किमिति न प्रतिपद्यत इति। यस्मात् ।  
यैरद्राक्षीत्पुरात्मानं यमनात्मेति वीक्षते ।  
दृष्टेर्द्रष्टारमात्मानं तैः प्रसिद्धैः प्रमित्सति ॥ ११॥  
  
कस्मात्पुनर्हेतोः पराचीनाभिः शब्दाद्यवलेहिनीभिर्बुद्धिभि-  
रात्मानमनात्मवन्न वीक्षत इति । उच्यते ।  
चक्षुर्न वीक्षते शब्दमतदात्मत्वकारणात् ।  
यथैवं भौतिकी दृष्टिर्नात्मानं परिपश्यति ॥ १२॥  
  
प्रत्यक्षादिप्रमाणस्वाभाव्यानुरोधेन  
तावत्तददर्शनकारणमुक्तम् ।  
अथ प्रमेयस्वाभाव्यानुरोधेन प्रतिषेध उच्यते ।  
धीविक्रियासहस्राणां हानोपादानधर्मिणाम् ।  
सदा साक्षिणमात्मानं प्रत्यक्त्वान्नाहमीक्षते ॥ १३॥  
  
क्व पुनरियं विवेकबुद्धिः किमात्मन्युतानात्मनीति । किंचातः ।  
यद्यात्मनि कूटस्थत्वव्याघातोऽनात्मदर्शित्वात् ।  
अथानात्मनि तस्याप्यचैतन्यान्न विवेकसम्बन्ध इति । उच्यते ।  
᳚दाह्यदाहकतैकत्र᳚ इत्युक्तपरिहारात् ।  
बुद्धावेव विवेकोऽयं यदनात्मतया भिदा ।  
बुद्धिमेवोपमृद्नाति कदलीं तत्फलं यथा ॥ १४॥  
  
सोऽयमतत्त्वे तत्त्वदृक् ।  
अनुमानप्रदीपेन हित्वा सर्वाननात्मनः ।  
संसारैकावलम्बिन्या तदभावं धियेप्सति ॥ १५॥  
  
योऽयमन्वयव्यतिरेकजो विवेक आत्मानात्मविभाग  
लक्षणोऽनात्मस्थः स्थाणौ संशयावबोधवत्-  
प्रतिपत्तव्योऽन्यथावस्तुस्वाभाव्यान्मृगतृष्णिकोदक-  
प्रबोधववदित्यत आह ।  
संसारबीजसंस्थोऽयं तद्धिया मुक्तिमिच्छति ।  
शशो निमीलनेनेव मृत्युं परिजिहीर्षति ॥ १६॥  
  
अस्यार्थस्य द्रढिम्ने श्रुत्युदाहरणम् ।  
इममर्थं पुरस्कृत्य श्रुत्या सम्यगुदाहृतम् ।  
᳚यच्चक्षुषे᳚ति विस्रब्धं ᳚न दृष्टे ᳚रिति  
च स्फुटम् ॥ १७॥  
  
बुद्ध्यन्तमपविद्ध्यैवं को न्वहं स्यामितीइक्षितुः ।  
श्रुतिस्तत्त्वमसीत्याह सर्वमानातिगामिनी ॥ १८॥  
  
एष संक्षेपतः पूर्वाध्यायत्रयस्यार्थ उक्तः ।  
सोऽयं न्याय्योऽपि वेदान्तार्थः शास्त्राचार्यप्रसाद-  
लभ्योऽप्यनपेक्षितशास्त्राचार्यप्रसादोऽनन्यापेक्ष-  
सिद्धस्वभावत्वात्कैश्चिच्छ्रद्धधानैर्न प्रतीयते ।  
तेषां संग्रहार्थमभिमतप्रामाण्योदाहरणम् ।  
भगवत्पूज्यपादैश्च उदाहार्येवमेव तु ।  
सुविस्पष्टोऽस्मदुक्तोऽर्थः सर्वभूतहितैषिभिः ॥ १९॥  
  
किं परमात्मन उपदेश उतापरमात्मन इति । किं चातः ।  
यदि परमात्मनस्तस्योपदेशमन्तरेणैव मुक्तत्वान्निरर्थक  
उपदेशः । अथापरमात्मनस्तस्यापि स्वत एव संसार-  
स्वभावत्वान्निष्फल उपदेशः । एवमुभयत्रापि  
दोषवत्त्वादत आह ।  
᳚अविविच्योभयं वक्ति श्रुतिश्चेत्स्याद्ग्रहस्तथा ᳚ ।  
इति पक्षमुपादाय पूर्वपक्षं निशात्य च ॥ २०॥  
  
तच्चेदमविवेकात्स्वतो विविक्तात्मने तत्त्वमसीत्युपदिष्टम् ।  
युष्मदस्मद्विभागज्ञे स्यादर्थवदिदं वचः ।  
यतोऽनभिज्ञे वाक्यं स्याद्बधिरेष्विव गायनम् ॥ २१॥  
  
तस्य च युष्मदस्मद्विभागविज्ञानस्य का युक्तिरुपायभावं  
प्रतिपद्यते । शृणु ।  
᳚अन्वयव्यतिरेकौ हि पदार्थस्य पदस्य च ।  
स्यादेतदहमित्यत्र युक्तिरेवावधारणम् ᳚ ॥ २२॥  
  
कथं तौ युक्तिरित्यत्राह ।  
᳚नाद्राक्षमहमित्यस्मिन् सुषुप्तेऽन्यन्मनागपि ।  
न वारयति दृष्टिं स्वां प्रत्ययं तु निषेधति ᳚ ॥ २३॥  
  
᳚एवं विज्ञातवाच्यार्थे श्रुतिलोकप्रसिद्धितः ।  
श्रुतिस्तत्त्वमसीत्याह श्रोतुर्मोहापनुत्तये ᳚ ॥ २४॥  
  
तत्र त्वमिति पदं यत्र लक्षणया वर्तते सोऽर्थ उच्यते ।  
᳚अहं शब्दस्य या निष्ठा ज्योतिषि प्रत्यगात्मनि ।  
सैवोक्ता सदसीत्येवं फलं तत्र विमुक्तता ᳚ ॥ २५॥  
  
अन्यच्चान्वयव्यतिरेकोदाहरणम् । तथा ।  
᳚छित्त्वा त्यक्तेन हस्तेन स्वयं नात्मा विशेष्यते ।  
तथा शिष्टेन सर्वेण येनयेन विशेष्यते ॥ २६॥  
  
विशेषणमिदं सर्वं साध्वलंकरणं यथा ।  
अविद्याध्यस्तमतः सर्वं ज्ञात आत्मन्यसद्भवेत् ॥ २७॥  
  
तस्मात्त्यक्तेन हस्तेन तुल्यं सर्वं विशेषणम् ।  
अनात्मत्वेन तस्माज्ज्ञो मुक्तः सर्वविशेषणैः ॥ २८॥  
  
ज्ञातैवात्मा सदा ग्राह्यो ज्ञेयमुत्सृज्य केवलः ।  
अहमित्यपि यद्ग्राह्यं व्यपेताङ्गसमं हि तत् ᳚ ॥ २९॥  
  
᳚दृश्यत्वादहमित्येष नात्मधर्मो घटादिवत् ।  
तथान्ये प्रत्यया ज्ञेया दोषाश्चात्मामलो ह्यतः ᳚ ॥ ३०॥  
  
सर्वन्यायोपसंग्रहः ।  
᳚नित्यमुक्तत्वविज्ञानं वाक्याद्भवति नान्यतः ।  
वाक्यार्थस्यापि विज्ञानं पदार्थस्मृतिपूर्वकम् ॥ ३१॥  
  
अन्वयव्यतिरेकाभ्यां पदार्थस्स्मर्यते ध्रुवम् ।  
एवं निर्दुःखमात्मानमक्रियं प्रतिपद्यते ॥ ३२॥  
  
सदेवेत्यादिवाक्येभ्यः प्रमा स्फुटतरा भवेत् ।  
दशमस्त्वमसीत्यस्माद्यथैवं प्रत्यगात्मनि ᳚ ॥ ३३॥  
  
वीक्षापन्नस्योदाहरणम् ।  
᳚नवबुद्ध्यपहाराद्धि स्वात्मानं दशपूरणम् ।  
अपश्यन् ज्ञातुमेवेच्छेत्स्वमात्मानं जनस्तथा ॥ ३४॥  
  
अविद्याबद्धचक्षुष्ट्वात्कामापहृतधीः सदा ।  
विविक्तं दृशिमात्मानं नेक्षते दशमं यथा ᳚ ॥ ३५॥  
  
सोऽयमेवमविद्यापटलावगुण्ठितदृष्टिः सन्  
कथमुत्थाप्यत इत्याह ।  
यथा स्वापनिमित्तेन स्वप्नदृक्प्रतिबोधितः ।  
करणं कर्म कर्तारं स्वाप्नं नैवेक्षते स्वतः ॥ ३६॥  
  
अनात्मज्ञस्तथैवायं सम्यक् श्रुत्यावबोधितः ।  
गुरुं शास्त्रं तथा मूढं स्वात्मनोऽन्यं न पश्यति ॥ ३७॥  
  
स किं सकलसंसारप्रविविक्तमात्मानं वाक्यात्प्रतिपद्यत  
उत नेतीति । अत्र ब्रूमः । कूटस्थावगतिशेषमात्रत्वा-  
त्प्रतिपत्तेरत आह ।  
दण्डावसाननिष्ठस्स्याद्दण्डसर्पो यथा तथा ।  
नित्यावगतिनिष्ठं स्याद्वाक्याज्जगदसंशयम् ॥ ३८॥  
  
कुत एतत् । यस्मात् ।  
पश्यन्निति यदाहोच्चैः प्रत्यक्त्वमजमव्ययम् ।  
अपूर्वानपरानन्तं त्वमा तदुपलक्ष्यते ॥ ३९॥  
  
तत्त्वमस्यादिवाक्योत्थविज्ञानैव बाध्यते । यस्मात् ।  
अस्माद्यदपरं रूपं नास्तीत्येव निरूप्यते ।  
अन्यथाग्रहणाभावाद्बीजं तत्स्वप्नबोधयोः ॥ ४०॥  
  
अस्यार्थस्य द्रढिम्न उदाहरणम् ।  
᳚कार्यकारणबद्धौ ताविष्येते विश्वतैजसौ ।  
प्राज्ञः कारणबद्धस्तु द्वौ तौ तुर्ये न सिध्यतः ᳚ ॥ ४१॥  
  
᳚अन्यथागृहणतः स्वप्नो निद्रा तत्त्वमजानतः ।  
विपर्यासे तयोः क्षीणे तुरीयं पदमश्नुते ᳚ ॥ ४२॥  
  
तथा भगवत्पादीयमुदाहरणम् ।  
᳚सुषुप्ताख्यं तमोऽज्ञानं बीजं स्वप्नप्रबोधयोः ।  
आत्मबोधप्रदग्धं स्याद्बीजं दग्धं यथाभवम् ᳚ ॥  
  
४३॥  
  
एवं गौडैर्द्राविडैर्नः पूज्यैरयमर्थः प्रभाषितः ।  
अज्ञानमात्रोपाधिस्सन्नहमादिदृगीश्वरः ॥ ४४॥  
  
तत्रान्यथाग्रहणवदन्यथाग्रहणबीजमग्रहणमनात्मधर्म  
एवेत्याह ।  
इदं ज्ञानमहं ज्ञाता ज्ञेयमेतदिति त्रयम् ।  
योऽविकारो विजानाति परागेवास्य तत्तमः ॥ ४५॥  
  
यत एतदेवमतस्तस्यैव  
बीजात्मनस्तमसश्चित्तधर्मविशिष्टस्य  
स्वकार्यद्वितीयाभिसम्बन्धो न त्वविकारिण आत्मन इत्याह  
दृष्टान्तेन ।  
रूपप्रकाशयोर्यद्वत्संगतिर्विक्रियावतः ।  
सुखदुःखादिसम्बन्धश्चित्तस्यैवं विकारिणः ॥ ४६॥  
  
तदेतदन्वयव्यतिरेकाभ्यां दर्शयिष्यन्नाह ।  
सम्प्रसादेऽविकारित्वादस्तं याते विकारिणि ।  
पश्यतो नात्मनः किंचिद्द्वितीयं स्पृशतेऽण्वपि ॥ ४७॥  
  
सोऽयं कूटस्थज्ञानमूर्तिरात्मा ।  
यथा प्राज्ञे तथैवायं स्वप्नजागरितान्तयोः ।  
पश्यन्नप्यविकारित्वाद्द्वितीयं न पश्यति ॥ ४८॥  
  
एवं ज्ञानवतो नास्ति ममाहंमतिसंश्रयः ।  
भास्वत्प्रदीपहस्तस्य ह्यन्धकार इवाग्रतः ॥ ४९॥  
  
तत्र दृष्टान्तः ।  
आ प्रबोधाद्यथासिद्धिर्द्वैतादन्यस्य वस्तुनः ।  
बोधादेवमसिद्धत्वं बुद्ध्यादेः प्रत्यगात्मनः ॥ ५०॥  
  
स एष विद्वान्हानोपादानशून्यमात्मानमात्मनि पश्यन् ।  
सर्वमेवानुजानाति सर्वमेव निषेधति ।  
भेदात्मलाभोऽनुज्ञा स्यान्निषेधोऽतत्स्वभावतः ॥ ५१॥  
  
सर्वस्योक्तत्वादुपसंहारः ।  
परमाथार्थनिष्ठं यत्सर्ववेदान्तनिश्चितम् ।  
तमोपनुद्धियां ज्ञानं तदेतत्कथितं मया ॥ ५२॥  
  
एतावदिहोक्तम् ।  
नेहात्मविन्मदन्योऽस्ति न मत्तोऽज्ञोऽस्ति कश्चन ।  
इत्यजानन्विजानाति यस्स ब्रह्मविदुत्तमः ॥ ५३॥  
  
एवमात्मानं ज्ञात्वा किं प्रवर्तितव्यमुत निवर्तितव्यमाहोस्वि-  
न्मुक्तप्रग्रहतेति । उच्यते ।  
ज्ञेयाभिन्नमिदं यस्माज्ज्ञेयवस्त्वनुसार्यतः ।  
न प्रवृत्तिं निवृत्तिं वा कटाक्षेणापि वीक्षते ॥ ५४॥  
  
कुत एतज्ज्ञेयाभिन्नमिति । यतः ।  
प्रागात्मबोधाद्बोधोऽयं बाह्यवस्तूपसर्जनः ।  
प्रध्वस्ताखिलसंसार आत्मैकालम्बनः श्रुतेः ॥ ५५॥  
  
एवमवगतपरमार्थतत्त्वस्य न शेषशेषिभाव-  
स्तत्कारणस्योत्सारितत्वादित्याह ।  
वास्तवेनैव वृत्तेन निरुणद्धि यतो भवम् ।  
निवृत्तिमपि मृद्नाति सम्यग्बोधः प्रवृत्तिवत् ॥ ५६॥  
  
सकृदात्मप्रसूत्यैव निरुणद्ध्यखिलं भवम् ।  
ध्वान्तमात्रनिरासेन न ततोऽन्यान्यथामतिः ॥ ५७॥  
  
देशकालाद्यसम्बद्धाद्देशादेर्मोहकार्यतः ।  
नानुत्पन्नमदग्धं वा ज्ञानमज्ञानमस्त्यतः ॥ ५८॥  
  
सम्यग्ज्ञानशिखिप्लुष्टमोहतत्कार्यरूपिणः ।  
सकृन्निवृत्तेर्बाध्यस्य किं कार्यमवशिष्यते ॥ ५९॥  
  
वास्तवेनैव वृत्तेनाविद्यायाः प्रध्वस्तत्वान्न  
किंचिदवशिष्यत इत्युक्तः परिहारः । अथापरस्साम्प्रदायिकः  
परिहारः ।  
निवृत्तसर्पस्सर्पोत्थं यथा कम्पं न मुञ्चति ।  
विध्वस्ताखिलमोहोऽपि मोहकार्यं तथात्मवित् ॥ ६०॥  
  
यतः प्रवृत्तिबीजमुच्छिन्नं तस्मात् ।  
तरोरुत्खातमूलस्य शोषेणैव यथा क्षयः ।  
तथा बुद्धात्मतत्त्वस्य निवृत्त्यैव तनुक्षयः ॥ ६१॥  
  
अथालेपकपक्षनिरासार्थमाह ।  
बुद्धद्वैतसत्त्वस्य यथेष्टाचरणं यदि ।  
शुनां तत्त्वदृशां चैव को भेदोऽशुचिभक्षणे ॥ ६२॥  
  
कस्मान्न भवति । यस्मात् ।  
अधर्माज्जायतेऽज्ञानं यथेष्टाचरणं ततः ।  
धर्मकार्ये कथं तत्स्याद्यत्र धर्मोऽपि नेष्यते ॥ ६३॥  
  
प्रत्याचक्षाण आहातो यथेष्टाचरणं हरिः ।  
᳚यस्य सर्वे समारम्भाः ᳚ ᳚प्रकाशं चे ᳚ति  
सर्वदृक् ॥ ६४॥  
  
तिष्ठतु तावत्सर्वप्रवृत्तिबीजघस्मरं ज्ञानं  
मुमुक्ष्ववस्थायामपि न सम्भवति यथेष्टाचरणम् ।  
तदाह ।  
᳚ यो हि यत्र विरक्तः स्यान्नासौ तस्मै प्रवर्तते ।  
लोकत्रयविरक्तत्वान्मुमुक्षुः किमितीहते ᳚ ॥ ६५॥  
  
तत्र दृष्टान्तः ।  
᳚क्षुधया पीड्यमानोऽपि न विषं ह्यत्तुमिच्छति ।  
मिष्टान्नध्वस्ततृड् जानन्नामूढस्तज्जिघत्सति ᳚ ॥ ६६॥  
  
यतोऽवगतपरमार्थतत्त्वस्य यथेष्टाचरणं न मनागपि  
घटते मुमुक्षुत्वेऽपि च तस्मात् ।  
रागो लिङ्गमबोधस्य चित्तव्यायामभूमिषु ।  
कुतः शाड्वलता तस्य यस्याग्निः कोटरे तरोः ॥ ६७॥  
  
सकलपुरुषार्थसमाप्तिकारिणोऽस्यात्मावबोधस्य कुतः  
प्रसूतिरिति । उच्यते ।  
अमानित्वादिनिष्ठो यो यश्चाद्वेष्ट्रादिसाधनः ।  
ज्ञानमुत्पद्यते तस्य न बहिर्मुखचेतसः ॥ ६८॥  
  
उत्पन्न आत्मविज्ञाने किमविद्याकार्यत्वात्प्रवृत्तिवन्निवृत्त्या-  
त्मकामानित्वदयो निवर्तन्त उत नेति । नेति ब्रूमः । किं  
कारणम् । निवृत्तिशास्त्राविरुद्धस्वाभाव्यात्परमात्मनो  
न तु नियोगवशात् । कथं तर्हि । शृणु ।  
उत्पन्नात्मप्रबोधस्य त्वद्वेष्टृत्वादयो गुणाः ।  
अयत्नतो भवन्त्यस्य न तु साधनरूपिणः ॥ ६९॥  
  
यत एतदेवमतः ।  
इमां ग्रन्थमुपादित्सुरमानित्वादिसाधनः ।  
यत्नतः स्यान्न दुर्वृत्तः प्रत्यग्धर्मानुगो ह्ययम् ॥ ७०॥  
  
न दातव्यश्चायं ग्रन्थः ।  
नाविरक्ताय संसारान्नानिरस्तैषणाय च ।  
न चायमवते देयं वेदान्तार्थप्रवेशनम् ॥ ७१॥  
  
ज्ञात्वा यथोदितं सम्यग्ज्ञातव्यं नावशिष्यते ।  
न चानिरस्तकर्मेदं जानीयादञ्जसा ततः ॥ ७२॥  
  
निरस्तसर्वकर्माणः प्रत्यक्प्रवणबुद्धयः ।  
निष्कामा यतयः शान्ता जानन्तीदं यथोदितम् ॥ ७३॥  
  
श्रीमच्छङ्करपादपद्मयुगलं संसेव्य लब्ध्वोचिवान्  
  ज्ञानं पारमहंस्यमेतदमलं स्वान्तान्धकारापनुत् ।  
मा भूदत्र विरोधिनी मतिरतः सद्भिः परीक्ष्यं बुधैः  
  सर्वत्रैव विशुद्धये मतमिदं सन्तः परं कारणम् ॥  
  
७४॥  
  
सुभाषितं चार्वपि नामहात्मनां  
     दिवाकरो नक्तदृशामिवामलः ।  
प्रभाति भात्येव विशुद्धचेतसां  
     निधिर्यथापास्ततृषां महाधनः ॥ ७५॥  
  
विष्णोः पादानुगां यां निखिलभवनुदं शंकरोऽवाप  
योगात्  
सर्वज्ञं ब्रह्मसंस्थं मुनिगणसहितं सम्यगभ्यर्च्य  
भक्तया ।  
विद्यां गङ्गामिवाहं प्रवरगुणनिधेः प्राप्य वेदान्तदीप्तां  
कारुण्यात्तामवोचं जनिमृतिनिवहध्वस्तये दुःखितेभ्यः ॥ ७६॥  
  
वेदान्तोदरवर्ति भास्वदमलं ध्वान्तच्छिदस्मद्धियो  
   दिव्यं ज्ञानमतीद्रियेऽपिविषये व्याहन्यते न क्वचित् ।  
यो नो न्यायशलाकयैव निखिलं संसारबीजं तमः  
   प्रोत्सार्याविरकार्षीद्गुरुगुरुः पूज्याय तस्मै नमः ॥ ७७॥  
  
सम्बन्धोक्तिरियं साध्वी प्रतिश्लोकमुदाहृता ।  
नैष्कर्म्यसिद्धेर्ज्ञात्वेमां व्याख्यातासौ भवेद्ध्रुवम्  
॥ ७८॥  
  
इति चतुर्थोऽध्यायः ॥ ४॥  
  
इति ।  
  
  
Encoded and proofread by Sunder Hattangadi sunderh@hotmail.com  
  
