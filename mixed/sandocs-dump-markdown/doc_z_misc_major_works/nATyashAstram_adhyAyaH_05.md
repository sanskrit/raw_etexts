+++
"Text title" = "naaTyashaastra adhyaaya 5"
"File name" = "natya05.itx"
itxtitle = "nATyashAstram adhyAyaH 05"
engtitle = "Natya Shastra Chapter 5"
Category = "natyashastra, major_works, bharata"
Location = "doc_z_misc_major_works"
Sublocation = "major_works"
Texttype = "pramukha"
Author = "Sage Bharata"
Language = "Sanskrit"
Subject = "philosophy/hinduism/culture"
"Transliterated by" = "dpadmakar at hotmail.com"
"Proofread by" = "dpadmakar at hotmail.com"
"Latest update" = "May 24, 2001"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "नाट्यशास्त्रम् अध्यायः ०५"

+++
  
 नाट्यशास्त्रम् अध्यायः ५   
  
        ॥ श्रीरस्तु ॥  
  
भरतमुनिप्रणीतं नाट्यशास्त्रम्  
अथ पूर्वरङ्गविधानो नाम पञ्चमोऽध्यायः ।  
  
भरतस्य  वचः श्रुत्वा नाट्यसन्तानकारणम् ।  
पुनरेवाब्रुवन्वाक्यमृषयो हृष्टमानसाः ॥ १॥  
  
यथा  नाट्यस्य जन्मेदं जर्जरस्य च सम्भवः ।  
विघ्नानां शमनं चैव दैवतानां च पूजनम् ॥ २॥  
  
तदस्माभिः श्रुतं सर्वं गृहीत्वा चावधारितम् ।  
निखिलेन यथातत्त्वमिच्छामो वेदितुं पुनः ॥ ३॥  
  
पूर्वरङ्गं महातेजः सर्वलक्षणसंयुतम् ।  
यथा बुद्ध्यामहे ब्रह्मंस्तथा व्याख्यातुमर्हसि ॥ ४॥  
  
तेषां तु वचनं श्रुत्वा मुनीनां भरतो मुनिः ।  
प्रत्युवाच पुनर्वाक्यं पूर्वरङ्गविधिं प्रति ॥ ५॥  
  
पूर्वरङ्गं महाभागा गदतो मे निबोधत ।  
पादभागाः कलाश्चैव परिवर्तास्तथैव च ॥ ६॥  
  
यस्माद्रङ्गे प्रयोगोऽयं पूर्वमेव प्रयुज्यते ।  
तस्मादयं पूर्वरङ्गो विज्ञेयो द्विजसत्तमाः ॥ ७॥  
  
अस्याङ्गानि तु कार्याणि यथावदनुपूर्वशः ।  
तन्त्रीभाण्डसमायोअगैः पाठ्ययोगकृतैस्तथा ॥ ८॥  
  
प्रत्याहारोऽवतरणं तथा ह्यारम्भ एव च ।  
आश्रावणा वक्त्रपाणिस्तथा च परिघट्टना ॥ ९॥  
  
सङ्घोटना ततः कार्या मार्गासारितमेव च ।  
ज्येष्ठमध्यकनिष्ठानि तथैवासारतानि च ॥ १०॥  
  
एतानि तु बहिर्गीतान्यन्तर्यवनिकागतैः ।  
प्रयोक्तृभिः  प्रयोज्यानि तन्त्रीभाण्डकृतानि च ॥११॥  
  
ततः सर्वैस्तु कुतपैः संयुक्तानीह कारयेत् ।  
विघट्य वै यवनिकां नृत्तपाठ्यकृतानि तु ॥ १२॥  
  
गीतानां मद्रकादीनां योज्यमेकं तु गीतकम् ।  
वर्धमानमथापीह  ताण्डवं यत्र युज्यते ॥ १३॥  
  
ततश्चोत्थापनं कार्यं परिवर्तनमेव च  ।  
नान्दी शुष्कावकृष्टा च रङ्गद्वारं तथैव च ॥ १४॥  
  
चारि चैव ततः कार्या महाचारी तथैव च ।  
त्रिकं प्ररोचनां चापि पूर्वरङ्गे भवन्ति हि ॥ १५॥  
  
एतान्यङ्गानि कार्याणि पूर्वरङ्गविधौ द्विजाः ।  
एतेषां लक्षणमहं व्याख्यास्याम्यनुपूर्वशः ॥ १६॥  
  
कुतपस्य तु विन्यासः प्रत्याहार इति स्मृतः ।  
तथावतरणं प्रोक्तं गायिकानां निवेशनम् ॥ १७॥  
  
परिगीतक्रियारम्भ आरम्भ इति कीर्तितः ।  
आतोद्यरञ्जनार्थं  तु भवेदाश्रावणाविधिः ॥ १८॥  
  
वाद्यवृत्तिविभागार्थं वक्त्रपाणिर्विधीयते ।  
तन्त्र्योजःकरणार्थं तु भवेच्च परिघट्टना ॥ १९॥  
  
तथा पाणिविभागार्थं भवेत्संघोटनाविधिः ।  
तन्त्रीभाण्डसमायोगान्मार्गासारितमिष्यते ॥ २०॥  
  
कलापातविभागार्थं भवेदासारितक्रिया ।  
कीर्तनाद्देवतानां च ज्ञेयो गीतविधिस्तथा ॥ २१॥  
  
[अतः परं प्रवक्ष्यमि ह्युत्थापनविधिक्रियाम् ।]  
यस्मादुत्थापयन्त्यत्र प्रयोगं नान्दिपाठकाः ।  
पूर्वमेव तु रङ्गेऽस्मिंस्तस्मादुत्थापनं स्मृतम् ॥ २२॥  
  
यस्माच्च लोकपालानां परिवृत्य चतुर्दिशम् ।  
वन्दनानि प्रकुर्वन्ति तस्माच्च परिवर्तनम् ॥ २३॥  
  
आशीर्वचनसंयुक्ता नित्यं यस्मात्प्रयुज्यते ।  
देवद्विजनृपादीनां तस्मान्नान्दीति संज्ञिता ॥ २४॥  
  
अत्र शुष्काक्षरैरेव ह्यवकृष्टा ध्रुवा यतः ।  
तस्माच्छुष्कावकृष्टेयं जर्जरश्लोकदर्शिता ॥ २५॥  
  
यस्मादभिनयस्त्वत्र प्रथमं ह्यवतार्यते ।  
रङ्गद्वारमतो ज्ञेयं वागङ्गाभिनयात्मकम् ॥ २६॥  
  
शृङ्गारस्य प्रचरणाच्चारी सम्परिकीर्तिता ।  
रौद्रप्रचरणाच्चापि महाचारीति कीर्तिता ॥ २७॥  
  
विदूषकः सूत्रधारस्तथा वै पारिपार्श्वकः ।  
यत्र कुर्वन्ति सञ्जल्पं तच्चापि त्रिगतं मतम् ॥ २८॥  
  
उपक्षेपेण काव्यस्य हेतुयुक्तिसमाश्रया ।  
सिद्धेनामन्त्रणा या तु विज्ञेया स प्ररोचना ॥ २९॥  
  
अतः परं प्रवक्ष्यामि ह्याश्रावणविधिक्रियाम् ।  
बहिर्गीतविधौ सम्यगुत्पत्तिं कारणं तथा ॥ ३०॥  
  
चित्रदक्षिणवृतौ तु सप्तरूपे प्रवर्तिते ।  
सोपोहने सनिर्गीते देवस्तुत्यभिनन्दिते ॥ ३१॥  
  
नारदाद्यैस्तु गन्धर्वैः सभायां देवदानवाः ।  
निर्गीतं श्राविताः सम्यग्लयतालसमन्वितम् ॥ ३२॥  
  
तच्छ्रुत्वा तु सुखं गानं देवस्तुत्यभिनन्दितम्  
अभवन्क्षुभिताः सर्वे मात्सर्याद्दैत्यराक्षसाः ॥ ३३॥  
  
सम्प्रधार्य च तेऽन्योन्यमित्यवोचन्नवस्थिताः ।  
निर्गीतं तु सवादित्रमिदं गृह्णीमहे वयम् ॥३४॥  
  
सप्तरूपेण सन्तुष्टा देवाः कर्मानुकीर्तनात् ।  
वयं गृह्णीम निर्गीतं तुष्यामोऽत्रैव  सर्वदा ॥ ३५॥  
  
ते तत्र तुष्टा दैत्यास्तु साधयन्ति  पुनः पुनः ।  
रुष्टाश्चापि ततो देवाः प्रत्यभाषन्त नारदम् ॥ ३६॥  
  
एते  तुष्यन्ति निर्गीते दानवा सह राक्षसैः ।  
प्रणश्यतु प्रयोगोऽयं कथं वा मन्यते भवान् ॥ ३७॥  
  
देवानां वचनं श्रुत्वा नारदो वाक्यमब्रवीत् ।  
धातुवाद्याश्रयकृतं निर्गीतं मा प्रणश्यतु ॥ ३८॥  
  
किन्तूपोहनसंयुक्तं धातुवाद्यविभूषितम् ।  
भविष्यतीदं निर्गीतं सप्तरूपविधानतः ॥ ३९॥  
  
निर्गीतेनावबद्धाश्च दैत्यदानवराक्षसाः ।  
न क्षोभं न विघातं च करिष्यन्तीह  तोषिताः ॥ ४०॥  
  
एवं निर्गीतमेतत्तु दैत्यानां स्पर्धया द्विजाः ।  
देवानां बहुमानेन बहिर्गीतमिति स्मृतम्  ॥ ४१॥  
  
धातुभिश्चित्रवीणायां गुरुलघ्वक्षरान्वितम् ।  
वर्णालङ्कारसंयुक्तं प्रयोक्तव्यं बुधैरथ॥ ४२॥  
  
निर्गीतं गेयते यस्मादपदं वर्णयोजनात् ।  
असूयया  च देवानां बहिर्गीतमिदं स्मृतम् ॥४३॥  
  
निर्गीतं यन्मया प्रोक्तं सप्तरूपसमन्वितम् ।  
उत्थापनादिकं यच्च तस्य कारणमुच्यते ॥ ४४॥  
  
आश्रावणायां युक्तायां दैत्यास्तुष्यन्ति नित्यशः ।  
वक्त्रपाणौ कृते चैव नित्यं  तुष्यन्ति दानवाः ॥ ४५॥  
  
परिघट्टनया तुष्टा युक्तायां राक्षसां  गणाः ।  
सङ्घोटनक्रियायां च तुष्यन्त्यपि च गुह्यकाः ॥ ४६॥  
  
मार्गासारितमासाद्य तुष्टा यक्षा भवन्ति हि  ।  
गीतकेषु प्रयुक्तेषु देवास्तुष्यन्ति नित्यशः ॥४७॥  
  
वर्धमाने प्रयुक्ते तु रुद्रस्तुष्यति सानुगः ।  
तथा  चोत्थापने युक्ते ब्रह्मा तुष्टो भवेदिह ॥ ४८॥  
  
तुष्यन्ति लोकपालाश्च प्रयुक्ते  परिवर्तने ।  
नान्दीप्रयोगेऽथ  कृते प्रीतो भवति चन्द्रमाः ॥ ४९॥  
  
युक्तायामवकृष्टायां प्रीता  नागा भवन्ति हि ।  
तथा शुष्कावकृष्टायां प्रीतः पितृगणो भवेत् ॥५०॥  
  
रङ्गद्वारे प्रयुक्ते तु विष्णुः प्रीतो भवेदिह ।  
जर्जरस्य प्रयोगे तु तुष्टा विघ्नविनायकाः ॥ ५१॥  
  
तथा चार्या प्रयुक्तायामुमा तुष्टा भवेदिह ।  
महाचार्या प्रयुक्तायां तुष्टो भूतगणो भवेत् ॥ ५२॥  
  
आश्रावणादिचार्यन्तमेतद्दैवतपूजनम् ।  
पूर्वरङ्गे मया ख्यातं तथा चाङ्गविकल्पनम्  ॥ ५३॥  
  
देवस्तुष्यन्ति यो येन यस्य यन्मनसः प्रियम् ।  
तत्तथा  पूर्वरङ्गे तु मया प्रोकं द्विजोत्तमाः ॥ ५४॥  
  
सर्वदैवतपूजार्हं सर्वदैवतपूजनम् ।  
धन्यं यशस्यमायुष्यं  पूर्वरङ्गप्रवर्तनम् ॥५५॥  
  
दैत्यदानवतुष्ट्यर्थं सर्वेषां च दिवौकसाम् ।  
निर्गीतानि सगीतानि पूर्वरङ्गकृतानि तु ॥ ५६॥  
  
[या विद्या  यानि शिल्पानि या गतिर्यश्च चेष्टितम्  ।  
लोकालोकस्य जगतस्तदस्मिन्नाटकाश्रये ॥ ]  
निर्गीतानां सगीतानां वर्धमानस्य  चैव हि ।  
ध्रुवाविधाने वक्ष्यामि लक्षणं कर्म चैव हि ॥ ५७॥  
  
प्रयुज्य गीतकविधिं वर्धमानमथापि च ।  
गीतकान्ते ततश्चापि कार्या ह्युत्थापनी ध्रुवा ॥ ५८॥  
  
अदौ द्वे च चतुर्थं चाप्यष्टमैकादशे तथा ।  
गुर्वक्षराणि जानीयत्पादे ह्येकादशे तथा ॥ ५९॥  
  
चतुष्पदा भवेत्सा तु चतुरश्रा तथैव च ।  
चतुर्भिस्सन्निपातैश्च  त्रिलया त्रियतिस्तथा ॥ ६०॥  
  
परिवर्ताश्च चत्वारः पाणयस्त्रय एव च ।  
जात्या चैव हि विश्लोका तां च तालेन योजयेत् ॥ ६१॥  
  
शम्या तु द्विकला कार्या तलो द्विकल एव च ।  
पुनश्चैककला शम्या सन्निपातः कलात्रयम् ॥ ६२॥  
  
एवमष्टकलः कार्यः सन्निपातो  विअचक्षणैः ।  
चत्वारः सन्निपाताश्च परिवर्तः स उच्यते ॥ ६३॥  
  
पूर्वं स्थितलयः कार्यः परिवर्तो विचक्षणैः ।  
तृतीये सन्निपाते तु तस्या भाण्डग्रहो भवेत् ॥ ६४॥  
  
एकस्मिन्परिवर्ते तु गते प्राप्ते द्वितीयके ।  
कार्यं मध्यलये तज्ज्ञैः सूत्रधारप्रवेशनम् ॥ ६५॥  
  
पुष्पाञ्जलिं समादाय रक्षामङ्गलसंस्कृताः ।  
शुद्धवस्त्राः सुमनसस्तथा चाद्भुतदृष्टयः ॥ ६६॥  
  
स्थानन्तु वैष्णवं कृत्वा सौष्ठवाङ्गपुरस्कृतम् ।  
दीक्षिताः शुचयश्चैव  प्रविशेयुः समं त्रयः ॥ ६७॥  
  
भृङ्गारजर्जरधरौ भवेतां पारिपार्श्विकौ ।  
मध्ये तु सूत्रभृत्ताभ्यां वृत्तः पञ्चपदीं व्रजेत् ॥ ६८॥  
  
पदानि पञ्च गच्छेयुर्ब्रह्मणो यजनेच्छया ।  
पदानाञ्चापि विक्षेपं व्याख्यास्याम्यनुपूर्वशः ॥ ६९॥  
  
त्रितालान्तरविष्कम्भमुत्क्षिपेच्चरणं शनैः  
पार्श्वोत्थानोत्थितं चैव तन्मध्ये पातयेत्पुनः ॥ ७०॥  
  
एवं पञ्चपदीं गत्वा सूत्रधारः सहेतरः ।  
सूचीं वामपदे दद्याद्विक्षेपं दक्षिणेन च ॥ ७१॥  
  
पुष्पाञ्जल्यपवर्गश्च कार्यो ब्राह्मेऽथ मण्डले ।  
रङ्गपीठस्य मध्ये तु स्वयं ब्रह्मा प्रतिष्ठितः ॥ ७२॥  
  
ततः सललितैर्हस्तैरभिवन्द्य पितामहम् ।  
अभिवादानि कार्याणि त्रीणि हस्तेन भूतले ॥ ७३॥  
  
कालप्रकर्षहेतोश्च पादानां प्रविभागतः ।  
सूत्रधारप्रवेशाद्यो वन्दनाभिनयान्तकः ॥ ७४॥  
  
द्वितीयः परिवर्तस्तु कार्यो मध्यलयाश्रितः ।  
ततः परं तृतीये तु मण्डलस्य प्रदक्षिणम् ॥७५॥  
  
भवेदाचमनं चैव जर्जरग्रहणं तथा ।  
उत्थाय मण्डलात्तूर्णं दक्षिणं पादमुद्धरेत् ॥७६॥  
  
वेधं  तेनैव कुर्वीत विक्षेपं वामकेन च ।  
पुनश्च दक्षिणं पादं पार्श्वसंस्थं समुद्धरेत् ॥ ७७॥  
  
ततश्च वामवेधस्तु विक्षेपो दक्षिणस्य च ।  
इत्यनेन विधानेन सम्यक्कृत्वा प्रदिक्षणम् ॥ ७८॥  
  
भृङ्गारभृतमाहूय शौचं चापि समाचरेत् ।  
यथान्यायं तु कर्तव्या तेन ह्याचमनक्रिया ॥ ७९॥  
  
आत्मप्रोक्षणमेवाद्भिः कर्तव्यं तु यथाक्रमम् ।  
प्रयत्नकृतशौचेन सूत्रधारेण यत्नतः ॥ ८०॥  
  
सन्निपातसमं ग्राह्यो जर्जरो विघ्नजर्जरः ।  
प्रदक्षिणाद्यो विज्ञेयो जर्जरग्रहणान्तकः ॥८१॥  
  
तृतीयः परिवर्तस्तु विज्ञेयो वै द्रुते लये ।  
गृहीत्वा जर्जरं त्वष्टौ कला जप्यं  प्रयोजयेत् ॥ ८२॥  
  
वामवेधं ततः कुर्याद्विक्षेपं दक्षिणस्य च ।  
ततः पञ्चपदीं चैव गच्छेत्तु कुतपोन्मुखः ॥ ८३॥  
  
वामवेधस्तु तत्रापि विक्षेपो दक्षिणस्य तु ।  
जर्जरग्रहणाद्योऽयं कुतपाभिमुखान्तकः ॥ ८४॥  
  
चतुर्थः  परिवर्तस्तु कार्यो द्रुतलये पुनः ।  
करपादनिपातास्तु भव्न्त्यत्र तु षोडश ॥ ८५॥  
  
त्र्यश्रे द्वादश पातास्तु भवन्ति करपादयोः ।  
वन्दनान्यथ कार्याणि त्रीणि हस्तेन भूतले ॥ ८६॥  
  
आत्मप्रोक्षणमद्भिश्च त्र्यश्रे नैव विधीयते ।  
एवमुत्थापनं कार्यं ततस्तु परिवर्तनम् ॥  ८७॥  
  
चतुरश्रं  लये मध्ये सन्निपातैरथाष्टभिः ।  
यस्या लघूनि सर्वाणि केवलं  नैधनं गुरु ॥ ८८॥  
  
भवेदतिजगत्यान्तु सा ध्रुवा परिवर्तनी ।  
वार्तिकेन तु मार्गेण  वाद्येनानुगतेन च  ॥ ८९॥  
  
ललितैः  पादविन्यासैर्वन्द्या देवा  यथादिशम् ।  
द्विकलं पादपतनं पादचार्या गतं भवेत्  । ९०॥  
  
वामपादेन वेधस्तु कर्तव्यो नृत्तयोक्तृभिः  ।  
द्वितालान्तरविष्कम्भो विक्षेपो दक्षिणस्य च ॥ ९१॥  
  
ततः पञ्चपदीं गच्छेदतिक्रान्तैः  पदरथ ।  
ततोऽभिवादनं कुर्याद्देवतानां यथादिशम् ॥९२॥  
  
वन्देत प्रथमं पूर्वां  दिशं शक्राधिदैवताम् ।  
द्वितीयां दक्षिणामाशां वन्देत यमदेवताम्  ॥ ९३॥  
  
वन्देत पश्चिमामाशां ततो वरुणदैवताम् ।  
चतुर्थीमुत्तरामाशां वन्देत धनदाश्रयाम् ॥ ९४॥  
  
दिशां तु वन्दनं कृत्वा वामवेधं प्रयोजयेत् ।  
दक्षिणेन  च कर्तव्यं विक्षेपपरिवर्तनम् ॥९५॥  
  
प्राङ्ग्मुखस्तु ततः कुर्यात्पुरुषस्त्रीनपुंसकैः ।  
त्रिपद्या सूत्रभृद्रुद्रब्रह्मोपेन्द्राभिवादनम् ॥ ९६॥  
  
दक्षिणं तु पदं पुंसो वामं स्त्रीणां प्रकीर्तितम् ।  
पुनर्दक्षिणमेव स्यान्नात्युत्क्षिप्तं नपुंसकम् ॥ ९७॥  
  
वन्देत पौरुषेणेशं स्त्रीपदेन जनार्दनम् ।  
नपुंसक्पदेनापि तथैवाम्बुजसम्भवम् ॥ ९८॥  
  
परिवर्तनमेवं स्यात्तस्यान्ते प्रविशेत्ततः ।  
चतुर्थकारः पुष्पाणि प्रगृह्य विधिपूर्वकम् ॥ ९९॥  
  
यथावत्तेन कर्तव्यं पूजनं जर्जरस्य तु ।  
कुतपस्य च सर्वस्य सूत्रधारस्य चैव हि ॥ १००॥  
  
तस्य भाण्डसमः कार्यस्तज्ज्ञैर्गतिपरिक्रमः ।  
न तत्र गानं कर्तव्यं तत्र स्तोभक्रिया भवेत् ॥ १०१॥  
  
चतुर्थकारः पूजां तु स कृत्वान्तर्हितो भवेत् ।  
ततो गेयावकृष्टा तु चतुरश्रा स्थिता ध्रुवा ॥ १०२॥  
  
गुरुप्राया तु सा कार्या तथा चैवावपाणिका ।  
स्थायिवर्णाश्रयोपेता कलाष्टकविनिर्मिता ॥ १०३॥  
  
[चतुर्थं पञ्चमं चैव सप्तमं चाष्टमं तथा ।  
लघूनि पादे पङ्क्त्यान्तु सावकृष्टा ध्रुवा स्मृता ॥ ]  
सूत्रधारः पठेत्तत्र मध्यमं स्वरमाश्रितः ।  
नान्दीं पदैर्द्वादशभिरष्टभिर्वाऽप्यलङ्कृताम् ॥ १०४॥  
  
नमोऽस्तु सर्वदेवेभ्यो  द्विजातिभ्यः शुभं तथा ।  
जितं सोमेन वै राज्ञा शिवं  गोब्राह्मणाय च ॥  १०५॥  
  
ब्रह्मोत्तरं तथैवास्तु हता ब्रह्मद्विषस्तथा ।  
प्रशास्त्विमां महाराजः पृथिवीं च ससागराम् ॥ १०६॥  
  
राष्ट्रं प्रवर्धतां चैव रङ्गस्याशा समृद्ध्यतु ।  
प्रेक्षाकर्तुर्महान्धर्मो भवतु ब्रह्मभाषितः ॥ १०७॥  
  
काव्यकर्तुर्यशश्चास्तु धर्मश्चापि प्रवर्धताम् ।  
इज्यया चानया नित्यं प्रीयन्तां देवता इति ॥ १०८॥  
  
नान्दीपदान्तरेष्वेषु ह्येवमार्येति नित्यशः ।  
वदेतां सम्यगुक्ताभिर्वाग्भिस्तौ पारिपार्श्विकौ ॥  १०९॥  
  
एवं  नान्दी विधातव्या यथावल्लक्षणान्विता ।  
ततश्शुष्कावकृष्टा स्याज्जर्जरश्लोकदर्शिका ॥ ११०॥  
  
नवं गुर्वाक्षराण्यादौ षड्लघूनि गुरुत्रयम् ।  
शुष्कावकृष्टा तु भवेत्कला ह्यष्टौ प्रमाणतः ॥ १११॥  
  
यथा -  
दिग्ले  दिग्ले दिग्ले दिग्ले जम्बुकपलितकते तेचाम् ।  
कृत्वा शुष्कावकृष्टां तु यथावद्द्विजसत्तमाः ॥  ११२॥  
  
ततः श्लोकं पठेदेकं गम्भीरस्वरसंयुतम् ।  
देवस्तोत्रं  पुरस्कृत्य यस्य पूजा प्रवर्तते ॥ ११३॥  
  
राज्ञो वा यत्र भक्तिः स्यादथ वा ब्रह्मणस्स्तवम् ।  
गदित्वा जर्जरश्लोकं रङ्गद्वारे च यत्स्मृतम् ॥ ११४॥  
  
पठेदन्यं पुनः श्लोकं जर्जरस्य विनाशनम् ।  
जर्जरं नमयित्वा तु ततश्चारीं प्रयोजयेत् ॥ ११५॥  
  
पारिपार्श्विकयोश्च स्यात्पश्चिमेनापसर्पणम् ।  
अङ्किता चात्र कर्तव्या ध्रुवा मध्यलयान्विता ॥ ११६॥  
  
चतुर्भिः सन्निपातैश्च चतुरश्रा प्रमाणतः ।  
आद्यमन्त्यं चतुर्थं च पञ्चमं च तथा गुरु ॥ ११७॥  
  
यस्यां ह्रस्वानि शेषाणि सा ज्ञेया त्वङ्किता बुधैः ।  
अस्याः प्रयोगं वक्ष्यामि यथा पूर्वं महेश्वरः ॥ ११८॥  
  
सहोमया क्रीडितवान्नानाभावविचेष्टतैः ।  
कृत्वाऽवहित्थं स्थानं तु वामं चाधोमुखं भुजम् ॥ ११९॥  
  
चतुरश्रमुरः कार्यमञ्चितश्चापि मस्तकः ।  
नाभिप्रदेशे विन्यस्य जर्जरं च तुलाधृतम् ॥ १२०॥  
  
वामपल्लवहस्तेन पादैस्तालान्तरोत्थितैः ।  
गच्छेत्पञ्चपदीं चैव सविलासाङ्गचेष्टितैः ॥ १२१॥  
  
वामवेधस्तु कर्तव्यो विक्षेपो दक्षिणस्य च ।  
शृङ्गाररससंयुक्तां पठेदार्यां विचक्षणः ॥ १२२॥  
  
चारीश्लोकं गदित्वा तु कृत्वा च परिवर्तनम् ।  
तैरेव च पदः कार्यं पश्चिमेनापसर्पणम् ॥ १२३॥  
  
पारिपार्श्विकहस्ते तु  न्यस्य जर्जरमुत्तमम् ।  
महाचारीं ततश्चैव प्रयुञ्जीत यथाविधि ॥ १२४॥  
  
चतुरश्रा ध्रुवा तत्र तथा द्रुतलयान्विता ।  
चतुर्भिस्सन्निपातैश्च कला ह्यष्टौ प्रमाणतः ॥ १२५॥  
  
आद्यं चतुर्थमन्त्यं च सप्तमं दशमं गुरु ।  
लघु शेषं ध्रुवापादे चतुर्विंशतिके भवेत् ॥ १२६॥  
  
(यथा-)  
पादतलाहतिपातितशैलं  
            क्षोभितभूतसमग्रसमुद्रम् ।  
ताण्डवनृत्यमिदं प्रलयान्ते  
            पातु जगत्सुखदायि हरस्य ॥ १२७॥  
  
भाण्डोन्मुखेन कर्तव्यं पादविक्षेपणं ततः ।  
सूचीं कृत्वा पुनः कुर्याद्विक्षेपपरिवर्तनम् ॥ १२८॥  
  
अतिक्रान्तैः सललितैः पादैर्द्रुतलयान्वितैः ।  
त्रितालान्तरमुत्क्षेपैर्गच्छेत्पञ्चपदीं ततः ॥ १२९॥  
  
तत्रापि वामवेधस्तु विक्षेपो दक्षिणस्य च ।  
तैरेव च पदैः कार्यं प्राङ्मुखेनापसर्पणम् ॥ १३०॥  
  
पुनः पदानि त्रीण्येव गच्छेत्प्राङ्मुख एव तु ।  
ततश्च वामवेधः स्याद्विक्षेपो दक्षिणस्य च ॥ १३१॥  
  
ततो रौद्ररसं श्लोकं पादसंहरणं पठेत् ।  
तस्यान्ते तु त्रिपद्याथ व्याहरेत्पारिपार्श्विकौ ॥ १३२॥  
  
तयोरागमने कार्यं गानं नर्कुटकं बुधैः ।  
तथा च भारतीभेदे त्रिगतं सम्प्रयोजयेत् ॥ १३३॥  
  
विदूषकस्त्वेकपदां सुत्रधारस्मितावहाम् ।  
असम्बद्धकथाप्रायां कुर्यात्कथनिका ततः ॥ १३४॥  
  
(वितण्डां गण्डसंयुक्तां तालिकाञ्च प्रयोजयेत् ।  
कस्तिष्ठति जितं केनेत्यादिकाव्यप्ररूपिणीम् ॥  
  
पारिपार्श्वकसञ्जल्पो विदूषकविरूपितः ।  
स्थापितः सूत्रधारेण त्रिगतं सम्प्रयुज्यते ॥)  
प्ररोचना च कर्तव्या सिद्धेनोपनिमत्रणम् ।  
रङ्गसिद्धौ पुनः  कार्यं  काव्यवस्तुनिरूपणम्  ॥ १३५॥  
  
सर्वमेव विधिं कृत्वा सूचीवेधकृतैरथ ।  
पादैरनाविद्धगतैर्निष्क्रामेयुः समं त्रयः ॥ १३६॥  
  
एवमेष प्रयोक्तव्यः पूर्वरङ्गो यथाविधि ।  
चतुरश्रो द्विजश्रेष्ठास्त्र्यश्रं चापि निबोधत ॥ १३७॥  
  
अयमेव प्रयोगः स्यादङ्गान्येतानि चैव हि ।  
तालप्रमाणं संक्षिप्तं केवलं तु विशेषकृत् ॥ १३८॥  
  
शम्या तु द्विकला कार्या तालो ह्येककलस्तथा  ।  
पुनश्चैककला शम्या सन्निपातः कलाद्वयम् ॥ १३९॥  
  
अनेन हि प्रमाणेन कलाताललयान्वितः ।  
कर्तव्यः पूर्वरङ्गस्तु त्र्यश्रोऽप्युत्थापनादिकः ॥ १४०॥  
  
आद्यं चतुर्थं दशममष्टमं नैधनं गुरु ।  
यस्यास्तु जागते पादे सा त्र्यश्रोत्थापिनी ध्रुवा ॥ १४१॥  
  
वाद्यं गतिप्रचारश्च ध्रुवा तालस्तथैव च ।  
संक्षिप्तान्येव कार्याणि त्र्यश्रे नृत्तप्रवेदिभिः ॥ १४२॥  
  
वाद्यगीतप्रमाणेन कुर्यादङ्गविचेष्टितम् ।  
विस्तीर्णमथ संक्षिप्तं द्विप्रमाणविनिर्मितम् ॥ १४३॥  
  
हस्तपादप्रचारस्तु द्विकलः परिकीर्तितः ।  
चतुरश्रे परिक्रान्ते पाताः स्युः षोडशैव तु ॥ १४४॥  
  
त्र्यश्रे द्वादश पातास्तु भवन्ति करपादयोः ।  
एतत्प्रमाणं विज्ञेयमुभयोः पूर्वरङ्गयोः ॥ १४५॥  
  
केवलं परिवर्ते तु गमने त्रिपदी भवेत् ।  
दिग्वन्दने पञ्चपदी चतुरश्रे विधीयते ॥ १४६॥  
  
आचार्यबुद्ध्या कर्तव्यस्त्र्यश्रस्तालप्रमाणतः ।  
तस्मान्न लक्षणं प्रोक्तं पुनरुक्तं भवेद्यतः ॥ १४७॥  
  
एवमेष प्रयोक्तव्यः पूर्वरङ्गो द्विजोत्तमाः ।  
त्र्यश्रश्च चतुरश्रश्च शुद्धो भारत्युपाश्रयः ॥ १४८॥  
  
एवं तावदयं शुद्धः पूर्वरङ्गो मयोदितः ।  
चित्रत्वमस्य वक्ष्यामि यथाकार्यं प्रयोक्तृभिः ॥ १४९॥  
  
वृत्ते ह्युत्थापने विप्राः कृते च परिवर्तने ।  
चतुर्थकारदत्ताभिः सुमनोभिरलङ्कृते ॥ १५०॥  
  
उदात्तैर्गानैर्गन्धर्वैः परिगीते प्रमाणतः ।  
देवदुन्दुभयश्चैव निनदैयुर्भृशं यतः ॥ १५१॥  
  
सिद्धाः कुसुममालाभिर्विकिरेयुः समन्ततः ।  
अङ्गहारैश्च देव्यस्ता उपनृत्येयुरग्रतः ॥ १५२॥  
  
यस्ताण्डवविधिः प्रोक्तो नृते पिण्डीसमन्वितः ।  
रेचकैरङ्गहारैश्च न्यासोपन्याससंयुतः ॥ १५३॥  
  
नान्दीपदानां मध्ये तु एकैकस्मिन्पृथक्पृथक् ।  
प्रयोक्तव्यो बुधैः सम्यक्चित्रभावमभीप्सुभिः  ॥ १५४॥  
  
एवं कृत्वा यथान्यायं शुद्धं चित्रं प्रयत्नतः ।  
ततःपरं प्रयुञ्जीत  नाटकं लक्षणान्वितम् ॥ १५५॥  
  
ततस्त्वन्तर्हिताः सर्वा भवेयुर्दिव्ययोषितः ।  
निष्क्रान्तासु च सर्वासु  नर्तकीषु ततः परम् ॥ १५६॥  
  
पूर्वरङ्गे प्रयोक्तव्यमङ्गजातमतःपरम् ।  
एवं शुद्धो भवेच्चित्रः पूर्वरङ्गो विधानतः ॥ १५७॥  
  
कार्यो नातिप्रसङ्गोऽत्र नृतागीतविधिं प्रति ।  
गीते वाद्ये च नृत्ते च प्रवृत्तेऽतिप्रसङ्गतः ॥ १५८॥  
  
खेदो भवेत्प्रयोक्तॄणां प्रेक्षकाणां तथैव च  ।  
खिन्नानां रसभावेषु स्पष्टता नोपजायते ॥  १५९॥  
  
ततः शेषप्रयोगस्तु न रागजनको भवेत् ।  
(लक्षनेन विना बाह्यलक्षणाद्विस्तृतं भवेत् ॥  
  
लोकशास्त्रानुसारेण  तस्मान्नाट्यं प्रवर्तते ॥ )  
त्र्यश्रं वा चतुरश्रं वा शुद्धं चित्रमथापि वा ॥ १६०॥  
  
प्रयुज्य रङ्गान्निष्क्रामेत्सूत्रधार्ः सहानुगः ।  
(देवपार्थिवरङ्गानामाशीर्वचनसंयुताम् ॥  
  
कवेर्नामगुणोपेतां वस्तूपक्षेपरूपिकाम् ।  
लघुवर्णपदोपेतां वृत्तैश्चित्रैरलङ्कृताम् ॥  
  
अन्तर्यवनिकासंस्थः कुर्यादाश्रावणां ततः ।  
आश्रावनावसाने च नान्दीं कृत्वा स  सूत्रधृत् ॥  
  
पुनः प्रविश्य रङ्गं तु कुर्यात्प्रस्तावनां ततः ।)  
प्रयुज्य विधिनैवं तु पूर्वरऽगं प्रयोगतः ॥ १६१॥  
  
स्थापकः प्रविशेत्तत्र सूत्रधारगुणाकृतिः ।  
स्थानं तु वैष्णवं कृत्वा सौष्ठवाङ्गपुरस्कृतम् ॥ १६२॥  
  
प्रविश्य रङ्गं तैरेव  सूत्रधारपदैर्व्रजेत् ।  
श्थापक्स्य प्रवेशे तु कर्तव्यऽर्थानुगा ध्रुवा ॥ १६३॥  
  
त्र्यश्रा वा चतुरश्रा वा तज्ज्ञैर्मध्यलयान्विता ।  
कुर्यादनन्तरं चारीं देवरह्मणशंसिनीम् ॥ १६४॥  
  
सुवाक्यमधुरैः श्लोकेर्नानाभसवरसान्वितैः ।  
प्रसाद्य रङ्गं विधिवत्कवेर्नाम च कीर्तयेत् ॥ १६५॥  
  
प्रस्तवा। ततः कुर्यात्काव्यप्रख्यापनाश्रयाम् ।  
उद्धात्यकादि कर्तव्यं काव्योपक्षेपणाश्र्यम् ॥१६६॥  
  
दिव्ये दिव्याश्रयो भूत्वा मानुषे मानुषाश्रयः ।  
दिव्यमानुषसंयोगे दिव्यो वा मानुषोऽपि वा ॥ १६७॥  
  
मुखबीजानुसदॄशं नानामार्गसमाश्रयम् ।  
आविधैरुपक्षेपैः काव्योपक्षेपणं भवेत् ॥१६८॥  
  
प्रस्ताव्यैवं तु निष्क्रामेत्काव्यप्रस्तावकस्ततः ।  
एवमेष प्रयोक्तव्यः पूर्वरङ्गो यथाविधि ॥ १६९॥  
  
य इमं पूर्वरङ्गं तु विधिनैव प्रयोजयेत् ।  
नाशुभं प्राप्नुयात्किञ्चित्स्वर्गलोकं च गच्छति ॥ १७०॥  
  
यश्चापि विधिमुत्सृज्य यथेष्टं सम्प्रयोजयेत् ।  
प्राप्नोत्यपचयं घोरं तिर्यग्ग्योनिं च गच्छति ॥ १७१॥  
  
न तथाऽग्निः प्रदहति प्रभञ्जनसमीरतः ।  
यथा ह्यप्रयोगस्तु प्रयुक्तो दहति क्षणात् ॥ १७२॥  
  
इत्येवावन्तिपाञ्चालदाक्षिणात्यौढ्रमागधैः ।  
कर्तव्य पूर्वरङ्गस्तु द्विप्रमाणविनिर्मितः ॥ १७३॥  
  
एष वः कथितो विप्राः पूर्वरङ्गाश्रितो विधिः ।  
भूयः किं कथ्यतां सम्यङ्नाट्यवेदविधिं  प्रति ॥ १७४॥  
  
इति भारतीये नाट्यशास्त्रे पूर्वरङ्गप्रयोगो नाम पञ्चमोऽध्यायः ।  
  
Encoded by Padmakar Dadegaonkar dadegaonkar@yahoo.com  
  
