---
Author: vedAntadeshika
Category: major_works, vedAnta-deshika, vedanta
File name: sharaNAgatidIpikA.itx
Indexextra: (Text with comments, Telugu)
Language: Sanskrit
Latest update: October 2, 2017
Location: doc_z_misc_major_works
Send corrections to: Sanskrit@cheerful.com
Site access: https://sanskritdocuments.org
Source: Stotras of Vedanta Desika
Subject: philosophy/hinduism/religion
Sublocation: major_works
Text title: sharaNAgatidIpikA
engtitle: sharaNAgatidIpikA
itxtitle: sharaNAgatidIpikA (vedAnta deshikavirachitam)
title: शरणागतिदीपिका (वेदान्त देशिकविरचितम्)

---
  
 शरणागति दीपिका   
  
श्रीः ॥  
  
श्रीमान् वेङ्कटनाथार्यः कवितार्किककेसरी ।  
वेदान्ताचार्यवर्यो मे सन्निधत्तां सदा हृदि ॥  
  
पद्मापतेः स्तुतिपदेन विपच्यमानं  
पश्यन्त्विह प्रपदनप्रवणा महान्तः ।  
मद्वाक्य संवलितमप्यजहत्स्वभावं  
मान्यं यतीश्वरमहानससम्प्रदायम् ॥ १॥  
  
नित्यं श्रिया वसुधया च निषेव्यमाणं  
निर्व्याजनिर्भरदयाभरितं विभाति ।  
वेदान्तवेद्यमिह वेगवती समीपे  
दीपप्रकाश इति दैवतमद्वितीयम् ॥ २॥  
  
दीपस्त्वमेव जगतां दयिता रुचिस्ते  
दीर्घं तमः प्रतिनिवर्त्यमिदं युवाभ्याम्।  
स्तव्यं स्तवप्रियमतः शरणोक्तिवश्यं   var  स्तवप्रियतमं  
स्तोतुं भवन्तमभिलष्यति जन्तुरेषः ॥ ३॥  var  भवन्तमिह वाञ्छति, भवन्तमभिवाञ्छति  
  
पद्माकरादुपगता परिषस्वजे त्वां  
वेगा सरिद्विहरणा कलशाब्धिकन्या  ।  
आहुस्तदाप्रभृति दीपसमावभासं  
आजानतो मरकतप्रतिमं वपुस्ते ॥ ४॥  
  
स्वामिन् गभीरसुभगं श्रमहारि पुंसां  
माधुर्यरम्यमनघं मणिभङ्गदृश्यम् ।  
वेगान्तरे वितनुते प्रतिबिम्बशोभां   var  वेगान्तरेऽपि तनुते  
लक्ष्मी सरः सरसिजाश्रयमङ्गकं ते ॥ ५॥  
  
आविश्य धारयसि विश्वममुष्य यन्ता  
शेषी श्रियःपतिरशेषतनुर्निदानम् ।  
इत्यादि लक्षणगणैः पुरुषोत्तमं त्वां  
जानाति यो जगति सर्वविदेष गीतः ॥ ६॥  
  
विश्वं शुभाश्रयवदीश वपुस्त्वदीयं  
सर्वा गिरस्त्वयि पतन्ति ततोऽसि सर्वः ।  
सर्वं च वेदविधयस्त्वदनुग्रहार्थाः  
सर्वाधिकस्त्वमिति तत्त्वविदस्तदाहुः ॥ ७॥  
  
ज्ञानं बलं नियमनक्षमताऽथ वीर्यं  
शक्तिश्च तेज इति ते गुणषट्कमाद्यम् ।  
सर्वातिशायिनि हिमोपवनेश यस्मिन्  
अन्तर्गतो जगदिव त्वयि सद्गुणौघः ॥ ८॥  
  
दीपावभासदयया विधिपूर्वमेतत्  
विश्वं विधाय निगमानपि दत्तवन्तम् ।  
शिष्यायिताः शरणयन्ति मुमुक्षवस्त्वां  
आद्यं गुरुं गुरुपरम्परयाऽधिगम्यम् ॥ ९॥  var  गुरुपरम्परयाऽभिगम्यम्  
  
सत्ता स्थिति प्रयतनप्रमुखैरुपात्तम्  
स्वार्थं सदैव भवता स्वयमेव विश्वम् ।  
दीपप्रकाश तदिह त्वदवाप्तये त्वां  
अव्याजसिद्धमनपायमुपायमाहुः ॥ १०॥  
  
भोग्यं मुकुन्द गुणभेदमचेतनेषु  
भोक्तृत्वमात्मनि निवेश्य निजेच्छयैव ।   var  भोक्तृत्वमात्मसु  
पाञ्चालिकाशुकविभूषणभोगदायी  
      var  पाञ्चालिकांशुकविभीषण, पाञ्चालिकांशुकविभूषण  
सम्राडिवात्मसमया सह मोदसे त्वम् ॥ ११॥  
  
त्वां मातरं च पितरं सहजं निवासं  
सन्तः समेत्य शरणं सुहृदं गतिं च ।  
निःसीमनित्यनिरवद्यसुखप्रकाशं  
दीपप्रकाशसविभूतिगुणं विशन्ति ॥ १२॥  
  
जन्तोरमुष्य जनने विधि शम्भु दृष्टौ  
रागादिनेव रजसा तमसा च योगः ।  
द्वैपायनप्रभृतयस्त्वदवेक्षितानां  
सत्त्वं विमुक्ति नियतं भवतीत्युशन्ति॥ १३॥  
  
कर्मस्वनादि विषमेषु समो दयालुः  
स्वेनैव कॢप्तमपदेशमवेक्षमाणः ।   var  कॢप्तमुपदेशमपेक्षमाणः  
स्वप्राप्तये तनुभृतां त्वरसे मुकुन्द  
स्वाभाविकं तव सुहृत्त्वमिदं गृणन्ति ॥ १४॥  
  
निद्रायितान् निगमवर्त्मनि चारुदर्शी  var  चोरदर्शी, पारदर्शी  
प्रस्थानशक्तिसहितान् प्रतिबोध्य जन्तून् ।  var  रहितान्  
जीर्ण स्तनन्धयजडान्धमुखानिवास्मान्  var  मुखानिवान्यान्  
नेतुं मुकुन्द यतसे दयया सह त्वम् ॥ १५॥  var  सहत्वम्  
  
भक्तिः प्रपत्तिरथवा भगवंस्तदुक्तिः  
तन्निष्ठ संश्रय इतीव विकल्प्यमानम् ।  
यं कञ्चिदेकमुपपादयता त्वयैव   var  यत्किञ्चित्  
त्रातास्तरन्त्यवसरे भविनो भवाब्धिम् ॥ १६॥  
  
नानाविधैरकपटैरजहत्स्वभावैः  
अप्राकृतैर्निजविहारवशेन सिद्धैः ।  
आत्मीयरक्षणविपक्षविनाशनार्थैः   var   विनाशनार्हैः  
संस्थापयस्यनघ जन्मभिराद्यधर्मम् ॥ १७॥  
  
निम्नोन्नतानि निखिलानि पदानि गाढं  
मज्जन्ति ते महिम सागरशीकरेषु ।  
नीरन्ध्रमाश्रयसि नीचजनांस्तथापि  
शीलेन हन्त शिशिरोपवनेश्वर त्वम् ॥ १८॥  
  
काशीवृकान्धकशरासनबाणगङ्गा-  
सम्भूतिनामकृतिसंवदनाद्युदन्तैः ।  var  संवननाद्युदन्तैः  
स्वोक्त्यम्बरीष भयशापमुखैश्च शम्भुं  
तन्निघ्नमीक्षितवतामिह कः शरण्यः ॥ १९॥  
  
क्वासौ विभुः क्व वयमित्युपसत्ति भीतान्  
जन्तून् क्षणात् त्वदनुवृत्तिषु योग्ययन्ती ।  var  त्वदनुभूतिषु  
सम्प्राप्तसद्गुरुतनोः समये दयालोः  
आत्मावधिर्भवति शिक्षितधीः क्षणं ते ॥ २०॥  var  संस्कृतधीः, संस्कृतिरीक्षणं ते  
  
योग्यं यमैश्च नियमैश्च विधाय चित्तं  
सन्तो जितासनतया स्ववशासु वर्गाः ।  
प्रत्याहृतेन्द्रियगणाः स्थिरधारणास्त्वां  
ध्यात्वा समाधियुगलेन विलोकयन्ति ॥ २१॥  
  
पद्माभिरामवदनेक्षणपाणिपादं  
दिव्याद्युधाभरणमाल्य् विलेपनं त्वाम् ।  
योगेन नाथ शुभमाश्रयमात्मवन्तः  
सालम्बनेन परिचिन्त्य न यान्ति तृप्तिम् ॥ २२॥  var  शान्तिं  
  
मानातिलङ्घि सुखबोधमहाम्बुराशौ  
मग्नास्त्रिसीमरहिते भवतः स्वरूपे ।  
तापत्रयेण विहतिं न भजन्ति भूयः  var  सन्तः  
संसारघर्मजनितेन समाधिमन्तः ॥ २३॥  
  
धीसंस्कृतान् विदधतामिह कर्मभेदान्  
शुद्धं जिते मनसि चिन्तयतां स्वमेकम् ।  
त्वत्कर्मसक्तमनसामपि चापरेषां  
सूते फलान्यभिमतानि भवान् प्रसन्नः ॥ २४॥  
  
उद्बाहुभावमपहाय यथैव खर्वः  
प्रांशुं फलार्थमभियाचति योगिचिन्त्य ।  
 var  प्रांशु फलं समभियाचति  
एवं  सुदुष्करमुपायगणं विहाय  
स्थाने निवेशयति तस्य विचक्षणस्त्वाम् ॥ २५॥  var  विचक्षणं  
  
नित्यालसार्हमभयं निरपेक्षमन्यैः  
विश्वाधिकारमखिलाभिमतप्रसूतिम् ।  
शिक्षाविशेषसुभगं व्यवसाय सिद्धाः   var  सुलभं  
सत्कुर्वते त्वयि मुकुन्द षडङ्गयोगम् ॥ २६॥  
  
त्वत्प्रातिकूल्यविमुखाः स्फुरदानुकूल्याः  
कृत्वा पुनः कृपणतां विगतातिशङ्काः ।  
स्वामिन् भव स्वयमुपाय इतीरयन्तः  
त्वय्यर्पयन्ति निजभारमपारशक्तौ ॥ २७॥  
  
अर्थान्तरेषु विमुखान् अधिकारहानेः  
श्रद्धाधिकांस्त्वदनुभूति विलम्बभीतान् ।   var  श्रद्धाधनात्  
दीप प्रकाश लभसे सुचिरात् कृतीव  var   कृती त्वं  
न्यस्तात्मनस्तव पदे निभृतान् प्रपन्नान् ॥२८॥  
  
मन्त्रैरनुश्रवमुखेष्वधिगम्यमानैः   var  अनुगम्यमानैः  
स्वाध् क्रियासमुचितैर्यदिवाऽन्यवाक्यैः।  
नाथ त्वदीय चरणौ शरणं गतानां  
नैवायुतायुतकलाप्यऽपरैरवाप्या ॥ २९॥  
  
दत्ताः प्रजा जनकवत् तव देशिकेन्द्रैः  
पत्याऽभिनन्द्य भवता परिणीयमानाः ।  
मध्ये सतां महितभोगविशेषसिद्ध्यै  
माङ्गल्यसूत्रमिव बिभ्रति किङ्करत्वम् ॥ ३०॥  var  मङ्गल्यसूत्रमिव  
  
दिव्ये पदे नियतकिङ्करताधिराज्यं  
दातुं त्वदीय दयया विहिताभिषेकाः ।  
 var  प्राप्तुं त्वयैव, दातुं त्वयैव  
आदेहपातमनघाः परिचर्यया ते  
युञ्जानचिन्य युवराजपदं भजन्ति ॥ ३१॥  
  
त्वां पाञ्चरात्रिकनयेन पृथग्विधेन  
वैखानसेन च पथा नियताधिकराः ।  
सञ्ज्ञाविशेषनियमेन समर्चयन्तः  
प्रीत्या नयन्ति फलवन्ति दिनानि धन्याः ॥ ३२॥  
  
वर्णाश्रमादिनियतक्रमसूत्रबद्धाः  
 var  वर्णाश्रमादिनियमस्थिरसूत्रबन्धा  
भक्त्या यथार्ह विनिवेशितपत्रपुष्पा ।  
मालेव कालविहिता हृदयङ्गमा त्वां  
आमोदयत्यनुपरागधियां सपर्या ॥ ३३॥  
  
ब्रह्मा गिरीश इतरेऽप्यमरा य एते  
निर्धूय तान् निरयतुल्यफलप्रसूतीन् ।  
प्राप्तुं तवैव पदपद्मयुगं प्रतीताः  
पातिव्रतीं त्वयि वहन्ति परावरज्ञाः ॥ ३४॥   var  भजन्ति  
  
नाथ त्वदिष्टविनियोगविशेषसिद्धं  
शेषत्वसारमनपेक्ष्य निजं गुणज्ञाः ।  var   शेषत्वसारमनुपेक्ष्य  
भक्तेषु ते वरगुणार्णव पारतन्त्र्यात्  
दास्यं भजन्ति विपणिव्यवहारयोग्यम् ॥ ३५॥  
  
सद्भिस्वदेकशरणैर्नियतं सनाथाः  var  नियताः  
सर्पादिवत् त्वदपराधिषु दूरयाताः ।  
धीरास्तृणीकृतविरिञ्चपुरन्दराद्याः  
कालं क्षिपन्ति भगवन् करणैरवन्ध्यैः॥ ३६॥  
  
वागादिकं मनसि तत् पवने स जीवे  
भूतेष्वयं पुनरसौ त्वयि तैः समेति ।  
साधारणोत्क्रमणकर्मसमाश्रितानां  
यन्त्रा मुकुन्द भवतैव यथा यमादेः ॥ ३७॥  
  
सव्यान्ययोरयनयोर्निशि वासरे वा  
सङ्कल्पितायुरवधीन् सपदि प्रपन्नान् ।  
हार्दः स्वयं निजपदे विनिवेशयिष्यन्  
नाडीं प्रवेशयसि नाथ शताधिकां त्वम् ॥३८॥  
  
अर्चिर्दिनं विशदपक्ष उदक्प्रयाणं  
संवत्सरो मरुदशीतकरः शशाङ्कः ।  
सौदामनी जलपतिर्वलजित्प्रजेशः  
इत्यातिवाहिक् सखो नयसि स्वकीयान् ॥ ३९॥  
  
त्वच्छेषवृत्त्यनुगुणैर्महितैर्गुणौघैः  var  सहिते गुणौघैः, सहितैर्गुणौघैः  
आविर्भवत्ययुतसिद्ध निजस्वरूपे ।  
त्वल्लक्षणेषु नियतेष्वपि भोगमात्रे  
साम्यं भजन्ति परमं भवता विमुक्ताः ॥ ४०॥  
  
इत्थं त्वदेकशरणैरनघैरवाप्ये  
त्वत्किङ्करत्वविभवे स्पृहयाऽपराध्यन् ।  
आत्मा ममेति भगवन् भवतैव गीता var (to next line)   गीतान् प्राचो निरीक्ष्य, गीताः प्रायो निरीक्ष्य  
वाचो निरीक्ष्य भरणीय इह त्वयाऽहम् ॥ ४१॥  var  इति  
  
पद्मा मह् प्रभृतिभिः परिभुक्तभूम्नः  
का हानिरत्र मयि भोक्तरि ते भवित्री ।  
दुष्येत् किमङ्घ्रितटिनी तव देव सेव्या  
दुर्वारतर्षचपलेन शुनाऽवलीढा ॥ ४२॥  
  
सत्वानि नाथ विविधान्यभिसञ्जिघृक्षोः   var  विविधान्यपि सञ्जिघृक्षोः  
संसारनाट्यरसिकस्य तवाऽस्तु तृप्त्यै ।  
प्रत्यक्पराङ्मुखमतेरसमीक्ष्य कर्तुः  
प्राचीनसज्जनविडम्बनभूमिका मे ॥ ४३॥  
  
कर्तव्यमित्यनुकलं कलयाम्यकृत्यं  
स्वामिन्नकृत्यमिति कृत्यमपि त्यजामि ।  var  स्वामिन्नकृत्यमिव  
अन्यद्व्यतिक्रमणजातमनन्तमर्थ-  
स्थाने दया भवतु ते मयि सार्वभौमी ॥ ४४॥  var  वहतु  
  
यं पूर्वमाश्रितजनेषु भवान् यथावत्  
धर्मं परं प्रणिजगौ स्वयमानृशंस्यम् ।  
संस्मारितस्त्वमसि तस्य शरण्यभावात्  
नाथ त्वदात्तसमया ननु मादृशार्थम् ॥ ४५॥  
  
त्राणं भवेति सकृदुक्तिसमुद्यतानां  
तैस्तैरसह्यवृजिनैरुदरम्भरिस्ते ।  
सत्यापिता शतमखात्मजशङ्करादौ  
नाथ क्षमा न खलु जन्तुषु मद्विवर्जम् ॥ ४६॥  
  
कर्मादिषु त्रिषु कथां कथमप्यजानन्  var  कथमित्यजानन्  
कामादिमेदुरतया कलुषप्रवृत्तिः ।  var  कामादिमांसलतया  
साकेतसम्भवचराचरजन्तुनीत्या  var   जन्तुरीत्या  
वीक्ष्यः प्रभो विषयवासितयाऽप्यहं ते ॥ ४७॥  
  
ब्रह्माण्डलक्षशतकोटिगणाननन्तान्  
एकक्षणे विपरिवर्त्य विलज्जमानाम् ।  
मत्पापराशिमथने मधुदर्पहन्त्रीं  
शक्तिं नियुङ्क्ष्व शरणागतवत्सल त्वम् ॥ ४८॥  
  
आस्तां प्रपत्तिरिह देशिकसाक्षिका मे  var  साक्षिकं  
सिद्धा तदुक्तिरनघा त्वदपेक्षितार्था ।  var  त्वदवेक्षितार्था  
न्यस्तस्य पूर्वनिपुणैस्त्वयि नन्विदानीं  
पूर्णे मुकुन्द पुनरुक्त उपाय एषः ॥ ४९॥  var   पूर्णो  
  
यद्वा मदर्थपरिचिन्तनया तवालं   var  तवाहं  
सञ्ज्ञां प्रपन्न इति साहसिको बिभर्मि ।  
एवं स्थिते त्वदपवादनिवृत्तये मां  
पात्रीकुरुष्व भगवन् भवतः कृपायाः ॥ ५०॥  var  पात्रं कुरुष्व  
  
त्यागे गुणेशशरणागतसञ्ज्ञिनो मे  
स्त्यानागसोऽपि सहसैव परिग्रहे वा ।  
किं नाम कुत्र भवतीति कृपादिभिस्ते  
गूढं निरूपय गुणेतर तारतम्यम् ॥ ५१॥   var  विचारय  
  
स्वामी दयाजलनिधिर्मधुरः क्षमावान्  
शीलाधिकः श्रितवशः शुचिरत्युदारः ।  
एतानि हातुमनघो न किलार्हसि त्वं  
विख्यातिमन्ति बिरुदानि मया सहैव ॥ ५२॥  var  विख्यातधीरबिरुदानि  
  
वेला धनञ्जयरथादिषु वाचिकैः स्वैः  
आघोषितामखिलजन्तु शरण्यतां ते ।   var  अखिललोक  
जानन् दशाननशताधिकागसोऽपि  
पश्यामि दत्तमभयं स्वकृते त्वया मे ॥ ५३॥  
  
रक्ष्यस्त्वया तव भरोऽस्म्यहमित्यपूर्वान्  
वर्णानिमानहृदयानपि वाचयित्वा ।  
मद्दोषनिर्जितगुणो महिषीसमक्षं  
मा भूस्त्वदन्य इव मोघपरिश्रमस्त्वम् ॥ ५४॥  var  मा भूस्तदन्य  
  
मुख्यं च यत्प्रपदनं स्वयमेव साध्यं  
दातव्यमीश कृपया तदपि त्वयैव ।  
तन्मे भवच्चरणसङ्गवतीमवस्थां  
पश्यन्नुपायफलयोरुचितं विधेयाः ॥ ५५॥  
  
अल्पास्थिरैरसुखजैरसुखावसानैः  
दुःखान्वितैरनुचितैरभिमानमूलैः ।  
प्रत्यक्परागनुभवैः परिघूर्णितं मां  
त्वय्येव नाथ चरितार्थय निर्विविक्षुम् ॥ ५६॥  var  निर्व्यपेक्षं, निर्विपक्षं, निर्विवक्षन्  
  
तत्त्वावबोधशमितप्रतिकूलवृत्तिं  
कैङ्कर्यलब्धकरणत्रयसामरस्यम् ।  
कृत्वा त्वदन्यविमुखं कृपया स्वयं मां  
स्फातिं दृशोः प्रतिलभस्व जगज्जनन्याः ॥ ५७॥  
  
इत्थं स्तुतिप्रभृतयो यदि सम्मता स्युः  
यद्वापराधपदवीष्वभिसंविशन्ति ।  var  पदवीष्वपि संविशन्ति  
स्तोकानुकूल्यकणिका वशवर्तिनस्ते  
प्रीतिक्षमाप्रसरयोरहमस्मि लक्ष्यम् ॥ ५८॥  
  
स्नेहोपपन्न विषयः स्वदशाविशेषात्  
भूयस्तमिस्रशमनीं भुवि वेङ्कटेशः ।  
दिव्यां स्तुतिं निरमिमीत सतां नियोगात्  
दीपप्रकाशशरणागतिदीपिकाख्याम् ॥ ५९॥  
  
The following  additional shlOka is found in some publications.  
(एतदनन्तरं ᳚एतां दीपरकाश᳚ इत्ययं श्लोकः केषुचिन्मुद्रितेषु  
पुस्त्तकेषु दृश्यते ।  
स तु न श्रीमदाचार्यानुगृहीत इति साम्प्रदायिकाः ।)  
  
एतां दीपप्रकाशस्तुतिमिह रुचिरामित्थमब्यस्यमानः  
सम्यक् दृष्ट्वा शरण्यप्रभृति निगतितं न्यासविद्याख्यतत्त्वम् ।  
प्रत्यासीदद्विमुक्तानुभफलसमुद्भेदलब्द्ध्या कृतार्थः  
प्राप्त पिण्डस्य भेदे परिणमति परब्रह्म सब्रह्मचाऱी ॥  
  
 ॥इति श्रीशरणागति दीपिका समाप्ता॥  
  
कवितार्किकसिंहाय कल्याणगुणशालिने ।  
श्रीमते वेङ्कटेशाय वेदान्तगुरवे नमः ॥  
  
  
Encoded and proofread by Pallasena Narayanaswami ppnswami at gmail.com  
  
