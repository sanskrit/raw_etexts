+++
"Text title" = "naaTyashaastra adhyaaya 22"
"File name" = "natya22.itx"
itxtitle = "nATyashAstram adhyAyaH 22"
engtitle = "Natya Shastra Chapter 22"
Category = "natyashastra, major_works, bharata"
Location = "doc_z_misc_major_works"
Sublocation = "major_works"
Texttype = "pramukha"
Author = "Sage Bharata"
Language = "Sanskrit"
Subject = "philosophy/hinduism/culture"
"Transliterated by" = "dpadmakar at hotmail.com"
"Proofread by" = "dpadmakar at hotmail.com"
"Latest update" = "October 6, 2001"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "नाट्यशास्त्रम् अध्यायः २२"

+++
  
 नाट्यशास्त्रम् अध्यायः २२   
  
      ॥ श्रीरस्तु ॥  
  
भरतमुनिप्रणीतं नाट्यशास्त्रम्  
अथ द्वाविंशोऽध्यायः ।  
सामान्याभिनयो नाम ज्ञेयो वागङ्गसत्त्वजः ।  
तत्र कार्यः प्रयत्नस्तु नाट्यं सत्त्वे प्रतिष्ठितम् ॥ १॥  
  
सत्त्वातिरिक्तोऽभिनयो ज्येष्ठ इत्यभिधीयते ।  
समसत्त्वो भवेन्मध्यः सत्वहीनोऽधमः स्मृतः ॥ २॥  
  
अव्यक्तरूपं सत्त्वं हि विज्ञेयं भावसंश्रयम् ।  
यथास्थानरसोपेतं रोमाञ्चास्रादिभिर्गुणैः ॥ ३॥  
  
अलङ्कारास्तु नाट्यज्ञैर्ज्ञेया भावरसाश्रयाः ।  
यौवनेऽभ्यधिकाः स्त्रीणा विकारा वक्त्रगात्रजाः ॥ ४॥  
  
आदौ  त्रयोऽङ्गजस्तेषां दश स्वाभाविकाः परे ।  
अयत्नजाः पुनः सप्त रसभावोपबृंहिताः ॥ ५॥  
  
देहात्मकं भवेत्सत्त्वं सत्त्वाद्भावः समुत्थितः ।  
भावात्समुत्थितो हावो हावाद्धेला समुत्थिता ॥ ६॥  
  
हेला  हावश्च भावश्च परस्परसमुत्थिताः ।  
सत्त्वभेदे भवन्त्येते शरीरे प्रकृतिस्थिताः  ॥ ७॥  
  
वागङ्गमुखरागैश्च सत्त्वेनाभिनयेन च ।  
कवेरन्तर्गतं भावं भावयन्भाव उच्यते ॥ ८॥  
  
[भावस्यातिकृतं सत्त्वं व्यतिरिक्तं स्वयोनिषु ।  
नैकावस्थान्तरकृतं भावं तमिह निर्दिशेत्] ॥ ९॥  
  
तत्राक्षिभ्रूविकाराढ्यः शृङ्गाराकारसूचकः ।  
सग्रीवारेचको ज्ञेयो हावः स्थितसमुत्थितः ॥ १०॥  
  
यो वै हावः स एवैषा शृङ्गाररससंभवा ।  
समाख्याता बुधैर्हेला ललिताभिनयात्मिका ॥ ११॥  
  
लीला विलासो विच्छित्तिर्विभ्रमः किलिकिञ्चितम् ।  
मोट्टायितं कुट्टिमितं बिब्बोको ललितं तथा ॥ १२॥  
  
विहृतं चेति विज्ञेया दश स्त्रीणां स्वभावजाः ।  
पुनरेषां स्वरूपाणि प्रवक्ष्यामि पृथक्पृथक् ॥ १३॥  
  
वागङ्गालङ्कारैः शिष्टैः प्रीतिप्रयोजितैर्मधुरैः ।  
इष्टजनस्यानुकृतिर्लीला ज्ञेया प्रयोगज्ञैः ॥ १४॥  
  
स्थानासनगमनानां हस्तभ्रूनेत्रकर्मणां चैव ।  
उत्पद्यते विशेषो यः श्लिष्टः स तु विलासः स्यात् ॥ १५॥  
  
माल्याच्छादनभूषण विलेपनानामनादरन्यासः ।  
स्वल्पोऽपि परां शोभां जनयति यस्मात्तु विच्छितिः ॥ १६॥  
  
विविधानामर्थानां वागङ्गाहार्यसत्त्वानाम् ।  
मदरागहर्षजनितो व्यत्यासो विभ्रमो ज्ञेयः ॥ १७॥  
  
स्मितरुदितहसितभयहर्षगर्वदुःखश्रमाभिलाषाणाम्।  
सङ्करकरणं हर्षादसकृत्  किलिकिञ्चितं ज्ञेयम् ॥ १८॥  
  
इष्टजनस्य कथायां लीलाहेलादिदर्शने वापि ।  
तद्भावभावनाकृतमुक्तं मोट्टायितं नाम ॥ १९॥  
  
केशस्तनधरादिग्रहणादतिहर्षसंभ्रमोत्पन्नम् ।  
कुट्टमितं विज्ञेअयं   सुखमपि दुःखोपचारेण ॥ २०॥।  
  
इष्टानां भावानां प्राप्तावभिमानगर्वसंभूतः ।  
स्त्रीणामनादरकृतो बिब्बोको नाम विज्ञेयः ॥ २१॥  
  
हस्तपादाङ्गविन्यासो भ्रूनेत्रोष्ठप्रयोजितः ।  
सौकुमार्याद्भवेद्यस्तु ललितं तत्प्रकीर्तितम् ॥ २२॥  
  
[करचरणाङ्गन्यासः सभ्रूनेत्रोष्ठसम्प्रयुक्तस्तु ।  
सुकुमारविधानेन स्त्रीभिउरितीदं स्मृतं ललितम्] ॥ २३॥  
  
वाक्यानां प्रीतियुक्तानां प्राप्तानां यदभाषणम् ।  
व्याजात्स्वभावतो वापि विहृतं नाम तद्भवेत् ॥ २४॥  
  
[प्राप्तानामपि वचसां क्रियते  यदभाषणं ह्रिया स्त्रीभिः ।  
व्याजात्स्वभावतो वाप्येतत्समुदाहृतं विहृतम्] ॥२५॥  
  
शोभा कान्तिश्च दीप्तिश्च तथा माधुर्यमेव च ।  
धैर्यं प्रागल्भ्यमौदार्यमित्येते स्युरयत्नजाः  ॥ २६॥  
  
रूपयौवनलावण्यैरुपभोगोपबृंहितैः ।  
अलङ्करणमङ्गानां शोभेति परिकीर्तिता॥ २७॥  
  
विज्ञेया च तथा कान्तिः शोभैवापूर्णमन्मथा ।  
कान्तिरेवातिविस्तीर्णा दीप्तिरित्यभिधीयते ॥ २८॥  
  
सर्वावस्थाविशेषेषु दीप्तेषु ललितेषु च ।  
अनुल्बणत्वं चेष्टाया माधुर्यमिति संज्ञितम् ॥ २९॥  
  
चापलेनानुपहता सर्वार्थेष्वविकत्थना ।  
स्वाभाविकी चित्तवृत्तिर्धैर्यमित्यभिधीयते ॥ ३०॥  
  
प्रयोगनिस्साध्वसता प्रागल्भ्यं समुदाहृतम् ।  
औदार्यं प्रश्रयः प्रोक्तः सर्वावस्थानुगो बुधैः ॥ ३१॥  
  
सुकुमारे भवन्त्येते प्रयोगे ललितात्मिके ।  
विलासललिते हित्वा दीप्तेऽप्येते भवन्ति हि ॥ ३२॥  
  
शोभा विलासो माधुर्यं स्थैर्यं गाम्भीर्यमेव च ।  
ललितौदार्यतेजांसि सत्त्वभेदास्तु पौरुषाः ॥ ३३॥  
  
दाक्ष्यं शौर्यमथोत्साहो नीचार्थेषु जुगुप्सनम् ।  
उत्तमैश्च गुणैः स्पर्धा यतः शोभेति सा स्मृता ॥ ३४॥  
  
धीरसंचारिणी दृष्टिर्गतिर्गोवृषभाञ्चिता ।  
स्मितपूर्वमथालापो विलास इति कीर्तितः ॥ ३५॥  
  
अभ्यासत्करणानां तु श्लिष्टत्वं यत्र जायते ।  
महत्स्वपि विकारेषु तन्माधुर्यमिति स्मृतम् ॥ ३६॥  
  
धर्र्मार्थकामसंयुक्ताच्छुभाशुभसमुत्थितात् ।  
व्यवसायादचलनं स्थैर्यमित्यभिसंज्ञितम् ॥ ३७॥  
  
यस्य प्रभावादाकारा हर्षक्रोधभयादिषु ।  
भावेषु नोपलक्ष्यन्ते तद्गाम्भीर्यमिति स्मृतम् ॥ ३८॥  
  
अबुद्धिपूर्वकं यत्तु निर्विकारस्वभाजम् ।  
शृङ्गाराकारचेष्टत्वं ललितं तदुदाहृतम् ॥ ३९॥  
  
दानमभ्युपपत्तिश्च तथा  च प्रियभाषणम् ।  
स्वजने च परे वापि तदौदार्यं प्रकीर्तितम्  ॥ ४०॥  
  
अधिक्षेपावमानादेः प्रयुक्तस्य परेण यत् ।  
प्राणत्ययेऽप्यसहनं तत्तेजः समुदाहृतम् ॥ ४१॥  
  
सत्त्वजोऽभिनयोः पूर्वं मया प्रोक्तओ द्विजोत्तमाः ।  
शारीरं चाप्याभिनयं व्याख्यास्याम्यनुपूर्वशः ॥ ४२॥  
  
षडात्मकस्तु शारीरो वाक्यं  सूचाङ्कुरस्तथा ।  
शाखा नाट्यायितं चैव निवृत्त्यङ्कुर एव च   ॥ ४३॥  
  
नानारसार्थयुक्तैर्वृत्तनिबन्धैः कृतः सचूर्णपदैः ।  
प्राकृतसंस्कृतपाठो वाक्याभिनयो बुधैर्ज्ञेयः ॥ ४४॥  
  
वाक्यर्थो वाक्यं वा सत्त्वाङ्गैः सूच्यते यदा पूर्वम् ।  
पश्चाद्वाक्याभिनयः सूचेत्यभिसंज्ञिता सा तु ॥ ४५॥  
  
हृदयस्थो  निर्वचनैरङ्गाभिनयः कृतो निपुणसाध्यः ।  
सूचैवोत्पत्तिकृतो विज्ञेयस्त्वङ्कुराभिनयः ॥ ४६॥  
  
यत्तु शिरोमुखजङ्घोरुपाणिपादैर्यथाक्रमं क्रियते  ।  
शाखादर्शनमार्गः शाखाभिनयः स विज्ञेयः ॥ ४७॥  
  
नाट्यायितमुपचारैर्यः क्रियतेऽभिनयसूचया नाट्ये ।  
कालप्रकर्षहेतोः प्रवेशकैः संगमो  यावत् ॥ ४८॥  
  
स्थाने ध्रुवास्वभिनयो यः क्रियते हर्षशोकरोषाद्यैः ।  
भावरससम्प्रयुक्तैर्ज्ञेयं नाट्यायितं तदपि ॥ ४९॥  
  
यत्रान्योक्तं वाक्यं सूचाभिनयेन  योजयेदन्यः ।  
तत्संबन्धार्थकथं भवेन्निवृत्त्यङ्कुरः सोऽथ ॥ ५०॥  
  
एतेषां तु भवेन्मार्गो यथाभावरसान्वितः ।  
काव्यवस्तुषु निर्दिष्टो द्वादशाभिनयात्मकः ॥ ५१॥  
  
आलापश्च  प्रलापश्च विलापः स्यात्तथैव च ।  
अनुलापोऽथ संलापस्त्वपलापस्तथैव च  ॥ ५२॥  
  
सन्देशाश्चातिदेशश्च निर्देशः स्यात्तथापरः ।  
उपदेशोऽपदेशश्च व्यपदेशश्च कीर्तितः ॥  ५३॥  
  
आभाषणं तु यद्वाक्यमालापो  नाम स स्मृतः ।  
अनर्थकं वचो यत्तु प्रलापः स तु कीर्तितः ॥ ५४॥  
  
करुणप्रभवो यस्तु विलापः स तु कीर्तितः ।  
बहुशोऽभिहितं वाक्यमनुलाप इति स्मृतः  ॥ ५५॥  
  
उक्तिप्रत्युक्तिसंयुक्तः संलाप  इति कीर्तितः ।  
पूर्वोक्तस्यान्यथावादो ह्यपलाप इति स्मृतः ॥ ५६॥  
  
तदिदं वचनं ब्रूहीत्येष सन्देश उच्यते ।  
यत्त्वयोक्तं मयोक्तं तत्सोऽतिदेश इति स्मृतः ॥ ५७॥  
  
स एषोऽहं ब्रवीमीति निर्देश इति कीर्तितः ।  
व्याजान्तरेण  कथनं व्यपदेश इहोच्यते ॥ ५८॥  
  
इदं कुरु गृहाणेति ह्युपदेशः प्रकीर्तितः ।  
अन्यार्थकथनं यत् स्यात् सोऽपदेशः प्रकीर्तितः ॥  ५९॥  
  
एते मार्गास्तु विज्ञेयाः सर्वाभिनययोजकाः ।  
सप्तप्रकारमेतेषां पुनर्वक्ष्यामि  लक्षणम् ॥  ६०॥  
  
प्रत्यक्षश्च परोक्षश्च तथा कालकृतास्त्रयः ।  
आत्मस्थश्च   परस्थश्च  प्रकाराः सप्त एव तु ॥ ६१॥  
  
एषा ब्रवीमि नाहं भो वदामीति च यद्वचः ।  
प्रत्यक्षश्च परोक्षश्च वर्तमानश्च तद्भवेत् ॥ ६२॥  
  
अहं करोमि गच्छामि वदामि वचनं तव ।  
आत्मस्थो वर्तमानश्च प्रत्यक्षश्चैव स स्मृतः ॥ ६३॥  
  
करिष्यामि गमिष्यामि वदिष्यामीति यद्वचः ।  
आत्मस्थश्च परोक्षश्च भविष्यत्काल एव च ॥ ६४॥  
  
हता जिता च भग्नाश्च मया सर्वे द्विषद्गणाः ।  
आत्मस्थश्च परोक्षश्च वृत्तकालश्च स स्मृतः ॥ ६५॥  
  
[त्वया हत जिताश्चेति यो वदेन्नाट्यकर्मणि ।  
परोक्षश्च परस्थश्च वृत्तकालस्तथैव च  ॥ ६६॥  
  
एष ब्रवीमि कुरुते गच्छतीत्यादि यद्वचः ।  
परस्थो वर्तमानश्च (प्रत्यक्षश्च) भवेत्तथा ॥ ६७॥  
  
स गच्छति करोतीति वचनं यदुताहृतम् ।  
परस्थं वर्तमानं च परोक्षं चैव तद्भवेत् ॥ ६८॥  
  
करिष्यन्ति गमिष्यन्ति वदिष्यन्तीति यद्वचः ।  
परस्थमेष्यत्कालं च परोक्षं चैव तद्भवेत्] ॥ ६९॥  
  
हस्तमन्तरतः कृत्वा यद्वदेन्नाट्यकर्मणि ।  
आत्मस्थं हृदयस्थं च परोक्षं चैव तन्मतम् ॥ ७०॥  
  
परेषामात्मनश्चैव कालस्य च विशेषणात् ।  
सप्तप्रकारस्यास्यैव भेदा ज्ञेया अनेकधा ॥ ७१॥  
  
एते  प्रयोगा विज्ञेया मार्गाभिनययोजिताः ।  
एतेष्विह विनिष्पन्नो विविधोऽभिनयो  भवेत् ॥ ७२॥  
  
शिरो हस्तकटीवक्षोजङ्घोरुकरणेषु तु ।  
समः कर्मविभागो यः सामान्याभिनयस्तु सः ॥ ७३॥  
  
ललितैर्हस्तसंचारस्तथा मृद्वङ्गचेष्टितैः ।  
अभिनेयस्तु नाट्यज्ञै रसभावसमन्वितैः ॥ ७४॥  
  
अनुद्धतमसंभ्रान्तमनाविद्धाङ्गचेष्टितम् ।  
लयतालकलापातप्रमाणनियतात्मकम् ॥ ७५॥  
  
सुविभक्तपदालापमनिष्ठुरमकाहलम् ।  
यदीदृशं भवेन्नाट्यं ज्ञेयमाभ्यन्तरं तु तत् ॥ ७६॥  
  
एतदेव विपर्यस्तं स्वच्छन्दगतिचेष्टितम् ।  
अनिबद्धगीतवाद्यं नाट्यं बाह्यमिति स्मृतम् ॥ ७७॥  
  
लक्षणाभ्यन्तरत्वाद्धि  तदाभ्यन्तरमिष्यते ।  
शास्त्रबाह्यं भवेद्यत्तु तद्बाह्यमिति भण्यते ॥ ७८॥  
  
अनेन लक्ष्यते यस्मात् प्रयोगः कर्म चैव हि ।  
तस्माल्लक्षणमेतद्धि नाट्येऽस्मिन् सम्प्रयोजितम् ॥ ७९॥  
  
अनाचार्योषिता ये च ये च शास्त्रबहिष्कृताः ।  
बाह्यं प्रयुञ्जते ते तु अज्ञात्वाचार्यकीं क्रियाम् ॥ ८०॥  
  
शब्दं स्पर्शं च रूपं च रसं गन्धं तथैव च ।  
इन्द्रियानीइन्द्रियार्थांश्च भावैरभिनयेद्बुधः ॥ ८१॥  
  
कृत्वा साचीकृतां दृष्टिं शिरः पार्श्वनतं तथा ।  
तर्जनी कर्णदेशे च बुधः शब्दं विनिर्दिशेत् ॥ ८२॥  
  
किञ्चिदाकुञ्चिते नेत्रे कृत्वा भ्रूक्षेपमेव च ।  
तथांऽसगण्डयोः स्पर्शात् स्पर्शमेवं विनिर्दिशेत् ॥ ८३॥  
  
कृत्वा पताकौ मूर्धस्थौ किंचित्प्रचलिताननः ।  
निर्वर्णयन्त्या दृष्ट्या च रूपं त्वभिनयेद् बुधः ॥ ८४॥  
  
किञ्चिदाकुञ्चिते नेत्रे कृत्वोत्फुल्लां च नासिकाम् ।  
एकोच्छ्वासेन चेष्टौ तु रसगन्धौ  विनिर्दिशेत् ॥ ८५॥  
  
पञ्चानामिन्द्रियार्थानां भावा ह्येतेऽनुभाविनः ।  
श्रोत्रत्वङ्नेत्रजिह्वानां घ्राणस्य च तथैव हि ॥ ८६॥  
  
इन्द्रियार्थाः समनसो भवन्ति ह्यनुभाविनः ।  
न वेत्ति ह्यमनाः किंचिद्विषयं पञ्चधागतम् ॥ ८७॥  
  
मनसस्त्रिविधो भावो विज्ञेयोऽभिनये बुधैः ।  
इष्टस्तथा ह्यनिष्टश्च मध्यस्थश्च तथैव हि ॥ ८८॥  
  
प्रह्लादनेन गात्रस्य तथा पुलकितेन च ।  
वदनस्य विकासेन कुर्यादिष्टनिदर्शनम् ॥ ८९॥  
  
इष्टे शब्दे तथा रूपे स्पर्शे गन्धे तथा रसे ।  
इन्द्रियैर्मनसा प्राप्तैः सौमुख्यं सम्प्रदर्शयेत् ॥ ९०॥  
  
परावृत्तेन शिरसा नेत्रनासाविकर्षणैः ।  
चक्षुषश्चाप्रदानेन ह्यनिष्टमभिनिर्दिशेत् ॥ ९१॥  
  
नातिहृष्टेन मनसा न चात्यर्थजुगुप्सया ।  
मध्यस्थनैव भावेन मध्यस्थमभिनिर्दिशेत् ॥ ९२॥  
  
तेनेदं तस्य वापीदं स एवं प्रकरोति वा ।  
परोक्षाभिनयो यस्तु मध्यस्थ इति स स्मृतः ॥ ९३॥  
  
आत्मानुभावी योऽर्थः स्यादात्मस्थ  इति स स्मृतः ।  
परार्थवर्णना यत्र परस्थः स तु संज्ञितः ॥ ९४॥  
  
प्रायेण सर्वभावानां कामान्निष्पत्तिरिष्यते ।  
स चेच्छागुणसम्पन्नो बहुधा  परिकल्पितः ॥ ९५॥  
  
धर्मकामोऽर्थकामश्च मोक्षकामस्तथैव च ।  
स्त्रीपुंसयोस्तु योगो यः स तु काम इति स्मृतः ॥ ९६॥  
  
सर्वस्यैव हि लोकस्य सुखदुःखनिबर्हणः ।  
भूयिष्ठं दृष्यते कामः स सुखं व्यसनेष्वपि ॥ ९७॥  
  
यः स्त्रीपुरुषसंयोगो रतिसंभोगकारकः ।  
स शृङ्गार इति ज्ञेय उपचारकृतः शुभः ॥ ९८॥  
  
भूयिष्ठमेव लोकोऽयं सुखमिच्छति सर्वदा ।  
सुखस्य हि स्त्रियो मूलं नाना शीलाश्चा ताः पुनः ॥ ९९॥  
  
देवदानवगन्धर्वरक्षोनागपतत्रिणाम् ।  
पिशाचयक्षव्यालानां नरवानरहस्तिनाम् ॥ १००॥  
  
मृगमीनोष्ट्रमकरखरसूकरवाजिनाम् ।  
महीषाजगवादीनां तुल्यशीलाः स्त्रियः स्मृताः ॥ १०१॥  
  
स्निग्धैरङ्गैरुपाङ्गैश्च स्थिरा मन्दनिमेषिणि ।  
अरोगा दीप्त्युपेता च दानसत्त्वार्जवान्विता ॥ १०२॥  
  
अल्पस्वेदा  समरता स्वल्पभुक्  सुरतप्रिया ।  
गन्धपुष्परता हृद्या देवशीलाङ्गना स्मृता ॥ १०३॥  
  
अधर्मशाठ्याभिरता  स्थिरक्रोधातिनिष्ठुरा  ।  
मद्यमांसप्रिअया नित्यं कोपना चातिमानिनी ॥  १०४॥  
  
चपला चातिलुब्धा च परुषा कलहप्रिया ।  
ईर्ष्याशीला  चलस्नेहा चासुरं शीलमाश्रिता  ,, १०५॥  
  
क्रीडापरा चारुनेत्रा नखदन्तैः सुपुष्पितैः ।  
स्वऽङ्गी च स्थिरभाषी  च मन्दापत्या रतिप्रिया ॥ १०६॥  
  
गीते वाद्ये च नृत्ते च  रता हृष्टा मृजावती ।  
गन्धर्वसत्त्वा विज्ञेया स्निग्धत्वक्केशलोचना ॥ १०७॥  
  
बृहद्व्यायतसर्वाङ्गी रक्तविस्तीर्णलोचना ।  
खररोमा दिवास्वप्ननिरतात्युच्चभाषिणी ॥ १०८॥  
  
नखदन्तक्षतकरी क्रोधेर्ष्याकलहप्रिया ।  
निशाविहारशीला च  राक्षसं शीलमाश्रिता ॥ १०९॥  
  
तीक्ष्णनासाग्रदशना सुतनुस्ताम्रलोचना ।  
नीलोत्पलसवर्णा  च स्वप्नशीलाऽतिकोपना ॥ ११०॥  
  
तिर्यग्गतिश्चलारम्भा बहुश्वासातिमानिनी ।  
गन्धमाल्यासवरतानागसत्त्वाऽङ्गना स्मृता ॥ १११॥  
  
अत्यन्तव्यावृतास्या च तीक्ष्णशीला सरित्प्रिया ।  
सुरासवक्षीररता बह्वपत्या फलप्रिया ॥ ११२॥  
  
नित्यं श्वसनशीलाच तथोद्यानवनप्रिया  ।  
चपला  बहुवाक्छीघ्रा शाकुनं सत्त्वमाश्रिता ॥ ११३॥  
  
ऊनाधिकाङ्गुलिकरा रात्रौ निष्कुटचारिणि ।  
बालोद्वेजनशीला च पिशुना क्लिष्टभाषिणि ॥११४॥  
  
सुरते कुत्सिताचारा रोमशाङ्गी  महास्वना ।  
पिशाचसत्त्वा विज्ञेया मद्यमांसबलिप्रिया ॥ ११५॥  
  
स्वप्नप्रस्वेदनाङ्गी च स्थिरशय्यासनप्रिया ।  
मेधाविनी बुद्धिमती मद्यगन्धामिषप्रिया ,, ११६,,  
चिरदृष्टेषु हर्षं च कृतज्ञत्वादुपैति  सा ।  
अदीर्घशायिनी चैव यक्षशीलाऽङ्गना स्मृता ॥ ११७॥  
  
तुल्यमानावमाना या परुषत्वक् खरस्वरा ।  
शठानृतोद्धतकथा व्यालसत्त्वा च पिङ्गदृक् ॥११८॥  
  
विभक्ताङ्गी कृतज्ञा च गुरुदेवद्विजप्रिया ।  
धर्मकामार्थनिरता ह्यहङ्कारविवर्जिता ।  
सुहृत्प्रिया सुशीला च मानुषं सत्त्वमाश्रिता ॥ १२०॥  
  
संहताल्पतनुर्हृष्टा पिङ्गरोमा छलप्रिया ।  
प्रगल्भा चपला तीक्ष्णा वृक्षारामवनप्रिया ॥ १२१॥  
  
स्वल्पमप्युपकारं तु नित्यं  या बहुमन्यते ।  
प्रसह्यरतिशीला च वानरं सत्त्वमाश्रिता ॥ १२२॥  
  
महाहनुललाटा च शरीरोपचयान्विता ।  
पिङ्गाक्षी रोमशाङ्गी च गन्धमाल्यासवप्रिया ॥ १२३॥  
  
कोपना स्थिरचित्ता  च जलोद्यानवनप्रिया ।  
मधुराभिरता चैव हस्तिसत्त्वा प्रकीर्तिता ॥ १२४॥  
  
स्वल्पोदरी भग्ननासा तनुजङ्घा  वनप्रिया ।  
चलवीस्तीर्णनयना चपला शीघ्रगामिनी ॥ १२५॥  
  
दिवात्रासपरा नित्यं गीतवाद्यरतिप्रिया ।  
निवासस्थिरचित्ता च मृगसत्त्वा प्रकीर्तिता ॥ १२६॥  
  
दीर्घपीनोन्नतोरस्का चला नातिनिमेषिणी ।  
बहुभृत्या बहुसुता मत्स्यसत्त्वा जलप्रिया ॥ १२७॥  
  
लम्बोष्ठी स्वेदबहुला किञ्चिद्विकटगामिनी ।  
कृशोदरी पुष्पफललवणाम्लकटुप्रिया ॥ १२८॥  
  
उद्बन्धकटिपार्श्वा च खरनिष्ठुरभाषिणी ।  
अत्युन्नतकटीग्रीवा उष्ट्रसत्त्वाऽटवीप्रिया ॥ १२९॥  
  
स्थूलशीर्षाञ्चितग्रीवा दारितास्या महस्वना ।  
ज्ञेया मकरसत्त्वा च क्रूरा मत्स्यगुणैर्युता ॥ १३०॥  
  
स्थूलजिह्वोष्ठदशना रूक्षत्वक्कटुभाषिणी ।  
रतियुद्धकरी धृष्टा नखदन्तक्षतप्रिया ॥ १३१॥  
  
सपत्नीद्वेषिणी दक्षा चपला शीघ्रगामिनी ।  
सरोगा बह्वपत्या च खरसत्त्वा प्रकीर्तिता ॥ १३२॥  
  
दीर्घपृष्ठोदरमुखी रोमशाली बलान्विता ।  
सुसंक्षिप्तललाटा च कन्दमूलफलप्रिया ॥ १३३॥  
  
कृष्णा दंष्टोत्कटमुखी ह्रस्वोदरशिरोरुहा ।  
हीनाचारा बह्वपत्या सौकरं सत्त्वमाश्रिता ॥ १३४॥  
  
स्थिरा विभक्तपार्श्वोरुकटीपृष्ठशिरोधरा ।  
सुभगा दानशीला च ऋजुस्थूलशिरोरुहा ॥ १३५॥  
  
कृशा चञ्चलचित्ता च स्निग्धवाक्छीघ्रगामिनी ।  
कामक्रोधपरा चैव हयसत्त्वाङ्गना स्मृता ॥ १३६।  
स्थूलपृष्ठाक्षिदशना तनुपार्श्वोदरा स्थिरा ।  
हरिरोमाञ्चिता रौद्री लोकद्विष्टा रतिप्रिया ॥ १३७॥।  
  
किञ्चिदुन्नतवक्त्रा च जलक्रीडावनप्रिया ।  
बृहल्ललाटा सुश्रोणी माहिषं सत्त्वमाश्रिता ॥ १३८॥  
  
कृशा तनुभुजोरस्का निष्टब्धस्थिरलोचना ।  
संक्षिप्तपाणिपादा च सूक्ष्मरोमसमाचिता ॥ १३९॥  
  
भयशीला  जलोद्विग्ना बह्वपत्या  वनप्रिया ।  
चञ्चला शीघ्रगमना ह्यजसत्त्वाऽङ्गना स्मृता ॥ १४०॥  
  
उद्बन्धगात्रनयना विजृम्भणपरायणा ।  
दीर्घाल्पवदना स्वल्पपाणिपादविभूषिता ॥ १४१॥  
  
उच्चःस्वना स्वल्पनिद्रा क्रोधना सुकृतप्रिया ।  
हीनाचारा   कृतज्ञा च श्वशीला परिकीर्तिता ॥ १४२॥  
  
पृथुपीनून्नतश्रोणी तनुजङ्घा सुहृत्प्रिया ।  
संक्षिप्तपाणिपादा च दृढारम्भा प्रजाहिता ॥ १४३॥  
  
पितृदेवार्चनरता  सत्यशौचगुरुप्रिया ।  
स्थिरा  परिक्लेशसहा गवां सत्त्वं समाश्रिता ॥ १४४॥  
  
नानाशीलाः स्त्रियो ज्ञेयाः स्वं स्वं सत्त्वं समाश्रिताः ।  
विज्ञाय च यथासत्त्वमुपसेवेत ताः पुनः ॥ १४५॥  
  
उपचारो यथासत्त्वं स्त्रीणामल्पोऽपि हर्षदः ।  
महानप्यन्यथायुक्तो नैव तुष्टिकरो भवेत् ॥ १४६॥  
  
यथा सम्प्रर्थितावाप्त्या रतिः समुपजायते ।  
स्त्रीपुंसयोश्च रत्यर्थमुपचारो विधीयते ॥ १४७॥  
  
धर्मार्थं हि तपश्चर्या सुखार्थं धर्म इष्यते ।  
सुखस्य मूलं प्रमदास्तासु सम्भोग इष्यते ॥ १४८॥  
  
कामोपभागो द्विविधो नाट्यधर्मेऽभिधीयते ।  
बाह्याभ्यन्तरतश्चैव नारीपुरुषसंश्रयः ॥ १४९॥  
  
आभ्यन्तरः पार्थिवानां स च कार्यस्तु नाटके ।  
बाह्यो वेश्यागतश्चैव स च प्रकरणे भवेत् ॥ १५०॥  
  
तत्र राजोपभोगं तु व्याख्यास्याम्यनुपूर्वशः ।  
उपचारविधिं सम्यक् कामतन्त्रसमुत्थितम् ॥ १५१॥  
  
त्रिविधा प्रकृतिः स्त्रीणां नानासत्त्वसमुद्भवा ।  
बाह्या चाभ्यन्तरा चैव स्याद्बाह्याभ्यन्तरापरा ॥ १५२॥  
  
कुलीनाभ्यन्तरा ज्ञेया बाह्या वेश्याङ्गना स्मृता ।  
कृतशौचा तु या नारी सा बाह्याभ्यन्तरा स्मृता ॥ १५३॥  
  
अन्तःपुरोपचारे तु कुलजा कन्यकापि वा ।  
न हि राजोपचारे तु बाह्यस्त्रीभोग इष्यते ॥ १५४॥  
  
आभ्यन्तरो भवेद्राज्ञो  बाह्यो बाह्यजनस्य च ।  
दिव्यवेशाङ्गनानां हि राज्ञां भवति सङ्गमः ॥ १५५॥  
  
कुलजाकामितं यच्च तज्ज्ञेयं कन्यकास्वपि ।  
या  चापि वेश्या साप्यत्र यथैव कुलजा तथा ॥ १५६॥  
  
इह कामसमुत्पतीर्नानाभावसमुद्भवा ।  
स्त्रीणां वा पुरुषाणां वा उत्तमाधममध्यमा ॥ १५७॥  
  
श्रवणाद्दर्शनाद्रूपादङ्गलीलाविचेष्टितैः ।  
मधुरैश्च समालापैः कामः समुपजायते ॥ १५८॥  
  
रूपगुणादिसमेतं कलादिविज्ञानयौवनोपेतम् ।  
दृष्ट्वा पुरुषविशेषं नारी मदनातुरा भवति ॥ १५९॥  
  
ततः कामयमानानां नृणां स्त्रीणामथापि च ।  
कामाभावेङ्गितानीह तज्ज्ञः समुपलक्षयेत् ॥ १६०॥  
  
ललिता चलपक्ष्मा च तथा च मुकुलेक्षणा ।  
स्रस्तोत्तरपुटा चैव काम्या दृष्टिर्भवेदिह ॥ १६१॥  
  
[वलितान्ता सलालित्यसंमितैर्व्यञ्जितैरस्तथा ।  
दृष्टिः सा ललिता  नाम स्त्रीणामर्धावलोकने ॥] १६१॥  
  
ईष्त्संरक्तगण्डस्तु सस्वेदलवचित्रितः ।  
प्रस्पन्दमानरोमाञ्चो मुखरागो भवेदिह ॥ १६३॥  
  
काम्येनाङ्गविकारेण सकटाक्षनिरीक्षितैः ।  
तथाभरणसंस्पर्शैः कर्णकण्डुयनैरपि ॥ १६४॥  
  
अङ्गुष्ठाग्रविलिखनैः स्तननाभिप्रदर्शनैः ।  
नखनिस्तोदनाच्चैव केशसंयमनादपि ॥ १६५॥  
  
वेश्यामेवंविधैर्भावैर्लक्षयेन्मदनातुराम् ।  
कुलजायास्तथा चैव प्रवक्ष्यामीङ्गितानि तु ॥ १६६॥  
  
प्रहसन्तीव नेत्राभ्यां प्रततं च निरीक्षते ।  
स्मयते सा निगूढं च वाचं चाधोमुखी वदेत् ॥ १६७॥  
  
स्मितोत्तरा मन्दवाक्या स्वेदाकारनिगूहनी ।  
प्रस्पन्दिताधरा चैव चकिता च कुलाङ्गना ॥ १६८॥  
  
एवंविधैः कामलिङ्गैरप्राप्तसुरतोत्सवा ।  
दशस्थानगतं कामं नानाभावैः प्रदर्शयेत् ॥ १६९॥  
  
प्रथमे त्वभिलाषः स्याद् द्वितीये चिन्तनं भवेत् ।  
अनुस्मृतिस्तृतीये तु चतुर्थे गुणकीर्तनम् ॥ १७०॥  
  
उद्वेगः पञ्चमे प्रोक्तो विलापः षष्ठ उच्यते ।  
उन्मादः सप्तमे ज्ञेयो भवेद्व्याधिस्तथाष्टमे ॥ १७१॥  
  
नवमे जडता चैव दशमे मरणं भवेत् ।  
स्त्रीपुंसयोरेष विधिर्लक्षणं च निबोधत ॥ १७२॥  
  
व्यवसायात्समारब्धः संकल्पेच्छासमुद्भवः ।  
समागमोपायकृतः सोऽभिलाषः प्रकीर्तितः ॥ १७३॥  
  
निर्याति विशति च मुहुः करोति चाकारमेव मदनस्य ।  
तिष्ठति च दर्शनपथे प्रथमस्थाने स्थिता कामे ॥ १७४॥  
  
केनोपायेन सम्प्राप्तिः कथं वासौ भवेन्मम ।  
दूतीनिवेदितैर्भावैरिति चिन्तां निदर्शयेत् ॥ १७५॥  
  
आकेकरार्धविप्रेक्षितानि वलयरशनापरामर्शः ।  
नीवीनाभ्याः संस्पर्शनं च कार्यं द्वितीये तु ॥ १७६॥  
  
सुमुहुर्मुहुर्निःश्वसितैर्मनोरथविचिन्तनैः ।  
प्रद्वेषाच्चान्यकार्याणामनुस्मृतिरुदाहृता ॥ १७७॥  
  
नैवासने न शयने धृतिमुपलभते स्वकर्मणि विहस्ता ।  
तच्चिन्तोपगतत्वात् तृतीयमेव प्रयुञ्जीत ॥ १७८॥  
  
अङ्गप्रत्यङ्गलीलाभिर्वाक्चेष्टाहसितेक्षितैः ।  
नास्त्यन्यः सदृशस्तेनेत्येतत् स्याद् गुणकीर्तनम् ॥ १७९॥  
  
गुणकीर्तनोल्लुकसनैरश्रुस्वेदापमार्जनैश्चापि ।  
दूत्यविरहविस्रम्भैरभिनययोगश्चतुर्थे तु ॥ १८०॥  
  
आसने शयने चापि न तुष्यति न तिष्ठति ।  
नित्यमेवोत्सुका च स्यादुद्वेगस्थानमाश्रिता ॥ १८१॥  
  
चिन्तानिःश्वासखेदेन हृद्दाहाभिनयेन च ।  
कुर्यात्तदेवमत्यन्तमुद्वेगाभिनयेन च ॥ १८२॥  
  
इह स्थित इहासीन  इह  चोपगतो मया ।  
इति तैस्तैर्विलपितैर्विलापं सम्प्रयोजयेत् ॥ १८३॥  
  
उद्विग्नात्यर्थमौत्सुक्यादधृत्या च विलापिनी ।  
ततस्ततश्च भ्रमति विलापस्थानमाश्रिता  ॥ १८४॥  
  
तत्संश्रितां कथां युङ्क्ते सर्वावस्थागतापि हि ।  
पुंसः प्रद्वेष्टि चाप्यन्यानुन्मादः सम्प्रकीर्तितः ॥ १८५॥  
  
तिष्ठत्यनिमिषदृष्टिर्दीर्घं निःश्वसिति गच्छति ध्यानम् ।  
रोदिति विहारकाले नाट्यमिदं स्यात्तथोन्मादे ॥ १८६॥  
  
सामदानार्थसंभोगैः काम्यैः सम्प्रेषणैरपि ।  
सर्वैर्निराकृतैः पश्चाद् व्याधिः समुपजायते ॥ १८७॥  
  
मुह्यति हृदयं क्वापि प्रयाति शिरसश्च वेदना तीव्रा ।  
न धृतिं चाप्युपलभते ह्यष्टममेवं प्रयुञ्जीत ॥ १८८॥  
  
पृष्टा   न किञ्चित् प्रब्रते न शृणोति  न पश्यति ।  
हाकष्टवाक्या तूष्णीका जडतायां गतस्मृतिः ॥ १८९॥  
  
अकाण्डे दत्तहुंकारा तथा प्रशिथिलाङ्गिका ।  
श्वासग्रस्तानना चैव जडताभिनये भवेत् ॥ १९०॥  
  
सर्वैः कृतैः प्रतीकारैर्यदी नास्ति समागमः ।  
कामाग्निना प्रदीप्ताया  जायते मरणं ततः ॥ १९१॥  
  
एवं स्थानानि  कार्याणि कामतन्त्रं समीक्ष्य तु ।  
अप्राप्तौ यानि कामस्य वर्जयित्वा तु नैधनम् ॥ १९२॥  
  
विविधैः पुरुषोऽप्येवं विप्रलम्भसमुद्भवैः ।  
भावैरेतानि कामस्य नानारूपाणि योजयेत्। ॥ १९३॥  
  
एवं कामयमानानां स्त्रीणा नृणामथापि वा ।  
सामान्यगुणयोगेन युञ्जीताभिनयं बुधः ॥ १९४॥  
  
चिन्तानिःश्वासखेदेन हृद्दाहाभिनयेन च ।  
तथानुगमन्नाच्चापि तथैवाध्वनिरीक्षणात् ॥ १९५॥  
  
आकाशवीक्षणाच्चापि तथा दीनप्रभाषणात् ।  
स्पर्शनान्मोटनाच्चापि तथा सापाश्रयाश्रयात् ॥ १९६॥  
  
एभिर्नानाश्रयोत्पन्नैर्विप्रलम्भसमुद्भवैः ।  
कामस्थानानि सर्वाणि भूयिष्ठं सम्प्रयोजयेत् ॥ १९७॥  
  
स्रजो भूषणगन्धांश्च गृहाण्युपवनानि च ।  
कामाग्निना दह्यमानः शीतलानि निषेवते ॥ १९८॥  
  
प्रदह्यमानः कामार्तो बहुस्थानसमर्दितः ।  
प्रेषयेत्कामतो दूतीमात्मावस्थाप्रदर्शिनीम् ॥१९९॥  
  
सन्देशं चैव दूत्यास्तु प्रदद्यान्मदनाश्रयम् ।  
तस्येयं समवस्थेति कथयेद्विनयेन सा ॥ २००॥  
  
अथावेदितभावार्थो रत्युपायं विचिन्तयेत् ।  
अयं विधिर्विधानज्ञैः कार्यः प्रच्छन्नकामिते ॥ २०१॥  
  
विधिं राजोपचारस्य पुनर्वक्ष्यामि तत्त्वतः ।  
अभ्यन्तरगतं सम्यक् कामतन्त्रसमुत्थितम् ॥ २०२॥  
  
सुखदुःखकृतान् भावान् नानाशीलसमुत्थितान् ।  
यान्यान् प्रकुरुते राजा तान्स्तान् लोकानुवर्तते ॥ २०३॥  
  
न दुर्लभाः पार्थिवानां स्त्र्यर्थमाज्ञाकृताः गुणाः ।  
दाक्षिण्यात्तु समुद्भूतः कामो रतिकरो भवेत् ॥ २०४॥  
  
बहुमानेन देवीनां वल्लभानां भयेन च ।  
प्रच्छन्नकामितं राज्ञा कार्यं परिजनं प्रति ॥ २०५॥  
  
यद्यप्यस्ति नरेन्द्राणां कामतन्त्रमनेकधा ।  
प्रच्छन्नाकामितं यत्तु तद्वै रतिकरं भवेत् ॥ २०६॥  
  
यद्वामाभिनिवेशित्वं यतश्च विनिवार्यते ।  
दुर्लभत्वं च यन्नार्याः सा कामस्य परा रतिः ॥ २०७॥  
  
राज्ञामन्तःपुरजने दिवासम्भोग इष्यते ।  
वासोअपचारो यश्चैअषां स रात्रौ परिकीर्तितः ॥ २०८॥  
  
परिपाट्यां फलार्थे वा नवे प्रसव एव वा ।  
दुःखे चैव प्रमोदे च षडेते वासकाः स्मृताः ॥ २०९॥  
  
उचिते वासके स्त्रीनामृतुकालेऽपि वा  नृपैः ।  
प्रेष्याणामथवेष्टानां कार्यं चैवोपसर्पणम् ।२१०॥  
  
तत्र वासकसज्जा च विरहोत्कण्ठितापि वा ।  
स्वाधीनभर्तृका चापि कलहान्तरितापि वा ॥ २११॥  
  
खण्डिता विप्रलब्धा वा तथा प्रोषितभर्तृका ।  
तथाभिसारिका चैव ज्ञेयास्त्वष्टौ तु नयिकाः ॥ २१२॥  
  
उचिते वासकए या तु रतिसंभोगलालसा ।  
मण्डनं कुरुते हृष्टा सा वै वासकसज्जिका ॥ २१३॥  
  
अनेककार्यव्यासङ्गाद्यस्या नागच्छति प्रियः ।  
तदनागतदुःखार्ता विरहोत्कण्ठिता तु सा ॥ २१४॥  
  
सुरतातिरसैर्बद्धो यस्याः पार्श्वे तु नायकः ।  
सान्द्रामोदगुणप्राप्ता भवेत् स्वाधीनभर्तृका ॥ २१५॥  
  
ईर्ष्याकलहनिष्क्रान्तो यस्या नागच्छति प्रियः ।  
सामर्षवशसम्प्राप्ता कलहान्तरिता भवेत् ॥ २१६॥  
  
व्यासङ्गादुचिते यस्या वासके नागतः प्रियः ।  
तदनागमदुःखार्ता खण्डिता सा प्रकीर्तिता ॥ २१७॥  
  
यस्या दूतीं प्रियः प्रेष्य दत्त्वा संकेतमेव वा ।  
नागतः कारणेनेह विप्रलब्धा तु सा भवेत् ॥ २१८॥  
  
नानाकार्याणि सन्धाय यस्या वै प्रोषितः प्रियः ।  
सारूढालककेशान्ता भवेत् प्रोषितभर्तृका ॥ २१९॥  
  
हित्वा लज्जां तु या श्लिष्टा मदेन मदनेन च ।  
अभिसारयते कान्तं सा भवेदभिसारिका ॥ २२०॥  
  
आस्ववस्थासु विज्ञेया नायिका नाटकाश्रया ।  
एतासां चैव वक्ष्यामि कामतन्त्रमनेकधा ॥ २२१॥  
  
चिन्तानिःश्वासखेदेन हृद्दाहाभिनयेन च ।  
सखीभिः सह संलापैरात्मावस्थावलोकनैः ॥ २२२॥  
  
ग्लानिदैन्याश्रुपातैश्च रोषस्यागमनेन च ।  
निर्भूषणमृजात्वेन दुःखेन रुदितेन च ॥ २२३॥  
  
खण्डिता विप्रलब्धा वा कलहान्तरितापि वा ।  
तथा प्रोषितकान्ता च भावानेतान् प्रयोजयेत् ॥ २२४॥  
  
विचित्रोज्ज्वलवेषा तु प्रमोदोद्योतितानना ।  
उदीर्णशोभा च तथा कार्या स्वाधीनभर्तृका ॥ २२५॥  
  
वेश्यायाः कुलजायायाश्च प्रेष्यायाश्च प्रयोक्तृभिः ।  
एभिर्भावविशेषैस्तु कर्तव्यमभिसारणम् ॥ २२६॥  
  
समदा मृदुचेष्टा च तथा परिजनावृता ।  
नानाभरणचित्राङ्गी गच्छेद्वेश्याङ्गना शनैः ॥ २२७॥  
  
संलीना स्वेषु गात्रेषु त्रस्ता विनमितानना ।  
अवकुण्ठनसंविता हच्छेत्तु कुलजाङ्गना ॥ २२८॥  
  
मदस्खलितसंलापा विभ्रमोत्फुल्ललोचना ।  
आविद्धगतिसंचारा गच्छेत्प्रेष्या समुद्धतम् ॥ २२९॥  
  
गत्वा सा चेद्यदा तत्र पश्येत्सुप्तं प्रियं तदा ।  
अनेन तूपचारेण तस्य कुर्यात्प्रबोधनम् ॥ २३०॥  
  
अलङ्कारेण कुलजा वेश्या गन्धैस्तु शीतलैः ।  
प्रेष्या तु वस्त्रव्यजनैः कुर्वीत प्रतिबोधनम् ॥ २३१॥  
  
कुलाङ्गनानामेवायं नोक्तः कामाश्रयो विधिः ।  
सर्वावस्थानुभाव्यं हि यस्माद्भवति नाटकम् ॥ २३२॥  
  
नवकामप्रवृत्ताया क्रुद्धाया वा समागमे ।  
सापदेशैरुपायैस्तु वासकं सम्प्रयोजयेत् ॥ २३३॥  
  
नानालङ्करवस्त्राणि गन्धमाल्यानि चैव हि ।  
प्रिययोजितभुक्तानि निषेवेत मुदान्वितः ॥ २३४॥  
  
न तथा भवति मनुष्यो मदनवशः कामिनीमलभमानः ।  
द्विगुणोपजातहर्षो भवति यथ सङ्गतः प्रियया ॥ २३५॥  
  
विलासभावेङ्गितवाक्यलीलामाधुर्यविस्तारगुणोपपन्नः ।  
परस्परप्रेमनिरीक्षितेन समागमः कामकृतस्तु कार्यः ॥ २३६॥  
  
ततः प्रवृत्ते मदने उपचारसमुद्भवे ।  
वासोपचारः कर्तव्यो नायकागमनं प्रति ॥ २३७॥  
  
गन्धमाल्ये गृहीत्वा तु चूर्णवासस्तथैव च ।  
आदर्शो लीलया गृह्यश्छन्दतो वा पुनः पुनः ॥ २३८॥  
  
वासोपचारे नात्यर्थं भूषणग्रहणं भवेत् ।  
रशनानूपुरप्रायं स्वनवच्च प्रशस्यते ॥ २३९॥  
  
नाम्बरग्रहणं रङ्गे न स्नानं न विलेपनम् ।  
नाञ्जनं नाङ्गरागश्च केशसंयमनं तथा ॥ १४०॥  
  
नाप्रावृत्ता नैकवस्त्रा  न रागमधरस्य तु ।  
उत्तमा मध्यमा वापि कुर्वीत प्रमदा क्वचित् ॥ २४१॥  
  
अधमानां भवेदेष सर्व एव विधिः सदा ।  
कारणान्तरमासाद्य तस्मादपि न कारयेत् ॥ २४२॥  
  
प्रेष्यादीनां च नारीणां नराणां वापि नाटके ।  
भूषणग्रहणं कार्यं पुष्पग्रहणमेव च ॥ २४३॥  
  
गृहीतमण्डना चापि प्रतीक्षेत प्रियागमम् ।  
लीलया मण्डितं वेषं कुर्याद्यन्न विरुध्यते ॥ २४४॥  
  
विधिवद्वासकं कुर्यान्नायिका  नायकागमे ।  
प्रतीक्षमाणा च ततो नालिकाशब्दमादिशेत् ॥ २४५॥  
  
श्रुत्वा तु नालिकाशब्दं  नायकागमविक्लवा ।  
विषण्णा वेपमाना च गच्छेत्तोरणमेव च ॥ २४६॥  
  
तोरणं वामहस्तेन कवाटं दक्षिणेन च ।  
गृहीत्वा तोरणाश्लिष्टा सम्प्रतीक्षेत नायकम् ॥ २४७॥  
  
शङ्कां चिन्तां भयं चैव प्रकुर्यात्तोरणाश्रिता ।  
अदृष्ट्वा रमणं नारी विषण्णा च क्षणं भवेत् ॥ २४८॥  
  
दीर्घं चैव विनिःश्वस्य नयनाम्बु निपातयेत् ।  
सन्नं च हृदयं कृत्वा विसृजेतदङ्गमासने ॥ २४९॥  
  
व्याक्षेपाद्विमृशेच्चापि नायकागमनं प्रति ।  
तैस्तैर्विचारणोपायैः शुभाशुभसमुत्थितैः ॥ २५०॥  
  
गुरुकार्येण मित्रैर्वा मन्त्रिणा राज्यचिन्तया ।  
अनुबद्धः प्रियं किं नु वृतो वल्लभयापि वा ॥ २५१॥  
  
उत्पातान्निर्दिशेच्चापि शुभाशुभसमुत्थितान् ।  
निमितैरात्मसंस्थैस्तु स्फुरितैः स्पन्दिअतैस्तथा ॥ २५२॥  
  
शोभनेषु तु कार्येषु निमित्तं वामतः स्त्रियाः ।  
अनिष्टेष्वथ सर्वेषु निमित्तं दक्षिणं भवेत् ॥ २५३॥  
  
सव्यं नेत्रं ललाटं च भ्रूनासोष्ठं तथैव च ।  
उरुबाहुस्तनं चैव स्फुरेद्यदि समागमः ॥ २५४॥  
  
एतेषमन्यथाभावे दुर्निमित्तं विनिर्दिशेत् ।  
दर्शने दुर्निमित्तस्य मोहं गच्छेत्क्षणं ततः ॥ २५५॥  
  
अनागमे नायकस्य कार्यो गण्डाश्रयः करः ।  
भूषणे चाप्यवज्ञानं रोदनं च समाचरेत् ॥ २५६॥  
  
अथ चेच्छोभनं तत्स्यान्निमित्तं नायकागमे ।  
सूच्यो नायिकयासन्नो गन्धाघ्राणेन नायकः ॥ २५७॥  
  
दृष्ट्वा चोत्थाय संहृष्टा प्रत्युद्गच्छेद्यथाविधि ।  
ततः कान्तं निरीक्षेत प्रहर्षोत्फुल्ललोचना ॥ २५८॥  
  
सखीस्कन्धार्पितकरा कृत्वा स्थानकमायतम् ।  
दर्शयेत ततः कान्तं सचिह्नं सरसव्रणम् ॥ १५९॥  
  
यदि स्यादपराद्धस्तु कृतैस्तैस्तैरुपक्रमैः ।  
उपालम्भकृअतैर्वाक्यैरुपालभ्यस्तु नायकः ॥ २६०॥  
  
मानापमानसंमोहैरवहित्थभयक्रमैः ।  
वचनस्य समुत्पत्तिः स्त्रीणामीर्ष्याकृता भवेत् ॥ २६१॥  
  
विस्रंभस्नेहरागेषु सन्देहे प्रणये तथा ।  
परितोषे च घर्षे च दाक्षिण्याक्षेपविभ्रमे ॥ २६२॥  
  
धर्मार्थकामयोगेषु प्रच्छन्नवचनेषु च ।  
हास्ये कुतूहले चैव संभ्रमे व्यसने तथा ॥ २६३॥  
  
स्त्रीपुंसयोः क्रोधकृते पृथङ्मिश्रे तथापि वा ।  
अनाभाष्योऽपि संभाष्यः प्रिय एभिस्तु कारणैः ॥ २६४॥  
  
यत्र स्नेहो भवेत्तत्र हीर्ष्या मदनसंभवा ।  
चतस्रो योनयस्तस्याः कीर्त्यमाना निबोधत ॥ २६५॥  
  
वैमनस्यं व्यलीकं च विप्रियं मन्युरेव च ।  
एतेषां सम्प्रवक्ष्यामि लक्षणानि यथाक्रमम् ॥ २६६॥  
  
निद्राखेदालसगतिं सचिह्नं सरसव्रणम् ।  
एवविधं प्रियं दृष्ट्वा वैमनस्यं भवेत् स्त्रियाः ॥ २६७॥  
  
निद्राभ्यसूयितावेक्षणेन रोषप्रकम्पमानाङ्ग्या ।  
साध्विति सुष्ठ्विति वचनैः शोभत इत्येवमभिनेयम् ॥ २६८॥  
  
बहुधा वार्यमाणोऽपि यस्तस्मिन्नेव दृश्यते ।  
संघर्षमत्सरात्तत्र व्यलीकं जायते स्त्रियाः ॥ २६९॥  
  
कृत्वोरसि वामकरं दक्षिणहस्तं तथा विधुन्वन्त्या ।  
चरणविनिष्ठम्भेन च कार्योऽभिनयो व्यलीके तु ॥ २७०॥  
  
जीवन्त्या त्वयि जीवामि दासोऽहं त्वं च मे प्रिया ।  
उक्त्वैवं योऽन्यथा कुर्याद्विप्रियं तत्र जायते ॥ २७१॥  
  
दूतीलेखप्रतिवचनभेदनैः क्रोधहसितरुदितैश्च  ।  
विप्रियकरणेऽभिनयः सशिरःकम्पैश्च  कर्तव्यः ॥ २७२॥  
  
प्रतिपक्षसकाशात्तु यः सौभाग्यविकत्थनः ।  
उपसर्पेत् सचिन्ह्नस्तु मन्युस्तत्रोपजायते ॥ २७३॥  
  
वलयपरिवर्तनैरथ सुशिथलमुत्क्षेपेणेन रशनायाः ।  
मन्युस्त्वभिनेतव्यः सशङ्कितं बाष्पपूर्णाक्ष्या ॥ २७४॥  
  
दृष्ट्वा स्थितं प्रियतमं सशङ्कितं सापराधमतिलज्जम् ।  
ईर्ष्यावचनसमुत्थैः खेदयितव्यो ह्युपालम्भैः ॥ २७५॥  
  
न च निष्ठुरमभिभाष्यो न चाप्यतिक्रोधनस्तु परिहासः ।  
बाष्पोन्मिश्रैर्वचनैरात्मोपन्याससंयुक्तैः ॥ २७६॥  
  
मध्याङ्गुल्यङ्गुष्ठाग्रविच्यवात्पाणिनोरसि कृतेन ।  
उद्वर्तितनेत्रतया प्रततैरभिवीक्षणैश्चापि ॥ २७७॥  
  
कटिहस्तविवर्तनया विच्छिन्नतया तथाञ्जलेः करणात् ।  
मूर्धभ्रमणनिहञ्चितनिपातसंश्लेअष्णाच्चापि ॥ २७८॥  
  
अवहित्थवीक्षणाद्वा अङ्गुलिभङ्गेन तर्जनैललितैः ।  
एभिर्भावविशेषैरनुनयनेष्वभिनयः कार्यः ॥ २७९॥  
  
शोभसे साधु दृष्टोऽसि गच्छ त्वं किंं विलम्बसे ।  
मा मां  स्प्राक्षीः प्रिया यत्र तत्र या ते हृदि स्थिता ॥ २८०॥  
  
गच्छेत्युक्त्वा परावृत्य विनिवृत्तान्तरेण तु ।  
केनचिद्वचनार्थेन प्रहर्षं योजयेत्पुनः ॥ २८१॥  
  
रभसग्रहणाच्चापि हस्ते वस्त्रे च मूर्धनि ।  
कार्यं प्रसादनं नार्या ह्यपराधं समीक्ष्य तु ॥ २८२॥  
  
हस्ते वस्त्रेऽथ केशान्ते नार्याप्यथ गृहीतया ।  
कान्तमेवोपसर्पन्त्या कर्तव्यं मोक्षणं शनैः ॥ २८३॥  
  
गृहीतायाथ केशान्ते हस्ते वस्त्रेऽथवा पुनः ।  
हुं मुञ्चेत्युपसर्पन्त्या वाच्यः स्पर्शालसं प्रियः ॥ २८४॥  
  
पादाग्रस्थितया नार्या किंचित्कुट्टमितोत्कटम् ।  
अश्वक्रान्तेन  कर्तव्यं केशानां मोक्षणं शनैः ॥ २८५॥  
  
अमुच्यमाने केशान्ते संजातस्वेदलेशया ।  
हं हु मुञ्चापसर्पेति वाच्यः स्पर्शालसाङ्गया ॥ २८६॥  
  
गच्छेति रोषवाक्येन गत्वा प्रतिनिवृत्य च ।  
केनचिद्वचनार्थेन वाच्यं यास्यसि नेति च ॥ २८७॥  
  
विधूननेन हस्तेन हुंकारं सम्प्रयोजयेत् ।  
स चावधूनने कार्यः शपथैर्व्याज एव च ॥ २८८॥  
  
अक्ष्णोः संवरणे कार्यं पृष्ठतश्चोपगूहनम् ।  
नार्यास्त्वपहृते वस्त्रे दीपच्छादनमेव च ॥ २८९॥  
  
तावत् खेदयितव्यस्तु यावत्पादगतो भवेत् ।  
ततश्चरणयोर्याते कुर्याद्दूतीनिरीक्षणम् ॥ २९०॥  
  
उत्थाप्यालिङ्गयेच्चैव नायिका नायकं ततः ।  
रतिभोगगता हृष्टा शयनाभिमुखी व्रजेत् ॥ २९१॥  
  
एतद्गीतविधानेन सुकुमारेण योजयेत् ।  
यदा शृङ्गारसंयुक्तं रतिसम्भोगकारणम् ॥ २९२॥  
  
यदा चाकाशपुरुषपरस्थवचनाश्रयम् ।  
भवेत्काव्यं तदा ह्येष कर्तव्योऽभिनयः स्त्रिया ॥ २९३॥  
  
यदन्तपुरसम्बन्धं कार्यं भवति नाटके ।  
शृङ्गाररससंयुक्तं तत्राप्येष विधिर्भवेत्॥ २९४॥  
  
न कार्यं शयनं रङ्गे नाट्यधर्मं विजानता ।  
केनचिद्वचनार्थेन अङ्कच्छेदो विधीयते ॥ २९५॥  
  
यद्वा शयीतार्थवशादेकाकी सहितोऽपि वा ।  
चुम्बनालिङ्गनं चैव तथ गुह्यं च यद्भवेत् ॥ २९६॥  
  
दन्तच्छेद्यं नखच्छेद्यं नीवीस्रंसनमेव च ।  
स्तनान्तरविमर्दं च रङ्गमध्ये न कारयेत् ॥ २९७॥  
  
भोजनं सलिलक्रीडा तथा लज्जाकरं च यत् ।  
एवंविधं भवेद्यद्यत्तत्तद्रङ्गे न कारयेत् ॥ २९८॥  
  
पितापुत्रस्नुषाश्वश्रूदृश्यं यस्मात्तु नाटकम् ।  
तस्मादेतानि सर्वाणि वर्जनीयानि यत्नतः ॥ २९९॥  
  
वाक्यैः सातिशयैः श्रव्यैर्मधुरैर्नातिनिष्ठुरैः ।  
हितोपदेशसंयुक्तैस्तज्ज्ञः कुर्यात्तु नाटकम् ॥ ३००॥  
  
एवमन्तःपुरकृतः कार्यस्त्वभिनयो बुधः ।  
समागमेऽथ नारीणां वाच्यानि मदनाश्रये ॥ ३०१॥  
  
प्रियेषु वचनानीह यानि तानि निबोधत ।  
प्रिअयः कान्तो विनीतश्च नाथः स्वाम्यथ जीवितम् ॥ ३०२॥  
  
नन्दनश्चेत्यभिप्रीते वचनानि भवन्ति हि ।  
दुःशीलोऽथ दुराचारः शठो वामो विकत्थनः ॥ ३०३॥  
  
निर्लज्जो निष्ठुरश्चैअव प्रियः क्रोधेऽभिधीयते ।  
यो विप्रियं न कुरुते न चायुक्तं प्रभाषते ॥ ३०४॥  
  
तथार्जवसमाचारः स प्रियस्त्वभिधीयते ।  
अन्यनारीसमुद्भूतं चिह्नं यस्य न दृष्यते ॥ ३०५॥  
  
अधरे वा शरीरे वा स कान्त इति भाष्यते ।  
संक्रुद्धेऽपि हि यो नार्या नोत्तरं प्रतिपद्यते ॥ ३०६॥  
  
परुषं वा न वदति विनीतः साऽभिधीयते ।  
हितैषी रक्षणे शक्तो न मानी न  च मत्सरी ॥ ३०७॥  
  
सर्वकार्येष्वसंमूढः स नाथ इति संज्ञितः ।  
सामदानार्थसंभोगैस्तथा लालनपालनैः ॥ ३०८॥  
  
नारीं निषेवते यस्तु स स्वामीत्यभिधीयते ।  
नारीप्सितैरभिप्रायैर्निपुणं शयनक्रियाम् ॥ ३०९॥  
  
करोति यस्तु संभोगे स जीवितमिति स्मृतः ।  
कुलीनो धृतिमान्दक्षो दक्षिणो वाग्विशारदः ॥ ३१०॥  
  
श्लाघनीयः सखीमध्ये नन्दनः सोऽभिधीयते ।  
एते वचनविन्यासा रतिप्रीतिकराः स्मृताः ॥ ३११॥  
  
तथा चाप्रीतिवाक्यानि गदतो मे निबोधत ।  
निष्ठुरश्चाहिष्णुश्च मानि धृष्टो विकत्थनः ॥ ३१२॥  
  
अनवस्थितचित्तश्च दुःशील इति स स्मृतः ।  
ताडनं बन्धनं चापि यो विमृश्य समाचरेत् ॥ ३१३॥  
  
तथा परुषवाक्यश्च दुराचारः स तन्यते ।  
वाचैअव मधुरो यस्तु कर्मण नोपपादकः ॥ ३१४॥  
  
योषितः किञ्चिदप्यर्थं स शठः परिभाष्यते ।  
वार्यते यत्र यत्रार्थे तत्तदेव करोति यः ॥ ३१५॥  
  
विपरीतनिवेशी च स वाम इति संज्ञितः ।  
सरसव्रणचिह्नो यः स्त्रीसौभाग्यविकत्थनः ॥ ३१६॥  
  
अतिमानी तथा स्तब्धो विकत्थन इति स्मृतः ।  
वार्यमाणो दृढतरं यो नारीमुपसर्पति ॥ ३१७॥  
  
सचिह्नाः सापराधश्च स निर्लज्ज इति स्मृतः ।  
योऽपराद्धस्तु सहसा नारीं सेवितुमिच्छति ॥ ३१८॥  
  
अप्रसादनबुद्धिश्च निष्ठुरः सोऽभिधीयते ।  
एते वचनविन्यासाः प्रियाप्रियविभाषिताः ॥ ३१९॥  
  
नर्तकीसंश्रिताः कार्या बहवोऽन्येऽपि नाटके ।  
एष गीतविधाने तु सुकुमारे विधिर्भवेत् ॥ ३२०॥  
  
शृङ्गाररससंभूतो रतिसंभोगखेदनः ।  
यच्चैवाकाशपुरुषं परस्थवचनाश्रयम् ॥ ३२१॥  
  
शृङ्गार एवं वाच्यं स्यात्तत्राप्येष क्रमो भवेत् ।  
यद्वा पुरुसंबन्धं कार्यं भवति नाटके ॥ ३२२॥  
  
शृङ्गाररससंयुक्तं तत्राप्येष क्रमो भवेत् ।  
एवमन्तःपुरगतः प्रयोज्योऽभिनयो भवेत् ॥ ३२३॥  
  
दिव्याङ्गनानां तु विधिं व्याख्यास्यम्यनुपूर्वशः ।  
नित्यमेवोज्वलो वेषो नित्यं प्रमुदितं मनः ॥ ३२४॥  
  
नित्यमेव सुखः कालो देवानां ललिताश्रयः ।  
न चैर्ष्या नैव च क्रोधो नासूया न प्रसादनम् ॥ ३२५॥  
  
दिव्यानां दृष्यते पुंसां शृङ्गारे योषितां तथा ।  
ये भावा मानुषाणां स्युर्यदङ्गं यच्च चेष्टितम् ॥३२६॥  
  
सर्वं तदेव कर्तव्यं दिव्यैर्मानुषसङ्गमे ।  
यदा मानुषसंभोगो दिव्यानां योषितां भवत् ॥ ३२७॥  
  
तदा सर्वाः प्रकर्तव्या ये भावा मानुषाश्रयाः ।  
शापभ्रंशात्तु दिव्यानां तथा चापत्यलिप्सया ॥ ३२८॥  
  
कार्यो मानुषसंयोगः शृङ्गाररससंश्रयः ।  
पुष्पैर्भूषणजैः शब्दैरदृश्यापि प्रलोभयेत् ॥ ३२९॥  
  
पुनः संदर्शनं दत्त्वा क्षणादन्तरिता भवेत् ।  
वस्त्राभरणमाल्याद्यैर्लेखसम्प्रेषणैरपि ॥ ३३०॥  
  
ईदृशैरुपचारैस्तु समुन्माद्यस्तु नायकः ।  
उन्मादनात्समुद्भूतः कामो रतिकरो भवेत् ॥ ३३१॥  
  
स्वभावोपगतो यस्तु नासावत्यर्थभाविकः ।  
एवं राजोपचारो हि कर्तव्योऽभ्यन्तराश्रयः ॥ ३३२॥  
  
बाह्यमप्युपचारं  तु प्रवक्ष्याम्यथ वैशिके ।  
इति भारतीये नाट्यशास्त्रे सामान्याभिनयो नामाध्यायो द्वाविंशः ॥  
  
  
Encoded by Padmakar Dadegaonkar dadegaonkar@yahoo.com  
  
