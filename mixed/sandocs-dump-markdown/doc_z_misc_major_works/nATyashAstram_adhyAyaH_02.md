---
Author: Sage Bharata
Category: natyashastra, major_works, bharata
File name: natya02.itx
Language: Sanskrit
Latest update: May 24, 2001
Location: doc_z_misc_major_works
Proofread by: dpadmakar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/culture
Sublocation: major_works
Text title: naaTyashaastra adhyaaya 2
Texttype: pramukha
Transliterated by: dpadmakar at hotmail.com
engtitle: Natya Shastra Chapter 2
itxtitle: nATyashAstram adhyAyaH 02
title: नाट्यशास्त्रम् अध्यायः ०२

---
  
 नाट्यशास्त्रम् अध्यायः २   
  
        ॥ श्रीरस्तु ॥  
  
भरतमुनिप्रणीतं नाट्यशास्त्रम्  
  
अथ भारतीये नाट्यशास्त्रे द्वितीयोऽध्यायः ।  
  
भरतस्य वचः श्रुत्वा पप्रच्छुर्मुनयस्ततः ।  
भगवन् श्रोतुमिच्छामो यजनं रङ्गसंश्रयम्  ॥ १॥  
  
अथ वा या क्रियास्तत्र लक्षणं यच्च पूजनम् ।  
भविष्यद्भिर्नरैः कार्यं कथं तन्नाट्यवेश्मनि ॥ २॥  
  
इहादिर्नाट्ययोगस्य नाट्यमण्डप एव हि ।  
तस्मात्तस्यैव तावत्त्वं लक्षणं वक्तुमर्हसि ॥ ३॥  
  
तेषां तु वचनं श्रुत्वा मुनीनां भरतोऽब्रवीत् ।  
लक्षणं पूजनं चैव श्रूयतां नाट्यवेश्मनः ॥ ४॥  
  
दिव्यानां मानसी सृष्टिर्गृहेषूपवनेषु च ।  
(यथा भावाभिनिर्वर्त्याः सर्वे भावास्तु मानुषाः ॥)  
नराणां यत्नतः कार्या लक्षणाभिहिता क्रिया ॥ ५॥  
  
श्रूयतां तद्यथा यत्र कर्तव्यो नाट्यमण्डपः ।  
तस्य वास्तु च पूजा च यथा योज्या प्रयत्नतः ॥ ६॥  
  
इह प्रेक्ष्यागृहं दृष्ट्वा धीमता विश्वकर्मणा ।  
त्रिविधः सन्निवेशश्च शास्त्रतः परिकल्पितः ॥ ७॥  
  
विकृष्टश्चतुरश्रश्च त्र्यश्रश्चैव तु मण्डपः ।  
तेषां त्रीणि प्रमाणानि ज्येष्ठं मध्यं तथाऽवरम् ॥ ८॥  
  
प्रमाणमेषां निर्दिष्टं हस्तदण्डसमाश्रयम् ।  
शतं चाष्टौ चतुःषष्टिर्हस्ता द्वात्रिंशदेव च ॥ ९॥  
  
अष्टाधिकं शतं ज्येष्ठं चतुःषष्टिस्तु मध्यमम् ।  
कनीयस्तु तथा वेश्म हस्ता द्वात्रिंशदिष्यते ॥ १०॥  
  
देवानां तु भवेज्ज्येष्ठं नृपाणां मध्यमं भवेत् ।  
शेषाणां प्रकृतीनां तु कनीयः संविधीयते ॥ ११॥  
  
(प्रेक्षागृहाणां सर्वेषां प्रशस्तं मध्यमं स्मृतम् ।  
तत्र पाठ्यं च गेयं च सुखश्राव्यतरं भवेत् ॥  
  
प्रेक्षागृहाणां सर्वेषां त्रिप्रकारो विधिः स्मृतः ।  
विकृष्टश्चतुरस्रश्च त्र्यस्रश्चैव प्रयोक्तृभिः ॥  
  
कनीयस्तु स्मृतं त्र्यस्रं चतुरस्रं तु मध्यमम् ।  
ज्येष्ठं विकृष्टं विज्ञेयं नाट्यवेदप्रयोक्तृभिः ॥)  
प्रमाणं यच्च निर्दिष्टं लक्षणं विश्वकर्मणा ।  
प्रेक्षागृहाणां सर्वेषां तच्चैव हि निबोधत ॥ १२॥  
  
अणू रजश्च वालश्च लिक्षा यूका यवस्तथा ।  
अङ्गुलं च तथा हस्तो दण्डश्चैव प्रकीर्तितः ॥ १३॥  
  
अणवोऽष्टौ रजः प्रोक्तं तान्यष्टौ वाल उच्यते ।  
वालास्त्वष्टौ भवेल्लिक्षा यूका लिक्षाष्टकं भवेत् ॥ १४॥  
  
यूकास्त्वष्टौ यवो ज्ञेयो यवास्त्वष्टौ तथाङ्गुलम्  ।  
अङ्गुलानि तथा हस्तश्चतुर्विंशतिरुच्यते ॥ १५॥  
  
चतुर्हस्तो भवेद्दण्डो निर्दिष्टस्तु प्रमाणतः ।  
अनेनैव  प्रमाणेन वक्ष्याम्येषां विनिर्णयम् ॥ १६॥  
  
चतुःषष्टिकरान्कुर्याद्दीर्घत्वेन तु मण्डपम् ।  
द्वात्रिंशतं च विस्तारन्मर्त्यानां यो भवेदिह ॥ १७॥  
  
अत ऊर्ध्वं न कर्तव्यः कर्तृभिर्नाट्यमण्डपः ।  
यस्मादव्यक्तभावं हि तत्र नाट्यं व्रजेदिति ॥ १८॥  
  
मण्डपे विप्रकृष्टे तु पाठ्यमुच्चारितस्वरम् ।  
अनिस्सरणधर्मत्वाद्विस्वरत्वं भृशं व्रजेत् ॥ १९॥  
  
यश्चाप्यास्यगतो भावो नानादृष्टिसमन्वितः  
स वेश्मनः प्रकृष्टत्वाद्  व्रजेदव्यक्ततां पराम् ॥ २०॥  
  
प्रेक्षागृहाणां सर्वेषां तस्मान्मध्यममिष्यते ।  
यावत्पाठ्यं च गेयं च तत्र श्रव्यतरं भवेत् ॥ २१॥  
  
[प्रेक्षागृहाणां सर्वेषां त्रिप्रकारो विधिः स्मृतः ।  
विकृष्टश्चतुरस्रश्च त्र्यस्रश्चैव प्रयोक्तृभिः ॥)  
कनीयस्तु स्मृतं त्र्यस्रं चतुरस्रं तु मध्यमम् ।  
ज्येष्ठं विकृष्टं विज्ञेयं नाट्यवेदप्रयोक्तृभिः ]॥  
  
देवानां मानसी सृष्टिर्गृहेषूपवनेषु च ।  
यत्नभावाभिनिष्पन्नाः सर्वे भावा हि मानुषा ॥ २२॥  
  
तस्माद्देवकृतैर्भावैर्न विस्पर्धेत मानुषः ।  
मानुषस्य तु गेहस्य सम्प्रवक्ष्यामि लक्षणम् ॥ २३॥  
  
भूमेर्विभागं पूर्वं तु परीक्षेत प्रयोजक ।  
ततो वास्तु प्रमाणेन प्रारभेत शुभेच्छया ॥ २४॥  
  
समा स्थिरा तु कठिना कृष्णा गौरी च या भवेत् ।  
भूमिस्तत्रैव कर्तव्यः कर्तृभिर्नाट्यमण्डपः ॥ २५॥  
  
प्रथमं शोधनं कृत्वा लाङ्गलेन  समुत्कृषेत् ।  
अस्थिकीलकपालानि तृणगुल्मांश्च शोधयेत् ॥ २६॥  
  
शोधयित्वा वसुमतीं प्रमाणं निर्दिशेत्ततः ।  
(त्रीण्युत्तराणि सौम्यं च विशाखापि च रेवती ।,  
हस्तितिष्यानुराधाश्च प्रशस्ता नाट्यकर्मणि ।)  
पुष्यनक्षत्रयोगेन शुक्लं सूत्रं प्रसारयेत् ॥ २७॥  
  
कार्पासं बाल्बजं वापि   मौञ्जं वाल्कलमेव च ।  
सूत्रं बुधैस्तु कर्तव्यं यस्य च्छेदो न विद्यते ॥ २८॥  
  
अर्धच्छिन्ने भवेत्सूत्रे स्वामिनो मरणं ध्रुवम् ।  
त्रिभागच्छिन्नया रज्वा राष्ट्रकोपो विधीयते ॥ २९॥  
  
छिन्नायां तु चतुर्भागे प्रयोक्तुर्नाश उच्यते ।  
हस्तात्प्रभ्रष्टया वापि कश्चित्वपचयो भवेत् ॥ ३०॥  
  
तस्मान्नित्यं प्रयत्नेन रज्जुग्रहणमिष्यते ।  
कार्यं चैव प्रयत्नेन मानं नाट्यगृहस्य तु ॥ ३१॥  
  
मुहूर्तेनानुकूलेन तिथ्या सुकरणेन च ।  
ब्राह्मणांस्तर्पयित्वा तु पुण्याहं वाचयेत्ततः ॥ ३२॥  
  
शान्तितोयं ततो दत्त्वा ततः सूत्रं प्रसारयेत् ।  
चतुष्षष्टिकरान्कृत्वा द्विधा कुर्यात्पुनश्च तान् ॥ ३३॥  
  
पृष्ठतो यो भवेद्भागो द्विधाभूतस्य तस्य तु ।  
सममर्धविभागेन रङ्गशीर्षं प्रकल्पयेत् ॥ ३४॥  
  
पश्चिमे च विभागेऽथ नेपथ्यगृहमादिशेत् ।  
विभज्य भागान्विधिवद्ययथावदनुपूर्वशः ॥ ३५॥  
  
शुभे नक्षत्रयोगे च मण्डपस्य निवेशनम् ।  
शङ्खदुन्दुभिनिर्घोषैर्मृदङ्गपणवादिभिः ॥ ३६॥  
  
सर्वातोद्यैः प्रणुदितैः स्थापनं कार्यमेव तु ।  
उत्सार्याणि त्वनिष्टानि पाषण्ड्याश्रमिणस्तथा ॥ ३७॥  
  
काषायवसनाश्चैव विकलाश्चैअव ये नराः ।  
निशायां च बलिः कार्या नानाभोजनसंयुतः ॥ ३८॥  
  
गन्धपुष्पफलोपेता दिशो दश समाश्रितः ।  
पूर्वेण शुक्लान्नयुतो नीलान्नो दक्षिणेन च ॥ ३९॥  
  
पश्चिमेन बलिः पीतो रक्तश्चैवोत्तरेण तु ।  
यादृशं दिशि यस्यां तु दैवतं परिकल्पितम् ॥ ४०॥  
  
तादृशस्तत्र दातव्यो बलिर्मन्त्रपुरस्कृतः ।  
स्थापने ब्राह्मणेभ्यश्च दातव्यं घृतपायसम् ॥ ४१॥  
  
मधुपर्कस्तथा राज्ञे कर्तृभ्यश्च गुडौदनम् ।  
नक्षत्रेण तु कर्तव्यं मूलेन स्थापनं बुधैः ॥ ४२॥  
  
मुहूर्तेनानुकूलेन तिथ्या सुकरणेन च ।  
एवं तु स्थापनं कृत्वा भित्तिकर्म प्रयोजयेत् ॥ ४३॥  
  
भित्तिकर्मणि निर्वृत्ते स्तम्भानां स्थापनं ततः ।  
तिथिनक्षत्रयोगेन शुभेन करणेन च ॥ ४४॥  
  
स्तम्भानां स्थापनं कार्यं रोहिण्या श्रवणेन वा ।  
आचार्येण सुयुक्तेन त्रिरात्रोपोषितेन च ॥ ४५॥  
  
स्तम्भानां स्थापनं कार्यं प्राप्ते सूर्योदये शुभे ।  
प्रथमे ब्राह्मणस्तम्भे सर्पिस्सर्षपसंस्कृतः ॥ ४६॥  
  
सर्वशुक्लो विधिः कार्यो दद्यात्पायसमेव च ।  
ततश्च क्षत्रियस्तम्भे वस्त्रमाल्यानुलेपनम् ॥ ४७॥  
  
सर्व रक्तं प्रदातव्यं द्विजेभ्यश्च गुडौदनम् ।  
वैश्यस्तम्भे विधिः कार्यो दिग्भागे पश्चिमोत्तरे ॥ ४८॥  
  
सर्वं प्रीतं प्रदातव्यं द्विजेभ्यश्च घृतौदनम् ।  
शूद्रस्तम्भे विधिः कार्यः सम्यक्पूर्वोत्तराश्रये ॥ ४९॥  
  
नीलप्रायं प्रयत्नेन कूसरं च द्विजाशनम् ।  
पूर्वोक्तब्राह्मणस्तम्भे शुक्लमाल्यानुलेपने ॥ ५०॥  
  
निक्षिपेत्कनकं मूले कर्णाभरणसंश्रयम् ।  
ताम्रं चाधः प्रदातव्यं स्तम्भे क्षत्रियसञ्ज्ञके ॥ ५१॥  
  
वैश्यस्तम्भस्य मूले तु रजतं सम्प्रदापयेत् ।  
शूद्रस्तम्भस्य मूले तु दद्यादायसमेव च ॥ ५२॥  
  
सर्वेष्वेव तु निक्षेप्यं स्तम्भमूलेषु काञ्चनम् ।  
स्वस्तिपुण्याहघोषेण जयशब्देन चैव हि ॥ ५३॥  
  
स्तम्भानां स्थापनं कार्यं पुष्पमालापुरस्कृतम् ।  
रत्नदानैः सगोदानैर्वस्त्रदानैरनल्पकैः ॥ ५४॥  
  
ब्राह्मणांस्तर्पयित्वा तु स्तम्भानुत्थापयेत्ततः ।  
अचलं चाप्यकम्पञ्च तथैवावलितं पुनः ॥ ५५॥  
  
स्तम्भस्योत्थापने सम्यग्दोषा ह्येते प्रकीर्तिताः ।  
अवृष्टिरुक्ता चलने वलने मृत्युतो भयम् ॥ ५६॥  
  
कम्पने परचक्रात्तु भयं भवति दारुणम् ।  
दोषैरेतैर्विहीनं तु स्तम्भमुत्थापयेच्छिवम् ॥ ५७॥  
  
पवित्रे ब्राह्मणस्तम्भे दातव्या दक्षिणा च गौः ।  
शेषाणां भोजनं कार्यं स्थापने कर्तृसंश्रयम् ॥ ५८॥  
  
मन्त्रपूतं च तद्देयं नाट्याचार्येण धीमता ।  
पुरोहितं नृपं चैव भोजयेन्मधुपायसैः ॥ ५९॥  
  
कर्तॄनापि तथा सर्वान्कृसरां लवणोत्तराम् ।  
सर्वमेवं विधिं कृत्वा सर्वातोद्यैः प्रवादितैः ॥ ६०॥  
  
अभिमन्त्र्य यथान्यायं स्तम्भानुत्थापयेच्छुचिः ।  
'यथाऽचलो गिरिर्मेरुर्हिमवांश्च महाबलः ॥ ६१॥  
  
जयावहो नरेन्द्रस्य तथा त्वमचलो भव ।'  
स्तम्भद्वारं च भित्तिं च नेपथ्यगृहमेव च ॥ ६२॥  
  
एवमुत्थापयेतज्ज्ञो विधिदृष्टेन कर्मणा  ।  
रङ्गपीठस्य पार्श्वे तु कर्तव्या मत्तवारणी ॥ ६३॥  
  
चतुस्तम्भसमायुक्ता रङ्गपीठप्रमाणतः ।  
अध्यर्धहस्तोत्सेधेन कर्तव्या मत्तवारणी ॥ ६४॥  
  
उत्सेधेन तयोस्तुल्यं कर्तव्यं रङ्गमण्डपम् ।  
तस्यां माल्यं च धूपं च गन्धं वस्त्रं तथैव च ॥ ६५॥  
  
नानावर्णानि देयानि तथा भूतप्रियो बलिः ।  
आयसं तत्र दातव्यं स्तम्भानां कुशैलैरधः ॥ ६६॥  
  
भोजने कृसराश्चैव दातव्यं ब्राह्मणाशनम् ।  
एवं विधिपुरस्कारैः कर्तव्या मत्तवारणी ॥ ६७॥  
  
रङ्गपीठं ततः कार्यं विधिदृष्टेण कर्मणा ।  
रङ्गशीर्षस्तु कर्तव्यं षड्दारुकसमन्वितम् ॥ ६८॥  
  
कार्यं द्वारद्वयं चात्र नेपथ्यगृहकस्य तु ।  
पूरणे मृत्तिका चात्र कृष्णा देया प्रयत्नतः ॥ ६९॥  
  
लाङ्गलेन समुत्कृष्य निर्लोष्टतृणशर्करम् ।  
लाङ्गले शुद्धवर्णो तु धुर्यो योज्यौ प्रयत्नतः ॥ ७०॥  
  
कर्तारः पुरुषश्चात्र येऽङ्गदोषविविर्जिताः ।  
अहीनाङ्गैश्च वोढव्या मृत्तिका पिटकैर्नवैः ॥ ७१॥  
  
एवंविधैः प्रकर्तव्यं रङ्गशीर्षं प्रयत्नतः ।  
कूर्मपृष्ठं न कर्तव्यं मत्स्यपृष्ठं तथैव च ॥ ७२॥  
  
शुद्धादर्शतलाकारं रङ्गशीर्षं प्रशस्यते ।  
रत्नानि चात्र देयानि पूर्वे वज्रं विचक्षणैः ॥ ७३॥  
  
वैडूर्यं दक्षिणे पार्श्वे स्फटिकं पश्चिमे तथा ।  
प्रवालमुत्तरे चैव मध्ये तु कनकं भवेत् ॥ ७४॥  
  
एवं रङ्गशिरः कृत्वा दारुकर्म प्रयोजयेत् ।  
ऊहप्रत्यूहसंयुक्तः नानाशिल्पप्रयोजितम् ॥ ७५॥  
  
नानासञ्जवनोपेतं बहुव्यालोपशोभितम् ।  
ससालभञ्जिकाभिश्च समन्तात्समलङ्कृतम् ॥ ७६॥  
  
निर्व्यूहकुहरोपेतं नानाग्रथितवेदिकम् ।  
नानाविन्याससंयुक्तं चित्रजालगवाक्षकम् ॥ ७७॥  
  
सुपीठधारिणीयुक्तं कपोतालीसमाकुलम् ।  
नानाकुट्टिमविन्यस्तैः स्तम्भैश्चाप्युपशोभितम् ॥ ७८॥  
  
एवं काष्ठविधिं कृत्वा भित्तिकर्म प्रयोजयेत् ।  
स्तम्भं वा नागदन्तं वा वातायनमथापि वा ॥ ७९॥  
  
कोणं वा सप्रतिद्वारं द्वारविद्धं न कारयेत् ।  
कार्यः शैलगुहाकारो द्विभूमिर्नाट्यमण्डपः ॥ ८०॥  
  
मन्दवातायनोपेतो निर्वातो धीरशब्दवान् ।  
तस्मान्निवातः कर्तव्यः कर्तृभिर्नाट्यमण्डपः ॥ ८१॥  
  
गम्भीरस्वरता येन कुतपस्य भविष्यति ।  
भित्तिकर्मविधिं कृत्वा भित्तिलेपं प्रदापयेत् ॥ ८२॥  
  
सुधाकर्म बहिस्तस्य विधातव्यं प्रयत्नतः ।  
भित्तिष्वथ विलिप्तासु   परिमृष्टासु सर्वतः ॥ ८३॥  
  
समासु जातशोभासु चित्रकर्म प्रयोजयेत् ।  
चित्रकर्मणि चालेख्याः पुरुषाः स्रीजनास्तथा ॥ ८४॥  
  
लताबन्धाश्च कर्तव्याश्चरितं चात्म्भोगजम् ।  
एवं विकृष्टं कर्तव्यं नाट्यवेश्म प्रयोक्तृभिः ॥ ८५॥  
  
पुनरेव हि वक्ष्यामि चतुरश्रस्य लक्षणम् ।  
समन्ततश्च कर्तव्या हस्ता द्वात्रिंशदेव तु ॥ ८६॥  
  
शुभभूमिविभागस्थो नाट्यज्ञैर्नाट्यमण्डपः ।  
यो विधिः पूर्वमुक्तस्तु लक्षणं मङ्गलानि च ॥ ८७॥  
  
विकृष्टे तान्यशेषाणि चतुरश्रेऽपि कारयेत् ।  
चतुरश्रं समं कृत्वा सूत्रेण प्रविभज्य च ॥ ८८॥  
  
बाह्यतः सर्वतः कार्या भित्तिः श्लिष्टेष्टका दृढा ।  
तत्राभ्यन्तरतः कार्या रङ्गपीठोपरि स्थिताः ॥ ८९॥  
  
दश प्रयोक्तृभिः स्तम्भाः शक्ता मण्डपधारणे ।  
स्तम्भानां बाह्यतश्चापि सोपानाकृति पीठकम् ॥ ९०॥  
  
इष्टकादारुभिः कार्यं प्रेक्षकाणां निवेशनम् ।  
हस्तप्रमाणैरुत्सेधैर्भूमिभागसमुत्थितैः ॥ ९१॥  
  
रङ्गपीठावलोक्यं तु कुर्यादासनजं विधिम् ।  
षडन्यानन्तरे चैव पुनः स्तम्भान्यथादिशम् ॥ ९२॥  
  
विधिना स्थापयेतज्ञो दृढान्मण्डपधारणे ।  
अष्टौ स्तम्भान्पुनश्चैव तेषामुपरि कल्पयेत् ॥ ९३॥  
  
स्थाप्यं चैव ततः पीठमष्टहस्तप्रमाणतः ।  
विद्धास्यमष्टहस्तं च पीठं तेषु ततो न्यसेत् ॥ ९४॥  
  
तत्र स्तम्भाः प्रदातव्यास्तज्ञैर्मण्डपधारणे ।  
धारणीधारणास्ते च शालस्त्रीभिरलङ्कृताः ॥ ९५॥  
  
नेपथ्यगृहकं चैव ततः कार्यं प्रयत्नतः ।  
द्वारं चैकं भवेत्तत्र रङ्गपीठप्रवेशनम् ॥ ९६॥  
  
जनप्रवेशनं चान्यदाभिमुख्येन कारयेत् ।  
रङ्गस्याभिमुखं कार्यं द्वितीयं द्वारमेव तु ॥ ९७॥  
  
अष्टहस्तं तु कर्तव्यं रङ्गपीठं प्रमाणतः ।  
चतुरश्रं समतलं वेदिकासमलङ्कृतम् ॥ ९८॥  
  
पूर्वप्रमाणनिर्दिष्टा कर्तव्या मत्तवारणी ।  
चतुःस्तम्भसमायुक्ता वेदिकायास्तु पार्श्वतः ॥ ९९॥  
  
समुन्नतं समं चैव रङ्गशीर्षं तु कारयेत् ।  
विकृष्टे तून्नतं कार्यं चतुरश्रे समं तथा ॥ १००॥  
  
एवमेतेन विधिना चतुरश्रं गृहं भवेत् ।  
अतः परं प्रवक्ष्यामि त्र्यश्रगेहस्य लक्षणम् ॥ १०१॥  
  
त्र्यश्रं त्रिकोणं कर्तव्यं नाट्यवेश्मप्रयोक्तृभिः ।  
मध्ये त्रिकोणमेवास्य रङ्गपीठं तु कारयेत् ॥ १०२॥  
  
द्वारं तैनैव कोणेन कर्तव्यं तस्य वेश्मनः ।  
द्वितीयं चैव कर्तव्यं रङ्गपीठस्य पृष्ठतः ॥ १०३॥  
  
विधिर्यश्चतुरश्रस्य भित्तिस्तम्भसमाश्रयः ।  
स तु सर्वः प्रयोक्तव्यस्त्र्यश्रस्यापि प्रयोक्तृभिः ॥ १०४॥  
  
एवमेतेन विधिना कार्या नाट्यगृहा बुधैः ।  
पुनरेषां प्रवक्ष्यामि पूजामेवं यथाविधिः ॥ १०५॥  
  
इति भारतीये नाट्यशास्त्रे मण्डपविधानो नाम द्वितीयोऽध्यायः ॥  
  
  
Encoded by Padmakar Dadegaonkar dadegaonkar@yahoo.com  
  
