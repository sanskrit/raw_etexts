+++
"Text title" = "Chanakya Niti Sutra"
"File name" = "chANakyasUtra.itx"
itxtitle = "chANakyAni vA kauTilIyAni nItisUtrANi"
engtitle = "Chanakya (Kautilya) Niti Sutra"
Category = "sUtra, major_works, chANakya"
Location = "doc_z_misc_major_works"
Sublocation = "major_works"
Author = "Chanakya (aka Kautilya)"
Language = "Sanskrit"
Subject = "philosophy/hinduism"
"Transliterated by" = "Sunder Hattangadi (sunderh at hotmail.com)"
"Proofread by" = "Sunder Hattangadi (sunderh at hotmail.com)"
Indexextra = "(text with commentary)"
"Latest update" = "April, 24, 2010"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "चाणक्यानि वा कौटिलीयानि नीतिसूत्राणि"

+++
  
 चाणक्यानि अथवा कौटिलीयानि नीतिसूत्राणि   
  
      अथ प्रथमोऽध्यायः ॥  
  
सा श्रीर्वोऽव्यात् ॥ १॥  
  
सुखस्य मूलं धर्मः ॥२॥  
  
धर्मस्य मूलमर्थः ॥ ३॥  
  
अर्थस्य मूलं राज्यम् ॥ ४॥  
  
राज्यमूलमिन्द्रियजयः ॥ ५॥  
  
इन्द्रियजयस्य मूलं विनयः ॥ ६॥  
  
विनयस्य मूलं वृद्धोपसेवा ॥ ७॥  
  
वृद्धसेवाया विज्ञानम् ॥ ८॥  
  
विज्ञानेनात्मानं सम्पादयेत् ॥ ९॥  
  
सम्पादितात्मा जितात्मा भवति ॥ १०॥  
  
जितात्मा सर्वार्थैः संयुज्यते ॥ ११॥  
  
स्वामिसम्पत् प्रकृतिसम्पदं करोति ॥ १२॥  
  
प्रकृतिसम्पदा ह्यनायकमपि राज्यं नीयते ॥ १३॥  
  
प्रकृतिकोपः सर्वकोपेभ्यो गरीयान् ॥ १४॥  
  
अविनीतस्वामिभावादस्वामिभावः श्रेयान् ॥ १५॥  
  
सम्पाद्यात्मानमन्विच्छेत् सहायान् ॥ १६॥  
  
नाऽसहास्य मन्त्रनिश्चयः ॥ १८॥  
  
नैकं चक्रं परिभ्रमति ॥ १९॥  
  
सहायः समो दुःखसुखयोः ॥ १७॥  
  
मानी प्रतिमानिनमात्मद्वितीयं मन्त्रिणमुत्पादयेत् ॥ २०॥  
  
अविनीतं स्नेहमात्रेण न मन्त्रे कुर्वीत ॥ २१॥  
  
श्रुतवन्तमुपधाशुद्धं मन्त्रिणं कुर्वीत ॥ २१॥  
  
मन्त्रमूलाः सर्वारम्भाः ॥ २२॥  
  
मन्त्रसंवरणे कार्यसिद्धिर्भवति ॥ २३॥  
  
मन्त्रनिःस्रावः सर्वम् नाशयति ॥ २४॥  
  
प्रमादाद् द्विषतां वशमुपयास्यति ॥ २५॥  
  
सर्वद्वारेभ्यो मन्त्रो रक्षितव्यः ॥ २६॥  
  
मन्त्रसम्पदा हि राज्यं विवर्धते ॥ २७॥  
  
श्रेष्ठतमां मन्त्रगुपितमाहुः ॥ २८॥  
  
कार्याकार्य प्रदीपो मन्त्रः ॥ २९॥  
  
मन्त्रचक्षुषा परच्छिद्राण्यवलोकयन्ति ॥ ३१ ।  
मन्त्रकाले न मत्सरः कर्तव्यः ॥ ३१॥  
  
अकामबुद्धयो मन्त्रतत्त्वार्थदर्शिनो मन्त्रिणः ॥ ३४॥  
  
षट्कर्णो मन्त्रश्छिद्यते ॥ ३२॥  
  
त्रयाणामैकवाक्येऽसम्प्रत्ययः ॥ ३३॥  
  
आपत्सु स्नेहयुक्तं मित्रम् ॥ ३५॥  
  
मित्रसंग्रहणे बलं सम्पद्यते ॥ ३६॥  
  
बलवान् अलब्धलाभे प्रयतेत ॥ ३७॥  
  
अलब्धलाभो नालसस्य ॥ ३८॥  
  
अलसेन लब्धमपि रक्षितुं न शक्यते ॥ ३९॥  
  
न चालसस्ययुक्तस्य रक्षितं विवर्धते ॥ ४०॥  
  
न भृत्यान् पोषयति ॥ ४१॥  
  
न तीर्थं प्रतिपादयति ॥ ४२॥  
  
अलब्धलाभादिचतुष्टयं राजतन्त्रम् ॥ ४३॥  
  
तच्च राज्यतन्त्रमायतं नीतिशास्त्रेषु ॥ ४४॥  
  
राज्यतन्त्रेष्वायत्तौ मन्त्रावापौ ॥ ४५॥  
  
मन्त्रं स्वविषये कृत्येष्वायत्तम् ॥ ४६॥  
  
आवापो मण्डले सन्निविष्टः ॥ ४६॥  
  
सन्धिविग्रहयोर्योनिर्मण्डलम् ॥ ४८॥  
  
नीतिशास्त्रानुगो राजा ॥ ४९॥  
  
अनन्तरप्रकृतिः शत्रुः ॥ ५०॥  
  
एकान्तरितं मित्रमिष्यते ॥ ५१॥  
  
हेतुतः शत्रुमित्रे भविष्यतः ॥ ५२॥  
  
हीयमानेन स सन्धिं कुर्वीत ॥ ५३॥  
  
तेजो हि सन्धानहेतुस्तदर्थिनाम् ॥ ५४॥  
  
नातप्तलोहं लोहेन सन्धत्ते ॥ ५५॥  
  
बलवान् हीनेन विगृह्णीयात् ॥ ५६॥  
  
न ज्यायसा समेन वा ॥ ५७॥  
  
हस्तिनः पादयुद्धमिव बलवद्विग्रहः ॥ ५८ ।  
आमपात्रमापेन सह विनश्यति ॥ ५९॥  
  
अरिप्रयत्नमभिसमीक्ष्यात्मरक्षया वसेत् ॥ ६०॥  
  
सन्धायैकतो वा यायात् ॥ ५८॥  
  
अमित्रविरोधादात्मरक्षामावसेत् ॥ ५९॥  
  
शक्तिहीनो बलवन्तमाश्रयेत् ॥ ६१॥  
  
दुर्बलाश्रयो दुःखमावहति ॥ ६२॥  
  
अग्निवद् राजानमाश्रयेत् ॥ ६३॥  
  
राज्ञाः प्रतिकूलं नाचरेत् ॥ ६४॥  
  
नोद्धतवेशधरः स्यात् ॥ ६६॥  
  
न देवचरितं चरेत् ॥ ६५॥  
  
द्वयोरपीर्ष्यतोर्द्वैधीभावकुर्वीत ॥ ६७॥  
  
न व्यसनपरस्य कार्यावाप्तिः ॥ ६८॥  
  
इन्द्रियवशवर्तिनो नास्ति कार्यावाप्तिः ॥ ६९॥  
  
नास्ति कार्यं द्युतप्रवृत्तस्य ॥ ७०॥  
  
मृगयापरस्य धर्मार्थौ विनश्यतः ॥ ७१॥  
  
न कामासक्तस्य कार्यानुष्ठानम् ॥ ७३॥  
  
अर्थेषु पानव्यसनी न गण्यते ॥ ७२॥  
  
अर्थदूषकं श्रीः परित्यजति ॥ ७६॥  
  
अग्निदहादपि विशिष्तं वाक्पारुष्यम् ॥ ७४॥  
  
दण्डपारुष्यात् सर्वजनद्वेष्यो भवति ॥ ७५॥  
  
अमित्रो दण्डनीत्यामायत्तः ॥ ७७॥  
  
दण्डनीतिमनुष्ठन् प्रजाः संरक्षति ॥ ७८॥  
  
दण्डः सर्वसम्पदा योजयति ॥ ७९॥  
  
दण्डाभावे त्रिवर्गाभावः ॥ ८०॥  
  
दण्डभयादकार्याणि न कुर्वन्ति ॥ ८१॥  
  
दण्डनीत्यामायत्तमात्मरक्षणम् ॥ ८२॥  
  
आत्मनि रक्षिते सर्वं रक्षितं भवति ॥ ८३॥  
  
आत्मायत्तौ वृद्धिविनाशौ ॥ ८४॥  
  
दण्डनीत्यादि विज्ञाने प्रणीयते ॥ ८५॥  
  
दुर्बलोऽपि राजा नावमन्तव्यः ॥ ८६॥  
  
नास्त्यग्नेर्दौर्बल्यम् ॥ ८७॥  
  
दण्डेन प्रणीयते वृत्तिः ॥ ८८॥  
  
वृत्तिमूलोऽर्थलाभः ॥ ८९॥  
  
अर्थमूलौ धर्मकामौ ॥ ९०॥  
  
अर्थमूलम् कार्यम् ॥ ९१॥  
  
यत्नप्रयत्नात् कार्यसिद्धिर्भवति स उपायः ॥ ९२॥  
  
उपायपूर्वं कार्यं न दुष्करं स्यात् ॥ ९३॥  
  
अनुपायपूर्वं कार्यं कृतमपि विनश्यति ॥ ९४॥  
  
कार्यार्थिनामुपाय एव सहायः ॥ ९५॥  
  
कार्यं पुरुषकारेण लक्ष्यं सम्पद्यते ॥ ९६॥  
  
पुरुषकारमनुवर्तते दैवम् ॥ ९७॥  
  
दैवं विना अतिप्रयत्नं करोति यत्तद् विफलम् ॥ ९८॥  
  
अनीहमानस्य वृत्तिर्न सम्पद्यते ॥ ९९॥  
  
पूर्वं निश्चित्य पश्चात्कार्यमारभेत ॥१००॥  
  
इति चाणक्यसूत्रे प्रथमोऽध्यायः ॥  
  
  
  
      अथ द्वितीयोऽध्यायः ॥  
  
अर्थमूलं सर्वकार्यं यदल्पप्रयत्नात् कार्यसिद्धिर्भवति ॥ १॥  
  
उपायपूर्वं कार्यं न दुष्करं स्यात् ॥ २॥  
  
अनुपायपूर्वकार्यं कृतमपि विनश्यति ॥ ३॥  
  
कार्यार्थिनामुपाय एव सहायः ॥ ४॥  
  
कार्यं पुरुषकारेण लक्ष्यं सम्पद्यते ॥ ५॥  
  
पुरुषकारमनुवर्तते दैवम् ॥ ६॥  
  
दैवं विनाऽतिप्रयत्नं यत्करोति तद्विफलम् ॥ ७॥  
  
असमाहितस्य कार्यं न विद्यते ॥ ८॥  
  
पूर्वं निश्चित्य पश्चात्कार्यमारभेत ॥ ९॥  
  
कार्यान्तरे दीर्घसूत्रता न कर्तव्या ॥ १०॥  
  
न चलचित्तस्य कार्यावाप्तिः ॥ ११॥  
  
हस्तगतावमाननात् कार्यव्यतिक्रमो भवति ॥ १२॥  
  
दोषवर्जितानि कार्याणि दुर्लभानि ॥ १३॥  
  
दुरनिबन्धं कार्यं न आरभेत ॥ १४॥  
  
कालवित् कार्यं साधयेत् ॥ १५॥  
  
कालातिक्रमात् काल एव फलं पिबति ॥ १६॥  
  
क्षणं प्रति कालविक्षेपं न कुर्यात् सर्वकृतेषु ॥ १७॥  
  
देशकालविभागौ ज्ञात्वा कार्यमारभेत ॥ १८॥  
  
दैवहीनं कार्यं सुसाधमपि दुस्साधं भवति ॥ १९॥  
  
नीतिज्ञो देशकालौ परीक्षेत ॥ २०॥  
  
परीक्ष्यकारिणि श्रीश्चिरं तिष्ठति ॥ २१॥  
  
सर्वाश्च सम्पदः सर्वोपायेन परिगृह्णीयात् ॥ २२॥  
  
भाग्यवन्तमप्यपरीक्ष्यकारिणं श्रीः परित्यजति ॥ २३॥  
  
ज्ञात्वाऽनुमानैश्च परीक्षा कर्तव्या ॥ २४॥  
  
यो यस्मिन्कर्मणि कुशलस्तं तस्मिन्नेव योजयेत् ॥ २५॥  
  
दुस्साधमपि सुसाधं करोत्युपायज्ञः ॥ २६॥  
  
अज्ञानिना कृतमपि न बहुमन्तव्यं यादृच्छिकत्वात् ॥ २७॥  
  
कृमयोऽपो हि कदाचित् रूपान्तराणि कुर्वन्ति ॥ २८॥  
  
सिद्धस्यैव कार्यस्य प्रकाशनं कर्तव्यम् ॥ २९॥  
  
ज्ञानवतामपि दैवमानुषदोषात् कार्याणि दुष्यन्ति ॥ ३०॥  
  
दैवं दोषं शान्तिकर्मणा प्रतिषेधयेत् ॥ ३१॥  
  
मानुषीं कार्यविपत्तिं कौशलेन विनिवारयेत् ॥ ३२॥  
  
कार्यविपत्तौ दोषान् वर्णयन्ति बालिशाः ॥ ३३॥  
  
कार्यार्थिना दाक्षिण्यं न कर्तव्यम् ॥ ३४॥  
  
क्षीरार्थि वत्सो मातुरूधः प्रतिहन्ति ॥ ३५॥  
  
अप्रयत्नात् कार्यविपत्तिर्भवेत् ॥ ३६॥  
  
न दैवमात्रप्रमाणानां कार्यसिद्धिः ॥ ३७॥  
  
कार्यबाह्यो न पोषयत्याश्रितान् ॥ ३८॥  
  
यः कार्यं न पश्यति सोऽन्धः ॥ ३९॥  
  
प्रत्यक्षपरोक्षनुमानैः कार्याणि परीक्षेत ॥ ४०॥  
  
अपरीक्षकारिणं श्रीः परित्यजति ॥ ४१॥  
  
परीक्ष्य तार्या विपत्तिः ॥ ४२॥  
  
स्वशक्तिं ज्ञात्वा कार्यमारभेत ॥ ४३॥  
  
स्वजनं तर्पययित्वा यश्शेषभोजी सोऽमृतभोजी ॥ ४४॥  
  
सम्यगनुष्ठानादायमुखानि वर्धन्ते ॥ ४५॥  
  
नास्ति भीरोः कार्यचिन्ता ॥ ४६॥  
  
स्वामिनः शीलं ज्ञात्वा कार्यार्थी कार्यं साधयेत् ॥ ४७॥  
  
धेनोश्शीलज्ञो हि क्षीरं भुङ्क्ते ॥ ४८॥  
  
क्षुद्रे गुह्यप्रकाशनमात्मवान् न कुर्यात् ॥ ४९॥  
  
आश्रितैरप्यवमन्यते मृदुस्वभावः ॥ ५०॥  
  
तीक्ष्णदण्डः सर्वेषामुद्वेजनीयो भवति ॥ ५१॥  
  
यथार्हदण्डकारी स्यात् ॥ ५२॥  
  
अल्पसारं श्रुतवन्तमपि न बहुमन्यते लोकः ॥ ५३॥  
  
अतिभारः पुरुषमवसादयति ॥ ५४॥  
  
यः संसदि परदोषं शंसति स स्वदोषबहुत्वमेव प्रख्यापयति ॥ ५५॥  
  
आत्मानमेव नाशयत्यनात्मवतां कोपः ॥ ५६॥  
  
नास्त्यप्राप्यं सत्यवताम् ॥ ५७॥  
  
न केवलेन साहसेन कार्यसिद्धिर्भवति ॥ ५८  
व्यसनार्तो विस्मरत्यवश्यकर्तव्यान् ॥ ५९॥  
  
नास्त्यनन्तरायः कालविक्षेपे ॥ ६०॥  
  
असंशयविनाशात् संशयविनाशः श्रेया ॥ ६१॥  
  
केवलं धनानि निक्षेप्तुं न स्वार्थं न दानं न धर्मः ॥ ६२॥  
  
नार्या आगतोऽर्थः तद्विपरीतमनर्थभावं भजते ॥ ६३॥  
  
यो धर्मार्थौ न व्यर्थयति स कामः तद्विपरीतोऽनर्थसेवी ॥ ६४॥  
  
ऋजुस्वभावप्रो जनो दुर्लभः ॥ ६५॥  
  
अवमानेनागतमैश्वर्यमवमन्यत एव साधुः ॥ ६६॥  
  
बहूनपि हि गुणानेकदोषो ग्रसति ॥ ६७॥  
  
महात्मना परं साहसं न कर्तव्यम् ॥ ६८॥  
  
कदाचिदपि चारित्रं न लङ्घयेत् ॥ ६९॥  
  
क्षुधाऽऽर्तो न तृणं चरति सिंहः ॥ ७०॥  
  
प्राणादपि प्रत्ययो रक्षितव्यः ॥ ७१॥  
  
पिशुनो नेता पुत्रदारैरपि त्यज्यते ॥ ७२॥  
  
इति द्वितीयोऽध्यायः ॥  
  
  
  
      अथ तृतीयोऽध्यायः ॥  
  
बालादपि युक्तमर्थ शृणुयात् ॥ १॥  
  
सत्यमप्यश्रद्धेयं न वदेत् ॥ २॥  
  
नाल्पदोषाद्बहुगुणास्त्यज्यन्ते ॥ ३॥  
  
विपश्चित्स्वपि सुलभा दोषाः ॥ ४॥  
  
नास्ति रत्नमखण्डितम् ॥ ५॥  
  
मर्यादातीतं न कदाचिदपि विश्वसेत् ॥ ६॥  
  
अप्रिये कृते प्रियमपि द्वेष्यं भवति ॥ ७॥  
  
नमन्त्यपि हि तुलाकोटिः कृपोदकक्षयं करोति ॥ ८॥  
  
सतां मतं नातिक्रामेत् ॥ ९॥  
  
गुणवदाश्रयान् निर्गुणोऽपि गुणी भवति ॥ १०॥  
  
क्षीराश्रितं जलं क्षीरमिव भवति ॥ ११॥  
  
मृत्पिण्डेऽपि पाटलिपुष्पं स्वगन्धमुत्पादयति ॥ १२॥  
  
रजतं कनकसङ्गात् कनकं भवति ॥ १३॥  
  
उपकर्तर्यपकर्तुमिच्छत्यबुधः ॥ १४॥  
  
न पाप कर्मणामाक्रोशभयम् ॥ १५॥  
  
उत्साहवतां शत्रवोऽपि वशीभवन्ति ॥ १६॥  
  
विक्रमधना हि राजानः ॥ १७॥  
  
नास्त्यालस्यैहिकमामुष्मिकं वा ॥ १८॥  
  
निरुत्साहाद्दैवं पतति ॥ १९॥  
  
मत्स्यार्थीव जालमुपयुज्यार्थं गृह्णीयात् ॥ २०॥  
  
अविश्वस्तेषु विश्वसो न कर्तव्यः ॥ २१॥  
  
विषं विषमेव सार्वकालम् ॥ २२॥  
  
अर्थसमादाने वैरिणां सङ्ग एव न कर्तव्यः ॥ २३॥  
  
अर्थसिद्धौ वैरिणं न विश्वसेत् ॥ २४॥  
  
अर्थाधीन एव नियतसम्बन्धः ॥ २५॥  
  
शत्रोरपि सुतः सखा रक्षितव्यः ॥ २६॥  
  
यावच्छत्रोश्च्छिद्रं पश्यति तावद्धस्तेन वा स्कन्धेन वा संवाह्यः छिद्रे तु प्रहरेत् ॥ २७॥  
  
आत्मछिद्रं न प्रकाशयेत् ॥ २८॥  
  
छिद्रप्रहारिणः शत्रवोऽपि ॥ २९॥  
  
हस्तगतमपि शत्रुं न विश्वसेत्। ३०॥  
  
स्वजनस्य दुर्वृतं निवारयेत् ॥ ३१॥  
  
स्वजनावमानोऽपि मनस्विनां दुःखमावहति ॥ ३२॥  
  
एकाङ्गदोषः पुरुषमवसादयति ॥ ३३॥  
  
शत्रुं जयति सुवृत्तता ॥ ३४॥  
  
निकृतिप्रिया नीचाः ॥ ३५॥  
  
नीचस्य मतिर्न दातव्या ॥ ३६॥  
  
नीचेषु विश्वासो न कर्तव्यः ॥ ३७॥  
  
सुपूजितोऽपि दुर्जनः पीडयत्येव ॥ ३८॥  
  
चन्दनदीनपि दावोऽग्निर्दहत्येव ॥ ३९॥  
  
कदाऽपि कमपि पुरुषं नावमन्येत ॥ ४०॥  
  
क्षन्तव्यमिति पुरुषं न बाधेत ॥ ४१॥  
  
भर्त्राऽधिकं रहस्युक्तं वक्तुमच्छिन्त्यबुधः ॥ ४२॥  
  
अनुराग्स्तु फलेन (हितेन) सूच्यते ॥ ४३॥  
  
आज्ञाफलमैश्वर्यम् ॥ ४४॥  
  
दातव्यमपि बालिशः परिक्लेशेन दास्यति ॥ ४५॥  
  
महदैश्वर्यं प्राप्यापि अधृतिमान् विनश्यति ॥ ४६॥  
  
नास्त्यधृतेरैहिकमामुष्मिकं वा ॥ ४७॥  
  
न दुर्जनैः सह संसर्गः कर्तव्यः ॥ ४८॥  
  
शौण्डहस्तगतं पयोऽप्यवमन्यते जनः ॥ ४९॥  
  
कार्यसङ्कटेष्वर्थव्यवसायिनी बुद्धिः ॥ ५०॥  
  
मितभोजनं स्वास्थ्यम् ॥ ५१॥  
  
पथ्यमप्यपथ्याजीर्णे नाश्नीयात् ॥ ५२॥  
  
जीर्णभोजिनं व्याधिर्नोपसर्पति ॥ ५३॥  
  
जीर्णशरीरे वर्धमानं व्याधिं नोपेक्षेत ॥ ५४॥  
  
अजीर्णे भोजनं दुःखम् ॥ ५५॥  
  
शत्रोरपि विशिष्यते व्याधिः ॥ ५६॥  
  
दानं निधानमनुगामि ॥ ५७॥  
  
पटुतरेऽपि तृष्णापरे सुलभमतिसन्धानम् ॥ ५८॥  
  
तृष्णया मतिश्छाद्यते ॥ ५९॥  
  
कार्यबहुत्वे बहुफलमायतिकं कुर्यात् ॥ ६०॥  
  
स्वयमेवावस्कन्नं कार्यं निरीक्षेत ॥ ६१॥  
  
मूर्खेषु साहसं नियतम् ॥ ६२॥  
  
मूर्खेषु विवादो न कर्तव्यः ॥ ६३॥  
  
मूर्खेषु मूर्खवदेव कथयेत् ॥ ६४॥  
  
आयसैरायसं छेद्यम् ॥ ६५॥  
  
नास्त्यधीमतस्सखा ॥ ६६॥  
  
इति तृतीयोऽध्यायः ॥  
  
  
  
      अथ चतुर्थोऽध्यायः ॥  
  
धर्मेण धार्यते लोकः ॥ १॥  
  
प्रेतमपि धर्माधर्मावनुगच्छतः ॥ २॥  
  
दया धर्मस्य जन्मभूमिः ॥ ३॥  
  
धर्ममूले सत्यदाने ॥ ४॥  
  
धर्मेण जयति लोकान् ॥ ५॥  
  
मृत्यरपि धर्मिष्ठं रक्षति ॥ ६॥  
  
धर्माद्विपरीतं पापं यत्र यत्र प्रसज्यते  
        तत्र तत्र धर्मावमतिरेव महती प्रसज्यते ॥ ७॥  
  
उपस्थितविनाशानां प्रकृतिः आकारेण कार्येण च लक्ष्यते ॥ ८॥  
  
आत्मविनाशं सूचयत्यधर्मबुद्धिः ॥ ९॥  
  
पिशुनवादिनो रहस्यं कुतः  ॥ १०॥  
  
पररहस्यं नैव श्रोतव्यम् ॥ ११॥  
  
वल्लभस्य स्वार्थपरत्वमधर्मयुक्तम् ॥ १२॥  
  
स्वजनेष्वप्यतिक्रमो न कर्तव्यः ॥ १३॥  
  
मताऽपि दुष्टा त्याज्या ॥ १४॥  
  
स्वहस्तोऽपि विषदिग्धश्छेद्यः ॥ १५॥  
  
परोऽपि च हितो बन्धुः ॥ १६॥  
  
कक्षादप्यौषधं गृह्यते ॥ १७॥  
  
नास्ति चोरेषु विश्वासः ॥ १८॥  
  
अप्रतीकारेष्वनादरो न कर्तव्यः ॥ १९॥  
  
व्यसनं मनागपि बाधते ॥ २०॥  
  
अमरवदर्थजातमार्जयेत् ॥ २१॥  
  
अर्थवान् सर्वलोकस्य बहुमतः ॥ २२॥  
  
महेन्द्रमप्यर्थहीनं न बहुमन्यते लोकः ॥ २३॥  
  
दारिद्र्यं खलु पुरुषस्य सजीवितं मरणम् ॥ २४॥  
  
विरूपोऽप्यर्थवान् सुरूपः ॥ २५॥  
  
अदातारमप्यर्थवन्तमर्थिनो न त्यजन्ति ॥ २६॥  
  
अकुलीनोऽपि धनवान् कुलीनाद्विशिष्टः ॥ २७॥  
  
नास्त्यवमानभयमनार्यस्य ॥ २८॥  
  
नोद्योगवतां वृत्तिभयम् ॥ २९॥  
  
न जितेन्द्रियाणां विषयभयम् ॥ ३०॥  
  
न कृतार्थानां मरणभयम् ॥ ३१॥  
  
कस्यचिदर्थं स्वमिव मन्यते साधुः ॥ ३२॥  
  
परविभवेष्वादरो न कर्तव्यः ॥ ३३॥  
  
परविभवेष्वादरोऽपि नाशमूलम् ॥ ३४॥  
  
पलालमपि परद्रव्यं न हर्तव्यम् ॥ ३५॥  
  
परद्रव्यापहरणमात्मद्रव्यनाशहेतुः ॥ ३६॥  
  
न चौर्यात् परं मृत्युपाशः ॥ ३७॥  
  
यवागूरपि प्राणधारणं करोति काले ॥ ३८॥  
  
न मृतस्यौषधं प्रयोजनम् ॥ ३९॥  
  
समकाले प्रभुत्वस्यप्रयोजनं भवति ॥ ४०॥  
  
नीचस्य विद्याः पापकर्मण्येव तं योजयन्ति ॥ ४१॥  
  
पयःपानमपि विषवर्धनं भुजङ्गस्य न त्वमृतं स्यात् ॥ ४२॥  
  
न धान्यसमो ह्यर्थः ॥ ४३॥  
  
न क्षुधासमः शत्रुः ॥ ४४॥  
  
अकृतेर्नियता क्षुत् ॥ ४५॥  
  
नास्त्यभक्षं क्षुधितस्य ॥ ४६॥  
  
इन्द्रियाणि प्रतिपदं नरान जरावशान् कुर्वन्ति ॥ ४७॥  
  
सानुक्रोशं भर्तारमाजीवेत् ॥ ४८॥  
  
लुब्धसेवी पावकेच्छया खद्योतं धमति ॥ ४९॥  
  
विशेषज्ञं स्वामिनमाश्रयेत् ॥ ५०॥  
  
पुरुषस्य मैथुनं जरा ॥ ५१॥  
  
स्त्रीणाममैथुनं जरा ॥ ५२॥  
  
न नीचोत्तमयोत्वैवाहः ॥ ५३॥  
  
अगमयागमनादायुर्यशः पुण्यानि क्षीयन्ते ॥ ५४॥  
  
नास्त्यहङ्कारसमः शत्रुः ॥ ५५॥  
  
संसदि शत्रु न परिक्रोशेत ॥ ५६॥  
  
शत्रुव्यसनं श्रवणसुखम् ॥ ५७॥  
  
अधनस्य बुद्धिर्न विद्यते ॥ ५८॥  
  
हितमप्यधनस्य वाक्यं न गृह्यते ॥ ५९॥  
  
अधनः स्वभार्ययाऽप्यवमन्यते ॥ ६०॥  
  
पुष्पहीनं सहकारमपि नोपासते भ्रमराः ॥ ६१॥  
  
इति चतुर्थोऽध्यायः ॥  
  
  
  
      अथ पञ्चमोऽध्यायः ॥  
  
विद्या धनमधनानाम् ॥ १॥  
  
विद्या चोरैरपि न ग्राह्या ॥ २॥  
  
विद्या सुलभा ख्यातिः ॥ ३॥  
  
यशः शरीरं न विनश्यति ॥ ४॥  
  
यः पराथमन्यमुपसर्पति स सत्पुरुषः ॥ ५॥  
  
इन्द्रियाणां प्रशमं शास्त्रम् ॥ ६॥  
  
अकार्यप्रवृत्तेः शास्त्राङ्कुशं निवारयति ॥ ७॥  
  
नीचस्य विद्या नोपेतव्या ॥ ८॥  
  
म्लेच्छभाषणं न शिक्षेत ॥ ९॥  
  
म्लेच्छानामपि सुवृत्तं ग्राह्यम् ॥ १०॥  
  
गुणे न मत्सरः कर्तव्यः ॥ ११॥  
  
शत्रोरपि सुगुणो ग्राह्यः ॥ १२॥  
  
विषादप्यमृतं ग्राह्यम् ॥ १३॥  
  
अवस्थया पुरुषः संमान्यते ॥ १४॥  
  
स्थान एव नराः पूज्यन्ते ॥ १५॥  
  
आर्यवृतमनुतिष्ठेत् ॥ १६॥  
  
कदापि मर्यादां नातिक्रामेत् ॥ १७॥  
  
नास्त्यर्घः ओउरुषरत्नस्य ॥ १८॥  
  
न स्त्रीरत्नसमं रत्नम् ॥ १९॥  
  
सुदुर्लभं हि रत्नम् ॥ २०॥  
  
अयशो भयं भयेषु ॥ २१॥  
  
नास्त्यलसस्य शास्त्राधिगमः ॥ २२॥  
  
न स्त्रैणस्य स्वर्गाप्तिर्धर्मकृत्यं च ॥ २३॥  
  
स्त्रियोऽपि स्त्रैणमवमन्यन्ते ॥ २४॥  
  
न पुष्पार्थी सिञ्चति शुष्कतरुम् ॥ २५॥  
  
अद्रव्यप्रयत्नो वालिकाक्वाथनादनन्यः ॥ २६॥  
  
न महाजनहासः कर्तव्यः ॥ २७॥  
  
कार्यसम्पदं निमित्तानि सूचयन्ति ॥ २८॥  
  
नक्षत्रादपि निमित्तानि विशेषयन्ति ॥ २९॥  
  
न त्वरितस्य नक्षत्रपरीक्षा ॥ ३०॥  
  
परिचये दोषा न छद्यन्ते ॥ ३१ ।  
स्वयमशुद्धः परानाशङ्कते ॥ ३२॥  
  
स्वभावो दुरतिक्रमः ॥ ३३॥  
  
अपराधानुरूपो दण्डः ॥ ३४॥  
  
प्रश्नानुरूपं प्रतिवचनम् ॥ ३५॥  
  
विभवानुरूपमाभरणम् ॥ ३६॥  
  
कुलानुरूपं वृतम् ॥ ३७॥  
  
कार्यानुरूपः प्रयत्नः ॥ ३८॥  
  
पात्रानुरूपं दानम् ॥ ३९॥  
  
वयोऽनुरूपओ वेषः ॥ ४०॥  
  
स्वाम्यनुकूलो भृत्यः ॥ ४१॥  
  
भतृवशवर्तिनी भार्या ॥ ४२॥  
  
गुरुवशानुवर्ती शिष्यः ॥ ४३॥  
  
पितृवशानुवर्ती पुत्रः ॥ ४४॥  
  
अत्युपचारः शङ्कितव्यः ॥ ४५॥  
  
स्वामिनि कुपिते स्वामिनमेवानुवर्तेत ॥ ४६॥  
  
मातृताडितो वत्सो मातरमेवानुरोदिति ॥ ४७॥  
  
स्नेहवतः स्वल्पो हि रोषः ॥ ४८॥  
  
बालिशः आत्मछिद्रं न पश्यति अपि तु परच्छिद्रमेव पश्यति ॥ ४९॥  
  
सदोपचारः कितवः ॥ ५०॥  
  
काम्यैर्विशेषैरूपचारमुपचारः ॥ ५१॥  
  
चिरपरिचितानामत्युपचारः शङ्कितव्यः ॥ ५२॥  
  
श्वसहस्रादेकाकिनी गौः श्रेयसी ॥ ५३॥  
  
श्वो मयूरादद्य कपोतो वरः ॥ ५४॥  
  
अतिसङ्गो दोषमुत्पादयति ॥ ५५॥  
  
सर्वं जयत्यक्रोधः ॥ ५६॥  
  
यद्यपकारिणी कोपः कर्तव्यः तर्हि स्वकोपे एवकोपः कर्तव्यः ॥ ५७॥  
  
मतिमत्सु मूर्खमित्रगुरुवल्लभेषु विवादो न कर्तव्यः ॥ ५८॥  
  
नास्त्यपिशाचमैश्वर्यम् ॥ ५९॥  
  
नास्ति धनवतां सुकर्मसु श्रमः ॥ ६०॥  
  
नास्ति गतिश्रमो यानवताम् ॥ ६१॥  
  
अलोहमयं निगडं कलत्रम् ॥ ६२॥  
  
यो यस्मिन् कर्मणि कुशलः स तस्मिन् योक्तव्यः ॥ ६३॥  
  
दुष्कलत्रं मनस्विनां शरीरकर्शनम् ॥ ६४॥  
  
अप्रमत्तो दारान् निरीक्षेत ॥ ६५॥  
  
स्त्रीषु किंचिदपि न विश्वसेत् ॥ ६६॥  
  
न समाधिः स्त्रीषु लोकज्ञता च ॥ ६७॥  
  
गुरूणां माता गरीयसी ॥ ६८॥  
  
सर्वावस्थासु माता भर्तव्या ॥ ६९॥  
  
वैरूप्यमलङ्कारेणाच्छाद्यते ॥ ७०॥  
  
स्त्रीणां भूषणं लज्जा ॥ ७१॥  
  
विप्राणां भूषणं वेदः ॥ ७२॥  
  
सर्वेषां भूषणं धर्मः ॥ ७३॥  
  
भूषणानां भूषणं सविनय विद्या ॥ ७४॥  
  
इति पञ्चमोऽध्यायः ॥  
  
  
  
      अथ षष्ठोऽध्यायः ॥  
  
अनुपद्रवं देशमावसेत् ॥ १॥  
  
साधुजनबहुलो देशः आश्रयणीयः ॥ २॥  
  
राज्ञो भेतव्यं सार्वकालम् ॥ ३॥  
  
न राज्ञः परं दैवतम् ॥ ४॥  
  
सुदूरमपि दहति राजवह्निः ॥ ५॥  
  
रिक्तहस्तो न हाजानमभिगच्छेत् गुरुं दैवे च ॥ ६॥  
  
कुटिम्बिनो भेतव्यम् ॥ ७॥  
  
गन्तव्यं च सदा राजकुलम् ॥ ८॥  
  
राजपुरुषैः सम्बन्धं कुर्यात् ॥ ९॥  
  
हाजदाशी न सेवितव्या ॥ १०॥  
  
न चक्षुषाऽपि राजानं निरीक्षेत ॥ ११॥  
  
पुत्रे गुणवति कुटुम्बिनः स्वर्गः ॥ १२॥  
  
पुत्रा विद्यानां पारं गमचितव्याः ॥ १३॥  
  
जनपदार्थं ग्रामं त्यजेत् ॥ १४॥  
  
ग्रामार्थं कुटुम्बस्त्यजते ॥ १५॥  
  
अतिलाभः पुत्रलाभः ॥ १६॥  
  
दुर्गतेरयः पितरौ रक्षति स पुत्रः ॥ १७॥  
  
यः कुलं प्रख्यापयति स पुत्रः ॥ १८॥  
  
नानपत्यस्य स्वर्गः ॥ १९॥  
  
या प्रसूते सा भार्या ॥ २०॥  
  
तीर्थसमवाये पुत्रवतीमनुगच्छेत् ॥ २१॥  
  
न तीर्थाभिगमनाद्ब्रह्मचर्यं नश्यति ॥ २२॥  
  
न परक्षेत्रे बीजं विनिक्षिपेत् ॥ २३॥  
  
पुत्रार्था हि स्त्रियः ॥ २४॥  
  
स्वदासीपरिग्रहो हि स्वस्यैव दासभावापादनम् ॥ २५॥  
  
उपस्थितविनाशः पथ्यवाक्यं न शृणोति ॥ २६॥  
  
नास्ति देहिनां सुखदुःखाभावः ॥ २७॥  
  
मातरमिव वत्साः सुखदुःखानि कर्तारमेवानुगच्छन्ति ॥ २८॥  
  
तिलमात्रमप्युपकारं शैलमात्रं मन्यते साधुः ॥ २९॥  
  
उपकारोऽनार्थष्वकर्तव्यः ॥ ३०॥  
  
प्रत्युपकारभयादनार्यः शत्रुर्भवति ॥ ३१॥  
  
स्वल्पोपकारकृतेऽपि प्रत्युपकारं कर्तुमार्यो जागर्ति ॥ ३२॥  
  
न कदाऽपि देवता मन्तव्या ॥ ३३॥  
  
न चक्षुषः समं ज्योतिरस्ति ॥ ३४॥  
  
चक्षुर्हि शरीरिणां नेता ॥ ३५॥  
  
अपचक्षुषः किं शरीरेण ॥ ३६॥  
  
नाप्सु मूत्रं कुर्यात् ॥ ३७॥  
  
न नग्नो जलं प्रविशेत् ॥ ३८॥  
  
यथा शरीरं तथा ज्ञानम् ॥ ३९॥  
  
यथा बुद्धिस्तथा विभवः ॥ ४०॥  
  
अग्वावक्निं न निङिपेत् ॥ ४१॥  
  
तपस्विनः पूजनीयाः ॥ ४२॥  
  
परदारान् न गच्छेत् ॥ ४३॥  
  
अन्नदानं भ्रूणहत्यामपि मार्ष्टि ॥ ४४॥  
  
न वेदबाह्यो धर्मः ॥ ४५॥  
  
कथंचिदपि धर्मं निषेवेत ॥ ४६॥  
  
स्वर्गं नयति सूनृतम् ॥ ४७॥  
  
नास्ति सत्यात् परं तपः ॥ ४८॥  
  
सत्यं स्वर्गस्य साधनम् ॥ ४९॥  
  
सत्येन धार्यते लोकः ॥ ५०॥  
  
सत्याद्देवो वर्षति ॥ ५१॥  
  
नानृतात् पातकं परम् ॥ ५२॥  
  
न मीमांस्या गुरवः ॥ ५३॥  
  
खलत्वं नोपेयात् ॥ ५४॥  
  
नास्ति खलस्य मित्रम् ॥ ५५॥  
  
लोकयात्रा दरिद्रं बाधते ॥ ५६॥  
  
अतिशूरो दानशूरः ॥ ५७॥  
  
गुरुदेवब्राह्मणेषु भक्तिर्भूषणम् ॥ ५८॥  
  
सर्वस्य भूषणं विनयः ॥ ५९॥  
  
अकुलीनोऽपि विनीतः कुलीनात्विशिष्टः ॥ ६०॥  
  
आचारादायुर्वर्धते कीर्तिः श्रेयश्च ॥ ६१॥  
  
प्रियमप्यहितं न वक्तव्यम् ॥ ६२॥  
  
बहुजनविरुद्धमेकं नानुवर्तेत ॥ ६३॥  
  
न कृतार्थस्य नीचेषु सम्बन्धः ॥ ६४॥  
  
ऋणशत्रुव्याधयो निःशेषाः कर्तव्याः ॥ ६५॥  
  
भूत्यनुवर्तनं पुरुषस्य रसायनम् ॥ ६६॥  
  
नार्थिष्ववज्ञा नरकान्निवर्तनम् ॥ ६७॥  
  
दुष्करं कर्म कारयित्वा कर्तारमवमन्यते नीचः ॥ ६८॥  
  
नाकृतज्ञस्य नरकान्निवर्तनम् ॥ ६९॥  
  
जिह्वायत्तौ वृद्धिवनाशौ ॥ ७०॥  
  
विषयामृतयोराकरी जिह्वा ॥ ७१॥  
  
प्रियवादिनो न शत्रुः ॥ ७२॥  
  
स्तुता अपि देवतास्तुष्यन्ति ॥ ७३॥  
  
अनन्तमपि दुर्वचनं चिरं तिष्ठति ॥ ७४॥  
  
राजद्विष्टं न वक्तव्यम् ॥ ७५॥  
  
श्रुतिसुखात् कोकिलानापादपि तुष्यन्ति जनाः ॥ ७६॥  
  
स्वधर्महेतुः सत्पुरुषः ॥ ७७॥  
  
नास्त्यर्थिनो गौरवम् ॥ ७८॥  
  
स्त्रीणां भूषणं सौभाग्यम् ॥ ७९॥  
  
शत्रोरपि न पातनीय वृत्तिः ॥ ८०॥  
  
अप्रयत्नोदकं क्षेत्रम् ॥ ८१॥  
  
एरण्डमवलम्ब्य कुञ्जरं न कोपयेत् ॥ ८२॥  
  
अतिप्रवृद्धापि शाल्मली वारणस्तम्भो न भवति ॥ ८३॥  
  
अतिदीर्घोऽपि कर्णिकारो न मुसली भवति ॥ ८४॥  
  
अतिदीप्तोऽपि खद्योतो न पावकः ॥ ८५॥  
  
न प्रवृद्धत्वं गुणहेतुः ॥ ८६॥  
  
सुजीर्णोऽपि पुचुमल्दो न शङ्कुलायते ॥ ८७॥  
  
यथा बीजं तथा निष्पत्तिः ॥ ८८॥  
  
यथा श्रुतं तथा बुद्धिः ॥ ८९॥  
  
यथा कुलं तथाऽऽचारम् ॥ ९०॥  
  
संस्कृतः पिचुमन्दो न सहकारो भवति ॥ ९१॥  
  
न चागतं सुखं त्यजेत् ॥ ९२॥  
  
स्वयमेव दुःखमधिगच्छति ॥ ९३॥  
  
रात्रिचारणं न कुर्यात् ॥ ९४॥  
  
न चार्धरात्रं स्वपेत् ॥ ९५॥  
  
तद्विद्विद्भिः परीक्षेत ॥ ९६॥  
  
परगृहमकारणतो न प्रविशेत् ॥ ९७॥  
  
ज्ञात्वाऽपि दोषमेव करोति लोकः ॥ ९८॥  
  
शास्त्रप्रधाना लोकवृत्तिः ॥ ९९॥  
  
शास्त्राभावे शिष्टाचारमनुगच्छेत् ॥ १००॥  
  
नाचरिताच्छस्त्रं गरीयः ॥ १०१॥  
  
दूरस्थमपि चाचक्षुः पश्यति राजा ॥ १०२॥  
  
गतानुगतिको लोकः ॥ १०३॥  
  
यमनुजीवेत् तं नापवदेत् ॥ १०४॥  
  
इति षष्ठोऽध्यायः ॥  
  
  
  
      अथ सप्तमोऽध्यायः ॥  
  
तपस्सार इन्द्रियनिग्रहः ॥ १॥  
  
दुर्लभः स्त्रीबन्धनान्मोक्षः ॥ २॥  
  
स्त्रीनाम सर्वाशुभानां क्षेत्रम् ॥ ३॥  
  
न च स्त्रीणां पुरुषपरीक्षा ॥ ४॥  
  
स्त्रीणां मनः क्षणिकम् ॥ ५॥  
  
अशुभद्वेषिणः स्त्रीषु न प्रसक्ता भवेयुः ॥ ६॥  
  
यज्ञफलज्ञास्त्रिवेदविदः ॥ ७॥  
  
स्वर्गस्थानं न शाश्वतं अपि तु यानत्पुण्यफलम् ॥ ८॥  
  
न च स्वर्गपतनात् परं दुःखम् ॥ ९॥  
  
देही देहं त्यक्त्वा ऐन्द्रपदं न वाञ्छति ॥१०॥  
  
दुःखानामौषधं निर्वाणम् ॥ ११॥  
  
अनार्यसम्बन्धाद्वरमार्यशत्रुता ॥ १२॥  
  
निहन्ति दुर्वचनं कुलम् ॥ १३॥  
  
न पुत्रसंस्पर्शात् परं सुखम् ॥ १४॥  
  
विवादे धर्ममनुस्मरेत् ॥ १५॥  
  
निशान्ते कार्यं चिन्तयेत् ॥ १६॥  
  
प्रदोषे न संयोगः कर्तव्यः ॥ १७॥  
  
उपस्थितविनाशः दुर्नयं शुभं मन्यते ॥ १८॥  
  
क्षीरार्थिनः किं करिण्या ॥ १९॥  
  
न दानसमं वश्यम् ॥ २०॥  
  
परायत्तेषूत्कण्ठां न कुर्यात् ॥ २१॥  
  
अत्समृद्धिरसद्भरेव भुज्यते ॥ २२॥  
  
निम्बफलं काकैर्हि भुज्यते ॥ २३॥  
  
नाम्भोधिस्तृष्णामपोहति ॥ २४॥  
  
वालिका अपि स्वगुणमाश्रयन्ते ॥ २५॥  
  
सन्तोऽसत्सु न रमन्ते ॥ २६॥  
  
हंसः प्रतवने न रमते ॥ २७॥  
  
अर्थार्थं प्रवर्तते लोकः ॥ २८॥  
  
आशया बध्यते लोकः ॥ २९॥  
  
न च आशापरैः श्री सह तिष्ठति ॥ ३०॥  
  
आशापरे न धैर्यम् ॥ ३१॥  
  
दैन्यान्मरणमुत्तमम् ॥ ३२॥  
  
आशालज्जां व्यपोहति ॥ ३३॥  
  
न मात्रा सह वाशः कर्तव्यः ॥ ३४॥  
  
आत्मा न स्तोतव्यः ॥ ३५॥  
  
न दिवा स्वप्नं कुर्यात् ॥ ३६॥  
  
न चासन्नपि पश्यत्यैश्वर्यान्धः नापि श्रुणोतीष्टं वाक्यम् ॥ ३७॥  
  
स्त्रीणां न भरितुः परं दैवतम् तदनुवर्तनं तासामुभयसौख्यम् ॥ ३८॥  
  
अतिथिअभ्यागतं च पूजयेद्यथाविधि ॥ ३९॥  
  
नास्ति हव्यस्य व्याघातः ॥ ४०॥  
  
शत्रुर्मित्रवत् प्रतिभाति ॥ ४१॥  
  
मृगतृष्णा जलवद्भाति हि ॥ ४२॥  
  
इति सप्तमोऽध्यायः ॥  
  
अथाष्टमोऽध्यायः ॥  
  
धुरमेधसोऽसच्छास्त्रं मोहयति ॥ १॥  
  
सत्सङ्गः स्वर्गवासः ॥ २॥  
  
आर्याः स्वमिव परं मन्वते ॥ ३॥  
  
रूपानुवर्ती गुणः ॥ ४॥  
  
यत्र सुखेन वर्तते तदेव स्थानम् ॥ ५॥  
  
विश्वासघातिनो न निष्कृतिः ॥ ६॥  
  
दैवायत्तं न शोचेत् ॥ ७॥  
  
आश्रितदुःखमात्मन इव मन्यते साधुः ॥ ८॥  
  
हृद्गतमाच्छाद्यान्यद्वदत्यनार्यः ॥ ९॥  
  
बुद्धिहीनः पिशाचतुल्यः ॥ १०॥  
  
असहायः पथि न गच्छेत् ॥ ११॥  
  
पुत्रो न स्तोतव्यः ॥ १२॥  
  
स्वामी स्तोतव्योऽनुजीविभिः ॥ १३॥  
  
धर्मकृत्यानि सर्वाणि स्वामिन इत्येव घोषयेत् ॥ १४॥  
  
राजाज्ञां नातिलङ्घयेत् ॥ १५॥  
  
यथाऽऽज्ञप्तं तथा कुर्यात् ॥ १६॥  
  
नास्ति बुद्धिमतां शत्रुः ॥ १७॥  
  
आत्मछिद्रं न प्रकाशयेत् ॥ १८॥  
  
क्षमावानेव सर्वं साधयति ॥ १९॥  
  
आपदर्थं धनं रक्षेत् ॥ २०॥  
  
साहसवतां प्रायं कर्तव्यम् ॥ २१॥  
  
श्वः कार्यमद्य कुर्वीत ॥ २२॥  
  
आपराह्णिकं पूर्वाह्ण एव कर्तव्यम् ॥ २३॥  
  
व्यवहारानुलोमो धर्मः ॥ २४॥  
  
सर्वज्ञता लोकज्ञता ॥ २५॥  
  
शास्त्रज्ञोऽप्यलोकज्ञो मूर्खतुल्यः ॥ २६॥  
  
शात्रप्रयोजनं तत्त्वदर्शनम् ॥ २७॥  
  
तत्त्वज्ञानं कार्यमेव प्रकाशयति ॥ २८॥  
  
व्यवहारे पक्षपातो न कर्तव्यः ॥ २९॥  
  
धर्मादपि व्यवहारो गरीयान् ॥ ३०॥  
  
आत्मा हि व्यवहारस्य साक्षी ॥ ३१॥  
  
सर्वसाक्षी ह्यात्मा ॥ ३२॥  
  
न स्यात् कूटसाक्षी ॥ ३३॥  
  
कूटसाक्षिणो नरके पतन्ति ॥ ३४॥  
  
प्रच्छन्नपापानां साक्षिणो महाभूतानि ॥ ३५॥  
  
आत्मनः पापमात्मैव प्रकाशयति ॥ ३६॥  
  
व्यवहारोऽन्तर्गतमाकारः सूचयति ॥ ३७॥  
  
आकारसंवरणं देवानामप्यशक्यम् ॥ ३८॥  
  
चोरराजपुरुषेभ्यो वित्तं रक्षेत् ॥ ३९॥  
  
दुर्दर्शना हि राजानः प्रजा रक्षन्ति ॥ ४०॥  
  
सुदर्शना राजानः प्रजा रक्षन्ति ॥ ४१॥  
  
न्याययुक्तं राजानं मातरं मन्यन्ते प्रजाः ॥ ४२॥  
  
तादृशः स राजा इह सुखं ततः स्वर्गण् चाप्नोति ॥ ४३॥  
  
अहिंसालक्षणो धर्मः ॥ ४४॥  
  
स्वशरीरमपि परशरीरं मन्यते साधुः ॥ ४५॥  
  
मांसभक्षणमप्युक्तं सर्वेषाम् ॥ ४६॥  
  
न संसारभयं ज्ञानवताम् ॥ ४७॥  
  
विज्ञानदीपेन संसारभयं निवर्तयति ॥ ४८॥  
  
सर्वमवित्यं भवति ॥ ४९॥  
  
कृमिशन्कृन्मूत्रभाचनं शरीरं पुण्यतयपापजन्महेतुः ॥ ५०॥  
  
जन्ममरणादिषु तु दुःखमेव ॥ ५१॥  
  
तपसा स्वर्गमाप्नोति ॥ ५२॥  
  
क्षमायुक्तस्य तपो विवर्धते ॥ ५३॥  
  
तस्मात् सर्वेषां सर्वकार्यसिद्धिर्भवति ॥ ५४॥  
  
इत्यष्टमोऽध्यायः ॥  
  
इति कौटिलीयानि नीतिसूत्राणि सम्पूर्णम् ॥  
  
  
Encoded and proofread by Sunder Hattangadi sunderh@hotmail.com  
  
