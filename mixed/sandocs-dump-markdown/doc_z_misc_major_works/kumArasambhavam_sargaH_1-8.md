---
Author: kAlidAsa
Category: major_works, kAlidAsa
File name: kumArasambhavam8.itx
Indexextra: (sarga 1-8) audio)
Language: Sanskrit
Latest update: January 28, 2008
Location: doc_z_misc_major_works
Send corrections to: Sanskrit@cheerful.com
Site access: https://sanskritdocuments.org
Subject: Hinduism/religion/traditional
Sublocation: major_works
Text title: kumArasambhavam sarga 1-8
Transliterated by: Encoded by Utz Podzeit for Gretil collection Ulrich Stiehl helped
  converting the REE format to Itrans notation.
engtitle: kumArasambhavam sargaH 1-8
itxtitle: kumArasambhavam sargaH 1-8
title: कुमारसम्भवम् सर्गः १-८

---
  
 कुमारसम्भवम् सर्गः १-८   
  
अस्त्युत्तरस्यां दिशि देवतात्मा हिमालयो नाम नगाधिराजः ।  
पूर्वापरौ तोयनिधी विगाह्य स्थितः पृथिव्या इव मानदण्डः ॥ १।१॥  
  
यं सर्वशैलाः परिकल्प्य वत्सं मेरौ स्थिते दोग्धरि दोहदक्षे ।  
भास्वन्ति रत्नानि महौषधीश्च पृथूपदिष्टां दुदुहुर्धरित्रीम् ॥ १।२॥  
  
अनन्तरत्नप्रभवस्य यस्य हिमं न सौभाग्यविलोपि जातम् ।  
एको हि दोषो गुणसन्निपाते निमज्जतीन्दोः किरणेष्विवाङ्कः ॥ १।३॥  
  
यश्चाप्सरोविभ्रममण्डनानां सम्पादयित्रीं शिखरैर्बिभर्ति ।  
बलाहकच्छेदविभक्तरागामकालसन्ध्यामिव धातुमत्ताम् ॥ १।४॥  
  
आमेखलं सञ्चरतां घनानां च्छायामधःसानुगतां निषेव्य ।  
उद्वेजिता वृष्टिभिराश्रयन्ते शृङ्गाणि यस्यातपवन्ति सिद्धाः ॥ १।५॥  
  
पदं तुषारस्रुतिधौतरक्तं यस्मिन्नदृष्ट्वापि हतद्विपानाम् ।  
विदन्ति मार्गं नखरन्ध्रमुक्तैर्मुक्ताफलैः केसरिणां किराताः ॥ १।६॥  
  
न्यस्ताक्षरा धातुरसेन यत्र भूर्जत्वचः कुञ्जरबिन्दुशोणाः ।  
व्रजन्ति विद्याधरसुन्दरीणामनङ्गलेखक्रिययोपयोगम् ॥ १।७॥  
  
यः पूरयन्कीचकरन्ध्रभागान्दरीमुखोत्थेन समीरणेन ।  
उद्गास्यतामिच्छति किन्नराणां तानप्रदायित्वमिवोपगन्तुम् ॥ १।८॥  
  
कपोलकण्डूः करिभिर्विनेतुं विघट्टितानां सरलद्रुमाणाम् ।  
यत्र स्रुतक्षीरतया प्रसूतः सानूनि गन्धः सुरभीकरोति ॥ १।९॥  
  
वनेचराणां वनितासखानां दरीगृहोत्सङ्गनिषक्तभासः ।  
भवन्ति यत्रौषधयो रजन्यामतैलपूराः सुरतप्रदीपाः ॥ १।१०॥  
  
उद्वेजयत्यङ्गुलिपार्ष्णिभागान्मार्गे शिलीभूतहिमे ऽपि यत्र ।  
न दुर्वहश्रोणिपयोधरार्ता भिन्दन्ति मन्दां गतिमश्वमुख्यः ॥ १।११॥  
  
दिवाकराद्रक्षति यो गुहासु लीनं दिवा भीतमिवान्धकारम् ।  
क्षुद्रे ऽपि नूनं शरणं प्रपन्ने ममत्वमुच्चैःशिरसां सतीव ॥ १।१२॥  
  
लाङ्गूलविक्षेपविसर्पिशोभैरितस्ततश्चन्द्रमरीचिगौरैः ।  
यस्यार्थयुक्तं गिरिराजशब्दं कुर्वन्ति वालव्यजनैश्चमर्यः ॥ १।१३॥  
  
यत्रांशुकाक्षेपविलज्जितानां यदृच्छया किम्पुरुषाङ्गनानाम् ।  
दरीगृहद्वारविलम्बिबिम्बास्तिरस्करिण्यो जलदा भवन्ति ॥ १।१४॥  
  
भागीरथीनिर्झरसीकराणां वोढा मुहुः कम्पितदेवदारुः ।  
यद्वायुरन्विष्टमृगैः किरातैरासेव्यते भिन्नशिखण्डिबर्हः ॥ १।१५॥  
  
सप्तर्षिहस्तावचितावशेषाण्यधो विवस्वान्परिवर्तमानः ।  
पद्मानि यस्याग्रसरोरुहाणि प्रबोधयत्यूर्ध्वमुखैर्मयूखैः ॥ १।१६॥  
  
यज्ञाङ्गयोनित्वमवेक्ष्य यस्य सारं धरित्रीधरणक्षमं च ।  
प्रजापतिः कल्पितयज्ञभागं शैलाधिपत्यं स्वयमन्वतिष्ठत् ॥ १।१७॥  
  
स मानसीं मेरुसखः पितॄणां कन्यां कुलस्य स्थितये स्थितिज्ञः ।  
मेनां मुनीनामपि माननीयामात्मानुरूपां विधिनोपयेमे ॥ १।१८॥  
  
कालक्रमेणाथ तयोः प्रवृत्ते स्वरूपयोग्ये सुरतप्रसङ्गे ।  
मनोरमं यौवनमुद्वहन्त्या गर्भो ऽभवद्भूधरराजपत्न्याः ॥ १।१९॥  
  
असूत सा नागवधूपभोग्यं मैनाकमम्भोनिधिबद्धसख्यम् ।  
क्रुद्धे ऽपि पक्षच्छिदि वृत्रशत्राववेदनाज्ञं कुलिशक्षतानाम् ॥ १।२०॥  
  
अथावमानेन पितुः प्रयुक्ता दक्षस्य कन्या भवपूर्वपत्नी ।  
सती सती योगविसृष्टदेहा तां जन्मने शैलवधूं प्रपेदे ॥ १।२१॥  
  
सा भूधराणामधिपेन तस्यां समाधिमत्यामुदपादि भव्या ।  
सम्यक्प्रयोगादपरिक्षतायां नीताविवोत्साहगुणेन सम्पत् ॥ १।२२॥  
  
प्रसन्नदिक्पांसुविविक्तवातं शङ्खस्वनानन्तरपुष्पवृष्टि ।  
शरीरिणां स्थावरजङ्गमानां सुखाय तज्जन्मदिनं बभूव ॥ १।२३॥  
  
तया दुहित्रा सुतरां सवित्री स्फुरत्प्रभामण्डलया चकासे ।  
विदूरभूमिर्नवमेघशब्दादुद्भिन्नया रत्नशलाकयेव ॥ १।२४॥  
  
दिने दिने सा परिवर्धमाना लब्धोदया चान्द्रमसीव लेखा ।  
पुपोष लावण्यमयान्विशेषाञ्ज्योत्स्नान्तराणीव कलान्तराणि ॥ १।२५॥  
  
तां पार्वतीत्याभिजनेन नाम्ना बन्धुप्रियां बन्धुजनो जुहाव ।  
उ मेति मात्रा तपसो निषिद्धा पश्चादुमाख्यां सुमुखी जगाम ॥ १।२६॥  
  
महीभृतः पुत्रवतो ऽपि दृष्टिस्तस्मिन्नपत्ये न जगाम तृप्तिम् ।  
अनन्तपुष्पस्य मधोर्हि चूते द्विरेफमाला सविशेषसङ्गा ॥ १।२७॥  
  
प्रभामहत्या शिखयेव दीपस्त्रिमार्गयेव त्रिदिवस्य मार्गः ।  
संस्कारवत्येव गिरा मनीषी तया स पूतश्च विभूषितश्च ॥ १।२८॥  
  
मन्दाकिनीसैकतवेदिकाभिः सा कन्दुकैः कृत्रिमपुत्रकैश्च ।  
रेमे मुहुर्मध्यगता सखीनां क्रीडारसं निर्विशतीव बाल्ये ॥ १।२९॥  
  
तां हंसमालाः शरदीव गङ्गां महौषधिं नक्तमिवात्मभासः ।  
स्थिरोपदेशामुपदेशकाले प्रपेदिरे प्राक्तनजन्मविद्याः ॥ १।३०॥  
  
असम्भृतं मण्डनमङ्गयष्टेरनासवाख्यं करणं मदस्य ।  
कामस्य पुष्पव्यतिरिक्तमस्त्रं बाल्यात्परं साथ वयः प्रपेदे ॥ १।३१॥  
  
उन्मीलितं तूलिकयेव चित्रं सूर्यांशुभिर्भिन्नमिवारविन्दम् ।  
बभूव तस्याश्चतुरस्रशोभि वपुर्विभक्तं नवयौवनेन ॥ १।३२॥  
  
अभ्युन्नताङ्गुष्ठनखप्रभाभिर्निक्षेपणाद्रागमिवोद्गिरन्तौ ।  
आजह्रतुस्तच्चरणौ पृथिव्यां स्थलारविन्दश्रियमव्यवस्थाम् ॥ १।३३॥  
  
सा राजहंसैरिव सन्नताङ्गी गतेषु लीलाञ्चितविक्रमेषु ।  
व्यनीयत प्रत्युपदेशलुब्धैरादित्सुभिर्नूपुरसिञ्जितानि ॥ १।३४॥  
  
वृत्तानुपूर्वे च न चातिदीर्घे जङ्घे शुभे सृष्टवतस्तदीये ।  
शेषाङ्गनिर्माणविधौ विधातुर्लावण्य उत्पाद्य इवास यत्नः ॥ १।३५॥  
  
नागेन्द्रहस्तास्त्वचि कर्कशत्वादेकान्तशैत्यात्कदलीविशेषाः ।  
लब्ध्वापि लोके परिणाहि रूपं जातास्तदूर्वोरुपमानबाह्याः ॥ १।३६॥  
  
एतावता नन्वनुमेयशोभं काञ्चीगुणस्थानमनिन्दितायाः ।  
आरोपितं यद्गिरिशेन पश्चादनन्यनारीकमनीयमङ्कम् ॥ १।३७॥  
  
तस्याः प्रविष्टा नतनाभिरन्ध्रं रराज तन्वी नवलोमराजिः ।  
नीवीमतिक्रम्य सितेतरस्य तन्मेखलामध्यमणेरिवार्चिः ॥ १।३८॥  
  
मध्येन सा वेदिविलग्नमध्या वलित्रयं चारु बभार बाला ।  
आरोहणार्थं नवयौवनेन कामस्य सोपानमिव प्रयुक्तम् ॥ १।३९॥  
  
अन्योन्यमुत्पीडयदुत्पलाक्ष्याः स्तनद्वयं पाण्डु तथा प्रवृद्धम् ।  
मध्ये यथा श्याममुखस्य तस्य मृणालसूत्रान्तरमप्यलभ्यम् ॥ १।४०॥  
  
शिरीषपुष्पाधिकसौकुमार्यौ बाहू तदीयाविति मे वितर्कः ।  
पराजितेनापि कृतौ हरस्य यौ कण्ठपाशौ मकरध्वजेन ॥ १।४१॥  
  
कण्ठस्य तस्याः स्तनबन्धुरस्य मुक्ताकलापस्य च निस्तलस्य ।  
अन्योन्यशोभाजननाद्बभूव साधारणो भूषणभूष्यभावः ॥ १।४२॥  
  
चन्द्रं गता पद्मगुणान्न भुङ्क्ते पद्माश्रिता चान्द्रमसीमभिख्याम् ।  
उमामुखं तु प्रतिपद्य लोला द्विसंश्रयां प्रीतिमवाप लक्ष्मीः ॥ १।४३॥  
  
पुष्पं प्रवालोपहितं यदि स्यान्मुक्ताफलं वा स्फुटविद्रुमस्थम् ।  
ततो ऽनुकुर्याद्विशदस्य तस्यास्ताम्रौष्ठपर्यस्तरुचः स्मितस्य ॥ १।४४॥  
  
स्वरेण तस्याममृतस्रुतेव प्रजल्पितायामभिजातवाचि ।  
अप्यन्यपुष्टा प्रतिकूलशब्दा श्रोतुर्वितन्त्रीरिव ताड्यमाना ॥ १।४५॥  
  
प्रवातनीलोत्पलनिर्विशेषमधीरविप्रेक्षितमायताक्ष्या ।  
तया गृहीतं नु मृगाङ्गनाभ्यस्ततो गृहीतं नु मृगाङ्गनाभिः ॥ १।४६॥  
  
तस्याः शलाकाञ्जननिर्मितेव कान्तिर्भ्रुवोरानतलेखयोर्या ।  
तां वीक्ष्य लीलाचतुरामनङ्गः स्वचापसौन्दर्यमदं मुमोच ॥ १।४७॥  
  
लज्जा तिरश्चां यदि चेतसि स्यादसंशयं पर्वतराजपुत्र्याः ।  
तं केशपाशं प्रसमीक्ष्य कुर्युर्वालप्रियत्वं शिथिलं चमर्यः ॥ १।४८॥  
  
सर्वोपमाद्रव्यसमुच्चयेन यथाप्रदेशं विनिवेशितेन ।  
सा निर्मिता विश्वसृजा प्रयत्नादेकस्थसौन्दर्यदिदृक्षयेव ॥ १।४९॥  
  
तां नारदः कामचरः कदा चित्कन्यां किल प्रेक्ष्य पितुः समीपे ।  
समादिदेशैकवधूं भवित्रीं प्रेम्णा शरीरार्धहरां हरस्य ॥ १।५०॥  
  
गुरुः प्रगल्भे ऽपि वयस्यतो ऽस्यास्तस्थौ निवृत्तान्यवराभिलाषः ।  
ऋते कृशानोर्न हि मन्त्रपूतमर्हन्ति तेजांस्यपराणि हव्यम् ॥ १।५१॥  
  
अयाचितारं न हि देवदेवमद्रिः सुतां ग्राहयितुं शशाक ।  
अभ्यर्थनाभङ्गभयेन साधुर्माध्यस्थ्यमिष्टे ऽप्यवलम्बते ऽर्थे ॥ १।५२॥  
  
यदैव पूर्वे जनने शरीरं सा दक्षरोषात्सुदती ससर्ज ।  
तदाप्रभृत्येव विमुक्तसङ्गः पतिः पशूनामपरिग्रहो ऽभूत् ॥ १।५३॥  
  
स कृत्तिवासास्तपसे यतात्मा गङ्गाप्रवाहोक्षितदेवदारु ।  
प्रस्थं हिमाद्रेर्मृगनाभिगन्धि किं चित्क्वणत्किन्नरमध्युवास ॥ १।५४॥  
  
गणा नमेरुप्रसवावतंसा भूर्जत्वचः स्पर्शवतीर्दधानाः ।  
मनःशिलाविच्छुरिता निषेदुः शैलेयनद्धेषु शिलातलेषु ॥ १।५५॥  
  
तुषारसङ्घातशिलाः खुराग्रैः समुल्लिखन्दर्पकलः ककुद्मान् ।  
दृष्टः कथं चिद्गवयैर्विविग्नैरसोढसिंहध्वनिरुन्ननाद ॥ १।५६॥  
  
तत्राग्निमाधाय समित्समिद्धं स्वमेव मूर्त्यन्तरमष्टमूर्तिः ।  
स्वयं विधाता तपसः फलानाम्केनापि कामेन तपश्चचार ॥ १।५७॥  
  
अनर्घ्यमर्घ्येण तमद्रिनाथः स्वर्गौकसामर्चितमर्चयित्वा ।  
आराधनायास्य सखीसमेतां समादिदेश प्रयतां तनूजाम् ॥ १।५८॥  
  
प्रत्यर्थिभूतामपि तां समाधेः शुश्रूषमाणां गिरिशो ऽनुमेने ।  
विकारहेतौ सति विक्रियन्ते येषां न चेतांसि त एव धीराः ॥ १।५९॥  
  
अवचितबलिपुष्पा वेदिसम्मार्गदक्षा   
नियमविधिजलानां बर्हिषां चोपनेत्री ।  
गिरिशमुपचचार प्रत्यहं सा सुकेशी  
नियमितपरिखेदा तच्छिरश्चन्द्रपादैः ॥ १।६०॥  
  
  
  
तस्मिन्विप्रकृताः काले तारकेण दिवौकसः ।  
तुरासाहं पुरोधाय धाम स्वायम्भुवं ययुः ॥ २।१॥  
  
तेषामाविरभूद्ब्रह्मा परिम्लानमुखश्रियाम् ।  
सरसां सुप्तपद्मानां प्रातर्दीधितिमानिव ॥ २।२,॥  
  
अथ सर्वस्य धातारं ते सर्वे सर्वतोमुखम् ।  
वागीशं वाग्भिरर्थ्याभिः प्रणिपत्योपतस्थिरे ॥ २।३॥  
  
नमस्त्रिमूर्तये तुभ्यं प्राक्सृष्टेः केवलात्मने ।  
गुणत्रयविभागाय पश्चाद्भेदमुपेयुषे ॥ २।४॥  
  
यदमोघमपामन्तरुप्तं बीजमज त्वया ।  
अतश्चराचरं विश्वं प्रभवस्तस्य गीयसे ॥ २।५॥  
  
तिसृभिस्त्वमवस्थाभिर्महिमानमुदीरयन् ।  
प्रलयस्थितिसर्गाणामेकः कारणतां गतः ॥ २।६॥  
  
स्त्रीपुंसावात्मभागौ ते भिन्नमूर्तेः सिसृक्षया ।  
प्रसूतिभाजः सर्गस्य तावेव पितरौ स्मृतौ ॥ २।७॥  
  
स्वकालपरिमाणेन व्यस्तरात्रिन्दिवस्य ते ।  
यौ तु स्वप्नावबोधौ तौ भूतानां प्रलयोदयौ ॥ २।८॥  
  
जगद्योनिरयोनिस्त्वं जगदन्तो निरन्तकः ।  
जगदादिरनादिस्त्वं जगदीशो निरीश्वरः ॥ २।९॥  
  
आत्मानमात्मना वेत्सि सृजस्यात्मानमात्मना ।  
आत्मना कृतिना च त्वमात्मन्येव प्रलीयसे ॥ २।१०॥  
  
द्रवः सङ्घातकठिनः स्थूलः सूक्ष्मो लघुर्गुरुः ।  
व्यक्तो व्यक्तेतरश्चासि प्राकाम्यं ते विभूतिषु ॥ २।११॥  
  
उद्घातः प्रणवो यासां न्यायैस्त्रिभिरुदीरणम् ।  
कर्म यज्ञः फलं स्वर्गस्तासां त्वं प्रभवो गिराम् ॥ २।१२॥  
  
त्वामामनन्ति प्रकृतिं पुरुषार्थप्रवर्तिनीम् ।  
तद्दर्शिनमुदासीनं त्वामेव पुरुषं विदुः ॥ २।१३॥  
  
त्वं पितॄणामपि पिता देवानामपि देवता ।  
परतो ऽपि परश्चासि विधाता वेधसामपि ॥ २।१४॥  
  
त्वमेव हव्यं होता च भोज्यं भोक्ता च शाश्वतः ।  
वेद्यं च वेदिता चासि ध्याता ध्येयं च यत्परम् ॥ २।१५॥  
  
इति तेभ्यः स्तुतीः श्रुत्वा यथार्था हृदयङ्गमाः ।  
प्रसादाभिमुखो वेधाः प्रत्युवाच दिवौकसः ॥ २।१६॥  
  
पुराणस्य कवेस्तस्य चतुर्मुखसमीरिता ।  
प्रवृत्तिरासीच्छब्दानां चरितार्था चतुष्टयी ॥ २।१७॥  
  
स्वागतं स्वानधीकारान्प्रभावैरवलम्ब्य वः ।  
युगपद्युगबाहुभ्यः प्राप्तेभ्यः प्राज्यविक्रमाः ॥ २।१८॥  
  
किमिदं द्युतिमात्मीयां न बिभ्रति यथा पुरा ।  
हिमक्लिष्टप्रकाशानि ज्योतींषीव मुखानि वः ॥ २।१९॥  
  
प्रशमादर्चिषामेतदनुद्गीर्णसुरायुधम् ।  
वृत्रस्य हन्तुः कुलिशं कुण्ठिताश्रीव लक्ष्यते ॥ २।२०॥  
  
किं चायमरिदुर्वारः पाणौ पाशः प्रचेतसः ।  
मन्त्रेण हतवीर्यस्य फणिनो दैन्यमाश्रितः ॥ २।२१॥  
  
कुबेरस्य मनःशल्यं शंसतीव पराभवम् ।  
अपविद्धगदो बाहुर्भग्नशाख इव द्रुमः ॥ २।२२॥  
  
यमो ऽपि विलिखन्भूमिं दण्डेनास्तमितत्विषा ।  
कुरुते ऽस्मिन्नमोघे ऽपि निर्वाणालातलाघवम् ॥ २।२३॥  
  
अमी च कथमादित्याः प्रतापक्षतिशीतलाः ।  
चित्रन्यस्ता इव गताः प्रकामालोकनीयताम् ॥ २।२४॥  
  
पर्याकुलत्वान्मरुतां वेगभङ्गो ऽनुमीयते ।  
अम्भसामोघसंरोधः प्रतीपगमनादिव ॥ २।२५॥  
  
आवर्जितजटामौलि- विलम्बिशशिकोटयः ।  
रुद्राणामपि मूर्धानः क्षतहुङ्कारशंसिनः ॥ २।२६॥  
  
लब्धप्रतिष्ठाः प्रथमं यूयं किं बलवत्तरैः ।  
अपवादैरिवोत्सर्गाः कृतव्यावृत्तयः परैः ॥ २।२७॥  
  
तद्ब्रूत वत्साः किमितः प्रार्थयध्वे समागताः ।  
मयि सृष्टिर्हि लोकानां रक्षा युष्मास्ववस्थिता ॥ २।२८॥  
  
ततो मन्दानिलोद्धूत- कमलाकरशोभिना ।  
गुरुं नेत्रसहस्रेण चोदयामास वासवः ॥ २।२९॥  
  
स द्विनेत्रो हरेश्चक्षुः सहस्रनयनाधिकम् ।  
वाचस्पतिरुवाचेदं प्राञ्जलिर्जलजासनम् ॥ २।३०॥  
  
एवं यदात्थ भगवन्नामृष्टं नः परैः पदम् ।  
प्रत्येकं विनियुक्तात्मा कथं न ज्ञास्यसि प्रभो ॥ २।३१॥  
  
भवल्लब्धवरोदीर्णस्तारकाख्यो महासुरः ।  
उपप्लवाय लोकानां धूमकेतुरिवोत्थितः ॥ २।३२॥  
  
पुरे तावन्तमेवास्य तनोति रविरातपम् ।  
दीर्घिकाकमलोन्मेषो यावन्मात्रेण साध्यते ॥ २।३३॥  
  
सर्वाभिः सर्वदा चन्द्रस्तं कलाभिर्निषेवते ।  
नादत्ते केवलां लेखां हरचूडामणीकृताम् ॥ २।३४॥  
  
व्यावृत्तगतिरुद्याने कुसुमस्तेयसाध्वसात् ।  
न वाति वायुस्तत्पार्श्वे तालवृन्तानिलाधिकम् ॥ २।३५॥  
  
पर्यायसेवामुत्सृज्य पुष्पसम्भारतत्पराः ।  
उद्यानपालसामान्यमृतवस्तमुपासते ॥ २।३६॥  
  
तस्योपायनयोग्यानि रत्नानि सरितां पतिः ।  
कथमप्यम्भसामन्तरा निष्पत्तेः प्रतीक्षते ॥ २।३७॥  
  
ज्वलन्मणिशिखाश्चैनं वासुकिप्रमुखा निशि ।  
स्थिरप्रदीपतामेत्य भुजङ्गाः पर्युपासते ॥ २।३८॥  
  
तत्कृतानुग्रहापेक्षी तं मुहुर्दूतहारितैः ।  
अनुकूलयतीन्द्रो ऽपि कल्पद्रुमविभूषणैः ॥ २।३९॥  
  
इत्थमाराध्यमानो ऽपि क्लिश्नाति भुवनत्रयम् ।  
शाम्येत्प्रत्यपकारेण नोपकारेण दुर्जनः ॥ २।४०॥  
  
तेनामरवधूहस्तैः सदयालूनपल्लवाः ।  
अभिज्ञाश्छेदपातानां क्रियन्ते नन्दनद्रुमाः ॥ २।४१॥  
  
वीज्यते स हि संसुप्तः श्वाससाधारणानिलैः ।  
चामरैः सुरबन्दीनां बाष्पशीकरवर्षिभिः ॥ २।४२॥  
  
उत्पाट्य मेरुशृङ्गाणि क्षुण्णानि हरितां खुरैः ।  
आक्रीडपर्वतास्तेन कल्पिताः स्वेषु वेश्मसु ॥ २।४३॥  
  
मन्दाकिन्याः पयःशेषं दिग्वारणमदाविलम् ।  
हेमाम्भोरुहसस्यानां तद्वाप्यो धाम साम्प्रतम् ॥ २।४४॥  
  
भुवनालोकनप्रीतिः स्वर्गिभिर्नानुभूयते ।  
खिलीभूते विमानानां तदापातभयात्पथि ॥ २।४५॥  
  
यज्वभिः सम्भृतं हव्यं विततेष्वध्वरेषु सः ।  
जातवेदोमुखान्मायी मिषतामाच्छिनत्ति नः ॥ २।४६॥  
  
उच्चैरुच्चैःश्रवास्तेन हयरत्नमहारि च ।  
देहबद्धमिवेन्द्रस्य चिरकालार्जितं यशः ॥ २।४७॥  
  
तस्मिन्नुपायाः सर्वे नः क्रूरे प्रतिहतक्रियाः ।  
वीर्यवत्यौषधानीव विकारे सान्निपातिके ॥ २।४८॥  
  
जयाशा यत्र चास्माकं प्रतिघातोत्थितार्चिषा ।  
हरिचक्रेण तेनास्य कण्ठे निष्क इवार्पितः ॥ २।४९॥  
  
तदीयास्तोयदेष्वद्य पुष्करावर्तकादिषु ।  
अभ्यस्यन्ति तटाघातं निर्जितैरावता गजाः ॥ २।५०॥  
  
तदिच्छामो विभो सृष्टं सेनान्यं तस्य शान्तये ।  
कर्मबन्धच्छिदं धर्मं भवस्येव मुमुक्षवः ॥ २।५१॥  
  
गोप्तारं सुरसैन्यानां यं पुरस्कृत्य गोत्रभित् ।  
प्रत्यानेष्यति शत्रुभ्यो बन्दीमिव जयश्रियम् ॥ २।५२॥  
  
वचस्यवसिते तस्मिन्ससर्ज गिरमात्मभूः ।  
गर्जितानन्तरां वृष्टिं सौभाग्येन जिगाय या ॥ २।५३॥  
  
सम्पत्स्यते वः कामो यं कालः कश्चित्प्रतीक्ष्यताम् ।  
न त्वस्य सिद्धौ यास्यामि सर्गव्यापारमात्मना ॥ २।५४॥  
  
इतः स दैत्यः प्राप्तश्रीर्नेत एवार्हति क्षयम् ।  
विषवृक्षो ऽपि संवर्ध्य स्वयं छेत्तुमसाम्प्रतम् ॥ २।५५॥  
  
वृतं तेनेदमेव प्राङ्मया चास्मै प्रतिश्रुतम् ।  
वरेण शमितं लोकानलं दग्धुं हि तत्तपः ॥ २।५६॥  
  
संयुगे सांयुगीनं तमुद्यतं प्रसहेत कः ।  
अंशादृते निषिक्तस्य नीललोहितरेतसः ॥ २।५७॥  
  
स हि देवः परं ज्योतिस्तमःपारे व्यवस्थितम् ।  
परिच्छिन्नप्रभावर्द्धिर्न मया न च विष्णुना ॥ २।५८॥  
  
उमारूपेण ते यूयं संयमस्तिमितं मनः ।  
शम्भोर्यतध्वमाक्रष्टुमयस्कान्तेन लोहवत् ॥ २।५९॥  
  
उभे एव क्षमे वोढुमुभयोर्वीर्यमाहितम् ।  
सा वा शम्भोस्तदीया वा मूर्तिर्जलमयी मम ॥ २।६०॥  
  
तस्यात्मा शितिकण्ठस्य सैनापत्यमुपेत्य वः ।  
मोक्ष्यते सुरबन्दीनां वेणीर्वीर्यविभूतिभिः ॥ २।६१॥  
  
इति व्याहृत्य विबुधान्विश्वयोनिस्तिरोदधे ।  
मनस्याहितकर्तव्यास्ते ऽपि प्रतिययुर्दिवम् ॥ २।६२॥  
  
तत्र निश्चित्य कन्दर्पमगमत्पाकशासनः ।  
मनसा कार्यसंसिद्धि- त्वराद्विगुणरंहसा ॥ २।६३॥  
  
अथ स ललितयोषिद्भ्रूलताचारुशृङ्गं  
रतिवलयपदाङ्के चापमासज्य कण्ठे ।  
सहचरमधुहस्तन्यस्तचूताङ्कुरास्त्रः  
शतमखमुपतस्थे प्राञ्जलिः पुष्पधन्वा ॥ २।६४॥  
  
  
  
तस्मिन्मघोनस्त्रिदशान्विहाय सहस्रमक्ष्णां युगपत्पपात ।  
प्रयोजनापेक्षितया प्रभूणां प्रायश्चलं गौरवमाश्रितेषु ॥ ३।१॥  
  
स वासवेनासनसन्निकृष्टमितो निषीदेति विसृष्टभूमिः ।  
भर्तुः प्रसादं प्रतिनन्द्य मूर्ध्ना वक्तुं मिथः प्राक्रमतैवमेनम् ॥ ३।२॥  
  
आज्ञापय ज्ञातविशेष पुंसां लोकेषु यत्ते करणीयमस्ति ।  
अनुग्रहं संस्मरणप्रवृत्तमिच्छामि संवर्धितमाज्ञया ते ॥ ३।३॥  
  
केनाभ्यसूया पदकाङ्क्षिणा ते नितान्तदीर्घैर्जनिता तपोभिः ।  
यावद्भवत्याहितसायकस्य मत्कार्मुकस्यास्य निदेशवर्ती ॥ ३।४॥  
  
असम्मतः कस्तव मुक्तिमार्गं पुनर्भवक्लेशभयात्प्रपन्नः ।  
बद्धश्चिरं तिष्ठतु सुन्दरीणामारेचितभ्रूचतुरैः कटाक्षैः ॥ ३।५॥  
  
अध्यापितस्योशनसापि नीतिं प्रयुक्तरागप्रणिधिर्द्विषस्ते ।  
कस्यार्थधर्मौ वद पीडयामि सिन्धोस्तटावोघ इव प्रवृद्धः ॥ ३।६॥  
  
कामेकपत्नीव्रतदुःखशीलां लोलं मनश्चारुतया प्रविष्टाम् ।  
नितम्बिनीमिच्छसि मुक्तलज्जां कण्ट्ःए स्वयङ्ग्राहनिषक्तबाहुम् ॥ ३।७॥  
  
कयासि कामिन्सुरतापराधात्पादानतः कोपनयावधूतः ।  
यस्याः करिष्यामि दृढानुतापं प्रवालशय्याशरणं शरीरम् ॥ ३।८॥  
  
प्रसीद विश्राम्यतु वीर वज्रं शरैर्मदीयैः कतमः सुरारिः ।  
बिभेतु मोघीकृतबाहुवीर्यः स्त्रीभ्यो ऽपि कोपस्फुरिताधराभ्यः ॥ ३।९॥  
  
तव प्रसादात्कुसुमायुधो ऽपि सहायमेकं मधुमेव लब्ध्वा ।  
कुर्यां हरस्यापि पिनाकपाणेर्धैर्यच्युतिं के मम धन्विनो ऽन्ये ॥ ३।१०॥  
  
अथोरुदेशादवतार्य पादमाक्रान्तिसम्भावितपादपीठम् ।  
सङ्कल्पिथार्थे विवृतात्मशक्तिमाखण्डलः काममिदं बभाषे ॥ ३।११॥  
  
सर्वं सखे त्वय्युपपन्नमेतदुभे ममास्त्रे कुलिशं भवांश्च ।  
वज्रं तपोवीर्यमहत्सु कुण्ट्ःअं त्वं सर्वतोगामि च साधकं च ॥ ३।१२॥  
  
अवैमि ते सारमतः खलु त्वां कार्ये गुरुण्यात्मसमं नियोक्ष्ये ।  
व्यादिश्यते भूधरतामवेक्ष्य कृष्णेन देहोद्वहनाय शेषः ॥ ३।१३॥  
  
आशंसता बाणगतिं वृषाङ्के कार्यं त्वया नः प्रतिपन्नकल्पम् ।  
निबोध यज्ञांशभुजामिदानीमुच्चैर्द्विषामीप्सितमेतदेव ॥ ३।१४॥  
  
अमी हि वीर्यप्रभवं भवस्य जयाय सेनान्यमुशन्ति देवाः ।  
स च त्वदेकेषुनिपातसाध्यो ब्रह्माङ्गभूर्ब्रह्मणि योजितात्मा ॥ ३।१५॥  
  
तस्मै हिमाद्रेः प्रयतां तनूजां यतात्मने रोचयितुं यतस्व ।  
योषित्सु तद्वीर्यनिषेकभूमिः सैव क्षमेत्यात्मभुवोपदिष्टम् ॥ ३।१६॥  
  
गुरोर्नियोगाच्च नगेन्द्रकन्या स्थाणुं तपस्यन्तमधित्यकायाम् ।  
अन्वास्त इत्यप्सरसां मुखेभ्यः श्रुतं मया मत्प्रणिधिः स वर्गः ॥ ३।१७॥  
  
तद्गच्छ सिद्ध्यै कुरु देवकार्यमर्थो ऽयमर्थान्तरभाव्य एव ।  
अपेक्षते प्रत्ययमुत्तमं त्वां बीजाङ्कुरः प्रागुदयादिवाम्भः ॥ ३।१८॥  
  
तस्मिन्सुराणां विजयाभ्युपाये तवैव नामास्त्रगतिः कृती त्वम् ।  
अप्यप्रसिद्धं यशसे हि पुंसामनन्यसाधारणमेव कर्म ॥ ३।१९॥  
  
सुराः समभ्यर्थयितार एते कार्यं त्रयाणामपि विष्टपानाम् ।  
चापेन ते कर्म न चातिहिंस्रमहो बतासि स्पृहणीयवीर्यः ॥ ३।२०॥  
  
मधुश्च ते मन्मथ साहचर्यादासवनुक्तो ऽपि सहाय एव ।  
समीरणो नोदयिता भवेति व्यादिश्यते केन हुताशनस्य ॥ ३।२१॥  
  
तथेति शेषामिव भर्तुराज्ञामादाय मूर्ध्ना मदनः प्रतस्थे ।  
ऐरावतास्फालनकर्कशेन हस्तेन पस्पर्श तदङ्गमिन्द्रः ॥ ३।२२॥  
  
स माधवेनाभिमतेन सख्या रत्या च साशङ्कमनुप्रयातः ।  
अङ्गव्ययप्रार्थितकार्यसिद्धिः स्थाण्वाश्रमं हैमवतं जगाम ॥ ३।२३॥  
  
तस्मिन्वने संयमिनां मुनीनां तपःसमाधेः प्रतिकूलवर्ती ।  
सङ्कल्पयोनेरभिमानभूतमात्मानमाधाय मधुर्जजृम्भे ॥ ३।२४॥  
  
कुबेरगुप्तां दिशमुष्णरश्मौ गन्तुं प्रवृत्ते समयं विलङ्घ्य ।  
दिग्दक्षिणा गन्धवहं मुखेन व्यलीकनिःश्वासमिवोत्ससर्ज ॥ ३।२५॥  
  
असूत सद्यः कुसुमान्यशोकः स्कन्धात्प्रभृत्येव सपल्लवानि ।  
पादेन नापैक्षत सुन्दरीणां सम्पर्कमासिञ्जितनूपुरेण ॥ ३।२६॥  
  
सद्यः प्रवालोद्गमचारुपत्रे नीते समाप्तिं नवचूतबाणे ।  
निवेशयामास मधुर्द्विरेफान्नामाक्षराणीव मनोभवस्य ॥ ३।२७॥  
  
वर्णप्रकर्षे सति कर्णिकारं दुनोति निर्गन्धतया स्म चेतः ।  
प्रायेण सामग्र्यविधौ गुणानां पराङ्मुखी विश्वसृजः प्रवृत्तिः ॥ ३।२८॥  
  
बालेन्दुवक्राण्यविकासभावाद्बभुः पलाशान्यतिलोहितानि ।  
सद्यो वसन्तेन समागतानां नखक्षतानीव वनस्थलीनाम् ॥ ३।२९॥  
  
लग्नद्विरेफाञ्जनभक्तिचित्रम्मुखे मधुश्रीस्तिलकं प्रकाश्य ।  
रागेण बालारुणकोमलेन चूतप्रवालोष्ठमलञ्चकार ॥ ३।३०॥  
  
मृगाः प्रियालद्रुममञ्जरीणां रजःकणैर्विघ्नितदृष्टिपाताः ।  
मदोद्धताः प्रत्यनिलं विचेरुर्वनस्थलीर्मर्मरपत्रमोक्षाः ॥ ३।३१॥  
  
चूताङ्कुरास्वादकषायकण्ठः पुंस्कोकिलो यन्मधुरं चुकूज ।  
मनस्विनीमानविघातदक्षं तदेव जातं वचनं स्मरस्य ॥ ३।३२॥  
  
हिमव्यपायाद्विशदाधराणामापाण्डुरीभूतमुखच्छवीनाम् ।  
स्वेदोद्गमः किम्पुरुषाङ्गनानां चक्रे पदं पत्रविशेषकेषु ॥ ३।३३॥  
  
तपस्विनः स्थाणुवनौकसस्तामाकालिकीं वीक्ष्य मधुप्रवृत्तिम् ।  
प्रयत्नसंस्तम्भितविक्रियाणां कथं चिदीशा मनसां बभूवुः ॥ ३।३४॥  
  
तं देशमारोपितपुष्पचापे रतिद्वितीये मदने प्रपन्ने ।  
काष्ठागतस्नेहरसानुविद्धं द्वन्द्वानि भावं क्रियया विवव्रुः ॥ ३।३५॥  
  
मधु द्विरेफः कुसुमैकपात्रे पपौ प्रियां स्वामनुवर्तमानः ।  
शृङ्गेण च स्पर्शनिमीलिताक्षीं मृगीमकण्डूयत कृष्णसारः ॥ ३।३६॥  
  
ददौ रसात्पङ्कजरेणुगन्धि गजाय गण्डूषजलं करेणुः ।  
अर्धोपभुक्तेन बिसेन जायां सम्भावयामास रथाङ्गनामा ॥ ३।३७॥  
  
गीतान्तरेषु श्रमवारिलेशैः किञ्चित्समुच्छ्वासितपत्रलेखम् ।  
पुष्पासवाघूर्णितनेत्रशोभि प्रियामुखं किम्पुरुषश्चुचुम्बे ॥ ३।३८॥  
  
पर्याप्तपुष्पस्तबकस्तनाभ्यः स्फुरत्प्रवालौष्ठमनोहराभ्यः ।  
लतावधूभ्यस्तरवो ऽप्यवापुर्विनम्रशाखाभुजबन्धनानि ॥ ३।३९॥  
  
श्रुताप्सरोगीतिरपि क्षणे ऽस्मिन्हरः प्रसङ्ख्यानपरो बभूव ।  
आत्मेश्वराणां न हि जातु विघ्नाः समाधिभेदप्रभवो भवन्ति ॥ ३।४०॥  
  
लतागृहद्वारगतो ऽथ नन्दी वामप्रकोष्ठार्पितहेमवेत्रः ।  
मुखार्पितैकाङ्गुलिसञ्ज्ञयैव मा चापलायेति गणान्व्यनैषीत् ॥ ३।४१॥  
  
निष्कम्पवृक्षं निभृतद्विरेफं मूकाण्डजं शान्तमृगप्रचारम् ।  
तच्छासनात्काननमेव सर्वं चित्रार्पितारम्भमिवावतस्थे ॥ ३।४२॥  
  
दृष्टिप्रपातं परिहृत्य तस्य कामः पुरःशुक्रमिव प्रयाणे ।  
प्रान्तेषु संसक्तनमेरुशाखं ध्यानास्पदं भूतपतेर्विवेश ॥ ३।४३॥  
  
स देवदारुद्रुमवेदिकायां शार्दूलचर्मव्यवधानवत्याम् ।  
आसीनमासन्नशरीरपातस्त्र्यम्बकं संयमिनं ददर्श ॥ ३।४४॥  
  
पर्यङ्कबन्धस्थिरपूर्वकायमृज्वायतं सन्नमितोभयांसम् ।  
उत्तानपाणिद्वयसन्निवेशात्प्रफुल्लराजीवमिवाङ्कमध्ये ॥ ३।४५॥  
  
भुजङ्गमोन्नद्धजटाकलापं कर्णावसक्तद्विगुणाक्षसूत्रम् ।  
कण्ठप्रभासङ्गविशेषनीलां कृष्णत्वचं ग्रन्थिमतीं दधानम् ॥ ३।४६॥  
  
किञ्चित्प्रकाशस्तिमितोग्रतारैर्भ्रूविक्रियायां विरतप्रसङ्गैः ।  
नेत्रैरविस्पन्दितपक्ष्ममालैर्लक्ष्यीकृतघ्राणमधोमयूखैः ॥ ३।४७॥  
  
अवृष्टिसंरम्भमिवाम्बुवाहमपामिवाधारमनुत्तरङ्गम् ।  
अन्तश्चराणां मरुतां निरोधान्निवातनिष्कम्पमिव प्रदीपम् ॥ ३।४८॥  
  
कपालनेत्रान्तरलब्धमार्गैर्ज्योतिःप्ररोहैरुदितैः शिरस्तः ।  
मृणालसूत्राधिकसौकुमार्यां बालस्य लक्ष्मीं ग्लपयन्तमिन्दोः ॥ ३।४९॥  
  
मनो नवद्वारनिषिद्धवृत्ति हृदि व्यवस्थाप्य समाधिवश्यम् ।  
यमक्षरं क्षेत्रविदो विदुस्तमात्मानमात्मन्यवलोकयन्तम् ॥ ३।५०॥  
  
स्मरस्तथाभूतमयुग्मनेत्रं पश्यन्नदूरान्मनसाप्यधृष्यम् ।  
नालक्षयत्साध्वससन्नहस्तः स्रस्तं शरं चापमपि स्वहस्तात् ॥ ३।५१॥  
  
निर्वाणभूयिष्ठमथास्य वीर्यं सन्धुक्षयन्तीव वपुर्गुणेन ।  
अनुप्रयाता वनदेवताभ्यामदृश्यत स्थावरराजकन्या ॥ ३।५२॥  
  
अशोकनिर्भर्त्सितपद्मरागमाकृष्टहेमद्युतिकर्णिकारम् ।  
मुक्ताकलापीकृतसिन्दुवारं वसन्तपुष्पाभरणं वहन्ती ॥ ३।५३॥  
  
आवर्जिता किं चिदिव स्तनाभ्यां वासो वसाना तरुणार्करागम् ।  
पर्याप्तपुष्पस्तबकावनम्रा सञ्चारिणी पल्लविनी लतेव ॥ ३।५४॥  
  
स्रस्तां नितम्बादवलम्बमाना पुनः-पुनः केसरदामकाञ्चीम् ।  
न्यासीकृतां स्थानविदा स्मरेण मौर्वीं द्वितीयामिव कार्मुकस्य ॥ ३।५५॥  
  
सुगन्धिनिःश्वासविवृद्धतृष्णं बिम्बाधरासन्नचरं द्विरेफम् ।  
प्रतिक्षणं सम्भ्रमलोलदृष्टिर्लीलारविन्देन निवारयन्ती ॥ ३।५६॥  
  
तां वीक्ष्य सर्वावयवानवद्यां रतेरपि ह्रीपदमादधानाम् ।  
जितेन्द्रिये शूलिनि पुष्पचापः स्वकार्यसिद्धिं पुनराशशंसे ॥ ३।५७॥  
  
भविष्यतः पत्युरुमा च शम्भोः समाससाद प्रतिहारभूमिम् ।  
योगात्स चान्तः परमात्मसञ्ज्ञं दृष्ट्वा परं ज्योतिरुपारराम ॥ ३।५८॥  
  
ततो भुजङ्गाधिपतेः फणाग्रैरधः कथं चिद्धृतभूमिभागः ।  
शनैः कृतप्राणविमुक्तिरीशः पर्यङ्कबन्धं निबिडं बिभेद ॥ ३।५९॥  
  
तस्मै शशंस प्रणिपत्य नन्दी शुश्रूषया शैलसुतामुपेताम् ।  
प्रवेशयामास च भर्तुरेनां भ्रूक्षेपमात्रानुमतप्रवेशाम् ॥ ३।६०॥  
  
तस्याः सखीभ्यां प्रणिपातपूर्वं स्वहस्तलूनः शिशिरात्ययस्य ।  
व्यकीर्यत त्र्यम्बकपादमूले पुष्पोच्चयः पल्लवभङ्गभिन्नः ॥ ३।६१॥  
  
उमापि नीलालकमध्यशोभि विस्रंसयन्ती नवकर्णिकारम् ।  
चकार कर्णच्युतपल्लवेन मूर्ध्ना प्रणामं वृषभध्वजाय ॥ ३।६२॥  
  
अनन्यभाजं पतिमाप्नुहीति सा तथ्यमेवाभिहिता भवेन ।  
न हीश्वरव्याहृतयः कदा चित्पुष्यन्ति लोके विपरीतमर्थम् ॥ ३।६३॥  
  
कामस्तु बाणावसरं प्रतीक्ष्य पतङ्गवद्वह्निमुखं विविक्षुः ।  
उमासमक्षं हरबद्धलक्ष्यः शरासनज्यां मुहुराममर्श ॥ ३।६४॥  
  
अथोपनिन्ये गिरिशाय गौरी तपस्विने ताम्ररुचा करेण ।  
विशोषितां भानुमतो मयूखैर्मन्दाकिनीपुष्करबीजमालाम् ॥ ३।६५॥  
  
प्रतिग्रहीतुं प्रणयिप्रियत्वात्त्रिलोचनस्तामुपचक्रमे च ।  
सम्मोहनं नाम च पुष्पधन्वा धनुष्यमोघं समधत्त बाणम् ॥ ३।६६॥  
  
हरस्तु किञ्चित्परिलुप्तधैर्यश्चन्द्रोदयारम्भ इवाम्बुराशिः ।  
उमामुखे बिम्बफलाधरोष्ठे व्यापारयामास विलोचनानि ॥ ३।६७॥  
  
विवृण्वती शैलसुतापि भावमङ्गैः स्फुरद्बालकदम्बकल्पैः ।  
साचीकृता चारुतरेण तस्थौ मुखेन पर्यस्तविलोचनेन ॥ ३।६८॥  
  
अथेन्द्रियक्षोभमयुग्मनेत्रः पुनर्वशित्वाद्बलवन्निगृह्य ।  
हेतुं स्वचेतोविकृतेर्दिदृक्षुर्दिशामुपान्तेषु ससर्ज दृष्टिम् ॥ ३।६९॥  
  
स दक्षिणापाङ्गनिविष्टमुष्टिं नतांसमाकुञ्चितसव्यपादम् ।  
ददर्श चक्रीकृतचारुचापं प्रहर्तुमभ्युद्यतमात्मयोनिम् ॥ ३।७०॥  
  
तपःपरामर्शविवृद्धमन्योर्भ्रूभङ्गदुष्प्रेक्ष्यमुखस्य तस्य ।  
स्फुरन्नुदर्चिः सहसा तृतीयादक्ष्णः कृशानुः किल निष्पपात ॥ ३।७१॥  
  
क्रोधं प्रभो संहर संहरेति यावद्गिरः खे मरुतां चरन्ति ।  
तावत्स वह्निर्भवनेत्रजन्मा भस्मावशेषं मदनं चकार ॥ ३।७२॥  
  
तीव्राभिषङ्गप्रभवेण वृत्तिम्मोहेन संस्तम्भयतेन्द्रियाणाम् ।  
अज्ञातभर्तृव्यसना मुहूर्तं कृतोपकारेव रतिर्बभूव ॥ ३।७३॥  
  
तमाशु विघ्नं तपसस्तपस्वी वनस्पतिं वज्र इवावभज्य ।  
स्त्रीसन्निकर्षं परिहर्तुमिच्छन्नन्तर्दधे भूतपतिः सभूतः ॥ ३।७४॥  
  
शैलात्मजापि पितुरुच्छिरसो ऽभिलाषं  
व्यर्थं समर्थ्य ललितं वपुरात्मनश्च ।  
सख्योः समक्षमिति चाधिकजातलज्जा  
शून्या जगाम भवनाभिमुखी कथं चित् ॥ ३।७५॥  
  
सपदि मुकुलिताक्षीं रुद्रसंरम्भभीत्या  
दुहितरमनुकम्प्यामद्रिरादाय दोर्भ्याम् ।  
सुरगज इव बिभ्रत्पद्मिनीं दन्तलग्नां  
प्रतिपथगतिरासीद्वेगदीर्घीकृताङ्गः ॥ ३।७६॥  
  
  
  
अथ मोहपरायणा सती विवशा कामवधूर्विबोधिता ।  
विधिना प्रतिपादयिष्यता नववैधव्यमसह्यवेदनम् ॥ ४।१॥  
  
अवधानपरे चकार सा प्रलयान्तोन्मिषिते विलोचने ।  
न विवेद तयोरतृप्तयोः प्रियमत्यन्तविलुप्तदर्शनम् ॥ ४।२॥  
  
अयि जीवितनाथ जीवसीत्यभिधायोत्थितया तया पुरः ।  
ददृशे पुरुषाकृति क्षितौ हरकोपानलभस्म केवलम् ॥ ४।३॥  
  
अथ सा पुनरेव विह्वला वसुधालिङ्गनधूसरस्तनी ।  
विललाप विकीर्णमूर्धजा समदुःखामिव कुर्वती स्थलीम् ॥ ४।४॥  
  
उपमानमभूद्विलासिनां करणं यत्तव कान्तिमत्तया ।  
तदिदं गतमीदृशीं दशां न विदीर्ये कठिनाः खलु स्त्रियः ॥ ४।५॥  
  
क्व नु मां त्वदधीनजीवितां विनिकीर्य क्षणभिन्नसौहृदः ।  
नलिनीं क्षतसेतुबन्धनो जलसङ्घात इवासि विद्रुतः ॥ ४।६॥  
  
कृतवानसि विप्रियं न मे प्रतिकूलं न च ते मया कृतम् ।  
किमकारणमेव दर्शनं विलपन्त्यै रतये न दीयते ॥ ४।७॥  
  
स्मरसि स्मर मेखलागुणैरुत गोत्रस्खलितेषु बन्धनम् ।  
च्युतकेशरदूषितेक्षणान्यवतंसोत्पलताडनानि वा ॥ ४।८॥  
  
हृदये वससीति मत्प्रियं यदवोचस्तदवैमि कैतवम् ।  
उपचारपदं न चेदिदं त्वमनङ्गः कथमक्षता रतिः ॥ ४।९॥  
  
परलोकनवप्रवासिनः प्रतिपत्स्ये पदवीमहं तव ।  
विधिना जन एष वञ्चितस्त्वदधीनं खलु देहिनां सुखम् ॥ ४।१०॥  
  
रजनीतिमिरावगुण्ठिते पुरमार्गे घनशब्दविक्लवाः ।  
वसतिं प्रिय कामिनां प्रियास्त्वदृते प्रापयितुं क ईश्वरः ॥ ४।११॥  
  
नयनान्यरुणानि घूर्णयन्वचनानि स्खलयन्पदे-पदे ।  
असति त्वयि वारुणीमदः प्रमदानामधुना विडम्बना ॥ ४।१२॥  
  
अवगम्य कथीकृतं वपुः प्रियबन्धोस्तव निष्फलोदयः ।  
बहुले ऽपि गते निशाकरस्तनुतां दुःखमनङ्ग मोक्ष्यति ॥ ४।१३॥  
  
हरितारुणचारुबन्धनः कलपुंस्कोकिलशब्दसूचितः ।  
वद सम्प्रति कस्य बाणतां नवचूतप्रसवो गमिष्यति ॥ ४।१४॥  
  
अलिपङ्क्तिरनेकशस्त्वया गुणकृत्ये धनुषो नियोजिता ।  
विरुतैः करुणस्वनैरियं गुरुशोकामनुरोदितीव माम् ॥ ४।१५॥  
  
प्रतिपद्य मनोहरं वपुः पुनरप्यादिश तावदुत्थितः ।  
रतिदूतिपदेषु कोकिलां मधुरालापनिसर्गपण्डिताम् ॥ ४।१६॥  
  
शिरसा प्रणिपत्य याचितान्युपगूढानि सवेपथूनि च ।  
सुरतानि च तानि ते रहः स्मर संस्मृत्य न शान्तिरस्ति मे ॥ ४।१७॥  
  
रचितं रतिपण्डित त्वया स्वयमङ्गेषु ममेदमार्तवम् ।  
ध्रियते कुसुमप्रसाधनं तव तच्चारु वपुर्न दृश्यते ॥ ४।१८॥  
  
विबुधैरसि यस्य दारुणैरसमाप्ते परिकर्मणि स्मृतः ।  
तमिमं कुरु दक्षिणेतरं चरणं निर्मितरागमेहि मे ॥ ४।१९॥  
  
अहमेत्य पतङ्गवर्त्मना पुनरङ्काश्रयिणी भवामि ते ।  
चतुरैः सुरकामिनीजनैः प्रिय यावन्न विलोभ्यसे दिवि ॥ ४।२०॥  
  
मदनेन विनाकृता रतिः क्षणमात्रं किल जीवितेति मे ।  
वचनीयमिदं व्यवस्थितं रमण त्वामनुयामि यद्यपि ॥ ४।२१॥  
  
क्रियतां कथमन्त्यमण्डनं परलोकान्तरितस्य ते मया ।  
सममेव गतो ऽस्यतर्कितां गतिमङ्गेन च जीवितेन च ॥ ४।२२॥  
  
ऋजुतां नयतः स्मरामि ते शरमुत्सङ्गनिषण्णधन्वनः ।  
मधुना सह सस्मितं कथां नयनोपान्तविलोकितं च यत् ॥ ४।२३॥  
  
क्व नु ते हृदयङ्गमः सखा कुसुमायोजितकार्मुको मधुः ।  
न खलूग्ररुषा पिनाकिना गमितः सो ऽपि सुहृद्गतां गतिम् ॥ ४।२४॥  
  
अथ तैः परिदेविताक्षरैर्हृदये दिग्धशरैरिवार्दितः ।  
रतिमभ्युपपत्तुमातुरां मधुरात्मानमदर्शयत्पुरः ॥ ४।२५॥  
  
तमवेक्ष्य रुरोद सा भृशं स्तनसम्बाधमुरो जघान च ।  
स्वजनस्य हि दुःखमग्रतो विवृतद्वारमिवोपजायते ॥ ४।२६॥  
  
इति चैनमुवाच दुःखिता सुहृदः पश्य वसन्त किं स्थितम् ।  
यदिदं कणशः प्रकीर्यते पवनैर्भस्म कपोतकर्बुरम् ॥ ४।२७॥  
  
अयि सम्प्रति देहि दर्शनं स्मर पर्युत्सुक एष माधवः ।  
दयितास्वनवस्थितं नृणां न खलु प्रेम चलं सुहृज्जने ॥ ४।२८॥  
  
अमुना ननु पार्श्ववर्तिना जगदाज्ञां ससुरासुरं तव ।  
बिसतन्तुगुणस्य कारितं धनुषः पेलवपुष्पपत्रिणः ॥ ४।२९॥  
  
गत एव न ते निवर्तते स सखा दीप इवानिलाहतः ।  
अहमस्य दशेव पश्य मामविषह्यव्यसनप्रधूषिताम् ॥ ४।३०॥  
  
विधिना कृतमर्धवैशसं ननु माम्कामवधे विमुञ्चता ।  
अनघापि हि संश्रयद्रुमे गजभग्ने पतनाय वल्लरी ॥ ४।३१॥  
  
तदिदं क्रियतामनन्तरं भवता बन्धुजनप्रयोजनम् ।  
विधुरां ज्वलनातिसर्जनान्ननु मां प्रापय पत्युरन्तिकम् ॥ ४।३२॥  
  
शशिना सह याति कौमुदी सह मेघेन तडित्प्रलीयते ।  
प्रमदाः पतिवर्त्मगा इति प्रतिपन्नं हि विचेतनैरपि ॥ ४।३३॥  
  
अमुनैव कषायितस्तनी सुभगेन प्रियगात्रभस्मना ।  
नवपल्लवसंस्तरे यथा रचयिष्यामि तनुं विभावसौ ॥ ४।३४॥  
  
कुसुमास्तरणे सहायतां बहुशः सौम्य गतस्त्वमावयोः ।  
कुरु सम्प्रति तावदाशु मे प्रणिपाताञ्जलियाचितश्चिताम् ॥ ४।३५॥  
  
तदनु ज्वलनं मदर्पितं त्वरयेर्दक्षिणवातवीजनैः ।  
विदितं खलु ते यथा स्मरः क्षणमप्युत्सहते न मां विना ॥ ४।३६॥  
  
इति चापि विधाय दीयतां सलिलस्याञ्जलिरेक एव नौ ।  
अविभज्य परत्र तं मया सहितः पास्यति ते स बान्धवः ॥ ४।३७॥  
  
परलोकविधौ च माधव स्मरमुद्दिश्य विलोलपल्लवाः ।  
निवपेः सहकारमञ्जरीः प्रियचूतप्रसवो हि ते सखा ॥ ४।३८॥  
  
इति देवविमुक्तये स्थितां रतिमाकाशभवा सरस्वती ।  
शफरीं ह्रदशोषविक्लवां प्रथमा वृष्टिरिवान्वकम्पत ॥ ४।३९॥  
  
कुसुमायुधपत्नि दुर्लभस्तव भर्ता न चिराद्भविष्यति ।  
शृणु येन स कर्मणा गतः शलभत्वं हरलोचनार्चिषि ॥ ४।४०॥  
  
अभिलाषमुदीरितेन्द्रियः स्वसुतायामकरोत्प्रजापतिः ।  
अथ तेन निगृह्य विक्रियामभिशप्तः फलमेतदन्वभूत् ॥ ४।४१॥  
  
परिणेष्यति पार्वतीं यदा तपसा तत्प्रवणीकृतो हरः ।  
उपलब्धसुखस्तदा स्मरं वपुषा स्वेन नियोजयिष्यति ॥ ४।४२॥  
  
इति चाह स धर्मयाचितः स्मरशापावधिदां सरस्वतीम् ।  
अशनेरमृतस्य चोभयोर्वशिनश्चाम्बुधराश्च योनयः ॥ ४।४३॥  
  
तदिदं परिरक्ष शोभने भवितव्यप्रियसङ्गमं वपुः ।  
रविपीतजला तपात्यये पुनरोघेन हि युज्यते नदी ॥ ४।४४॥  
  
इत्थं रतेः किमपि भूतमदृश्यरूपं मन्दीचकार मरणव्यवसायबुद्धिम् ।  
तत्प्रत्ययाच्च कुसुमायुधबन्धुरेनामाश्वासयत्सुचरितार्थपदैर्वचोभिः ॥ ४।४५॥  
  
अथ मदनवधूरुपप्लवान्तं व्यसनकृशा परिपालयां बभूव ।  
शशिन इव दिवातनस्य लेखा किरणपरिक्षयधूसरा प्रदोषम् ॥ ४।४६॥  
  
  
  
तथा समक्षं दहता मनोभवं पिनाकिना भग्नमनोरथा सती ।  
निनिन्द रूपं हृदयेन पार्वती प्रियेषु सौभाग्यफला हि चारुता ॥ ५।१॥  
  
इयेष सा कर्तुमवन्ध्यरूपतां समाधिमास्थाय तपोभिरात्मनः ।  
अवाप्यते वा कथमन्यथा द्वयं तथाविधं प्रेम पतिश्च तादृशः ॥ ५।२॥  
  
निशम्य चैनां तपसे कृतोद्यमां सुतां गिरीशप्रतिसक्तमानसाम् ।  
उवाच मेना परिरभ्य वक्षसा निवारयन्ती महतो मुनिव्रतात् ॥ ५।३॥  
  
मनीषिताः सन्ति गृहे ऽपि देवतास्तपः क्व वत्से क्व च तावकं वपुः ।  
पदं सहेत भ्रमरस्य पेलवं शिरीशपुष्पं न पुनः पतत्रिणः ॥ ५।४॥  
  
इति ध्रुवेच्छामनुशासती सुतां शशाक मेना न नियन्तुमुद्यमात् ।  
क ईप्सितार्थस्थिरनिश्चयं मनः पयश्च निम्नाभिमुखं प्रतीपयेत् ॥ ५।५॥  
  
कदा चिदासन्नसखीमुखेन सा मनोरथज्ञं पितरं मनस्विनी ।  
अयाचतारण्यनिवासमात्मनः फलोदयान्ताय तपःसमाधये ॥ ५।६॥  
  
अथानुरूपाभिनिवेशतोषिणा कृताभ्यनुज्ञा गुरुणा गरीयसा ।  
प्रजासु पश्चात्प्रथितं तदाख्यया जगाम गौरी शिखरं शिखण्डिमत् ॥ ५।७॥  
  
विमुच्य सा हारमहार्यनिश्चया विलोलयष्टिप्रविलुप्तचन्दनम् ।  
बबन्ध बालारुणबभ्रु वल्कलं पयोधरोत्सेधविशीर्णसंहति ॥ ५।८॥  
  
यथा प्रसिद्धैर्मधुरं शिरोरुहैर्जटाभिरप्येवमभूत्तदाननम् ।  
न शट्पदश्रेणिभिरेव पङ्कजं सशैवलासङ्गमपि प्रकाशते ॥ ५।९॥  
  
प्रतिक्षणं सा कृतरोमविक्रियां व्रताय मौञ्जीं त्रिगुणां बभार याम् ।  
अकारि तत्पूर्वनिबद्धया तया सरागमस्या रसनागुणास्पदम् ॥ ५।१०॥  
  
विसृष्टरागादधरान्निवर्तितः स्तनाङ्गरागारुणिताच्च कन्दुकात् ।  
कुशाङ्कुरादानपरिक्षताङ्गुलिः कृतो ऽक्षसूत्रप्रणयी तया करः ॥ ५।११॥  
  
महार्हशय्यापरिवर्तनच्युतैः स्वकेशपुष्पैरपि या स्म दूयते ।  
अशेत सा बाहुलतोपधायिनी निषेदुषी स्थण्डिल एव केवले ॥ ५।१२॥  
  
पुनर्ग्रहीतुं नियमस्थया तया द्वये ऽपि निक्षेप इवार्पितम्द्वयम् ।  
लतासु तन्वीषु विलासचेष्टितं विलोलदृष्टं हरिणाङ्गनासु च ॥ ५।१३॥  
  
अतन्द्रिता सा स्वयमेव वृक्षकान्घटस्तनप्रस्रवणैर्व्यवर्धयत् ।  
गुहो ऽपि येषां प्रथमाप्तजन्मनां न पुत्रवात्सल्यमपाकरिष्यति ॥ ५।१४॥  
  
अरण्यबीजाञ्जलिदानलालितास्तथा च तस्यां हरिणा विशश्वसुः ।  
यथा तदीयैर्नयनैः कुतूहलात्पुरः सखीनाममिमीत लोचने ॥ ५।१५॥  
  
कृताभिशेकां हुतजातवेदसं त्वगुत्तरासङ्गवतीमधीतिनीम् ।  
दिग्दृक्षवस्तामृषयो ऽभ्युपागमन्न धर्मवृद्धेषु वयः समीक्ष्यते ॥ ५।१६॥  
  
विरोधिसत्त्वोज्झितपूर्वमत्सरं द्रुमैरभीष्टप्रसवार्चितातिथि ।  
नवोटजाभ्यन्तरसम्भृतानलं तपोवनं तच्च बभूव पावनम् ॥ ५।१७॥  
  
यदा फलं पूर्वतपःसमाधिना न तावता लभ्यममंस्त काङ्क्षितम् ।  
तदानपेक्ष्य स्वशरीरमार्दवं तपो महत्सा चरितुं प्रचक्रमे ॥ ५।१८॥  
  
क्लमं ययौ कन्दुकलीलयापि या तया मुनीनां चरितं व्यगाह्यत ।  
ध्रुवं वपुः काञ्चनपद्मनिर्मितं मृदु प्रकृत्या च ससारमेव च ॥ ५।१९॥  
  
शुचौ चतुर्णां ज्वलतां हविर्भुजां शुचिस्मिता मध्यगता सुमध्यमा ।  
विजित्य नेत्रप्रतिघातिनीं प्रभामनन्यदृष्टिः सवितारमैक्षत ॥ ५।२०॥  
  
तथाभितप्तं सवितुर्गभस्तिभिर्मुखं तदीयं कमलश्रियं दधौ ।  
अपाङ्गयोः केवलमस्य दीर्घयोः शनैः-शनैः श्यामिकया कृतं पदम् ॥ ५।२१॥  
  
अयाचितोपस्थितमम्बु केवलं रसात्मकस्योडुपतेश्च रश्मयः ।  
बभूव तस्याः किल पारणाविधिर्न वृक्षवृत्तिव्यतिरिक्तसाधनः ॥ ५।२२॥  
  
निकामतप्ता विविधेन वह्निना नभश्चरेणेन्धनसम्भृतेन च ।  
तपात्यये वारिभिरुक्षिता नवैर्भुवा सहोष्माणममुञ्चदूर्ध्वगम् ॥ ५।२३॥  
  
स्थिताः क्षणं पक्ष्मसु ताडिताधराः पयोधरोत्सेधनिपातचूर्णिताः ।  
वलीषु तस्याः स्खलिताः प्रपेदिरे चिरेण नाभिं प्रथमोदबिन्दवः ॥ ५।२४॥  
  
शिलाशयां तामनिकेतवासिनीं निरन्तरास्वन्तरवातवृष्टिषु ।  
व्यलोकयन्नुन्मिषितैस्तडिन्मयैर्महातपःसाक्ष्य इव स्थिताः क्षपाः ॥ ५।२५॥  
  
निनाय सात्यन्तहिमोत्किरानिलाः सहस्यरात्रीरुदवासतत्परा ।  
परस्पराक्रन्दिनि चक्रवाकयोः पुरो वियुक्ते मिथुने कृपावती ॥ ५।२६॥  
  
मुखेन सा पद्मसुगन्धिना निशि प्रवेपमानाधरपत्रशोभिना ।  
तुषारवृष्टिक्षतपद्मसम्पदां सरोजसन्धानमिवाकरोदपाम् ॥ ५।२७॥  
  
स्वयंविशीर्णद्रुमपर्णवृत्तिता परा हि काष्ठा तपसस्तया पुनः ।  
तदप्यपाकीर्णमतः प्रियंवदां वदन्त्यपर्णेति च तां पुराविदः ॥ ५।२८॥  
  
मृणालिकापेलवमेवमादिभिर्व्रतैः स्वमङ्गं ग्लपयन्त्यहर्निशम् ।  
तपः शरीरैः कठिनैरुपार्जितं तपस्विनां दूरमधश्चकार सा ॥ ५।२९॥  
  
अथाजिनाषाढधरः प्रगल्भवाग्ज्वलन्निव ब्रह्ममयेन तेजसा ।  
विवेश कश्चिज्जटिलस्तपोवनं शरीरबद्धः प्रथमाश्रमो यथा ॥ ५।३०॥  
  
तमातिथेयी बहुमानपूर्वया सपर्यया प्रत्युदियाय पार्वती ।  
भवन्ति साम्ये ऽपि निविष्टचेतसां वपुर्विशेषेष्वतिगौरवाः क्रियाः ॥ ५।३१॥  
  
विधिप्रयुक्तां परिगृह्य सत्क्रियां परिश्रमं नाम विनीय च क्षणम् ।  
उमां स पश्यन्नृजुनैव चक्षुषा प्रचक्रमे वक्तुमनुज्झितक्रमः ॥ ५।३२॥  
  
अपि क्रियार्थं सुलभं समित्कुशं जलान्यपि स्नानविधिक्षमाणि ते ।  
अपि स्वशक्त्या तपसि प्रवर्तसे शरीरमाद्यं खलु धर्मसाधनम् ॥ ५।३३॥  
  
अपि त्वदावर्जितवारिसम्भृतं प्रवालमासामनुबन्धि वीरुधाम् ।  
चिरोज्झितालक्तकपाटलेन ते तुलां यदारोहति दन्तवाससा ॥ ५।३४॥  
  
अपि प्रसन्नं हरिणेषु ते मनः करस्थदर्भप्रणयापहारिषु ।  
य उत्पलाक्षि प्रचलैर्विलोचनैस्तवाक्षिसादृश्यमिव प्रयुञ्जते ॥ ५।३५॥  
  
यदुच्यते पार्वति पापवृत्तये न रूपमित्यव्यभिचारि तद्वचः ।  
तथा हि ते शीलमुदारदर्शने तपस्विनामप्युपदेशतां गतम् ॥ ५।३६॥  
  
विकीर्णसप्तर्षिबलिप्रहासिभिस्तथा न गाङ्गैः सलिलैर्दिवश्च्युतैः ।  
यथा त्वदीयैश्चरितैरनाविलैर्महीधरः पावित एष सान्वयः ॥ ५।३७॥  
  
अनेन धर्मः सविशेषमद्य मे त्रिवर्गसारः प्रतिभाति भाविनि ।  
त्वया मनोनिर्विषयार्थकामया यदेक एव प्रतिगृह्य सेव्यते ॥ ५।३८॥  
  
प्रयुक्तसत्कारविशेषमात्मना न मां परं सम्प्रतिपत्तुमर्हसि ।  
यतः सतां सन्नतगात्रि सङ्गतं मनीषिभिः साप्तपदीनमुच्यते ॥ ५।३९॥  
  
अतो ऽत्र किञ्चिद्भवतीं बहुक्षमां द्विजातिभावादुपपन्नचापलः ।  
अयं जनः प्रष्टुमनास्तपोधने न चेद्रहस्यं प्रतिवक्तुमर्हसि ॥ ५।४०॥  
  
कुले प्रसूतिः प्रथमस्य वेधसस्त्रिलोकसौन्दर्यमिवोदितं वपुः ।  
अमृग्यमैश्वर्यसुखं नवं वयस्तपःफलं स्यात्किमतः परं वद ॥ ५।४१॥  
  
भवत्यनिष्टादपि नाम दुःसहान्मनस्विनीनां प्रतिपत्तिरीदृशी ।  
विचारमार्गप्रहितेन चेतसा न दृश्यते तच्च कृशोदरि त्वयि ॥ ५।४२॥  
  
अलभ्यशोकाभिभवेयमाकृतिर्विमानना सुभ्रु कुतः पितुर्गृहे ।  
पराभिमर्शो न तवास्ति कः करं प्रसारयेत्पन्नगरत्नसूचये ॥ ५।४३॥  
  
किमित्यपास्याभरणानि यौवने धृतं त्वया वार्द्धकशोभि वल्कलम् ।  
वद प्रदोषे स्फुटचन्द्रतारके विभावरी यद्यरुणाय कल्पते ॥ ५।४४॥  
  
दिवं यदि प्रार्थयसे वृथा श्रमः पितुः प्रदेशास्तव देवभूमयः ।  
अथोपयन्तारमलं समाधिना न रत्नमन्विष्यति मृग्यते हि तत् ॥ ५।४५॥  
  
निवेदितं निश्वसितेन सोष्मणा मनस्तु मे संशयमेव गाहते ।  
न दृश्यते प्रार्थयितव्य एव ते भविष्यति प्रार्थितदुर्लभः कथम् ॥ ५।४६॥  
  
अहो स्थिरः को ऽपि तवेप्सितो युवा चिराय कर्णोत्पलशून्यतां गते ।  
उपेक्षते यः श्लथलम्बिनीर्जटाः कपोलदेशे कलमाग्रपिङ्गलाः ॥ ५।४७॥  
  
मुनिव्रतैस्त्वामतिमात्रकर्शितां दिवाकराप्लुष्टविभूषणास्पदाम् ।  
शशाङ्कलेखामिव पश्यतो दिवा सचेतसः कस्य मनो न दूयते ॥ ५।४८॥  
  
अवैमि सौभाग्यमदेन वञ्चितं तव प्रियं यश्चतुरावलोकिनः ।  
करोति लक्ष्यं चिरमस्य चक्षुषो न वक्त्रमात्मीयमरालपक्ष्मणः ॥ ५।४९॥  
  
कियच्चिरं श्राम्यसि गौरि विद्यते ममापि पूर्वाश्रमसञ्चितं तपः ।  
तदर्धभागेन लभस्व काङ्क्षितं वरं तमिच्छामि च साधु वेदितुम् ॥ ५।५०॥  
  
इति प्रविश्याभिहिता द्विजन्मना मनोगतं सा न शशाक शंसितुम् ।  
अथो वयस्यां परिपार्श्ववर्तिनीं विवर्तितानञ्जननेत्रमैक्षत ॥ ५।५१॥  
  
सखी तदीया तमुवाच वर्णिनं निबोध साधो तव चेत्कुतूहलम् ।  
यदर्थमम्भोजमिवोष्णवारणं कृतं तपःसाधनमेतया वपुः ॥ ५।५२॥  
  
इयं महेन्द्रप्रभृतीनधिश्रियश्चतुर्दिगीशानवमत्य मानिनी ।  
अरूपहार्यं मदनस्य निग्रहात्पिनाकपाणिं पतिमाप्तुमिच्छति ॥ ५।५३॥  
  
असह्यहुङ्कारनिवर्तितः पुरा पुरारिमप्राप्तमुखः शिलीमुखः ।  
इमां हृदि व्यायतपातमक्षणोद्विशीर्णमूर्तेरपि पुष्पधन्वनः ॥ ५।५४॥  
  
तदाप्रभृत्युन्मदना पितुर्गृहे ललाटिकाचन्दनधूसरालका ।  
न जातु बाला लभते स्म निर्वृतिं तुषारसङ्घातशिलातलेष्वपि ॥ ५।५५॥  
  
उपात्तवर्णे चरिते पिनाकिनः सबाष्पकण्ठस्खलितैः पदैरियम् ।  
अनेकशः किन्नरराजकन्यका वनान्तसङ्गीतसखीररोदयत् ॥ ५।५६॥  
  
त्रिभागशेषासु निशासु च क्षणम्निमील्य नेत्रे सहसा व्यबुध्यत ।  
क्व नीलकण्ठ व्रजसीत्यलक्ष्यवागसत्यकण्ठार्पितबाहुबन्धना ॥ ५।५७॥  
  
यदा बुधैः सर्वगतस्त्वमुच्यसे न वेत्सि भावस्थमिमं जनं कथम् ।  
इति स्वहस्ताल्लिखितश्च मुग्धया रहस्युपालभ्यत चन्द्रशेखरः ॥ ५।५८॥  
  
यदा च तस्याधिगमे जगत्पतेरपश्यदन्यं न विधिं विचिन्वती ।  
तदा सहास्माभिरनुज्ञया गुरोरियं प्रपन्ना तपसे तपोवनम् ॥ ५।५९॥  
  
द्रुमेषु सख्या कृतजन्मसु स्वयं फलं तपःसाक्षिषु दृष्टमेष्वपि ।  
न च प्ररोहाभिमुखो ऽपि दृश्यते मनोरथो ऽस्याः शशिमौलिसंश्रयः ॥ ५।६०॥  
  
न वेद्मि स प्रार्थितदुर्लभः कदा सखीभिरस्रोत्तरमीक्षितामिमाम् ।  
तपःकृशामभ्युपपत्स्यते सखीं वृषेव सीतां तदवग्रहक्षताम् ॥ ५।६१॥  
  
अगूढसद्भावमितीङ्गितज्ञया निवेदितो नैष्ठिकसुन्दरस्तया ।  
अयीदमेवं परिहास इत्युमामपृच्छदव्यञ्जितहर्षलक्षणः ॥ ५।६२॥  
  
अथाग्रहस्ते मुकुलीकृताङ्गुलौ समर्पयन्ती स्फटिकाक्षमालिकाम् ।  
कथं चिदद्रेस्तनया मिताक्षरं चिरव्यवस्थापितवागभाषत ॥ ५।६३॥  
  
यथा श्रुतं वेदविदां वर त्वया जनो ऽयमुच्चैःपदलङ्घनोत्सुकः ।  
तपः किलेदं तदवाप्तिसाधनं मनोरथानामगतिर्न विद्यते ॥ ५।६४॥  
  
अथाह वर्णी विदितो महेश्वरस्तदर्थिनी त्वं पुनरेव वर्तसे ।  
अमङ्गलाभ्यासरतिं विचिन्त्य तं तवानुवृत्तिं न च कर्तुमुत्सहे ॥ ५।६५॥  
  
अवस्तुनिर्बन्धपरे कथं नु ते करो ऽयमामुक्तविवाहकौतुकः ।  
करेण शम्भोर्वलयीकृताहिना सहिष्यते तत्प्रथमावलम्बनम् ॥ ५।६६॥  
  
त्वमेव तावत्परिचिन्तय स्वयं कदा चिदेते यदि योगमर्हतः ।  
वधूदुकूलं कलहंसलक्षणं गजाजिनं शोणितबिन्दुवर्षि च ॥ ५।६७॥  
  
चतुष्कपुष्पप्रकराविकीर्णयोः परो ऽपि को नाम तवानुमन्यते ।  
अलक्तकाङ्कानि पदानि पादयोर्विकीर्णकेशासु परेतभूमिषु ॥ ५।६८॥  
  
अयुक्तरूपं किमतः परं वद त्रिनेत्रवक्षः सुलभं तवापि यत् ।  
स्तनद्वये ऽस्मिन्हरिचन्दनास्पदे पदं चिताभस्मरजः करिष्यति ॥ ५।६९॥  
  
इयं च ते ऽन्या पुरतो विडम्बना यदूढया वारणराजहार्यया  ।  
विलोक्य वृद्धोक्षमधिष्ठितं त्वया महाजनः स्मेरमुखो भविष्यति ॥ ५।७०॥  
  
द्वयं गतं सम्प्रति शोचनीयतां समागमप्रार्थनया कपालिनः ।  
कला च सा कान्तिमती कलावतस्त्वमस्य लोकस्य च नेत्रकौमुदी ॥ ५।७१॥  
  
वपुर्विरूपाक्षमलक्ष्यजन्मता दिगम्बरत्वेन निवेदितं वसु ।  
वरेषु यद्बालमृगाक्षि मृग्यते तदस्ति किं व्यस्तमपि त्रिलोचने ॥ ५।७२॥  
  
निवर्तयास्मादसदीप्सितान्मनः क्व तद्विधस्त्वं क्व च पुण्यलक्षणा ।  
अपेक्ष्यते साधुजनेन वैदिकी श्मशानशूलस्य न यूपसत्क्रिया ॥ ५।७३॥  
  
इति द्विजातौ प्रतिकूलवादिनि प्रवेपमानाधरलक्ष्यकोपया ।  
विकुञ्चितभ्रूलतमाहिते तया विलोचने तिर्यगुपान्तलोहिते ॥ ५।७४॥  
  
उवाच चैनं परमार्थतो हरं न वेत्सि नूनं यत एवमात्थ माम् ।  
अलोकसामान्यमचिन्त्यहेतुकं द्विषन्ति मन्दाश्चरितं महात्मनाम् ॥ ५।७५॥  
  
विपत्प्रतीकारपरेण मङ्गलं निषेव्यते भूतिसमुत्सुकेन वा ।  
जगच्छरण्यस्य निराशिषः सतः किमेभिराशोपहतात्मवृत्तिभिः ॥ ५।७६॥  
  
अकिञ्चनः सन्प्रभवः स सम्पदां त्रिलोकनाथः पितृसद्मगोचरः ।  
स भीमरूपः शिव इत्युदीर्यते न सन्ति याथार्थ्यविदः पिनाकिनः ॥ ५।७७॥  
  
विभूषणोद्भासि पिनद्धभोगि वा गजाजिनालम्बि दुकूलधारि वा ।  
कपालि वा स्यादथ वेन्दुशेखरं न विश्वमूर्तेरवधार्यते वपुः ॥ ५।७८॥  
  
तदङ्गसंसर्गमवाप्य कल्पते ध्रुवं चिताभस्मरजो विशुद्धये ।  
तथा हि नृत्याभिनयक्रियाच्युतं विलिप्यते मौलिभिरम्बरौकसां ॥ ५।७९॥  
  
असम्पदस्तस्य वृषेण गच्छतः प्रभिन्नदिग्वारणवाहनो वृषा ।  
करोति पादावुपगम्य मौलिना विनिद्रमन्दाररजोरुणाङ्गुली ॥ ५।८०॥  
  
विवक्षता दोषमपि च्युतात्मना त्वयैकमीशं प्रति साधु भाषितम् ।  
यमामनन्त्यात्मभुवो ऽपि कारणं कथं स लक्ष्यप्रभवो भविष्यति ॥ ५।८१॥  
  
अलं विवादेन यथा श्रुतस्त्वया तथाविधस्तावदशेषमस्तु सः ।  
ममात्र भावैकरसं मनः स्थितं न कामवृत्तिर्वचनीयमीक्षते ॥ ५।८२॥  
  
निवार्यतामालि किमप्ययं बटुः पुनर्विवक्षुः स्फुरितोत्तराधरः ।  
न केवलं यो महतो ऽपभाषते शृणोति तस्मादपि यः स पापभाक् ॥ ५।८३॥  
  
इतो गमिश्याम्यथवेति वादिनी चचाल बाला स्तनभिन्नवल्कला ।  
स्वरूपमास्थाय च तां कृतस्मितः समाललम्बे वृषराजकेतनः ॥ ५।८४॥  
  
तं वीक्ष्य वेपथुमती सरसाङ्गयष्टिर्निक्षेपणाय पदमुद्धृतमुद्वहन्ती ।  
मार्गाचलव्यतिकराकुलितेव सिन्धुः शैलाधिराजतनया न ययौ न तस्थौ ॥ ५।८५॥  
  
अद्यप्रभृत्यवनताङ्गि तवास्मि दासः क्रीतस्तपोभिरिति वादिनि चन्द्रमौलौ ।  
अह्नाय सा नियमजं क्लममुत्ससर्ज क्लेशः फलेन हि पुनर्नवतां विधत्ते ॥ ५।८६॥  
  
  
  
अथ विश्वात्मने गौरी सन्दिदेश मिथः सखीम् ।  
दाता मे भूभृतां नाथः प्रमाणीक्रियतामिति ॥ ६।१॥  
  
तया व्याहृतसन्देशा सा बभौ निभृता प्रिये ।  
चूतयष्टिरिवाभ्याष्ये मधौ परभृतामुखी ॥ ६।२॥  
  
स तथेति प्रतिज्ञाय विसृज्य कथमप्युमाम् ।  
ऋषीञ्ज्योतिर्मयान्सप्त सस्मार स्मरशासनः ॥ ६।३॥  
  
ते प्रभामण्डलैर्व्योम द्योतयन्तस्तपोधनाः ।  
सारुन्धतीकाः सपदि प्रादुरासन्पुरः प्रभोः ॥ ६।४॥  
  
आप्लुतास्तीरमन्दार- कुसुमोत्किरवीचिषु ।  
आकाशगङ्गास्रोतस्सु दिङ्नागमदगन्धिषु ॥ ६।५॥  
  
मुक्तायज्ञोपवीतानि बिभ्रतो हैमवल्कलाः ।  
रत्नाक्षसूत्राः प्रव्रज्यां कल्पवृक्षा इवाश्रिताः ॥ ६।६॥  
  
अधःप्रवर्त्तिताश्वेन समावर्जितकेतुना ।  
सहस्ररश्मिना शश्वत्सप्रमाणमुदीक्षिताः ॥ ६।७॥  
  
आसक्तबाहुलतया सार्धमुद्धृतया भुवा ।  
महावराहदंष्ट्रायां विश्रान्ताः प्रलयापदि ॥ ६।८॥  
  
सर्गशेषप्रणयनाद्विश्वयोनेरनन्तरम् ।  
पुरातनाः पुराविद्भिर्धातार इति कीर्तिताः ॥ ६।९॥  
  
प्राक्तनानां विशुद्धानां परिपाकमुपेयुषाम् ।  
तपसामुपभुञ्जानाः फलान्यपि तपस्विनः ॥ ६।१०॥  
  
तेषां मध्यगता साध्वी पत्युः पादार्पितेक्षणा ।  
साक्षादिव तपःसिद्धिर्बभासे बह्वरुन्धती ॥ ६।११॥  
  
तामगौरवभेदेन मुनींश्चापश्यदीश्वरः ।  
स्त्री पुमानित्यनास्थैषा वृत्तं हि महितं सताम् ॥ ६।१२॥  
  
तद्दर्शनादभूच्छम्भोर्भूयान्दारार्थमादरः ।  
क्रियाणां खलु धर्म्याणां सत्पत्न्यो मूलसाधनम् ॥ ६।१३॥  
  
धर्मेणापि पदं शर्वे कारिते पार्वतीं प्रति ।  
पूर्वापराधभीतस्य कामस्योच्छ्वासितं मनः ॥ ६।१४॥  
  
अथ ते मुनयः सर्वे मानयित्वा जगद्गुरुम् ।  
इदमूचुरनूचानाः प्रीतिकण्टकितत्वचः ॥ ६।१५॥  
  
यद्ब्रह्म सम्यगाम्नातं यदग्नौ विधिना हुतम् ।  
यच्च तप्तं तपस्तस्य विपक्वं फलमद्य नः ॥ ६।१६॥  
  
यदध्यक्षेण जगतां वयमारोपितास्त्वया ।  
मनोरथस्याविषयं मनोविषयमात्मनः ॥ ६।१७॥  
  
यस्य चेतसि वर्तेथाः स तावत्कृतिनां वरः ।  
किं पुनर्ब्रह्मयोनेर्यस्तव चेतसि वर्तते ॥ ६।१८॥  
  
सत्यमर्काच्च सोमाच्च परमध्यास्महे पदम् ।  
अद्य तूच्चैस्तरं तस्मात्स्मरणानुग्रहात्तव ॥ ६।१९॥  
  
त्वत्सम्भावितमात्मानं बहु मन्यामहे वयम् ।  
प्रायः प्रत्ययमाधत्ते स्वगुणेषूत्तमादरः ॥ ६।२०॥  
  
या नः प्रीतिर्विरूपाक्ष त्वदनुध्यानसम्भवा ।  
सा किमावेद्यते तुभ्यमन्तरात्मासि देहिनाम् ॥ ६।२१॥  
  
साक्षाद्दृष्टो ऽसि न पुनर्विद्मस्त्वां वयमञ्जसा ।  
प्रसीद कथयात्मानं न धियां पथि वर्तसे ॥ ६।२२॥  
  
किं येन सृजसि व्यक्तमुत येन बिभर्षि तत् ।  
अथ विश्वस्य संहर्ता भागः कतम एष ते ॥ ६।२३॥  
  
अथवा सुमहत्येषा प्रार्थना देव तिष्ठतु ।  
चिन्तितोपस्थितांस्तावच्छाधि नः करवाम किम् ॥ ६।२४॥  
  
अथ मौलिगतस्येन्दोर्विशदैर्दशनांशुभिः ।  
उपचिन्वन्प्रभां तन्वीं प्रत्याह परमेश्वरः ॥ ६।२५॥  
  
विदितं वो यथा स्वार्था न मे काश्चित्प्रवृत्तयः ।  
ननु मूर्तिभिरष्टाभिरित्थम्भूतो ऽस्मि सूचितः ॥ ६।२६॥  
  
सो ऽहं तृष्णातुरैर्वृष्टिं विद्युत्वानिव चातकैः ।  
अरिविप्रकृतैर्देवैः प्रसूतिं प्रति याचितः ॥ ६।२७॥  
  
अत आहर्तुमिच्छामि पार्वतीमात्मजन्मने ।  
उत्पत्तये हविर्भोक्तुर्यजमान इवारणिम् ॥ ६।२८॥  
  
तामस्मदर्थे युष्माभिर्याचितव्यो हिमालयः ।  
विक्रियायै न कल्पन्ते सम्बन्धाः सदनुष्ठिताः ॥ ६।२९॥  
  
उन्नतेन स्थितिमता धुरमुद्वहता भुवः ।  
तेन योजितसम्बन्धं वित्त मामप्यवञ्चितम् ॥ ६।३०॥  
  
एवं वाच्यः स कन्यार्थमिति वो नोपदिश्यते ।  
भवत्प्रणीतमाचारमामनन्ति हि साधवः ॥ ६।३१॥  
  
आर्याप्यरुन्धती तत्र व्यापारं कर्तुं अर्हति ।  
प्रायेणैवंविधे कार्ये पुरन्ध्रीणां प्रगल्भता ॥ ६।३२॥  
  
तत्प्रयातौषधिप्रस्थं सिद्धये हिमवत्पुरम् ।  
महाकोशीप्रपाते ऽस्मिन्सङ्गमः पुनरेव नः ॥ ६।३३॥  
  
तस्मिन्संयमिनामाद्ये जाते परिणयोन्मुखे ।  
जहुः परिग्रहव्रीडां प्राजापत्यास्तपस्विनः ॥ ६।३४॥  
  
ततः परममित्युक्त्वा प्रतस्थे मुनिमण्डलम् ।  
भगवानपि सम्प्राप्तः प्रथमोद्दिष्टमास्पदम् ॥ ६।३५॥  
  
ते चाकाशमसिश्याममुत्पत्य परमर्षयः ।  
आसेदुरोषधिप्रस्थं मनसा समरंहसः ॥ ६।३६॥  
  
अलकामतिवाह्येव वसतिं वसुसम्पदाम् ।  
स्वर्गाभिष्यन्दवमनं कृत्वेवोपनिवेशितम् ॥ ६।३७॥  
  
गङ्गास्रोतःपरिक्षिप्त- वप्रान्तर्ज्वलितौषधि ।  
बृहन्मणिशिलासालं गुप्तावपि मनोहरम् ॥ ६।३८॥  
  
जितसिंहभया नागा यत्राश्वा बिलयोनयः ।  
यक्षाः किम्पुरुषाः पौरा योषितो वनदेवताः ॥ ६।३९॥  
  
शिखरासक्तमेघानां व्यजन्ते यत्र वेश्मनाम् ।  
अनुगर्जितसन्दिग्धाः करणैर्मुरजस्वनाः  ॥ ६।४०॥  
  
यत्र कल्पद्रुमैरेव विलोलविटपांशुकैः ।  
गृहयन्त्रपताकाश्रीरपौरादरनिर्मिता ॥ ६।४१॥  
  
यत्र स्फटिकहर्म्येषु नक्तमापानभूमिषु ।  
ज्योतिषां प्रतिबिम्बानि प्राप्नुवन्त्युपहारताम् ॥ ६।४२॥  
  
यत्रौषधिप्रकाशेन नक्तं दर्शितसञ्चराः ।  
अनभिज्ञास्तमिस्राणां दुर्दिनेष्वभिसारिकाः ॥ ६।४३॥  
  
यौवनान्तं वयो यस्मिन्नातङ्कः कुसुमायुधः ।  
रतिखेदसमुत्पन्ना निद्रा सञ्ज्ञाविपर्ययः ॥ ६।४४॥  
  
भ्रूभेदिभिः सकम्पोष्ठैर्ललिताङ्गुलितर्जनैः ।  
यत्र कोपैः कृताः स्त्रीणामाप्रसादार्थिनः प्रियाः ॥ ६।४५॥  
  
सन्तानकतरुच्छाया- सुप्तविद्याधराध्वगम् ।  
यस्य चोपवनं बाह्यं सुगन्धिर्गन्धमादनः  ॥ ६।४६॥  
  
अथ ते मुनयो दिव्याः प्रेक्ष्य हैमवतं पुरम् ।  
स्वर्गाभिसन्धिसुकृतं वञ्चनामिव मेनिरे ॥ ६।४७॥  
  
ते सद्मनि गिरेर्वेगादुन्मुखद्वाःस्थवीक्षिताः ।  
अवतेरुर्जटाभारैर्लिखितानलनिश्चलैः ॥ ६।४८॥  
  
गगनादवतीर्णा सा यथावृद्धपुरस्सरा ।  
तोयान्तर्भास्करालीव रेजे मुनिपरम्परा ॥ ६।४९॥  
  
तानर्घ्यानर्घ्यमादाय दूरात्प्रत्युद्ययौ गिरिः ।  
नमयन्सारगुरुभिः पादन्यासैर्वसुन्धराम् ॥ ६।५०॥  
  
धातुताम्राधरः प्रांशुर्देवदारुबृहद्भुजः ।  
प्रकृत्यैव शिलोरस्कः सुव्यक्तो हिमवानिति ॥ ६।५१॥  
  
विधिप्रयुक्तसत्कारैः स्वयं मार्गस्य दर्शकः ।  
स तैराक्रमयामास शुद्धान्तं शुद्धकर्मभिः ॥ ६।५२॥  
  
तत्र वेत्रासनासीनान्कृतासनपरिग्रहः ।  
इत्युवाचेश्वरान्वाचं प्राञ्जलिः पृथिवीधरः ॥ ६।५३॥  
  
अपमेघोदयं वर्षमदृष्टकुसुमं फलम् ।  
अतर्कितोपपन्नं वो दर्शनं प्रतिभाति मे ॥ ६।५४॥  
  
मूढं बुद्धमिवात्मानं हैमीभूतमिवायसम् ।  
भूमेर्दिवमिवारूढं मन्ये भवदनुग्रहात् ॥ ६।५५॥  
  
अद्यप्रभृति भूतानामधिगम्यो ऽस्मि शुद्धये ।  
यदध्यासितमर्हद्भिस्तद्धि तीर्थं प्रचक्षते ॥ ६।५६॥  
  
अवैमि पूतमात्मानं द्वयेनैव द्विजोत्तमाः ।  
मूर्ध्नि गङ्गाप्रपातेन धौतपादाम्भसा च वः ॥ ६।५७॥  
  
जङ्गमं प्रैष्यभावे वः स्थावरं चरणाङ्कितम् ।  
विभक्तानुग्रहं मन्ये द्विरूपमपि मे वपुः ॥ ६।५८॥  
  
भवत्सम्भावनोत्थाय परितोषाय मूर्च्छते ।  
अपि व्याप्तदिगन्तानि नाङ्गानि प्रभवन्ति मे ॥ ६।५९॥  
  
न केवलं दरीसंस्थं भास्वतां दर्शनेन वः ।  
अन्तर्गतमपास्तं मे रजसो ऽपि परं तमः ॥ ६।६०॥  
  
कर्तव्यं वो न पश्यामि स्याच्चेत्किं नोपपद्यते ।  
शङ्के मत्पावनायैव प्रस्थानं भवतामिह ॥ ६।६१॥  
  
तथापि तावत्कस्मिंश्चिदाज्ञां मे दातुमर्हथ ।  
विनियोगप्रसादा हि किङ्कराः प्रभविष्णुषु ॥ ६।६२॥  
  
एते वयममी दाराः कन्येयं कुलजीवितम् ।  
ब्रूत येनात्र वः कार्यमनास्था बाह्यवस्तुषु ॥ ६।६३॥  
  
इत्यूचिवांस्तमेवार्थं दरीमुखविसर्पिणा ।  
द्विरिव प्रतिशब्देन व्याजहार हिमालयः ॥ ६।६४॥  
  
अथाङ्गिरसमग्रण्यमुदाहरणवस्तुषु ।  
ऋषयश्चोदयामासुः प्रत्युवाच स भूधरम् ॥ ६।६५॥  
  
उपपन्नमिदं सर्वमतः परमपि त्वयि ।  
मनसः शिखराणां च सदृशी ते समुन्नतिः ॥ ६।६६॥  
  
स्थाने त्वां स्थावरात्मानं विष्णुमाहुस्तथा हि ते ।  
चराचराणां भूतानां कुक्षिराधारतां गतः ॥ ६।६७॥  
  
गामधास्यत्कथं नागो मृणालमृदुभिः फणैः ।  
आ रसातलमूलात्त्वमवालम्बिष्यथा न चेत् ॥ ६।६८॥  
  
अच्छिन्नामलसन्तानाः समुद्रोर्म्यनिवारिताः ।  
पुनन्ति लोकान्पुण्यत्वात्कीर्तयः सरितश्च ते ॥ ६।६९॥  
  
यथैव श्लाघ्यते गङ्गा पादेन परमेष्ठिनः ।  
प्रभवेण द्वितीयेन तथैवोच्छिरसा त्वया ॥ ६।७०॥  
  
तिर्यगूर्ध्वमधस्ताच्च व्यापको महिमा हरेः ।  
त्रिविक्रमोद्यतस्यासीत्स च स्वाभाविकस्तव ॥ ६।७१॥  
  
यज्ञभागभुजां मध्ये पदमातस्थुषा त्वया ।  
उच्चैर्हिरण्मयं शृङ्गं सुमेरोर्वितथीकृतम् ॥ ६।७२॥  
  
काठिन्यं स्थावरे काये भवता सर्वमर्पितम् ।  
इदं तु भक्तिनम्रं ते सतामाराधनं वपुः ॥ ६।७३॥  
  
तदागमनकार्यं नः शृणु कार्यं तवैव तत् ।  
श्रेयसामुपदेशात्तु वयमत्रांशभागिनः ॥ ६।७४॥  
  
अणिमादिगुणोपेतमस्पृष्टपुरुषान्तरम् ।  
शब्दमीश्वर इत्युच्चैः सार्धचन्द्रं बिभर्ति यः ॥ ६।७५॥  
  
कल्पितान्योन्यसामर्थ्यैः पृथिव्यादिभिरात्मनि ।  
येनेदं ध्रियते विश्वं धुर्यैर्यानमिवाध्वनि ॥ ६।७६॥  
  
योगिनो यं विचिन्वन्ति क्षेत्राभ्यन्तरवर्तिनम् ।  
अनावृत्तिभयं यस्य पदमाहुर्मनीषिणः ॥ ६।७७॥  
  
स ते दुहितरं साक्षात्साक्षी विश्वस्य कर्मणः ।  
वृणुते वरदः शम्भुरस्मत्सङ्क्रामितैः पदैः ॥ ६।७८॥  
  
तमर्थमिव भारत्या सुतया योक्तुमर्हसि ।  
अशोच्या हि पितुः कन्या सद्भर्त्रे प्रतिपादिता ॥ ६।७९॥  
  
यावदेतानि भूतानि स्थावराणि चराणि च ।  
मातरं कल्पयन्त्येनामीशो हि जगतः पिता ॥ ६।८०॥  
  
प्रणम्य शितिकण्ठाय विबुधास्तदनन्तरम् ।  
चरणौ रञ्जयन्त्यस्याश्चूडामणिमरीचिभिः ॥ ६।८१॥  
  
उमा वधूर्भवान्दाता याचितार इमे वयम् ।  
वरः शम्भुरलं ह्येष त्वत्कुलोद्भूतये विधिः ॥ ६।८२॥  
  
अस्तोतुः स्तूयमानस्य वन्द्यस्यानन्यवन्दिनः ।  
सुतासम्बन्धविधिना भव विश्वगुरोर्गुरुः ॥ ६।८३॥  
  
एवं वादिनि देवर्षौ पार्श्वे पितुरधोमुखी ।  
लीलाकमलपत्राणि गणयामास पार्वती ॥ ६।८४॥  
  
शैलः सम्पूर्णकामो ऽपि मेनामुखमुदैक्षत ।  
प्रायेण गृहिणीनेत्राः कन्यार्थे हि कुटुम्बिनः ॥ ६।८५॥  
  
मेने मेनापि तत्सर्वं पत्युः कार्यमभीप्सितम् ।  
भवन्त्यव्यभिचारिण्यो भर्तुरिष्टे पतिव्रताः ॥ ६।८६॥  
  
इदमत्रोत्तरं न्याय्यमिति बुद्ध्या विमृश्य सः ।  
आददे वचसामन्ते मङ्गलालङ्कृतां सुताम् ॥ ६।८७॥  
  
एहि विश्वात्मने वत्से भिक्षासि परिकल्पिता ।  
अर्थिनो मुनयः प्राप्तं गृहमेधिफलं मया ॥ ६।८८॥  
  
एतावदुक्त्वा तनयामृषीनाह महीधरः ।  
इयं नमति वः सर्वांस्त्रिलोचनवधूरिति ॥ ६।८९॥  
  
ईप्सितार्थक्रियोदारं ते ऽभिनन्द्य गिरेर्वचः ।  
आशीर्भिरेधयामासुः पुरःपाकाभिरम्बिकाम् ॥ ६।९०॥  
  
तां प्रणामादरस्रस्त- जाम्बूनदवतंसकाम् ।  
अङ्कमारोपयामास लज्जमानामरुन्धती ॥ ६।९१॥  
  
तन्मातरं चाश्रुमुखीं दुहितृस्नेहविक्लवाम् ।  
वरस्यानन्यपूर्वस्य विशोकामकरोद्गुणैः ॥ ६।९२॥  
  
वैवाहिकीं तिथिं पृष्टास्तत्क्षणं हरबन्धुना ।  
ते त्र्यहादूर्ध्वमाख्याय चेलुश्चीरपरिग्रहाः ॥ ६।९३॥  
  
ते हिमालयमामन्त्र्य पुनः प्रेक्ष्य च शूलिनम् ।  
सिद्धं चास्मै निवेद्यार्थं तद्विसृष्टाः खमुद्ययुः ॥ ६।९४॥  
  
पशुपतिरपि तान्यहानि कृच्छ्रादगमयदद्रिसुतासमागमोत्कः ।  
कमपरमवशं न विप्रकुर्युर्विभुमपि तं यदमी स्पृशन्ति भावाः ॥ ६।९५॥  
  
  
  
अथौषधीनामधिपस्य वृद्धौ तिथौ च जामित्रगुणान्वितायाम् ।  
समेतबन्धुर्हिमवान्सुताया विवाहदीक्षाविधिमन्वतिष्ठत् ॥ ७।१॥  
  
वैवाहिकैः कौतुकसंविधानैर्गृहे गृहे व्यग्रपुरन्ध्रिवर्गम् ।  
आसीत्पुरं सानुमतो ऽनुरागादन्तःपुरं चैककुलोपमेयम् ॥ ७।२॥  
  
सन्तानकाकीर्णमहापथं तच्चीनांशुकैः कल्पितकेतुमालम् ।  
भासा ज्वलत्काञ्चनतोरणानां स्थानान्तरस्वर्ग इवाबभासे ॥ ७।३॥  
  
एकैव सत्यामपि पुत्रपङ्क्तौ चिरस्य दृष्टेव मृतोत्थितेव ।  
आसन्नपाणिग्रहणेति पित्रोरुमा विशेषोच्छ्वसितं बभूव ॥ ७।४॥  
  
अङ्काद्ययावङ्कमुदीरिताशीः सा मण्डनान्मण्डनमन्वभुङ्क्त ।  
सम्बन्धिभिन्नो ऽपि गिरेः कुलस्य स्नेहस्तदेकायतनं जगाम ॥ ७।५॥  
  
मैत्रे मुहूर्ते शशलाञ्छनेन योगं गतासूत्तरफल्गुनीषु ।  
तस्याः शरीरे प्रतिकर्म चक्रुर्बन्धुस्त्रियो याः पतिपुत्रवत्यः ॥ ७।६॥  
  
सा गौरसिद्धार्थनिवेशवद्भिर्दूर्वाप्रवालैः प्रतिभिन्नरागम् ।  
निर्नाभिकौशेयमुपात्तबाणमभ्यङ्गनेपथ्यमलञ्चकार ॥ ७।७॥  
  
बभौ च सम्पर्कमुपेत्य बाला नवेन दीक्षाविधिसायकेन ।  
करेण भानोर्बहुलावसाने सन्धुक्ष्यमाणेव शशाङ्कलेखा  ॥ ७।८॥  
  
तां लोध्रकल्केन हृताङ्गतैलामाश्यानकालेयकृताङ्गरागाम् ।  
वासो वसानामभिषेकयोग्यं नार्यश्चतुष्काभिमुखं व्यनैषुः ॥ ७।९॥  
  
विन्यस्तवैदूर्यशिलातले ऽस्मिन्नविद्धमुक्ताफलभक्तिचित्रे ।  
आवर्जिताष्टापदकुम्भतोयाः सतूर्यमेनां स्नपयां बभूवुः ॥ ७।१०॥  
  
सा मङ्गलस्नानविशुद्धगात्री गृहीतपत्युद्गमनीयवस्त्रा ।  
निर्वृत्तपर्जन्यजलाभिषेका प्रफुल्लकाशा वसुधेव रेजे ॥ ७।११॥  
  
तस्मात्प्रदेशाच्च वितानवन्तं युक्तं मणिस्तम्भचतुष्टयेन ।  
पतिव्रताभिः परिगृह्य निन्ये कॢप्तासनं कौतुकवेदिमध्यम् ॥ ७।१२॥  
  
तां प्राङ्मुखीं तत्र निवेश्य तन्वीं क्षणं व्यलम्बन्त पुरो निषण्णाः ।  
भूतार्थशोभाह्रियमाणनेत्राः प्रसाधने सन्निहिते ऽपि नार्यः ॥ ७।१३॥  
  
धूपोष्मणा त्याजितमार्द्रभावं केशान्तमन्तःकुसुमं तदीयम् ।  
पर्याक्षिपत्काचिदुदारबन्धं दूर्वावता पाण्डुमधूकदाम्ना ॥ ७।१४॥  
  
विन्यस्तशुक्लागुरु चक्रुरस्या गोरोचनापत्रविभङ्गमङ्गम् ।  
सा चक्रवाकाङ्कितसैकतायास्त्रिस्रोतसः कान्तिमतीत्य तस्थौ ॥ ७।१५॥  
  
लग्नद्विरेफं परिभूय पद्मं समेघलेखं शशिनश्च बिम्बम् ।  
तदाननश्रीरलकैः प्रसिद्धैश्चिच्छेद सादृश्यकथाप्रसङ्गम् ॥ ७।१६॥  
  
कर्णार्पितो लोध्रकषायरूक्षे गोरोचनाक्षेपनितान्तगौरे ।  
तस्याः कपोले परभागलाभाद्बबन्ध चक्षूंषि यवप्ररोहः ॥ ७।१७॥  
  
रेखाबिभक्तश्च विभक्तगात्र्याः किञ्चिन्मधूच्छिष्टविमृष्टरागः ।  
कामप्यभिख्यां स्फुरितैरपुष्यदासन्नलावण्यफलो ऽध्ररोष्ठः ॥ ७।१८॥  
  
पत्युः शिरश्चन्द्रकलामनेन स्पृशेति सख्या परिहासपूर्वम् ।  
सा रञ्जयित्वा चरणौ कृताशीर्माल्येन तां निर्वचनं जघान ॥ ७।१९॥  
  
तस्याः सुजातोत्पलपत्रकान्ते प्रसाधिकाभिर्नयने निरीक्ष्य ।  
न चक्षुषोः कान्तिविशेषबुद्ध्या कालाञ्जनं मङ्गलमित्युपात्तम् ॥ ७।२०॥  
  
सा सम्भवद्भिः कुसुमैर्लतेव ज्योतिर्भिरुद्यद्भिरिव त्रियामा ।  
सरिद्विहङ्गैरिव लीयमानैरामुच्यमानाभरणा चकासे ॥ ७।२१॥  
  
आत्मानमालोक्य च शोभमानमादर्शबिम्बे स्तिमितायताक्षी ।  
हरोपयाने त्वरिता बभूव स्त्रीणां प्रियालोकफलो हि वेषः ॥ ७।२२॥  
  
अथाङ्गुलिभ्यां हरितालमार्द्रं माङ्गल्यमादाय मनःशिलां च ।  
कर्णावसक्तामलदन्तपत्रं माता तदीयं मुखमुन्नमय्य ॥ ७।२३॥  
  
उमास्तनोद्भेदमनुप्रवृद्धो मनोरथो यः प्रथमो बभूव ।  
तमेव मेना दुहितुः कथञ्चिद्विवाहदीक्षातिलकं चकार ॥ ७।२४॥  
  
बबन्ध चास्राकुलदृष्टिरस्याः स्थानान्तरे कल्पितसन्निवेशम् ।  
धात्र्यङ्गुलीभिः प्रतिसार्यमाणमूर्णमयं कौतुकहस्तसूत्रम् ॥ ७।२५॥  
  
क्षीरोदवेलेव सफेनपुञ्जा पर्याप्तचन्द्रेव शरत्त्रियामा ।  
नवं नवक्षौमनिवासिनी सा भूयो बभौ दर्पणमादधाना ॥ ७।२६॥  
  
तामर्चिताभ्यः कुलदेवताभ्यः कुलप्रतिष्ट्ःआं प्रणमय्य माता ।  
अकारयत्कारयितव्यदक्षा क्रमेण पादग्रहणं सतीनाम् ॥ ७।२७॥  
  
अखण्डितं प्रेम लभस्व पत्युरित्युच्यते ताभिरुमा स्म नम्रा ।  
तया तु तस्यार्धशरीरभाजा पश्चात्कृताः स्निग्धजनाशिषो ऽ पि ॥ ७।२८॥  
  
इच्छाविभूत्योरनुरूपमद्रिस्तस्याः कृती कृत्यमशेषयित्वा ।  
सभ्यः सभायां सुहृदास्थितायां तस्थौ वृषाङ्कागमनप्रतीक्षः ॥ ७।२९॥  
  
तावद्वरस्यापि कुबेरशैले तत्पूर्वपाणिग्रहणानुरूपम् ।  
प्रसाधनं मातृभिरादृताभिर्न्यस्तं पुरस्तात्पुरशासनस्य ॥ ७।३०॥  
  
तद्गौरवान्मङ्गलमण्डनश्रीः सा पस्पृशे केवलमीश्वरेण ।  
स्व एव वेषः परिणेतुरिष्टं भावान्तरं तस्य विभोः प्रपेदे ॥ ७।३१॥  
  
बभूव भस्मैव सिताङ्गरागः कपालमेवामलशेखरश्रीः ।  
उपान्तभागेषु च रोचनाङ्को गजाजिनस्यैव दुकूलभावः ॥ ७।३२॥  
  
शङ्खान्तरद्योति विलोचनं यदन्तर्निविष्टामलपिङ्गतारम् ।  
सान्निध्यपक्षे हरितालमय्यास्तदेव जातं तिलकक्रियायाः ॥ ७।३३॥  
  
यथाप्रदेशं भुजगेश्वराणां करिश्यतामाभरणान्तरत्वम् ।  
शरीरमात्रं विकृतिं प्रपेदे तथैव तस्थुः फणरत्नशोभाः ॥ ७।३४॥  
  
दिवापि निष्ठ्यूतमरीचिभासा बाल्यादनाविष्कृतलाञ्छनेन ।  
चन्द्रेण नित्यं प्रतिभिन्नमौलेश्चूडामणेः किं ग्रहणं हरस्य ॥ ७।३५॥  
  
इत्यद्भुतैकप्रभवः प्रभावात्प्रसिद्धनेपथ्यविधेर्विधाता ।  
आत्मानमासन्नगणोपनीते खड्गे निषक्तप्रतिमं ददर्श ॥ ७।३६॥  
  
स गोपतिं नन्दिभुजावलम्बी शार्दूलचर्मान्तरितोरुपृष्ठम् ।  
तद्भक्तिसङ्क्षिप्तबृहत्प्रमाणमारुह्य कैलासमिव प्रतस्थे ॥ ७।३७॥  
  
तं मातरो देवमनुव्रजन्त्यः स्ववाहनक्षोभचलावतंसाः ।  
मुखैः प्रभामण्डलरेणुगौरैः पद्माकरं चक्रुरिवान्तरीक्षम् ॥ ७।३८॥  
  
तासां च पश्चात्कनकप्रभाणां काली कपालाभरणा चकासे ।  
बलाकिनी नीलपयोदराजी दूरं पुरःक्षिप्तशतह्रदेव ॥ ७।३९॥  
  
ततो गणैः शूलभृतः पुरोगैरुदीरितो मङ्गलतूर्यघोषः ।  
विमानशृङ्गाण्यवगाहमानः शशंस सेवावसरं सुरेभ्यः ॥ ७।४०॥  
  
उपाददे तस्य सहस्ररश्मिस्त्वष्ट्रा नवं निर्मितमातपत्रम् ।  
स तद्दुकूलादविदूरमौलिर्बभौ पतद्गङ्ग इवोत्तमाङ्गे ॥ ७।४१॥  
  
मूर्ते च गङ्गायमुने तदानीं सचामरे देवमसेविषाताम् ।  
समुद्रगारूपविपर्यये ऽपि सहंसपाते इव लक्ष्यमाणे ॥ ७।४२॥  
  
तमन्वगच्छत्प्रथमो विधाता श्रीवत्सलक्ष्मा पुरुषश्च साक्षात् ।  
जयेति वाचा महिमानमस्य संवर्धयन्त्या हविषेव वह्निम् ॥ ७।४३॥  
  
एकैव मूर्तिर्बिभिदे त्रिधा सा सामान्यमेषां प्रथमावरत्वम् ।  
विष्णोर्हरस्तस्य हरिः कदाचिद्वेधास्तयोस्तावपि धातुराद्यौ ॥ ७।४४॥  
  
तं लोकपालाः पुरुहूतमुख्याः श्रीलक्षणोत्सर्गविनीतवेषाः ।  
दृष्टिप्रदाने कृतनन्दिसञ्ज्ञास्तद्दर्शिताः प्राञ्जलयः प्रणेमुः ॥ ७।४५॥  
  
कम्पेन मूर्ध्नः शतपत्रयोनिं वाचा हरिं वृत्रहणं स्मितेन ।  
आलोकमात्रेण सुरानशेषान्सम्भावयामास यथाप्रधानम् ॥ ७।४६॥  
  
तस्मै जयाशीः ससृजे पुरस्तात्सप्तर्षिभिस्तान्स्मितपूर्वमाह ।  
विवाहयज्ञे वितते ऽत्र यूयमध्वर्यवः पूर्ववृता मयेति ॥ ७।४७॥  
  
विश्वावसुप्राग्रहरैः प्रवीणैः सङ्गीयमानत्रिपुरावदानः ।  
अध्वानमध्वान्तविकारलङ्घ्यस्ततार ताराधिपखण्डधारी ॥ ७।४८॥  
  
खे खेलगामी तमुवाह वाहः सशब्दचामीकरकिङ्किणीकः ।  
तटाभिघातादिव लग्नपङ्के धुन्वन्मुहुः प्रोतघने विषाणे ॥ ७।४९॥  
  
स प्रापदप्राप्तपराभियोगं नगेन्द्रगुप्तं नगरं मुहूर्तात् ।  
पुरो विलग्नैर्हरदृष्टिपातैः सुवर्णसूत्रैरिव कृष्यमाणः ॥ ७।५०॥  
  
तस्योपकण्ठे घननीलकण्ट्ःअः कुतूहलादुन्मुखपौरदृष्टः ।  
स्वबाणचिह्नादवतीर्य मार्गादासन्नभूपृष्ठमियाय देवः ॥ ७।५१॥  
  
तमृद्धिमद्बन्धुजनाधिरूढैर्वृन्दैर्गजानां गिरिचक्रवर्ती ।  
प्रत्युज्जगामागमनप्रतीतः प्रफुल्लवृक्षैः कटकैरिव स्वैः ॥ ७।५२॥  
  
वर्गावुभौ देवमहीधराणां द्वारे पुरस्योद्घटितापिधाने ।  
समीयतुर्दूरविसर्पिघोषौ भिन्नैकसेतू पयसामिवौघौ ॥ ७।५३॥  
  
ह्रीमानभूद्भूमिधरो हरेण त्रैलोक्यवन्द्येन कृतप्रणामः ।  
पूर्वं महिम्ना स हि तस्य दूरमावर्जितं नात्मशिरो विवेद ॥ ७।५४॥  
  
स प्रीतियोगाद्विकसन्मुखश्रीर्जामातुरग्रेसरतामुपेत्य ।  
प्रावेशयन्मन्दिरमृद्धमेनमागुल्फकीर्णापणमार्गपुष्पम् ॥ ७।५५॥  
  
तस्मिन्मुहूर्ते पुरसुन्दरीणामीशानसन्दर्शनलालसानाम् ।  
प्रासादमालासु बभूवुरित्थं त्यक्तान्यकार्याणि विचेष्टितानि ॥ ७।५६॥  
  
आलोकमार्गं सहसा व्रजन्त्या कयाचिदुद्वेष्टनवान्तमाल्यः ।  
बन्धुं न सम्भावित एव तावत्करेण रुद्धो ऽपि न केशपाशः ॥ ७।५७॥  
  
प्रसाधिकालम्बितमग्रपादमाक्षिप्य काचिद्द्रवरागमेव ।  
उत्सृष्टलीलागतिरागवाक्षादलक्तकाङ्कां पदवीं ततान ॥ ७।५८॥  
  
विलोचनं दक्षिणमञ्जनेन सम्भाव्य तद्वञ्चितवामनेत्रा ।  
तथैव वातायनसन्निकर्षं ययौ शलाकामपरा वहन्ती ॥ ७।५९॥  
  
जालान्तरप्रेषितदृष्तिरन्या प्रस्थानभिन्नां न बबन्ध नीवीम् ।  
नाभिप्रविष्टाभरणप्रभेण हस्तेन तस्थाववलम्ब्य वासः ॥ ७।६०॥  
  
अर्धाचिता सत्वरमुत्थितायाः पदे पदे दुर्निमिते गलन्ती ।  
कस्याश्चिदासीद्रशना तदानीमङ्गुष्ठमूलार्पितसूत्रशेषा ॥ ७।६१॥  
  
तासां मुखैरासवगन्धगर्भैर्व्याप्तान्तराः सान्द्रकुतूहलानाम् ।  
विलोलनेत्रभ्रमरैर्गवाक्षाः सहस्रपत्राभरणा इवासन् ॥ ७।६२॥  
  
तावत्पताकाकुलमिन्दुमौलिरुत्तोरणं राजपथं प्रपेदे ।  
प्रासादशृङ्गाणि दिवापि कुर्वञ्ज्योत्स्नाभिषेकद्विगुणद्युतीनि ॥ ७।६३॥  
  
तमेकदृश्यं नयनैः पिबन्त्यो नार्यो न जग्मुर्विषयान्तराणि ।  
तथा हि शेषेन्द्रियवृत्तिरासां सर्वात्मना चक्षुरिव प्रविष्टा ॥ ७।६४॥  
  
स्थाने तपो दुश्चरमेतदर्थमपर्णया पेलवयापि तप्तम् ।  
या दास्यमप्यस्य लभेत नारी सा स्यात्कृतार्था किमुताङ्कशय्याम् ॥ ७।६५॥  
  
परस्परेण स्पृहणीयशोभं न चेदिदं द्वन्द्वमयोजयिष्यत् ।  
अस्मिन्द्वये रूपविधानयत्नः पत्युः प्रजानां विफलो ऽभविश्यत् ॥ ७।६६॥  
  
न नूनमारूढरुषा शरीरमनेन दग्धं कुसुमायुधस्य ।  
व्रीडादमुं देवमुदीक्ष्य मन्ये सन्न्यस्तदेहः स्वयमेव कामः ॥ ७।६७॥  
  
अनेन सम्बन्धमुपेत्य दिष्ट्या मनोरथप्रार्थितमीश्वरेण ।  
मूर्धानमालि क्षितिधारणोच्चमुच्चैस्तरां वक्ष्यति शैलराजः ॥ ७।६८॥  
  
इत्योषधिप्रस्थविलासिनीनां शृण्वन्कथाः श्रोत्रसुखास्त्रिनेत्रः ।  
केयूरचूर्णीकृतलाजमुष्टिं हिमालयस्यालयमाससाद ॥ ७।६९॥  
  
तत्रावतीर्याच्युतदत्तहस्तः शरद्घनाद्दीधितिमानिवोक्ष्णः ।  
क्रान्तानि पूर्वं कमलासनेन कक्ष्यान्तराण्यद्रिपतेर्विवेश ॥ ७।७०॥  
  
तमन्वगिन्द्रप्रमुखाश्च देवाः सप्तर्षिपूर्वाः परमर्षयश्च ।  
गणाश्च गिर्यालयमभ्यगच्छन्प्रशस्तमारम्भमिवोत्तमार्थाः ॥ ७।७१॥  
  
तत्रेश्वरो विष्टरभाग्यथावत्सरत्नमर्घ्यं मधुमच्च गव्यम् ।  
नवे दुकूले च नगोपनीतं प्रत्यग्रहीत्सर्वममन्त्रवर्जम् ॥ ७।७२॥  
  
दुकूलवासाः स वधूसमीपं निन्ये विनीतैरवरोधरक्षैः ।  
वेलासमीपं स्फुटफेनराजिर्नवैरुदन्वानिव चन्द्रपादैः ॥ ७।७३॥  
  
तया प्रवृद्धाननचन्द्रकान्त्या प्रफुल्लचक्षुःकुमुदः कुमार्या ।  
प्रसन्नचेतःसलिलः शिवो ऽभूत्संसृज्यमानः शरदेव लोकः ॥ ७।७४॥  
  
तयोः समापत्तिषु कातराणि किञ्चिद्व्यवस्थापितसंहृतानि ।  
ह्रीयन्त्रणां तत्क्षणमन्वभूवन्नन्योन्यलोलानि विलोचनानि ॥ ७।७५॥  
  
तस्याः करं शैलगुरूपनीतं जग्राह ताम्राङ्गुलिमष्टमूर्त्तिः ।  
उमातनौ गूढतनोः स्मरस्य तच्छङ्किनः पूर्वमिव प्ररोहम् ॥ ७।७६॥  
  
रोमोद्गमः प्रादुरभूदुमायाः स्विन्नाङ्गुलिः पुङ्गवकेतुरासीत् ।  
वृत्तिस्तयोः पाणिसमागमेन समं विभक्तेव मनोभवस्य ॥ ७।७७॥  
  
प्रयुक्तपाणिग्रहणं यदन्यद्वधूवरं पुष्यति कान्तिमग्र्याम् ।  
सान्निध्ययोगादनयोस्तदानीं किं कथ्यते श्रीरुभयस्य तस्य ॥ ७।७८॥  
  
प्रदक्षिणप्रक्रमणात्कृशानोरुदर्चिषस्तन्मिथुनं चकासे ।  
मेरोरुपान्तेष्विव वर्तमानमन्योन्यसंसक्तमहस्त्रियामम् ॥ ७।७९॥  
  
तौ दम्पती त्रिः परिणीय वह्निम्कराग्रसंस्पर्शनिमीलिताक्षीम् ।  
तां कारयामास वधूं पुरोधास्तस्मिन्समिद्धार्चिषि लाजमोक्षम् ॥ ७।८०॥  
  
सा लाजधूमाञ्जलिमिष्टगन्धं गुरूपदेशाद्वदनं निनाय ।  
कपोलसंसर्पिशिखः स तस्या मुहूर्तकर्णोत्पलतां प्रपेदे ॥ ७।८१॥  
  
तदीषदार्द्रारुणगण्डलेखमुच्छ्वासिकालाञ्जनरागमक्ष्णोः ।  
वधूमुखं क्लान्तयवावतंसमाचारधूमग्रहणाद्बभूव ॥ ७।८२॥  
  
वधूं द्विजः प्राह तवैष वत्से वह्निर्विवाहं प्रति पूर्वसाक्षी ।  
शिवेन भर्त्रा सह धर्मचर्या कार्या त्वया मुक्तविचारयेति ॥ ७।८३॥  
  
आलोचनान्तं श्रवणे वितत्य पीतं गुरोस्तद्वचनं भवान्या ।  
निदाघकालोल्बणतापयेव माहेन्द्रमम्भः प्रथमं पृथिव्या ॥ ७।८४॥  
  
ध्रुवेण भर्त्रा ध्रुवदर्शनाय प्रयुज्यमाना प्रियदर्शनेन ।  
सा दृष्ट इत्याननमुन्नमय्य ह्रीसन्नकण्ठी कथमप्युवाच ॥ ७।८५॥  
  
इत्थं विधिज्ञेन पुरोहितेन प्रयुक्तपाणिग्रहणोपचारौ ।  
प्रणेमतुस्तौ पितरौ प्रजानां पद्मासनस्थाय पितामहाय ॥ ७।८६॥  
  
वधूर्विधात्रा प्रतिनन्द्यते स्म कल्याणि वीरप्रसवा भवेति ।  
वाचस्पतिः सन्नपि सो ऽष्टमूर्त्तवाशास्य चिन्तास्तिमितो बभूव ॥ ७।८७॥  
  
कॢप्तोपचारां चतुरस्रवेदीं तावेत्य पश्चाट्कनकासनस्थौ ।  
जायापती लौकिकमेषितव्यमार्द्राक्षतारोपणमन्वभूताम् ॥ ७।८८॥  
  
पत्रान्तलग्नैर्जलबिन्दुजालैराकृष्टमुक्ताफलजालशोभम् ।  
तयोरुपर्यायतनालदण्डमाधत्त लक्ष्मीः कमलातपत्रम् ॥ ७।८९॥  
  
द्विधा प्रयुक्तेन च वाङ्मयेन सरस्वती तन्मिथुनं नुनाव ।  
संस्कारपूतेन वरं वरेण्यं वधूं सुखग्राह्यनिबन्धनेन ॥ ७।९०॥  
  
तौ सन्धिषु व्यञ्जितवृत्तिभेदं रसान्तरेषु प्रतिबद्धरागम् ।  
अपश्यतामप्सरसां मुहूर्तं प्रयोगमाद्यं ललिताङ्गहारम् ॥ ७।९१॥  
  
देवास्तदन्ते हरमूढभार्यं किरीटबद्धाञ्जलयो निपत्य ।  
शापावसाने प्रतिपन्नमूर्त्तेर्ययाचिरे पञ्चशरस्य सेवाम् ॥ ७।९२॥  
  
तस्यानुमेने भगवान्विमन्युर्व्यापारमात्मन्यपि सायकानाम् ।  
काले प्रयुक्ता खलु कार्यविद्भिर्विज्णापना भर्तृषु सिद्धिमेति ॥ ७।९३॥  
  
अथ विबुधगणांस्तानिन्दुमौलिर्विसृज्य क्षितिधरपतिकन्यामाददानः करेण ।  
कनककलशरक्षाभक्तिशोभासनाथं क्षितिविरचितशय्यं कौतुकागारमागात् ॥ ७।९४॥  
  
नवपरिणयलज्जाभूषणां तत्र गौरीं वदनमपहरन्तीं तत्कृतोत्क्षेपमीशः ।  
अपि शयनसखीभ्यो दत्तवाचं कथञ्चित्प्रमथमुखविकारैर्हासयामास गूढम् ॥ ७।९५॥  
  
  
  
पाणिपीडनविधेरनन्तरं शैलराजदुहितुर्हरं प्रति ।  
भावसाध्वसपरिग्रहादभूत्कामदोहदमनोहरं वपुः ॥ ८।१॥  
  
व्याहृता प्रतिवचो न सन्दधे गन्तुमैच्छदवलम्बितांशुका ।  
सेवते स्म शयनं पराङ्मुखी सा तथापि रतये पिनाकिनः ॥ ८।२॥  
  
कैतवेन शयिते कुतूहलात्पार्वती प्रतिमुखं निपातितम् ।  
चक्षुरुन्मिषति सस्मितं प्रिये विद्युदाहतमिव न्यमीलयत् ॥ ८।३॥  
  
नाभिदेशनिहितः सकम्पया शङ्करस्य रुरुधे तया करः ।  
तद्दुकूलमथ चाभवत्स्वयं दूरमुच्छ्वसितनीविबन्धनम् ॥ ८।४॥  
  
एवमालि निगृहीतसाध्वसं शङ्करो रहसि सेव्यतामिति ।  
सा सखीभिरुपदिष्टमाकुला नास्मरत्प्रमुखवर्तिनि प्रिये ॥ ८।५॥  
  
अप्यवस्तुनि कथाप्रवृत्तये प्रश्नतत्परमनङ्गशासनम् ।  
वीक्षितेन परिगृह्य पार्वती मूर्धकम्पमयमुत्तरं ददौ ॥ ८।६॥  
  
शूलिनः करतलद्वयेन सा सन्निरुध्य नयने हृतांशुका ।  
तस्य पश्यति ललाटलोचने मोघयत्नविधुरा रहस्यभूत् ॥ ८।७॥  
  
चुम्बनेष्वधरदानवर्जितं सन्नहस्तमदयोपगूहने ।  
क्लिष्टमन्मथमपि प्रियं प्रभोर्दुर्लभप्रतिकृतं वधूरतम् ॥ ८।८॥  
  
यन्मुखग्रहणमक्षताधरं दत्तमव्रणपदं नखं च यत् ।  
यद्रतं च सदयं प्रियस्य तत्पार्वती विषहते स्म नेतरत् ॥ ८।९॥  
  
रात्रिवृत्तमनुयोक्तुमुद्यतं सा विभातसमये सखीजनम् ।  
नाकरोदपकुतूहलं ह्रिया शंसितुं च हृदयेन तत्वरे ॥ ८।१०॥  
  
दर्पणे च परिभोगदर्शिनी पृष्ठतः प्रणयिनो निषेदुषः ।  
प्रेक्ष्य बिम्बमनु बिम्बमात्मनः कानि कानि न चकार लज्जया ॥ ८।११॥  
  
नीलकण्ठपरिभुक्तयौवनां तां विलोक्य जननी समाश्वसत् ।  
भर्तृवल्लभतया हि मानसीं मातुरस्यति शुचं वधूजनः ॥ ८।१२॥  
  
वासराणि कतिचित्कथञ्चन स्थाणुना रतमकारि चानया ।  
ज्ञातमन्मथरसा शनैः शनैः सा मुमोच रतिदुःखशीलताम् ॥ ८।१३॥  
  
सस्वजे प्रियमुरोनिपीडिता प्रार्थितं मुखमनेन नाहरत् ।  
मेखलापणयलोलतां गतं हस्तमस्य शिथिलं रुरोध सा ॥ ८।१४॥  
  
भावसूचितमदृष्टविप्रियं चाटुमत्क्षणवियोगकातरम् ।  
कैश्चिदेव दिवसैस्तदा तयोः प्रेम रूढमितरेतराश्रयम् ॥ ८।१५॥  
  
तं यथात्मसदृशं वरं वधूरन्वरज्यत वरस्तथैव ताम् ।  
सागरादनपगा हि जाह्नवी सो ऽपि तन्मुखरसैकनिर्वृतिः ॥ ८।१६॥  
  
शिष्यतां निधुवनोपदेशिनः शङ्करस्य रहसि प्रपन्नया ।  
शिक्षितं युवतिनैपुणं तया यत्तदेव गुरुदक्षिणीकृतम् ॥ ८।१७॥  
  
दष्टमुक्तमधरोष्ठमाम्बिका वेदनाविधुतहस्तपल्लवा ।  
शीतलेन निरवापयत्क्षणं मौलिचन्द्रशकलेन शूलिनः ॥ ८।१८॥  
  
चुम्बनादलकचूर्णदूषितं शङ्करो ऽपि नयनं ललाटजम् ।  
उच्छ्वसत्कमलगन्धये ददौ पार्वतीवदनगन्धवाहिने ॥ ८।१९॥  
  
एवमिन्द्रियसुखस्य वर्त्मनः सेवनादनुगृहीतमन्मथः ।  
शैलराजभवने सहोमया मासमात्रमवसद्वृषध्वजः ॥ ८।२०॥  
  
सो ऽनुमान्य हिमवन्तमात्मभूरात्मजाविरहदुःखखेदितम् ।  
तत्र तत्र विजहार सम्पतन्नप्रमेयगतिना ककुद्मता ॥ ८।२१॥  
  
मेरुमेत्य मरुदाशुगोक्षकः पार्वतीस्तनपुरस्कृतान्कृती ।  
हेमपल्लवविभङ्गसंस्तरानन्वभूत्सुरतमर्दनक्षमान् ॥ ८।२२॥  
  
पद्मनाभचरणाङ्किताश्मसु प्राप्तवत्स्वमृतविप्रुषो नवाः ।  
मन्दरस्य कटकेषु चावसत्पार्वतीवदनपद्मषट्पदः ॥ ८।२३॥  
  
वारणध्वनितभीतया तया कण्ठसक्तघनबाहुबन्धनः ।  
एकपिङ्गलगिरौ जगद्गुरुर्निर्विवेश विशदाः शशिप्रभाः ॥ ८।२४॥  
  
तस्य जातु मलयस्थलीरते धूतचन्दनलतः प्रियाक्लमम् ।  
आचचाम सलवङ्गकेसरश्चाटुकार इव दक्षिणानिलः ॥ ८।२५॥  
  
हेमतामरसताडितप्रिया तत्कराम्बुविनिमीलितेक्षणा ।  
खे व्यगाहत तरङ्गिणीमुमा मीनपङ्क्तिपुनरुक्तमेखला ॥ ८।२६॥  
  
तां पुलोमतनयालकोचितैः पारिजातकुसुमैः प्रसाधयन् ।  
नन्दने चिरमयुग्मलोचनः सस्पृहं सुरवधूभिरीक्षितः ॥ ८।२७॥  
  
इत्यभौममनुभूय शङ्करः पार्थिवं च दयितासखः सुखम् ।  
लोहितायति कदाचिदातपे गन्धमादनगिरिं व्यगाहत ॥ ८।२८॥  
  
तत्र काञ्चनशिलातलाश्रयो नेत्रगम्यमवलोक्य भास्करम् ।  
दक्षिणेतरभुजव्यपाश्रयां व्याजहार सहधर्मचारिणीम् ॥ ८।२९॥  
  
पद्मकान्तिमरुणत्रिभागयोः सङ्क्रमय्य तव नेत्रयोरिव ।  
सङ्क्षये जगदिव प्रजेश्वरः संहरत्यहरसावहर्पतिः ॥ ८।३०॥  
  
सीकरव्यतिकरं मरीचिभिर्दूरयत्यवनते विवस्वति ।  
इन्द्रचापपरिवेषशून्यतां निर्झरास्तव पितुर्व्रजन्त्यमी ॥ ८।३१॥  
  
दष्टतामरसकेसरस्रजोः क्रन्दतोर्विपरिवृत्तकण्ठयोः ।  
निघ्नयोः सरसि चक्रवाकयोरल्पमन्तरमनल्पतां गतम् ॥ ८।३२॥  
  
स्थानमाह्निकमपास्य दन्तिनः सल्लकीविटपभङ्गवासितम् ।  
आविभातचरणाय गृह्णाते वारि वारिरुहबद्धषट्पदम् ॥ ८।३३॥  
  
पश्य पश्चिमदिगन्तलम्बिना निर्मितं मितकथे विवस्वता ।  
दीर्घया प्रतिमया सरो ऽम्भसां तापनीयमिव सेतुबन्धनम् ॥ ८।३४॥  
  
उत्तरन्ति विनिकीर्य पल्वलं गाढपङ्क्तमतिवाहितातपाः ।  
दंष्ट्रिणो वनवराहयूथपा दष्टभङ्गुरबिसाङ्कुरा इव ॥ ८।३५॥  
  
एष वृक्षशिखरे कृतास्पदो जातरूपरसगौरमण्डलः ।  
हीयमानमहरत्ययातपं पीवरोरु पिबतीव बर्हिणः ॥ ८।३६॥  
  
पूर्वभागतिमिरप्रवृत्तिभिर्व्यक्तपङ्कमिव जातमेकतः ।  
खं हृतातपजलं विवस्वता भाति किञ्चिदिव शेषवत्सरः ॥ ८।३७॥  
  
आविशद्भिरुटजाङ्गणं मृगैर्मूलसेकसरसैश्च वृक्षकैः ।  
आश्रमाः प्रविशदग्निधेनवो बिभ्रति श्रियमुदीरिताग्नयः ॥ ८।३८॥  
  
बद्धकोशमपि तिष्ठति क्षणं सावशेषविवरं कुशेशयम् ।  
षट्पदाय वसतिं ग्रहीष्यते प्रीतिपूर्वमिव दातुमन्तरम् ॥ ८।३९॥  
  
दूरमग्रपरिमेयरश्मिना वारुणी दिगरुणेन भानुना ।  
भाति केसरवतेव मण्डिता बन्धुजीवतिलकेन कन्यका ॥ ८।४०॥  
  
सामभिः सहचराः सहस्रशः स्यन्दनाश्वहृदयङ्गमस्वरैः ।  
भानुमग्निपरिकीर्णतेजसं संस्तुवन्ति किरणोष्मपायिनः ॥ ८।४१॥  
  
सो ऽयमानतशिरोधरैर्हयैः कर्णचामरविघट्टितेक्षणैः ।  
अस्तमेति युगभुग्नकेसरैः सन्निधाय दिवसं महोदधौ ॥ ८।४२॥  
  
खं प्रसुप्तमिव संस्थिते रवौ तेजसो महत ईदृशी गतिः ।  
तत्प्रकाशयति यावदुद्गतं मीलनाय खलु तावतश्च्युतम् ॥ ८।४३॥  
  
सन्ध्ययाप्यनुगतं रवेर्वपुर्वन्द्यमस्तशिखरे समर्पितम् ।  
येन पूर्वमुदये पुरस्कृता नानुयास्यति कथं तमापदि ॥ ८।४४॥  
  
रक्तपीतकपिशाः पयोमुचां कोटयः कुटिलकेशि भान्त्यमूः ।  
द्रक्ष्यसि त्वमिति सन्ध्ययानया वर्तिकाभिरिव साधुमण्डिताः ॥ ८।४५॥  
  
सिंहकेसरसटासु भूभृतां पल्लवप्रसविषु द्रुमेषु च ।  
पश्य धातुशिखरेषु भानुना संविभक्तमिव सान्ध्यमातपम् ॥ ८।४६॥  
  
अद्रिराजतनये तपस्विनः पावनाम्बुविहिताञ्जलिक्रियाः ।  
ब्रह्म गूढमभिसन्ध्यमादृताः शुद्धये विधिविदो गृणन्त्यमी ॥ ८।४७॥  
  
तन्मुहूर्त्तमनुमन्तुमर्हसि प्रस्तुताय नियमाय मामपि ।  
त्वां विनोदनिपुणः सखीजनो वल्गुवादिनि विनोदयिष्यति ॥ ८।४८॥  
  
निर्विभुज्य दशनच्छदं ततो वाचि भर्तुरवधीरणापरा ।  
शैलराजतनया समीपगामाललाप विजयामहेतुकम् ॥ ८।४९॥  
  
ईश्वरो ऽपि दिवसात्ययोचितं मन्त्रपूर्वमनुतस्थिवान्विधिम् ।  
पार्वतीमवचनामसूयया प्रत्युपेत्य पुनराह सस्मितम् ॥ ८।५०॥  
  
मुञ्च कोपमनिमित्तकोपने सन्ध्यया प्रणमितो ऽस्मि नान्यया ।  
किं न वेत्सि सहधर्मचारिणं चक्रवाकसमवृत्तिमात्मनः ॥ ८।५१॥  
  
निर्मितेषु पितृषु स्वयम्भुवा या तनुः सुतनु पूर्वमुज्झिता ।  
सेयमस्तमुदयं च सेवते तेन मानिनि ममात्र गौरवम् ॥ ८।५२॥  
  
तामिमां तिमिरवृद्धिपीडितां शैलराजतनये ऽधुना स्थिताम् ।  
एकतस्तटतमालमालिनीं पश्य धातुरसनिम्नगामिव ॥ ८।५३॥  
  
सान्ध्यमस्तमितशेषमातपं रक्तलेखमपरा बिभर्ति दिक् ।  
साम्परायवसुधा सशोणितं मण्डलाग्रमिव तिर्यगुज्झितम् ॥ ८।५४॥  
  
यामिनीदिवससन्धिसम्भवे तेजसि व्यवहिते सुमेरुणा ।  
एतदन्धतमसं निरङ्कुशं दिक्षु दीर्घनयने विजृम्भते ॥ ८।५५॥  
  
नोर्ध्वमीक्षणगतिर्न चाप्यधो नाभितो न पुरतो न पृष्ठतः ।  
लोक एष तिमिरौघवेष्टितो गर्भवास इव वर्तते निशि ॥ ८।५६॥  
  
शुद्धमाविलमवस्थितं चलं वक्रमार्जवगुणान्वितं च यत् ।  
सर्वमेव तमसा समीकृतं धिङ्महत्त्वमसतां हृतान्तरम् ॥ ८।५७॥  
  
नूनमुन्नमति यज्वनां पतिः शार्वरस्य तमसो निषिद्धये ।  
पुण्डरीकमुखि पूर्वदिङ्मुखं कैतकैरिव रजोभिरावृतम् ॥ ८।५८॥  
  
मन्दरान्तरितमूर्तिना निशा लक्ष्यते शशभृता सतारका ।  
त्वं मया प्रियसखीसमागता श्रोष्यतेव वचनानि पृष्ठतः ॥ ८।५९॥  
  
रुद्धनिर्गमनमा दिनक्षयात्पूर्वदृष्टतनुचन्द्रिकास्मितम् ।  
एतदुद्गिरति चन्द्रमण्डलं दिग्रहस्यमिव रात्रिचोदितम् ॥ ८।६०॥  
  
पश्य पक्वफलिनीफलत्विषा बिम्बलाञ्छितवियत्सरो ऽम्भसा ।  
विप्रकृष्टविवरं हिमांशुना चक्रवाकमिथुनं विडम्ब्यते ॥ ८।६१॥  
  
शक्यमोषधिपतेर्नवोदयाः कर्णपूररचनाकृते तव ।  
अप्रगल्भयवसूचिकोमलाश्छेत्तुमग्रनखसम्पुटैः कराः ॥ ८।६२॥  
  
अङ्गुलीभिरिव केशसञ्चयं सन्निगृह्य तिमिरं मरीचिभिः ।  
कुड्मलीकृतसरोजलोचनं चुम्बतीव रजनीमुखं शशी ॥ ८।६३॥  
  
पश्य पार्वति नवेन्दुरश्मिभिः सामिभिन्नतिमिरं नभस्तलम् ।  
लक्ष्यते द्विरदभोगदूषितं सम्प्रसीददिव मानसं सरः ॥ ८।६४॥  
  
रक्तभावमपहाय चन्द्रमा जात एष परिशुद्धमण्डलः ।  
विक्रिया न खलु कालदोषजा निर्मलप्रकृतिषु स्थिरोदया ॥ ८।६५॥  
  
उन्नतेषु शशिनः प्रभा स्थिता निम्नसंश्रयपरं निशातमः ।  
नूनमात्मसदृशी प्रकल्पिता वेधसेह गुणदोषयोर्गतिः ॥ ८।६६॥  
  
चन्द्रपादजनितप्रवृत्तिभिश्चन्द्रकान्तजलबिन्दुभिर्गिरिः ।  
मेखलातरुषु निद्रितानमून्बोधयत्यसमये शिखण्डिनः ॥ ८।६७॥  
  
कल्पवृक्षशिखरेषु सम्प्रति प्रस्फुरद्भिरिव पश्य सुन्दरि ।  
हारयष्टिगणनामिवांशुभिः कर्तुमागतकुतूहलः शशी ॥ ८।६८॥  
  
उन्नतावनतभाववत्तया चन्द्रिका सतिमिरा गिरेरियम् ।  
भक्तिभिर्बहुविधाभिरर्पिता भाति भूतिरिव मत्तदन्तिनः ॥ ८।६९॥  
  
एतदुच्छ्वसितपीतमैन्दवं वोढुमक्षममिव प्रभारसम् ।  
मुक्तषट्पदविरावमञ्जसा भिद्यते कुमुदमा निबन्धनात् ॥ ८।७०॥  
  
पश्य कल्पतरुलम्बि शुद्धया ज्योत्स्नया जनितरूपसंशयम् ।  
मारुते चलति चण्डि केवलं व्यज्यते विपरिवृत्तमंशुकम् ॥ ८।७१॥  
  
शक्यमङ्गुलिभिरुद्धृतैरधः शाखिनां पतितपुष्पपेशलैः ।  
पत्रजर्जरशशिप्रभालवैरेभिरुत्कचयितुं तवालकान् ॥ ८।७२॥  
  
एष चारुमुखि योगतारया युज्यते तरलबिम्बया शशी ।  
साध्वसादुपगतप्रकम्पया कन्ययेव नवदीक्षया वरः ॥ ८।७३॥  
  
पाकभिन्नशरकाण्डगौरयोरुल्लसत्प्रतिकृतिप्रसन्नयोः ।  
रोहतीव तव गण्डलेखयोश्चन्द्रबिम्बनिहिताक्ष्णि चन्द्रिका ॥ ८।७४॥  
  
लोहितार्कमणिभाजनार्पितं कल्पवृक्षमधु बिभ्रती स्वयम् ।  
त्वामियं स्थितिमतीमुपस्थिता गन्धमादनवनाधिदेवता ॥ ८।७५॥  
  
आर्द्रकेसरसुगन्धि ते मुखं मत्तरक्तनयनं स्वभावतः ।  
अत्र लब्धवसतिर्गुणान्तरं किं विलासिनि मदः करिष्यति ॥ ८।७६॥  
  
मान्यभक्तिरथवा सखीजनः सेव्यतामिदमनङ्गदीपनम् ।  
इत्युदारमभिधाय शङ्करस्तामपाययत पानमम्बिकाम् ॥ ८।७७॥  
  
पार्वती तदुपयोगसम्भवां विक्रियामपि सतां मनोहराम् ।  
अप्रतर्क्यविधियोगनिर्मितामाम्रतेव सहकारतां ययौ ॥ ८।७८॥  
  
तत्क्षणं विपरिवर्तितह्रियोर्नेष्यतोः शयनमिद्धरागयोः ।  
सा बभूव वशवर्तिनी द्वयोः शूलिनः सुवदना मदस्य च ॥ ८।७९॥  
  
घूर्णमाननयनं स्खलत्कथं स्वेदिबिन्दुमदकारणस्मितम्।  
आननेन न तु तावदीश्वरश्चक्षुषा चिरमुमामुखं पपौ ॥ ८।८०॥  
  
तां विलम्बितपनीयमेखलामुद्वहञ्जघनभारदुर्वहाम् ।  
ध्यानसम्भृतविभूतिरीश्वरः प्राविशन्मणिशिलागृहं रहः ॥ ८।८१॥  
  
तत्र हंसधवलोत्तरच्छदं जाह्नवीपुलिनचारुदर्शनम् ।  
अध्यशेत शयनं प्रियासखः शारदाभ्रमिव रोहिणीपतिः ॥ ८।८२॥  
  
क्लिष्टकेशमवलुप्तचन्दनं व्यत्ययार्पितनखं समत्सरम् ।  
तस्य तच्छिदुरमेखलागुणं पार्वतीरतमभून्न तृप्तये ॥ ८।८३॥  
  
केवलं प्रियतमादयालुना ज्योतिषामवनतासु पङ्क्तिषु ।  
तेन तत्परिगृहीतवक्षसा नेत्रमीलनकुतूहलं कृतम् ॥ ८।८४॥  
  
स व्यबुध्यत बुधस्तवोचितः शतकुम्भकमलाकरैः समम् ।  
मूर्च्छनापरिगृहीतकैशिकैः किन्नरैरुषसि गीतमङ्गलः ॥ ८।८५॥  
  
तौ क्षणं शिथिलितोपगूहनौ दम्पती चलितमानसोर्मयः ।  
पद्मभेदपिशुनाः सिषेविरे गन्धमादनवनान्तमारुताः ॥ ८।८६॥  
  
ऊरुमूलनखमार्गराजिभिस्तत्क्षणं हृतविलोचनो हरः ।  
वाससः प्रशिथिलस्य संयमं कुर्वतीं प्रियतमामवारयत् ॥ ८।८७॥  
  
स प्रजागरकषायलोचनं गाढदन्तपदताडिताधरम् ।  
आकुलालकमरंस्त रागवान्प्रेक्ष्य भिन्नतिलकं प्रियामुखम् ॥ ८।८८॥  
  
तेन भङ्गिविषमोत्तरच्छदं मध्यपिण्डितविसूत्रमेखलम् ।  
निर्मले ऽपि शयनं निशात्यये नोज्झितं चरणरागलाञ्छितम् ॥ ८।८९॥  
  
स प्रियामुखरसं दिवानिशं हर्षवृद्धिजननं सिषेविषुः ।  
दर्शनप्रणयिनामदृश्यतामाजगाम विजयानिवेदनात् ॥ ८।९०॥  
  
       समदिवसनिशीथं सङ्गिनस्तत्र शम्भोः  
       शतमगमदृतूनां साग्रमेका निशेव ।  
       न तु सुरतसुखेषु छिन्नतृष्णो बभूव  
       ज्वलन इव समुद्रान्तर्गतस्तज्जलेषु ॥ ८।९१॥  
  
  
Encoded by Utz Podzeit for Gretil collection  
  
