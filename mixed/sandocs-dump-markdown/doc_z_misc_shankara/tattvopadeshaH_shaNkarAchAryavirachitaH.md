---
Author: Adi Shankaracharya
Category: shankarAchArya, advice
Description/comments: Complete works 16 Prakarana 2
File name: tattvopadesha.itx
Indexextra: (works, Text)
Language: Sanskrit
Latest update: October 10, 2018
Location: doc_z_misc_shankara
Proofread by: Sunder Hattangadi sunderh at hotmail.com, Ferit Arav f.arav at home.nl
Send corrections to: Sanskrit@cheerful.com
Site access: https://sanskritdocuments.org
Subcategory: pramukha
Subject: philosophy/hinduism/religion
Sublocation: shankara
Text title: tattvopadesha
engtitle: tattvopadeshaH
itxtitle: tattvopadeshaH (shaNkarAchAryavirachitaH)
title: तत्त्वोपदेशः (शण्कराचार्यविरचितः)

---
  
 तत्त्वोपदेशः   
तत्त्वम्पदार्थशुद्ध्यर्थं गुरुः शिष्यं वचोऽब्रवीत् ।  
वाक्ये तत्त्वमसीत्यत्र त्वम्पदार्थं विवेचय ॥ १॥  
  
न त्वं देहोऽसि दृश्यत्वादुपजात्यादिमत्त्वतः ।  
भौतिकत्वादशुद्धत्वादनित्यत्त्वात्तथैव च ॥ २॥  
  
अदृश्यो रूपहीनस्त्वं जातिहीनोऽप्यभौतिकः ।  
शुद्धनित्योऽसि दृग्रूपो घटो यद्वन्न दृग्भवेत् ॥ ३॥  
  
न भवानिन्द्रियाण्येषां करणत्वेन या श्रुतिः ।  
प्रेरकस्त्वं पृथक्तेभ्यो न कर्ता करणं भवेत् ॥ ४॥  
  
नानैतान्येकरूपस्त्वं भिन्नस्तेभ्यः कुतः शृणु ।  
न चैकेन्द्रियरूपस्त्वं सर्वत्राहम्प्रतीतितः ॥ ५॥  
  
न तेषां समुदायोऽसि तेषामन्यतमस्य च ।  
विनाशेऽप्यात्मधीस्तावदस्ति स्यान्नैवमन्यथा ॥ ६॥  
  
प्रत्येकमपि तान्यात्मा नैव तत्र नयं शृणु ।  
नानास्वामिकदेहोऽयं नश्येद्भिन्नमताश्रयः ॥ ७॥  
  
नानात्माभिमतं नैव विरुद्धविषयत्वतः ।  
स्वाम्यैक्ये तु व्यवस्था स्यादेकपार्थिवदेशवत् ॥ ८॥  
  
न मनस्त्वं न वा प्राणो जडत्वादेव चैतयोः ।  
गतमन्यत्र मे चित्तमित्यन्यत्वानुभूतितः ॥ ९॥  
  
क्षुत्तृड्भ्यां पीडितः प्राणो ममायं चेति भेदतः ।  
तयोर्द्रष्टा पृथक्ताभ्यां घटद्रष्टा घटाद्यथा ॥ १०॥  
  
सुप्तौ लीनास्ति या बोधे सर्वं व्याप्नोति देहकम् ।  
चिच्छायया च सम्बद्धा न सा बुद्धिर्भवान्द्विज ॥ ११॥  
  
नानारूपवती बोधे सुप्तौ लीनातिचञ्चला ।  
यतो दृगेकरूपस्त्वं पृथक्तस्य प्रकाशकः ॥ १२॥  
  
सुप्तौ देहाद्यभावेऽपि साक्षी तेषां भवान्यतः ।  
स्वानुभूतिस्वरूपत्वान्नान्यस्तस्यास्ति भासकः ॥ १३॥  
  
प्रमाणं बोधयन्तं तं बोधं मानेन ये जनाः ।  
बुभुत्स्यन्ते त एधोभिर्दग्धुं वाञ्छन्ति पावकम् ॥ १४॥  
  
विश्वमात्मानुभवति तेनासौ नानुभूयते ।  
विश्वं प्रकाशयत्यात्मा तेनासौ न प्रकाश्यते ॥ १५॥  
  
ईदृशं तादृशं नैतन्न परोक्षं सदेव यत् ।  
तद्ब्रह्म त्वं न देहादिदृश्यरूपोऽसि सर्वदृक् ॥ १६॥  
  
इदन्त्वेनैव यद्भाति सर्वं तच्च निषिध्यते ।  
अवाच्यतत्त्वमनिदं न वेद्यं स्वप्रकाशतः ॥ १७॥  
  
सत्यं ज्ञानमनन्तं च ब्रह्मलक्षणमुच्यते ।  
सत्यत्वाज्ज्ञानरूपत्वादनन्तत्वात्त्वमेव हि ॥ १८॥  
  
सति देहाद्युपाधौ स्याज्जीवस्तस्य नियामकः ।  
ईश्वरः शक्त्युपाधित्वाद्द्व्योर्बाधे स्वयम्प्रभः ॥ १९॥  
  
अपेक्ष्यतेऽखिलैर्मानैर्न यन्मानमपेक्षते ।  
वेदवाक्यं प्रमाणं तद्ब्रह्मात्मावगतौ मतम् ॥ २०॥  
  
अतो हि तत्त्वमस्यादिवेदवाक्यं प्रमाणतः ।  
ब्रह्मणोऽस्ति यया युक्त्या सास्माभिः सम्प्रकीर्त्यते ॥ २१॥  
  
शोधिते त्वम्पदार्थे हि तत्त्वमस्यादि चिन्तितम् ।  
सम्भवेन्नान्यथा तस्माच्छोधनं कृतमादितः ॥ २२॥  
  
देहेन्द्रियादिधर्मान्यः स्वात्मन्यारोपयन्मृषा ।  
कर्तृत्वाद्यभिमानी च वाच्यार्थस्त्वम्पदस्य सः ॥ २३॥  
  
देहेन्द्रियादिसाक्षी यस्तेभ्यो भाति विलक्षणः ।  
स्वयं बोधस्वरूपत्वाल्लक्ष्यार्थस्त्वम्पदस्य सः ॥ २४॥  
  
वेदान्तवाक्यसंवेद्यविश्वातीताक्षराद्वयम् ।  
विशुद्धं यस्त्वसंवेद्यं लक्ष्यार्थस्तत्पदस्य सः ॥ २५॥  
  
सामानाधिकरण्यं हि पदयोस्तत्त्वमोर्द्वयोः ।  
सम्बन्धस्तेन वेदान्तैर्ब्रह्मैक्यं प्रतिपाद्यते ॥ २६॥  
  
भिन्नप्रवृत्तिहेतुत्वे पदयोरेकवस्तुनि ।  
वृत्तित्वं यत्तथैवैक्यं विभक्त्यन्तकयोस्तयोः ॥ २७॥  
  
सामानाधिकरण्यं तत्सम्प्रदायिभिरीरितम् ।  
तथा पदार्थयोरेव विशेषणविशेष्यता ॥ २८॥  
  
अयं सः सोऽयमितिवत्सम्बन्धो भवति द्वयोः ।  
प्रत्यक्त्वं सद्वितीयत्वं परोक्षत्वं च पूर्णता ॥ २९॥  
  
परस्परविरुद्धं स्यात्ततो भवति लक्षणा ।  
लक्ष्यलक्षणसम्बन्धः पदार्थप्रत्यगात्मनोः ॥ ३०॥  
  
मानान्तरोपरोधाच्च मुख्यार्थस्यापरिग्रहे ।  
मुख्यार्थस्याविनाभूते प्रवृत्तिर्लक्षणोच्यते ॥ ३१॥  
  
त्रिविधा लक्षणा ज्ञेया जहत्यजहती तथा ।  
अन्योभयात्मिका ज्ञेया तत्राद्या नैव सम्भवेत् ॥ ३२॥  
  
वाच्यार्थमखिलं त्यक्त्वा वृत्तिः स्याद्या तदन्विते ।  
गङ्गायां घोष इतिवज्जहती लक्षणा हि सा ॥ ३३॥  
  
वाच्यार्थस्यैकदेशस्य प्रकृते त्याग इष्यते ।  
जहती सम्भवेन्नैव सम्प्रदायविरोधतः ॥ ३४॥  
  
वाच्यार्थमपरित्यज्य वृत्तिरन्यार्थके तु या ।  
कथितेयमजहती शोणोऽयं धावतीतिवत् ॥ ३५॥  
  
न सम्भवति साप्यत्र वाच्यार्थेऽतिविरोधतः ।  
विरोधांशपरित्यागो दृश्यते प्रकृते यतः ॥ ३६॥  
  
वाच्यार्थस्यैकदेशं च परित्यज्यैकदेशकम् ।  
या बोधयति सा ज्ञेया तृतीया भागलक्षणा ॥ ३७॥  
  
सोऽयं विप्र इदं वाक्यं बोधयत्यादितस्तथा ।  
तत्कालत्वविशिष्टं च तथैतत्कालसंयुतम् ॥ ३८॥  
  
अतस्तयोर्विरुद्धं तत्तत्कालत्वादिधर्मकम् ।  
त्यक्त्वा वाक्यं यथा विप्रपिण्डं बोधयतीरितम् ॥ ३९॥  
  
तथैव प्रकृते तत्त्वमसीत्यत्र श्रुतौ शृणु ।  
प्रत्यक्त्वादीन्परित्यज्य जीवधर्मांस्त्वमःपदात् ॥ ४०॥  
  
सर्वज्ञत्वपरोक्षादीन्परित्यज्य ततःपदात् ।  
शुद्धं कूटस्थमद्वैतं बोधयत्यादरात्परम् ॥ ४१॥  
  
तत्त्वमोः पदयोरैक्यमेव तत्त्वमसीत्यलम् ।  
इत्थमैक्यावबोधेन सम्यग्ज्ञानं दृढं नयैः ॥ ४२॥  
  
अहं ब्रह्मेति विज्ञानं यस्य शोकं तरत्यसौ ।  
आत्मा प्रकाशमानोऽपि महावाक्यैस्तथैकता ॥ ४३॥  
  
तत्त्वमोर्बोध्यतेऽथापि पौर्वापर्यानुसारतः ।  
तथापि शक्यते नैव श्रीगुरोः करुणां विना ॥ ४४॥  
  
अपरोक्षयितुं लोके मूढैः पण्डितमानिभिः ।  
अन्तःकरणसंशुद्धौ स्वयं ज्ञानं प्रकाशते ॥ ४५॥  
  
वेदवाक्यैरतः किं स्याद्गुरुणेति न साम्प्रतम् ।  
आचार्यवान्पुरुषो हि वेदेत्येवं श्रुतिर्जगौ ॥ ४६॥  
  
अनादाविह संसारे बोधको गुरुरेव हि ।  
अतो ब्रह्मात्मवस्त्वैक्यं ज्ञात्वा दृश्यमसत्तया ॥ ४७॥  
  
अद्वैते ब्रह्मणि स्थेयं प्रत्यग्ब्रह्मात्मना सदा ।  
तत्प्रत्यक्षात्परिज्ञातमद्वैतब्रह्मचिद्घनम् ॥ ४८॥  
  
प्रतिपाद्यं तदेवात्र वेदान्तैर्न द्वयं जडम् ।  
सुखरूपं चिदद्वैतं दुःखरूपमसज्जडम् ॥ ४९॥  
  
वेदान्तैस्तद्द्वयं सम्यङ्निर्णीतं वस्तुतो नयात् ।  
अद्वैतमेव सत्यं त्वं विद्धि द्वैतमसत्सदा ॥ ५०॥  
  
शुद्धे कथमशुद्धः स्याद्दृश्यं मायामयं ततः ।  
शुक्तौ रूप्यं मृषा यद्वत्तथा विश्वं परात्मनि ॥ ५१॥  
  
विद्यते न स्वतः सत्त्वं नासतः सत्त्वमस्ति वा ।  
बाध्यत्वान्नैव सद्द्वैतं नासत्प्रत्यक्षभानतः ॥ ५२॥  
  
सदसन्न विरुद्धत्वादतोऽनिर्वाच्यमेव तत् ।  
यः पूर्वमेक एवासीत्सृष्ट्वा पश्चादिदं जगत् ॥ ५३॥  
  
प्रविष्टो जीवरूपेण स एवात्मा भवान्परः ।  
सच्चिदानन्द एव त्वं विस्मृत्यात्मतया परम् ॥ ५४॥  
  
जीवभावमनुप्राप्तः स एवात्मासि बोधतः ।  
अद्वयानन्दचिन्मात्रः शुद्धः साम्राज्यमागतः ॥ ५५॥  
  
कर्तृत्वादीनि यान्यासंस्त्वयि ब्रह्माद्वये परे ।  
तानीदानीं विचार्य त्वं किंस्वरूपाणि वस्तुतः ॥ ५६॥  
  
अत्रैव शृणु वृत्तान्तमपूर्वं श्रुतिभाषितम् ।  
कश्चिद्गान्धारदेशीयो महारत्नविभूषितः ॥ ५७॥  
  
स्वगृहे स्वाङ्गणे सुप्तः प्रमत्तः सन्कदाचन ।  
रात्रौ चौरः समागत्य भूषणानां प्रलोभितः ॥ ५८॥  
  
बद्ध्वा देशान्तरं चौरैर्नीतः सन्गहने वने ।  
भूषणान्यपहृत्यापि बद्धाक्षकरपादकः ॥ ५९॥  
  
निक्षिप्तो विपिनेऽतीव कुशकण्टकवृश्चिकैः ।  
व्यालव्याघ्रादिभिश्चैव सङ्कुले तरुसङ्कटे ॥ ६०॥  
  
व्यालादिदुष्टसत्वेभ्यो महारण्ये भयातुरः ।  
शिलाकण्टकदर्भाद्यैर्देहस्य प्रतिकूलकैः ॥ ६१॥  
  
क्रियमाणे विलुठने विशीर्णाङ्गोऽसमर्थकः ।  
क्षुत्तृडातपवाय्वग्न्यादिभिस्तप्तोऽतितापकैः ॥ ६२॥  
  
बन्धमुक्तौ तथा देशप्राप्तावेव सुदुःखधीः ।  
ददृशे कञ्चिदाक्रोशन्नैकं तत्रैव तस्थिवान् ॥ ६३॥  
  
तथा रागादिभिर्वर्गैः शत्रुभिर्दुःखदायिभिः ।  
चौरैर्देहाभिमानाद्यैः स्वानन्दधनहारिभिः ॥ ६४॥  
  
ब्रह्मानन्दे प्रमत्तः स्वाज्ञाननिद्रावशीकृतः ।  
बद्धस्त्वं बन्धनैर्भोगतृष्णाज्वरादिभिर्दृढम् ॥ ६५॥  
  
अद्वयानन्दरूपात्त्वां प्रच्याव्यातीव धूर्तकैः ।  
दूरनीतोऽसि देहेषु संसारारण्यभूमिषु ॥ ६६॥  
  
सर्वदुःखनिदानेषु शरीरादित्रयेषु च ।  
नानायोनिषु कर्मान्धवासनानिर्मितासु च ॥ ६७॥  
  
प्रवेशितोऽसि सृष्टोऽसि बद्धः स्वानन्ददृष्टितः ।  
अनादिकालमारभ्य दुःखं चानुभवन्सदा ॥ ६८॥  
  
जन्ममृत्युजरादोषनरकादिपरम्पराम् ।  
निरन्तरं विषण्णोऽनुभवन्नत्यन्तशोकवान् ॥ ६९॥  
  
अविद्याभूतबन्धस्य नवृत्तौ दुःखदस्य च ।  
स्वरूपानन्दसम्प्राप्तौ सत्योपायं न लब्धवान् ॥ ७०॥  
  
यथा गान्धारदेशीयश्चिरं दैवाद्दयालुभिः ।  
कैश्चित्पान्थैः परिप्राप्तैर्मुक्तदृष्ट्यादिबन्धनः ॥ ७१॥  
  
सः स्वस्थैरुपदिष्टश्च पण्डितो निश्चितात्मकः ।  
ग्रामाद्ग्रामान्तरं गच्छेन्मेधावी मार्गतत्परः ॥ ७२॥  
  
गत्वा गान्धारदेशं स स्वगृहं प्राप्य पूर्ववत् ।  
बान्धवैः सम्परिष्वक्तः सुखी भूत्वा स्थितोऽभवत् ॥ ७३॥  
  
त्वमप्येवमनेकेषु दुःखदायिषु जन्मसु ।  
भ्रान्तो दैवाच्छुभे मार्गे जातश्रद्धः सुकर्मकृत् ॥ ७४॥  
  
वर्णाश्रमाचारपरोऽवाप्तपुण्यमहोदयः ।  
ईश्वरानुग्रहाल्लब्धो ब्रह्मविद्गुरुसत्तमः ॥ ७५॥  
  
विधिवत्कृतसन्न्यासो विवेकादियुतः सुधीः ।  
प्राप्तो ब्रह्मोपदेशोऽद्य वैराग्याभ्यासतः परम् ॥ ७६॥  
  
पण्डितस्तत्र मेधावी युक्त्या वस्तु विचारयन् ।  
निदिध्यासनसम्पन्नः प्राप्तो हि त्वं परं पदम् ॥ ७७॥  
  
अतो ब्रह्मात्मविज्ञानमुपदिष्टं यथाविधि ।  
मयाचार्येण ते धीर सम्यक्तत्र प्रयत्नवान् ॥ ७८॥  
  
भूत्वा विमुक्तबन्धस्त्वं छिन्नद्वैतात्मसंशयः ।  
निर्द्वन्द्वो निःस्पृहो भूत्वा विचरस्व यथासुखम् ॥ ७९॥  
  
वस्तुतो निष्प्रपञ्चोऽसि नित्यमुक्तः स्वभावतः ।  
न ते बन्धविमोक्षौ स्तः कल्पितौ तौ यतस्त्वयि ॥ ८०॥  
  
न निरोधो न चोत्पत्तिर्न बद्धो न च साधकः ।  
न मुमुक्षुर्न वै मुक्त इत्येषा परमार्थता ॥ ८१॥  
  
श्रुतिसिद्धान्तसारोऽयं तथैव त्वं स्वया धिया ।  
संविचार्य निदिध्यास्य निजानन्दात्मकं परम् ॥ ८२॥  
  
साक्षात्कृत्वा परिच्छिन्नाद्वैतब्रह्माक्षरं स्वयम् ।  
जीवन्नेव विनिर्मुक्तो विश्रान्तः शान्तिमाश्रय ॥ ८३॥  
  
विचारणीया वेदान्ता वन्दनीयो गुरुः सदा ।  
गुरूणां वचनं पथ्यं दर्शनं सेवनं नृणाम् ॥ ८४॥  
  
गुरुर्ब्रह्म स्वयं साक्षात्सेव्यो वन्द्यो मुमुक्षुभिः ।  
नोद्वेजनीय एवायं कृतज्ञेन विवेकिना ॥ ८५॥  
  
यावदायुस्त्वया वन्द्यो वेदान्ता गुरुरीश्वरः ।  
मनसा कर्मणा वाचा श्रुतिरेवैष निश्चयः ॥ ८६॥  
  
भावाद्वैतं सदा कुर्यात्क्रियाद्वैतं न कर्हिचित् ।  
अद्वैतं त्रिषु लोकेषु नाद्वैतं गुरुणा सह ॥ ८७॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
तत्त्वोपदेशः सम्पूर्णः ॥  
  
  
Prooofread by Sunder HAttangadi sunderh at hotmail.com  
and Ferit Arav f.arav at home.nl  
  
