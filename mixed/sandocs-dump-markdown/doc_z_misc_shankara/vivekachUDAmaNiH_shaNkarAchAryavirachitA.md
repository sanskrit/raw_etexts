+++
"Text title" = "vivekachUDAmaNiH"
"File name" = "viveknew.itx"
itxtitle = "vivekachUDAmaNiH (shaNkarAchAryavirachitA)"
engtitle = "vivekachUDAmaNiH"
Category = "shankarAchArya"
Location = "doc_z_misc_shankara"
Sublocation = "shankara"
Author = "Shankaracharya"
Language = "Sanskrit"
Subject = "philosophy/hinduism/religion"
"Transliterated by" = "NA"
"Proofread by" = "NA, Kalyana Krrit kalyanakrrit at gmail.com, PSA Easwaran"
Description-comments = "Vivekashudamani, Advaita Ashram, (Swami Madhavananda)"
Indexextra = "(translation 1 2 3, 4, bhAShya, video class, Hindi)"
"Latest update" = "February 11, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "विवेकचूडामणिः (शण्कराचार्यविरचिता)"

+++
  
 विवेकचूडामणिः   
  
सर्ववेदान्तसिद्धान्तगोचरं तमगोचरम् ।  
गोविन्दं परमानन्दं सद्गुरुं प्रणतोऽस्म्यहम् ॥ १॥  
  
जन्तूनां नरजन्म दुर्लभमतः पुंस्त्वं ततो विप्रता  
तस्माद्वैदिकधर्ममार्गपरता विद्वत्त्वमस्मात्परम् ।  
आत्मानात्मविवेचनं स्वनुभवो ब्रह्मात्मना संस्थितिः  
मुक्तिर्नो शतजन्मकोटिसुकृतैः पुण्यैर्विना लभ्यते ॥ २॥ var  शतकोटिजन्मसु कृतैः  
  
दुर्लभं त्रयमेवैतद्देवानुग्रहहेतुकम् ।  
मनुष्यत्वं मुमुक्षुत्वं महापुरुषसंश्रयः ॥ ३॥  
  
लब्ध्वा कथञ्चिन्नरजन्म दुर्लभं var  कथञ्चिन्  
    तत्रापि पुंस्त्वं श्रुतिपारदर्शनम् ।  
यस्त्वात्ममुक्तौ न यतेत मूढधीः  
    स ह्यात्महा स्वं विनिहन्त्यसद्ग्रहात् ॥ ४॥ var  आत्महा स्वं  
  
इतः को न्वस्ति मूढात्मा यस्तु स्वार्थे प्रमाद्यति ।  
दुर्लभं मानुषं देहं प्राप्य तत्रापि पौरुषम् ॥ ५॥  
  
वदन्तु शास्त्राणि यजन्तु देवान् var  पठन्तु  
    कुर्वन्तु कर्माणि भजन्तु देवताः ।  
आत्मैक्यबोधेन विनापि मुक्ति- var  विना विमुक्तिः न  
    र्न सिध्यति ब्रह्मशतान्तरेऽपि ॥ ६॥  
  
अमृतत्त्वस्य नाशास्ति वित्तेनेत्येव हि श्रुतिः ।  
ब्रवीति कर्मणो मुक्तेरहेतुत्वं स्फुटं यतः ॥ ७॥  
  
अतो विमुक्त्यै प्रयतेत विद्वान्  
    सन्न्यस्तबाह्यार्थसुखस्पृहः सन् ।  
सन्तं महान्तं समुपेत्य देशिकं  
    तेनोपदिष्टार्थसमाहितात्मा ॥ ८॥  
  
उद्धरेदात्मनाऽऽआत्मानं मग्नं संसारवारिधौ ।  
योगारूढत्वमासाद्य सम्यग्दर्शननिष्ठया ॥ ९॥  
  
सन्न्यस्य सर्वकर्माणि भवबन्धविमुक्तये ।  
यत्यतां पण्डितैर्धीरैरात्माभ्यास उपस्थितैः ॥ १०॥  
  
चित्तस्य शुद्धये कर्म न तु वस्तूपलब्धये ।  
वस्तुसिद्धिर्विचारेण न किञ्चित्कर्मकोटिभिः ॥ ११॥  
  
सम्यग्विचारतः सिद्धा रज्जुतत्त्वावधारणा ।  
भ्रान्तोदितमहासर्पभयदुःखविनाशिनी ॥ १२॥ भ्रान्त्यो  
अर्थस्य निश्चयो दृष्टो विचारेण हितोक्तितः ।  
न स्नानेन न दानेन प्राणायमशतेन वा ॥ १३॥  
  
अधिकारिणमाशास्ते फलसिद्धिर्विशेषतः ।  
उपाया देशकालाद्याः सन्त्यस्मिन्सहकारिणः ॥ १४॥ सन्त्यस्यां  
अतो विचारः कर्तव्यो जिज्ञासोरात्मवस्तुनः ॥  
  
समासाद्य दयासिन्धुं गुरुं ब्रह्मविदुत्तमम् ॥ १५॥  
  
मेधावी पुरुषो विद्वानूहापोहविचक्षणः ।  
अधिकार्यात्मविद्यायामुक्तलक्षणलक्षितः ॥ १६॥  
  
विवेकिनो विरक्तस्य शमादिगुणशालिनः ।  
मुमुक्षोरेव हि ब्रह्मजिज्ञासायोग्यता मता ॥ १७॥  
  
साधनान्यत्र चत्वारि कथितानि मनीषिभिः ।  
येषु सत्स्वेव सन्निष्ठा यदभावे न सिध्यति ॥ १८॥  
  
आदौ नित्यानित्यवस्तुविवेकः परिगण्यते ।  
इहामुत्रफलभोगविरागस्तदनन्तरम् ।  
शमादिषट्कसम्पत्तिर्मुमुक्षुत्वमिति स्फुटम् ॥ १९॥  
  
ब्रह्म सत्यं जगन्मिथ्येत्येवंरूपो विनिश्चयः ।  
सोऽयं नित्यानित्यवस्तुविवेकः समुदाहृतः ॥ २०॥  
  
तद्वैराग्यं जिहासा या दर्शनश्रवणादिभिः । जुगुप्सा या  
देहादिब्रह्मपर्यन्ते ह्यनित्ये भोगवस्तुनि ॥ २१॥ भोग्यवस्तुनि  
विरज्य विषयव्राताद्दोषदृष्ट्या मुहुर्मुहुः ।  
स्वलक्ष्ये नियतावस्था मनसः शम उच्यते ॥ २२॥  
  
विषयेभ्यः परावर्त्य स्थापनं स्वस्वगोलके ।  
उभयेषामिन्द्रियाणां स दमः परिकीर्तितः ।  
बाह्यानालम्बनं वृत्तेरेषोपरतिरुत्तमा ॥ २३॥  
  
सहनं सर्वदुःखानामप्रतीकारपूर्वकम् ।  
चिन्ताविलापरहितं सा तितिक्षा निगद्यते ॥ २४॥  
  
शास्त्रस्य गुरुवाक्यस्य सत्यबुद्ध्यवधारणम् । सत्यबुद्ध्यावधारणा  
सा श्रद्धा कथिता सद्भिर्यया वस्तूपलभ्यते ॥ २५॥  
  
सर्वदा स्थापनं बुद्धेः शुद्धे ब्रह्मणि सर्वदा । सम्यगास्थापनं  
तत्समाधानमित्युक्तं न तु चित्तस्य लालनम् ॥ २६॥  
  
अहङ्कारादिदेहान्तान् बन्धानज्ञानकल्पितान् ।  
स्वस्वरूपावबोधेन मोक्तुमिच्छा मुमुक्षुता ॥ २७॥  
  
मन्दमध्यमरूपापि वैराग्येण शमादिना ।  
प्रसादेन गुरोः सेयं प्रवृद्धा सूयते फलम् ॥ २८॥  
  
वैराग्यं च मुमुक्षुत्वं तीव्रं यस्य तु विद्यते ।  
तस्मिन्नेवार्थवन्तः स्युः फलवन्तः शमादयः ॥ २९॥  
  
एतयोर्मन्दता यत्र विरक्तत्वमुमुक्षयोः ।  
मरौ सलिलवत्तत्र शमादेर्भानमात्रता ॥ ३०॥  
  
मोक्षकारणसामग्र्यां भक्तिरेव गरीयसी ।  
स्वस्वरूपानुसन्धानं भक्तिरित्यभिधीयते ॥ ३१॥  
  
स्वात्मतत्त्वानुसन्धानं भक्तिरित्यपरे जगुः ।  
उक्तसाधनसम्पन्नस्तत्त्वजिज्ञासुरात्मनः ।  
उपसीदेद्गुरुं प्राज्ञं यस्माद्बन्धविमोक्षणम् ॥ ३२॥  
  
श्रोत्रियोऽवृजिनोऽकामहतो यो ब्रह्मवित्तमः ।  
ब्रह्मण्युपरतः शान्तो निरिन्धन इवानलः ।  
अहेतुकदयासिन्धुर्बन्धुरानमतां सताम् ॥ ३३॥  
  
तमाराध्य गुरुं भक्त्या प्रह्वप्रश्रयसेवनैः । प्रह्वः  
प्रसन्नं तमनुप्राप्य पृच्छेज्ज्ञातव्यमात्मनः ॥ ३४॥  
  
स्वामिन्नमस्ते नतलोकबन्धो  
    कारुण्यसिन्धो पतितं भवाब्धौ ।  
मामुद्धरात्मीयकटाक्षदृष्ट्या  
    ऋज्व्यातिकारुण्यसुधाभिवृष्ट्या ॥ ३५॥  
  
दुर्वारसंसारदवाग्नितप्तं  
    दोधूयमानं दुरदृष्टवातैः ।  
भीतं प्रपन्नं परिपाहि मृत्योः  
    शरण्यमन्यद्यदहं न जाने ॥ ३६॥ अन्यं  
शान्ता महान्तो निवसन्ति सन्तो  
    वसन्तवल्लोकहितं चरन्तः ।  
तीर्णाः स्वयं भीमभवार्णवं जना-  
    नहेतुनान्यानपि तारयन्तः ॥ ३७॥  
  
अयं स्वभावः स्वत एव यत्पर-  
    श्रमापनोदप्रवणं महात्मनाम् ।  
सुधांशुरेष स्वयमर्ककर्कश-  
    प्रभाभितप्तामवति क्षितिं किल ॥ ३८॥  
  
ब्रह्मानन्दरसानुभूतिकलितैः पूतैः सुशीतैर्युतै-  var  सुशीतैः सितैः  
र्युष्मद्वाक्कलशोज्झितैः श्रुतिसुखैर्वाक्यामृतैः सेचय ।  
सन्तप्तं भवतापदावदहनज्वालाभिरेनं प्रभो  
धन्यास्ते भवदीक्षणक्षणगतेः पात्रीकृताः स्वीकृताः ॥ ३९॥  
  
कथं तरेयं भवसिन्धुमेतं  
    का वा गतिर्मे कतमोऽस्त्युपायः ।  
जाने न किञ्चित्कृपयाऽव मां प्रभो  
    संसारदुःखक्षतिमातनुष्व ॥ ४०॥  
  
तथा वदन्तं शरणागतं स्वं  
    संसारदावानलतापतप्तम् ।  
निरीक्ष्य कारुण्यरसार्द्रदृष्ट्या  
    दद्यादभीतिं सहसा महात्मा ॥ ४१॥  
  
विद्वान् स तस्मा उपसत्तिमीयुषे  
    मुमुक्षवे साधु यथोक्तकारिणे ।  
प्रशान्तचित्ताय शमान्विताय  
    तत्त्वोपदेशं कृपयैव कुर्यात् ॥ ४२॥  
  
मा भैष्ट विद्वंस्तव नास्त्यपायः  
    संसारसिन्धोस्तरणेऽस्त्युपायः ।  
येनैव याता यतयोऽस्य पारं  
    तमेव मार्गं तव निर्दिशामि ॥ ४३॥  
  
अस्त्युपायो महान्कश्चित्संसारभयनाशनः ।  
तेन तीर्त्वा भवाम्भोधिं परमानन्दमाप्स्यसि ॥ ४४॥  
  
वेदान्तार्थविचारेण जायते ज्ञानमुत्तमम् ।  
तेनात्यन्तिकसंसारदुःखनाशो भवत्यनु ॥ ४५॥  
  
श्रद्धाभक्तिध्यानयोगान्मुमुक्षोः  
    मुक्तेर्हेतून्वक्ति साक्षाच्छ्रुतेर्गीः ।  
यो वा एतेष्वेव तिष्ठत्यमुष्य  
    मोक्षोऽविद्याकल्पिताद्देहबन्धात् ॥ ४६॥  
  
अज्ञानयोगात्परमात्मनस्तव  
    ह्यनात्मबन्धस्तत एव संसृतिः ।  
तयोर्विवेकोदितबोधवह्निः  
    अज्ञानकार्यं प्रदहेत्समूलम् ॥ ४७॥  
  
          शिष्य उवाच ।  
कृपया श्रूयतां स्वामिन्प्रश्नोऽयं क्रियते मया ।  
यदुत्तरमहं श्रुत्वा कृतार्थः स्यां भवन्मुखात् ॥ ४८॥  
  
को नाम बन्धः कथमेष आगतः  
    कथं प्रतिष्ठास्य कथं विमोक्षः ।  
कोऽसावनात्मा परमः क आत्मा  
    तयोर्विवेकः कथमेतदुच्यताम् ॥ ४९॥  
  
          श्रीगुरुवाच ।  
धन्योऽसि कृतकृत्योऽसि पावितं ते कुलं त्वया । पावितं  
यदविद्याबन्धमुक्त्या ब्रह्मीभवितुमिच्छसि ॥ ५०॥  
  
ऋणमोचनकर्तारः पितुः सन्ति सुतादयः ।  
बन्धमोचनकर्ता तु स्वस्मादन्यो न कश्चन ॥ ५१॥  
  
मस्तकन्यस्तभारादेर्दुःखमन्यैर्निवार्यते ।  
क्षुधादिकृतदुःखं तु विना स्वेन न केनचित् ॥ ५२॥  
  
पथ्यमौषधसेवा च क्रियते येन रोगिणा ।  
आरोग्यसिद्धिर्दृष्टाऽस्य नान्यानुष्ठितकर्मणा ॥ ५३॥  
  
वस्तुस्वरूपं स्फुटबोधचक्षुषा  
    स्वेनैव वेद्यं न तु पण्डितेन ।  
चन्द्रस्वरूपं निजचक्षुषैव  
    ज्ञातव्यमन्यैरवगम्यते किम् ॥ ५४॥  
  
अविद्याकामकर्मादिपाशबन्धं विमोचितुम् ।  
कः शक्नुयाद्विनाऽऽत्मानं कल्पकोटिशतैरपि ॥ ५५॥  
  
न योगेन न साङ्ख्येन कर्मणा नो न विद्यया ।  
ब्रह्मात्मैकत्वबोधेन मोक्षः सिध्यति नान्यथा ॥ ५६॥  
  
वीणाया रूपसौन्दर्यं तन्त्रीवादनसौष्ठवम् ।  
प्रजारञ्जनमात्रं तन्न साम्राज्याय कल्पते ॥ ५७॥  
  
वाग्वैखरी शब्दझरी शास्त्रव्याख्यानकौशलम् ।  
वैदुष्यं विदुषां तद्वद्भुक्तये न तु मुक्तये ॥ ५८॥  
  
अविज्ञाते परे तत्त्वे शास्त्राधीतिस्तु निष्फला ।  
विज्ञातेऽपि परे तत्त्वे शास्त्राधीतिस्तु निष्फला ॥ ५९॥  
  
शब्दजालं महारण्यं चित्तभ्रमणकारणम् ।  
अतः प्रयत्नाज्ज्ञातव्यं तत्त्वज्ञैस्तत्त्वमात्मनः ॥ ६०॥ तत्त्वज्ञात्तत्त्व  
अज्ञानसर्पदष्टस्य ब्रह्मज्ञानौषधं विना ।  
किमु वेदैश्च शास्त्रैश्च किमु मन्त्रैः किमौषधैः ॥ ६१॥  
  
न गच्छति विना पानं व्याधिरौषधशब्दतः ।  
विनाऽपरोक्षानुभवं ब्रह्मशब्दैर्न मुच्यते ॥ ६२॥  
  
अकृत्वा दृश्यविलयमज्ञात्वा तत्त्वमात्मनः ।  
ब्रह्मशब्दैः कुतो मुक्तिरुक्तिमात्रफलैर्नृणाम् ॥ ६३॥ बाह्यशब्दैः  
अकृत्वा शत्रुसंहारमगत्वाखिलभूश्रियम् ।  
राजाहमिति शब्दान्नो राजा भवितुमर्हति ॥ ६४॥  
  
आप्तोक्तिं खननं तथोपरिशिलाद्युत्कर्षणं स्वीकृतिं  var  परिशिलापाकर्षणं  
निक्षेपः समपेक्षते न हि बहिःशब्दैस्तु निर्गच्छति ।  
तद्वद्ब्रह्मविदोपदेशमननध्यानादिभिर्लभ्यते  
मायाकार्यतिरोहितं स्वममलं तत्त्वं न दुर्युक्तिभिः ॥ ६५॥  
  
तस्मात्सर्वप्रयत्नेन भवबन्धविमुक्तये ।  
स्वैरेव यत्नः कर्तव्यो रोगादाविव पण्डितैः ॥ ६६॥ रोगादेरिव  
यस्त्वयाद्य कृतः प्रश्नो वरीयाञ्छास्त्रविन्मतः । सम्मतः  
सूत्रप्रायो निगूढार्थो ज्ञातव्यश्च मुमुक्षुभिः ॥ ६७॥  
  
शृणुष्वावहितो विद्वन्यन्मया समुदीर्यते ।  
तदेतच्छ्रवणात्सद्यो भवबन्धाद्विमोक्ष्यसे ॥ ६८॥  
  
मोक्षस्य हेतुः प्रथमो निगद्यते  
    वैराग्यमत्यन्तमनित्यवस्तुषु ।  
ततः शमश्चापि दमस्तितिक्षा  
    न्यासः प्रसक्ताखिलकर्मणां भृशम् ॥ ६९॥  
  
ततः श्रुतिस्तन्मननं सतत्त्व-  
    ध्यानं चिरं नित्यनिरन्तरं मुनेः ।  
ततोऽविकल्पं परमेत्य विद्वान्  
    इहैव निर्वाणसुखं समृच्छति ॥ ७०॥  
  
यद्बोद्धव्यं तवेदानीमात्मानात्मविवेचनम् ।  
तदुच्यते मया सम्यक् श्रुत्वात्मन्यवधारय ॥ ७१॥  
  
मज्जास्थिमेदःपलरक्तचर्म-  
    त्वगाह्वयैर्धातुभिरेभिरन्वितम् ।  
पादोरुवक्षोभुजपृष्ठमस्तकैः  
    अङ्गैरुपाङ्गैरुपयुक्तमेतत् ॥ ७२॥  
  
अहम्ममेति प्रथितं शरीरं  
    मोहास्पदं स्थूलमितीर्यते बुधैः ।  
नभोनभस्वद्दहनाम्बुभूमयः  
    सूक्ष्माणि भूतानि भवन्ति तानि ॥ ७३॥  
  
परस्परांशैर्मिलितानि भूत्वा  
    स्थूलानि च स्थूलशरीरहेतवः ।  
मात्रास्तदीया विषया भवन्ति  
    शब्दादयः पञ्च सुखाय भोक्तुः ॥ ७४॥  
  
य एषु मूढा विषयेषु बद्धा  
    रागोरुपाशेन सुदुर्दमेन ।  
आयान्ति निर्यान्त्यध ऊर्ध्वमुच्चैः  
    स्वकर्मदूतेन जवेन नीताः ॥ ७५॥  
  
शब्दादिभिः पञ्चभिरेव पञ्च  
    पञ्चत्वमापुः स्वगुणेन बद्धाः ।  
कुरङ्गमातङ्गपतङ्गमीन-  
    भृङ्गा नरः पञ्चभिरञ्चितः किम् ॥ ७६॥  
  
दोषेण तीव्रो विषयः कृष्णसर्पविषादपि ।  
विषं निहन्ति भोक्तारं द्रष्टारं चक्षुषाप्ययम् ॥ ७७॥  
  
विषयाशामहापाशाद्यो विमुक्तः सुदुस्त्यजात् ।  
स एव कल्पते मुक्त्यै नान्यः षट्शास्त्रवेद्यपि ॥ ७८॥  
  
आपातवैराग्यवतो मुमुक्षून्  
    भवाब्धिपारं प्रतियातुमुद्यतान् ।  
आशाग्रहो मज्जयतेऽन्तराले  
    निगृह्य कण्ठे विनिवर्त्य वेगात् ॥ ७९॥  
  
विषयाख्यग्रहो येन सुविरक्त्यसिना हतः ।  
स गच्छति भवाम्भोधेः पारं प्रत्यूहवर्जितः ॥ ८०॥  
  
विषमविषयमार्गैर्गच्छतोऽनच्छबुद्धेः  var  विषयमार्गे गच्छतो  
    प्रतिपदमभियातो मृत्युरप्येष विद्धि ।   var  प्रतिपदमभिघातो मृत्युरप्येष सिद्धः  
हितसुजनगुरूक्त्या गच्छतः स्वस्य युक्त्या  
    प्रभवति फलसिद्धिः सत्यमित्येव विद्धि ॥ ८१॥  
  
मोक्षस्य काङ्क्षा यदि वै तवास्ति  
    त्यजातिदूराद्विषयान्विषं यथा ।  
पीयूषवत्तोषदयाक्षमार्जव-  
    प्रशान्तिदान्तीर्भज नित्यमादरात् ॥ ८२॥  
  
अनुक्षणं यत्परिहृत्य कृत्यं  
    अनाद्यविद्याकृतबन्धमोक्षणम् ।  
देहः परार्थोऽयममुष्य पोषणे  
    यः सज्जते स स्वमनेन हन्ति ॥ ८३॥  
  
शरीरपोषणार्थी सन् य आत्मानं दिदृक्षति । दिदृक्षते  
ग्राहं दारुधिया धृत्वा नदीं तर्तुं स गच्छति ॥ ८४॥ स इच्छति  
मोह एव महामृत्युर्मुमुक्षोर्वपुरादिषु ।  
मोहो विनिर्जितो येन स मुक्तिपदमर्हति ॥ ८५॥  
  
मोहं जहि महामृत्युं देहदारसुतादिषु ।  
यं जित्वा मुनयो यान्ति तद्विष्णोः परमं पदम् ॥ ८६॥  
  
त्वङ्मांसरुधिरस्नायुमेदोमज्जास्थिसङ्कुलम् ।  
पूर्णं मूत्रपुरीषाभ्यां स्थूलं निन्द्यमिदं वपुः ॥ ८७॥  
  
पञ्चीकृतेभ्यो भूतेभ्यः स्थूलेभ्यः पूर्वकर्मणा ।  
समुत्पन्नमिदं स्थूलं भोगायतनमात्मनः ।  
अवस्था जागरस्तस्य स्थूलार्थानुभवो यतः ॥ ८८॥  
  
बाह्येन्द्रियैः स्थूलपदार्थसेवां  
    स्रक्चन्दनस्त्र्यादिविचित्ररूपाम् ।  
करोति जीवः स्वयमेतदात्मना  
    तस्मात्प्रशस्तिर्वपुषोऽस्य जागरे ॥ ८९॥  
  
सर्वोऽपि बाह्यसंसारः पुरुषस्य यदाश्रयः ।  
विद्धि देहमिदं स्थूलं गृहवद्गृहमेधिनः ॥ ९०॥  
  
स्थूलस्य सम्भवजरामरणानि धर्माः  
    स्थौल्यादयो बहुविधाः शिशुताद्यवस्थाः ।  
वर्णाश्रमादिनियमा बहुधाऽऽमयाः स्युः  
    पूजावमानबहुमानमुखा विशेषाः ॥ ९१॥  
  
बुद्धीन्द्रियाणि श्रवणं त्वगक्षि  
    घ्राणं च जिह्वा विषयावबोधनात् ।  
वाक्पाणिपादा गुदमप्युपस्थः  var  उपस्थं  
    कर्मेन्द्रियाणि प्रवणेन कर्मसु ॥ ९२॥ प्रवणानि  
निगद्यतेऽन्तःकरणं मनोधीः  
    अहङ्कृतिश्चित्तमिति स्ववृत्तिभिः ।  
मनस्तु सङ्कल्पविकल्पनादिभिः  
    बुद्धिः पदार्थाध्यवसायधर्मतः ॥ ९३॥  
  
अत्राभिमानादहमित्यहङ्कृतिः ।  
    स्वार्थानुसन्धानगुणेन चित्तम् ॥ ९४॥  
  
प्राणापानव्यानोदानसमाना भवत्यसौ प्राणः ।  
स्वयमेव वृत्तिभेदाद्विकृतिभेदात्सुवर्णसलिलादिवत् ॥ ९५॥ विकृतेर्भेदात्सुवर्णसलिलमिव  
वागादि पञ्च श्रवणादि पञ्च  
    प्राणादि पञ्चाभ्रमुखानि पञ्च ।  
बुद्ध्याद्यविद्यापि च कामकर्मणी  
    पुर्यष्टकं सूक्ष्मशरीरमाहुः ॥ ९६॥  
  
इदं शरीरं शृणु सूक्ष्मसंज्ञितं  
    लिङ्गं त्वपञ्चीकृतभूतसम्भवम् ।  
सवासनं कर्मफलानुभावकं  
    स्वाज्ञानतोऽनादिरुपाधिरात्मनः ॥ ९७॥  
  
स्वप्नो भवत्यस्य विभक्त्यवस्था  
    स्वमात्रशेषेण विभाति यत्र ।  
स्वप्ने तु बुद्धिः स्वयमेव जाग्रत्  
    कालीननानाविधवासनाभिः ॥ ९८॥  
  
कर्त्रादिभावं प्रतिपद्य राजते  
    यत्र स्वयं भाति ह्ययं परात्मा । स्वयञ्ज्योतिरयं  
धीमात्रकोपाधिरशेषसाक्षी  
    न लिप्यते तत्कृतकर्मलेशैः । कर्मलेपैः  
यस्मादसङ्गस्तत एव कर्मभिः  
    न लिप्यते किञ्चिदुपाधिना कृतैः ॥ ९९॥  
  
सर्वव्यापृतिकरणं लिङ्गमिदं स्याच्चिदात्मनः पुंसः ।  
वास्यादिकमिव तक्ष्णस्तेनैवात्मा भवत्यसङ्गोऽयम् ॥ १००॥  
  
अन्धत्वमन्दत्वपटुत्वधर्माः  
    सौगुण्यवैगुण्यवशाद्धि चक्षुषः ।  
बाधिर्यमूकत्वमुखास्तथैव  
    श्रोत्रादिधर्मा न तु वेत्तुरात्मनः ॥ १०१॥  
  
उच्छ्वासनिःश्वासविजृम्भणक्षु-  
    त्प्रस्यन्दनाद्युत्क्रमणादिकाः क्रियाः । प्रस्पन्दनाद्य्  
प्राणादिकर्माणि वदन्ति तज्ञाः  var  तज्ज्ञाः  
    प्राणस्य धर्मावशनापिपासे ॥ १०२॥  
  
अन्तःकरणमेतेषु चक्षुरादिषु वर्ष्मणि ।  
अहमित्यभिमानेन तिष्ठत्याभासतेजसा ॥ १०३॥  
  
अहङ्कारः स विज्ञेयः कर्ता भोक्ताभिमान्ययम् ।  
सत्त्वादिगुणयोगेन चावस्थात्रयमश्नुते ॥ १०४॥ योगेनावस्थात्रितयम्श्नुते  
विषयाणामानुकूल्ये सुखी दुःखी विपर्यये ।  
सुखं दुःखं च तद्धर्मः सदानन्दस्य नात्मनः ॥ १०५॥  
  
आत्मार्थत्वेन हि प्रेयान्विषयो न स्वतः प्रियः ।  
स्वत एव हि सर्वेषामात्मा प्रियतमो यतः ।  
तत आत्मा सदानन्दो नास्य दुःखं कदाचन ॥ १०६॥  
  
यत्सुषुप्तौ निर्विषय आत्मानन्दोऽनुभूयते ।  
श्रुतिः प्रत्यक्षमैतिह्यमनुमानं च जाग्रति ॥ १०७॥  
  
अव्यक्तनाम्नी परमेशशक्तिः  
    अनाद्यविद्या त्रिगुणात्मिका परा ।  
कार्यानुमेया सुधियैव माया  
    यया जगत्सर्वमिदं प्रसूयते ॥ १०८॥  
  
सन्नाप्यसन्नाप्युभयात्मिका नो  
    भिन्नाप्यभिन्नाप्युभयात्मिका नो ।  
साङ्गाप्यनङ्गा ह्युभयात्मिका नो  var  अनङ्गाप्युभयात्मिका  
    महाद्भुताऽनिर्वचनीयरूपा ॥ १०९॥  
  
शुद्धाद्वयब्रह्मविबोधनाश्या  
    सर्पभ्रमो रज्जुविवेकतो यथा ।  
रजस्तमःसत्त्वमिति प्रसिद्धा  
    गुणास्तदीयाः प्रथितैः स्वकार्यैः ॥ ११०॥  
  
विक्षेपशक्ती रजसः क्रियात्मिका  
    यतः प्रवृत्तिः प्रसृता पुराणी ।  
रागादयोऽस्याः प्रभवन्ति नित्यं  
    दुःखादयो ये मनसो विकाराः ॥ १११॥  
  
कामः क्रोधो लोभदम्भाद्यसूया  var  लोभदम्भाभ्यसूया  
    अहङ्कारेर्ष्यामत्सराद्यास्तु घोराः ।  
धर्मा एते राजसाः पुम्प्रवृत्ति-  
    र्यस्मादेषा तद्रजो बन्धहेतुः ॥ ११२॥ यस्मादेतत्तद्रजो  
एषाऽऽवृतिर्नाम तमोगुणस्य  
    शक्तिर्मया वस्त्ववभासतेऽन्यथा । शक्तिर्यया  
सैषा निदानं पुरुषस्य संसृतेः  
    विक्षेपशक्तेः प्रवणस्य हेतुः ॥ ११३॥ प्रसरस्य  
प्रज्ञावानपि पण्डितोऽपि चतुरोऽप्यत्यन्तसूक्ष्मात्मदृग्-  var  सूक्ष्मार्थदृग्  
व्यालीढस्तमसा न वेत्ति बहुधा सम्बोधितोऽपि स्फुटम् ।  
भ्रान्त्यारोपितमेव साधु कलयत्यालम्बते तद्गुणान्  
हन्तासौ प्रबला दुरन्ततमसः शक्तिर्महत्यावृतिः ॥ ११४॥  
  
अभावना वा विपरीतभावनाऽ-  var  विपरीतभावना  
    सम्भावना विप्रतिपत्तिरस्याः ।  
संसर्गयुक्तं न विमुञ्चति ध्रुवं  
    विक्षेपशक्तिः क्षपयत्यजस्रम् ॥ ११५॥  
  
अज्ञानमालस्यजडत्वनिद्रा-  
    प्रमादमूढत्वमुखास्तमोगुणाः ।  
एतैः प्रयुक्तो न हि वेत्ति किञ्चित्  
    निद्रालुवत्स्तम्भवदेव तिष्ठति ॥ ११६॥  
  
सत्त्वं विशुद्धं जलवत्तथापि  
    ताभ्यां मिलित्वा सरणाय कल्पते ।  
यत्रात्मबिम्बः प्रतिबिम्बितः सन्  
    प्रकाशयत्यर्क इवाखिलं जडम् ॥ ११७॥  
  
मिश्रस्य सत्त्वस्य भवन्ति धर्माः  
    त्वमानिताद्या नियमा यमाद्याः ।  
श्रद्धा च भक्तिश्च मुमुक्षुता च  
    दैवी च सम्पत्तिरसन्निवृत्तिः ॥ ११८॥  
  
विशुद्धसत्त्वस्य गुणाः प्रसादः  
    स्वात्मानुभूतिः परमा प्रशान्तिः ।  
तृप्तिः प्रहर्षः परमात्मनिष्ठा  
    यया सदानन्दरसं समृच्छति ॥ ११९॥  
  
अव्यक्तमेतत्त्रिगुणैर्निरुक्तं  
    तत्कारणं नाम शरीरमात्मनः ।  
सुषुप्तिरेतस्य विभक्त्यवस्था  
    प्रलीनसर्वेन्द्रियबुद्धिवृत्तिः ॥ १२०॥  
  
सर्वप्रकारप्रमितिप्रशान्तिः  
    बीजात्मनावस्थितिरेव बुद्धेः ।  
सुषुप्तिरेतस्य किल प्रतीतिः  var  सुषुप्तिरत्रास्य  
    किञ्चिन्न वेद्मीति जगत्प्रसिद्धेः ॥ १२१॥  
  
देहेन्द्रियप्राणमनोऽहमादयः  
    सर्वे विकारा विषयाः सुखादयः ।  
व्योमादिभूतान्यखिलं च विश्वं  
    अव्यक्तपर्यन्तमिदं ह्यनात्मा ॥ १२२॥  
  
माया मायाकार्यं सर्वं महदादिदेहपर्यन्तम् ।  
असदिदमनात्मतत्त्वं विद्धि त्वं मरुमरीचिकाकल्पम् ॥ १२३॥  
  
अथ ते सम्प्रवक्ष्यामि स्वरूपं परमात्मनः ।  
यद्विज्ञाय नरो बन्धान्मुक्तः कैवल्यमश्नुते ॥ १२४॥  
  
अस्ति कश्चित्स्वयं नित्यमहम्प्रत्ययलम्बनः ।  
अवस्थात्रयसाक्षी सन्पञ्चकोशविलक्षणः ॥ १२५॥  
  
यो विजानाति सकलं जाग्रत्स्वप्नसुषुप्तिषु ।  
बुद्धितद्वृत्तिसद्भावमभावमहमित्ययम् ॥ १२६॥  
  
यः पश्यति स्वयं सर्वं यं न पश्यति कश्चन । किञ्चन  
यश्चेतयति बुद्ध्यादि न तद्यं चेतयत्ययम् ॥ १२७॥  
  
येन विश्वमिदं व्याप्तं यं न व्याप्नोति किञ्चन ।  
आभारूपमिदं सर्वं यं भान्तमनुभात्ययम् ॥ १२८॥  
  
यस्य सन्निधिमात्रेण देहेन्द्रियमनोधियः ।  
विषयेषु स्वकीयेषु वर्तन्ते प्रेरिता इव ॥ १२९॥  
  
अहङ्कारादिदेहान्ता विषयाश्च सुखादयः ।  
वेद्यन्ते घटवद्येन नित्यबोधस्वरूपिणा ॥ १३०॥  
  
एषोऽन्तरात्मा पुरुषः पुराणो  
    निरन्तराखण्डसुखानुभूतिः ।  
सदैकरूपः प्रतिबोधमात्रो  
    येनेषिता वागसवश्चरन्ति ॥ १३१॥  
  
अत्रैव सत्त्वात्मनि धीगुहायां  
    अव्याकृताकाश उशत्प्रकाशः । उरुप्रकाशः  
आकाश उच्चै रविवत्प्रकाशते  
    स्वतेजसा विश्वमिदं प्रकाशयन् ॥ १३२॥  
  
ज्ञाता मनोऽहङ्कृतिविक्रियाणां  
    देहेन्द्रियप्राणकृतक्रियाणाम् ।  
अयोऽग्निवत्ताननुवर्तमानो  
    न चेष्टते नो विकरोति किञ्चन ॥ १३३॥  
  
न जायते नो म्रियते न वर्धते  
    न क्षीयते नो विकरोति नित्यः ।  
विलीयमानेऽपि वपुष्यमुष्मि-  
    न्न लीयते कुम्भ इवाम्बरं स्वयम् ॥ १३४॥  
  
प्रकृतिविकृतिभिन्नः शुद्धबोधस्वभावः  
    सदसदिदमशेषं भासयन्निर्विशेषः ।  
विलसति परमात्मा जाग्रदादिष्ववस्था-  
    स्वहमहमिति साक्षात्साक्षिरूपेण बुद्धेः ॥ १३५॥  
  
नियमितमनसामुं त्वं स्वमात्मानमात्म-  
    न्ययमहमिति साक्षाद्विद्धि बुद्धिप्रसादात् ।  
जनिमरणतरङ्गापारसंसारसिन्धुं  
    प्रतर भव कृतार्थो ब्रह्मरूपेण संस्थः ॥ १३६॥  
  
अत्रानात्मन्यहमिति मतिर्बन्ध एषोऽस्य पुंसः  
    प्राप्तोऽज्ञानाज्जननमरणक्लेशसम्पातहेतुः ।  
येनैवायं वपुरिदमसत्सत्यमित्यात्मबुद्ध्या  
    पुष्यत्युक्षत्यवति विषयैस्तन्तुभिः कोशकृद्वत् ॥ १३७॥  
  
अतस्मिंस्तद्बुद्धिः प्रभवति विमूढस्य तमसा  
विवेकाभावाद्वै स्फुरति भुजगे रज्जुधिषणा ।  
ततोऽनर्थव्रातो निपतति समादातुरधिकः  
ततो योऽसद्ग्राहः स हि भवति बन्धः शृणु सखे ॥ १३८॥  
  
अखण्डनित्याद्वयबोधशक्त्या  
    स्फुरन्तमात्मानमनन्तवैभवम् ।  
समावृणोत्यावृतिशक्तिरेषा  
    तमोमयी राहुरिवार्कबिम्बम् ॥ १३९॥  
  
तिरोभूते स्वात्मन्यमलतरतेजोवति पुमान्  
    अनात्मानं मोहादहमिति शरीरं कलयति ।  
ततः कामक्रोधप्रभृतिभिरमुं बन्धनगुणैः  var  बन्धकगुणैः  
    परं विक्षेपाख्या रजस उरुशक्तिर्व्यथयति ॥ १४०॥  
  
महामोहग्राहग्रसनगलितात्मावगमनो  
    धियो नानावस्थां स्वयमभिनयंस्तद्गुणतया । नानावस्थाः  
अपारे संसारे विषयविषपूरे जलनिधौ  
    निमज्योन्मज्यायं भ्रमति कुमतिः कुत्सितगतिः ॥ १४१॥  
  
भानुप्रभासञ्जनिताभ्रपङ्क्तिः  
    भानुं तिरोधाय विजृम्भते यथा ।  
आत्मोदिताहङ्कृतिरात्मतत्त्वं  
    तथा तिरोधाय विजृम्भते स्वयम् ॥ १४२॥  
  
कवलितदिननाथे दुर्दिने सान्द्रमेघैः  
    व्यथयति हिमझञ्झावायुरुग्रो यथैतान् ।  
अविरततमसाऽऽत्मन्यावृते मूढबुद्धिं  
    क्षपयति बहुदुःखैस्तीव्रविक्षेपशक्तिः ॥ १४३॥  
  
एताभ्यामेव शक्तिभ्यां बन्धः पुंसः समागतः ।  
याभ्यां विमोहितो देहं मत्वाऽऽत्मानं भ्रमत्ययम् ॥ १४४॥  
  
बीजं  संसृतिभूमिजस्य तु तमो देहात्मधीरङ्कुरो  
रागः पल्लवमम्बु कर्म तु वपुः स्कन्धोऽसवः शाखिकाः ।  
अग्राणीन्द्रियसंहतिश्च विषयाः पुष्पाणि दुःखं फलं  
नानाकर्मसमुद्भवं बहुविधं भोक्तात्र जीवः खगः ॥ १४५॥  
  
अज्ञानमूलोऽयमनात्मबन्धो  
    नैसर्गिकोऽनादिरनन्त ईरितः ।  
जन्माप्ययव्याधिजरादिदुःख-  
    प्रवाहपातं जनयत्यमुष्य ॥ १४६॥  
  
नास्त्रैर्न शस्त्रैरनिलेन वह्निना  
    छेत्तुं न शक्यो न च कर्मकोटिभिः ।  
विवेकविज्ञानमहासिना विना  
    धातुः प्रसादेन शितेन मञ्जुना ॥ १४७॥  
  
श्रुतिप्रमाणैकमतेः स्वधर्म  
    निष्ठा तयैवात्मविशुद्धिरस्य ।  
विशुद्धबुद्धेः परमात्मवेदनं  
    तेनैव संसारसमूलनाशः ॥ १४८॥  
  
कोशैरन्नमयाद्यैः पञ्चभिरात्मा न संवृतो भाति ।  
निजशक्तिसमुत्पन्नैः शैवालपटलैरिवाम्बु वापीस्थम् ॥ १४९॥  
  
तच्छैवालापनये सम्यक् सलिलं प्रतीयते शुद्धम् ।  
तृष्णासन्तापहरं सद्यः सौख्यप्रदं परं पुंसः ॥ १५०॥  
  
पञ्चानामपि कोशानामपवादे विभात्ययं शुद्धः ।  
नित्यानन्दैकरसः प्रत्यग्रूपः परः स्वयञ्ज्योतिः ॥ १५१॥  
  
आत्मानात्मविवेकः कर्तव्यो बन्धमुक्तये विदुषा ।  
तेनैवानन्दी भवति स्वं विज्ञाय सच्चिदानन्दम् ॥ १५२॥  
  
मुञ्जादिषीकामिव दृश्यवर्गात्  
    प्रत्यञ्चमात्मानमसङ्गमक्रियम् ।  
विविच्य तत्र प्रविलाप्य सर्वं  
    तदात्मना तिष्ठति यः स मुक्तः ॥ १५३॥  
  
देहोऽयमन्नभवनोऽन्नमयस्तु कोश-  var  कोशो  
    श्चान्नेन जीवति विनश्यति तद्विहीनः । ह्यन्नेन  
त्वक्चर्ममांसरुधिरास्थिपुरीषराशि-  
    र्नायं स्वयं भवितुमर्हति नित्यशुद्धः ॥ १५४॥  
  
पूर्वं जनेरधिमृतेरपि नायमस्ति  var  जनेरपिमृतेरथ  
    जातक्षणः क्षणगुणोऽनियतस्वभावः ।  
नैको जडश्च घटवत्परिदृश्यमानः  
स्वात्मा कथं भवति भावविकारवेत्ता ॥ १५५॥  
  
पाणिपादादिमान्देहो नात्मा व्यङ्गेऽपि जीवनात् ।  
तत्तच्छक्तेरनाशाच्च न नियम्यो नियामकः ॥ १५६॥  
  
देहतद्धर्मतत्कर्मतदवस्थादिसाक्षिणः ।  
सत एव स्वतःसिद्धं तद्वैलक्षण्यमात्मनः ॥ १५७॥  
  
शल्यराशिर्मांसलिप्तो मलपूर्णोऽतिकश्मलः ।  
कथं भवेदयं वेत्ता स्वयमेतद्विलक्षणः ॥ १५८॥  
  
त्वङ्मांसमेदोऽस्थिपुरीषराशा-  
    वहम्मतिं मूढजनः करोति ।  
विलक्षणं वेत्ति विचारशीलो  
    निजस्वरूपं परमार्थभूतम् ॥ १५९॥  
  
देहोऽहमित्येव जडस्य बुद्धिः  
    देहे च जीवे विदुषस्त्वहन्धीः ।  
विवेकविज्ञानवतो महात्मनो  
    ब्रह्माहमित्येव मतिः सदात्मनि ॥ १६०॥  
  
अत्रात्मबुद्धिं त्यज मूढबुद्धे  
    त्वङ्मांसमेदोऽस्थिपुरीषराशौ ।  
सर्वात्मनि ब्रह्मणि निर्विकल्पे  
    कुरुष्व शान्तिं परमां भजस्व ॥ १६१॥  
  
देहेन्द्रियादावसति भ्रमोदितां  
    विद्वानहन्तां न जहाति यावत् ।  
तावन्न तस्यास्ति विमुक्तिवार्ता-  
    प्यस्त्वेष वेदान्तनयान्तदर्शी ॥ १६२॥  
  
छायाशरीरे प्रतिबिम्बगात्रे  
    यत्स्वप्नदेहे हृदि कल्पिताङ्गे ।  
यथात्मबुद्धिस्तव नास्ति काचि-  
    ज्जीवच्छरीरे च तथैव माऽस्तु ॥ १६३॥  
  
देहात्मधीरेव नृणामसद्धियां  
    जन्मादिदुःखप्रभवस्य बीजम् ।  
यतस्ततस्त्वं जहि तां प्रयत्नात्  
    त्यक्ते तु चित्ते न पुनर्भवाशा ॥ १६४॥  
  
कर्मेन्द्रियैः पञ्चभिरञ्चितोऽयं  
    प्राणो भवेत्प्राणमयस्तु कोशः ॥  
  
येनात्मवानन्नमयोऽनुपूर्णः  
    प्रवर्ततेऽसौ सकलक्रियासु ॥ १६५॥  
  
नैवात्मापि प्राणमयो वायुविकारो  var  नैवात्मायं  
    गन्ताऽऽगन्ता वायुवदन्तर्बहिरेषः ।  
यस्मात्किञ्चित्क्वापि न वेत्तीष्टमनिष्टं  
    स्वं वान्यं वा किञ्चन नित्यं परतन्त्रः ॥ १६६॥  
  
ज्ञानेन्द्रियाणि च मनश्च मनोमयः स्यात्  
    कोशो ममाहमिति वस्तुविकल्पहेतुः ।  
संज्ञादिभेदकलनाकलितो बलीयां-  
    स्तत्पूर्वकोशमभिपूर्य विजृम्भते यः ॥ १६७॥ अनुपूर्य  
पञ्चेन्द्रियैः पञ्चभिरेव होतृभिः  
    प्रचीयमानो विषयाज्यधारया ।  
जाज्वल्यमानो बहुवासनेन्धनैः  
    मनोमयाग्निर्दहति प्रपञ्चम् ॥ १६८॥ मनोमयोऽग्निर्दहति  
न ह्यस्त्यविद्या मनसोऽतिरिक्ता  
    मनो ह्यविद्या भवबन्धहेतुः ।  
तस्मिन्विनष्टे सकलं विनष्टं  
    विजृम्भितेऽस्मिन्सकलं विजृम्भते ॥ १६९॥  
  
स्वप्नेऽर्थशून्ये सृजति स्वशक्त्या  
    भोक्त्रादिविश्वं मन एव सर्वम् ।  
तथैव जाग्रत्यपि नो विशेषः  
    तत्सर्वमेतन्मनसो विजृम्भणम् ॥ १७०॥  
  
सुषुप्तिकाले मनसि प्रलीने  
    नैवास्ति किञ्चित्सकलप्रसिद्धेः ।  
अतो मनःकल्पित एव पुंसः  
    संसार एतस्य न वस्तुतोऽस्ति ॥ १७१॥  
  
वायुनाऽऽनीयते मेघः पुनस्तेनैव नीयते ।   var  वायुना नीयते मेघः पुनस्तेनैव लीयते  
मनसा कल्प्यते बन्धो मोक्षस्तेनैव कल्प्यते ॥ १७२॥  
  
देहादिसर्वविषये परिकल्प्य रागं  
    बध्नाति तेन पुरुषं पशुवद्गुणेन ।  
वैरस्यमत्र विषवत् सुविधाय पश्चाद्  
    एनं विमोचयति तन्मन एव बन्धात् ॥ १७३॥  
  
तस्मान्मनः कारणमस्य जन्तोः  
    बन्धस्य मोक्षस्य च वा विधाने ।  
बन्धस्य हेतुर्मलिनं रजोगुणैः  
    मोक्षस्य शुद्धं विरजस्तमस्कम् ॥ १७४॥  
  
विवेकवैराग्यगुणातिरेका-  
    च्छुद्धत्वमासाद्य मनो विमुक्त्यै ।  
भवत्यतो बुद्धिमतो मुमुक्षो-  
    स्ताभ्यां दृढाभ्यां भवितव्यमग्रे ॥ १७५॥  
  
मनो नाम महाव्याघ्रो विषयारण्यभूमिषु ।  
चरत्यत्र न गच्छन्तु साधवो ये मुमुक्षवः ॥ १७६॥  
  
मनः प्रसूते विषयानशेषान्  
    स्थूलात्मना सूक्ष्मतया च भोक्तुः ।  
शरीरवर्णाश्रमजातिभेदान्  
    गुणक्रियाहेतुफलानि नित्यम् ॥ १७७॥  
  
असङ्गचिद्रूपममुं विमोह्य  
    देहेन्द्रियप्राणगुणैर्निबद्ध्य ।  
अहम्ममेति भ्रमयत्यजस्रं  
    मनः स्वकृत्येषु फलोपभुक्तिषु ॥ १७८॥  
  
अध्यासदोषात्पुरुषस्य संसृतिः  var  अध्यासयोगात्  
    अध्यासबन्धस्त्वमुनैव कल्पितः ।  
रजस्तमोदोषवतोऽविवेकिनो  
    जन्मादिदुःखस्य निदानमेतत् ॥ १७९॥  
  
अतः प्राहुर्मनोऽविद्यां पण्डितास्तत्त्वदर्शिनः ।  
येनैव भ्राम्यते विश्वं वायुनेवाभ्रमण्डलम् ॥ १८०॥  
  
तन्मनःशोधनं कार्यं प्रयत्नेन मुमुक्षुणा ।  
विशुद्धे सति चैतस्मिन्मुक्तिः करफलायते ॥ १८१॥  
  
मोक्षैकसक्त्या विषयेषु रागं  
    निर्मूल्य सन्न्यस्य च सर्वकर्म ।  
सच्छ्रद्धया यः श्रवणादिनिष्ठो  
    रजःस्वभावं स धुनोति बुद्धेः ॥ १८२॥  
  
मनोमयो नापि भवेत्परात्मा  
    ह्याद्यन्तवत्त्वात्परिणामिभावात् ।  
दुःखात्मकत्वाद्विषयत्वहेतोः  
    द्रष्टा हि दृश्यात्मतया न दृष्टः ॥ १८३॥  
  
बुद्धिर्बुद्धीन्द्रियैः सार्धं सवृत्तिः कर्तृलक्षणः ।  
विज्ञानमयकोशः स्यात्पुंसः संसारकारणम् ॥ १८४॥  
  
अनुव्रजच्चित्प्रतिबिम्बशक्तिः  
    विज्ञानसंज्ञः प्रकृतेर्विकारः ।  
ज्ञानक्रियावानहमित्यजस्रं  
    देहेन्द्रियादिष्वभिमन्यते भृशम् ॥ १८५॥  
  
अनादिकालोऽयमहंस्वभावो  
    जीवः समस्तव्यवहारवोढा ।  
करोति कर्माण्यपि पूर्ववासनः  var  कर्माण्यनु  
    पुण्यान्यपुण्यानि च तत्फलानि ॥ १८६॥  
  
भुङ्क्ते विचित्रास्वपि योनिषु व्रज-  
    न्नायाति निर्यात्यध ऊर्ध्वमेषः ।  
अस्यैव विज्ञानमयस्य जाग्रत्-  
    स्वप्नाद्यवस्थाः सुखदुःखभोगः ॥ १८७॥  
  
देहादिनिष्ठाश्रमधर्मकर्म-  
    गुणाभिमानः सततं ममेति ।  
विज्ञानकोशोऽयमतिप्रकाशः  
    प्रकृष्टसान्निध्यवशात्परात्मनः ।  
अतो भवत्येष उपाधिरस्य  
    यदात्मधीः संसरति भ्रमेण ॥ १८८॥  
  
योऽयं विज्ञानमयः प्राणेषु हृदि स्फुरत्ययं ज्योतिः । स्फुरत्स्वयञ्ज्योतिः  
कूटस्थः सन्नात्मा कर्ता भोक्ता भवत्युपाधिस्थः ॥ १८९॥  
  
स्वयं परिच्छेदमुपेत्य बुद्धेः  
    तादात्म्यदोषेण परं मृषात्मनः ।  
सर्वात्मकः सन्नपि वीक्षते स्वयं  
    स्वतः पृथक्त्वेन मृदो घटानिव ॥ १९०॥  
  
उपाधिसम्बन्धवशात्परात्मा  
    ह्युपाधिधर्माननुभाति तद्गुणः । ऽप्युपाधि  
अयोविकारानविकारिवह्निवत्  
    सदैकरूपोऽपि परः स्वभावात् ॥ १९१॥  
  
          शिष्य उवाच ।  
भ्रमेणाप्यन्यथा वाऽस्तु जीवभावः परात्मनः ।  
तदुपाधेरनादित्वान्नानादेर्नाश इष्यते ॥ १९२॥  
  
अतोऽस्य जीवभावोऽपि नित्या भवति संसृतिः ।  
न निवर्तेत तन्मोक्षः कथं मे श्रीगुरो वद ॥ १९३॥  
  
          श्रीगुरुरुवाच ।  
सम्यक्पृष्टं त्वया विद्वन्सावधानेन तच्छृणु ।  
प्रामाणिकी न भवति भ्रान्त्या मोहितकल्पना ॥ १९४॥  
  
भ्रान्तिं विना त्वसङ्गस्य निष्क्रियस्य निराकृतेः ।  
न घटेतार्थसम्बन्धो नभसो नीलतादिवत् ॥ १९५॥  
  
स्वस्य द्रष्टुर्निर्गुणस्याक्रियस्य  
    प्रत्यग्बोधानन्दरूपस्य बुद्धेः ।  
भ्रान्त्या प्राप्तो जीवभावो न सत्यो  
    मोहापाये नास्त्यवस्तुस्वभावात् ॥ १९६॥  
  
यावद्भ्रान्तिस्तावदेवास्य सत्ता  
    मिथ्याज्ञानोज्जृम्भितस्य प्रमादात् ।  
रज्ज्वां सर्पो भ्रान्तिकालीन एव  
    भ्रान्तेर्नाशे नैव सर्पोऽपि तद्वत् ॥ १९७॥ सर्पोऽस्ति  
अनादित्वमविद्यायाः कार्यस्यापि तथेष्यते ।  
उत्पन्नायां तु विद्यायामाविद्यकमनाद्यपि ॥ १९८॥  
  
प्रबोधे स्वप्नवत्सर्वं सहमूलं विनश्यति ।  
अनाद्यपीदं नो नित्यं प्रागभाव इव स्फुटम् ॥ १९९॥  
  
अनादेरपि विध्वंसः प्रागभावस्य वीक्षितः ।  
यद्बुद्ध्युपाधिसम्बन्धात्परिकल्पितमात्मनि ॥ २००॥  
  
जीवत्वं न ततोऽन्यस्तु स्वरूपेण विलक्षणः । ततोऽन्यत्तु  
सम्बन्धस्त्वात्मनो बुद्ध्या मिथ्याज्ञानपुरःसरः ॥ २०१॥ सम्बन्धः स्वात्मनो  
विनिवृत्तिर्भवेत्तस्य सम्यग्ज्ञानेन नान्यथा ।  
ब्रह्मात्मैकत्वविज्ञानं सम्यग्ज्ञानं श्रुतेर्मतम् ॥ २०२॥  
  
तदात्मानात्मनोः सम्यग्विवेकेनैव सिध्यति ।  
ततो विवेकः कर्तव्यः प्रत्यगात्मसदात्मनोः ॥ २०३॥ प्रत्यगात्मासदात्मनोः  
जलं पङ्कवदत्यन्तं पङ्कापाये जलं स्फुटम् । पङ्कवदस्पष्टं  
यथा भाति तथात्मापि दोषाभावे स्फुटप्रभः ॥ २०४॥  
  
असन्निवृत्तौ तु सदात्मना स्फुटं  
    प्रतीतिरेतस्य भवेत्प्रतीचः ।  
ततो निरासः करणीय एव  
    सदात्मनः साध्वहमादिवस्तुनः ॥ २०५॥ असदात्मनः  
अतो नायं परात्मा स्याद्विज्ञानमयशब्दभाक् ।  
विकारित्वाज्जडत्वाच्च परिच्छिन्नत्वहेतुतः ।  
दृश्यत्वाद्व्यभिचारित्वान्नानित्यो नित्य इष्यते ॥ २०६॥  
  
आनन्दप्रतिबिम्बचुम्बिततनुर्वृत्तिस्तमोजृम्भिता  
स्यादानन्दमयः प्रियादिगुणकः स्वेष्टार्थलाभोदयः ।  
पुण्यस्यानुभवे विभाति कृतिनामानन्दरूपः स्वयं  
सर्वो नन्दति यत्र साधु तनुभृन्मात्रः प्रयत्नं विना ॥ २०७॥ भूत्वा नन्दति  
आनन्दमयकोशस्य सुषुप्तौ स्फूर्तिरुत्कटा ।  
स्वप्नजागरयोरीषदिष्टसन्दर्शनादिना ॥ २०८॥  
  
नैवायमानन्दमयः परात्मा  
    सोपाधिकत्वात्प्रकृतेर्विकारात् ।  
कार्यत्वहेतोः सुकृतक्रियाया  
    विकारसङ्घातसमाहितत्वात् ॥ २०९॥  
  
पञ्चानामपि कोशानां निषेधे युक्तितः श्रुतेः । युक्तितः कृते  
तन्निषेधावधि साक्षी बोधरूपोऽवशिष्यते ॥ २१०॥ तन्निषेधावधिः  
योऽयमात्मा स्वयञ्ज्योतिः पञ्चकोशविलक्षणः ।  
अवस्थात्रयसाक्षी सन्निर्विकारो निरञ्जनः ।  
सदानन्दः स विज्ञेयः स्वात्मत्वेन विपश्चिता ॥ २११॥  
  
          शिष्य उवाच ।  
मिथ्यात्वेन निषिद्धेषु कोशेष्वेतेषु पञ्चसु ।  
सर्वाभावं विना किञ्चिन्न पश्याम्यत्र हे गुरो ।  
विज्ञेयं किमु वस्त्वस्ति स्वात्मनाऽऽत्मविपश्चिता ॥ २१२॥ स्वात्मनात्र विपश्चिता  
          श्रीगुरुरुवाच ।  
सत्यमुक्तं त्वया विद्वन्निपुणोऽसि विचारणे ।  
अहमादिविकारास्ते तदभावोऽयमप्यनु ॥ २१३॥ ऽयमप्यथ  
सर्वे येनानुभूयन्ते यः स्वयं नानुभूयते ।  
तमात्मानं वेदितारं विद्धि बुद्ध्या सुसूक्ष्मया ॥ २१४॥  
  
तत्साक्षिकं भवेत्तत्तद्यद्यद्येनानुभूयते ।  
कस्याप्यननुभूतार्थे साक्षित्वं नोपयुज्यते ॥ २१५॥ नोपपद्यते  
असौ स्वसाक्षिको भावो यतः स्वेनानुभूयते ।  
अतः परं स्वयं साक्षात्प्रत्यगात्मा न चेतरः ॥ २१६॥  
  
जाग्रत्स्वप्नसुषुप्तिषु स्फुटतरं योऽसौ समुज्जृम्भते  
प्रत्यग्रूपतया सदाहमहमित्यन्तः स्फुरन्नैकधा । स्फुरन्नेकधा  
नानाकारविकारभागिन इमान् पश्यन्नहन्धीमुखान्  var  भाजिन  
नित्यानन्दचिदात्मना स्फुरति तं विद्धि स्वमेतं हृदि ॥ २१७॥  
  
घटोदके बिम्बितमर्कबिम्ब-  
    मालोक्य मूढो रविमेव मन्यते ।  
तथा चिदाभासमुपाधिसंस्थं  
    भ्रान्त्याहमित्येव जडोऽभिमन्यते ॥ २१८॥  
  
घटं जलं तद्गतमर्कबिम्बं  
    विहाय सर्वं विनिरीक्ष्यतेऽर्कः । दिवि वीक्ष्यतेऽर्कः  
तटस्थ एतत्त्रितयावभासकः  var  तटस्थितः तत्त्रि  
    स्वयम्प्रकाशो विदुषा यथा तथा ॥ २१९॥  
  
देहं धियं चित्प्रतिबिम्बमेवं  var  चित्प्रतिबिम्बमेतं  
    विसृज्य बुद्धौ निहितं गुहायाम् ।  
द्रष्टारमात्मानमखण्डबोधं  
    सर्वप्रकाशं सदसद्विलक्षणम् ॥ २२०॥  
  
नित्यं विभुं सर्वगतं सुसूक्ष्मं  
    अन्तर्बहिःशून्यमनन्यमात्मनः ।  
विज्ञाय सम्यङ्निजरूपमेतत्  
    पुमान् विपाप्मा विरजो विमृत्युः ॥ २२१॥  
  
विशोक आनन्दघनो विपश्चित्  
    स्वयं कुतश्चिन्न बिभेति कश्चित् ।  
नान्योऽस्ति पन्था भवबन्धमुक्तेः  
    विना स्वतत्त्वावगमं मुमुक्षोः ॥ २२२॥  
  
ब्रह्माभिन्नत्वविज्ञानं भवमोक्षस्य कारणम् ।  
येनाद्वितीयमानन्दं ब्रह्म सम्पद्यते बुधैः ॥ २२३॥ सम्पद्यते बुधः  
ब्रह्मभूतस्तु संसृत्यै विद्वान्नावर्तते पुनः ।  
विज्ञातव्यमतः सम्यग्ब्रह्माभिन्नत्वमात्मनः ॥ २२४॥  
  
सत्यं ज्ञानमनन्तं ब्रह्म विशुद्धं परं स्वतःसिद्धम् ।  
नित्यानन्दैकरसं प्रत्यगभिन्नं निरन्तरं जयति ॥ २२५॥  
  
सदिदं परमाद्वैतं स्वस्मादन्यस्य वस्तुनोऽभावात् ।  
न ह्यन्यदस्ति किञ्चित् सम्यक् परमार्थतत्त्वबोधदशायाम् ॥ २२६॥ परतत्त्वबोधसुदशायाम्  
यदिदं सकलं विश्वं नानारूपं प्रतीतमज्ञानात् ।  
तत्सर्वं ब्रह्मैव प्रत्यस्ताशेषभावनादोषम् ॥ २२७॥  
  
मृत्कार्यभूतोऽपि मृदो न भिन्नः  
    कुम्भोऽस्ति सर्वत्र तु मृत्स्वरूपात् ।  
न कुम्भरूपं पृथगस्ति कुम्भः  
    कुतो मृषा कल्पितनाममात्रः ॥ २२८॥  
  
केनापि मृद्भिन्नतया स्वरूपं  
    घटस्य सन्दर्शयितुं न शक्यते ।  
अतो घटः कल्पित एव मोहा-  
    न्मृदेव सत्यं परमार्थभूतम् ॥ २२९॥  
  
सद्ब्रह्मकार्यं सकलं सदेवं  var  सदैव  
    तन्मात्रमेतन्न ततोऽन्यदस्ति । सन्मात्रमेतन्न  
अस्तीति यो वक्ति न तस्य मोहो  
    विनिर्गतो निद्रितवत्प्रजल्पः ॥ २३०॥  
  
ब्रह्मैवेदं विश्वमित्येव वाणी  
    श्रौती ब्रूतेऽथर्वनिष्ठा वरिष्ठा ।  
तस्मादेतद्ब्रह्ममात्रं हि विश्वं  
    नाधिष्ठानाद्भिन्नताऽऽरोपितस्य ॥ २३१॥  
  
सत्यं यदि स्याज्जगदेतदात्मनोऽ  
    नन्तत्त्वहानिर्निगमाप्रमाणता ।  
असत्यवादित्वमपीशितुः स्या-  
    न्नैतत्त्रयं साधु हितं महात्मनाम् ॥ २३२॥  
  
ईश्वरो वस्तुतत्त्वज्ञो न चाहं तेष्ववस्थितः ।  
न च मत्स्थानि भूतानीत्येवमेव व्यचीक्लृपत् ॥ २३३॥ व्यचीकथत्  
यदि सत्यं भवेद्विश्वं सुषुप्तावुपलभ्यताम् ।  
यन्नोपलभ्यते किञ्चिदतोऽसत्स्वप्नवन्मृषा ॥ २३४॥  
  
अतः पृथङ्नास्ति जगत्परात्मनः  
    पृथक्प्रतीतिस्तु मृषा गुणादिवत् । गुणाहिवत्  
आरोपितस्यास्ति किमर्थवत्ताऽ-  
    धिष्ठानमाभाति तथा भ्रमेण ॥ २३५॥  
  
भ्रान्तस्य यद्यद्भ्रमतः प्रतीतं  
    ब्रह्मैव तत्तद्रजतं हि शुक्तिः ।  
इदन्तया ब्रह्म सदैव रूप्यते  var  सदेव  
    त्वारोपितं ब्रह्मणि नाममात्रम् ॥ २३६॥  
  
अतः परं ब्रह्म सदद्वितीयं  
    विशुद्धविज्ञानघनं निरञ्जनम् ।  
प्रशान्तमाद्यन्तविहीनमक्रियं  
    निरन्तरानन्दरसस्वरूपम् ॥ २३७॥  
  
निरस्तमायाकृतसर्वभेदं  
    नित्यं सुखं निष्कलमप्रमेयम् । नित्यं ध्रुवं  
अरूपमव्यक्तमनाख्यमव्ययं  
    ज्योतिः स्वयं किञ्चिदिदं चकास्ति ॥ २३८॥  
  
ज्ञातृज्ञेयज्ञानशून्यमनन्तं निर्विकल्पकम् ।  
केवलाखण्डचिन्मात्रं परं तत्त्वं विदुर्बुधाः ॥ २३९॥  
  
अहेयमनुपादेयं मनोवाचामगोचरम् ।  
अप्रमेयमनाद्यन्तं ब्रह्म पूर्णमहं महः ॥ २४०॥ पूर्णं महन्महः  
तत्त्वम्पदाभ्यामभिधीयमानयोः  
    ब्रह्मात्मनोः शोधितयोर्यदीत्थम् । शोधितयोर्यदित्थम्  
श्रुत्या तयोस्तत्त्वमसीति सम्यग्  
    एकत्वमेव प्रतिपाद्यते मुहुः ॥ २४१-  
एक्यं तयोर्लक्षितयोर्न वाच्ययोः  
    निगद्यतेऽन्योन्यविरुद्धधर्मिणोः ।  
खद्योतभान्वोरिव राजभृत्ययोः  
    कूपाम्बुराश्योः परमाणुमेर्वोः ॥ २४२॥  
  
तयोर्विरोधोऽयमुपाधिकल्पितो  
    न वास्तवः कश्चिदुपाधिरेषः ।  
ईशस्य माया महदादिकारणं  
    जीवस्य कार्यं शृणु पञ्चकोशम् ॥ २४३॥ पञ्चकोशाः  
एतावुपाधी परजीवयोस्तयोः  
    सम्यङ्निरासे न परो न जीवः ।  
राज्यं नरेन्द्रस्य भटस्य खेटक्-  
    स्तयोरपोहे न भटो न राजा ॥ २४४॥  
  
अथात आदेश इति श्रुतिः स्वयं  
    निषेधति ब्रह्मणि कल्पितं द्वयम् ।  
श्रुतिप्रमाणानुगृहीतबोधा-  var  प्रमाणानुगृहीतयुक्त्या  
    त्तयोर्निरासः करणीय एव ॥ २४५॥  
  
नेदं नेदं कल्पितत्वान्न सत्यं  
    रज्जुदृष्टव्यालवत्स्वप्नवच्च । रज्जौ  
इत्थं दृश्यं साधुयुक्त्या व्यपोह्य  
    ज्ञेयः पश्चादेकभावस्तयोर्यः ॥ २४६॥  
  
ततस्तु तौ लक्षणया सुलक्ष्यौ  
    तयोरखण्डैकरसत्वसिद्धये ।  
नालं जहत्या न तथाऽजहत्या  
    किन्तूभयार्थात्मिकयैव भाव्यम् ॥ २४७॥ भयार्थैकतयैव  
स देवदत्तोऽयमितीह चैकता  
    विरुद्धधर्मांशमपास्य कथ्यते ।  
यथा तथा तत्त्वमसीतिवाक्ये  
    विरुद्धधर्मानुभयत्र हित्वा ॥ २४८॥  
  
संलक्ष्य चिन्मात्रतया सदात्मनोः  
    अखण्डभावः परिचीयते बुधैः ।  
एवं महावाक्यशतेन कथ्यते  
    ब्रह्मात्मनोरैक्यमखण्डभावः ॥ २४९॥  
  
अस्थूलमित्येतदसन्निरस्य  
    सिद्धं स्वतो व्योमवदप्रतर्क्यम् ।  
अतो मृषामात्रमिदं प्रतीतं  
    जहीहि यत्स्वात्मतया गृहीतम् ।  
ब्रह्माहमित्येव विशुद्धबुद्ध्या  
    विद्धि स्वमात्मानमखण्डबोधम् ॥ २५०॥  
  
मृत्कार्यं सकलं घटादि सततं मृन्मात्रमेवाहितं  var  मृन्मात्रमेवाभितः  
तद्वत्सज्जनितं सदात्मकमिदं सन्मात्रमेवाखिलम् ।  
यस्मान्नास्ति सतः परं किमपि तत्सत्यं स आत्मा स्वयं  
तस्मात्तत्त्वमसि प्रशान्तममलं ब्रह्माद्वयं यत्परम् ॥ २५१॥  
  
निद्राकल्पितदेशकालविषयज्ञात्रादि सर्वं यथा  
मिथ्या तद्वदिहापि जाग्रति जगत्स्वाज्ञानकार्यत्वतः ।  
यस्मादेवमिदं शरीरकरणप्राणाहमाद्यप्यसत्  
तस्मात्तत्त्वमसि प्रशान्तममलं ब्रह्माद्वयं यत्परम् ॥ २५२॥  
  
यत्र भ्रान्त्या कल्पितं तद्विवेके  var  यद्विवेके  
    तत्तन्मात्रं नैव तस्माद्विभिन्नम् ।  
स्वप्ने नष्टं स्वप्नविश्वं विचित्रं  
    स्वस्माद्भिन्नं किन्नु दृष्टं प्रबोधे ॥ २५३॥  
  
जातिनीतिकुलगोत्रदूरगं  
    नामरूपगुणदोषवर्जितम् ।  
देशकालविषयातिवर्ति यद्  
    ब्रह्म तत्त्वमसि भावयात्मनि ॥ २५४॥  
  
यत्परं सकलवागगोचरं  
    गोचरं विमलबोधचक्षुषः ।  
शुद्धचिद्घनमनादि वस्तु यद्  
    ब्रह्म तत्त्वमसि भावयात्मनि ॥ २५५॥  
  
षड्भिरूर्मिभिरयोगि योगिहृद्-  
    भावितं न करणैर्विभावितम् ।  
बुद्ध्यवेद्यमनवद्यमस्ति यद्  var  भूति यद्  
    ब्रह्म तत्त्वमसि भावयात्मनि ॥ २५६॥  
  
भ्रान्तिकल्पितजगत्कलाश्रयं  
    स्वाश्रयं च सदसद्विलक्षणम् ।  
निष्कलं निरुपमानवद्धि यद्  var  निरुपमानमृद्धिमत्  
    ब्रह्म तत्त्वमसि भावयात्मनि ॥ २५७॥  
  
जन्मवृद्धिपरिणत्यपक्षय-  
    व्याधिनाशनविहीनमव्ययम् ।  
विश्वसृष्ट्यवविघातकारणं  var  वनघातकारणं  
    ब्रह्म तत्त्वमसि भावयात्मनि ॥ २५८॥  
  
अस्तभेदमनपास्तलक्षणं  
    निस्तरङ्गजलराशिनिश्चलम् ।  
नित्यमुक्तमविभक्तमूर्ति यद्  
    ब्रह्म तत्त्वमसि भावयात्मनि ॥ २५९॥  
  
एकमेव सदनेककारणं  
    कारणान्तरनिरास्यकारणम् । सकारणम्  
कार्यकारणविलक्षणं स्वयं  
    ब्रह्म तत्त्वमसि भावयात्मनि ॥ २६०॥  
  
निर्विकल्पकमनल्पमक्षरं  
    यत्क्षराक्षरविलक्षणं परम् ।  
नित्यमव्ययसुखं निरञ्जनं  
    ब्रह्म तत्त्वमसि भावयात्मनि ॥ २६१॥  
  
यद्विभाति सदनेकधा भ्रमा-  
    न्नामरूपगुणविक्रियात्मना ।  
हेमवत्स्वयमविक्रियं सदा  
    ब्रह्म तत्त्वमसि भावयात्मनि ॥ २६२॥  
  
यच्चकास्त्यनपरं परात्परं  
    प्रत्यगेकरसमात्मलक्षणम् ।  
सत्यचित्सुखमनन्तमव्ययं  
    ब्रह्म तत्त्वमसि भावयात्मनि ॥ २६३॥  
  
उक्तमर्थमिममात्मनि स्वयं  
    भावयेत्प्रथितयुक्तिभिर्धिया । भावय प्रथित  
संशयादिरहितं कराम्बुवत्  
    तेन तत्त्वनिगमो भविष्यति ॥ २६४॥  
  
सम्बोधमात्रं परिशुद्धतत्त्वं  var  स्वं बोधमात्रं  
    विज्ञाय सङ्घे नृपवच्च सैन्ये ।  
तदाश्रयः स्वात्मनि सर्वदा स्थितो  var  तदात्मनैवात्मनि  
    विलापय ब्रह्मणि विश्वजातम् ॥ २६५॥ दृश्यजातम्  
बुद्धौ गुहायां सदसद्विलक्षणं  
    ब्रह्मास्ति सत्यं परमद्वितीयम् ।  
तदात्मना योऽत्र वसेद्गुहायां  
    पुनर्न तस्याङ्गगुहाप्रवेशः ॥ २६६॥  
  
ज्ञाते वस्तुन्यपि बलवती वासनाऽनादिरेषा  
कर्ता भोक्ताप्यहमिति दृढा याऽस्य संसारहेतुः ।  
प्रत्यग्दृष्ट्याऽऽत्मनि निवसता सापनेया प्रयत्ना-  
न्मुक्तिं प्राहुस्तदिह मुनयो वासनातानवं यत् ॥ २६७॥  
  
अहं ममेति यो भावो देहाक्षादावनात्मनि ।  
अध्यासोऽयं निरस्तव्यो विदुषा स्वात्मनिष्ठया ॥ २६८॥  
  
ज्ञात्वा स्वं प्रत्यगात्मानं बुद्धितद्वृत्तिसाक्षिणम् ।  
सोऽहमित्येव सद्वृत्त्याऽनात्मन्यात्ममतिं जहि ॥ २६९॥  
  
लोकानुवर्तनं त्यक्त्वा त्यक्त्वा देहानुवर्तनम् ।  
शास्त्रानुवर्तनं त्यक्त्वा स्वाध्यासापनयं कुरु ॥ २७०॥  
  
लोकवासनया जन्तोः शास्त्रवासनयापि च ।  
देहवासनया ज्ञानं यथावन्नैव जायते ॥ २७१  
संसारकारागृहमोक्षमिच्छो-  
    रयोमयं पादनिबन्धशृङ्खलम् । निबद्ध  
वदन्ति तज्ज्ञाः पटु वासनात्रयं  
    योऽस्माद्विमुक्तः समुपैति मुक्तिम् ॥ २७२॥  
  
जलादिसंसर्गवशात्प्रभूत-  var  जलादिसम्पर्कवशात्  
    दुर्गन्धधूताऽगरुदिव्यवासना ।  
सङ्घर्षणेनैव विभाति सम्य-  
    ग्विधूयमाने सति बाह्यगन्धे ॥ २७३॥  
  
अन्तःश्रितानन्तदुरन्तवासना-  
    धूलीविलिप्ता परमात्मवासना ।  
प्रज्ञातिसङ्घर्षणतो विशुद्धा  
    प्रतीयते चन्दनगन्धवत् स्फुटम् ॥ २७४॥ स्फुटा  
अनात्मवासनाजालैस्तिरोभूतात्मवासना ।  
नित्यात्मनिष्ठया तेषां नाशे भाति स्वयं स्फुटम् ॥ २७५॥ स्फुटा  
यथा यथा प्रत्यगवस्थितं मनः  
    तथा तथा मुञ्चति बाह्यवासनाम् । बाह्यवासनाः  
निःशेषमोक्षे सति वासनानां  
    आत्मानुभूतिः प्रतिबन्धशून्या ॥ २७६॥  
  
स्वात्मन्येव सदा स्थित्वा मनो नश्यति योगिनः । स्थित्या  
वासनानां क्षयश्चातः स्वाध्यासापनयं कुरु ॥ २७७॥  
  
तमो द्वाभ्यां रजः सत्त्वात्सत्त्वं शुद्धेन नश्यति ।  
तस्मात्सत्त्वमवष्टभ्य स्वाध्यासापनयं कुरु ॥ २७८॥  
  
प्रारब्धं पुष्यति वपुरिति निश्चित्य निश्चलः ।  
धैर्यमालम्ब्य यत्नेन स्वाध्यासापनयं कुरु ॥ २७९॥  
  
नाहं जीवः परं ब्रह्मेत्यतद्व्यावृत्तिपूर्वकम् ।  
वासनावेगतः प्राप्तस्वाध्यासापनयं कुरु ॥ २८०॥  
  
श्रुत्या युक्त्या स्वानुभूत्या ज्ञात्वा सार्वात्म्यमात्मनः ।  
क्वचिदाभासतः प्राप्तस्वाध्यासापनयं कुरु ॥ २८१॥  
  
अनादानविसर्गाभ्यामीषन्नास्ति क्रिया मुनेः । अन्नादानविसर्गा  
तदेकनिष्ठया नित्यं स्वाध्यासापनयं कुरु ॥ २८२॥  
  
तत्त्वमस्यादिवाक्योत्थब्रह्मात्मैकत्वबोधतः ।  
ब्रह्मण्यात्मत्वदार्ढ्याय स्वाध्यासापनयं कुरु ॥ २८३॥  
  
अहम्भावस्य देहेऽस्मिन्निःशेषविलयावधि ।  
सावधानेन युक्तात्मा स्वाध्यासापनयं कुरु ॥ २८४॥  
  
प्रतीतिर्जीवजगतोः स्वप्नवद्भाति यावता ।  
तावन्निरन्तरं विद्वन्स्वाध्यासापनयं कुरु ॥ २८५॥  
  
निद्राया लोकवार्तायाः शब्दादेरपि विस्मृतेः ।  
क्वचिन्नावसरं दत्त्वा चिन्तयात्मानमात्मनि ॥ २८६॥  
  
मातापित्रोर्मलोद्भूतं मलमांसमयं वपुः ।  
त्यक्त्वा चाण्डालवद्दूरं ब्रह्मीभूय कृती भव ॥ २८७॥  
  
घटाकाशं महाकाश इवात्मानं परात्मनि ।  
विलाप्याखण्डभावेन तूष्णी भव सदा मुने ॥ २८८॥ तूष्णीं  
स्वप्रकाशमधिष्ठानं स्वयम्भूय सदात्मना ।  
ब्रह्माण्डमपि पिण्डाण्डं त्यज्यतां मलभाण्डवत् ॥ २८९॥  
  
चिदात्मनि सदानन्दे देहारूढामहन्धियम् ।  
निवेश्य लिङ्गमुत्सृज्य केवलो भव सर्वदा ॥ २९०॥  
  
यत्रैष जगदाभासो दर्पणान्तः पुरं यथा ।  
तद्ब्रह्माहमिति ज्ञात्वा कृतकृत्यो भविष्यसि ॥ २९१॥  
  
यत्सत्यभूतं निजरूपमाद्यं  
    चिदद्वयानन्दमरूपमक्रियम् ।  
तदेत्य मिथ्यावपुरुत्सृजेत  var  सृजैत  
    शैलूषवद्वेषमुपात्तमात्मनः ॥ २९२॥  
  
सर्वात्मना दृश्यमिदं मृषैव  
    नैवाहमर्थः क्षणिकत्वदर्शनात् ।  
जानाम्यहं सर्वमिति प्रतीतिः  
    कुतोऽहमादेः क्षणिकस्य सिध्येत् ॥ २९३॥  
  
अहम्पदार्थस्त्वहमादिसाक्षी  
    नित्यं सुषुप्तावपि भावदर्शनात् ।  
ब्रूते ह्यजो नित्य इति श्रुतिः स्वयं  
    तत्प्रत्यगात्मा सदसद्विलक्षणः ॥ २९४॥  
  
विकारिणां सर्वविकारवेत्ता  
    नित्याविकारो भवितुं समर्हति । नित्योऽविकारो  
मनोरथस्वप्नसुषुप्तिषु स्फुटं  
    पुनः पुनर्दृष्टमसत्त्वमेतयोः ॥ २९५॥  
  
अतोऽभिमानं त्यज मांसपिण्डे  
    पिण्डाभिमानिन्यपि बुद्धिकल्पिते ।  
कालत्रयाबाध्यमखण्डबोधं  
    ज्ञात्वा स्वमात्मानमुपैहि शान्तिम् ॥ २९६॥  
  
त्यजाभिमानं कुलगोत्रनाम-  
    रूपाश्रमेष्वार्द्रशवाश्रितेषु ।  
लिङ्गस्य धर्मानपि कर्तृतादीं-  
    स्त्यक्त्वा भवाखण्डसुखस्वरूपः ॥ २९७॥  
  
सन्त्यन्ये प्रतिबन्धाः पुंसः संसारहेतवो दृष्टाः ।  
तेषामेवं मूलं प्रथमविकारो भवत्यहङ्कारः ॥ २९८॥ तेषामेषां  
यावत्स्यात्स्वस्य सम्बन्धोऽहङ्कारेण दुरात्मना ।  
तावन्न लेशमात्रापि मुक्तिवार्ता विलक्षणा ॥ २९९॥  
  
अहङ्कारग्रहान्मुक्तः स्वरूपमुपपद्यते ।  
चन्द्रवद्विमलः पूर्णः सदानन्दः स्वयम्प्रभः ॥ ३००॥  
  
यो वा पुरे सोऽहमिति प्रतीतो  var  पुरैषोऽहमिति  
    बुद्ध्या प्रक्लृप्तस्तमसाऽतिमूढया । बुद्ध्याऽविविक्तस्तमसा  
तस्यैव निःशेषतया विनाशे  
    ब्रह्मात्मभावः प्रतिबन्धशून्यः ॥ ३०१॥  
  
ब्रह्मानन्दनिधिर्महाबलवताऽहङ्कारघोराहिना  
संवेष्ट्यात्मनि रक्ष्यते गुणमयैश्चण्डेस्त्रिभिर्मस्तकैः  var  चण्डै  
विज्ञानाख्यमहासिना श्रुतिमता विच्छिद्य शीर्षत्रयं  var  द्युतिमता  
निर्मूल्याहिमिमं निधिं सुखकरं धीरोऽनुभोक्तुङ्क्षमः ॥ ३०२॥  
  
यावद्वा यत्किञ्चिद्विषदोषस्फूर्तिरस्ति चेद्देहे ।  
कथमारोग्याय भवेत्तद्वदहन्तापि योगिनो मुक्त्यै ॥ ३०३॥  
  
अहमोऽत्यन्तनिवृत्त्या तत्कृतनानाविकल्पसंहृत्या ।  
प्रत्यक्तत्त्वविवेकादिदमहमस्मीति विन्दते तत्त्वम् ॥ ३०४॥ विवेकादयम्  
अहङ्कारे कर्तर्यहमिति मतिं मुञ्च सहसा  var  अहङ्कर्तर्यस्मिन्नहमिति  
विकारात्मन्यात्मप्रतिफलजुषि स्वस्थितिमुषि ।  
यदध्यासात्प्राप्ता जनिमृतिजरादुःखबहुला  
प्रतीचश्चिन्मूर्तेस्तव सुखतनोः संसृतिरियम् ॥ ३०५॥  
  
सदैकरूपस्य चिदात्मनो विभो-  
    रानन्दमूर्तेरनवद्यकीर्तेः ।  
नैवान्यथा क्वाप्यविकारिणस्ते  
    विनाहमध्यासममुष्य संसृतिः ॥ ३०६॥  
  
तस्मादहङ्कारमिमं स्वशत्रुं  
    भोक्तुर्गले कण्टकवत्प्रतीतम् ।  
विच्छिद्य विज्ञानमहासिना स्फुटं  
    भुङ्क्ष्वात्मसाम्राज्यसुखं यथेष्टम् ॥ ३०७॥  
  
ततोऽहमादेर्विनिवर्त्य वृत्तिं  
    सन्त्यक्तरागः परमार्थलाभात् ।  
तूष्णीं समास्स्वात्मसुखानुभूत्या  
    पूर्णात्मना ब्रह्मणि निर्विकल्पः ॥ ३०८॥  
  
समूलकृत्तोऽपि महानहं पुनः  
    व्युल्लेखितः स्याद्यदि चेतसा क्षणम् ।  
सञ्जीव्य विक्षेपशतं करोति  
    नभस्वता प्रावृषि वारिदो यथा ॥ ३०९॥  
  
निगृह्य शत्रोरहमोऽवकाशः  
    क्वचिन्न देयो विषयानुचिन्तया ।  
स एव सञ्जीवनहेतुरस्य  
    प्रक्षीणजम्बीरतरोरिवाम्बु ॥ ३१०॥  
  
देहात्मना संस्थित एव कामी  
    विलक्षणः कामयिता कथं स्यात् ।  
अतोऽर्थसन्धानपरत्वमेव  
    भेदप्रसक्त्या भवबन्धहेतुः ॥ ३११॥  
  
कार्यप्रवर्धनाद्बीजप्रवृद्धिः परिदृश्यते ।  
कार्यनाशाद्बीजनाशस्तस्मात्कार्यं निरोधयेत् ॥ ३१२॥  
  
वासनावृद्धितः कार्यं कार्यवृद्ध्या च वासना ।  
वर्धते सर्वथा पुंसः संसारो न निवर्तते ॥ ३१३॥  
  
संसारबन्धविच्छित्त्यै तद् द्वयं प्रदहेद्यतिः ।  
वासनावृद्धिरेताभ्यां चिन्तया क्रियया बहिः ॥ ३१४॥ वासना प्रेर्यते ह्यन्तः  
ताभ्यां प्रवर्धमाना सा सूते संसृतिमात्मनः ।  
त्रयाणां च क्षयोपायः सर्वावस्थासु सर्वदा ॥ ३१५॥  
  
सर्वत्र सर्वतः सर्वब्रह्ममात्रावलोकनैः । मात्रावलोकनम्  
सद्भाववासनादार्ढ्यात्तत्त्रयं लयमश्नुते ॥ ३१६॥  
  
क्रियानाशे भवेच्चिन्तानाशोऽस्माद्वासनाक्षयः ।  
वासनाप्रक्षयो मोक्षः सा जीवन्मुक्तिरिष्यते ॥ ३१७॥ स  
सद्वासनास्फूर्तिविजृम्भणे सति  
    ह्यसौ विलीनाप्यहमादिवासना । विलीना त्वहमादिवासना  
अतिप्रकृष्टाप्यरुणप्रभायां  
    विलीयते साधु यथा तमिस्रा ॥ ३१८॥  
  
तमस्तमःकार्यमनर्थजालं  
    न दृश्यते सत्युदिते दिनेशे ।  
तथाऽद्वयानन्दरसानुभूतौ  
    नैवास्ति बन्धो न च दुःखगन्धः ॥ ३१९॥  
  
दृश्यं प्रतीतं प्रविलापयन्सन्  var  प्रविलापयन्स्वयं  
    सन्मात्रमानन्दघनं विभावयन् ।  
समाहितः सन्बहिरन्तरं वा  
    कालं नयेथाः सति कर्मबन्धे ॥ ३२०॥  
  
प्रमादो ब्रह्मनिष्ठायां न कर्तव्यः कदाचन ।  
प्रमादो मृत्युरित्याह भगवान्ब्रह्मणः सुतः ॥ ३२१॥  
  
न प्रमादादनर्थोऽन्यो ज्ञानिनः स्वस्वरूपतः ।  
ततो मोहस्ततोऽहन्धीस्ततो बन्धस्ततो व्यथा ॥ ३२२॥  
  
विषयाभिमुखं दृष्ट्वा विद्वांसमपि विस्मृतिः ।  
विक्षेपयति धीदोषैर्योषा जारमिव प्रियम् ॥ ३२३॥  
  
यथापकृष्टं शैवालं क्षणमात्रं न तिष्ठति ।  
आवृणोति तथा माया प्राज्ञं वापि पराङ्मुखम् ॥ ३२४॥  
  
लक्ष्यच्युतं चेद्यदि चित्तमीषद्  
    बहिर्मुखं सन्निपतेत्ततस्ततः ।  
प्रमादतः प्रच्युतकेलिकन्दुकः  
    सोपानपङ्क्तौ पतितो यथा तथा ॥ ३२५॥  
  
विषयेष्वाविशच्चेतः सङ्कल्पयति तद्गुणान् ।  
सम्यक्सङ्कल्पनात्कामः कामात्पुंसः प्रवर्तनम् ॥ ३२६॥  
  
अतः प्रमादान्न परोऽस्ति मृत्युः  
    विवेकिनो ब्रह्मविदः समाधौ ।  
समाहितः सिद्धिमुपैति सम्यक्  
    समाहितात्मा भव सावधानः ॥ ३२७॥  
  
ततः स्वरूपविभ्रंशो विभ्रष्टस्तु पतत्यधः ।  
पतितस्य विना नाशं पुनर्नारोह ईक्ष्यते ॥ ३२८॥  
  
सङ्कल्पं वर्जयेत्तस्मात्सर्वानर्थस्य कारणम् ।  
अपथ्यानि हि वस्तूनि व्याधिग्रस्तो यथोत्सृजे ।  extra verse number variation  
जीवतो यस्य कैवल्यं विदेहे स च केवलः ।  
यत्किञ्चित् पश्यतो भेदं भयं ब्रूते यजुःश्रुतिः ॥ ३२९॥  
  
यदा कदा वापि विपश्चिदेष  
    ब्रह्मण्यनन्तेऽप्यणुमात्रभेदम् ।  
पश्यत्यथामुष्य भयं तदैव  
    यद्वीक्षितं भिन्नतया प्रमादात् ॥ ३३०॥ यदीक्षितं  
श्रुतिस्मृतिन्यायशतैर्निषिद्धे  
    दृश्येऽत्र यः स्वात्ममतिं करोति ।  
उपैति दुःखोपरि दुःखजातं  
    निषिद्धकर्ता स मलिम्लुचो यथा ॥ ३३१॥  
  
सत्याभिसन्धानरतो विमुक्तो  
    महत्त्वमात्मीयमुपैति नित्यम् ।  
मिथ्याभिसन्धानरतस्तु नश्येद्  
    दृष्टं तदेतद्यदचौरचौरयोः ॥ ३३२॥ चोरचोरयोः  
यतिरसदनुसन्धिं बन्धहेतुं विहाय  
    स्वयमयमहमस्मीत्यात्मदृष्ट्यैव तिष्ठेत्  
सुखयति ननु निष्ठा ब्रह्मणि स्वानुभूत्या  
    हरति परमविद्याकार्यदुःखं प्रतीतम् ॥ ३३३॥  
  
बाह्यानुसन्धिः परिवर्धयेत्फलं  var  बाह्याभिसन्धिः  
    दुर्वासनामेव ततस्ततोऽधिकाम् ।  
ज्ञात्वा विवेकैः परिहृत्य बाह्यं  
    स्वात्मानुसन्धिं विदधीत नित्यम् ॥ ३३४॥  
  
बाह्ये निरुद्धे मनसः प्रसन्नता  
    मनःप्रसादे परमात्मदर्शनम् ।  
तस्मिन्सुदृष्टे भवबन्धनाशो  
    बहिर्निरोधः पदवी विमुक्तेः ॥ ३३५॥  
  
कः पण्डितः सन्सदसद्विवेकी  
    श्रुतिप्रमाणः परमार्थदर्शी ।  
जानन्हि कुर्यादसतोऽवलम्बं  
    स्वपातहेतोः शिशुवन्मुमुक्षुः ॥ ३३६॥  
  
देहादिसंसक्तिमतो न मुक्तिः  
    मुक्तस्य देहाद्यभिमत्यभावः ।  
सुप्तस्य नो जागरणं न जाग्रतः  
    स्वप्नस्तयोर्भिन्नगुणाश्रयत्वात् ॥ ३३७॥  
  
अन्तर्बहिः स्वं स्थिरजङ्गमेषु  
    ज्ञात्वाऽऽत्मनाधारतया विलोक्य । ज्ञानात्मन्  
त्यक्ताखिलोपाधिरखण्डरूपः  
    पूर्णात्मना यः स्थित एष मुक्तः ॥ ३३८॥  
  
सर्वात्मना बन्धविमुक्तिहेतुः  
    सर्वात्मभावान्न परोऽस्ति कश्चित् ।  
दृश्याग्रहे सत्युपपद्यतेऽसौ  
    सर्वात्मभावोऽस्य सदात्मनिष्ठया ॥ ३३९॥  
  
दृश्यस्याग्रहणं कथं नु घटते देहात्मना तिष्ठतो  
बाह्यार्थानुभवप्रसक्तमनसस्तत्तत्क्रियां कुर्वतः ।  
सन्न्यस्ताखिलधर्मकर्मविषयैर्नित्यात्मनिष्ठापरैः  
तत्त्वज्ञैः करणीयमात्मनि सदानन्देच्छुभिर्यत्नतः ॥ ३४०॥  
  
सर्वात्मसिद्धये भिक्षोः कृतश्रवणकर्मणः । सार्वात्म्य  
समाधिं विदधात्येषा शान्तो दान्त इति श्रुतिः ॥ ३४१॥  
  
आरूढशक्तेरहमो विनाशः  
    कर्तुन्न शक्य सहसापि पण्डितैः । कर्तुं न  
ये निर्विकल्पाख्यसमाधिनिश्चलाः  
    तानन्तराऽनन्तभवा हि वासनाः ॥ ३४२॥  
  
अहम्बुद्ध्यैव मोहिन्या योजयित्वाऽऽवृतेर्बलात् ।  
विक्षेपशक्तिः पुरुषं विक्षेपयति तद्गुणैः ॥ ३४३॥  
  
विक्षेपशक्तिविजयो विषमो विधातुं  
    निःशेषमावरणशक्तिनिवृत्त्यभावे ।  
दृग्दृश्ययोः स्फुटपयोजलवद्विभागे  
    नश्येत्तदावरणमात्मनि च स्वभावात् ।  
निःसंशयेन भवति प्रतिबन्धशून्यो  
    विक्षेपणं न हि तदा यदि चेन्मृषार्थे ॥ ३४४॥ निक्षेपणं  
सम्यग्विवेकः स्फुटबोधजन्यो  
    विभज्य दृग्दृश्यपदार्थतत्त्वम् ।  
छिनत्ति मायाकृतमोहबन्धं  
    यस्माद्विमुक्तस्तु पुनर्न संसृतिः ॥ ३४५॥ विमुक्तस्य  
परावरैकत्वविवेकवह्निः  
    दहत्यविद्यागहनं ह्यशेषम् ।  
किं स्यात्पुनः संसरणस्य बीजं  
    अद्वैतभावं समुपेयुषोऽस्य ॥ ३४६॥  
  
आवरणस्य निवृत्तिर्भवति हि सम्यक्पदार्थदर्शनतः ।  
मिथ्याज्ञानविनाशस्तद्विक्षेपजनितदुःखनिवृत्तिः ॥ ३४७॥  
  
एतत्त्रितयं दृष्टं सम्यग्रज्जुस्वरूपविज्ञानात् ।  
तस्माद्वस्तुसतत्त्वं ज्ञातव्यं बन्धमुक्तये विदुषा ॥ ३४८॥  
  
अयोऽग्नियोगादिव सत्समन्वयान्  
    मात्रादिरूपेण विजृम्भते धीः ।  
तत्कार्यमेतद्द्वितयं यतो मृषा  var  तत्कार्यमेव त्रितयं  
    दृष्टं भ्रमस्वप्नमनोरथेषु ॥ ३४९॥  
  
ततो विकाराः प्रकृतेरहम्मुखा  
    देहावसाना विषयाश्च सर्वे ।  
क्षणेऽन्यथाभावितया ह्यमीषा-  var  भाविन एष आत्मा  
    मसत्त्वमात्मा तु कदापि नान्यथा ॥ ३५०॥ मसत्त्वमात्मा तु कदापि  
नित्याद्वयाखण्डचिदेकरूपो  
    बुद्ध्यादिसाक्षी सदसद्विलक्षणः ।  
अहम्पदप्रत्ययलक्षितार्थः  
    प्रत्यक् सदानन्दघनः परात्मा ॥ ३५१॥  
  
इत्थं विपश्चित्सदसद्विभज्य  
    निश्चित्य तत्त्वं निजबोधदृष्ट्या ।  
ज्ञात्वा स्वमात्मानमखण्डबोधं  
    तेभ्यो विमुक्तः स्वयमेव शाम्यति ॥ ३५२॥  
  
अज्ञानहृदयग्रन्थेर्निःशेषविलयस्तदा ।  
समाधिनाऽविकल्पेन यदाऽद्वैतात्मदर्शनम् ॥ ३५३॥  
  
त्वमहमिदमितीयं कल्पना बुद्धिदोषात्  
    प्रभवति परमात्मन्यद्वये निर्विशेषे ।  
प्रविलसति समाधावस्य सर्वो विकल्पो  
    विलयनमुपगच्छेद्वस्तुतत्त्वावधृत्या ॥ ३५४॥  
  
शान्तो दान्तः परमुपरतः क्षान्तियुक्तः समाधिं  
कुर्वन्नित्यं कलयति यतिः स्वस्य सर्वात्मभावम् ।  
तेनाविद्यातिमिरजनितान्साधु दग्ध्वा विकल्पान्  
ब्रह्माकृत्या निवसति सुखं निष्क्रियो निर्विकल्पः ॥ ३५५॥  
  
समाहिता ये प्रविलाप्य बाह्यं  
    श्रोत्रादि चेतः स्वमहं चिदात्मनि ।  
त एव मुक्ता भवपाशबन्धैः  
    नान्ये तु पारोक्ष्यकथाभिधायिनः ॥ ३५६॥  
  
उपाधिभेदात्स्वयमेव भिद्यते  var  योगात्स्वयमेव  
    चोपाध्यपोहे स्वयमेव केवलः ।  
तस्मादुपाधेर्विलयाय विद्वान्  
    वसेत्सदाऽकल्पसमाधिनिष्ठया ॥ ३५७॥  
  
सति सक्तो नरो याति सद्भावं ह्येकनिष्ठया ।  
कीटको भ्रमरं ध्यायन् भ्रमरत्वाय कल्पते ॥ ३५८॥  
  
क्रियान्तरासक्तिमपास्य कीटको  
    ध्यायन्नलित्वं ह्यलिभावमृच्छति । ध्यायन्यथालिं  
तथैव योगी परमात्मतत्त्वं  
    ध्यात्वा समायाति तदेकनिष्ठया ॥ ३५९॥  
  
अतीव सूक्ष्मं परमात्मतत्त्वं  
    न स्थूलदृष्ट्या प्रतिपत्तुमर्हति ।  
समाधिनात्यन्तसुसूक्ष्मवृत्त्या  
    ज्ञातव्यमार्यैरतिशुद्धबुद्धिभिः ॥ ३६०॥  
  
यथा सुवर्णं पुटपाकशोधितं  
    त्यक्त्वा मलं स्वात्मगुणं समृच्छति ।  
तथा मनः सत्त्वरजस्तमोमलं  
    ध्यानेन सन्त्यज्य समेति तत्त्वम् ॥ ३६१॥  
  
निरन्तराभ्यासवशात्तदित्थं  
    पक्वं मनो ब्रह्मणि लीयते यदा ।  
तदा समाधिः सविकल्पवर्जितः  var  स विकल्पवर्जितः  
    स्वतोऽद्वयानन्दरसानुभावकः ॥ ३६२॥  
  
समाधिनाऽनेन समस्तवासना-  
    ग्रन्थेर्विनाशोऽखिलकर्मनाशः ।  
अन्तर्बहिः सर्वत एव सर्वदा  
    स्वरूपविस्फूर्तिरयत्नतः स्यात् ॥ ३६३॥  
  
श्रुतेः  शतगुणं विद्यान्मननं मननादपि ।  
निदिध्यासं लक्षगुणमनन्तं निर्विकल्पकम् ॥ ३६४॥  
  
निर्विकल्पकसमाधिना स्फुटं  
    ब्रह्मतत्त्वमवगम्यते ध्रुवम् ।  
नान्यथा चलतया मनोगतेः  
    प्रत्ययान्तरविमिश्रितं भवेत् ॥ ३६५॥  
  
अतः समाधत्स्व यतेन्द्रियः सन्  
    निरन्तरं शान्तमनाः प्रतीचि ।  
विध्वंसय ध्वान्तमनाद्यविद्यया  
    कृतं सदेकत्वविलोकनेन ॥ ३६६॥  
  
योगस्य प्रथमद्वारं वाङ्निरोधोऽपरिग्रहः । प्रथमं द्वारं  
निराशा च निरीहा च नित्यमेकान्तशीलता ॥ ३६७॥  
  
एकान्तस्थितिरिन्द्रियोपरमणे हेतुर्दमश्चेतसः  
संरोधे करणं शमेन विलयं यायादहंवासना ।  
तेनानन्दरसानुभूतिरचला ब्राह्मी सदा योगिनः  
तस्माच्चित्तनिरोध एव सततं कार्यः प्रयत्नो मुनेः ॥ ३६८॥ प्रयत्नान्मुनेः  
वाचं नियच्छात्मनि तं नियच्छ  
    बुद्धौ धियं यच्छ च बुद्धिसाक्षिणि ।  
तं चापि पूर्णात्मनि निर्विकल्पे  
    विलाप्य शान्तिं परमां भजस्व ॥ ३६९॥  
  
देहप्राणेन्द्रियमनोबुद्ध्यादिभिरुपाधिभिः ।  
यैर्यैर्वृत्तेःसमायोगस्तत्तद्भावोऽस्य योगिनः ॥ ३७०॥  
  
तन्निवृत्त्या मुनेः सम्यक् सर्वोपरमणं सुखम् ।  
सन्दृश्यते सदानन्दरसानुभवविप्लवः ॥ ३७१॥  
  
अन्तस्त्यागो बहिस्त्यागो विरक्तस्यैव युज्यते ।  
त्यजत्यन्तर्बहिःसङ्गं विरक्तस्तु मुमुक्षया ॥ ३७२॥  
  
बहिस्तु विषयैः सङ्गं तथान्तरहमादिभिः । सङ्गः  
विरक्त एव शक्नोति त्यक्तुं ब्रह्मणि निष्ठितः ॥ ३७३॥  
  
वैराग्यबोधौ पुरुषस्य पक्षिवत्  
    पक्षौ विजानीहि विचक्षण त्वम् ।  
विमुक्तिसौधाग्रलताधिरोहणं  
    ताभ्यां विना नान्यतरेण सिध्यति ॥ ३७४॥  
  
अत्यन्तवैराग्यवतः समाधिः  
    समाहितस्यैव दृढप्रबोधः ।  
प्रबुद्धतत्त्वस्य हि बन्धमुक्तिः  
    मुक्तात्मनो नित्यसुखानुभूतिः ॥ ३७५॥  
  
वैराग्यान्न परं सुखस्य जनकं पश्यामि वश्यात्मनः  
तच्चेच्छुद्धतरात्मबोधसहितं स्वाराज्यसाम्राज्यधुक् ।  
एतद्द्वारमजस्रमुक्तियुवतेर्यस्मात्त्वमस्मात्परं  
सर्वत्रास्पृहया सदात्मनि सदा प्रज्ञां कुरु श्रेयसे ॥ ३७६॥  
  
आशां छिन्द्धि विषोपमेषु विषयेष्वेषैव मृत्योः कृति-  var  मृत्योः सृति  
स्त्यक्त्वा जातिकुलाश्रमेष्वभिमतिं मुञ्चातिदूरात्क्रियाः ।  
देहादावसति त्यजात्मधिषणां प्रज्ञां कुरुष्वात्मनि  
त्वं द्रष्टास्यमनोऽसि निर्द्वयपरं ब्रह्मासि यद्वस्तुतः ॥ ३७७॥ द्रष्टास्यमलो  
लक्ष्ये ब्रह्मणि मानसं दृढतरं संस्थाप्य बाह्येन्द्रियं  
स्वस्थाने विनिवेश्य निश्चलतनुश्चोपेक्ष्य देहस्थितिम् ।  
ब्रह्मात्मैक्यमुपेत्य तन्मयतया चाखण्डवृत्त्याऽनिशं  
ब्रह्मानन्दरसं पिबात्मनि मुदा शून्यैः किमन्यैर्भृशम् ॥ ३७८॥ किमन्यैर्भ्रमैः  
अनात्मचिन्तनं त्यक्त्वा कश्मलं दुःखकारणम् ।  
चिन्तयात्मानमानन्दरूपं यन्मुक्तिकारणम् ॥ ३७९॥  
  
एष स्वयञ्ज्योतिरशेषसाक्षी  
    विज्ञानकोशो विलसत्यजस्रम् । विज्ञानकोशे  
लक्ष्यं विधायैनमसद्विलक्षण-  
    मखण्डवृत्त्याऽऽत्मतयाऽनुभावय ॥ ३८०॥  
  
एतमच्छिन्नया वृत्त्या प्रत्ययान्तरशून्यया ।  
उल्लेखयन्विजानीयात्स्वस्वरूपतया स्फुटम् ॥ ३८१॥  
  
अत्रात्मत्वं दृढीकुर्वन्नहमादिषु सन्त्यजन् ।  
उदासीनतया तेषु तिष्ठेत्स्फुटघटादिवत् ॥ ३८२॥ तिष्ठेद्घटपटादिवत्  
विशुद्धमन्तःकरणं स्वरूपे  
    निवेश्य साक्षिण्यवबोधमात्रे ।  
शनैः शनैर्निश्चलतामुपानयन्  
    पूर्णं स्वमेवानुविलोकयेत्ततः ॥ ३८३॥ पूर्णत्वमेवानु  
देहेन्द्रियप्राणमनोऽहमादिभिः  
    स्वाज्ञानक्लृप्तैरखिलैरुपाधिभिः ।  
विमुक्तमात्मानमखण्डरूपं  
    पूर्णं महाकाशमिवावलोकयेत् ॥ ३८४॥  
  
घटकलशकुसूलसूचिमुख्यैः  
    गगनमुपाधिशतैर्विमुक्तमेकम् ।  
भवति न विविधं तथैव शुद्धं  
    परमहमादिविमुक्तमेकमेव ॥ ३८५॥  
  
ब्रह्मादिस्तम्बपर्यन्ता मृषामात्रा उपाधयः । ब्रह्माद्याः स्तम्ब  
ततः पूर्णं स्वमात्मानं पश्येदेकात्मना स्थितम् ॥ ३८६॥  
  
यत्र भ्रान्त्या कल्पितं तद्विवेके  var  यद्विवेके  
    तत्तन्मात्रं नैव तस्माद्विभिन्नम् ।  
भ्रान्तेर्नाशे भाति दृष्टाहितत्त्वं  var  भ्रान्तिदृष्टा  
    रज्जुस्तद्वद्विश्वमात्मस्वरूपम् ॥ ३८७॥  
  
स्वयं ब्रह्मा स्वयं विष्णुः स्वयमिन्द्रः स्वयं शिवः ।  
स्वयं विश्वमिदं सर्वं स्वस्मादन्यन्न किञ्चन ॥ ३८८॥  
  
अन्तः स्वयं चापि बहिः स्वयं च  
    स्वयं पुरस्तात् स्वयमेव पश्चात् ।  
स्वयं ह्यावाच्यां स्वयमप्युदीच्यां  var  ह्यवाच्यां  
    तथोपरिष्टात्स्वयमप्यधस्तात् ॥ ३८९॥  
  
तरङ्गफेनभ्रमबुद्बुदादि  
    सर्वं स्वरूपेण जलं यथा तथा ।  
चिदेव देहाद्यहमन्तमेतत्  
    सर्वं चिदेवैकरसं विशुद्धम् ॥ ३९०॥  
  
सदेवेदं सर्वं जगदवगतं वाङ्मनसयोः  
सतोऽन्यन्नास्त्येव प्रकृतिपरसीम्नि स्थितवतः ।  
पृथक् किं मृत्स्नायाः कलशघटकुम्भाद्यवगतं  
वदत्येष भ्रान्तस्त्वमहमिति मायामदिरया ॥ ३९१॥  
  
क्रियासमभिहारेण यत्र नान्यदिति श्रुतिः ।  
ब्रवीति द्वैतराहित्यं मिथ्याध्यासनिवृत्तये ॥ ३९२॥  
  
आकाशवन्निर्मलनिर्विकल्पं  var  निर्विकल्प  
    निःसीमनिःस्पन्दननिर्विकारम् ।  
अन्तर्बहिःशून्यमनन्यमद्वयं  
    स्वयं परं ब्रह्म किमस्ति बोध्यम् ॥ ३९३॥  
  
वक्तव्यं किमु विद्यतेऽत्र बहुधा ब्रह्मैव जीवः स्वयं  
ब्रह्मैतज्जगदाततं नु सकलं ब्रह्माद्वितीयं श्रुतिः । जगदापराणु सकलं  
ब्रह्मैवाहमिति प्रबुद्धमतयः सन्त्यक्तबाह्याः स्फुटं  
ब्रह्मीभूय वसन्ति सन्ततचिदानन्दात्मनैतद्ध्रुवम् ॥ ३९४॥ आनन्दात्मनैव ध्रुवम्  
जहि मलमयकोशेऽहन्धियोत्थापिताशां  
    प्रसभमनिलकल्पे लिङ्गदेहेऽपि पश्चात् ।  
निगमगदितकीर्तिं नित्यमानन्दमूर्तिं  
    स्वयमिति परिचीय ब्रह्मरूपेण तिष्ठ ॥ ३९५॥  
  
शवाकारं यावद्भजति मनुजस्तावदशुचिः  
परेभ्यः स्यात्क्लेशो जननमरणव्याधिनिलयः । व्याधिनिरयाः  
यदात्मानं शुद्धं कलयति शिवाकारमचलम्  
तदा तेभ्यो मुक्तो भवति हि तदाह श्रुतिरपि ॥ ३९६॥  
  
स्वात्मन्यारोपिताशेषाभासवस्तुनिरासतः ।  
स्वयमेव परं ब्रह्म पूर्णमद्वयमक्रियम् ॥ ३९७॥  
  
समाहितायां सति चित्तवृत्तौ  
    परात्मनि ब्रह्मणि निर्विकल्पे ।  
न दृश्यते कश्चिदयं विकल्पः  
    प्रजल्पमात्रः परिशिष्यते यतः ॥ ३९८॥ ततः  
असत्कल्पो विकल्पोऽयं विश्वमित्येकवस्तुनि ।  
निर्विकारे निराकारे निर्विशेषे भिदा कुतः ॥ ३९९॥  
  
द्रष्टुदर्शनदृश्यादिभावशून्यैकवस्तुनि । द्रष्टृदर्शन  
निर्विकारे निराकारे निर्विशेषे भिदा कुतः ॥ ४००॥  
  
कल्पार्णव इवात्यन्तपरिपूर्णैकवस्तुनि ।  
निर्विकारे निराकारे निर्विशेषे भिदा कुतः ॥ ४०१॥  
  
तेजसीव तमो यत्र प्रलीनं भ्रान्तिकारणम् । यत्र विलीनं  
अद्वितीये परे तत्त्वे निर्विशेषे भिदा कुतः ॥ ४०२॥  
  
एकात्मके परे तत्त्वे भेदवार्ता कथं वसेत् । कथं भवेत्  
सुषुप्तौ सुखमात्रायां भेदः केनावलोकितः ॥ ४०३॥  
  
न ह्यस्ति विश्वं परतत्त्वबोधात्  
    सदात्मनि ब्रह्मणि निर्विकल्पे ।  
कालत्रये नाप्यहिरीक्षितो गुणे  
    न ह्यम्बुबिन्दुर्मृगतृष्णिकायाम् ॥ ४०४॥  
  
मायामात्रमिदं द्वैतमद्वैतं परमार्थतः ।  
इति ब्रूते श्रुतिः साक्षात्सुषुप्तावनुभूयते ॥ ४०५॥  
  
अनन्यत्वमधिष्ठानादारोप्यस्य निरीक्षितम् ।  
पण्डितै रज्जुसर्पादौ विकल्पो भ्रान्तिजीवनः ॥ ४०६॥  
  
चित्तमूलो विकल्पोऽयं चित्ताभावे न कश्चन ।  
अतश्चित्तं समाधेहि प्रत्यग्रूपे परात्मनि ॥ ४०७॥  
  
किमपि सततबोधं केवलानन्दरूपं  
    निरुपममतिवेलं नित्यमुक्तं निरीहम् ।  
निरवधिगगनाभं निष्कलं निर्विकल्पं  
    हृदि कलयति विद्वान् ब्रह्म पूर्णं समाधौ ॥ ४०८॥  
  
प्रकृतिविकृतिशून्यं भावनातीतभावं  
    समरसमसमानं मानसम्बन्धदूरम् ।  
निगमवचनसिद्धं नित्यमस्मत्प्रसिद्धं  
    हृदि कलयति विद्वान् ब्रह्म पूर्णं समाधौ ॥ ४०९॥  
  
अजरममरमस्ताभाववस्तुस्वरूपं  var  भासवस्तु  
    स्तिमितसलिलराशिप्रख्यमाख्याविहीनम् ।  
शमितगुणविकारं शाश्वतं शान्तमेकं  
    हृदि कलयति विद्वान् ब्रह्म पूर्णं समाधौ ॥ ४१०॥  
  
समाहितान्तःकरणः स्वरूपे  
    विलोकयात्मानमखण्डवैभवम् ।  
विच्छिन्द्धि बन्धं भवगन्धगन्धितं  var  गन्धगन्धिलं  
    यत्नेन पुंस्त्वं सफलीकुरुष्व ॥ ४११-  
सर्वोपाधिविनिर्मुक्तं सच्चिदानन्दमद्वयम् ।  
भावयात्मानमात्मस्थं न भूयः कल्पसेऽध्वने ॥ ४१२॥  
  
छायेव पुंसः परिदृश्यमान-  
    माभासरूपेण फलानुभूत्या ।  
शरीरमाराच्छववन्निरस्तं  
    पुनर्न सन्धत्त इदं महात्मा ॥ ४१३॥  
  
सततविमलबोधानन्दरूपं समेत्य  var  स्वमेत्य  
    त्यज जडमलरूपोपाधिमेतं सुदूरे ।  
अथ पुनरपि नैष स्मर्यतां वान्तवस्तु  var  पुनरपि नैव  
    स्मरणविषयभूतं कल्पते कुत्सनाय ॥ ४१४॥  
  
समूलमेतत्परिदाह्य वह्नौ  var  परिदह्य  
    सदात्मनि ब्रह्मणि निर्विकल्पे ।  
ततः स्वयं नित्यविशुद्धबोधा-  
    नन्दात्मना तिष्ठति विद्वरिष्ठः ॥ ४१५॥  
  
प्रारब्धसूत्रग्रथितं शरीरं  
    प्रयातु वा तिष्ठतु गोरिव स्रक् ।  
न तत्पुनः पश्यति तत्त्ववेत्ता-  
    ऽऽनन्दात्मनि ब्रह्मणि लीनवृत्तिः ॥ ४१६॥  
  
अखण्डानन्दमात्मानं विज्ञाय स्वस्वरूपतः ।  
किमिच्छन् कस्य वा हेतोर्देहं पुष्णाति तत्त्ववित् ॥ ४१७॥  
  
संसिद्धस्य फलं त्वेतज्जीवन्मुक्तस्य योगिनः ।  
बहिरन्तः सदानन्दरसास्वादनमात्मनि ॥ ४१८॥  
  
वैराग्यस्य फलं बोधो बोधस्योपरतिः फलम् ।  
स्वानन्दानुभवाच्छान्तिरेषैवोपरतेः फलम् ॥ ४१९॥  
  
यद्युत्तरोत्तराभावः पूर्वपूर्वन्तु निष्फलम् ।  
निवृत्तिः परमा तृप्तिरानन्दोऽनुपमः स्वतः ॥ ४२०॥  
  
दृष्टदुःखेष्वनुद्वेगो विद्यायाः प्रस्तुतं फलम् ।  
यत्कृतं भ्रान्तिवेलायां नाना कर्म जुगुप्सितम् ।  
पश्चान्नरो विवेकेन तत्कथं कर्तुमर्हति ॥ ४२१॥  
  
विद्याफलं स्यादसतो निवृत्तिः  
    प्रवृत्तिरज्ञानफलं तदीक्षितम् ।  
तज्ज्ञाज्ञयोर्यन्मृगतृष्णिकादौ  
    नोचेद्विदां दृष्टफलं किमस्मात् ॥ ४२२॥ नोचेद्विदो  
अज्ञानहृदयग्रन्थेर्विनाशो यद्यशेषतः ।  
अनिच्छोर्विषयः किं नु प्रवृत्तेः कारणं स्वतः ॥ ४२३॥ विदुषः किं  
वासनानुदयो भोग्ये वैराग्यस्य तदावधिः ।  
अहम्भावोदयाभावो बोधस्य परमावधिः ।  
लीनवृत्तैरनुत्पत्तिर्मर्यादोपरतेस्तु सा ॥ ४२४॥ वृत्तेर  
ब्रह्माकारतया सदा स्थिततया निर्मुक्तबाह्यार्थधी-  
रन्यावेदितभोग्यभोगकलनो निद्रालुवद्बालवत् ।  
स्वप्नालोकितलोकवज्जगदिदं पश्यन्क्वचिल्लब्धधी-  
रास्ते कश्चिदनन्तपुण्यफलभुग्धन्यः स मान्यो भुवि ॥ ४२५॥  
  
स्थितप्रज्ञो यतिरयं यः सदानन्दमश्नुते ।  
ब्रह्मण्येव विलीनात्मा निर्विकारो विनिष्क्रियः ॥ ४२६॥  
  
ब्रह्मात्मनोः शोधितयोरेकभावावगाहिनी ।  
निर्विकल्पा च चिन्मात्रा वृत्तिः प्रज्ञेति कथ्यते ।  
सुस्थिताऽसौ भवेद्यस्य स्थितप्रज्ञः स उच्यते ॥ ४२७॥  
  
यस्य स्थिता भवेत्प्रज्ञा यस्यानन्दो निरन्तरः ।  
प्रपञ्चो विस्मृतप्रायः स जीवन्मुक्त इष्यते ॥ ४२८॥  
  
लीनधीरपि जागर्ति जाग्रद्धर्मविवर्जितः ।  
बोधो निर्वासनो यस्य स जीवन्मुक्त इष्यते ॥ ४२९॥  
  
शान्तसंसारकलनः कलावानपि निष्कलः ।  
यस्य चित्तं विनिश्चिन्तं स जीवन्मुक्त इष्यते ॥ ४३०॥ यः सचित्तोऽपि निश्चित्तः  
वर्तमानेऽपि देहेऽस्मिञ्छायावदनुवर्तिनि ।  
अहन्ताममताऽभावो जीवन्मुक्तस्य लक्षणम् ॥ ४३१॥  
  
अतीताननुसन्धानं भविष्यदविचारणम् ।  
औदासीन्यमपि प्राप्तं जीवन्मुक्तस्य लक्षणम् ॥ ४३२॥ प्राप्ते  
गुणदोषविशिष्टेऽस्मिन्स्वभावेन विलक्षणे ।  
सर्वत्र समदर्शित्वं जीवन्मुक्तस्य लक्षणम् ॥ ४३३॥  
  
इष्टानिष्टार्थसम्प्राप्तौ समदर्शितयाऽऽत्मनि ।  
उभयत्राविकारित्वं जीवन्मुक्तस्य लक्षणम् ॥ ४३४॥  
  
ब्रह्मानन्दरसास्वादासक्तचित्ततया यतेः ।  
अन्तर्बहिरविज्ञानं जीवन्मुक्तस्य लक्षणम् ॥ ४३५॥  
  
देहेन्द्रियादौ कर्तव्ये ममाहम्भाववर्जितः ।  
औदासीन्येन यस्तिष्ठेत्स जीवन्मुक्तलक्षणः ॥ ४३६॥ स जीवन्मुक्त इष्यते  
विज्ञात आत्मनो यस्य ब्रह्मभावः श्रुतेर्बलात् ।  
भवबन्धविनिर्मुक्तः स जीवन्मुक्तलक्षणः ॥ ४३७॥ स जीवन्मुक्त इष्यते  
देहेन्द्रियेष्वहम्भाव इदम्भावस्तदन्यके ।  
यस्य नो भवतः क्वापि स जीवन्मुक्त इष्यते ॥ ४३८॥  
  
जीवेशोभयसंसाररूपदुर्वासनोज्झिता ।  
सा सर्वदा भवेद्यस्य स जीवन्मुक्त इष्यते ॥  
  
न प्रत्यग्ब्रह्मणोर्भेदं कदापि ब्रह्मसर्गयोः ।  
प्रज्ञया यो विजानिति स जीवन्मुक्तलक्षणः ॥ ४३९॥ स जीवन्मुक्त इष्यते  
साधुभिः पूज्यमानेऽस्मिन्पीड्यमानेऽपि दुर्जनैः ।  
समभावो भवेद्यस्य स जीवन्मुक्तलक्षणः ॥ ४४०॥ स जीवन्मुक्त इष्यते  
यत्र प्रविष्टा विषयाः परेरिता  
    नदीप्रवाहा इव वारिराशौ ।  
लिनन्ति सन्मात्रतया न विक्रियां  
    उत्पादयन्त्येष यतिर्विमुक्तः ॥ ४४१॥  
  
विज्ञातब्रह्मतत्त्वस्य यथापूर्वं न संसृतिः ।  
अस्ति चेन्न स विज्ञातब्रह्मभावो बहिर्मुखः ॥ ४४२॥  
  
प्राचीनवासनावेगादसौ संसरतीति चेत् ।  
न सदेकत्वविज्ञानान्मन्दी भवति वासना ॥ ४४३॥  
  
अत्यन्तकामुकस्यापि वृत्तिः कुण्ठति मातरि ।  
तथैव ब्रह्मणि ज्ञाते पूर्णानन्दे मनीषिणः ॥ ४४४॥  
  
निदिध्यासनशीलस्य बाह्यप्रत्यय ईक्ष्यते ।  
ब्रवीति श्रुतिरेतस्य प्रारब्धं फलदर्शनात् ॥ ४४५॥  
  
सुखाद्यनुभवो यावत्तावत्प्रारब्धमिष्यते ।  
फलोदयः क्रियापूर्वो निष्क्रियो न हि कुत्रचित् ॥ ४४६॥  
  
अहं ब्रह्मेति विज्ञानात्कल्पकोटिशतार्जितम् ।  
सञ्चितं विलयं याति प्रबोधात्स्वप्नकर्मवत् ॥ ४४७॥  
  
यत्कृतं स्वप्नवेलायां पुण्यं वा पापमुल्बणम् ।  
सुप्तोत्थितस्य किन्तत्स्यात्स्वर्गाय नरकाय वा ॥ ४४८॥  
  
स्वमसङ्गमुदासीनं परिज्ञाय नभो यथा ।  
न श्लिष्यति च यत्किञ्चित्कदाचिद्भाविकर्मभिः ॥ ४४९॥ श्लिष्यते यतिः किञ्चित्  
न नभो घटयोगेन सुरागन्धेन लिप्यते ।  
तथात्मोपाधियोगेन तद्धर्मैर्नैव लिप्यते ॥ ४५०॥  
  
ज्ञानोदयात्पुरारब्धं कर्मज्ञानान्न नश्यति ।  
अदत्वा स्वफलं लक्ष्यमुद्दिश्योत्सृष्टबाणवत् ॥ ४५१॥  
  
व्याघ्रबुद्ध्या विनिर्मुक्तो बाणः पश्चात्तु गोमतौ ।  
न तिष्ठति छिनत्येव लक्ष्यं वेगेन निर्भरम् ॥ ४५२॥  
  
प्रारब्धं बलवत्तरं खलु विदां भोगेन तस्य क्षयः  
सम्यग्ज्ञानहुताशनेन विलयः प्राक्सञ्चितागामिनाम् ।  
ब्रह्मात्मैक्यमवेक्ष्य तन्मयतया ये सर्वदा संस्थिताः  
तेषां तत्त्रितयं नहि क्वचिदपि ब्रह्मैव ते निर्गुणम् ॥ ४५३॥  
  
उपाधितादात्म्यविहीनकेवल-  
    ब्रह्मात्मनैवात्मनि तिष्ठतो मुनेः ।  
प्रारब्धसद्भावकथा न युक्ता  
    स्वप्नार्थसम्बन्धकथेव जाग्रतः ॥ ४५४॥  
  
न हि प्रबुद्धः प्रतिभासदेहे  
    देहोपयोगिन्यपि च प्रपञ्चे ।  
करोत्यहन्तां ममतामिदन्तां  
    किन्तु स्वयं तिष्ठति जागरेण ॥ ४५५॥  
  
न तस्य मिथ्यार्थसमर्थनेच्छा  
    न सङ्ग्रहस्तज्जगतोऽपि दृष्टः ।  
तत्रानुवृत्तिर्यदि चेन्मृषार्थे  
    न निद्रया मुक्त इतीष्यते ध्रुवम् ॥ ४५६॥  
  
तद्वत्परे ब्रह्मणि वर्तमानः  
    सदात्मना तिष्ठति नान्यदीक्षते ।  
स्मृतिर्यथा स्वप्नविलोकितार्थे  
    तथा विदः प्राशनमोचनादौ ॥ ४५७॥  
  
कर्मणा निर्मितो देहः प्रारब्धं तस्य कल्प्यताम् ।  
नानादेरात्मनो युक्तं नैवात्मा कर्मनिर्मितः ॥ ४५८॥  
  
अजो नित्यः शाश्वत इति ब्रूते श्रुतिरमोघवाक् । अजो नित्य इति ब्रूते श्रुतिरेषा त्वमोघवाक्  
तदात्मना तिष्ठतोऽस्य कुतः प्रारब्धकल्पना ॥ ४५९॥  
  
प्रारब्धं सिध्यति तदा यदा देहात्मना स्थितिः ।  
देहात्मभावो नैवेष्टः प्रारब्धं त्यज्यतामतः ॥ ४६०॥  
  
शरीरस्यापि प्रारब्धकल्पना भ्रान्तिरेव हि ।  
अध्यस्तस्य कुतः सत्त्वमसत्यस्य कुतो जनिः । सत्त्वमसत्त्वस्य  
अजातस्य कुतो नाशः प्रारब्धमसतः कुतः ॥ ४६१॥  
  
ज्ञानेनाज्ञानकार्यस्य समूलस्य लयो यदि ।  
तिष्ठत्ययं कथं देह इति शङ्कावतो जडान् ॥ ४६२॥  
  
समाधातुं बाह्यदृष्ट्या प्रारब्धं वदति श्रुतिः ।  
न तु देहादिसत्यत्वबोधनाय विपश्चिताम् ।  
यतः श्रुतेरभिप्रायः परमार्थैकगोचरः ॥ ४६३॥  extra   
  
परिपूर्णमनाद्यन्तमप्रमेयमविक्रियम् ।  
एकमेवाद्वयं ब्रह्म नेह नानास्ति किञ्चन ॥ ४६४॥  
  
सद्घनं चिद्घनं नित्यमानन्दघनमक्रियम् ।  
एकमेवाद्वयं ब्रह्म नेह नानास्ति किञ्चन ॥ ४६५॥  
  
प्रत्यगेकरसं पूर्णमनन्तं सर्वतोमुखम् ।  
एकमेवाद्वयं ब्रह्म नेह नानास्ति किञ्चन ॥ ४६६॥  
  
अहेयमनुपादेयमनादेयमनाश्रयम् । मनाधेयमना  
एकमेवाद्वयं ब्रह्म नेह नानास्ति किञ्चन ॥ ४६७॥  
  
निर्गुणं निष्कलं सूक्ष्मं निर्विकल्पं निरञ्जनम् ।  
एकमेवाद्वयं ब्रह्म नेह नानास्ति किञ्चन ॥ ४६८॥  
  
अनिरूप्य स्वरूपं यन्मनोवाचामगोचरम् ।  
एकमेवाद्वयं ब्रह्म नेह नानास्ति किञ्चन ॥ ४६९॥  
  
सत्समृद्धं स्वतःसिद्धं शुद्धं बुद्धमनीदृशम् ।  
एकमेवाद्वयं ब्रह्म नेह नानास्ति किञ्चन ॥ ४७०॥  
  
निरस्तरागा विनिरस्तभोगाः  var  निरपास्तभोगाः  
    शान्ताः सुदान्ता यतयो महान्तः ।  
विज्ञाय तत्त्वं परमेतदन्ते  
    प्राप्ताः परां निर्वृतिमात्मयोगात् ॥ ४७१॥  
  
भवानपीदं परतत्त्वमात्मनः  
    स्वरूपमानन्दघनं विचार्य । निचाय्य  
विधूय मोहं स्वमनःप्रकल्पितं  
    मुक्तः कृतार्थो भवतु प्रबुद्धः ॥ ४७२॥  
  
समाधिना साधुविनिश्चलात्मना  var  सुनिश्चलात्मना  
    पश्यात्मतत्त्वं स्फुटबोधचक्षुषा ।  
निःसंशयं सम्यगवेक्षितश्चे-  
    च्छ्रुतः पदार्थो न पुनर्विकल्प्यते ॥ ४७३॥ पुनर्विकल्पते  
स्वस्याविद्याबन्धसम्बन्धमोक्षा-  
    त्सत्यज्ञानानन्दरूपात्मलब्धौ ।  
शास्त्रं युक्तिर्देशिकोक्तिः प्रमाणं  
    चान्तःसिद्धा स्वानुभूतिः प्रमाणम् ॥ ४७४॥  
  
बन्धो मोक्षश्च तृप्तिश्च चिन्ताऽऽरोग्यक्षुधादयः ।  
स्वेनैव वेद्या यज्ज्ञानं परेषामानुमानिकम् ॥ ४७५॥  
  
तटस्थिता बोधयन्ति गुरवः श्रुतयो यथा ।  
प्रज्ञयैव तरेद्विद्वानीश्वरानुगृहीतया ॥ ४७६॥  
  
स्वानुभूत्या स्वयं ज्ञात्वा स्वमात्मानमखण्डितम् ।  
संसिद्धः सम्मुखं तिष्ठेन्निर्विकल्पात्मनाऽऽत्मनि ॥ ४७७॥ सुसुखं तिष्ठेन्  
वेदान्तसिद्धान्तनिरुक्तिरेषा  
    ब्रह्मैव जीवः सकलं जगच्च ।  
अखण्डरूपस्थितिरेव मोक्षो  
    ब्रह्माद्वितीये श्रुतयः प्रमाणम् ॥ ४७८॥ ब्रह्माद्वितीयं  
इति गुरुवचनाच्छ्रुतिप्रमाणात्  
    परमवगम्य सतत्त्वमात्मयुक्त्या ।  
प्रशमितकरणः समाहितात्मा  
    क्वचिदचलाकृतिरात्मनिष्ठतोऽभूत् ॥ ४७९॥ आत्मनिष्ठितो  
किञ्चित्कालं समाधाय परे ब्रह्मणि मानसम् । कञ्चित्कालं  
उत्थाय परमानन्दादिदं वचनमब्रवीत् ॥ ४८०॥ व्युत्थाय  
बुद्धिर्विनष्टा गलिता प्रवृत्तिः  
    ब्रह्मात्मनोरेकतयाऽधिगत्या ।  
इदं न जानेऽप्यनिदं न जाने  
    किं वा कियद्वा सुखमस्त्यपारम् ॥ ४८१॥ सुखमस्य पारम्  
वाचा वक्तुमशक्यमेव मनसा मन्तुं न वा शक्यते  
स्वानन्दामृतपूरपूरितपरब्रह्माम्बुधेर्वैभवम् ।  
अम्भोराशिविशीर्णवार्षिकशिलाभावं भजन्मे मनो  
यस्यांशांशलवे विलीनमधुनाऽऽनन्दात्मना निर्वृतम् ॥ ४८२॥  
  
क्व गतं केन वा नीतं कुत्र लीनमिदं जगत् ।  
अधुनैव मया दृष्टं नास्ति किं महदद्भुतम् ॥ ४८३॥  
  
किं हेयं किमुपादेयं किमन्यत्किं विलक्षणम् ।  
अखण्डानन्दपीयूषपूर्णे ब्रह्ममहार्णवे ॥ ४८४॥  
  
न किञ्चिदत्र पश्यामि न शृणोमि न वेद्म्यहम् ।  
स्वात्मनैव सदानन्दरूपेणास्मि विलक्षणः ॥ ४८५॥  
  
नमो नमस्ते गुरवे महात्मने  
    विमुक्तसङ्गाय सदुत्तमाय ।  
नित्याद्वयानन्दरसस्वरूपिणे  
    भूम्ने सदाऽपारदयाम्बुधाम्ने ॥ ४८६॥  
  
यत्कटाक्षशशिसान्द्रचन्द्रिका-  
    पातधूतभवतापजश्रमः ।  
प्राप्तवानहमखण्डवैभवा-  
    नन्दमात्मपदमक्षयं क्षणात् ॥ ४८७॥  
  
धन्योऽहं कृतकृत्योऽहं विमुक्तोऽहं भवग्रहात् ।  
नित्यानन्दस्वरूपोऽहं पूर्णोऽहं त्वदनुग्रहात् ॥ ४८८॥  
  
असङ्गोऽहमनङ्गोऽहमलिङ्गोऽहमभङ्गुरः ।  
प्रशान्तोऽहमनन्तोऽहममलोऽहं चिरन्तनः ॥ ४८९॥ ऽहमतान्तोऽहं  
अकर्ताहमभोक्ताहमविकारोऽहमक्रियः ।  
शुद्धबोधस्वरूपोऽहं केवलोऽहं सदाशिवः ॥ ४९०॥  
  
द्रष्टुः श्रोतुर्वक्तुः कर्तुर्भोक्तुर्विभिन्न एवाहम् ।  
नित्यनिरन्तरनिष्क्रियनिःसीमासङ्गपूर्णबोधात्मा ॥ ४९१॥  
  
नाहमिदं नाहमदोऽप्युभयोरवभासकं परं शुद्धम् ।  
बाह्याभ्यन्तरशून्यं पूर्णं ब्रह्माद्वितीयमेवाहम् ॥ ४९२॥  
  
निरुपममनादितत्त्वं त्वमहमिदमद इति कल्पनादूरम् ।  
नित्यानन्दैकरसं सत्यं ब्रह्माद्वितीयमेवाहम् ॥ ४९३॥  
  
नारायणोऽहं नरकान्तकोऽहं  
    पुरान्तकोऽहं पुरुषोऽहमीशः ।  
अखण्डबोधोऽहमशेषसाक्षी  
    निरीश्वरोऽहं निरहं च निर्ममः ॥ ४९४॥  
  
सर्वेषु भूतेष्वहमेव संस्थितो  
    ज्ञानात्मनाऽन्तर्बहिराश्रयः सन् ।  
भोक्ता च भोग्यं स्वयमेव सर्वं  
    यद्यत्पृथग्दृष्टमिदन्तया पुरा ॥ ४९५॥  
  
मय्यखण्डसुखाम्भोधौ बहुधा विश्ववीचयः ।  
उत्पद्यन्ते विलीयन्ते मायामारुतविभ्रमात् ॥ ४९६॥  
  
स्थुलादिभावा मयि कल्पिता भ्रमा-  
    दारोपितानुस्फुरणेन लोकैः ।  
काले यथा कल्पकवत्सराय-  
    णर्त्वादयो निष्कलनिर्विकल्पे ॥ ४९७॥  
  
आरोपितं नाश्रयदूषकं भवेत्  
    कदापि मूढैरतिदोषदूषितैः । मूढैर्मति  
नार्द्रीकरोत्यूषरभूमिभागं  
    मरीचिकावारि महाप्रवाहः ॥ ४९८॥  
  
आकाशवल्लेपविदूरगोऽहं  var  आकाशवत् कल्पवि  
    आदित्यवद्भास्यविलक्षणोऽहम् ।  
अहार्यवन्नित्यविनिश्चलोऽहं  
    अम्भोधिवत्पारविवर्जितोऽहम् ॥ ४९९॥  
  
न मे देहेन सम्बन्धो मेघेनेव विहायसः ।  
अतः कुतो मे तद्धर्मा जाग्रत्स्वप्नसुषुप्तयः ॥ ५००॥  
  
उपाधिरायाति स एव गच्छति  
    स एव कर्माणि करोति भुङ्क्ते ।  
स एव जीर्यन् म्रियते सदाहं  var  एव जीवन्   
    कुलाद्रिवन्निश्चल एव संस्थितः ॥ ५०१॥  
  
न मे  प्रवृत्तिर्न च मे निवृत्तिः  
    सदैकरूपस्य निरंशकस्य ।  
एकात्मको यो निविडो निरन्तरो  var  निबिडो   
    व्योमेव पूर्णः स कथं नु चेष्टते ॥ ५०२॥  
  
पुण्यानि पापानि निरिन्द्रियस्य  
    निश्चेतसो निर्विकृतेर्निराकृतेः ।  
कुतो ममाखण्डसुखानुभूतेः  
    ब्रूते ह्यनन्वागतमित्यपि श्रुतिः ॥ ५०३॥  
  
छायया स्पृष्टमुष्णं वा शीतं वा सुष्ठु दुःष्ठु वा ।  
न स्पृशत्येव यत्किञ्चित्पुरुषं तद्विलक्षणम् ॥ ५०४॥  
  
न साक्षिणं साक्ष्यधर्माः संस्पृशन्ति विलक्षणम् ।  
अविकारमुदासीनं गृहधर्माः प्रदीपवत् ।  
देहेन्द्रियमनोधर्मा नैवात्मानं स्पृशन्त्यहो ॥ ५०५॥  extra   
  
रवेर्यथा कर्मणि साक्षिभावो  
    वह्नेर्यथा दाहनियामकत्वम् । वाऽयसि दाहकत्वम्  
रज्जोर्यथाऽऽरोपितवस्तुसङ्गः  
    तथैव कूटस्थचिदात्मनो मे ॥ ५०६॥  
  
कर्तापि वा कारयितापि नाहं  
    भोक्तापि वा भोजयितापि नाहम् ।  
द्रष्टापि वा दर्शयितापि नाहं  
    सोऽहं स्वयञ्ज्योतिरनीदृगात्मा ॥ ५०७॥  
  
चलत्युपाधौ प्रतिबिम्बलौल्य-  
    मौपाधिकं मूढधियो नयन्ति ।  
स्वबिम्बभूतं रविवद्विनिष्क्रियं  
    कर्तास्मि भोक्तास्मि हतोऽस्मि हेति ॥ ५०८॥  
  
जले वापि स्थले वापि लुठत्वेष जडात्मकः ।  
नाहं विलिप्ये तद्धर्मैर्घटधर्मैर्नभो यथा ॥ ५०९॥  
  
कर्तृत्वभोक्तृत्वखलत्वमत्तता-  
    जडत्वबद्धत्वविमुक्ततादयः ।  
बुद्धेर्विकल्पा न तु सन्ति वस्तुतः  
    स्वस्मिन्परे ब्रह्मणि केवलेऽद्वये ॥ ५१०॥  
  
सन्तु विकाराः प्रकृतेर्दशधा शतधा सहस्रधा वापि ।  
किं मेऽसङ्गचितस्तैर्न घनः क्वचिदम्बरं स्पृशति ॥ ५११॥ तैः किं मेऽसङ्गचितेर्न ह्यम्बुदडम्बरोऽम्बरं  
अव्यक्तादिस्थूलपर्यन्तमेतत्  
    विश्वं यत्राभासमात्रं प्रतीतम् ।  
व्योमप्रख्यं सूक्ष्ममाद्यन्तहीनं  
    ब्रह्माद्वैतं यत्तदेवाहमस्मि ॥ ५१२॥  
  
सर्वाधारं सर्ववस्तुप्रकाशं  
    सर्वाकारं सर्वगं सर्वशून्यम् ।  
नित्यं शुद्धं निश्चलं निर्विकल्पं  var  निष्कलं   
    ब्रह्माद्वैतं यत्तदेवाहमस्मि ॥ ५१३॥  
  
यत्प्रत्यस्ताशेषमायाविशेषं  
    प्रत्यग्रूपं प्रत्ययागम्यमानम् ।  
सत्यज्ञानानन्तमानन्दरूपं  
    ब्रह्माद्वैतं यत्तदेवाहमस्मि ॥ ५१४॥  
  
निष्क्रियोऽस्म्यविकारोऽस्मि  
    निष्कलोऽस्मि निराकृतिः ।  
निर्विकल्पोऽस्मि नित्योऽस्मि  
    निरालम्बोऽस्मि निर्द्वयः ॥ ५१५॥  
  
सर्वात्मकोऽहं सर्वोऽहं सर्वातीतोऽहमद्वयः ।  
केवलाखण्डबोधोऽहमानन्दोऽहं निरन्तरः ॥ ५१६॥  
  
स्वाराज्यसाम्राज्यविभूतिरेषा  
    भवत्कृपाश्रीमहिमप्रसादात् ।  
प्राप्ता मया श्रीगुरवे महात्मने  
    नमो नमस्तेऽस्तु पुनर्नमोऽस्तु ॥ ५१७॥  
  
महास्वप्ने मायाकृतजनिजरामृत्युगहने  
भ्रमन्तं क्लिश्यन्तं बहुलतरतापैरनुदिनम् । रनुकलम्  
अहङ्कारव्याघ्रव्यथितमिममत्यन्तकृपया  
प्रबोध्य प्रस्वापात्परमवितवान्मामसि गुरो ॥ ५१८॥  
  
नमस्तस्मै सदैकस्मै कस्मैचिन्महसे नमः । सदेकस्मै नमश्चिन्महसे मुहुः  
यदेतद्विश्वरूपेण राजते गुरुराज ते ॥ ५१९॥  
  
इति नतमवलोक्य शिष्यवर्यं  
    समधिगतात्मसुखं प्रबुद्धतत्त्वम् ।  
प्रमुदितहृदयं स देशिकेन्द्रः  var  हृदयः  
    पुनरिदमाह वचः परं महात्मा ॥ ५२०॥  
  
ब्रह्मप्रत्ययसन्ततिर्जगदतो ब्रह्मैव तत्सर्वतः  var  सत्सर्वतः  
पश्याध्यात्मदृशा प्रशान्तमनसा सर्वास्ववस्थास्वपि ।  
रूपादन्यदवेक्षितं किमभितश्चक्षुष्मतां दृश्यते  var  विद्यते  
तद्वद्ब्रह्मविदः सतः किमपरं बुद्धेर्विहारास्पदम् ॥ ५२१॥  
  
कस्तां परानन्दरसानुभूति-  
    मृत्सृज्य शून्येषु रमेत विद्वान् । मुत्सृज्य  
चन्द्रे महाह्लादिनि दीप्यमाने  
    चित्रेन्दुमालोकयितुं क इच्छेत् ॥ ५२२॥  
  
असत्पदार्थानुभवेन किञ्चिन्  
    न ह्यस्ति तृप्तिर्न च दुःखहानिः ।  
तदद्वयानन्दरसानुभूत्या  
    तृप्तः सुखं तिष्ठ सदात्मनिष्ठया ॥ ५२३॥  
  
स्वमेव सर्वथा पश्यन्मन्यमानः स्वमद्वयम् । सर्वतः  
स्वानन्दमनुभुञ्जानः कालं नय महामते ॥ ५२४॥  
  
अखण्डबोधात्मनि निर्विकल्पे  
    विकल्पनं व्योम्नि पुरप्रकल्पनम् ।  
तदद्वयानन्दमयात्मना सदा  
    शान्तिं परामेत्य भजस्व मौनम् ॥ ५२५॥  
  
तूष्णीमवस्था परमोपशान्तिः  
    बुद्धेरसत्कल्पविकल्पहेतोः ।  
ब्रह्मात्मनो ब्रह्मविदो महात्मनो  
    यत्राद्वयानन्दसुखं निरन्तरम् ॥ ५२६॥  
  
नास्ति निर्वासनान्मौनात्परं सुखकृदुत्तमम् ।  
विज्ञातात्मस्वरूपस्य स्वानन्दरसपायिनः ॥ ५२७॥  
  
गच्छंस्तिष्ठन्नुपविशञ्छयानो वाऽन्यथापि वा ।  
यथेच्छया वसेद्विद्वानात्मारामः सदा मुनिः ॥ ५२८॥  
  
न देशकालासनदिग्यमादि-  
    लक्ष्याद्यपेक्षाऽप्रतिबद्धवृत्तेः । प्रतिबद्ध  
संसिद्धतत्त्वस्य महात्मनोऽस्ति  
    स्ववेदने का नियमाद्यवस्था ॥ ५२९॥  
  
घटोऽयमिति विज्ञातुं नियमः कोऽन्ववेक्षते । अपेक्ष्यते  
विना प्रमाणसुष्ठुत्वं यस्मिन्सति पदार्थधीः ॥ ५३०॥  
  
अयमात्मा नित्यसिद्धः प्रमाणे सति भासते ।  
न देशं नापि वा कालं न शुद्धिं वाप्यपेक्षते ॥ ५३१॥  
  
देवदत्तोऽहमित्येतद्विज्ञानं निरपेक्षकम् ।  
तद्वद्ब्रह्मविदोऽप्यस्य ब्रह्माहमिति वेदनम् ॥ ५३२॥  
  
भानुनेव जगत्सर्वं भासते यस्य तेजसा ।  
अनात्मकमसत्तुच्छं किं नु तस्यावभासकम् ॥ ५३३॥  
  
वेदशास्त्रपुराणानि भूतानि सकलान्यपि ।  
येनार्थवन्ति तं किन्नु विज्ञातारं प्रकाशयेत् ॥ ५३४॥  
  
एष स्वयञ्ज्योतिरनन्तशक्तिः  
    आत्माऽप्रमेयः सकलानुभूतिः ।  
यमेव विज्ञाय विमुक्तबन्धो  
    जयत्ययं ब्रह्मविदुत्तमोत्तमः ॥ ५३५॥  
  
न खिद्यते नो विषयैः प्रमोदते  
    न सज्जते नापि विरज्यते च ।  
स्वस्मिन्सदा क्रीडति नन्दति स्वयं  
    निरन्तरानन्दरसेन तृप्तः ॥ ५३६॥  
  
क्षुधां देहव्यथां त्यक्त्वा बालः क्रीडति वस्तुनिः । वस्तुनि  
तथैव विद्वान् रमते निर्ममो निरहं सुखी ॥ ५३७॥  
  
चिन्ताशून्यमदैन्यभैक्षमशनं पानं सरिद्वारिषु  
स्वातन्त्र्येण निरङ्कुशा स्थितिरभीर्निद्रा श्मशाने वने ।  
वस्त्रं क्षालनशोषणादिरहितं दिग्वास्तु शय्या मही  
सञ्चारो निगमान्तवीथिषु विदां क्रीडा परे ब्रह्मणि ॥ ५३८॥  
  
विमानमालम्ब्य शरीरमेतद्  
    भुनक्त्यशेषान्विषयानुपस्थितान् ।  
परेच्छया बालवदात्मवेत्ता  
    योऽव्यक्तलिङ्गोऽननुषक्तबाह्यः ॥ ५३९॥  
  
दिगम्बरो वापि च साम्बरो वा  
    त्वगम्बरो वापि चिदम्बरस्थः ।  
उन्मत्तवद्वापि च बालवद्वा  
    पिशाचवद्वापि चरत्यवन्याम् ॥ ५४०॥  
  
कामान्निष्कामरूपी संश्चरत्येकचरो मुनिः । कामान्नी कामरूपी  
स्वात्मनैव सदा तुष्टः स्वयं सर्वात्मना स्थितः ॥ ५४१॥  
  
क्वचिन्मूढो विद्वान् क्वचिदपि महाराजविभवः  
क्वचिद्भ्रान्तः सौम्यः क्वचिदजगराचारकलितः ।  
क्वचित्पात्रीभूतः क्वचिदवमतः क्वाप्यविदितः  
चरत्येवं प्राज्ञः सततपरमानन्दसुखितः ॥ ५४२॥  
  
निर्धनोऽपि सदा तुष्टोऽप्यसहायो महाबलः ।  
नित्यतृप्तोऽप्यभुञ्जानोऽप्यसमः समदर्शनः ॥ ५४३॥  
  
अपि कुर्वन्नकुर्वाणश्चाभोक्ता फलभोग्यपि ।  
शरीर्यप्यशरीर्येष परिच्छिन्नोऽपि सर्वगः ॥ ५४४॥  
  
अशरीरं सदा सन्तमिमं ब्रह्मविदं क्वचित् ।  
प्रियाप्रिये न स्पृशतस्तथैव च शुभाशुभे ॥ ५४५॥  
  
स्थूलादिसम्बन्धवतोऽभिमानिनः  
    सुखं च दुःखं च शुभाशुभे च ।  
विध्वस्तबन्धस्य सदात्मनो मुनेः  
    कुतः शुभं वाऽप्यशुभं फलं वा ॥ ५४६॥  
  
तमसा ग्रस्तवद्भानादग्रस्तोऽपि रविर्जनैः ।  
ग्रस्त इत्युच्यते भ्रान्त्यां ह्यज्ञात्वा वस्तुलक्षणम् ॥ ५४७॥ भ्रान्त्या  
तद्वद्देहादिबन्धेभ्यो विमुक्तं ब्रह्मवित्तमम् ।  
पश्यन्ति देहिवन्मूढाः शरीराभासदर्शनात् ॥ ५४८॥  
  
अहिर्निर्ल्वयनीं वायं मुक्त्वा देहं तु तिष्ठति । अहिनि  
इतस्ततश्चाल्यमानो यत्किञ्चित्प्राणवायुना ॥ ५४९॥  
  
स्त्रोतसा नीयते दारु यथा निम्नोन्नतस्थलम् ।  
दैवेन नीयते देहो यथाकालोपभुक्तिषु ॥ ५५०॥  
  
प्रारब्धकर्मपरिकल्पितवासनाभिः  
    संसारिवच्चरति भुक्तिषु मुक्तदेहः ।  
सिद्धः स्वयं वसति साक्षिवदत्र तूष्णीं  
    चक्रस्य मूलमिव कल्पविकल्पशून्यः ॥ ५५१॥  
  
नैवेन्द्रियाणि विषयेषु नियुङ्क्त एष  
    नैवापयुङ्क्त उपदर्शनलक्षणस्थः ।  
नैव क्रियाफलमपीषदवेक्षते स  var  अपीषदपेक्षते सः  
    स्वानन्दसान्द्ररसपानसुमत्तचित्तः ॥ ५५२॥  
  
लक्ष्यालक्ष्यगतिं त्यक्त्वा यस्तिष्ठेत्केवलात्मना ।  
शिव एव स्वयं साक्षादयं ब्रह्मविदुत्तमः ॥ ५५३॥  
  
जीवन्नेव सदा मुक्तः कृतार्थो ब्रह्मवित्तमः ।  
उपाधिनाशाद्ब्रह्मैव सन् ब्रह्माप्येति निर्द्वयम् ॥ ५५४॥  
  
शैलूषो वेषसद्भावाभावयोश्च यथा पुमान् ।  
तथैव ब्रह्मविच्छ्रेष्ठः सदा ब्रह्मैव नापरः ॥ ५५५॥  
  
यत्र क्वापि विशीर्णं सत्पर्णमिव तरोर्वपुः पततात् । विशीर्णं पर्णमिव  
ब्रह्मीभूतस्य यतेः प्रागेव तच्चिदग्निना दग्धम् ॥ ५५६॥  
  
सदात्मनि ब्रह्मणि तिष्ठतो मुनेः  
    पूर्णाऽद्वयानन्दमयात्मना सदा ।  
न देशकालाद्युचितप्रतीक्षा  
    त्वङ्मांसविट्पिण्डविसर्जनाय ॥ ५५७॥  
  
देहस्य मोक्षो नो मोक्षो न दण्डस्य कमण्डलोः ।  
अविद्याहृदयग्रन्थिमोक्षो मोक्षो यतस्ततः ॥ ५५८॥  
  
कुल्यायामथ नद्यां वा शिवक्षेत्रेऽपि चत्वरे ।  
पर्णं पतति चेत्तेन तरोः किं नु शुभाशुभम् ॥ ५५९॥  
  
पत्रस्य पुष्पस्य फलस्य नाशवद्-  
    देहेन्द्रियप्राणधियां विनाशः ।  
नैवात्मनः स्वस्य सदात्मकस्या-  
    नन्दाकृतेर्वृक्षवदस्ति चैषः ॥ ५६०॥ वदास्त एषः  
प्रज्ञानघन इत्यात्मलक्षणं सत्यसूचकम् ।  
अनूद्यौपाधिकस्यैव कथयन्ति विनाशनम् ॥ ५६१॥  
  
अविनाशी वा अरेऽयमात्मेति श्रुतिरात्मनः ।  
प्रब्रवीत्यविनाशित्वं विनश्यत्सु विकारिषु ॥ ५६२॥  
  
पाषाणवृक्षतृणधान्यकडङ्कराद्या  var  कटाम्बराद्या  
    दग्धा भवन्ति हि मृदेव यथा तथैव ।  
देहेन्द्रियासुमन आदि समस्तदृश्यं  
    ज्ञानाग्निदग्धमुपयाति परात्मभावम् ॥ ५६३॥  
  
विलक्षणं यथा ध्वान्तं लीयते भानुतेजसि ।  
तथैव सकलं दृश्यं ब्रह्मणि प्रविलीयते ॥ ५६४॥  
  
घटे नष्टे यथा व्योम व्योमैव भवति स्फुटम् ।  
तथैवोपाधिविलये ब्रह्मैव ब्रह्मवित्स्वयम् ॥ ५६५॥  
  
क्षीरं क्षीरे यथा क्षिप्तं तैलं तैले जलं जले ।  
संयुक्तमेकतां याति तथाऽऽत्मन्यात्मविन्मुनिः ॥ ५६६॥  
  
एवं विदेहकैवल्यं सन्मात्रत्वमखण्डितम् ।  
ब्रह्मभावं प्रपद्यैष यतिर्नावर्तते पुनः ॥ ५६७॥  
  
सदात्मैकत्वविज्ञानदग्धाविद्यादिवर्ष्मणः ।  
अमुष्य ब्रह्मभूतत्वाद् ब्रह्मणः कुत उद्भवः ॥ ५६८॥  
  
मायाक्लृप्तौ बन्धमोक्षौ न स्तः स्वात्मनि वस्तुतः ।  
यथा रज्जौ निष्क्रियायां सर्पाभासविनिर्गमौ ॥ ५६९॥  
  
आवृतेः सदसत्त्वाभ्यां वक्तव्ये बन्धमोक्षणे ।  
नावृतिर्ब्रह्मणः काचिदन्याभावादनावृतम् ।  
यद्यस्त्यद्वैतहानिः स्याद् द्वैतं नो सहते श्रुतिः ॥ ५७०॥  
  
बन्धञ्च मोक्षञ्च मृषैव मूढा  
    बुद्धेर्गुणं वस्तुनि कल्पयन्ति ।  
दृगावृतिं मेघकृतां यथा रवौ  
    यतोऽद्वयाऽसङ्गचिदेतदक्षरम् ॥ ५७१॥ चिदेकमक्षरम्  
अस्तीति प्रत्ययो यश्च यश्च नास्तीति वस्तुनि ।  
बुद्धेरेव गुणावेतौ न तु नित्यस्य वस्तुनः ॥ ५७२॥  
  
अतस्तौ मायया क्लृप्तौ बन्धमोक्षौ न चात्मनि ।  
निष्कले निष्क्रिये शान्ते निरवद्ये निरञ्जने ।  
अद्वितीये परे तत्त्वे व्योमवत्कल्पना कुतः ॥ ५७३॥  
  
न निरोधो न चोत्पत्तिर्न बद्धो न च साधकः ।  
न मुमुक्षुर्न वै मुक्त इत्येषा परमार्थता ॥ ५७४॥  
  
सकलनिगमचूडास्वान्तसिद्धान्तरूपं  
    परमिदमतिगुह्यं दर्शितं ते मयाद्य ।  
अपगतकलिदोषं कामनिर्मुक्तबुद्धिं  var  बुद्धिः  
    स्वसुतवदसकृत्त्वां भावयित्वा मुमुक्षुम् ॥ ५७५॥  
  
इति श्रुत्वा गुरोर्वाक्यं प्रश्रयेण कृतानतिः ।  
स तेन समनुज्ञातो ययौ निर्मुक्तबन्धनः ॥ ५७६॥  
  
गुरुरेव सदानन्दसिन्धौ निर्मग्नमानसः । गुरुरेष  
पावयन्वसुधां सर्वां विचचार निरन्तरः ॥ ५७७॥  
  
इत्याचार्यस्य शिष्यस्य संवादेनात्मलक्षणम् ।  
निरूपितं मुमुक्षूणां सुखबोधोपपत्तये ॥ ५७८॥  
  
हितमिदमुपदेशमाद्रियन्तां  
    विहितनिरस्तसमस्तचित्तदोषाः ।  
भवसुखविरताः प्रशान्तचित्ताः  var  सुखविमुखाः  
    श्रुतिरसिका यतयो मुमुक्षवो ये ॥ ५७९॥  
  
संसाराध्वनि तापभानुकिरणप्रोद्भूतदाहव्यथा-  
खिन्नानां जलकाङ्क्षया मरुभुवि भ्रान्त्या परिभ्राम्यताम् ।  
अत्यासन्नसुधाम्बुधिं सुखकरं ब्रह्माद्वयं दर्शय-  
त्येषा शङ्करभारती विजयते निर्वाणसन्दायिनी ॥ ५८०॥  
  
    ॥ इति शङ्कराचार्यविरचितं विवेकचूडामणिः ॥  
  
  
              ॥ ॐ तत्सत् ॥  
  
  
Encoded NA  
Proofread by NA, Kalyana Krrit kalyanakrrit at gmail.com,  
PSA Easwaran  
  
Main text is as per Vivekashudamani, Advaita Ashram , Calcutta.  
(translated by Swami Madhavananda),  
  
Some variations on the right of verse lines are added from vyAkhyA by  
Sringeri Jagadguru ShriChandrasekhara Bharati Mahaswami, published  
by Abhinava Vidyatirtha Educational Trust, Sringeri, Karnataka.  
  
