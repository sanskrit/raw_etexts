---
Author: Shankaracharya
Category: shankarAchArya
File name: ved.itx
Indexextra: (Scan, Text, Commentary)
Language: Sanskrit
Latest update: October 12, 1998, February 13, 2019
Location: doc_z_misc_shankara
Proofread by: Sunder Hattangadi, Kalyana Krrit kalyanakrrit at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shankara
Text title: sarvavedAntasiddhAntasArasa.ngrahaH
Texttype: pramukha
Transliterated by: Sunder Hattangadi sunderh at hotmail.com
engtitle: sarvavedAntasiddhAntasArasa.ngrahaH
itxtitle: sarvavedAntasiddhAntasArasaNgrahaH
title: सर्ववेदान्तसिद्धान्तसारसण्ग्रहः

---
  
 सर्ववेदान्तसिद्धान्तसारसङ्ग्रहः   
अनुक्रमणिका  Verses and Topics  
१ वन्दनम् verses 1-3 Salutations to Brahman  
२ साधन-चतुष्टय verses 4-15   The four indispensable qualifications  
३ वस्तु-विवेकः verses 16-21 Discrimination  
४ नैस्पृह्यम् verses 22-47 Desirelessness  
५ असक्तबुद्धिः verses 48-69 Dispassionateness  
६ निर्लोभत्वम् verses 70-94 Non-covetousness  
७ शमः verses 95-103  Tranquillity  
८ मनःप्रसादः verses 104-150 Serenity  
९ सन्न्यासः  verses 151-209 sannyAsaH  
१० श्रद्धा verses 210-217 shraddhA  
११ सम्यगाधानम्  verses 218-225 Concentration   
१२ मुमुक्षुत्वम् verses 226-296 mumukShutvam  
१३ अध्यारोपः verses 297-309 Superimposition  
१४ ईश्वरः verses 310-317 Ishvara  
१५ प्रत्यगात्मन् verses 318-329 Pratyagatman  
१६ ईश्वरः verses 330-333 Ishvara,the cause of the universe  
१७ पञ्चभूतसृष्टिः verses 334-337 Creation of the Five Elements  
१८ सूक्ष्मदेहः verses 338-341 The Subtle Body  
१९ अन्तःकरणम् verses 342-349 The Internal Organ  
२० विज्ञानमयकोशः verses 350-354 VijnAnamayakosha  
२१ मनोमयकोशः verses 355-374 Manomayakosha  
२२ प्राणमयकोशः verses 375-408 Pranamayakosha  
२३ पञ्चीकरणम् verses 409-416 The quintuplication of the Elements  
२४ इन्द्रियदेवताः verses 417-429 The deities presiding over the senses  
२५ जगदुत्पत्तिः verses 430-433 The Creation of the gross Universe  
२६ चतुर्विधं भूतजातम् verses 434-456 The four different kinds of beings  
२७ आत्मन् verses 457-509 The nature of the Atman described  
२८ अज्ञाननिवृत्तिः verses 510-519 Knowledge destroys Ignorance, not Action  
२९ कुमत खण्डनम्  ५२०-६११ verses 520-611 Refutation of the false doctrines  
३० शाश्वतलक्षणम् verses 612-617 The eternal nature of the Atman  
३१ चित्स्वरूपम् verses 618-622 The intelligent nature of the Atman  
३२ आनन्दस्वरूपम् verses 623-634  The blissful nature of the Atman  
३३ दुःखप्रदं वस्तु सुखं दातुं न समर्हति ६३५-६७२  verses 635-672 Atman the only way to happiness  
३४ अद्वितीयत्वम् verses 673-702 The non-dual nature of the Atman  
३५ तत्त्वम्पदयोरर्थः verses 703-708 The meaning of the words 'That' and 'Thou'  
३६ तत्पदस्य सम्यगर्थः  verses 709-732 The direct meaning of the word 'That'  
३७ वाच्यार्थानुपपत्तिः verses 733-759 The indirect meaning ascertained  
३८ अर्थसमन्वयः verses 760-794 The unified meaning  
३९ अधिकारः verses 795-818 The fitness of the aspirant  
४० सविकल्पः-निर्विकल्पः समाधिः verses 819-826 Samadhi, absolute and relative  
४१ समाधिलक्षणम् verses 827-865 The internal nature of samadhi  
४२ श्रुत्यवगम्यं तथ्यम् verses 866-898 Deep concentration blended with the sruti  
४३ समाधिरकल्पकः verses 899-908 Nirvikalpa samadhi, absolute concentration  
४४ योगः verses 909-921 Yoga, or union with Brahman  
४५ योगविघ्नाः  verses 922-923 The obstacles to yoga  
४६ स्वानुभूतिः verses 924-937 Direct experience gained by right knowledge  
४७ सप्तभूमिकाः verses 938-948 The seven states of the mind  
४८ ज्ञानलक्षणम् verses 949-978 The nature of knowledge  
४९ विदेहमुक्तिः verses 978-1006 Videhamukti, incorporeal liberation  
  
सर्ववेदान्तसिद्धान्तसारसङ्ग्रहः ग्रन्थः  
verses 1-3  Salutation to Brahman  
 ॥ १ ॥ वन्दनम् ॥  
  
अखण्डानन्दसम्बोधो वन्दनाद्यस्य जायते ।  
गोविन्दं तमहं वन्दे चिदानन्दतनुं गुरुम् ॥ १॥  
  
अखण्डं सच्चिदानन्दमवाङ्मनसगोचरम् ।  
आत्मानमखिलाधारमाश्रयेऽभीष्टसिद्धये ॥ २॥  
  
यदालम्बो दरं हन्ति सतां प्रत्यूहसम्भवम् ।  
तदालम्बे दयालम्बं लम्बोदरपदाम्बुजम् ॥ ३॥  
  
(अर्थतो।प्यद्वयानन्दमतीतद्वैतलक्षणम् ।  
आत्मारामहं वन्दे श्रीगुरुं शिवविग्रहम् ॥)  
verses 4-15   The four indispensable qualifications  
 ॥ २ ॥ साधन-चतुष्टय ॥  
  
वेदान्तशास्त्रसिद्धान्तसारसङ्ग्रह उच्यते ।  
प्रेक्षावतां मुमुक्षूणां सुखबोधोपपत्तये ॥ ४॥  
  
अस्य शास्त्रानुसारित्वादनुबन्धचतुष्टयम् ।  
यदेव मूलं शास्त्रस्य निर्दिष्टं तदिहोच्यते ॥ ५॥  
  
अधिकारी च विषयः सम्बन्धश्च प्रयोजनम् ।  
शास्त्रारम्भफलं प्राहुरनुबन्धचतुष्टयम् ॥ ६॥  
  
चतुर्भिः साधनैः सम्यक्सम्पन्नो युक्तिदक्षिणः ।  
मेधावी पुरुषो विद्वानधिकार्यत्र सम्मतः ॥ ७॥  
  
विषयः शुद्धचैतन्यं जीवब्रह्मैक्यलक्षणम् ।  
यत्रैव दृश्यते सर्ववेदान्तानां समन्वयः ॥ ८॥  
  
एतदैक्यप्रमेयस्य प्रमाणस्यापि च श्रुतेः ।  
सम्बन्धः कथ्यते सद्भिर्बोध्यबोधकलक्षणः ॥ ९॥  
  
ब्रह्मात्मैकत्वविज्ञानं सन्तः प्राहुः प्रयोजनम् ।  
येन निःशेषसंसारबन्धात्सद्यः प्रमुच्यते ॥ १०॥  
  
प्रयोजनं सम्प्रवृत्तेः कारणं फललक्षणम् ।  
प्रयोजनमनुद्दिश्य न मन्दोऽपि प्रवर्तते ॥ ११॥  
  
साधनचतुष्टयसम्पत्तिर्यस्यास्ति धीमतः पुंसः ।  
तस्यैवैतत्फलसंसिद्धिर्नान्यस्य किञ्चिदूनस्य ॥ १२॥  
  
चत्वारि साधनान्यत्र वदन्ति परमर्षयः ।  
मुक्तिर्येषां तु सद्भावे नाभावे सिध्यति ध्रुवम् ॥ १३॥  
  
आद्यं नित्यानित्यवस्तुविवेकः साधनं मतम् ।  
इहामुत्रार्थफलभोगविरागो द्वितीयकम् ॥ १४॥  
  
शमादिषट्कसम्पत्तिस्तृतीयं साधनं मतम् ।  
तुरीयं तु मुमुक्षुत्वं साधनं शास्त्रसम्मतम् ॥ १५॥  
  
verses 16-21 Discrimination  
 ॥ ३ ॥ वस्तु-विवेकः ॥  
  
ब्रह्मैव नित्यमन्यत्तु ह्यनित्यमिति वेदनम् ।  
सोऽयं नित्यानित्यवस्तुविवेक इति कथ्यते ॥ १६॥  
  
मृदादिकारणं नित्यं त्रिषु कालेषु दर्शनात् ।  
घटाद्यनित्यं तत्कार्यं यतस्तन्नाश ईक्ष्यते ॥ १७॥  
  
तथैवैतज्जगत्सर्वमनित्यं ब्रह्मकार्यतः ।  
तत्कारणं परं ब्रह्म भवेन्नित्यं मृदादिवत् ॥ १८॥  
  
सर्गं वक्त्यस्य तस्माद्वा एतस्मादित्यपि श्रुतिः ।  
सकाशाद्ब्रह्मणस्तस्मादनित्यत्वे न संशयः ॥ १९॥  
  
सर्वस्यानित्यत्वे सावयवत्वेन सर्वतः सिद्धे ।  
वैकुण्ठादिषु नित्यत्वमतिर्भ्रम एव मूढबुद्धीनाम् ॥ २०॥  
  
अनित्यत्वं च नित्यत्वमेवं यच्छ्रुतियुक्तिभिः ।  
विवेचनं नित्यानित्यविवेक इति कथ्यते ॥ २१॥  
  
verses 22-47 Desirelessness  
 ॥ ४ ॥ नैस्पृह्यम् ॥  
  
ऐहिकामुष्मिकार्थेषु ह्यनित्यत्वेन निश्चयात् ।  
नैःस्पृह्यं तुच्छबुद्ध्या यत्तद्वैराग्यमितीर्यते ॥ २२॥  
  
नित्यानित्यपदार्थविवेकात्पुरुषस्य जायते सद्यः ।  
स्रक्चन्दनवनितादौ सर्वत्रानित्यवस्तुनि विरक्तिः ॥ २३॥  
  
काकस्यविष्ठावदसह्यबुद्धिर्भोग्येषु सा तीव्रविरक्तिरिष्यते ।  
विरक्तितीव्रत्वनिदानमाहुर्भोग्येषु दोषेक्षणमेव सन्तः ॥ २४॥  
  
प्रदृश्यते वस्तुनि यत्र दोषो न तत्र पुंसोऽस्ति पुनः प्रवृत्तिः ।  
अन्तर्महारोगवतीं विजानन्को नाम वेश्यामपि रूपिणीं व्रजेत् ॥ २५॥  
  
अत्रापि चान्यत्र च विद्यमानपदार्थसम्मर्शनमेव कार्यम् ।  
यथाप्रकारार्थगुणाभिमर्शनं सन्दर्शयत्येव तदीयदोषम् ॥ २६॥  
  
कुक्षौ स्वमातुर्मलमूत्रमध्ये स्थितिं तदा विट्कृमिदंशनं च ।  
तदीयकौक्षेयकवह्निदाहं विचार्य को वा विरतिं न याति ॥ २७॥  
  
स्वकीयविण्मूत्रविमज्जनं तच्चोत्तानगत्या शयनं तदा यत् ।  
बालग्रहाद्याहतिभाक्च शैशवं विचार्य को वा विरतिं न याति ॥ २८॥  
  
स्वीयैः परैस्ताडनमज्ञभावमत्यन्तचापल्यमसत्क्रियां च ।  
कुमारभावे प्रतिषिद्धवृत्तिं विचार्य को वा विरतिं न याति ॥ २९॥  
  
मदोद्धतिं मान्यतिरस्कृतिं च कामातुरत्वं समयातिलङ्घनम् ।  
तां तां युवत्योदितदुष्टचेष्टां विचार्य को वा विरतिं न याति ॥ ३०॥  
  
विरूपतां सर्वजनादवज्ञां सर्वत्र दैन्यं निजबुद्धिहैन्यम् ।  
वृद्धत्वसम्भावितदुर्दशां तां विचार्य को वा विरतिं न याति ॥ ३१॥  
  
पित्तज्वरार्शःक्षयगुल्मशूलश्लेष्मादिरोगोदिततीव्रदुःखम् ।  
दुर्गन्धमस्वास्थ्यमनूनचिन्तां विचार्य को वा विरतिं न याति ॥ ३२॥  
  
यमावलोकोदितभीतिकम्पमर्मव्यथोच्छ्वासगतीश्च वेदनाम् ।  
प्राणप्रयाणे परिदृश्यमानां विचार्य को वा विरतिं न याति ॥ ३३॥  
  
अङ्गारनद्यां तपने च कुम्भीपाकेऽपि वीच्यामसिपत्रकानने ।  
दूतैर्यमस्य क्रियमाणबाधां विचार्य को वा विरतिं न याति ॥ ३४॥  
  
पुण्यक्षये पुण्यकृतो नभःस्थैर्निपात्यमानान्शिथिलीकृताङ्गान् ।  
नक्षत्ररूपेण दिवश्च्युतांस्तान्विचार्य को वा विरतिं न याति ॥ ३५॥  
  
वाय्वर्कवह्नीन्द्रमुखान्सुरेन्द्रानीशोग्रभीत्या ग्रथितान्तरङ्गान् ।  
विपक्षलोकैः परिदूयमानान्विचार्य को वा विरतिं न याति ॥ ३६॥  
  
श्रुत्या निरुक्तं सुखतारतम्यं ब्रह्मान्तमारभ्य महीमहेशम् ।  
औपाधिकं तत्तु न वास्तवं चेदालोच्य को वा विरतिं न याति ॥ ३७॥  
  
सालोक्यसामीप्यसरूपतादिभेदस्तु सत्कर्मविशेषसिद्धः ।  
न कर्मसिद्धस्य तु नित्यतेति विचार्य को वा विरतिं न याति ॥ ३८॥  
  
यत्रास्ति लोके गतितारतम्यमुच्चावचत्वान्वितमत्र तत्कृतम् ।  
यथेह तद्वत्खलु दुःखमस्तीत्यालोच्य को वा विरतिं न याति ॥ ३९॥  
  
को नाम लोके पुरुषो विवेकी विनश्वरे तुच्छसुखे गृहादौ ।  
कुर्याद्रतिं नित्यमवेक्षमाणो वृथैव मोहान्म्रियमाणजन्तून् ॥ ४०॥  
  
सुखं किमस्त्यत्र विचार्यमाणे गृहेऽपि वा योषिति वा पदार्थे ।  
मायातमोऽन्धीकृतचक्षुषो ये त एव मुह्यन्ति विवेकशून्याः ॥ ४१॥  
  
अविचारितरमणीयं सर्वमुदुम्बरफलोपमं भोग्यम् ।  
अज्ञानामुपभोग्यं न तु तज्ज्ञानां योषिति वा पदार्थे ॥ ४२॥  
  
गतेऽपि तोये सुषिरं कुलीरो हातुं ह्यशक्तो म्रियते विमोहात् ।  
यथा तथा गेहसुखानुषक्तो विनाशमायाति नरो भ्रमेण ॥ ४३॥  
  
कोशक्रिमिस्तन्तुभिरात्मदेहमावेष्ट्य चावेष्ट्य च गुप्तिमिच्छन् ।  
स्वयं विनिर्गन्तुमशक्त एव संस्ततस्तदन्ते म्रियते च लग्नः ॥ ४४॥  
  
यथा तथा पुत्रकलत्रमित्रस्नेहानुबन्धैर्ग्रथितो गृहस्थः ।  
कदापि वा तान्परिमुच्य गेहाद्गन्तुं न शक्तो म्रियते मुधैव ॥ ४५॥  
  
कारागृहस्यास्य च को विशेषः प्रदृश्यते साधु विचार्यमाणे ।  
मुक्तेः प्रतीपत्वमिहापि पुंसः कान्तासुखाभ्युत्थितमोहपाशैः ॥ ४६॥  
  
गृहस्पृहा पादनिबद्धशृङ्खला कान्तासुताशा पटुकण्ठपाशः ।  
शीर्षे पतद्भूर्यशनिर्हि साक्षात्प्राणान्तहेतुः प्रबला धनाशा ॥ ४७॥  
  
verses 48-69 Dispassionateness  
 ॥ ५ ॥ असक्तबुद्धिः ॥  
  
आशापाशशतेन पाशितपदो नोत्थातुमेव क्षमः  
        कामक्रोधमदादिभिः प्रतिभटैः संरक्ष्यमाणोऽनिशम् ।  
सम्मोहावरणेन गोपनवतः संसारकारागृहा-  
        न्निर्गन्तुं त्रिविधेषणापरवशः कः शक्नुयाद्रागिषु ॥ ४८॥  
  
कामान्धकारेण निरुद्धदृष्टिर्मुह्यत्यसत्यप्यबलास्वरूपे ।  
न ह्यन्धदृष्टेरसतः सतो वा सुखत्वदुःखत्वविचारणास्ति ॥ ४९॥  
  
श्लेष्मोद्गारि मुखं स्रवन्मलवती नासाश्रुमल्लोचनं  
        स्वेदस्रावि मलाभिपूर्णमभितो दुर्गन्धदुष्टं वपुः ।  
अन्यद्वक्तुमशक्यमेव मनसा मन्तुं क्वचिन्नार्हति  
        स्त्रीरूपं कथमीदृशं सुमनसां पात्रीभवेन्नेत्रयोः ॥ ५०॥  
  
दूरादवेक्ष्याग्निशिखां पतङ्गो रम्यत्वबुद्ध्या विनिपत्य नश्यति ।  
यथा तथा नष्टदृगेष सूक्ष्मं कथं निरीक्षेत विमुक्तिमार्गम् ॥ ५१॥  
  
कामेन कान्तां परिगृह्य तद्वज्जनोऽप्ययं नश्यति नष्टदृष्टिः ।  
मांसास्थिमज्जामलमूत्रपात्रं स्त्रियं स्वयं रम्यतयैव पश्यति ॥ ५२॥  
  
काम एव यमः साक्षात्कान्ता वैतरणी नदी ।  
विवेकिनां मुमुक्षूणां निलयस्तु यमालयः ॥ ५३॥  
  
यमालये वापि गृहेऽपि नो नृणां तापत्रयक्लेशनिवृत्तिरस्ति ।  
किञ्चित्समालोक्य तु तद्विरामं सुखात्मना पश्यति मूढलोकः ॥ ५४॥  
  
यमस्य कामस्य च तारतम्यं विचार्यमाणे महदस्ति लोके ।  
हितं करोत्यस्य यमोऽप्रियः सन्कामस्त्वनर्थं कुरुते प्रियः सन् ॥ ५५॥  
  
यमोऽसतामेव करोत्यनर्थं सतां तु सौख्यं कुरुते हितः सन् ।  
कामः सतामेव गतिं निरुन्धन्करोत्यनर्थं ह्यसतां तु का कथा ॥ ५६॥  
  
विश्वस्य वृद्धिं स्वयमेव काङ्क्षन्प्रवर्तकं कामिजनं ससर्ज ।  
तेनैव लोकः परिमुह्यमानः प्रवर्धते चन्द्रमसेव चाब्धिः ॥ ५७॥  
  
कामो नाम महाञ्जगद्भ्रमयिता स्थित्वान्तरङ्गे स्वयं  
        स्त्रीपुंसावितरेतराङ्गकगुणैर्हासैश्च भावैः स्फुटम् ।  
अन्योन्यं परिमोह्य नैजतमसा प्रेमानुबन्धेन तौ  
        बद्ध्वा भ्रामयति प्रपञ्चरचनां संवर्धयन्ब्रह्महा ॥ ५८॥  
  
अतोऽन्तरङ्गस्थितकामवेगाद्भोग्ये प्रवृत्तिः स्वत एव सिद्धा ।  
सर्वस्य जन्तोर्ध्रुवमन्यथा चेदबोधितार्थेषु कथं प्रवृत्तिः ॥ ५९॥  
  
तेनैव सर्वजन्तूनां कामना बलवत्तरा ।  
जीर्यत्यपि च देहेऽस्मिन्कामना नैव जीर्यते ॥ ६०॥  
  
अवेक्ष्य विषये दोषं बुद्धियुक्तो विचक्षणः ।  
कामपाशेन यो मुक्तः स मुक्तेः पथि गोचरः ॥ ६१॥  
  
कामस्य विजयोपायं सूक्ष्मं वक्ष्याम्यहं सताम् ।  
सङ्कल्पस्य परित्याग उपायः सुलभो मतः ॥ ६२॥  
  
श्रुते दृष्टेऽपि वा भोग्ये यस्मिन्कस्मिंश्च वस्तुनि ।  
समीचीनत्वधीत्यागात्कामो नोदेति कर्हिचित् ॥ ६३॥  
  
कामस्य बीजं सङ्कल्पः सङ्कल्पादेव जायते ।  
बीजे नष्टेऽङ्कुर इव तस्मिन्नष्टे विनश्यति ॥ ६४॥  
  
न कोऽपि सम्यक्त्वधिया विनैव भोग्यं नरः कामयितुं समर्थः ।  
यतस्ततः कामजयेच्छुरेतां सम्यक्त्वबुद्धिं विषये निहन्यात् ॥ ६५॥  
  
भोग्ये नरः कामजयेच्छुरेतां सुखत्वबुद्धिं विषये निहन्यात् ।  
यावत्सुखत्वभ्रमधीः पदार्थे तावन्न जेतुं प्रभवेद्धि कामम् ॥ ६६॥  
  
सङ्कल्पानुदये हेतुर्यथाभूतार्थदर्शनम् ।  
अनर्थचिन्तनं चाभ्यां नावकाशोऽस्य विद्यते ॥ ६७॥  
  
रत्ने यदि शिलाबुद्धिर्जायते वा भयं ततः ।  
समीचीनत्वधीर्नैति नोपादेयत्वधीरपि ॥ ६८॥  
  
यतार्थदर्शनं वस्तुन्यनर्थस्यापि चिन्तनम् ।  
सङ्कल्पस्यापि कामस्य तद्वधोपाय इष्यते ॥ ६९॥  
  
verses 70-94 Non-covetousness  
 ॥ ६ ॥ निर्लोभत्वम् ॥  
  
धनं भयनिबन्धनं सततदुःखसंवर्धनं  
        प्रचण्डतरकर्दनं स्फुटितबन्धुसंवर्धनम् ।  
विशिष्टगुणबाधनं कृपणधीसमाराधनं  
        न मुक्तिगतिसाधनं भवति नापि हृच्छोधनम् ॥ ७०॥  
  
राज्ञोभयं चोरमयं प्रमादाद्भयं तथा ज्ञातिभयं च वस्तुतः ।  
धनं भयग्रस्तमनर्थमूलं यतः सतां नैव सुखाय कल्पते ॥ ७१॥  
  
आर्जने रक्षणे दाने व्यये वापि च वस्तुतः ।  
दुःखमेव सदा नॄणां न धनं सुख साधनम् ॥ ७२॥  
  
सतामपि पदार्थस्य लाभाल्लोभः प्रवर्धते ।  
विवेको लुप्यते लोभात्तस्मिंल्लुप्ते विनश्यति ॥ ७३॥  
  
दहत्यलाभे निःस्वत्वं लाभे लोभो दहत्यमुम् ।  
तस्मात्सन्तापकं वित्तं कस्य सौख्यं प्रयच्छति ॥ ७४॥  
  
भोगेन मत्तता जन्तोर्दानेन पुनरुद्भवः ।  
वृथैवोभयथा वित्तं नास्त्येव गतिरन्यथा ॥ ७५॥  
  
धनेन मदवृद्धिः स्यान्मदेन स्मृतिनाशनम् ।  
स्मृतिनाशाद्बुद्धिनाशो बुद्धिनाशात्प्रणश्यति ॥ ७६॥  
  
सुखयति धनमेवेत्यन्तराशापिशाच्या  
        दृढतरमुपगूढो मूढलोको जडात्मा ।  
निवसति तदुपान्ते सन्ततं प्रेक्षमाणो  
        व्रजति तदपि पश्चात्प्राणमेतस्य हृत्वा ॥ ७७॥  
  
सम्पन्नोऽन्धवदेव किञ्चिदपरं नो वीक्षते चक्षुषा  
        सद्भिर्वर्जितमार्ग एव चरति प्रोत्साहितो बालिशैः ।  
तस्मिन्नेव मुहुः स्खलन्प्रतिपदं गत्वान्धकूपे पत-  
        त्यस्यान्धत्वनिवर्तकौषधमिदं दारिद्र्यमेवाञ्जनम् ॥ ७८॥  
  
लोभः क्रोधश्च दम्भश्च मदो मत्सर एव च ।  
वर्धते वित्तसम्प्राप्त्या कथं तच्चित्तशोधनम् ॥ ७९॥  
  
अलाभाद्विगुणं दुःखं वित्तस्य व्ययसम्भवे ।  
ततोऽपि त्रिगुणं दुःखं दुर्व्यये विदुषामपि ॥ ८०॥  
  
नित्याहितेन वित्तेन भयचिन्तानपायिना ।  
चित्तस्वास्थ्यं कुतो जन्तोर्गृहस्थेनाहिना यथा ॥ ८१॥  
  
कान्तारे विजने वने जनपदे सेतौ निरीतौ च वा  
        चोरैर्वापि तथेतरैर्नरवरैर्युक्तो वियुक्तोऽपि वा ।  
निःस्वः स्वस्थतया सुखेन वसति ह्याद्रीयमाणो जनैः  
        क्लिश्नात्येव धनी सदाकुलमतिर्भीतश्च पुत्रादपि ॥ ८२॥  
  
तस्मादनर्थस्य निदानमर्थः पुमर्थसिद्धिर्न भवत्यनेन ।  
ततो वनान्ते निवसन्ति सन्तः सन्न्यस्य सर्वं प्रतिकूलमर्थम् ॥ ८३॥  
  
श्रद्धाभक्तिमतीं सतीं गुणवतीं पुत्राञ्श्रुतान्सम्मता-  
        नक्षय्यं वसुधानुभोगविभवैः श्रीसुन्दरं मन्दिरम् ।  
सर्वं नश्वरमित्यवेत्य कवयः श्रुत्युक्तिभिर्युक्तिभिः  
        सन्न्यस्यन्त्यपरे तु तत्सुखमिति भ्राम्यन्ति दुःखार्णवे ॥ ८४॥  
  
सुखमिति मलराशौ ये रमन्तेऽत्र गेहे  
        क्रिमय इव कलत्रक्षेत्रपुत्रानुषक्त्या ।  
सुरपद इव तेषां नैव मोक्षप्रसङ्ग-  
        स्त्वपि तु निरयगर्भावासदुःखप्रवाहः ॥ ८५॥  
  
येषामाशा निराशा स्याद्दारापत्यधनादिषु ।  
तेषां सिध्यति नान्येषां मोक्षाशाभिमुखी गतिः ॥ ८६॥  
  
सत्कर्मक्षतपाप्मनां श्रुतिमतां सिद्धात्मनां धीमताम् var  शुद्धात्मां  
        नित्यानित्यपदार्थशोधनमिदं युक्त्या मुहुः कुर्वताम् ।  
तस्मादुत्थमहाविरक्त्यसिमतां मोक्षैककाङ्क्षावतां  
        धन्यानां सुलभं स्त्रियादिविषयेष्वाशालताच्छेदनम् ॥ ८७॥  
  
संसारमृत्योर्बलिनः प्रवेष्टुं द्वाराणि तु त्रीणि महान्ति लोके ।  
कान्ता च जिह्वा कनकं च तानि रुणद्धि यस्तस्य भयं न मृत्योः ॥ ८८॥  
  
मुक्तिश्रीनगरस्य दुर्जयतरं द्वारं यदस्त्यादिमं  
        तस्य द्वे अररे धनं च युवती ताभ्यां पिनद्धं दृढम् ॥  
  
कामाख्यार्गलदारुणा बलवता द्वारं तदेतत्त्रयं  
        धीरो यस्तु भिनत्ति सोऽर्हति सुखं भोक्तुं विमुक्तिश्रियः ॥ ८९॥  
  
आरूढस्य विवेकाश्वं तीव्रवैराग्यखड्गिनः ।  
तितिक्षावर्मयुक्तस्य प्रतियोगी न दृश्यते ॥ ९०॥  
  
विवेकजां तीव्रविरक्तिमेव  
        मुक्तेर्निदानं निगदन्ति सन्तः ।  
तस्माद्विवेकी विरतिं मुमुक्षुः  
        सम्पादयेत्तां प्रथमं प्रयत्नात् ॥ ९१॥  
  
पुमानजातनिर्वेदो देहबन्धं जिहासितुम् ।  
न हि शक्नोति निर्वेदो बन्धभेदो महानसौ ॥ ९२॥  
  
वैराग्यरहिता एव यमालय इवालये ।  
क्लिश्नन्ति त्रिविधैस्तापैर्मोहिता अपि पण्डिताः ॥ ९३॥  
  
शमो दमस्तितिक्षोपरतिः श्रद्धा ततः परम् ।  
समाधानमिति प्रोक्तं षडेवैते शमादयः ॥ ९४॥  
  
verses 95-103  Tranquillity  
 ॥ ७ ॥ शमः ॥  
  
एकवृत्त्यैव मनसः स्वलक्ष्ये नियतस्थितिः ।  
शम इत्युच्यते सद्भिः शमलक्षणवेदिभिः ॥ ९५॥  
  
उत्तमो मध्यमश्चैव जघन्य इति च त्रिधा ।  
निरूपितो विपश्चिद्भिः तत्तल्लक्षणवेदिभिः ॥ ९६॥  
  
स्वविकारं परित्यज्य वस्तुमात्रतया स्थितिः ।  
मनसः सोत्तमा शान्तिर्ब्रह्मनिर्वाणलक्षणा ॥ ९७॥  
  
प्रत्यक्प्रत्ययसन्तानप्रवाहकरणं धियः ।  
यदेषा मध्यमा शान्तिः शुद्धसत्त्वैकलक्षणा ॥ ९८॥  
  
विषयव्यापृतिं त्यक्त्वा श्रवणैकमनस्स्थितिः ।  
मनसश्चेतरा शान्तिर्मिश्रसत्त्वैकलक्षणा ॥ ९९॥  
  
प्राच्योदीच्याङ्गसद्भावे शमः सिध्यति नान्यथा ।  
तीव्रा विरक्तिः प्राच्याङ्गमुदीच्याङ्गं दमादयः ॥ १००॥  
  
कामः क्रोधश्च लोभश्च मदो मोहश्च मत्सरः ।  
न जिताः षडिमे येन तस्य शान्तिर्न सिध्यति ॥ १०१॥  
  
शब्दादिविषयेभ्यो यो विषवन्न निवर्तते ।  
तीव्रमोक्षेच्छया भिक्षोस्तस्य शान्तिर्न सिध्यति ॥ १०२॥  
  
येन नाराधितो देवो यस्य नो गुर्वनुग्रहः ।  
न वश्यं हृदयं यस्य तस्य शान्तिर्न सिध्यति ॥ १०३॥  
  
verses 104-150 Serenity  
 ॥ ८ ॥ मनःप्रसादः ॥  
  
मनःप्रसादसिद्ध्यर्थं साधनं श्रूयतां बुधैः ।  
मनःप्रसादो यत्सत्त्वे यदभावे न सिध्यति ॥ १०४॥  
  
ब्रह्मचर्यमहिंसा च दया भूतेष्ववक्रता ।  
विषयेष्वतिवैतृष्ण्यं शौचं दम्भविवर्जनम् ॥ १०५॥  
  
सत्यं निर्ममता स्थैर्यमभिमानविवर्जनम् ।  
ईश्वरध्यानपरता ब्रह्मविद्भिः सहस्थितिः ॥ १०६॥  
  
ज्ञानशास्त्रैकपरता समता सुखदुःखयोः ।  
मानानासक्तिरेकान्तशीलता च मुमुक्षुता ॥ १०७॥  
  
यस्यैतद्विद्यते सर्वं तस्य चित्तं प्रसीदति ।  
न त्वेतद्धर्मशून्यस्य प्रकारान्तरकोटिभिः ॥ १०८॥  
  
स्मरणं दर्शनं स्त्रीणां गुणकर्मानुकीर्तनम् ।  
समीचीनत्वधीस्तासु प्रीतिः सम्भाषणं मिथः ॥ १०९॥  
  
सहवासश्च संसर्गोऽष्टधा मैथुनं विदुः ।  
एतद्विलक्षणं ब्रह्मचर्यं चित्तप्रसादकम् ॥ ११०॥  
  
अहिंसा वाङ्मनःकायैः प्राणिमात्राप्रपीडनम् ।  
स्वात्मवत्सर्वभूतेषु कायेन मनसा गिरा ॥ १११॥  
  
अनुकम्पा दया सैव प्रोक्ता वेदान्तवेदिभिः ।  
करणत्रितयेष्वेकरूपताऽवक्रता मता ॥ ११२॥  
  
ब्रह्मादिस्थावरान्तेषु वैराग्यं विषयेष्वनु ।  
यथैव काकविष्ठायां वैराग्यं तद्धि निर्मलम् ॥ ११३॥  
  
बाह्यमाभ्यन्तरं चेति द्विविधं शौचमुच्यते ।  
मृज्जलाभ्यां कृतं शौचं बाह्यं शारीरकं स्मृतम् ॥ ११४॥  
  
अज्ञानदूरीकरणं मानसं शौचमान्तरम् ।  
अन्तःशौचे स्थिते सम्यग्बाह्यं नावश्यकं नृणाम् ॥ ११५॥  
  
ध्यानपूजादिकं लोके द्रष्टर्येव करोति यः ।  
पारमार्थिकधीहीनः स दम्भाचार उच्यते ॥ ११६॥  
  
पुंसस्तथानाचरणमदम्भित्वं विदुर्बुधाः ।  
यत्स्वेन दृष्टं सम्यक्च श्रुतं तस्यैव भाषणम् ॥ ११७॥  
  
सत्यमित्युच्यते ब्रह्म सत्यमित्यपिभाषणम् ।  
देहादिषु स्वकीयत्वदृढबुद्धिविसर्जनम् ॥ ११८॥  
  
निर्ममत्वं स्मृतं येन कैवल्यं लभते बुधः ।  
गुरुवेदान्तवचनैर्निश्चितार्थे दृढस्थितिः ॥ ११९॥  
  
तदेकवृत्त्या तत्स्थैर्यं नैश्चल्यं न तु वर्ष्मणः ।  
विद्यैश्वर्यतपोरूपकुलवर्णाश्रमादिभिः ॥ १२०॥  
  
सञ्जाताहङ्कृतित्यागस्त्वभिमानविसर्जनम् ।  
त्रिभिश्च करणैः सम्यघित्वा वैषयिकीं क्रियाम् ॥ १२१॥  
  
स्वात्मैकचिन्तनं यत्तदीश्वरध्यानमीरितम् ।  
छायेव सर्वदा वासो ब्रह्मविद्भिः सहस्थितिः ॥ १२२॥  
  
यद्यदुक्तं ज्ञानशास्त्रे श्रवणादिकमेषु यः ।  
निरतः कर्मधीहीनो ज्ञाननिष्ठः स एव हि ॥ १२३॥  
  
धनकान्ताज्वरादीनां प्राप्तकाले सुखादिभिः ।  
विकारहीनतैव स्यात्सुखदुःखसमानता ॥ १२४॥  
  
श्रेष्ठं पूज्यं विदित्वा मां मानयन्तु जना भुवि ।  
इत्यासक्त्या विहीनत्वं मानानासक्तिरुच्यते ॥ १२५॥  
  
सच्चिन्तनस्य सम्बाधो विघ्नोऽयं निर्जने ततः ।  
स्थेयमित्येक एवास्ति चेत्सैवैकान्तशीलता ॥ १२६॥  
  
संसारबन्धनिर्मुक्तिः कदा झटिति मे भवेत् ।  
इति या सुदृढा बुद्धिरीरिता सा मुमुक्षुता ॥ १२७॥  
  
ब्रह्मचर्यादिभिर्धर्मैर्बुद्धेर्दोषनिवृत्तये ।  
दण्डनं दम इत्याहुर्दमशब्दार्थकोविदाः ॥ १२८॥  
  
तत्तद्वृत्तिनिरोधेन बाह्येन्द्रियविनिग्रहः ।  
योगिनो दम इत्याहुर्मनसः शान्तिसाधनम् ॥ १२९॥  
  
इन्द्रियेष्विन्द्रियार्थेषु प्रवृत्तेषु यदृच्छया ।  
अनुधावति तान्येव मनो वायुमिवानलः ॥ १३०॥  
  
इन्द्रियेषु निरुद्धेषु त्यक्त्वा वेगं मनः स्वयम् ।  
सत्त्वभावमुपादत्ते प्रसादस्तेन जायते ॥  
  
प्रसन्ने सति चित्तेऽस्य मुक्तिः सिध्यति नान्यथा ॥ १३१॥  
  
मनःप्रसादस्य निदानमेव  
           निरोधनं यत्सकलेन्द्रियाणाम् ।  
बाह्येन्द्रिये साधु निरुध्यमाने  
           बाह्यार्थभोगो मनसो वियुज्यते ॥ १३२॥  
  
तेन स्वदौष्ट्यं परिमुच्य चित्तं  
           शनैः शनैः शान्तिमुपाददाति ।  
चित्तस्य बाह्यार्थविमोक्षमेव  
           मोक्षं विदुर्मोक्षणलक्षणज्ञाः ॥ १३३॥  
  
दमं विना साधु मनःप्रसाद-  
           हेतुं न विद्मः सुकरं मुमुक्षोः ।  
दमेन चित्तं निजदोषजातं  
           विसृज्य शान्तिं समुपैति शीघ्रम् ॥ १३४॥  
  
प्राणायामाद्भवति मनसो निश्चलत्वं प्रसादो  
           यस्याप्यस्य प्रतिनियतदिग्देशकालाद्यवेक्ष्य ।  
सम्यग्दृष्ट्या क्वचिदपि तया नो दमो हन्यते तत्  
           कुर्याद्धीमान्दममनलसश्चित्तशान्त्यै प्रयत्नात् ॥ १३५॥  
  
सर्वेन्द्रियाणां गतिनिग्रहेण  
           भोग्येषु दोषाद्यवमर्शनेन ।  
ईशप्रसादाच्च गुरोः प्रसादा-  
           च्छान्तिं समायात्यचिरेण चित्तम् ॥ १३६॥  
  
आध्यात्मिकादि यद्दुःखं प्राप्तं प्रारब्धवेगतः ।  
अचिन्तया तत्सहनं तितिक्षेति निगद्यते ॥ १३७॥  
  
रक्षा तितिक्षासदृशी मुमुक्षो-  
           र्न विद्यतेऽसौ पविना न भिद्यते ।  
यामेव धीराः कवचीव विघ्ना-  var  धृत्वा  
           न्सर्वांस्तृणीकृत्य जयन्ति मायाम् ॥ १३८॥  
  
क्षमावतामेव हि योगसिद्धिः  
           स्वाराज्यलक्ष्मीसुखभोगसिद्धिः ।  
क्षमाविहीना निपतन्ति विघ्नै-  
           र्वातैर्हता  पर्णचया इव द्रुमात् ॥ १३९॥  
  
तितिक्षया तपोदानं यज्ञस्तीर्थं व्रतं श्रुतम् ।  
भूतिः स्वर्गोऽपवर्गश्च प्राप्यते तत्तदर्थिभिः ॥ १४०॥  
  
ब्रह्मचर्यमहिंसा च साधूनामप्यगर्हणम् ।  
पराक्षेपादिसहनं तितिक्षोरेव सिध्यति ॥ १४१॥  
  
साधनेष्वपि सर्वेषु तितिक्षोत्तमसाधनम् ।  
यत्र विघ्नाः पलायन्ते दैविका अपि भौतिकाः ॥ १४२॥  
  
तितिक्षोरेव विघ्नेभ्यस्त्वनिवर्तितचेतसः ।  
सिध्यन्ति सिद्धयः सर्वा अणिमाद्याः समृद्धयः ॥ १४३॥  
  
तस्मान्मुमुक्षोरधिका तितिक्षा  
           सम्पादनीयेप्सितकार्यसिद्ध्यै ।  
तीव्रा मुमुक्षा च महत्युपेक्षा  
           चोभे तितिक्षासहकारिकारणम् ॥ १४४॥  
  
तत्तत्कालसमागतामयततेः शान्त्यै प्रवृत्तो यदि  
           स्यात्तत्तत्परिहारकौषधरतस्तच्चिन्तने तत्परः ।  
तद्भिक्षुः श्रवणादिधर्मरहितो भूत्वा मृतश्चेत्ततः  
           किं सिद्धं फलमाप्नुयादुभयथा भ्रष्टो भवेत्स्वार्थतः ॥ १४५॥  
  
योगमभ्यस्यतो भिक्षोर्योगाच्चलितचेतसः ।  
प्राप्य पुण्यकृतांलोकानित्यादि प्राह केशवः ॥ १४६॥  
  
न तु कृत्वैव सन्न्यासं तूष्णीमेव मृतस्य हि ।  
पुण्यलोकगतिं ब्रूते भगवान्न्यासमात्रतः ॥ १४७॥  
  
न च सन्न्यसनादेव सिद्धिं समधिगच्छति ।  
इत्यनुष्ठेयसन्त्यागात्सिद्ध्यभावमुवाच च ॥ १४८॥  
  
तस्मात्तितिक्षया सोढ्वा तत्तद्दुःखमुपागतम् ।  
कुर्याच्छक्त्यनुरूपेण श्रवणादि शनैः शनैः ॥ १४९॥  
  
प्रयोजनं तितिक्षायाः साधितायाः प्रयत्नतः ।  
प्राप्तदुःखासहिष्णुत्वे न किञ्चिदपि दृश्यते ॥ १५०॥  
  
verses 151-209 sa.nnyAsaH  
 ॥ ९ ॥ सन्न्यासः  ॥  
  
साधनत्वेन दृष्टानां सर्वेषामपि कर्मणाम् ।  
विधिना यः परित्यागः स सन्न्यासः सतां मतः ॥ १५१॥  
  
उपरमयति कर्माणीत्युपरतिशब्देन कथ्यते न्यासः ।  
न्यासेन हि सर्वेषां श्रुत्या प्रोक्तो विकर्मणां त्यागः ॥ १५२॥  
  
कर्मणा साध्यमानस्यानित्यत्वं श्रूयते यतः ।  
कर्मणानेन किं नित्यफलेप्सोः परमार्थिनः ॥ १५३॥  
  
उत्पाद्यमाप्यं संस्कार्यं विकार्यं परिगण्यते ।  
चतुर्विधं कर्मसाध्यं फलं नान्यदितः परम् ॥ १५४॥  
  
नैतदन्यतरं ब्रह्म कदा भवितुमर्हति ।  
स्वतःसिद्धं सर्वदाप्तं शुद्धं निर्मलमक्रियम् ॥ १५५॥  
  
न चास्य कश्चिज्जनितेत्यागमेन निषिध्यते ।  
कारणं ब्रह्मणस्तस्माद्ब्रह्म नोत्पाद्यमिष्यते ॥ १५६॥  
  
आप्त्राप्ययोस्तु भेदश्चेदाप्त्रा चाप्यमवाप्यते ।  
आप्तृस्वरूपमेवैतद्ब्रह्म नाप्यं कदाचन ॥ १५७॥  
  
मलिनस्यैव संस्कारो दर्पणादेरिहेष्यते ।  
व्योमवन्नित्यशुद्धस्य ब्रह्मणो नैव संस्क्रिया ॥ १५८॥  
  
केन दुष्टेन युज्येत वस्तु निर्मलमक्रियम् ।  
यद्योगादागतं दोषं संस्कारो विनिवर्तयेत् ॥ १५९॥  
  
निर्गुणस्य गुणाधानमपि नैवोपपद्यते ।  
केवलो निर्गुणश्चेति नैर्गुण्यं श्रूयते यतः ॥ १६०॥  
  
सावयवस्य क्षीरादेर्वस्तुनः परिणामिनः ।  
येन केन विकारित्वं स्यान्नो निष्कर्मवस्तुनः ॥ १६१॥  
  
निष्कलं निष्क्रियं शान्तं निरवद्यं निरञ्जनम् ।  
इत्येव वस्तुनस्तत्त्वं श्रुतियुक्तिव्यवस्थितम् ॥ १६२॥  
  
तस्मान्न कर्मसाध्यत्वं ब्रह्मणोऽस्ति कुतश्चन ।  
कर्मसाध्यं त्वनित्यं हि ब्रह्म नित्यं सनातनम् ॥ १६३॥  
  
देहादिः क्षीयते लोके यथैवं कर्मणा चितः ।  
तथैवामुष्मिको लोकः सञ्चितः पुण्यकर्मणा ॥ १६४॥  
  
कृतकत्वमनित्यत्वे हेतुर्जागर्ति सर्वदा ।  
तस्मादनित्ये स्वर्गादौ पण्डितः को नु मुह्यति ॥ १६५॥  
  
जगद्धेतोस्तु नित्यत्वं सर्वेषामपि सम्मतम्  ।  
जगद्धेतुत्वमस्यैव वावदीति श्रुतिर्मुहुः ॥ १६६॥  
  
ऐतदात्म्यमिदं सर्वं तत्सत्यमिति च श्रुतिः ।  
अस्यैव नित्यतां ब्रूते जगद्धेतोः सतः स्फुटम् ॥ १६७॥  
  
न कर्मणा न प्रजया धनेनेति स्वयं श्रुतिः ।  
कर्मणो मोक्षहेतुत्वं साक्षादेव निषेधति ॥ १६८॥  
  
प्रत्यग्ब्रह्मविचारपूर्वमुभयोरेकत्वबोधाद्विना  
           कैवल्यं पुरुषस्य सिध्यति परब्रह्मात्मतालक्षणम् ।  
न स्नानैरपि कीर्तनैरपि जपैर्नो कृच्छ्रचान्द्रायणै-  
           र्नो वाप्यध्वरयज्ञदाननिगमैर्नो मन्त्रतन्त्रैरपि ॥ १६९॥  
  
ज्ञानादेव तु कैवल्यमिति श्रुत्या निगद्यते ।  
ज्ञानस्य मुक्तिहेतुत्वमन्यव्यावृत्तिपूर्वकम् ॥ १७०॥  
  
विवेकिनो विरक्तस्य ब्रह्मनित्यत्ववेदिनः ।  
तद्भावेच्छोरनित्यार्थे तत्सामग्र्ये कुतो रतिः ॥ १७१॥  
  
तस्मादनित्ये स्वर्गादौ साधनत्वेन चोदितम् ।  
नित्यं नैमित्तिकं चापि सर्वं कर्म ससाधनम् ॥ १७२॥  
  
मुमुक्षुणा परित्याज्यं ब्रह्मभावमभीप्सुना ।  
मुमुक्षोरपि कर्मास्तु श्रवणं चापि साधनम् ॥ १७३॥  
  
हस्तवद्वयमेतस्य स्वकार्यं साधयिष्यति ।  
यथा विजृम्भते दीपो ऋजूकरणकर्मणा ॥ १७४॥  
  
तथा श्रवणजो बोधः पुंसो विहितकर्मणा ।  
अतः सापेक्षितं ज्ञानमथवापि समुच्चितम् ॥ १७५॥  
  
मोक्षस्य साधनमिति वदन्ति ब्रह्मवादिनः ।  
मुमुक्षोर्युज्यते त्यागः कथं विहितकर्मणः ॥ १७६॥  
  
इति शङ्का न कर्तव्या मूढवत्पण्डितोत्तमैः ।  
कर्मणः फलमन्यत्तु श्रवणस्य फलं पृथक् ॥ १७७॥  
  
वैलक्षण्यं च सामग्र्योश्चोभयत्राधिकारिणोः ।  
कामी, कर्मण्यधिकृतो निष्कामी श्रवणे मतः ॥ १७८॥  
  
अर्थी समर्थ इत्यादि लक्षणं कर्मिणो मतम् ।  
परीक्ष्य लोकानित्यादि लक्षणं मोक्षकाङ्क्षिणः ॥ १७९॥  
  
मोक्षाधिकारी सन्न्यासी गृहस्थः किल कर्मणि ।  
कर्मणः साधनं भार्यास्रुक्स्रुवादिपरिग्रहः ॥ १८०॥  
  
नैवान्यसाधनापेक्षा शुश्रूषोस्तु गुरुं विना ।  
उपर्युपर्यहङ्कारो वर्धते कर्मणा भृशम् ॥ १८१॥  
  
अहङ्कारस्य विच्छित्तिः श्रवणेन प्रतिक्षणम् ।  
प्रवर्तकं कर्मशास्त्रं ज्ञानशास्त्रं निवर्तकम् ॥ १८२॥  
  
इत्यादिवैपरीत्यं तत्साधने चाधिकारिणोः ।  
द्वयोः परस्परापेक्षा विद्यते न कदाचन ॥ १८३॥  
  
सामग्र्योश्चोभयोस्तद्वदुभयत्राधिकारिणोः ।  
ऊर्ध्वं नयति विज्ञानमधः प्रापयति क्रिया ॥ १८४॥  
  
कथमन्योन्यसापेक्षा कथं वापि समुच्चयः ।  
यथाग्नेस्तृणकूटस्य तेजसस्तिमिरस्य च ॥ १८५॥  
  
सहयोगो न घटते तथैव ज्ञानकर्मणोः ।  
किमूपकुर्याज्ज्ञानस्य कर्म स्वप्रतियोगिनः ॥  
  
यस्य सन्निधिमात्रेण स्वयं न स्फूर्तिमृच्छति ॥ १८६॥  
  
कोटीन्धनाद्रिज्वलितोऽपि वह्निः  
       अर्कस्य नार्हत्युपकर्तुमीषत् ।  
यथा तथा कर्मसहस्रकोटिः  
       ज्ञानस्य किन्तु स्वयमेव लीयते ॥ १८७॥  
  
एककर्त्राश्रयौ हस्तौ कर्मण्यधिकृतावुभौ ।  
सहयोगस्तयोर्युक्तो न तथा ज्ञानकर्मणोः ॥ १८८॥  
  
कर्त्रा कर्तुमकर्तुं वाप्यन्यथा कर्म शक्यते ।  
न तथा वस्तुनो ज्ञानं कर्तृतन्त्रं कदाचन ॥१८९  
यथा वस्तु तथा ज्ञानं प्रमाणेन विजायते ।  
नापेक्षते च यत्किञ्चित्कर्म वा युक्तिकौशलम् ॥ १९०॥  
  
ज्ञानस्य वस्तुतन्त्रत्वे संशयाद्युदयः कथम् ।  
अतो न वास्तवं ज्ञानमिति नो शङ्क्यतां बुधैः ॥ १९१॥  
  
प्रमाणासौष्ठववृतं संशयादि न वास्तवम् ।  
श्रुतिप्रमाणसुष्ठुत्वे ज्ञानं भवति वास्तवम् ॥ १९२॥  
  
वस्तु तावत्परं ब्रह्म नित्यं सत्यं ध्रुवं विभु ।  
श्रुतिप्रमाणे तज्ज्ञानं स्यादेव निरपेक्षकम् ॥ १९३॥  
  
रूपज्ञानं यथा सम्यग्दृष्टौ सत्यां भवेत्तथा ।  
श्रुतिप्रमाणे सत्येव ज्ञानं भवति वास्तवम् ॥ १९४॥  
  
न कर्म यत्किञ्चिदपेक्षते हि  
           रूपोपलब्धौ पुरुषस्य चक्षुः ।  
ज्ञानं तथैव श्रवणादिजन्यं  
           वस्तुप्रकाशे निरपेक्षमेव ॥ १९५॥  
  
कर्तृतन्त्रं भवेत्कर्म कर्मतन्त्रं शुभाशुभम् ।  
प्रमाणतन्त्रं विज्ञानं मायातन्त्रमिदं जगत् ॥ १९६॥  
  
विद्यां चाविद्यां चेति सहोक्तिरियमुपकृदुदिता सद्भिः ।  
सत्कर्मोपासनयोर्न त्वात्मज्ञानकर्मणोः क्वापि ॥ १९७॥  
  
नित्यानित्यपदार्थबोधरहितो यश्चोभयत्र स्रगा-  
          द्यर्थानामनुभूतिलग्नहृदयोऽनिर्विण्णबुद्धिर्जनः ।  
तस्यैवास्य जडस्य कर्मं विहितं श्रुत्या विरज्याभितो  
          मोक्षेच्छोर्न विधीयते तु परमानन्दार्थिनो धीमतः ॥ १९८॥  
  
मोक्षेच्छया यदहरेव विरज्यतेऽसौ  
           न्यासस्तदैव विहितो विदुषो मुमुक्षोः  ।  
श्रुत्या तयैव परया च ततः सुधीभिः  
           प्रामाणिकोऽयमिति चेतसि निश्चितव्यः ॥ १९९॥  
  
स्वापरोक्षस्य वेदादेः साधनत्वं निषेधति ।  
नाहं वेदैर्न तपसेत्यादिना भगवानपि ॥ २००॥  
  
प्रवृत्तिश्च निवृत्तिश्च द्वे एते श्रुतिगोचरे ।  
प्रवृत्त्या बध्यते जन्तुर्निवृत्त्या तु विमुच्यते ॥ २०१॥  
  
यन्न स्वबन्धोऽभिमतो मूढस्यापि क्वचित्ततः ।  
निवृत्तिः कर्मसन्न्यासः कर्तव्यो मोक्षकाङ्क्षिभिः ॥ २०२॥  
  
न ज्ञानकर्मणोर्यस्मात्सहयोगस्तु युज्यते ।  
तस्मात्त्याज्यं प्रयत्नेन कर्म ज्ञानेच्छुना ध्रुवम् ॥ २०३॥  
  
इष्टसाधनताबुद्ध्या गृहीतस्यापि वस्तुनः ।  
विज्ञाय फल्गुतां पश्चात्कः पुनस्तत्प्रतीक्षते ॥ २०४॥  
  
उपरतिशब्दार्थो ह्युपरमणं पूर्वदृष्टवृत्तिभ्यः ।  
सोऽयं मुख्यो गौणश्चेति च वृत्त्या द्विरूपतां धत्ते ॥ २०५॥  
  
वृत्तेर्दृश्यपरित्यागो मुख्यार्थ इति कथ्यते ।  
गौणार्थः कर्मसन्न्यासः श्रुतेरङ्गतया मतः ॥ २०६॥  
  
पुंसः प्रधानसिद्ध्यर्थमङ्गस्याश्रयणं ध्रुवम् ।  
कर्तव्यमङ्गहीनं चेत्प्रधानं नैव सिध्यति ॥ २०७॥  
  
सन्न्यस्येत्सुविरक्तः सन्निहामुत्रार्थतः सुखात् ।  
अविरक्तस्य सन्न्यासो निष्फलोऽयाज्ययागवत् ॥ २०८॥  
  
सन्न्यस्य तु यतिः कुर्यान्न पूर्वविषयस्मृतिम् ।  
तां तां तत्स्मरणे तस्य जुगुप्सा जायते यतः ॥ २०९॥  
  
verses 210-217 shraddhA  
 ॥ १० ॥ श्रद्धा ॥  
  
गुरुवेदान्तवाक्येषु बुद्धिर्या निश्चयात्मिका ।  
सत्यमित्येव सा श्रद्धा निदानं मुक्तिसिद्धये ॥ २१०॥  
  
श्रद्धावतामेव सतां पुमर्थः  
            समीरितः सिध्यति नेतरेषाम् ।  
उक्तं सुसूक्ष्मं परमार्थतत्त्वं  
            श्रद्धत्स्व सोम्येति च वक्ति वेदः ॥ २११॥  
  
श्रद्धाविहीनस्य तु न प्रवृत्तिः  
            प्रवृत्तिशून्यस्य न साध्यसिद्धिः ।  
अश्रद्धयैवाभिहताश्च सर्वे  
            मज्जन्ति संसारमहासमुद्रे ॥ २१२॥  
  
दैवे च वेदे च गुरौ च मन्त्रे  
            तीर्थे महात्मन्यपि भेषजे च ।  
श्रद्धा भवत्यस्य यथा यथान्त-  
            स्तथा तथा सिद्धिरुदेति पुंसाम् ॥ २१३॥  
  
अस्तीत्येवोपलब्धव्यं वस्तुसद्भावनिश्चयात् ।  
सद्भावनिश्चयस्तस्य श्रद्धया शास्त्रसिद्धया ॥ २१४॥  
  
तस्माच्छ्रद्धा सुसम्पाद्या गुरुवेदान्तवाक्ययोः ।  
मुमुक्षोः श्रद्दधानस्य फलं सिध्यति नान्यथा ॥ २१५॥  
  
यथार्थवादिता पुंसां श्रद्धाजननकारणम् ।  
वेदस्येश्वरवाक्यत्वाद्यथार्थत्वे न संशयः ॥ २१६॥  
  
मुक्तस्येश्वररूपत्वाद्गुरोर्वागपि तादृशी ।  
तस्मात्तद्वाक्ययोः श्रद्धा सतां सिध्यति धीमताम् ॥ २१७॥  
  
verses 218-225 Concentration   
 ॥ ११ ॥ सम्यगाधानम्  ॥  
  
श्रुत्युक्तार्थावगाहाय विदुषा ज्ञेयवस्तुनि ।  
चित्तस्य सम्यगाधानं समाधानमितीर्यते ॥ २१८॥  
  
चित्तस्य साध्यैकपरत्वमेव  
              पुमर्थसिद्धेर्नियमेन कारणम् ।  
नैवान्यथा सिध्यति साध्यमीष-  
              न्मनःप्रमादे विफलः प्रयत्नः ॥ २१९॥  
  
चित्तं च दृष्टिं करणं तथान्य-  
              देकत्र बध्नाति हि लक्ष्यभेत्ता ।  
किञ्चित्प्रमादे सति लक्ष्यभेत्तु-  
              र्बाणप्रयोगो विफलो यथा तथा ॥ २२०॥  
  
सिद्धेश्चित्तसमाधानमसाधारणकारणम् ।  
यतस्ततो मुमुक्षूणां भवितव्यं सदामुना ॥ २२१॥  
  
अत्यन्ततीव्रवैराग्यं फललिप्सा महत्तरा ।  
तदेतदुभयं विद्यात्समाधानस्य कारणम् ॥ २२२॥  
  
बहिरङ्गं श्रुतिः प्राह ब्रह्मचर्यादि मुक्तये ।  
शमादिषट्कमेवैतदन्तरङ्गं विदुर्बुधाः ॥ २२३॥  
  
अन्तरङ्गं हि बलवद्बहिरङ्गाद्यतस्ततः ।  
शमादिषट्कं जिज्ञासोरवश्यं भाव्यमान्तरम् ॥ २२४॥  
  
अन्तरङ्गविहीनस्य कृतश्रवणकोटयः ।  
न फलन्ति यथा योद्धुरधीरस्यास्त्रसम्पदः ॥ २२५॥  
  
verses 226-296 mumukShutvam  
 ॥ १२ ॥ मुमुक्षुत्वम् ॥  
  
ब्रह्मात्मैकत्वविज्ञानाद्यद्विद्वान्मोक्तुमिच्छति ।  
संसारपाशबन्धं तन्मुमुक्षुत्वं निगद्यते ॥ २२६॥  
  
साधनानां तु सर्वेषां मुमुक्षा मूलकारणम् ।  
अनिच्छोरप्रवृत्तस्य क्व श्रुतिः क्व नु तत्फलम् ॥ २२७॥  
  
तीव्रमध्यममन्दातिमन्दभेदाच्चतुर्विधाः ।  
मुमुक्षा तत्प्रकारोऽपि कीर्त्यते श्रूयतां बुधैः ॥ २२८॥  
  
तापैस्त्रिभिर्नित्यमनेकरूपैः  
         सन्तप्यमानो क्षुभितान्तरात्मा ।  
परिग्रहं सर्वमनर्थबुद्ध्या  
         जहाति सा तीव्रतरा मुमुक्षा ॥ २२९॥  
  
तापत्रयं तीव्रमवेक्ष्य वस्तु  
         दृष्ट्वा कलत्रं तनयान्विहातुम् ।  
मध्ये द्वयोर्लोडनमात्मनो यत्  
         सैषा मता माध्यमिकी मुमुक्षा ॥ २३०॥  
  
मोक्षस्य कालोऽस्ति किमद्य मे त्वरा  
          भुक्त्वैव भोगान्कृतसर्वकार्यः ।  
मुक्त्यै यतिष्येऽहमथेति बुद्धि-  
          रेषैव मन्दा कथिता मुमुक्षा ॥ २३१॥  
  
मार्गे प्रयातुर्मणिलाभवन्मे  
          लभेत मोक्षो यदि तर्हि धन्यः ।  
इत्याशया मूढधियां मतिर्या  
          सैषातिमन्दाभिमता मुमुक्षा ॥ २३२॥  
  
जन्मानेकसहस्रेषु तपसाराधितेश्वरः ।  
तेन निःशेषनिर्धूतहृदयस्थितकल्मषः ॥ २३३॥  
  
शास्त्रविद्गुणदोषज्ञो भोग्यमात्रे विनिस्पृहः ।  
नित्यानित्यपदार्थज्ञो मुक्तिकामो दृढव्रतः ॥ २३४॥  
  
निष्टप्तमग्निना पात्रमुद्वास्य त्वरया यथा ।  
जहाति गेहं तद्वच्च तीव्रमोक्षेच्छया द्विजः ॥ २३५॥  
  
स एव सद्यस्तरति संसृतिं गुर्वनुग्रहात् ।  
यस्तु तीव्रमुमुक्षुः स्यात्स जीवन्नेव मुच्यते ॥ २३६॥  
  
जन्मान्तरे मध्यमस्तु तदन्यस्तु युगान्तरे ।  
चतुर्थः कल्पकोट्यां वा नैव बन्धाद्विमुच्यते ॥ २३७॥  
  
नृजन्म जन्तोरतिदुर्लभं विदु-  
             स्ततोऽपि पुंस्त्वं च ततो विवेकः ।  
लब्ध्वा तदेतत्त्रितयं महात्मा  
             यतेत मुक्त्यै सहसा विरक्तः ॥ २३८॥  
  
पुत्रमित्रकलत्रादिसुखं जन्मनि जन्मनि ।  
मर्त्यत्वं पुरुषत्वं च विवेकश्च न लभ्यते ॥ २३९॥  
  
लब्ध्वा सुदुर्लभतरं नरजन्म जन्तु-  
              स्तत्रापि पौरुषमतः सदसद्विवेकम् ।  
सम्प्राप्य चैहिकसुखाभिरतो यदि स्या-  
              द्धिक्तस्य जन्म कुमतेः पुरुषाधमस्य ॥ २४०॥  
  
खादते मोदते नित्यं शुनकः सूकरः खरः ।  
तेषामेषां विशेषः को वृत्तिर्येषां तु तैः समा ॥ २४१॥  
  
यावन्नाश्रयते रोगो यावन्नाक्रमते जरा ।  
यावन्न धीर्विपर्येति यावन्मृत्युं न पश्यति ॥ २४२॥  
  
तावदेव नरः स्वस्थः सारग्रहणतत्परः ।  
विवेकी प्रयतेताशु भवबन्धविमुक्तये ॥ २४३॥  
  
देवर्षिपितृमर्त्यर्णबन्धमुक्तास्तु कोटिशः ।  
भवबन्धविमुक्तस्तु यः कश्चिद्ब्रह्मवित्तमः ॥ २४४॥  
  
अन्तर्बन्धेन बद्धस्य किं बहिर्बन्धमोचनैः ।  
तदन्तर्बन्धमुक्त्यर्थं क्रियतां कृतिभिः कृतिः ॥ २४५॥  
  
कृतिपर्यवसानैव मता तीव्रमुमुक्षुता ।  
अन्या तु रञ्जनामात्रा यत्र नो दृश्यते  कृतिः ॥ २४६॥  
  
गेहादिसर्वमपहाय लघुत्वबुद्ध्या  
              सौख्येच्छया स्वपतिनाऽनलमाविविक्षोः ।  
कान्ताजनस्य नियता सुदृढा त्वरा या  
              सैषा फलान्तगमने करणं मुमुक्षोः ॥ २४७॥  
  
नित्यानित्यविवेकश्च देहक्षणिकतामतिः ।  
मृत्योर्भीतिश्च तापश्च मुमुक्षावृद्धिकारणम् ॥ २४८॥  
  
शिरो विवेकस्त्वत्यन्तं वैराग्यं वपुरुच्यते ।  
शमादयः षडङ्गानि मोक्षेच्छा प्राण इष्यते ॥ २४९॥  
  
ईदृशाङ्गसमायुक्तो जिज्ञासुर्युक्तिकोविदः ।  
शूरो मृत्युं निहन्त्येव सम्यग्ज्ञानासिना ध्रुवम् ॥ २५०॥  
  
उक्तसाधनसम्पन्नो जिज्ञासुर्यतिरात्मनः ।  
जिज्ञासायै गुरुं गच्छेत्समित्पाणिर्नयोज्ज्वलः ॥ २५१॥  
  
श्रोत्रियो ब्रह्मनिष्ठो यः प्रशान्तः समदर्शनः ।  
निर्ममो निरहङ्कारो निर्द्वन्द्वो निष्परिग्रहः ॥ २५२  
अनपेक्षः शुचिर्दक्षः करुणामृतसागरः ।  
एवंलक्षणसम्पन्नः स गुरुर्ब्रह्मवित्तमः ॥  
  
उपासाद्यः प्रयत्नेन जिज्ञासोः स्वार्थसिद्धये ॥ २५३॥  
  
जन्मानेकशतैः सदादरयुजा भक्त्या समाराधितो  
              भक्तैर्वैदिकलक्षणेन विधिना सन्तुष्ट ईश स्वयम् ।  
साक्षाच्छ्रीगुरुरूपमेत्य कृपया दृग्गोचरः सन्प्रभुः  
              तत्त्वं साधु विबोध्य तारयति तान्संसारदुःखार्णवात् ॥ २५४॥  
  
अविद्याहृदयग्रन्थिविमोक्षोऽपि भवेद्यतः ।  
तमेव गुरुरित्याहुर्गुरुशब्दार्थवेदिनः ॥ २५५॥  
  
शिव एव गुरुः साक्षात् गुरुरेव शिवः स्वयम् ।  
उभयोरन्तरं किञ्चिन्न द्रष्टव्यं मुमुक्षुभिः ॥ २५६॥  
  
बन्धमुक्तं ब्रह्मनिष्ठं कृतकृत्यं भजेद्गुरुम् ।  
यस्य प्रसादात्संसारसागरो गोष्पदायते ॥ २५७॥  
  
शुश्रूषया सदा भक्त्या प्रणामैर्विनयोक्तिभिः ।  
प्रसन्नं गुरुमासाद्य प्रष्टव्यं ज्ञेयमात्मनः ॥ २५८॥  
  
भगवन्करुणासिन्धो भवसिन्धोर्भवांस्तरिः ।  
यमाश्रित्याश्रमेणैव परं पारं गता बुधाः ॥ २५९॥  
  
जन्मान्तरकृतानन्तपुण्यकर्मफलोदयः ।  
अद्य सन्निहितो यस्मात्त्वत्कृपापात्रमस्म्यहम् ॥ २६०॥  
  
सम्प्रीतिमक्ष्णोर्वदनप्रसाद-  
              मानन्दमन्तःकरणस्य सद्यः ।  
विलोकनं ब्रह्मविदस्तनोति  
              छिनत्ति मोहं सुगतिं व्यनक्ति ॥ २६१॥  
  
हुताशनानां शशिनामिनाना-  
              मप्यर्बुदं वापि न यन्निहन्तुम् ।  
शक्नोति तद्ध्वान्तमनन्तमान्तरं  
              हन्त्यात्मवेत्ता सकृदीक्षणेन ॥ २६२॥  
  
दुष्पारे भवसागरे जनिमृतिव्याध्यादिदुःखोत्कटे  
              घोरे पुत्रकलत्रमित्रबहुलग्राहाकरे भीकरे ।  
कर्मोत्तुङ्गतरङ्गभङ्गनिकरैराकृष्यमाणो मुहु-  
              र्यातायातगतिर्भ्रमेण शरणं किञ्चिन्न पश्याम्यहम् ॥ २६३॥  
  
केन वा पुण्यशेषेण तव पादाम्बुजद्वयम् ।  
दृष्टवानस्मि मामार्तं मृत्योस्त्राहि दयादृशा ॥ २६४॥  
  
वदन्तमेवं त्वं शिष्यं दृष्ट्यैव दयया गुरुः ।  
दद्यादभयमेतस्मै मा भैष्टेति मुहुर्मुहुः ॥ २६५॥  
  
विद्वन्मृत्युभयं जहीहि भवतो नास्त्येव मृत्युः क्वचि-  
              न्नित्यस्य द्वयवर्जितस्य परमानन्दात्मनो ब्रह्मणः ।  
भ्रान्त्या किञ्चिदवेक्ष्य भीतमनसा मिथ्या त्वया कथ्यते ।  
              मां त्राहीति हि सुप्तवत्प्रलपनं शून्यात्मकं ते मृषा ॥ २६६॥  
  
निद्रागाढतमोवृतः किल जनः स्वप्ने भुजङ्गादिना  
              ग्रस्तं स्वं समवेक्ष्य यत्प्रलपति त्रासाद्धतोऽस्मीत्यलम् ।  
आप्तेन प्रतिबोधितः करतलेनाताड्य पृष्टः स्वयं  
              किञ्चिन्नेति वदत्यमुष्य वचनं स्यात्तत्किमर्थं वद ॥ २६७॥  
  
रज्जोस्तु तत्त्वमनवेक्ष्य गृहीतसर्प-  
              भावः पुमानयमहिर्वसतीति मोहात् ।  
आक्रोशति प्रतिबिभेति च कम्पते त-  
              न्मिथ्यैव नात्र भुजगोऽस्ति विचार्यमाणे ॥ २६८॥  
  
तद्वत्त्वयाप्यात्मन उक्तमेत-  
              ज्जन्माप्ययव्याधिजराधिदुःखम् ।  
मृषैव सर्वं भ्रमकल्पितं ते  
              सम्यग्विचार्यात्मनि मुञ्च भीतिम् ॥ २६९॥  
  
भवाननात्मनो धर्मानात्मन्यारोप्य शोचति ।  
तदज्ञानकृतं सर्वं भयं त्यक्त्वा सुखी भव ॥ २७०॥  
  
शिष्यः -  
श्रीमद्भिरुक्तं सकलं मृषेति  
              दृष्टान्त एव ह्युपपद्यते तत् ।  
दार्ष्टान्तिके नैव भवादिदुःखं  
                   प्रत्यक्षतः सर्वजनप्रसिद्धम् ॥ २७१॥  
  
प्रत्यक्षेणानुभूतार्थः कथं मिथ्यात्वमर्हति ।  
चक्षुषो विषयं कुम्भं कथं मिथ्या करोम्यहम् ॥ २७२॥  
  
विद्यमानस्य मिथ्यात्वं कथं नु घटते प्रभो ।  
प्रत्यक्षं खलु सर्वेषां प्रमाणं प्रस्फुटार्थकम् ॥ २७३॥  
  
मर्त्यस्य मम जन्मादिदुःखभाजोऽल्पजीविनः ।  
ब्रह्मत्वमपि नित्यत्वं परमानन्दता कथम् ॥ २७४॥  
  
क आत्मा कस्त्वनात्मा च किमु लक्षणमेतयोः ।  
आत्मन्यनात्मधर्माणामारोपः क्रियते कथम् ॥ २७५॥  
  
किमज्ञानं तदुत्पन्नभयत्यागोऽपि वा कथम् ।  
किमु ज्ञानं तदुत्पन्नसुखप्राप्तिश्च वा कथम् ॥ २७६॥  
  
सर्वमेतद्यथापूर्वं करामलकवत्स्फुटम् ।  
प्रतिपादय मे स्वामिन् श्रीगुरो करुणानिधे ॥ २७७॥  
  
श्रीगुरुः -  
धन्यः कृतार्थस्त्वमहो विवेकः  
              शिवप्रसादस्तव विद्यते महान् ।  
विसृज्य तु प्राकृतलोकमार्गं  
              ब्रह्मावगन्तुं यतसे यतस्त्वम् ॥ २७८॥  
  
शिवप्रसादेन विना न सिद्धिः  
              शिवप्रसादेन विना न बुद्धिः ।  
शिवप्रसादेन विना न युक्तिः  
              शिवप्रसादेन विना न मुक्तिः ॥ २७९॥  
  
यस्य प्रसादेन विमुक्तसङ्गाः  
              शुकादयः संसृतिबन्धमुक्ताः ।  
तस्य प्रसादो बहुजन्मलभ्यो  
              भक्त्येकगम्यो भवमुक्तिहेतुः ॥ २८०॥  
  
विवेको जन्तूनां प्रभवति जनिष्वेव बहुषु  
              प्रसादादेवैशाद्बहुसुकृतपाकोदयवशात् ।  
यतस्तस्मादेव त्वमपि परमार्थावगमने  
              कृतारम्भः पुंसामिदमिह विवेकस्य तु फलम् ॥ २८१॥  
  
मर्त्यत्वसिद्धेरपि पुंस्त्वसिद्धे-  
              र्विप्रत्वसिद्धेश्च विवेकसिद्धेः ।  
वदन्ति मुख्यं फलमेव मोक्षं  
              व्यर्थं समस्तं यदि चेन्न मोक्षः ॥ २८२॥  
  
प्रश्नः समीचीनतरस्तवायं  
              यदात्मतत्त्वावगमे प्रवृत्तिः ।  
ततस्तवैतत्सकलं समूलं  
              निवेदयिष्यामि मुदा शृणुष्व ॥ २८३॥  
  
मर्त्यत्वं त्वयि कल्पितं भ्रमवशात्तेनैव जन्मादयः  
              तत्सम्भावितमेव दुःखमपि ते नो वस्तुतस्तन्मृषा ।  
निद्रामोहवशादुपागतसुखं दुःखं च किं नु त्वया  
              सत्यत्वेन विलोकितं क्वचिदपि ब्रूहि प्रबोधागमे ॥ २८४॥  
  
नाशेषलोकैरनुभूयमानः  
              प्रत्यक्षतोऽयं सकलप्रपञ्चः ।  
कथं मृषा स्यादिति शङ्कनीयं  
              विचारशून्येन विमुह्यता त्वया ॥ २८५॥  
  
दिवान्धदृष्टेस्तु दिवान्धकारः  
              प्रत्यक्षसिद्धोऽपि स किं यथार्थः ।  
तद्वद्भ्रमेणावगतः पदार्थो  
              भ्रान्तस्य सत्यः सुमतेर्मृषैव ॥ २८६॥  
  
घटोऽयमित्यत्र घटाभिधानः  
              प्रत्यक्षतः कश्चिदुदेति दृष्टेः ।  
विचार्यमाणे स तु नास्ति तत्र  
              मृदस्ति तद्भावविलक्षणा सा ॥ २८७॥  
  
प्रादेशमात्रः परिदृश्यतेऽर्कः  
              शास्त्रेण सन्दर्शितलक्षयोजनः ।  
मानान्तरेण क्वचिदेति बाधां  
              प्रत्यक्षमप्यत्र हि न व्यवस्था ॥ २८८॥  
  
तस्मात्त्वयीदं भ्रमतः प्रतीतं  
              मृषैव नो सत्यमवेहि साक्षात् ।  
ब्रह्म त्वमेवासि सुखस्वरूपं  
              त्वत्तो न भिन्नं विचिनुष्व बुद्धौ ॥ २८९॥  
  
लोकान्तरे वात्र गुहान्तरे वा  
              तीर्थान्तरे कर्मपरम्परान्तरे ।  
शास्त्रान्तरे नास्त्यनुपश्यतामिह  
              स्वयं परं ब्रह्म विचार्यमाणे ॥ २९०॥  
  
तत्त्वमात्मस्थमज्ञात्वा मूढः शास्त्रेषु पश्यति ।  
गोपः कक्षगतं छागं यथा कूपेषु दुर्मतिः ॥ २९१॥  
  
स्वमात्मानं परं मत्वा परमात्मानमन्यथा ।  
विमृग्यते पुनः स्वात्मा बहिः कोशेषु पण्डितैः ॥ २९२॥  
  
विस्मृत्य वस्तुनस्तत्त्वमध्यारोप्य च वस्तुनि ।  
अवस्तुतां च तद्धर्मान्मुधा शोचति नान्यथा ॥ २९३॥  
  
आत्मानात्मविवेकं ते वक्ष्यामि शृणु सादरम् ।  
यस्य श्रवणमात्रेण मुच्यतेऽनात्मबन्धनात् ॥ २९४॥  
  
इत्युक्त्वाभिमुखीकृत्य शिष्यं करुणया गुरुः ।  
अध्यारोपापवादाभ्यां निष्प्रपञ्चं प्रपञ्चयन् ॥ २९५॥  
  
सम्यक्प्राबोधयत्तत्त्वं शास्त्रदृष्टेन वर्त्मना ।  
सर्वेषामुपकाराय तत्प्रकारोऽत्र दर्श्यते ॥ २९६॥  
  
verses 297-309 Superimposition  
 ॥ १३ ॥ अध्यारोपः ॥  
  
वस्तुन्यवस्त्वारोपो यः सोऽध्यारोप इतीर्यते ।  
असर्पभूते रज्ज्वादौ सर्पत्वारोपणं यथा ॥ २९७॥  
  
वस्तु तावत्परं ब्रह्म सत्यज्ञानादिलक्षणम् ।  
इदमारोपितं यत्र भाति खे नीलतादिवत् ॥ २९८॥  
  
तत्कारणं यदज्ञानं सकार्यं सद्विलक्षणम् ।  
अवस्त्वित्युच्यते सद्भिर्यस्य बाधा प्रदृश्यते ॥ २९९॥  
  
अवस्तु तत्प्रमाणैर्यद्बाध्यते शुक्तिरौप्यवत् ।  
न बाध्यते यत्तद्वस्तु त्रिषु कालेषु शुक्तिवत् ॥ ३००॥  
  
शुक्तेर्बाधा न खल्वस्ति रजतस्य यथा तथा ।  
अवस्तुसञ्ज्ञितं यत्तज्जगदध्यासकारणम् ॥ ३०१॥  
  
सदसद्भ्यामनिर्वाच्यमज्ञानं त्रिगुणात्मकम् ।  
वस्तु तत्त्वावबोधैकबाध्यं तद्भावलक्षणम् ॥ ३०२॥  
  
मिथ्यासम्बन्धतस्तत्र ब्रह्मण्याश्रित्य तिष्ठति ।  
मणौ शक्तिर्यथा तद्वन्नैतदाश्रयदूषकम् ॥ ३०३॥  
  
सद्भावे लिङ्गमेतस्य कार्यमेतच्चराचरम् ।  
मानं श्रुतिः स्मृतिश्चाज्ञोऽहमित्यनुभवोऽपि च ॥ ३०४॥  
  
अज्ञानं प्रकृतिः शक्तिरविद्येति निगद्यते ।  
तदेतत्सन्न भवति नासद्वा शुक्तिरौप्यवत् ॥ ३०५॥  
  
सतो भिन्नमभिन्नं वा न दीपस्य प्रभा यथा ।  
न सावयवमन्यद्वा बीजस्याङ्कुरवत्क्वचित् ॥ ३०६॥  
  
अत एतदनिर्वाच्यमित्येव कवयो विदुः ।  
समष्टिव्यष्टिरूपेण द्विधाज्ञानं निगद्यते ॥ ३०७॥  
  
नानात्वेन प्रतीतानामज्ञानानामभेदतः ।  
एकत्वेन समष्टिः स्याद्भूरुहाणां वनं यथा ॥ ३०८॥  
  
इयं समष्टिरुत्कृष्टा सत्त्वांशोत्कर्षतः पुरा ।  
मायेति कथ्यते तज्ज्ञैः शुद्धसत्त्वैकलक्षणा ॥ ३०९॥  
  
verses 310-317 Ishvara  
 ॥ १४ ॥ ईश्वरः ॥  
  
मायोपहितचैतन्यं साभासं सत्त्वबृंहितम् ।  
सर्वज्ञत्वादिगुणकं सृष्टिस्थित्यन्तकारणम् ॥ ३१०॥  
  
अव्याकृतं तदव्यक्तमीश इत्यपि गीयते ।  
सर्वशक्तिगुणोपेतः सर्वज्ञानावभासकः ॥ ३११॥  
  
स्वतन्त्रः सत्यसङ्कल्पः सत्यकामः स ईश्वरः ।  
तस्यैतस्य महाविष्णोर्महाशक्तेर्महीयसः ॥ ३१२॥  
  
सर्वज्ञत्वेश्वरत्वादिकारणत्वान्मनीषिणः ।  
कारणं वपुरित्याहुः समष्टिं सत्त्वबृंहितम् ॥ ३१३॥  
  
आनन्दप्रचुरत्वेन छादकत्वेन कोशवत् ।  
सैषानन्दमयः कोश इतीशस्य निगद्यते ॥ ३१४॥  
  
सर्वोपरमहेतुत्वात्सुषुप्तिस्थानमिष्यते ।  
प्राकृतः प्रलयो यत्र श्राव्यते श्रुतिभिर्मुहुः ॥ ३१५॥  
  
अज्ञानं व्यष्ट्यभिप्रायादनेकत्वेन भिद्यते ।  
अज्ञानवृत्तयो नाना तत्तद्गुणविलक्षणाः ॥ ३१६॥  
  
वनस्य व्यष्ट्यभिप्रायाद्भूरुहा इत्यनेकता ।  
यथा तथैवाज्ञानस्य व्यष्टितः स्यादनेकता ॥ ३१७॥  
  
verses 318-329 Pratyagatman  
 ॥ १५ ॥ प्रत्यगात्मन् ॥  
  
व्यष्टिर्मलिनसत्त्वैषा रजसा तमसा युता ।  
ततो निकृष्टा भवति योपाधिः प्रत्यगात्मनः ॥ ३१८॥  
  
चैतन्यं व्यष्ट्यवच्छिन्नं प्रत्यगात्मेति गीयते ।  
साभासं व्यष्ट्युपहितं सत्तादात्म्येन तद्गुणैः ॥ ३१९॥  
  
अभिभूतः स एवात्मा जीव इत्यभिधीयते ।  
किञ्चिज्ज्ञत्वानीश्वरत्वसंसारित्वादिधर्मवान् ॥ ३२०॥  
  
अस्य व्यष्टिरहङ्कारकारणत्वेन कारणम् ।  
वपुस्तत्राभिमान्यात्मा प्राज्ञ इत्युच्यते बुधैः ॥ ३२१॥  
  
प्राज्ञत्वमस्यैकाज्ञानभासकत्वेन सम्मतम् ।  
व्यष्टेर्निकृष्टत्वेनास्य नानेकाज्ञानभासनम् ॥ ३२२॥  
  
स्वरूपाच्छादकत्वेनाप्यानन्दप्रचुरत्वतः ।  
कारणं वपुरानन्दमयः कोश इतीर्यते ॥ ३२३॥  
  
अस्यावस्था सुषुप्तिः स्याद्यत्रानन्दः प्रकृष्यते ।  
एषोऽहं सुखमस्वाप्सं न तु किञ्चिदवेदिषम् ॥ ३२४॥  
  
इत्यानन्दसमुत्कर्षः प्रबुद्धेषु प्र्दृश्यते ।  
समष्तेरपि च व्यष्तेरुभयोर्वनवृक्षवत् ॥ ३२५॥  
  
अभेद एव नो भेदो जात्येकत्वेन वस्तुतः ।  
अभेद एव ज्ञातव्यस्तथेशप्राज्ञयोरपि ॥ ३२६॥  
  
सत्युपाध्योरभिन्नत्वे क्व भेदस्तद्विशिष्टयोः ।  
एकीभावे तरङ्गाब्ध्योः को भेदः प्रतिबिम्बयोः ॥ ३२७॥  
  
अज्ञानतदवच्छिन्नाभासयोरुभयोरपि ।  
आधारं शुद्धचैतन्यं यत्तत्तुर्यमितीर्यते ॥ ३२८॥  
  
एतदेवाविविक्तं सदुपाधिभ्यां च तद्गुणैः ।  
महावाक्यस्य वाच्यार्थो विविक्तं लक्ष्य इष्यते ॥ ३२९॥  
  
verses 330-333 Ishvara,the cause of the universe  
 ॥ १६ ॥ ईश्वरः ॥  
  
अनन्तशक्तिसम्पन्नो मायोपाधिक ईश्वरः ।  
ईक्षामात्रेण सृजति विश्वमेतच्चराचरम् ॥ ३३०॥  
  
अद्वितीयस्वमात्रोऽसौ निरुपादान ईश्वरः ।  
स्वयमेव कथं सर्वं सृजतीति न शङ्क्यताम् ॥ ३३१॥  
  
निमित्तमप्युपादानं स्वयमेव भवन्प्रभुः ।  
चराचरात्मकं विश्वं सृजत्यवति लुम्पति ॥ ३३२॥  
  
स्वप्राधान्येन जगतो निमित्तमपि कारणम् ।  
उपादानं तथोपाधिप्राधान्येन भवत्ययम् ॥ ३३३॥  
  
verses 334-337 Creation of the Five Elements  
 ॥ १७ ॥ पञ्चभूतसृष्टिः ॥  
  
यथा लूता निमित्तं च स्वप्रधानतया भवेत् ।  
स्वशरीरप्रधानत्वेनोपादानं तथेश्वरः ॥ ३३४॥  
  
तमःप्रधानप्रकृतिविशिष्टात्परमात्मनः ।  
अभूत्सकाशादाकाशमाकाशाद्वायुरुच्यते ॥ ३३५॥  
  
वायोरग्निस्तथैवाग्नेरापोऽद्भ्यः पृथिवी क्रमात् ।  
शक्तेस्तमःप्रधानत्वं तत्कार्ये जाड्यदर्शनात् ॥ ३३६॥  
  
आरभन्ते कार्यगुणान्ये कारणगुणा हि ते ।  
एतानि सूक्ष्मभूतानि भूतमात्रा अपि क्रमात् ॥ ३३७॥  
  
verses 338-341 The Subtle Body  
 ॥ १८ ॥ सूक्ष्मदेहः ॥  
  
एतेभ्यः सूक्ष्मभूतेभ्यः सूक्ष्मदेहा भवन्त्यपि ।  
स्थूलान्यपि च भूतानि चान्योन्यांशविमेलनात् ॥ ३३८॥  
  
अपञ्चीकृतभूतेभ्यो जातं सप्तदशाङ्गकम् ।  
संसारकारणं लिङ्गमात्मनो भोगसाधनम् ॥ ३३९॥  
  
श्रोत्रादिपञ्चकं चैव वागादीनां च पञ्चकम् ।  
प्राणादिपञ्चकं बुद्धिमनसी लिङ्गमुच्यते ॥ ३४०॥  
  
श्रोत्रत्वक्चक्षुर्जिह्वाघ्राणानि पञ्च जातानि ।  
आकाशादीनां सत्त्वांशेभ्यो धीन्द्रियाण्यनुक्रमतः ॥ ३४१॥  
  
verses 342-349 The Internal Organ  
 ॥ १९ ॥ अन्तःकरणम् ॥  
  
आकाशादिगताः पञ्च सात्त्विकांशाः परस्परम् ।  
मिलित्वैवान्तःकरणमभवत्सर्वकारणम् ॥ ३४२॥  
  
प्रकाशकत्वादेतेषां सात्त्विकांशत्वमिष्यते ।  
प्रकाशकत्वं सत्त्वस्य स्वच्छत्वेन यतस्ततः ॥ ३४३॥  
  
तदन्तःकरणं वृत्तिभेदेन स्याच्चतुर्विधम् ।  
मनो बुद्धिरहङ्कारश्चित्तं चेति तदुच्यते ॥ ३४४॥  
  
सङ्कल्पान्मन इत्याहुर्बुद्धिरर्थस्य निश्चयात् ।  
अभिमानादहङ्कारश्चित्तमर्थस्य चिन्तनात् ॥ ३४५॥  
  
मनस्यपि च बुद्धौ च चित्ताहङ्कारयोः क्रमात् ।  
अन्तर्भावोऽत्र बोद्धव्यो लिङ्गलक्षणसिद्धये ॥ ३४६॥  
  
चिन्तनं च मनोधर्मः सङ्कल्पादिर्यथा तथा ।  
अन्तर्भावो मनस्येव सम्यक्चित्तस्य सिध्यति ॥ ३४७॥  
  
देहादावहमित्येव भावो दृढतरो धियः ।  
दृश्यतेऽहङ्कृतेस्तस्मादन्तर्भावोऽत्र युज्यते ॥ ३४८॥  
  
तस्मादेव तु बुद्धेः कर्तृत्वं तदितरस्य करणत्वम् ।  
सिद्ध्यत्यात्मन उभयं विद्यात्संसारकारणं मोहात् ॥ ३४९॥  
  
verses 350-354 VijnAnamayakosha  
 ॥ २० ॥ विज्ञानमयकोशः ॥  
  
विज्ञानमयकोशः स्यात् बुद्धिर्ज्ञानेन्द्रियैः सह ।  
विज्ञानप्रचुरत्वेनाप्याच्छादकतयात्मनः ॥ ३५०॥  
  
विज्ञानमयकोशोऽयमिति विद्वद्भिरुच्यते ।  
अयं महानहङ्कारवृत्तिमान्कर्तृलक्षणः ॥ ३५१॥  
  
अहं ममेत्येव सदाभिमानं  
       देहेन्द्रियादौ कुरुते गृहादौ ।  
जीवाभिमानः पुरुषोऽयमेव  
       कर्ता च भोक्ता च सुखी च दुःखी ॥ ३५२॥  
  
स्ववासनाप्रेरित एव नित्यं  
       करोति कर्मोभयलक्षणं च ।  
भुङ्क्ते तदुत्पन्नफलं विशिष्टं  
       सुखं च दुःखं च परत्र चात्र ॥ ३५३॥  
  
नानायोनिसहस्रेषु जायमानो मुहुर्मुहुः ।  
म्रियमाणो भ्रमत्येष जीवः संसारमण्डले ॥ ३५४॥  
  
verses 355-374 Manomayakosha  
 ॥ २१ ॥ मनोमयकोशः ॥  
  
मनो मनोमयः कोशो भवेज्ज्ञानेन्द्रियैः सह ।  
प्राचुर्यं मनसो यत्र दृश्यतेऽसौ मनोमयः ॥ ३५५॥  
  
चिन्ताविषादहर्षाद्याः कामाद्या अस्य वृत्तयः ।  
मनुते मनसैवैष फलं कामयते बहिः ।  
यतते कुरुते भुङ्क्ते तन्मनः सर्वकारणम् ॥ ३५६॥  
  
मनो ह्यमुष्य प्रवणस्य हेतु-  
         रन्तर्बहिश्चार्थमनेन वेत्ति ।  
शृणोति जिघ्रत्यमुनैव चेक्षते  
         वक्ति स्पृशत्यत्ति करोति सर्वम् ॥ ३५७॥  
  
बन्धश्च मोक्षो मनसैव पुंसा-  
         मर्थोऽप्यनर्थोऽप्यमुनैव सिध्यति ।  
शुद्धेन मोक्षो मलिनेन बन्धो  
         विवेकतोऽर्थोऽप्यविवेकतोऽन्यः ॥ ३५८॥  
  
रजस्तमोभ्यां मलिनं त्वशुद्ध-  
          मज्ञानजं सत्त्वगुणेन रिक्तम् ।  
मनस्तमोदोषसमन्वितत्वा-  
          ज्जडत्वमोहालसताप्रमादैः ।  
तिरस्कृतं सन्न तु वेत्ति वास्तवं  
          पदार्थतत्त्वं ह्युपलभ्यमानम् ॥ ३५९॥  
  
रजोदोषैर्युक्तं यदि भवति विक्षेपकगुणैः  
          प्रतीपैः कामाद्यैरनिशमभिभूतं व्यथयति ।  
कथञ्चित्सूक्ष्मार्थावगतिमदपि भ्राम्यति भृशं  
          मनोदीपो यद्वत्प्रबलमरुता ध्वस्तमहिमा ॥ ३६०॥  
  
ततो मुमुक्षुर्भवबन्धमुक्त्यै  
          रजस्तमोभ्यां च तदीयकार्यैः ।  
वियोज्य चित्तं परिशुद्धसत्त्वं  
          प्रियं प्रयत्नेन सदैव कुर्यात् ॥ ३६१॥  
  
गर्भावासजनिप्रणाशनजराव्याध्यादिषु प्राणिनां  
          यद्दुःखं परिदृश्यते च नरके तच्चिन्तयित्वा मुहुः ।  
दोषानेव विलोक्य सर्वविषयेष्वाशां विमुच्याभित-  
           श्चित्तग्रन्थिविमोचनाय सुमतिः सत्त्वं समालम्बताम् ॥ ३६२॥  
  
यमेषु निरतो यस्तु नियमेषु च यत्नतः ।  
विवेकिनस्तस्य चित्तं प्रसादमधिगच्छति ॥ ३६३॥  
  
आसुरीं सम्पदं त्यक्त्वा भजेद्यो दैवसम्पदम् ।  
मोक्षैककाङ्क्षया नित्यं तस्य चित्तं प्रसीदति ॥ ३६४॥  
  
परद्रव्यपरद्रोहपरनिन्दापरस्त्रियः ।  
नालम्बते मनो यस्य तस्य चित्तं प्रसीदति ॥ ३६५॥  
  
आत्मवत्सर्वभूतेषु यः समत्वेन पश्यति ।  
सुखं दुःखं विवेकेन तस्य चित्तं प्रसीदति ॥ ३६६॥  
  
अत्यन्तं श्रद्धया भक्त्या गुरुमीश्वरमात्मनि ।  
यो भजत्यनिशं क्षान्तस्तस्य चित्तं प्रसीदति ॥ ३६७॥  
  
शिष्टान्नमीशार्चनमार्यसेवां  
          तीर्थाटनं स्वाश्रमधर्मनिष्ठाम् ।  
यमानुषक्तिं नियमानुवृत्तिं  
          चित्तप्रसादाय वदन्ति तज्ज्ञाः ॥ ३६८॥  
  
कट्वम्ललवणात्युष्णतीक्ष्णरूक्षविदाहिनाम् ।  
पूतिपर्युषितादीनां त्यागः सत्त्वाय कल्पते ॥ ३६९॥  
  
श्रुत्या सत्त्वपुराणानां सेवया सत्त्ववस्तुनः ।  
अनुवृत्त्या च साधूनां सत्त्ववृत्तिः प्रजायते ॥ ३७०॥  
  
यस्य चित्तं निर्विषयं हृदयं यस्य शीतलम् ।  
तस्य मित्रं जगत्सर्वं तस्य मुक्तिः करस्थिता ॥ ३७१॥  
  
हितपरिमितभोजी नित्यमेकान्तसेवी  
           सकृदुचितहितोक्तिः स्वल्पनिद्राविहारः ।  
अनुनियमनशीलो यो भजत्युक्तकाले  
            स लभत इह शीघ्रं साधु चित्तप्रसादम् ॥ ३७२॥  
  
चित्तप्रसादेन विनावगन्तुं  
            बन्धं न शक्नोति परात्मतत्त्वम् ।  
तत्त्वावगत्या तु विना विमुक्ति-  
            र्न सिध्यति ब्रह्मसहस्रकोटिषु ॥ ३७३॥  
  
मनःप्रमादः पुरुषस्य बन्धो  
            मनःप्रसादो भवबन्धमुक्तिः ।  
मनःप्रसादाधिगमाय तस्मा-  
            न्मनोनिरासं विदधीत विद्वान् ॥ ३७४॥  
  
verses 375-408 Pranamayakosha  
 ॥ २२ ॥ प्राणमयकोशः ॥  
  
पञ्चानामेव भूतानां रजोंशेभ्योऽभवन् क्रमात् ।  
वाक्पाणिपादपायूपस्थानि कर्मेन्द्रियाण्यनु ॥ ३७५॥  
  
समस्तेभ्यो रजोंशेभ्यो व्योमादीनां क्रियात्मकाः ।  
प्राणादयः समुत्पन्नाः पञ्चाप्यान्तरवायवः ॥ ३७६॥  
  
प्राणः प्राग्गमनेन स्यादपानोऽर्वाग्गमनेन च ।  
व्यानस्तु विष्वग्गमनादुत्क्रान्त्योदान इष्यते ॥ ३७७॥  
  
अशितान्नरसादीनां समीकरणधर्मतः ।  
समान इत्यभिप्रेतो वायुर्यस्तेषु पञ्चमः ॥ ३७८॥  
  
क्रियैव दिश्यते प्रायः प्राणकर्मेन्द्रियेष्वलम् ।  
ततस्तेषां रजोंशेभ्यो जनिरङ्गीकृता बुधैः ॥ ३७९॥  
  
राजसीं तु क्रियाशक्तिं तमःशक्तिं जडात्मिकाम् ।  
प्रकाशरूपिणीं सत्त्वशक्तिं प्राहुर्महर्षयः ॥ ३८०॥  
  
एते प्राणादयः पञ्च पञ्चकर्मेन्द्रियैः सह ।  
भवेत्प्राणमयः कोशः स्थूलो येनैव चेष्टते ॥ ३८१॥  
  
यद्यन्निष्पाद्यते कर्म पुण्यं वा पापमेव वा ।  
वागादिभिश्च वपुषा तत्प्राणमयकर्तृकम् ॥ ३८२॥  
  
वायुनोच्चालितो वृक्षो नानारूपेण चेष्टते ।  
तस्मिन्विनिश्चले सोऽपि निश्चलः स्याद्यथा तथा ॥ ३८३॥  
  
प्राणकर्मेन्द्रियैर्देहः प्रेर्यमाणः प्रवर्तते ।  
नानाक्रियासु सर्वत्र विहिताविहितादिषु ॥ ३८४॥  
  
कोशत्रयं मिलित्वैतद्वपुः स्यात्सूक्ष्ममात्मनः ।  
अतिसूक्ष्मतया लीनस्यात्मनो गमकत्वतः ॥ ३८५॥  
  
लिङ्गमित्युच्यते स्थूलापेक्षया सूक्ष्ममिष्यते ।  
सर्वं लिङ्गवपुर्जातमेकधीविषयत्वतः ॥ ३८६॥  
  
समष्टिः स्यात्तरुगणः सामान्येन वनं यथा ।  
एतत्समष्ट्युपहितं चैतन्यं सफलं जगुः ॥ ३८७॥  
  
हिरण्यगर्भः सूत्रात्मा प्राण इत्यपि पण्डिताः ।  
हिरण्मये बुद्धिगर्भे प्रचकास्ति हिरण्यवत् ॥ ३८८॥  
  
हिरण्यगर्भ इत्यस्य व्यपदेशस्ततो मतः ।  
समस्त लिङ्गदेहेषु सूत्रवन्मणिपङ्क्तिषु ।  
व्याप्य स्थितत्वात्सूत्रात्मा प्राणनात्प्राण उच्यते ॥ ३८९॥  
  
नैकधीविषयत्वेन लिङ्गं व्यष्टिर्भवत्यथ ।  
यदेतद्व्यष्ट्युपहितं चिदाभाससमन्वितम् ॥ ३९०॥  
  
चैतन्यं तैजस इति निगदन्ति मनीषिणः ।  
तेजोमयान्तःकरणोपाधित्वेनैव तैजसः ॥ ३९१॥  
  
स्थूलात्सूक्ष्मतया व्यष्टिरस्य सूक्ष्मवपुर्मतम् ।  
अस्य जागरसंस्कारमयत्वाद्वपुरुच्यते ॥ ३९२॥  
  
स्वप्ने जागरकालीनवासनापरिकल्पितान् ।  
तैजसो विषयान्भुङ्क्ते सूक्ष्मार्थान्सूक्ष्मवृत्तिभिः ॥ ३९३॥  
  
समष्टेरपि च व्यष्टेः सामान्येनैव पूर्ववत् ।  
अभेद एव ज्ञातव्यो जात्येकत्वे कुतो भिदा ॥ ३९४॥  
  
द्वयोरुपाध्योरेकत्वे तयोरप्यभिमानिनोः ।  
सूत्रात्मनस्तैजसस्याप्यभेदः पूर्ववन्मतः ॥ ३९५॥  
  
एवं सूक्ष्मप्रपञ्चस्य प्रकारः शास्त्रसम्मतः ।  
अथ स्थूलप्रपञ्चस्य प्रकारः कथ्यते शृणु ॥ ३९६॥  
  
तान्येव सूक्ष्मभूतानि व्योमादीनि परस्परम् ।  
पञ्चीकृतानि स्थूलानि भवन्ति शृणु तत्क्रमम् ॥ ३९७॥  
  
खादीनां भूतमेकैकं सममेव द्विधा द्विधा ।  
विभज्य भागं तत्राद्यं त्यक्त्वा भागं द्वितीयकम् ॥ ३९८॥  
  
चतुर्धा सुविभज्याथ तमेकैकं विनिक्षिपेत् ।  
चतुर्णां प्रथमे भागे क्रमेण स्वार्धमन्तरा ॥ ३९९॥  
  
ततो व्योमादिभूतानां भागाः पञ्च भवन्ति ते ।  
स्वस्वार्धभागेनान्येभ्यः प्राप्तं भागचतुष्टयम् ॥ ४००॥  
  
संयोज्य स्थूलतां यान्ति व्योमादीनि यथाक्रमम् ।  
अमुष्य पञ्चीकरणस्याप्रामाण्यं न शङ्क्यताम् ॥ ४०१॥  
  
उपलक्षणमस्यापि तत्त्रिवृत्करणश्रुतिः ।  
पञ्चानामपि भूतानां श्रूयतेऽन्यत्र सम्भवः ॥ ४०२॥  
  
ततः प्रामाणिकं पञ्चीकरणं मन्यतां बुधैः ।  
प्रत्यक्षादिविरोधः स्यादन्यथा क्रियते यदि ॥ ४०३॥  
  
आकाशवाय्वोर्धर्मस्तु वह्न्यादावुपलभ्यते ।  
यथा तथाकाशवाय्वोर्नाग्न्यादेर्धर्म ईक्ष्यते ॥ ४०४॥  
  
अतोऽप्रामाणिकमिति न किञ्चिदपि चिन्त्यताम् ।  
खांशव्याप्तिश्च खव्याप्तिर्विद्यते पावकादिषु ॥ ४०५॥  
  
तेनोपलभ्यते शब्दः कारणस्यातिरेकतः ।  
तथा नभस्वतो धर्मोऽप्यग्न्यादावुपलभ्यते ॥ ४०६॥  
  
न तथा विद्यते व्याप्तिर्वह्न्यादेः खनभस्वतोः ।  
सूक्ष्मत्वादंशकव्याप्तेस्तद्धर्मो नोपलभ्यते ॥ ४०७॥  
  
कारणस्यानुरूपेण कार्यं सर्वत्र दृश्यते ।  
तस्मात्प्रामाण्यमेष्टव्यं बुधैः पञ्चीकृतेरपि ॥ ४०८॥  
  
verses 409-416 The quintuplication of the Elements  
 ॥ २३ ॥ पञ्चीकरणम् ॥  
  
अनेनोद्भूतगुणकं भूतं वक्ष्येऽवधारय ।  
शब्दैकगुणमाकाशं शब्दस्पर्शगुणोऽनिलः ॥ ४०९॥  
  
तेजः शब्दस्पर्शरूपैर्गुणवत्कारणं क्रमात् ।  
आपश्चतुर्गुणः शब्दस्पर्शरूपरसैः क्रमात् ॥ ४१०॥  
  
एतैश्चतुर्भिर्गन्धेन सह पञ्चगुणा मही ।  
आकाशांशतया श्रोत्रं शब्दं गृह्णाति तद्गुणम् ॥ ४११॥  
  
त्वङ्मारुतांशकतया स्पर्शं गृह्णाति तद्गुणम् ।  
तेजोंशकतया चक्षू रूपं गृह्णाति तद्गुणम् ॥ ४१२॥  
  
अबंशकतया जिह्वा रसं गृह्णाति तद्गुणम् ।  
भूम्यंशकतया घ्राणं गन्धं गृह्णाति तद्गुणम् ॥ ४१३॥  
  
करोति खांशकतया वाक् शब्दोच्चारणक्रियाम् ।  
वाय्वंशकतया पादौ गमनादिक्रियापरौ ॥ ४१४॥  
  
तेजोंशकतया पाणी वह्न्याद्यर्चनतत्परौ ।  
जलांशकतयोपस्थो रेतोमूत्रविसर्गकृत् ॥ ४१५॥  
  
भूम्यंशकतया पायुः कठिनं मलमुत्सृजेत् ।  
श्रोत्रस्य दैवतं दिक्स्यात्त्वचो वायुर्दृशो रविः ॥ ४१६॥  
  
verses 417-429 The deities presiding over the senses  
 ॥ २४ ॥ इन्द्रियदेवताः ॥  
  
जिह्वाया वरुणो दैवं घ्राणस्य त्वश्विनावुभौ ।  
वाचोऽग्निर्हस्तयोरिन्द्रः पादयोस्तु त्रिविक्रमः ॥ ४१७॥  
  
पायोर्मृत्युरुपस्थस्य त्वधिदैवं प्रजापतिः ।  
मनसो दैवतं चन्द्रो बुद्धेर्दैवं बृहस्पतिः ॥ ४१८॥  
  
रुद्रस्त्वहङ्कृतेर्दैवं क्षेत्रज्ञश्चित्तदैवतम् ।  
दिगाद्या देवताः सर्वाः खादिसत्त्वांशसम्भवाः ॥ ४१९॥  
  
सम्मिता इन्द्रियस्थानेष्विन्द्रियाणां समन्ततः ।  
निगृह्णन्त्यनुगृह्णन्ति प्राणिकर्मानुरूपतः ॥ ४२०॥  
  
शरीरकरणग्रामप्राणाहमधिदेवताः ।  
पञ्चैते हेतवः प्रोक्ता निष्पत्तौ सर्वकर्मणाम् ॥ ४२१॥  
  
कर्मानुरूपेण गुणोदयो भवे-  
           द्गुणानुरूपेण मनःप्रवृत्तिः ।  
मनोनुवृत्तैरुभयात्मकेन्द्रियै-  
           र्निर्वर्त्यते पुण्यमपुण्यमत्र ॥ ४२२॥  
  
करोति विज्ञानमयोऽभिमानं  
           कर्ताहमेवेति तदात्मना स्थितः ।  
आत्मा तु साक्षी न करोति किञ्चि-  
           न्न कारयत्येव तटस्थवत्सदा ॥ ४२३॥  
  
द्रष्टा श्रोता वक्ता कर्ता भोक्ता भवत्यहङ्कारः ।  
स्वयमेतद्विकृतीनां साक्षी निर्लेप एवात्मा ॥ ४२४॥  
  
आत्मनः साक्षिमात्रत्वं न कर्तृत्वं न भोक्तृता ।  
रविवत्प्राणिभिर्लोके क्रियमाणेषु कर्मसु ॥ ४२५॥  
  
न ह्यर्कः कुरुते कर्म न कारयति जन्तवः ।  
स्वस्वभावानुरोधेन वर्तन्ते स्वस्वकर्मसु ॥ ४२६॥  
  
तथैव प्रत्यगात्मापि रविवन्निष्क्रियात्मना ।  
उदासीनतयैवास्ते देहादीनां प्रवृत्तिषु ॥ ४२७॥  
  
अज्ञात्वैवं परं तत्त्वं मायामोहितचेतसः ।  
स्वात्मन्यारोपयन्त्येतत्कर्तृत्वाद्यन्यगोचरम् ॥ ४२८॥  
  
आत्मस्वरूपमविचार्य विमूढबुद्धि-  
               रारोपयत्यखिलमेतदनात्मकार्यम् ।  
स्वात्मन्यसङ्गचिति निष्क्रिय एव चन्द्रे  
               दूरस्थमेघकृतधावनवद्भ्रमेण ॥ ४२९॥  
  
verses 430-433 The Creation of the gross Universe  
 ॥ २५ ॥ जगदुत्पत्तिः ॥  
  
आत्मानात्मविवेकं स्फुटतरमग्रे निवेदयिष्यामः ।  
इममाकर्णय विद्वन् जगदुत्पत्तिप्रकारमावृत्त्या ॥ ४३०॥  
  
पञ्चीकृतेभ्यः खादिभ्यो भूतेभ्यस्त्वीक्षयेशितुः ।  
समुत्पन्नमिदं स्थूलं ब्रह्माण्डं सचराचरम् ॥ ४३१॥  
  
व्रीह्याद्योषधयः सर्वा वायुतेजोम्बुभूमयः ।  
सर्वेषामप्यभूदन्नं चतुर्विधशरीरिणाम् ॥  ४३२॥  
  
केचिन्मारुतभोजनाः खलु परे चन्द्रार्कतेजोऽशनाः  
              केचित्तोयकणाशिनोऽपरिमिताः केचित्तु मृद्भक्षकाः ।  
केचित्पर्णशिलातृणादनपराः केचित्तु मांसाशिनः  
              केचिद्व्रीहियवान्नभोजनपरा जीवन्त्यमी जन्तवः ॥ ४३३॥  
  
verses 434-456 The four different kinds of beings  
 ॥ २६ ॥ चतुर्विधं भूतजातम् ॥  
  
जरायुजाण्डजस्वेदजोद्भिज्जाद्याश्चतुर्विधाः ।  
स्वस्वकर्मानुरूपेण जातास्तिष्ठन्ति जन्तवः ॥ ४३४॥  
  
यत्र जाता जरायुभ्यस्ते नराद्या जरायुजाः ।  
अण्डजास्ते स्युरण्डेभ्यो जाता ये विहगादयः ॥ ४३५॥  
  
स्वेदाज्जाताः स्वेदजास्ते यूका लूक्षादयोऽपि च ।  
भूमिमुद्भिद्य ये जाता उद्भिज्जास्ते द्रुमादयः ॥ ४३६॥  
  
इदं स्थूलवपुर्जातं भौतिकं च चतुर्विधम् ।  
सामान्येन समष्टिः स्यादेकधीविषयत्वतः ॥ ४३७॥  
  
एतत्समष्ट्यवच्छिन्नं चैतन्यं फलसंयुतम् ।  
प्राहुर्वैश्वानर इति विराडिति च वैदिकाः ॥ ४३८॥  
  
वैश्वानरो विश्वनरेष्वात्मत्वेनाभिमानतः ।  
विराट् स्याद्विविधत्वेन स्वयमेव विराजनात् ॥ ४३९॥  
  
चतुर्विधं भूतजातं तत्तज्जातिविशेषतः ।  
नैकधीविषयत्वेन पूर्ववद्व्यष्टिरिष्यते ॥ ४४०॥  
  
साभासं व्यष्ट्युपहितं तत्तादात्म्यमुपागतम् ।  
चैतन्यं विश्व इत्याहुर्वेदान्तनयकोविदाः ॥ ४४१॥  
  
विश्वस्मिन्स्थूलदेहेऽत्र स्वाभिमानेन तिष्ठति ।  
यतस्ततो विश्व इति नाम्ना सार्थो भवत्ययम् ॥ ४४२॥  
  
व्यष्टिरेषास्य विश्वस्य भवति स्थूलविग्रहः ।  
उच्यतेऽन्नविकारित्वात्कोशोऽन्नमय इत्ययम् ॥ ४४३॥  
  
देहोऽयं पितृभुक्तान्नविकाराच्छुक्ल शोणितात् ।  
जातः प्रवर्धतेऽन्नेन तदभावे विनश्यति ॥ ४४४॥  
  
तस्मादन्नविकारित्वेनायमन्नमयो मतः ।  
आच्छादकत्वादेतस्याप्यसेः कोशवदात्मनः ॥ ४४५॥  
  
आत्मनः स्थूलभोगानामेतदायतनं विदुः ।  
शब्दादिविषयान्भुङ्क्ते स्थूलान्स्थूलात्मनि स्थितः ॥ ४४६॥  
  
बहिरात्मा ततः स्थूलभोगायतनमुच्यते ।  
इन्द्रियैरुपनीतानां शब्दादीनामयं स्वयम् ।  
देहेन्द्रियमनोयुक्तो भोक्तेत्याहुर्मनीषिणः ॥ ४४७॥  
  
एकादशद्वारवतीह देहे  
          सौधे महाराज इवाक्षवर्गैः ।  
संसेव्यमानो विषयोपभोगा-  
          नुपाधिसंस्थो बुभुजेऽयमात्मा ॥ ४४८॥  
  
ज्ञानेन्द्रियाणि निजदैवतचोदितानि  
          कर्मेन्द्रियाण्यपि तथा मन आदिकानि ।  
स्वस्वप्रयोजनविधौ नियतानि सन्ति  
         यत्नेन किङ्करजना इव तं भजन्ते ॥ ४४९॥  
  
यत्रोपभुङ्क्ते विषयान्स्थूलानेष महामतिः ।  
अहं ममेति सैषास्यावस्था जाग्रदितीर्यते ॥ ४५०॥  
  
एतत्समष्टिव्यष्ट्योश्चोभयोरप्यभिमानिनोः ।  
तद्विश्ववैश्वानरयोरभेदः पूर्ववन्मतः ॥ ४५१॥  
  
स्थूलसूक्ष्मकारणाख्याः प्रपञ्चा ये निरूपिताः ।  
ते सर्वेऽपि मिलित्वैकः प्रपञ्चोऽपि महान्भवेत् ॥ ४५२॥  
  
महाप्रपञ्चावच्छिन्नं विश्वप्राज्ञादिलक्षणम् ।  
विराडादीशपर्यन्तं चैतन्यं चैकमेव तत् ॥ ४५३॥  
  
यदनाद्यन्तमव्यक्तं चैतन्यमजमक्षरम् ।  
महाप्रपञ्चेन सहाविविक्तं सदयोऽग्निवत् ॥ ४५४॥  
  
तत्सर्वं खल्विदं ब्रह्मेत्यस्य वाक्यस्य पण्डितैः ।  
वाच्यार्थ इति निर्णीतं विविक्तं लक्ष्य इत्यपि ॥ ४५५॥  
  
स्थूलाद्यज्ञानपर्यन्तं कार्यकारणलक्षणम् ।  
दृश्यं सर्वमनात्मेति विजानीहि विचक्षण ॥ ४५६॥  
  
verses 457-509 The nature of the Atman described  
 ॥ २७ ॥ आत्मन् ॥  
  
अन्तःकरणतद्वृत्तिद्रष्टृ नित्यमविक्रियम् ।  
चैतन्यं यत्तदात्मेति बुद्ध्या बुध्यस्व सूक्ष्मया ॥ ४५७॥  
  
एष प्रत्यक्स्वप्रकाशो निरंशोऽ-  
                सङ्गः शुद्धः सर्वदैकस्वभावः ।  
नित्याखण्डानन्दरूपो निरीहः  
                साक्षी चेता केवलो निर्गुणश्च ॥ ४५८॥  
  
नैव प्रत्यग्जायते वर्धते नो  
                किञ्चिन्नापक्षीयते नैव नाशम् ।  
आत्मा नित्यः शाश्वतोऽयं पुराणो  
                नासौ हन्यो हन्यमाने शरीरे ॥ ४५९॥  
  
जन्मास्तित्वविवृद्धयः परिणतिश्चापक्षतिर्नाशनं  
               दृश्यस्यैव भवन्ति षड्विकृतयो नानाविधा व्याधयः ।  
स्थूलत्वादि च नीलताद्यपि मितिर्वर्णाश्रमादिप्रथा  
               दृश्यन्ते वपुषो न चात्मन इमे तद्विक्रियासाक्षिणः ॥ ४६०॥  
  
अस्मिन्नात्मन्यनात्मत्वमनात्मन्यात्मतां पुनः ।  
विपरीततयाध्यस्य संसरन्ति विमोहतः ॥ ४६१॥  
  
भ्रान्त्या मनुष्योऽहमहं द्विजोऽहं  
      तज्ज्ञोऽहमज्ञोऽहमतीव पापी ।  
भ्रष्टोऽस्मि शिष्टोऽस्मि सुखी च दुःखी-  
      त्येवं विमुह्यात्मनि कल्पयन्ति ॥ ४६२॥  
  
अनात्मनो जन्मजरामृतिक्षुधा-  
      तृष्णासुखक्लेशभयादिधर्मान् ।  
विपर्ययेण ह्यतथाविधेऽस्मि-  
      न्नारोपयन्त्यात्मनि बुद्धिदोषात् ॥ ४६३॥  
  
भ्रान्त्या यत्र यदध्यासस्तत्कृतेन गुणेन वा ।  
दोषेणाप्यणुमात्रेण स न सम्बध्यते क्वचित् ॥ ४६४॥  
  
किं मरुर्मृगतृष्णाम्बुपूरेणार्द्रत्वमृच्छति ।  
दृष्टिसंस्थितपीतेन शङ्खः पीतायते किमु ॥ ४६५॥  
  
वातकल्पितनैल्येन व्योम किं मलिनायते ।  
शिष्यः   ---  
प्रत्यगात्मन्यविषयेऽनात्माध्यासः कथं प्रभो ॥ ४६६॥  
  
पुरो दृष्टे हि विषयेऽध्यस्यन्ति विषयान्तरम् ।  
तद्दृष्टं शुक्तिरज्ज्वादौ सादृश्याद्यनुबन्धतः ॥ ४६७॥  
  
परत्र पूर्वदृष्टस्यावभासः स्मृतिलक्षणः ।  
अध्यासः स कथं स्वामिन् भवेदात्मन्यगोचरे ॥ ४६८॥  
  
नानुभूतः कदाप्यात्माननुभूतस्य वस्तुनः ।  
सादृश्यं सिध्यति कथमनात्मनि विलक्षणे ॥ ४६९॥  
  
अनात्मन्यात्मताध्यासः कथमेष समागतः ।  
निवृत्तिः कथमेतस्य केनोपायेन सिध्यति ॥ ४७०॥  
  
उपाधियोग उभयोः सम एवेशजीवयोः ।  
जीवस्यैव कथं बन्धो नेश्वरस्यास्ति तत्कथम् ॥ ४७१॥  
  
एतत्सर्वं दयादृष्ट्या करामलकवत्स्फुटम् ।  
प्रतिपादय सर्वज्ञ श्रीगुरो करुणानिधे ॥ ४७२॥  
  
श्रीगुरुः  ---  
न तावदयमेकान्तेनात्माऽविषय इष्यते ।  
अस्यास्मत्प्रत्ययार्थत्वादपरोक्षाच्च सर्वशः ॥ ४७३॥  
  
प्रसिद्धिरात्मनोऽस्त्येव न कस्यापि न दृश्यते ।  
प्रत्ययो नाहमस्मीति न ह्यस्ति प्रत्यगात्मनि ॥ ४७४॥  
  
न कस्यापि स्वसद्भावे प्रमाणमभिकाङ्क्ष्यते ।  
प्रमाणानां च प्रामाण्यं यन्मूलं किन्नु बोधयेत् ॥ ४७५॥  
  
मायाकार्यैस्तिरोभूतो नैष आत्मानुभूयते ।  
मेघवृन्दैर्यथा भानुस्तथायमहमादिभिः ॥ ४७६॥  
  
पुरस्थ एव विषये वस्तुन्यध्यस्यतामिति ।  
नियमो न कृतः सद्भिर्भ्रान्तिरेवात्र कारणम् ॥ ४७७॥  
  
दृगाद्यविषये व्योम्नि नीलतादि यथाबुधाः ।  
अध्यस्यन्ति तथैवास्मिन्नात्मन्यपि मतिभ्रमात् ॥ ४७८॥  
  
अनात्मन्यात्मताध्यासे न सादृश्यमपेक्ष्यते ।  
पीतोऽयं शङ्ख इत्यादौ सादृश्यं किमपेक्षितम् ॥ ४७९॥  
  
निरुपाधिभ्रमेष्वस्य नैवापेक्षा प्रदृश्यते । ष्वस्मिन्नैवा  
सोपाधिष्वेव तद्दृष्टं रज्जुसर्पभ्रमादिषु ॥ ४८०॥  
  
तथापि किञ्चिद्वक्ष्यामि सादृश्यं शृणु तत्परः ।  
अत्यन्तनिर्मलः सूक्ष्म आत्मायमतिभास्वरः ॥ ४८१॥  
  
बुद्धिस्तथैव सत्त्वात्मा साभासा भास्वरामला ।  
सान्निध्यादात्मवद्भाति सूर्यवत्स्फटिको यथा ॥ ४८२॥  
  
आत्माभासं ततो बुद्धिर्बुद्ध्याभासं ततो मनः ।  
अक्षाणि मन आभासान्यक्षाभासमिदं वपुः ।  
अत एवात्मताबुद्धिर्देहाक्षादावनात्मनि ॥ ४८३॥  
  
मूढानां प्रतिबिम्बादौ बालानामिव दृश्यते ।  
सादृश्यं विद्यते बुद्धावात्मनोऽध्यासकारणम् ॥ ४८४॥  
  
अनात्मन्यहमित्येव योऽयमध्यास ईरितः ।  
स्यादुत्तरोत्तराध्यासे पूर्वपूर्वस्तु कारणम् ॥ ४८५॥  
  
सुप्तिमूर्छोत्थितेष्वेव दृष्टः संसारलक्षणः ।  
अनादिरेषाविद्या तत्संस्कारोऽपि च तादृशः ॥ ४८६॥  
  
अध्यासबाधागमनस्य कारणं  
           शृणु प्रवक्ष्यामि समाहितात्मा ।  
यस्मादिदं प्राप्तमनर्थजातं  
           जन्माप्ययव्याधिजराधिदुःखम् ॥ ४८७॥  
  
आत्मोपाधेरविद्याया अस्ति शक्तिद्वयं महत् ।  
विक्षेप आवृतिश्चेति याभ्यां संसार आत्मनः ॥ ४८८॥  
  
आवृतिस्तमसः शक्तिस्तद्ध्यावरणकारणम् ।  
मूलाविद्येति सा प्रोक्ता यया सम्मोहितं जगत् ॥ ४८९॥  
  
विवेकवानप्यतियौक्तिकोऽपि  
            श्रुतात्मतत्त्वोऽपि च पण्डितोऽपि ।  
शक्त्या यया संवृतबोधदृष्टि-  
            रात्मानमात्मस्थमिमं न वेद ॥ ४९०॥  
  
विक्षेपनाम्नी रजसस्तु शक्तिः  
            प्रवृत्तिहेतुः पुरुषस्य नित्यम् ।  
स्थूलादिलिङ्गान्तमशेषमेतद्-  
            यया सदात्मन्यसदेव सूयते ॥ ४९१॥  
  
निद्रा यथा पूरुषमप्रमत्तं  
            समावृणोतीयमपि प्रतीचम् ।  
तथा वृणोत्यावृतिशक्तिरन्त-  
            र्विक्षेपशक्तिं परिजृम्भयन्ती ॥ ४९२॥  
  
शक्त्या महत्यावरणाभिधानया  
            समावृते सत्यमलस्वरूपे ।  
पुमाननात्मन्यहमेष एवे-  
            त्यात्मत्वबुद्धिं विदधाति मोहात् ॥ ४९३॥  
  
यथा प्रसुप्तिप्रतिभासदेहे  
            स्वात्मत्वधीरेष तथा ह्यनात्मनः ।  
जन्माप्ययक्षुद्भयतृट्छ्रमादी-  
            नारोपयत्यात्मनि तस्य धर्मान् ॥ ४९४॥  
  
विक्षेपशक्त्या परिचोद्यमानः  
            करोति कर्माण्युभयात्मकानि ।  
भुञ्जान एतत्फलमप्युपात्तं  
            परिभ्रमत्येष भवाम्बुराशौ ॥४९५ ॥  
  
अध्यासदोषात्समुपागतोऽयं  
            संसारबन्धः प्रबलः प्रतीचः ।  
यद्योगतः क्लिश्यति गर्भवास-  
            जन्माप्ययक्लेशभयैरजस्रम् ॥ ४९६॥  
  
अध्यासो नाम खल्वेष वस्तुनो योऽन्यथाग्रहः ।  
स्वाभाविकभ्रान्तिमूलं संसृतेरादिकारणम् ॥ ४९७॥  
  
सर्वानर्थस्य तद्बीजं योऽन्यथाग्रह आत्मनः ।  
ततः संसारसम्पातः सन्ततक्लेशलक्षणः ॥ ४९८॥  
  
अध्यासादेव संसारो नष्टेऽध्यासे न दृश्यते ।  
तदेतदुभयं स्पष्टं पश्य त्वं बद्धमुक्तयोः ॥ ४९९॥  
  
बद्धं प्रवृत्तितो विद्धि मुक्तं विद्धि निवृत्तितः ।  
प्रवृत्तिरेव संसारो निवृत्तिर्मुक्तिरिष्यते ॥ ५००॥  
  
आत्मनः सोऽयमध्यासो मिथ्याज्ञानपुरःसरः ।  
असत्कल्पोऽपि संसारं तनुते रज्जुसर्पवत् ॥ ५०१॥  
  
उपाधियोगसाम्येऽपि जीववत्परमात्मनः ।  
उपाधिभेदान्नो बन्धस्तत्कार्यमपि किञ्चन ॥ ५०२॥  
  
अस्योपाधिः शुद्धसत्त्वप्रधाना  
              माया यत्र त्वस्य नास्त्यल्पभावः ।  
सत्त्वस्यैवोत्कृष्टता तेन बन्धो  
              नो विक्षेपस्तत्कृतो लेशमात्रः ॥ ५०३॥  
  
सर्वज्ञोऽप्रतिबद्धबोधविभवस्तेनैव देवः स्वयं  
         मायां स्वामवलम्ब्य निश्चलतया स्वच्छन्दवृत्तिः प्रभुः ।  
सृष्टिस्थित्यदनप्रवेशयमनव्यापारमात्रेच्छया  
         कुर्वन्क्रीडति तद्रजस्तम उभे संस्तभ्य शक्त्या स्वया ॥ ५०४॥  
  
तस्मादावृतिविक्षेपौ किञ्चित्कर्तुं न शक्नुतः ।  
स्वयमेव स्वतन्त्रोऽसौ तत्प्रवृत्तिनिरोधयोः ॥ ५०५॥  
  
तमेव साधुकर्मेति श्रुतिर्वक्ति महेशितुः ।  
निग्रहेऽनुग्रहे शक्तिरावृतिक्षेपयोर्यतः ॥ ५०६॥  
  
रजसस्तमसश्चैव प्राबल्यं सत्त्वहानतः ।  
जीवोपाधौ तथा जीवे तत्कार्यं बलवत्तरम् ॥ ५०७॥  
  
तेन बन्धोऽस्य जीवस्य संसारोऽपि च तत्कृतः ।  
सम्प्राप्तः सर्वदा यत्र दुःखं भूयः स ईक्षते ॥ ५०८॥  
  
एतस्य संसृतेर्हेतुरध्यासोऽर्थविपर्ययः ।  
अध्यासमूलमज्ञानमाहुरावृतिलक्षणम् ॥५०९ ॥  
  
verses 510-519 Knowledge destroys Ignorance, not Action  
 ॥ २८ ॥ अज्ञाननिवृत्तिः ॥  
  
अज्ञानस्य निवृत्तिस्तु ज्ञानेनैव न कर्मणा ।  
अविरोधितया कर्म नैवाज्ञानस्य बाधकम् ॥ ५१०॥  
  
कर्मणा जायते जन्तुः कर्मणैव प्रलीयते ।  
कर्मणः कार्यमेवैषा जन्ममृत्युपरम्परा ॥ ५११॥  
  
नैतस्मात्कर्मणः कार्यमन्यदस्ति विलक्षणम् ।  
अज्ञानकार्यं तत्कर्म यतोऽज्ञानेन वर्धते ॥ ५१२॥  
  
यद्येन वर्धते तेन नाशस्तस्य न सिध्यति ।  
येन यस्य सहावस्था निरोधाय न कल्पते ॥ ५१३॥  
  
नाशकत्वं तदुभयोः को नु कल्पयितुं क्षमः ।  
सर्वं कर्माविरोध्येव यतोऽज्ञानस्य सर्वदा ॥ ५१४॥  
  
ततोऽज्ञानस्य विच्छित्तिः कर्मणा नैव सिध्यति ।  
यस्य प्रध्वंसजनको यत्संयोगोऽस्ति तत्क्षणे ॥ ५१५॥  
  
तयोरेव विरोधित्वं युक्तं भिन्नस्वभावयोः ।  
तमःप्रकाशयोर्यद्वत्परस्परविरोधिता ॥ ५१६॥  
  
अज्ञानज्ञानयोस्तद्वदुभयोरेव दृश्यते ।  
न ज्ञानेन विनाऽज्ञाननाशः केनापि सिध्यति ॥ ५१७॥  
  
तस्मादज्ञानविच्छित्त्यै ज्ञानं सम्पादयेत्सुधीः ।  
आत्मानात्मविवेकेन ज्ञानं सिध्यति नान्यथा ॥ ५१८॥  
  
युक्त्यात्मानात्मनोस्तस्मात्करणीयं विवेचनम् ।  
अनात्मन्यात्मताबुद्धिग्रन्थिर्येन विदीर्यते ॥ ५१९॥  
  
verses 520-611 Refutation of the false doctrines  
 ॥ २९ ॥ कुमत खण्डनम् ॥  ५२०-६११  
आत्मानात्मविवेकार्थं विवादोऽयं निरूप्यते ।  
येनात्मानात्मनोस्तत्त्वं विविक्तं प्रस्फुटायते ॥ ५२०॥  
  
मूढा अश्रुतवेदान्ताः स्वयं पण्डितमानिनः ।  
ईशप्रसादरहिताः सद्गुरोश्च बहिर्मुखाः ॥ ५२१॥  
  
विवदन्ति प्रकारं तं शृणु वक्ष्यामि सादरम् ।  
अत्यन्तपामरः  कश्चित्पुत्र आत्मेति मन्यते ॥ ५२२॥  
  
आत्मनीव स्वपुत्रेऽपि प्रबलप्रीतिदर्शनात् ।  
पुत्रे तु पुष्टे पुष्टोऽहं नष्टे नष्टोऽहमित्यतः ॥ ५२३॥  
  
अनुभूतिबलाच्चापि युक्तितोऽपि श्रुतेरपि ।  
आत्मा वै पुत्रनामासीत्येवं च वदति श्रुतिः ॥ ५२४॥  
  
दीपाद्दीपो यथा तद्वत्पितुः पुत्रः प्रजायते ।  
पितुर्गुणानां तनये बीजाङ्कुरवदीक्षणात् ॥ ५२५॥  
  
अतोऽयं पुत्र आत्मेति मन्यते भ्रान्तिमत्तमः ।  
तन्मतं दूषयत्यन्यः पुत्र आत्मा कथं त्विति ॥ ५२६॥  
  
प्रीतिमात्रात्कथं पुत्र आत्मा भवितुमर्हति ।  
अन्यत्रापीक्ष्यते प्रीतिः क्षेत्रपात्रधनादिषु ॥ ५२७॥  
  
पुत्राद्विशिष्टा देहेऽस्मिन्प्राणिनां प्रीतिरिष्यते ।  
प्रदीप्ते भवने पुत्रं त्यक्त्वा जन्तुः पलायते ॥ ५२८॥  
  
तं विक्रीणाति देहार्थं प्रतिकूलं निहन्ति च ।  
तस्मादात्मा तु तनयो न भवेच्च कदाचन ॥ ५२९॥  
  
गुणरूपादिसादृश्यं दीपवन्न सुते पितुः ।  
अव्यङ्गाज्जायते व्यङ्गः सुगुणादपि दुर्गुणः ॥ ५३०॥  
  
आभासमात्रास्ताः सर्वा युक्तयोऽप्युक्तयोऽपि च ।  
पुत्रस्य पितृवद्गेहे सर्वकार्येषु वस्तुषु ॥ ५३१॥  
  
स्वामित्वद्योतनायास्मिन्नात्मत्वमुपचर्यते ।  
श्रुत्या तु मुख्यया वृत्त्या पुत्र आत्मेति नोच्यते ॥ ५३२॥  
  
औपचारिकमात्मत्वं पुत्रे तस्मान्न मुख्यतः ।  
अहम्पदप्रत्ययार्थो देह एव न चेतरः ॥ ५३३॥  
  
प्रत्यक्षः सर्वजन्तूनां देहोऽहमिति निश्चयः ।  
एष पुरुषोऽन्नरसमय इत्यपि च श्रुतिः ॥ ५३४॥  
  
पुरुषत्वं वदत्यस्य स्वात्मा हि पुरुषस्ततः ।  
आत्मायं देह एवेति चार्वाकेण विनिश्चितम् ॥ ५३५॥  
  
तन्मतं दूषयत्यन्योऽसहमानः पृथग्जनः ।  
देह आत्मा कथं नु स्यात्परतन्त्रो ह्यचेतनः ॥ ५३६॥  
  
इन्द्रियैश्चाल्यमानोऽयं चेष्टते न स्वतः क्वचित् ।  
आश्रयश्चक्षुरादीनां गृहवद्गृहमेधिनाम् ॥ ५३७॥  
  
बाल्यादिनानावस्थावाञ्शुक्लशोणितसम्भवः ।  
अतः कदापि देहस्य नात्मत्वमुपपद्यते ॥ ५३८॥  
  
बधिरोऽहं च काणोऽहं मूक इत्यनुभूतितः ।  
इन्द्रियाणि भवन्त्यात्मा येषामस्त्यर्थवेदनम् ॥ ५३९॥  
  
इन्द्रियाणां चेतनत्वं देहे प्राणाः प्रजापतिम् ।  
एतमेत्येत्यूचुरिति श्रुत्यैव प्रतिपाद्यते ॥ ५४०॥  
  
यतस्तस्मादिन्द्रियाणां युक्तमात्मत्वमित्यमुम् ।  
निश्चयं दूषयत्यन्योऽसहमानः पृथग्जनः ॥ ५४१॥  
  
इन्द्रियाणि कथं त्वात्मा करणानि कुठारवत् ।  
करणस्य कुठारादेश्चेतनत्वं न हीक्ष्यते ॥ ५४२॥  
  
श्रुत्याधिदेवतामेवेन्द्रियेषूपचर्यते ।  
न तु साक्षादिन्द्रियाणां चेतनत्वमुदीर्यते ॥ ५४३॥  
  
अचेतनस्य दीपादेरर्थाभासकता यथा ।  
तथैव चक्षुरादीनां जडानामपि सिध्यति ॥ ५४४॥  
  
इन्द्रियाणां चेष्टयिता प्राणोऽयं पञ्चवृत्तिकः ।  
सर्वावस्थास्ववस्थावान्सोऽयमात्मत्वमर्हति ।  
अहं क्षुधावांस्तृष्णावानित्याद्यनुभवादपि ॥ ५४५॥  
  
श्रुत्यान्योऽन्तर आत्मा प्राणमय इतीर्यते यस्मात् ।  
तस्मात्प्राणस्यात्मत्वं युक्तं नो करणसञ्ज्ञानां क्वापि ॥ ५४६॥  
  
इति निश्चयमेतस्य दूषयत्यपरो जडः ।  
भवत्यात्मा कथं प्राणो वायुरेवैष आन्तरः ॥ ५४७॥  
  
बहिर्यात्यन्तरायाति भस्त्रिकावायुवन्मुहुः ।  
न हितं वाऽहितं वा स्वमन्यद्वा वेद किञ्चन ॥ ५४८ ॥  
  
जडस्वभावश्चपलः कर्मयुक्तश्च सर्वदा ।  
प्राणस्य भानं मनसि स्थिते सुप्ते न दृश्यते ॥ ५४९॥  
  
मनस्तु सर्वं जानाति सर्ववेदनकारणम् ।  
यत्तस्मान्मन एवात्मा प्राणस्तु न कदाचन ॥ ५५०॥  
  
सङ्कल्पवानहं चिन्तावानहं च विकल्पवान् ।  
इत्याद्यनुभवादन्योऽन्तर आत्मा मनोमयः ॥ ५५१॥  
  
इत्यादिश्रुतिसद्भावाद्युक्ता मनस आत्मता ।  
इति निश्चयमेतस्य दूषयत्यपरो जडः ॥ ५५२॥  
  
कथं मनस आत्मत्वं करणस्य दृगादिवत् ।  
कर्तृप्रयोज्यं करणं न स्वयं तु प्रवर्तते ॥ ५५३॥  
  
करणप्रयोक्ता यः कर्ता तस्यैवात्मत्वमर्हति ।  
आत्मा स्वतन्त्रः पुरुषो न प्रयोज्यः कदाचन ॥ ५५४॥  
  
अहं  कर्तास्म्यहं भोक्ता सुखीत्यनुभवादपि ।  
बुद्धिरात्मा भवत्येव  बुद्धिधर्मो ह्यहङ्कृतिः ॥ ५५५॥  
  
अन्योऽन्तर आत्मा विज्ञानमय इति वदति निगमः ।  
मनसोऽपि च भिन्नं विज्ञानमयं कर्तृरूपमात्मानम् ॥ ५५६॥  
  
विज्ञानं यज्ञं तनुते कर्माणि तनुतेऽपि च ।  
इत्यस्य कर्तृता श्रुत्या मुखतः प्रतिपाद्यते ।  
तस्माद्युक्तात्मता बुद्धेरिति बौद्धेन निश्चितम् ॥ ५५७॥  
  
प्राभाकरतार्किकश्च तावुभावप्यमर्षया ।  
तन्निश्चयं दूषयतो बुद्धिरात्मा कथं न्विति ॥ ५५८॥  
  
बुद्धेरज्ञानकार्यत्वाद्विनाशित्वात्प्रतिक्षणम् ।  
बुद्ध्यादीनां च सर्वेषामज्ञाने लयदर्शनात् ॥ ५५९॥  
  
अज्ञोऽहमित्यनुभवादास्त्रीबालादिगोचरात् ।  
भवत्यज्ञानमेवात्मा न तु बुद्धिः कदाचन ॥ ५६०॥  
  
विज्ञानमयादन्यं त्वानन्दमयं परं तथात्मानम् ।  
अन्योऽन्तर आत्मानन्दमय इति हि वदति वेदोऽपि ॥ ५६१॥  
  
दुःखप्रत्ययशून्यत्वादानन्दमयता मता ।  
अज्ञाने सकलं सुप्तौ बुद्ध्यादि प्रविलीयते ॥ ५६२॥  
  
दुःखिनोऽपि सुषुप्त्यादावानन्दमयता ततः ।  
सुप्तौ किञ्चिन्न जानामीत्यनुभूतिश्च दृश्यते ॥ ५६३॥  
  
यत एवमतो युक्ता ह्यज्ञानस्यात्मता ध्रुवम् ।  
इति तन्निश्चयं भाट्टा दूषयन्ति स्वयुक्तिभिः ॥ ५६४॥  
  
कथमज्ञानमेवात्मा ज्ञानं चाप्युपलभ्यते ।  
ज्ञानाभावे कथं विद्युरज्ञोऽहमिति चाज्ञताम् ।  
अस्वाप्सं सुखमेवाहं न जानाम्यत्र किञ्चन ॥ ५६५॥  
  
इत्यज्ञानमपि ज्ञानं प्रबुद्धेषु प्रदृश्यते ।  
प्रज्ञानघन एवानन्दमय इत्यपि श्रुतिः ॥ ५६६॥  
  
प्रब्रवीत्युभयात्मत्वमात्मनः स्वयमेव हि ।  
आत्मातश्चिज्जडतनुः खद्योत इव सम्मतः ॥ ५६७॥  
  
न केवलाज्ञानमयो घटकुड्यादिवज्जडः ।  
इति निश्चयमेतेषां दूषयत्यपरो जडः ॥ ५६८॥  
  
ज्ञानाज्ञानमयस्त्वात्मा कथं भवितुमर्हति ।  
परस्परविरुद्धत्वात्तेजस्तिमिरवत्तयोः ॥ ५६९॥  
  
सामानाधिकरण्यं वा संयोगो वा समाश्रयः ।  
तमःप्रकाशवज्ज्ञानाज्ञानयोर्न हि सिध्यति ॥ ५७०॥  
  
अज्ञानमपि विज्ञानं बुद्धिर्वापि च तद्गुणाः ।  
सुषुप्तौ नोपलभ्यन्ते यत्किञ्चिदपि वापरम् ॥ ५७१॥  
  
मात्रादिलक्षणं किं तु शून्यमेवोपलभ्यते ।  
सुषुप्तौ नान्यदस्त्येव नाहमप्यासमित्यनु ॥ ५७२॥  
  
सुप्तोत्थितजनैः सर्वैः शून्यमेवानुस्मर्यते ।  
यत्ततः शून्यमेवात्मा न ज्ञानाज्ञानलक्षणः ॥ ५७३॥  
  
वेदेनाप्यसदेवेदमग्र आसीदिति स्फुटम् ।  
निरुच्यते यतस्तस्माच्छून्यस्यैवात्मता मता ॥ ५७४॥  
  
असन्नेव घटः पूर्वं जायमानः प्रदृश्यते ।  
न हि कुम्भः पुरैवान्तः स्थित्वोदेति बहिर्मुखः ॥ ५७५॥  
  
यत्तस्मादसतः सर्वं सदिदं समजायत ।  
ततः सर्वात्मना शून्यस्यैवात्मत्वं समर्हति ॥ ५७६॥  
  
इत्येवं पण्डितम्मन्यैः परस्परविरोधिभिः ।  
तत्तन्मतानुरूपाल्पश्रुतियुक्त्यनुभूतिभिः ॥ ५७७॥  
  
निर्णीतमतजातानि खण्डितान्येव पण्डितैः ।  
श्रुतिभिश्चाप्यनुभवैर्बाधकैः प्रतिवादिनाम् ॥ ५७८॥  
  
यतस्तस्मात्तु पुत्रादेः शून्यान्तस्य विशेषतः ।  
सुसाधितमनात्मत्वं श्रुतियुक्त्यनुभूतिभिः ॥ ५७९॥  
  
न हि प्रमाणान्तरबाधितस्य  
        याथार्थ्यमङ्गीक्रियते महद्भिः ।  
पुत्रादिशून्यान्तमनात्मतत्त्व-  
        मित्येव विस्पष्टमतः सुजातम् ॥ ५८०॥  
  
शिष्यः ।  
सुषुप्तिकाले सकले विलीने  
         शून्यं विना नान्यदिहोपलभ्यते ।  
शून्यं त्वनात्मा न ततः परः  
         कोऽप्यात्माभिधानस्त्वनुभूयतेऽर्थः ॥ ५८१॥  
  
यद्यस्ति चात्मा किमु नोपलभ्यते  
         सुप्तौ यथा तिष्ठति किं प्रमाणम् ।  
किं लक्षणोऽसौ स कथं न बाध्यते  
         प्रबाध्यमानेष्वहमादिषु स्वयम् ॥ ५८२॥  
  
एतत्संशयजातं मे हृदयग्रन्थिलक्षणम् ।  
छिन्धि युक्तिमहाखड्गधारया कृपया गुरो ॥ ५८३॥  
  
श्रीगुरुः ।  
अतिसूक्ष्मतरः प्रश्नस्तवायं सदृशो मतः ।  
सूक्ष्मार्थदर्शनं सूक्ष्मबुद्धिष्वेव प्रदृश्यते ॥ ५८४॥  
  
शृणु वक्ष्यामि सकलं यद्यत्पृष्टं त्वयाधुना ।  
रहस्यं परमं सूक्ष्मं ज्ञातव्यं च मुमुक्षुभिः ॥ ५८५॥  
  
बुद्ध्यादि सकलं सुप्तावनुलीनं स्वकारणे ।  
अव्यक्ते वटवद्बीजे तिष्ठत्यविकृतात्मना ॥ ५८६॥  
  
तिष्ठत्येव स्वरूपेण न तु शून्यायते जगत् ।  
क्वचिदङ्कुररूपेण क्वचिद्बीजात्मना वटः ।  
कार्यकारणरूपेण यथा तिष्ठत्यदस्तथा ॥ ५८७॥  
  
अव्याकृतात्मनावस्थां जगतो वदति श्रुतिः ।  
सुषुप्त्यादिषु तद्धेदं तर्ह्यव्याकृतमित्यसौ ॥ ५८८॥  
  
इममर्थमविज्ञाय निर्णीतं श्रुतियुक्तिभिः ।  
जगतो दर्शनं शून्यमिति प्राहुरतद्विदः ॥ ५८९॥  
  
नासतः सत उत्पत्तिः श्रूयते न च दृश्यते ।  
उदेति नरशृङ्गात्किं खपुष्पात्किं भविष्यति ॥ ५९०॥  
  
प्रभवति न हि कुम्भोऽविद्यमानो मृदश्चेत्  
           प्रभवतु सिकताया वाथवा वारिणो वा ।  
न हि भवति च ताभ्यां सर्वथा क्वापि तस्मा-  
           द्यत उदयति योऽर्थोऽस्त्यत्र तस्य स्वभावः ॥ ५९१॥  
  
अन्यथा विपरीतं स्यात्कार्यकारणलक्षणम् ।  
नियतं सर्वशास्त्रेषु सर्वलोकेषु सर्वतः ॥ ५९२॥  
  
कथमसतः सज्जायेतेति श्रुत्या निषिद्ध्यते तस्मात् ।  
असतः सज्जननं नो घटते मिथ्यैव शून्यशब्दार्थः ॥ ५९३॥  
  
अव्यक्तशब्दिते प्राज्ञे सत्यात्मन्यत्र जाग्रति ।  
कथं सिध्यति शून्यत्वं तस्य भ्रान्तशिरोमणे ॥ ५९४॥  
  
सुषुप्तौ शून्यमेवेति केन पुंसा तवेरितम् ।  
हेतुनानुमितं केन कथं ज्ञातं त्वयोच्यताम् ॥ ५९५॥  
  
इति पृष्टो मूढतमो वदिष्यति किमुत्तरम् ।  
नैवानुरूपकं लिङ्गं वक्ता वा नास्ति कश्चन ।  
सुषुप्तिस्थितशून्यस्य बोद्धा को न्वात्मनः परः ॥ ५९६॥  
  
स्वेनानुभूतं स्वयमेव वक्ति  
          स्वसुप्तिकाले स्थितशून्यभावम् ।  
तत्र स्वसत्तामनवेक्ष्य मूढः  
          स्वस्यापि शून्यत्वमयं ब्रवीति ॥ ५९७॥  
  
अवेद्यमानः स्वयमन्यलोकैः  
          सौषुप्तिकं धर्ममवैति साक्षात् ।  
बुद्ध्याद्यभावस्य च योऽत्र बोद्धा  
          स एव आत्मा खलु निर्विकारः ॥ ५९८॥  
  
यस्येदं सकलं विभाति महसा तस्य स्वयञ्ज्योतिषः  
          सूर्यस्येव किमस्ति भासकमिह प्रज्ञादि सर्वं जडम् ।  
न ह्यर्कस्य विभासकं क्षितितले दृष्टं तथैवात्मनो  
          नान्यः कोऽप्यनुभासकोऽनुभविता नातः परः कश्चन ॥ ५९९॥  
  
येनानुभूयते सर्वं जाग्रत्स्वप्नसुषुप्तिषु ।  
विज्ञातारमिमं को नु कथं वेदितुमर्हति ॥ ६००॥  
  
सर्वस्य दाहको वह्निर्वह्नेर्नान्योऽस्ति दाहकः ।  
यथा तथात्मनो ज्ञातुर्ज्ञाता कोऽपि न दृश्यते ॥ ६०१॥  
  
उपलभ्येत केनायं ह्युपलब्धा स्वयं ततः ।  
उपलब्ध्यन्तराभावान्नायमात्मोपलभ्यते ॥ ६०२॥  
  
बुद्ध्यादिवेद्यविलयादयमेक एव  
           सुप्तौ न पश्यति शृणोति न वेत्ति किञ्चित् ।  
सौषुप्तिकस्य तमसः स्वयमेव साक्षी  
           भूत्वात्र तिष्ठति सुखेन च निर्विकल्पः ॥ ६०३॥  
  
सुषुप्तावात्मसद्भावे प्रमाणं पण्डितोत्तमाः ।  
विदुः स्वप्रत्यभिज्ञानमाबालवृद्धसम्मतम् ॥ ६०४॥  
  
प्रत्यभिज्ञायमानत्वं लिङ्गमत्रानुमापकम् ।  
स्मर्यमाणस्य सद्भावः सुखमस्वाप्समित्ययम् ॥ ६०५॥  
  
पुरानुभूतो नो चेत्तु स्मृतेरनुदयो भवेत् ।  
इत्यादितर्कयुक्तिश्च सद्भावे मानमात्मनः ॥ ६०६॥  
  
यत्रात्मनोऽकामयितृत्वबुद्धिः  
          स्वप्नानवेक्षापि च तत्सुषुप्तम् ।  
इत्यात्म सद्भाव उदीर्यतेऽत्र  
          श्रुत्यापि तस्माच्छ्रुतिरत्र मानम् ॥ ६०७॥  
  
अकामयितृता स्वप्नादर्शनं घटते कथम् ।  
अविद्यमानस्य तत आत्मास्तित्वं प्रतीयते ॥ ६०८॥  
  
एतैः प्रमाणैरस्तीति ज्ञातः साक्षितया बुधैः ।  
आत्मायं केवलः शुद्धः सच्चिदानन्दलक्षणः ॥ ६०९॥  
  
सत्त्वचित्त्वानन्दतादिलक्षणं प्रत्यगात्मनः ।  
कालत्रयेऽप्य बाध्यत्वं सत्त्वं नित्यस्वरूपतः ॥ ६१०॥  
  
शुद्धचैतन्यरूपत्वं चित्त्वं ज्ञानस्वरूपतः ।  
अखण्डसुखरूपत्वादानन्दत्वमितीर्यते ॥ ६११॥  
  
verses 612-617 The eternal nature of the Atman  
 ॥ ३० ॥ शाश्वतलक्षणम् ॥  
  
अनुस्यूतात्मनः सत्ता जाग्रत्स्वप्नसुषुप्तिषु ।  
अहमस्मीत्यतो नित्यो भवत्यात्मायमव्ययः ॥ ६१२॥  
  
सर्वदाप्यासमित्येवाभिन्नप्रत्यय ईक्ष्यते ।  
कदापि नासं नेत्यस्मादात्मनो नित्यता मता ॥ ६१३॥  
  
आयातासु गतासु शैशवमुखावस्थासु जाग्रन्मुखा-  
         स्वन्यास्वप्यखिलासु वृत्तिषु धियो दुष्टास्वदुष्टास्वपि ।  
गङ्गाभङ्गपरम्परासु जलवत्सत्तानुवृत्तात्मन-  
         स्तिष्ठत्येव सदा स्थिराहमहमित्येकात्मता साक्षिणः ॥ ६१४॥  
  
प्रतिपदमहमादयो विभिन्नाः  
         क्षणपरिणामितया विकारिणस्ते ।  
न परिणतिरमुष्य निष्कलत्वा-  
         दयमविकार्यत एव नित्य आत्मा ॥ ६१५॥  
  
यः स्वप्नमद्राक्षमहं सुखं योऽ-  
         स्वाप्सं स एवास्म्यथ जागरूकः ।  
इत्येवमच्छिन्नतयानुभूयते  
         सत्तात्मनो नास्ति हि संशयोऽत्र ॥ ६१६॥  
  
श्रुत्युक्ताः षोडशकलाश्चिदाभासस्य नात्मनः ।  
निष्कलत्वान्नास्य लयस्तस्मान्नित्यत्वमात्मनः ॥ ६१७॥  
  
verses 618-622 The intelligent nature of the Atman  
 ॥ ३१ ॥ चित्स्वरूपम् ॥  
  
जडप्रकाशकः सूर्यः प्रकाशात्मैव नो जडः ।  
बुद्ध्यादिभासकस्तस्माच्चित्स्वरूपस्तथा मतः ॥ ६१८॥  
  
कुड्यादेस्तु जडस्य नैव घटते भानं स्वतः सर्वदा  
        सूर्यादिप्रभया विना क्वचिदपि प्रत्यक्षमेतत्तथा ।  
बुद्ध्यादेरपि न स्वतोऽस्त्यणुरपि स्फूर्तिर्विनैवात्मना  
        सोऽयं केवलचिन्मयश्श्रुतिमतो भानुर्यथा रुङ्मयः ॥ ६१९॥  
  
स्वभासने वान्यपदार्थभासने  
         नार्कः प्रकाशान्तरमीषदिच्छति ।  
स्वबोधने वाप्यहमादिबोधने  
         तथैव चिद्धातुरयं परात्मा ॥ ६२०॥  
  
अन्यप्रकाशं न किमप्यपेक्ष्य  
         यतोऽयमाभाति निजात्मनैव ।  
ततः स्वयञ्ज्योतिरयं चिदात्मा  
         न ह्यात्मभाने परदीप्त्यपेक्षा ॥ ६२१॥  
  
यं न प्रकाशयति किञ्चिदिनोऽपि चन्द्रः  
         नो विद्युतः किमुत वह्निरयं मिताभः ।  
यं भान्तमेतमनुभाति जगत्समस्तं  
         सोऽयं स्वयं स्फुरति सर्वदशासु चात्मा ॥ ६२२॥  
  
verses 623-634  The blissful nature of the Atman  
 ॥ ३२ ॥ आनन्दस्वरूपम् ॥  
  
आत्मनः सुखस्वरूपादानन्दत्वं स्वलक्षणम् ।  
परप्रेमास्पदत्वेन सुखरूपत्वमात्मनः ॥ ६२३॥  
  
सुखहेतुषु सर्वेषां प्रीतिः सावधिरीक्ष्यते ।  
कदापि नावधिः प्रीतेः स्वात्मनि प्राणिनां क्वचित् ॥ ६२४॥  
  
क्षीणेन्द्रियस्य जीर्णस्य सम्प्राप्तोत्क्रमणस्य वा ।  
अस्ति जीवितुमेवाशा स्वात्मा प्रियतमो यतः ॥ ६२५॥  
  
आत्मातः परमप्रेमास्पदः सर्वशरीरिणाम् ।  
यस्य शेषतया सर्वमुपादेयत्वमृच्छति ॥ ६२६॥  
  
एष एव प्रियतमः पुत्रादपि धनादपि ।  
अन्यस्मादपि सर्वस्मादात्मायं परमान्तरः ॥ ६२७॥  
  
प्रियत्वेन मतं यत्तु तत्सदा न प्रियं नृणाम् ।  
विपत्तावपि सम्पत्तौ यथात्मा न तथापरः ॥ ६२८॥  
  
आत्मा खलु प्रियतमोऽसुभृतां यदर्था  
            भार्यात्मजाप्तगृहवित्तमुखाः पदार्थाः ।  
वाणिज्यकर्षण गवावनराजसेवा-  
            भैषज्यकप्रभृतयो विविधाः क्रियाश्च ॥ ६२९॥  
  
प्रवृत्तिश्च निवृत्तिश्च यच्च यावच्च चेष्टितम् ।  
आत्मार्थमेव नान्यार्थं नातः प्रियतमः परः ॥ ६३०॥  
  
तस्मादात्मा केवलानन्दरूपो  
             यः सर्वस्माद्वस्तुनः प्रेष्ठ उक्तः ।  
यो वा अस्मान्मन्यतेऽन्यं प्रियं यं  
             सोऽयं तस्माच्छोकमेवानुभुङ्क्ते ॥ ६३१॥  
  
शिष्यः ।  
अपरः क्रियते प्रश्नो मयायं क्षम्यतां प्रभो ।  
अज्ञवागपराधाय कल्पते न महात्मनाम् ॥ ६३२॥  
  
आत्मान्यः सुखमन्यच्च नात्मनः सुखरूपता ।  
आत्मनः सुखमाशास्यं यतते सकलो जनः ॥ ६३३॥  
  
आत्मनः सुखरूपत्वे प्रयत्नः किमु देहिनाम् ।  
एष मे संशयः स्वामिन् कृपयैव निरस्यताम् ॥ ६३४॥  
  
 verses 635-672 Atman the only way to happiness  
 ॥ ३३ ॥ दुःखप्रदं वस्तु सुखं दातुं न समर्हति ॥ ६३५-६७२  
श्रीगुरुः ।  
आनन्दरूपमात्मानमज्ञात्वैव पृथग्जनः ।  
बहिःसुखाय यतते न तु कश्चिद्विदन्बुधः ॥ ६३५॥  
  
अज्ञात्वैव हि निक्षेपं भिक्षामटति दुर्मतिः ।  
स्ववेश्मनि निधिं ज्ञात्वा को नु भिक्षामटेत्सुधीः ॥ ६३६॥  
  
स्थूलं च सूक्ष्मं च वपुः स्वभावतो  
            दुःखात्मकं स्वात्मतया गृहीत्वा ।  
विस्मृत्य च स्वं सुखरूपमात्मनो  
            दुःखप्रदेभ्यः सुखमज्ञ इच्छति ॥ ६३७॥  
  
नहि दुःखप्रदं वस्तु सुखं दातुं समर्हति ।  
किं विषं पिबतो जन्तोरमृतत्वं प्रयच्छति ॥ ६३८॥  
  
आत्मान्यः सुखमन्यच्चेत्येवं निश्चित्य पामरः ।  
बहिःसुखाय यतते सत्यमेव न संशयः ॥ ६३९॥  
  
इष्टस्य वस्तुनो ध्यानदर्शनाद्युपभुक्तिषु ।  
प्रतीयते य आनन्दः सर्वेषामिह देहिनाम् ॥ ६४०॥  
  
स वस्तुधर्मो नो यस्मान्मनस्येवोपलभ्यते ।  
वस्तुधर्मस्य मनसि कथं स्यादुपलम्भनम् ॥ ६४१॥  
  
अन्यत्र त्वन्यधर्माणामुपलम्भो न दृश्यते ।  
तस्मान्न वस्तुधर्मोऽयमानन्दस्तु कदाचन ॥ ६४२॥  
  
नाप्येष धर्मो मनसोऽसत्यर्थे तददर्शनात् ।  
असति व्यञ्जके व्यङ्ग्यं नोदेतीति न मन्यताम् ॥ ६४३॥  
  
सत्यर्थेऽपि च नोदेति ह्यानन्दस्तूक्तलक्षणः ।  
सत्यपि व्यञ्जके व्यङ्ग्यानुदयो नैव सम्मतः ॥ ६४४॥  
  
दुरदृष्टादिकं नात्र प्रतिबन्धः प्रकल्प्यताम् ।  
प्रियस्य वस्तुनो लाभे दुरदृष्टं न सिध्यति ॥ ६४५॥  
  
तस्मान्न मानसो धर्मो निर्गुणत्वान्न चात्मनः ।  
किं तु पुण्यस्य सान्निध्यादिष्टस्यापि च वस्तुनः ॥ ६४६॥  
  
सत्त्वप्रधाने चित्तेऽस्मिंस्त्वात्मैव प्रतिबिम्बति ।  
आनन्दलक्षणः स्वच्छे पयसीव सुधाकरः ॥ ६४७॥  
  
सोऽयमाभास आनन्दश्चित्ते यः प्रतिबिम्बितः ।  
पुण्योत्कर्षापकर्षाभ्यां भवत्युच्चावचः स्वयम् ॥ ६४८॥  
  
सार्वभौमादिब्रह्मान्तं श्रुत्या यः प्रतिपादितः ।  
स क्षयिष्णुः सातिशयः प्रक्षीणे कारणे लयम् ॥ ६४९॥  
  
यात्येष विषयानन्दो यस्तु पुण्यैकसाधनः ।  
ये तु वैषयिकानन्दं भुञ्जते पुण्यकारिणः ॥ ६५०॥  
  
दुःखं च भोगकालेऽपि तेषामन्ते महत्तरम् ।  
सुखं विषयसम्पृक्तं विषसम्पृक्तभक्तवत् ॥ ६५१॥  
  
भोगकालेऽपि भोगान्ते दुःखमेव प्रयच्छति ।  
सुखमुच्चावचत्वेन क्षयिष्णुत्वभयेन च ॥ ६५२॥  
  
भोगकाले भवेन्नॄणां ब्रह्मादिपदभाजिनाम् ।  
राजस्थानप्रविष्टानां तारतम्यं मतं यथा ॥ ६५३॥  
  
तथैव दुःखं जन्तूनां ब्रह्मादिपदभाजिनाम् ।  
न काङ्क्षणीयं विदुषा तस्माद्वैषयिकं सुखम् ॥ ६५४॥  
  
यो बिम्बभूत आनन्दः स आत्मानन्दलक्षणः ।  
शाश्वतो निर्द्वयः पूर्णो नित्य एकोऽपि निर्भयः ॥ ६५५॥  
  
लक्ष्यते प्रतिबिम्बेनाभासानन्देन बिम्बवत् ।  
प्रतिबिम्बो बिम्बमूलो विना बिम्बं न सिध्यति ॥ ६५६॥  
  
यत्ततो बिम्ब आनन्दः प्रतिबिम्बेन लक्ष्यते ।  
युक्त्यैव पण्डितजनैर्न कदाप्यनुभूयते ॥ ६५७॥  
  
अविद्याकार्यकरणसङ्घातेषु पुरोदितः ।  
आत्मा जाग्रत्यपि स्वप्ने न भवत्येष गोचरः ॥ ६५८॥  
  
स्थूलस्यापि च सूक्ष्मस्य दुःखरूपस्य वर्ष्मणः ।  
लये सुषुप्तौ स्फुरति प्रत्यगानन्दलक्षणः ॥ ६५९॥  
  
न ह्यत्र विषयः कश्चिन्नापि बुद्ध्यादि किञ्चन ।  
आत्मैव केवलानन्दमात्रस्तिष्ठति निर्द्वयः ॥ ६६०॥  
  
प्रत्यभिज्ञायते सर्वैरेष सुप्तोत्थितैर्जनैः ।  
सुखमात्रतया नात्र संशयं कर्तुमर्हसि ॥ ६६१॥  
  
त्वयापि प्रत्यभिज्ञातं सुखमात्रत्वमात्मनः ।  
सुषुप्तादुत्थितवता सुखमस्वाप्समित्यनु ॥ ६६२॥  
  
दुःखाभावः सुखमिति यदुक्तं पूर्ववादिना ।  
अनाघ्रातोपनिषदा तदसारं मृषा वचः ॥ ६६३॥  
  
दुःखाभावस्तु लोष्टादौ विद्यते नानुभूयते ।  
सुखलेशोऽपि सर्वेषां प्रत्यक्षं तदिदं खलु ॥ ६६४॥  
  
सदयं ह्येष एवेति प्रस्तुत्य वदति श्रुतिः ।  
सद्घनोऽयं चिद्घनोऽयमानन्दघन इत्यपि ॥ ६६५॥  
  
आनन्दघनतामस्य स्वरूपं प्रत्यगात्मनः ।  
धन्यैर्महात्मभिधीरैर्ब्रह्मविद्भिः सदुत्तमैः ॥ ६६६॥  
  
अपरोक्षतयैवात्मा समाधावनुभूयते ।  
केवलानन्दमात्रत्वेनैवमत्र न संशयः ॥ ६६७॥  
  
स्वस्वोपाध्यनुरूपेण ब्रह्माद्याः सर्वजन्तवः ।  
उपजीवन्त्यमुष्यैव मात्रामानन्दलक्षणाम् ॥ ६६८॥  
  
आस्वाद्यते यो भक्ष्येषु सुखकृन्मधुरो रसः ।  
स गुडस्यैव नो तेषां माधुर्यं विद्यते क्वचित् ॥ ६६९॥  
  
तद्वद्विषयसान्निध्यादानन्दो यः प्रतीयते ।  
बिम्बानन्दांशविस्फूर्तिरेवासौ न जडात्मनाम् ॥ ६७०॥  
  
यस्य कस्यापि योगेन यत्र कुत्रापि दृश्यते ।  
आनन्दः स परस्यैव ब्रह्मणः स्फूर्तिलक्षणः ॥ ६७१॥  
  
यथा कुवलयोल्लासश्चन्द्रस्यैव प्रसादतः ।  
तथानन्दोदयोऽप्येषां स्फुरणादेव वस्तुनः ॥ ६७२॥  
  
verses 673-702 The non-dual nature of the Atman  
 ॥ ३४ ॥ अद्वितीयत्वम् ॥  
  
सत्त्वं चित्त्वं तथानन्दः स्वरूपं परमात्मनः । तथानन्दस्वरूपं  
निर्गुणस्य गुणायोगाद्गुणास्तु न भवन्ति ते ॥ ६७३॥  
  
विशेषणं तु व्यावृत्त्यै भवेद्द्र्व्यान्तरे सति ।  
परमात्माद्वितीयोऽयं प्रपञ्चस्य मृषात्वतः ॥ ६७४॥  
  
वस्त्वन्तरस्याभावेन न व्यावर्त्यः कदाचन ।  
केवलो निर्गुणश्चेति निर्गुणत्वं निरुच्यते ॥ ६७५॥  
  
श्रुत्यैव न ततस्तेषां गुणत्वमुपपद्यते ।  
उष्णत्वं च प्रकाशश्च यथा वह्नेस्तथात्मनः ॥ ६७६॥  
  
सत्त्वचित्त्वानन्दतादि स्वरूपमिति निश्चितम् ।  
अत एव सजातीयविजातीयादिलक्षणः ॥ ६७७॥  
  
भेदो न विद्यते वस्तुन्यद्वितीये परात्मनि ।  
प्रपञ्चस्यापवादेन विजातीयकृता भिदा ॥ ६७८॥  
  
नेष्यते तत्प्रकारं ते वक्ष्यामि शृणु सादरम् ।  
अहेर्गुणविवर्तस्य गुणमात्रत्ववत् सतः ॥ ६७९॥  
  
विवर्तस्यास्य जगतः सन्मात्रत्वेन दर्शनम् ।  
अपवाद इति प्राहुरद्वैतब्रह्मदर्शिनः ॥ ६८०॥  
  
व्युत्क्रमेण तदुत्पत्तेर्द्रष्टव्यं सूक्ष्मबुद्धिभिः ।  
प्रतीतस्यास्य जगतः सन्मात्रत्वं सुयुक्तिभिः ॥ ६८१॥  
  
चतुर्विधं स्थूलशरीरजातं  
            तद्भोज्यमन्नादि तदाश्रयादि ।  
ब्रह्माण्डमेतत्सकलं स्थविष्ठ-  
            मीक्षेत पञ्चीकृतभूतमात्रम् ॥ ६८२॥  
  
यत्कार्यरूपेण यदीक्ष्यते त-  
            त्तन्मात्रमेवात्र विचार्यमाणे ।  
मृत्कार्यभूतं कलशादि सम्य-  
            ग्विचारितं सन्न मृदो विभिद्यते ॥ ६८३॥  
  
अन्तर्बहिश्चापि मृदेव दृश्यते  
            मृदो न भिन्नं कलशादि किञ्चन ।  
ग्रीवादिमद्यत्कलशं तदित्थं  
            न वाच्यमेतच्च मृदेव नान्यत् ॥ ६८४॥  
  
स्वरूपतस्तत्कलशादिनाम्ना  
            मृदेव मूढैरभिधीयते ततः ।  
नाम्नो हि भेदो न तु वस्तुभेदः  
            प्रदृश्यते तत्र विचार्यमाणे ॥ ६८५॥  
  
तस्माद्धि कार्यं न कदापि भिन्नं  
            स्वकारणादस्ति यतस्ततोऽङ्ग ।  
यद्भौतिकं सर्वमिदं तथैव  
            तद्भूतमात्रं न ततोऽपि भिन्नम् ॥ ६८६॥  
  
तच्चापि पञ्चीकृतभूतजातं  
            शब्दादिभिः स्वस्वगुणैश्च सार्धं  
वपूंषि सूक्ष्माणि च सर्वमेत-  
            द्भवत्यपञ्चीकृतभूतमात्रम् ॥ ६८७॥  
  
तदप्यपञ्चीकृतभूतजातं  
            रजस्तमःसत्त्वगुणैश्च सार्धम् ।  
अव्यक्तमात्रं भवति स्वरूपतः  
            साभासमव्यक्तमिदं स्वयं च ॥ ६८८॥  
  
आधारभूतं यदखण्डमाद्यं  
             शुद्धं परं ब्रह्म सदैकरूपम् ।  
सन्मात्रमेवास्त्यथ नो विकल्पः  
              सतः परं केवलमेव वस्तु ॥ ६८९॥  
  
एकश्चन्द्रः सद्वितीयो यथा स्या-  
              द्दृष्टेर्दोषादेव पुंसस्तथैकम् ।  
ब्रह्मास्त्येतद्बुद्धिदोषेण नाना  
              दोषे नष्टे भाति वस्त्वेकमेव ॥ ६९०॥  
  
रज्जोः स्वरूपाधिगमेन सर्पधी  
              रज्ज्वां विलीना तु यथा तथैव ।  
ब्रह्मावगत्या तु जगत्प्रतीति-  
              स्तत्रैव लीना तु सह भ्रमेण ॥ ६९१॥  
  
भ्रान्योदितद्वैतमतिप्रशान्त्या  
              सदैकमेवास्ति सदाद्वितीयम् ।  
ततो विजातीयकृतोऽत्र भेदो  
              न विद्यते ब्रह्मणि निर्विकल्पे ॥ ६९२॥  
  
यदास्त्युपाधिस्तदभिन्न आत्मा  
              तदा सजातीय इवावभाति ।  
स्वप्नार्थवत्तस्य मृषात्मकत्वा-  
              त्तदप्रतीतौ स्वयमेष आत्मा ।  
ब्रह्मैक्यतामेति पृथङ् न भाति  
              ततः सजातीयकृतो न भेदः ॥ ६९३॥  
  
घटाभावे घटाकाशो महाकाशो यथा तथा ।  
उपाध्यभावे त्वात्मैष स्वयं ब्रह्मैव केवलम् ॥ ६९४॥  
  
पूर्ण एव सदाकाशो घटे सत्यप्यसत्यपि ।  
नित्यपूर्णस्य नभसो विच्छेदः केन सिध्यति ॥ ६९५॥  
  
अच्छिन्नश्छिन्नवद्भाति पामराणां घटादिना ।  
ग्रामक्षेत्राद्यवधिभिर्भिन्नेव वसुधा यथा ॥ ६९६॥  
  
तथैव परमं ब्रह्म महतां च महत्तमम् ।  
परिच्छिन्नमिवाभाति भ्रान्त्या कल्पितवस्तुना ॥ ६९७॥  
  
तस्माद्ब्रह्मात्मनोर्भेदः कल्पितो न तु वास्तवः ।  
अत एव मुहुः श्रुत्याप्येकत्वं प्रतिपाद्यते ॥ ६९८॥  
  
ब्रह्मात्मनोस्तत्त्वमसीत्यद्वयत्वोपपत्तये ।  
प्रत्यक्षादिविरोधेन वाच्ययोर्नोपपद्यते ।  
तत्त्वम्पदार्थयोरैक्यं लक्ष्ययोरेव सिध्यति ॥ ६९९॥  
  
शिष्यः -  
स्यात्तत्त्वम्पदयोः स्वामिनर्थः कतिविधो मतः ।  
पदयोः को नु वाच्यार्थो लक्ष्यार्थ उभयोश्च कः ॥ ७००॥  
  
वाच्यैकत्वविवक्षायां विरोधः कः प्रतीयते ।  
लक्ष्यार्थयोरभिन्नत्वे स कथं विनिवर्तते ॥ ७०१॥  
  
एकत्वकथने का वा लक्षणात्रोररीकृता ।  
एतत्सर्वं करुणया सम्यक्त्वं प्रतिपादय ॥ ७०२॥  
  
verses 703-708 The meaning of the words 'That' and 'Thou'  
 ॥ ३५ ॥ तत्त्वम्पदयोरर्थः ॥  
  
शृणुष्वावहितो विद्वन्नद्य ते फलितं तपः ।  
वाक्यार्थश्रुतिमात्रेण सम्यग्ज्ञानं भविष्यति ॥ ७०३॥  
  
यावन्न तत्त्वम्पदयोरर्थः सम्यग्विचार्यते ।  
तावदेव नृणां बन्धो मृत्युसंसारलक्षणः ॥ ७०४॥  
  
अवस्था सच्चिदानन्दाखण्डैकरसरूपिणी ।  
मोक्षः सिध्यति वाक्यार्थापरोक्षज्ञानतः सताम् ॥ ७०५॥  
  
वाक्यार्थ एव ज्ञातव्यो मुमुक्षोर्भवमुक्तये ।  
तस्मादवहितो भूत्वा शृणु वक्ष्ये समासतः ॥ ७०६॥  
  
अर्था बहुविधाः प्रोक्ता वाक्यानां पण्डितोत्तमैः ।  
वाच्यलक्ष्यादिभेदेन प्रस्तुतं श्रूयतां त्वया ॥ ७०७॥  
  
वाक्ये तत्त्वमसीत्यत्र विद्यते यत्पदत्रयम् ।  
तत्रादौ विद्यमानस्य तत्पदस्य निगद्यते ॥ ७०८॥  
  
verses 709-732 The direct meaning of the word 'That'  
 ॥ ३६ ॥ तत्पदस्य सम्यगर्थः  ॥  
  
शास्त्रार्थकोविदैरर्थो वाच्यो लक्ष्य इति द्विधा ।  
वाच्यार्थं ते प्रवक्ष्यामि पण्डितैर्य उदीरितः ॥ ७०९॥  
  
समष्टिरूपमज्ञानं साभासं सत्त्वबृंहितम् ।  
वियदादिविराडन्तं स्वकार्येण समन्वितम् ॥ ७१०॥  
  
चैतन्यं तदवच्छिन्नं सत्यज्ञानादिलक्षणम् ।  
सर्वज्ञत्वेश्वरत्वान्तर्यामित्वादिगुणैर्युतम् ॥ ७११॥  
  
जगत्स्रष्टृत्वपातृत्वसंहर्तृत्वादिधर्मकम् ।  
सर्वात्मना भासमानं यदमेयं गुणैश्च तत् ॥ ७१२॥  
  
अव्यक्तमपरं ब्रह्म वाच्यार्थ इति कथ्यते ।  
नीलमुत्पलमित्यत्र यथा वाक्यार्थसङ्गतिः ॥ ७१३॥  
  
तथा तत्त्वमसीत्यत्र नास्ति वाक्यार्थसङ्गतिः ।  
पटाद्व्यावर्तते नील उत्पलेन विशेषितः ॥ ७१४॥  
  
शौक्ल्याद्व्यावर्तते नीलेनोत्पलं तु विशेषितम् ।  
इत्थमन्योन्यभेदस्य व्यावर्तकतया तयोः ॥ ७१५॥  
  
विशेषणविशेष्यत्वसंसर्गस्येतरस्य वा ।  
वाक्यार्थत्वे प्रमाणान्तरविरोधो न विद्यते ॥ ७१६॥  
  
अतः सङ्गच्छते सम्यग्वाक्यार्थो बाधवर्जितः ।  
एवं तत्त्वमसीत्यत्र वाक्यार्थो न समञ्जसः ॥ ७१७॥  
  
तदर्थस्य परोक्षत्वादिविशिष्टचितेरपि ।  
त्वमर्थस्यापरोक्षत्वादिविशिष्टचितेरपि ॥ ७१८॥  
  
तथैवान्योन्यभेदस्य व्यावर्तकतया तयोः ।  
विशेषणविशेष्यत्वसंसर्गस्येतरस्य वा ॥ ७१९॥  
  
वाक्यार्थत्वे विरोधोऽस्ति प्रत्यक्षादिकृतस्ततः ।  
सङ्गच्छते न वाक्यार्थस्तद्विरोधं च वच्मि ते ॥ ७२०॥  
  
सर्वेशत्वस्वतन्त्रत्वसर्वज्ञत्वादिभिर्गुणैः ।  
सर्वोत्तमः सत्यकामः सत्यसङ्कल्प ईश्वरः ॥ ७२१॥  
  
तत्पदार्थस्त्वमर्थस्तु किञ्चिज्ज्ञो दुःखजीवनः ।  
संसार्ययं तद्गतिको जीवः प्राकृतलक्षणः ॥ ७२२॥  
  
कथमेकत्वमनयोर्घटते विपरीतयोः ।  
प्रत्यक्षेण विरोधोऽयमुभयोरुपलभ्यते ॥ ७२३॥  
  
विरुद्धधर्माक्रान्तत्वात्परस्परविलक्षणौ ।  
जीवेशौ वह्नितुहिनाविव शब्दार्थतोऽपि च ॥ ७२४॥  
  
प्रत्यक्षादिविरोधः स्यादित्यैक्ये तयोः परित्यक्ते ।  
श्रुतिवचनविरोधो भवति महान्स्मृतिवचनविरोधश्च ॥ ७२५॥  
  
श्रुत्याप्येकत्वमनयोस्तात्पर्येण निगद्यते ।  
मुहुस्तत्त्वमसीत्यस्मादङ्गीकार्यं श्रुतेर्वचः ॥ ७२६॥  
  
वाक्यार्थत्वे विशिष्टस्य संसर्गस्य च वा पुनः ।  
अयथार्थतया सोऽयं वाक्यार्थो न मतः श्रुतेः ॥ ७२७॥  
  
अखण्डैकरसत्वेन वाक्यार्थः श्रुतिसम्मतः ।  
स्थूलसूक्ष्मप्रपञ्चस्य सन्मात्रत्वं पुनः पुनः ॥ ७२८॥  
  
दर्शयित्वा सुषुप्तौ तद्ब्रह्माभिन्नत्वमात्मनः ।  
उपपाद्य सदैकत्वं प्रदर्शयितुमिच्छया ॥ ७२९॥  
  
ऐतदात्म्यमिदं सर्वमित्युक्त्वैव सदात्मनोः । त्युक्तैव  
ब्रवीति श्रुतिरेकत्वं ब्रह्मणोऽद्वैतसिद्धये ॥ ७३०॥  
  
सति प्रपञ्चे जीवे वाऽद्वैतत्वं ब्रह्मणः कुतः ।  
अतस्तयोरखण्डत्वमेकत्वं श्रुतिसम्मतम् ॥ ७३१॥  
  
विरुद्धांशपरित्यागात्प्रत्यक्षादिर्न बाधते ।  
अविरुद्धांशग्रहणान्न श्रुत्यापि विरुध्यते ॥ ७३२॥  
  
verses 733-759 The indirect meaning ascertained  
 ॥ ३७ ॥ वाच्यार्थानुपपत्तिः ॥  
  
लक्षणा ह्युपगन्तव्या ततो वाक्यार्थसिद्धये ।  
वाच्यार्थानुपपत्त्यैव लक्षणाभ्युपगम्यते ॥ ७३३॥  
  
सम्बन्धोऽनुपपत्त्या च लक्षणेति जगुर्बुधाः ।  
गङ्गायां घोष इत्यादौ या जहल्लक्षणा मता ॥ ७३४॥  
  
न सा तत्त्वमसीत्यत्र वाक्य एषा प्रवर्तते ।  
गङ्गाया अपि घोषस्याधाराधेयत्वलक्षणः ॥ ७३५॥  
  
सर्वो विरुद्धो वाक्यार्थस्तत्र प्रत्यक्षतस्ततः ।  
गङ्गासम्बन्धवत्तीरे लक्षणा सम्प्रवर्तते ॥ ७३६॥  
  
तथा तत्त्वमसीत्यत्र चैतन्यैकत्वलक्षणे ।  
विवक्षिते तु वाक्यार्थेऽपरोक्षत्वादिलक्षणः ॥ ७३७॥  
  
विरुध्यते भागमात्रो न तु सर्वो विरुध्यते ।  
तस्माज्जहल्लक्षणायाः प्रवृत्तिर्नात्र युज्यते ॥ ७३८॥  
  
वाच्यार्थस्य तु सर्वस्य त्यागे न फलमीक्ष्यते ।  
नालिकेरफलस्येव कठिनत्वधिया नृणाम् ॥ ७३९॥  
  
गङ्गापदं यथा स्वार्थं त्यक्त्वा लक्षयते तटम् ।  
तत्पदं त्वम्पदं वापि त्यक्त्वा स्वार्थं यथाखिलम् ॥ ७४०॥  
  
त्वमर्थं वा त्वदर्थं वा यदि लक्षयति स्वयम् ।  
तदा जहल्लक्षणायाः प्रवृत्तिरुपपद्यते ॥ ७४१॥  
  
न शङ्कनीयमित्यार्यैर्ज्ञातार्थे न हि लक्षणा ।  
तत्पदं त्वम्पदं वापि श्रूयते च प्रतीयते ॥ ७४२॥  
  
तदर्थश्च कथं तत्र सम्प्रवर्तेत लक्षणा ।  
अत्र शोणो धावतीति वाक्यवन्न प्रवर्तते ॥ ७४३॥  
  
अजहल्लक्षणा वापि सा जहल्लक्षणा यथा ।  
गुणस्य गमनं लोके विरुद्धं द्रव्यमन्तरा ॥ ७४४॥  
  
अतस्तमपरित्यज्य तद्गुणाश्रयलक्षणः ।  
लक्ष्यादिर्लक्ष्यते तत्र लक्षणासौ प्रवर्तते ॥ ७४५॥  
  
वाक्ये तत्त्वमसीत्यत्र ब्रह्मात्मैकत्वबोधके ।  
परोक्षत्वापरोक्षत्वादिविशिष्टचितोर्द्वयोः ॥ ७४६॥  
  
एकत्वरूपवाक्यार्थो विरुद्धांशाविवर्जनात् ।  
न सिध्यति यतस्तस्मान्नाजहल्लक्षणा मता ॥ ७४७॥  
  
तत्पदं त्वम्पदं चापि स्वकीयार्थविरोधिनम् ।  
अंशं सम्यक्परित्यज्य स्वाविरुद्धांशसंयुतम् ॥ ७४८॥  
  
त्वमर्थं वा त्वदर्थं वा सम्यग्लक्षयतः स्वयम् ।  
भागलक्षणया साध्यं किमस्तीति न शङ्क्यताम् ॥ ७४९॥  
  
अविरुद्धं पदार्थान्तरांशं स्वांशं च तत्कथम् ।  
एकं पदं लक्षणया संलक्षयितुमर्हति ॥ ७५०॥  
  
पदान्तरेण सिद्धायां पदार्थप्रमितौ स्वतः ।  
तदर्थप्रत्ययापेक्षा पुनर्लक्षणया कुतः ॥ ७५१॥  
  
तस्मात्तत्त्वमसीत्यत्र लक्षणा भागलक्षणा ।  
वाक्यार्थस्य त्वखण्डैकरसतासिद्धये मता ॥ ७५२॥  
  
भागं विरुद्धं सन्त्यज्याविरोधो लक्ष्यते यया ।  
सा भागलक्षणेत्याहुर्लक्षणज्ञा विचक्षणाः ॥ ७५३॥  
  
सोऽयं देवदत्त इति वाक्यं वाक्यार्थ एव वा ।  
देवदत्तैक्यरूपस्ववाक्यार्थानवबोधकम् ॥ ७५४॥  
  
देशकालादिवैशिष्ट्यं विरुद्धांशं निरस्य च ।  
अविरुद्धं देवदत्तदेहमात्रं स्वलक्षणम् ॥ ७५५॥  
  
भागलक्षणया सम्यग्लक्षयत्यनया यथा ।  
तथा तत्त्वमसीत्यत्र वाक्यं वाक्यार्थ एव वा ॥ ७५६॥  
  
परोक्षत्वापरोक्षत्वादिविशिष्टचितोर्द्वयोः ।  
एकत्वरूपवाक्यार्थविरुद्धांशमुपस्थितम् ॥ ७५७॥  
  
परोक्षत्वापरोक्षत्वसर्वज्ञत्वादिलक्षणम् ।  
बुद्ध्यादिस्थूलपर्यन्तमाविद्यकमनात्मकम् ॥ ७५८॥  
  
परित्यज्याविरुद्धांशं शुद्धचैतन्यलक्षणम् ।  
वस्तु केवलसन्मात्रं निर्विकल्पं निरञ्जनम् ॥ ७५९॥  
  
verses 760-794 The unified meaning  
 ॥ ३८ ॥ अर्थसमन्वयः ॥  
  
लक्षयत्यनया सम्यग्भागलक्षणया ततः ।  
सर्वोपाधिविनिर्मुक्तं सच्चिदानन्दमद्वयम् ॥ ७६०॥  
  
निर्विशेषं निराभासमतादृशमनीदृशम् ।  
अनिर्देश्यमनाद्यन्तमनन्तं शान्तमच्युतम् ।  
अप्रतर्क्यमविज्ञेयं निर्गुणं ब्रह्म शिष्यते ॥ ७६१॥  
  
उपाधिवैशिष्ट्यकृतो विरोधो  
            ब्रह्मात्मनोरेकतयाधिगत्याम् ।  
उपाधिवैशिष्ट्य उदस्यमाने  
            न कश्चिदप्यस्ति विरोध एतयोः ॥ ७६२॥  
  
तयोरुपाधिश्च विशिष्टता च  
            तद्धर्मभाक्त्वं च विलक्षणत्वम् ।  
भ्रान्त्या कृतं सर्वमिदं मृषैव  
            स्वप्नार्थवज्जाग्रति नैव सत्यम् ॥ ७६३॥  
  
निद्रासूतशरीरधर्मसुखदुःखादिप्रपञ्चोऽपि वा  
        जीवेशादिभिदापि वा न च ऋतं कर्तुं क्वचिच्छक्यते ।  
मायाकल्पितदेशकालजगदीशादिभ्रमस्तादृशः  
        को भेदोऽस्त्यनयोर्द्वयोस्तु कतमः सत्योऽन्यतः को भवेत् ॥ ७६४॥  
  
न स्वप्नजागरणयोरुभयोर्विशेषः  
             सन्दृश्यते क्वचिदपि भ्रमजैर्विकल्पैः ।  
यद्द्रष्टृदर्शनमुखैरत एव मिथ्या  
             स्वप्नो यथा ननु तथैव हि जागरोऽपि ॥ ७६५॥  
  
अविद्याकार्यतस्तुल्यौ द्वावपि स्वप्नजागरौ ।  
द्रष्टृदर्शनदृश्यादिकल्पनोभयतः समा ॥ ७६६॥  
  
अभाव उभयोः सुप्तौ सर्वैरप्यनुभूयते ।  
न कश्चिदनयोर्भेदस्तस्मान्मिथ्यात्वमर्हतः ॥ ७६७॥  
  
भ्रान्त्या ब्रह्मणि भेदोऽयं सजातीयादिलक्षणः ।  
कालत्रयेऽपि हे विद्वन् वस्तुतो नैव कश्चन ॥ ७६८॥  
  
यत्र नान्यत्पश्यतीति श्रुतिर्द्वैतं निषेधति ।  
कल्पितस्य भ्रमाद्भूम्नि मिथ्यात्वावगमाय तत् ॥ ७६९॥  
  
यतस्ततो ब्रह्म सदाद्वितीयं  
             विकल्पशून्यं निरुपाधि निर्मलम् ।  
निरन्तरानन्दघनं निरीहं  
             निरास्पदं केवलमेकमेव ॥ ७७०॥  
  
नैवास्ति काचन भिदा न गुणप्रतीति-  
             र्नो वाक्प्रवृत्तिरपि वा न मनःप्रवृत्तिः ।  
यत्केवलं परमशान्तमनन्तमाद्य-  
             मानन्दमात्रमवभाति सदद्वितीयम् ॥ ७७१॥  
  
यदिदं परमं सत्यं तत्त्वं सच्चित्सुखात्मकम् ।  
अजरामरणं नित्यं सत्यमेतद्वचो मम ॥ ७७२॥  
  
न हि त्वं देहोऽसावसुरपि च वाप्यक्षनिकरो  
              मनो वा बुद्धिर्वा क्वचिदपि तथाहङ्कृतिरपि ।  
न चैषां सङ्घातस्त्वमु भवति विद्वन् शृणु परं  
              यदेतेषां साक्षी स्फुरणममलं तत्त्वमसि हि ॥ ७७३॥  
  
यज्जायते वस्तु तदेव वर्धते  
              तदेव मृत्युं समुपैति काले ।  
जन्मैव ते नास्ति तथैव मृत्यु-  
              र्नास्त्येव नित्यस्य विभोरजस्य ॥ ७७४॥  
  
य एष देहो जनितः स एव  
              समेधते नश्यति कर्मयोगात् ।  
त्वमेतदीयास्वखिलास्ववस्था-  
              स्ववस्थितः साक्ष्यसि बोधमात्रः ॥ ७७५॥  
  
यत्स्वप्रकाशमखिलात्मकमासुषुप्ते-  
              रेकात्मनाहमहमित्यवभाति नित्यम् ।  
बुद्धेः समस्तविकृतेरविकारि बोद्धृ  
              यद्ब्रह्म तत्त्वमसि केवलबोधमात्रम् ॥ ७७६॥  
  
स्वात्मन्यनस्तमयसंविदि कल्पितस्य  
              व्योमादिसर्वजगतः प्रददाति सत्ताम् ।  
स्फूर्तिं स्वकीयमहसा वितनोति साक्षात्  
              यद्ब्रह्म तत्त्वमसि केवलबोधमात्रम् ॥ ७७७॥  
  
सम्यक्समाधिनिरतैर्विमलान्तरङ्गे  
              साक्षादवेक्ष्य निजतत्त्वमपारसौख्यम् ।  
सन्तुष्यते परमहंसकुलैरजस्रं  
              यद्ब्रह्म तत्त्वमसि केवलबोधमात्रम् ॥ ७७८॥  
  
अन्तर्बहिः स्वयमखण्डितमेकरूप-  
              मारोपितार्थवदुदञ्चति मूढबुद्धेः ।  
मृत्स्नादिवद्विगतविक्रियमात्मवेद्यं  
              यद्ब्रह्म तत्त्वमसि केवलबोधमात्रम् ॥ ७७९॥  
  
श्रुत्युक्तमव्ययमनन्तमनादिमध्य-  
              मव्यक्तमक्षरमनाश्रयमप्रमेयम् ।  
आनन्दसद्घनमनामयमद्वितीयं  
              यद्ब्रह्म तत्त्वमसि केवलबोधमात्रम् ॥ ७८०॥  
  
शरीरतद्योगतदीयधर्मा-  
              द्यारोपणं भ्रान्तिवशात्त्वयीदम् ।  
न वस्तुतः किञ्चिदतस्त्वजस्त्वं  
              मृत्योर्भयं क्वास्ति तवासि पूर्णः ॥ ७८१॥  
  
यद्यद्दृष्टं भ्रान्तिमत्या स्वदृष्ट्या  
              तत्तत्सम्यग्वस्तुदृष्ट्या त्वमेव ।  
त्वत्तो नान्यद्वस्तु किञ्चित्तु लोके  
              कस्माद्भीतिस्ते भवेदद्वयस्य ॥ ७८२॥  
  
पश्यतस्त्वहमेवेदं सर्वमित्यात्मनाखिलम् ।  
भयं स्याद्विदुषः कस्मात्स्वस्मान्न भयमिष्यते ॥ ७८३॥  
  
तस्मात्त्वमभयं नित्यं केवलानन्दलक्षणम् ।  
निष्कलं निष्क्रियं शान्तं ब्रह्मैवासि सदाद्वयम् ॥ ७८४॥  
  
ज्ञातृज्ञानज्ञेयविहीनं ज्ञातुरभिन्नं ज्ञानमखण्डम् ।  
ज्ञेयाज्ञेयत्वादिविमुक्तं शुद्धं बुद्धं तत्त्वमसि त्वम् ॥ ७८५॥  
  
अन्तःप्रज्ञत्वादिविकल्पैरस्पृष्टं यत्तद्दृशिमात्रम् ।  
सत्तामात्रं समरसमेकं शुद्धं बुद्धं तत्त्वमसि त्वम् ॥ ७८६॥  
  
सर्वाकारं सर्वमसर्वं सर्वनिषेधावधिभूतं यत् ।  
सत्यं शाश्वतमेकमनन्तं शुद्धं बुद्धं तत्त्वमसि त्वम् ॥ ७८७॥  
  
नित्यानन्दाखण्डैकरसं निष्कलमक्रियमस्तविकारम् ।  
प्रत्यगभिन्नं परमव्यक्तं शुद्धं बुद्धं तत्त्वमसि त्वम् ॥ ७८८॥  
  
त्वं प्रत्यस्ताशेषविशेषं व्योमेवान्तर्बहिरपि पूर्णम् ।  
ब्रह्मानन्दं परमद्वैतं शुद्धं बुद्धं तत्त्वमसि त्वम् ॥ ७८९॥  
  
ब्रह्मैवाहमहं ब्रह्म निर्गुणं निर्विकल्पकम् ।  
इत्येवाखण्डया वृत्त्या तिष्ठ ब्रह्मणि निष्क्रिये ॥ ७९०॥  
  
अखण्डामेवैतां घटितपरमानन्दलहरीं  
             परिध्वस्तद्वैतप्रमितिममलां वृत्तिमनिशम् ।  
अमुञ्चानः स्वात्मन्यनुपमसुखे ब्रह्मणि परे  
             रमस्व प्रारब्धं क्षपय सुखवृत्त्या त्वमनया ॥ ७९१॥  
  
ब्रह्मानन्दरसास्वादतत्परेणैव चेतसा ।  
समाधिनिष्ठितो भूत्वा तिष्ठ विद्वन्सदा मुने ॥ ७९२॥  
  
शिष्यः  -  
अखण्डाख्या वृत्तिरेषा वाक्यार्थश्रुतिमात्रतः ।  
श्रोतुः सञ्जायते किं वा क्रियान्तरमपेक्षते ॥ ७९३॥  
  
समाधिः कः कतिविधस्तत्सिद्धेः किमु साधनम् ।  
समाधेरन्तरायाः के सर्वमेतन्निरूप्यताम् ॥ ७९४॥  
  
verses 795-818 The fitness of the aspirant  
 ॥ ३९ ॥ अधिकारः ॥  
  
श्रीगुरुः  -  
मुख्यगौणादिभेदेन विद्यन्तेऽत्राधिकारिणः ।  
तेषां प्रज्ञानुसारेणाखण्डा वृत्तिरुदेष्यति ॥ ७९५॥ उदेष्यते  
श्रद्धाभक्तिपुरःसरेण विहितेनैवेश्वरं कर्मणा  
            सन्तोष्यार्जिततत्प्रसादमहिमा जन्मान्तरेष्वेव यः ।  
नित्यानित्यविवेकतीव्रविरतिन्यासादिभिः साधनै-  
            र्युक्तः सः श्रवणे सतामभिमतो मुख्याधिकारि द्विजः ॥ ७९६॥  
  
अध्यारोपापवादक्रममनुसरता देशिकेनात्र वेत्रा  
            वाक्यार्थे बोध्यमाने सति सपदि सतः शुद्धबुद्धेरमुष्य ।  
नित्यानन्दाद्वितीयं निरुपमममलं यत्परं तत्त्वमेकं  
            तद्ब्रह्मैवाहमस्मीत्युदयति परमाखण्डताकारवृत्तिः ॥ ७९७॥  
  
अखण्डाकारवृत्तिः सा चिदाभाससमन्विता ।  
आत्माभिन्नं परं ब्रह्म विषयीकृत्य केवलम् ॥ ७९८॥  
  
बाधते तद्गताज्ञानं यदावरणलक्षणम् ।  
अखण्डाकारया वृत्त्या त्वज्ञाने बाधिते सति ॥ ७९९॥  
  
तत्कार्यं सकलं तेन समं भवति बाधितम् ।  
तन्तुदाहे तु तत्कार्यपटदाहो यथा तथा ॥ ८००॥  
  
तस्य कार्यतया चित्तवृत्तिर्भवति बाधिता ।  
उपप्रभा यथा सूर्यं प्रकाशयितुमक्षमा ॥ ८०१॥  
  
तद्वदेव चिदाभासचैतन्यं वृत्तिसंस्थितम् ।  
स्वप्रकाशं परं ब्रह्म प्रकाशयितुमक्षमम् ॥ ८०२॥  
  
प्रचण्डातपमध्यस्थदीपवन्नष्टदीधितिः ।  
तत्तेजसाभिभूतं सल्लीनोपाधितया ततः ॥ ८०३॥  
  
बिम्बभूतपरब्रह्ममात्रं भवति केवलम् ।  
यथापनीते त्वादर्शे प्रतिबिम्बमुखं स्वयम् ॥ ८०४॥  
  
मुखमात्रं भवेत्तद्वदेतच्चोपाधिसङ्क्षयात् ।  
घटाज्ञाने यथा वृत्त्या व्याप्तया बाधिते सति ॥ ८०५,,  
घटं विस्फुरयत्येषः चिदाभास स्वतेजसा ।  
न तथा स्वप्रभे ब्रह्मण्याभास उपयुज्यते ॥ ८०६॥  
  
अत एव मतं वृत्तिव्याप्यत्वं वस्तुनः सताम् ।  
न फलव्याप्यता तेन न विरोधः परस्परम् ॥ ८०७॥  
  
श्रुत्योदितस्ततो ब्रह्म ज्ञेयं बुद्ध्यैव सूक्ष्मया ।  
प्रज्ञामान्द्यं भवेद्येषां तेषां न श्रुतिमात्रतः ॥ ८०८॥  
  
स्यादखण्डाकारवृत्तिर्विना तु मननादिना ।  
श्रवणान्मननाद्ध्यानात्तात्पर्येण निरन्तरम् ॥ ८०९॥  
  
बुद्धेः सूक्ष्मत्वमायाति ततो वस्तूपलभ्यते ।  
मन्दप्रज्ञावतां तस्मात्करणीयं पुनः पुनः ॥ ८१०॥  
  
श्रवणं मननं ध्यानं सम्यग्वस्तूपलब्धये ।  
सर्ववेदान्तवाक्यानां षड्भिर्लिङ्गैः सदद्वये ॥ ८११॥  
  
परे ब्रह्मणि तात्पर्यनिश्चयं श्रवणं विदुः ।  
श्रुतस्यैवाद्वितीयस्य वस्तुनः प्रत्यगात्मनः ॥ ८१२॥  
  
वेदान्तवाक्यानुगुणयुक्तिभिस्त्वनुचिन्तनम् ।  
मननं तच्छ्रुतार्थस्य साक्षात्करणकारणम् ॥ ८१३॥  
  
विजातीयशरीरादिप्रत्ययत्यागपूर्वकम् ।  
सजातीयात्मवृत्तीनां प्रवाहकरणं यथा ॥ ८१४॥  
  
तैलधारावदच्छिन्नवृत्त्या तद्ध्यानमिष्यते ।  
तावत्कालं प्रयत्नेन कर्तव्यं श्रवणं सदा ॥ ८१५॥  
  
प्रमाणसंशयो यावत्स्वबुद्धेर्न निवर्तते ।  
प्रमेयसंशयो यावत्तावत्तु श्रुतियुक्तिभिः ॥ ८१६॥  
  
आत्मयातार्थ्यनिश्चित्त्यै कर्तव्यं मननं मुहुः ।  
विपरीतात्मधीर्यावन्न विनश्यति चेतसि ।  
तावन्निरन्तरं ध्यानं कर्तव्यं मोक्षमिच्छता ॥ ८१७॥  
  
यावन्न तर्केण निरासितोऽपि  
         दृश्यप्रपञ्चस्त्वपरोक्षबोधात् ।  
विलीयते तावदमुष्य भिक्षो-  
         र्ध्यानादि सम्यक्करणीयमेव ॥ ८१८॥  
  
verses 819-826 Samadhi, absolute and relative  
 ॥ ४० ॥ सविकल्पः-निर्विकल्पः समाधिः ॥  
  
सविकल्पो निर्विकल्प इति द्वेधा निगद्यते ।  
समाधिः सविकल्पस्य लक्षणं वच्मि तच्छृणु ॥ ८१९॥  
  
ज्ञात्राद्यविलयेनैव ज्ञेये ब्रह्मणि केवले ।  
तदाकाराकारितया चित्तवृत्तेरवस्थितिः ॥ ८२०॥  
  
सद्भिः स एव विज्ञेयः समाधिः सविकल्पकः ।  
मृद एवावभानेऽपि मृण्मयद्विपभानवत् ॥ ८२१॥  
  
सन्मात्रवस्तुभानेऽपि त्रिपुटी भाति सन्मयी ।  
समाधिरत एवायं सविकल्प इतीर्यते ॥ ८२२॥  
  
ज्ञात्रादिभावमुत्सृज्य ज्ञेयमात्रस्थितिर्दृढा ।  
मनसो निर्विकल्पः स्यात्समाधिर्योगसञ्ज्ञितः ॥ ८२३॥  
  
जले निक्षिप्तलवणं जलमात्रतया स्थितम् ।  
पृथङ् न भाति किं त्वम्भ एकमेवावभासते ॥ ८२४॥  
  
यथा तथैव सा वृत्तिर्ब्रह्ममात्रतया स्थिता ।  
पृथङ् न भाति ब्रह्मैवाद्वितीयमवभासते ॥ ८२५॥  
  
ज्ञात्रादिकल्पनाभावान्मतोऽयं निर्विकल्पकः ।  
वृत्तेः सद्भावबाधाभ्यामुभयोर्भेद इष्यते ॥ ८२६॥  
  
verses 827-865 The internal nature of samadhi  
 ॥ ४१ ॥ समाधिलक्षणम् ॥  
  
समाधिसुप्त्योर्ध्यानं चाज्ञानं सुप्त्यां तु नेष्यते ।  
सविकल्पो निर्विकल्पः समाधी द्वाविमौ हृदि ॥ ८२७॥  
  
मुमुक्षोर्यत्नतः कार्यौ विपरीतनिवृत्तये ।  
कृतेऽस्मिन्विपरीताया भावनाया निवर्तनम् ॥ ८२८॥  
  
ज्ञानस्याप्रतिबद्धत्त्वं सदानन्दश्च सिध्यति ।  
दृश्यानुविद्धः शब्दानुविद्धश्चेति द्विधा मतः ॥ ८२९॥  
  
सविकल्पस्तयोर्यत्तल्लक्षणं वच्मि तच्छृणु ।  
कामादिप्रत्ययैर्दृश्यैः संसर्गो यत्र दृश्यते ॥ ८३०॥  
  
सोऽयं दृश्यानुविद्धः स्यात्समाधिः सविकल्पकः ।  
अहम्ममेदमित्यादिकामक्रोधादिवृत्तयः ॥ ८३१॥  
  
दृश्यन्ते येन सन्द्रष्ट्रा दृश्याः स्युरहमादयः ।  
कामादिसर्ववृत्तीनां द्रष्टारमविकारिणम् ॥ ८३२॥  
  
साक्षिणं स्वं विजानीयाद्यस्ताः पश्यति निष्क्रियः ।  
कामादीनामहं साक्षी दृश्यन्ते ते मया यतः ॥ ८३३॥  
  
इति साक्षितयात्मानं जानात्यात्मनि साक्षिणम् ।  
दृश्यं कामादि सकलं स्वात्मन्येव विलापयेत् ॥ ८३४॥  
  
नाहं देहो नाप्यसुर्नाक्षवर्गो  
          नाहङ्कारो नो मनो नापि बुद्धिः ।  
अन्तस्तेषां चापि तद्विक्रियाणां  
          साक्षी नित्यः प्रत्यगेवाहमस्मि ॥ ८३५॥  
  
वाचः साक्षी प्राणवृत्तेश्च साक्षी  
          बुद्धेः साक्षी बुद्धिवृत्तेश्च साक्षी ।  
चक्षुःश्रोत्रादीन्द्रियाणां च साक्षी  
          साक्षी नित्यः प्रत्यगेवाहमस्मि ॥ ८३६॥  
  
नाहं स्थूलो नापि सूक्ष्मो न दीर्घो  
          नाहं बालो नो युवा नापि वृद्धः ।  
नाहं काणो नापि मूको न षण्डः  
          साक्षी नित्यः प्रत्यगेवाहमस्मि ॥ ८३७॥  
  
नास्म्यागन्ता नापि गन्ता न हन्ता  
          नाहं कर्ता न प्रयोक्ता न वक्ता ।  
नाहं भोक्ता नो सुखी नैव दुःखी  
          साक्षी नित्यः प्रत्यगेवाहमस्मि ॥ ८३८॥  
  
नाहं योगी नो वियोगी न रागी  
          नाहं क्रोधी नैव कामी न लोभी ।  
नाहं बद्धो नापि युक्तो न मुक्तः  
          साक्षी नित्यः प्रत्यगेवाहमस्मि ॥ ८३९॥  
  
नान्तःप्रज्ञो नो बहिःप्रज्ञको वा  
           नैव प्रज्ञो नापि चाप्रज्ञ एषः ।  
नाहं श्रोता नापि मन्ता न बोद्धा  
           साक्षी नित्यः प्रत्यगेवाहमस्मि ॥ ८४०॥  
  
न मेऽस्ति देहेन्द्रियबुद्धियोगो  
           न पुण्यलेशोऽपि न पापलेशः ।  
क्षुधापिपासादिषडूर्मिदूरः  
           सदा विमुक्तोऽस्मि चिदेव केवलः ॥ ८४१॥  
  
अपाणिपादोऽहमवागचक्षु-  
           रप्राण एवास्म्यमना ह्यबुद्धिः ।  
व्योमेव पूर्णोऽस्मि विनिर्मलोऽस्मि  
           सदैकरूपोऽस्मि चिदेव केवलः ॥ ८४२॥  
  
इति स्वमात्मानमवेक्षमाणः  
           प्रतीतदृश्यं प्रविलापयन्सदा ।  
जहाति विद्वान्विपरीतभावं  
           स्वाभाविकं भ्रान्तिवशात्प्रतीतम् ॥ ८४३॥  
  
विपरीतात्मतास्फूर्तिरेव मुक्तिरितीर्यते ।  
सदा समाहितस्यैव सैषा सिध्यति नान्यथा ॥ ८४४॥  
  
न वेषभाषाभिरमुष्य मुक्ति-  
            र्या केवलाखण्डचिदात्मना स्थितिः ।  
तत्सिद्धये स्वात्मनि सर्वदा स्थितो  
            जह्यादहन्तां ममतामुपाधौ ॥ ८४५॥  
  
स्वात्मतत्त्वं समालम्ब्य कुर्यात्प्रकृतिनाशनम् ।  
तेनैव मुक्तो भवति नान्यथा कर्मकोटिभिः ॥ ८४६॥  
  
ज्ञात्वा देवं सर्वपाशापहानिः  
            क्षीणैः क्लेशैर्जन्ममृत्युप्रहाणिः ।  
इत्येवैषा वैदिकी वाग्ब्रवीति  
            क्लेशक्षत्यां जन्ममृत्युप्रहाणिम् ॥ ८४७॥  
  
भूयो जन्माद्यप्रसक्तिर्विमुक्तिः  
            क्लेशक्षत्यां भाति जन्माद्यभावः ।  
क्लेशक्षत्या हेतुरात्मैकनिष्ठा  
            तस्मात्कार्या ह्यात्मनिष्ठा मुमुक्षोः ॥ ८४८॥  
  
क्लेशाः स्युर्वासना एव जन्तोर्जन्मादिकारणम् ।  
ज्ञाननिष्ठाग्निना दाहे तासां नो जन्महेतुता ॥ ८४९॥  
  
बीजान्यग्निप्रदग्धानि न रोहन्ति यथा पुनः ।  
ज्ञानदग्धैस्तथा क्लेशैर्नात्मा सम्पद्यते पुनः ॥ ८५०॥  
  
तस्मान्मुमुक्षोः कर्तव्या ज्ञाननिष्ठा प्रयत्नतः ।  
निःशेषवासनाक्षत्यै विपरीतनिवृत्तये ॥ ८५१॥  
  
ज्ञाननिष्ठातत्परस्य नैव कर्मोपयुज्यते ।  
कर्मणो ज्ञाननिष्ठाया न सिध्यति सहस्थितिः ॥ ८५२॥ न कदापि सह स्थितिः  
  
परस्परविरुद्धत्वात्तयोर्भिन्नस्वभावयोः ।  
कर्तृत्वभावनापूर्वं कर्म ज्ञानं विलक्षणम् ॥ ८५३॥  
  
देहात्मबुद्धेर्विच्छित्त्यै ज्ञानं कर्म विवृद्धये ।  
अज्ञानमूलकं कर्म ज्ञानं तूभयनाशकम् ॥ ८५४॥  
  
ज्ञानेन कर्मणो योगः कथं सिध्यति वैरिणा ।  
सहयोगो न घटते यथा तिमिरतेजसोः ॥ ८५५॥  
  
निमेषोन्मेषयोर्वापि तथैव ज्ञानकर्मणोः ।  
प्रतीचीं पश्यतः पुंसः कुतः प्राचीविलोकनम् । पुंसां  
प्रत्यक्प्रवणचित्तस्य कुतः कर्मणि योग्यता ॥ ८५६॥  
  
ज्ञानैकनिष्ठानिरतस्य भिक्षो-  
            र्नैवावकाशोऽस्ति हि कर्मतन्त्रे ।  
तदेव कर्मास्य तदेव सन्ध्या  
            तदेव सर्वं न ततोऽन्यदस्ति ॥ ८५७॥  
  
बुद्धिकल्पितमालिन्यक्षालनं स्नानमात्मनः ।  
तेनैव शुद्धिरेतस्य न मृदा न जलेन च ॥ ८५८॥  
  
स्वस्वरूपे मनःस्थानमनुष्ठानं तदिष्यते ।  
करणत्रयसाध्यं यत्तन्मृषा तदसत्यतः ॥ ८५९॥  
  
विनिषिध्याखिलं दृश्यं स्वस्वरूपेण या स्थितिः ।  
सा सन्ध्या तदनुष्ठानं तद्दानं तद्धि भोजनम् ॥ ८६०॥  
  
विज्ञातपरमार्थानां शुद्धसत्त्वात्मनां सताम् ।  
यतीनां किमनुष्ठानं स्वानुसन्धिं विनापरम् ॥ ८६१॥  
  
तस्मात्क्रियान्तरं त्यक्त्वा ज्ञाननिष्ठापरो यतिः ।  
सदात्मनिष्ठया तिष्ठेन्निश्चलस्तत्परायणः ॥ ८६२॥  
  
कर्तव्यं स्वोचितं कर्म योगमारोढुमिच्छता ।  
आरोहणं कुर्वतस्तु कर्म नारोहणं मतम् ॥ ८६३॥  
  
योगं समारोहति यो मुमुक्षुः  
           क्रियान्तरं तस्य न युक्तमीषत् ।  
क्रियान्तरासक्तमनाः पतत्यसौ  
           तालद्रुमारोहणकर्तृवद्ध्रुवम् ॥ ८६४॥  
  
योगारूढस्य सिद्धस्य कृतकृत्यस्य धीमतः ।  
नास्त्येव हि बहिर्दृष्टिः का कथा तत्र कर्मणाम् ।  
दृश्यानुविद्धः कथितः समाधिः सविकल्पकः ॥ ८६५॥  
  
verses 866-898 Deep concentration blended with the sruti  
 ॥ ४२ ॥ श्रुत्यवगम्यं तथ्यम् ॥  
  
शुद्धोऽहं बुद्धोऽहं प्रत्यग्रूपेण नित्यसिद्धोऽहम् ।  
शान्तोऽहमनन्तोऽहं सततपरानन्दसिन्धुरेवाहम् ॥ ८६६॥  
  
आद्योऽहमनाद्योऽहं वाङ्मनसासाध्यवस्तुमात्रोऽहम् ।  
निगमवचोवेद्योऽहमनवद्याखण्डबोधरूपोऽहम् ॥ ८६७॥  
  
विदिताविदितान्योऽहं मायातत्कार्यलेशशून्योऽहम् ।  
केवलदृगात्मकोऽहं संविन्मात्रः सकृद्विभातोऽहम् ॥ ८६८॥  
  
अपरोऽहमनपरोऽहं बहिरन्तश्चापि पूर्ण एवाहम् ।  
अजरोऽहमक्षरोऽहं नित्यानन्दोऽहमद्वितीयोऽहम् ॥ ८६९॥  
  
प्रत्यगभिन्नमखण्डं सत्यज्ञानादिलक्षणं शुद्धम् ।  
श्रुत्यवगम्यं तथ्यं ब्रह्मैवाहं परं ज्योतिः ॥ ८७०॥  
  
एवं सन्मात्रगाहिन्या वृत्त्या तन्मात्रगाहकैः ।  
शब्दैः समर्पितं वस्तु भावयेन्निश्चलो यतिः ॥ ८७१॥  
  
कामादिदृश्यप्रविलापपूर्वकं  
            शुद्धोऽहमित्यादिकशब्दमिश्रः ।  
दृश्येव निष्ठस्य य एष भावः  
            शब्दानुविद्धः कथितः समाधिः ॥ ८७२॥  
  
दृश्यस्यापि च साक्षित्वसमुल्लेखस्य चात्मनि । साक्षित्वात्समुल्लेखनमात्मनि  
निवर्तकमनोवस्था निर्विकल्प इतीर्यते ॥ ८७३॥  
  
सविकल्पसमाधिं यो दीर्घकालं निरन्तरम् ।  
सत्कारपूर्वकं कुर्यान्निर्विकल्पोऽस्य सिध्यति ॥ ८७४॥  
  
निर्विकल्पकसमाधिनिष्ठया  
             तिष्ठतो भवति नित्यता ध्रुवम् ।  
उद्भवाद्यपगतिर्निरर्गला  
             नित्यनिश्चलनिरन्तनिर्वृतिः ॥ ८७५॥  
  
विद्वानहमिदमिति वा किञ्चि-  
             द्बाह्याभ्यन्तरवेदनशून्यः ।  
स्वानन्दामृतसिन्धुनिमग्न-  
             स्तूष्णीमास्ते कश्चिदनन्यः ॥ ८७६॥  
  
निर्विकल्पं परं ब्रह्म यत्तस्मिन्नेव निष्ठिताः ।  
एते धन्या एव मुक्ता जीवन्तोऽपि बहिर्दृशाम् ॥ ८७७॥  
  
यथा समाधित्रितयं यत्नेन क्रियते हृदि ।  
तथैव बाह्यदेशेऽपि कार्यं द्वैतनिवृत्तये ॥ ८७८॥  
  
तत्प्रकारं प्रवक्ष्यामि निशामय समासतः ।  
अधिष्ठानं परं ब्रह्म सच्चिदानन्दलक्षणम् ॥ ८७९॥  
  
तत्राध्यस्तमिदं भाति नामरूपात्मकं जगत् ।  
सत्त्वं चित्त्वं तथानन्दरूपं यद्ब्रह्मणस्त्रयम् ॥ ८८०॥  
  
अध्यस्तजगतो रूपं नामरूपमिदं द्वयम् ।  
एतानि सच्चिन्दानन्दनामरूपाणि पञ्च च ॥ ८८१॥  
  
एकीकृत्योच्यते मूर्खैरिदं विश्वमिति भ्रमात् ।  
शैत्यं श्वेतं रसं द्राव्यं तरङ्ग इति नाम च ॥ ८८२॥  
  
एकीकृत्य तरङ्गोऽयमिति निर्दिश्यते यथा ।  
आरोपिते नामरूपे उपेक्ष्य ब्रह्मणः सतः ॥ ८८३॥  
  
स्वरूपमात्रग्रहणं समाधिर्बाह्य आदिमः ।  
सच्चिदानन्दरूपस्य सकाशाद्ब्रह्मणो यतिः ॥ ८८४॥  
  
नामरूपे पृथक्कृत्वा ब्रह्मण्येव विलापयन् ।  
अधिष्ठानं परं ब्रह्म सच्चिदानन्दमद्वयम् ।  
यत्तदेवाहमित्येव निश्चितात्मा भवेद्ध्रुवम् ॥ ८८५॥  
  
इयं भूर्न सन्नापि तोयं न तेजो  
            न वायुर्न खं नापि तत्कार्यजातम् ।  
यदेषामधिष्ठानभूतं विशुद्धं  
            सदेकं परं सत्तदेवाहमस्मि ॥ ८८६॥  
  
न शब्दो न रूपं न च स्पर्शको वा  
            तथा नो रसो नापि गन्धो न चान्यः ।  
यदेषामधिष्ठानभूतं विशुद्धं  
            सदेकं परं सत्तदेवाहमस्मि ॥ ८८७॥  
  
न सद्द्रव्यजातं गुणा न क्रिया वा  
            न जातिर्विशेषो न चान्यः कदापि ।  
यदेषामधिष्ठानभूतं विशुद्धं  
            सदेकं परं सत्तदेवाहमस्मि ॥ ८८८॥  
  
न देहो न चाक्षाणि न प्राणवायु-  
            र्मनो नापि बुद्धिर्न चित्तं ह्यहन्धीः ।  
यदेषामधिष्ठानभूतं विशुद्धं  
            सदेकं परं सत्तदेवाहमस्मि ॥ ८८९॥  
  
न देशो न कालो न दिग्वापि सत्स्या-  
            न्न वस्त्वन्तरं स्थूलसूक्ष्मादिरूपम् ।  
यदेषामधिष्ठानभूतं विशुद्धं  
            सदेकं परं सत्तदेवाहमस्मि ॥ ८९०॥  
  
एतद्दृश्यं नामरूपात्मकं यः  
            अधिष्ठानं तद्ब्रह्म सत्यं सदेति ।  
गच्छंस्तिष्ठन्वा शयानोऽपि नित्यं  
            कुर्याद्विद्वान्बाह्यदृश्यानुविद्धम् ॥ ८९१॥  
  
अध्यस्तनामरूपादिप्रविलापेन निर्मलम् ।  
अद्वैतं परमानन्दं ब्रह्मैवास्मीति भावयेत् ॥ ८९२॥  
  
निर्विकारं निराकारं निरञ्जनमनामयम् ।  
आद्यन्तरहितं पूर्णं ब्रह्मैवाहं न संशयः ॥ ८९३॥  
  
निष्कलङ्कं निरातङ्कं त्रिविधच्छेदवर्जितम् ।  
आनन्दमक्षरं मुक्तं ब्रह्मैवास्मीति भावयेत् ॥ ८९४॥  
  
निर्विशेषं निराभासं नित्यमुक्तमविक्रियम् ।  
प्रज्ञानैकरसं सत्यं ब्रह्मैवास्मीति भावयेत् ॥ ८९५॥  
  
शुद्धं बुद्धं तत्त्वसिद्धं परं प्रत्यगखण्डितम् ।  
स्वप्रकाशं पराकाशं ब्रह्मैवास्मीति भावयेत् ॥ ८९६॥  
  
सुसूक्ष्ममस्तितामात्रं निर्विकल्पं महत्तमम् ।  
केवलं परमाद्वैतं ब्रह्मैवास्मीति भावयेत् ॥ ८९७॥  
  
इत्येवं निर्विकारादिशब्दमात्रसमर्पितम् ।  
ध्यायतः केवलं वस्तु लक्ष्ये चित्तं प्रतिष्ठति ॥ ८९८॥  
  
verses 899-908 Nirvikalpa samadhi, absolute concentration  
 ॥ ४३ ॥ समाधिरकल्पकः ॥  
  
ब्रह्मानन्दरसावेशादेकीभूय तदात्मना ।  
वृत्तेर्या निश्चलावस्था स समाधिरकल्पकः ॥ ८९९॥  
  
उत्थाने वाप्यनुत्थानेऽप्यप्रमत्तो जितेन्द्रियः ।  
समाधिषट्कं कुर्वीत सर्वदा प्रयतो यतिः ॥ ९००॥  
  
विपरीतार्थधीर्यावन्न निःशेषं निवर्तते ।  
स्वरूपस्फुरणं यावन्न प्रसिद्ध्यत्यनर्गलम् ।  
तावत्समाधिषट्केन नयेत्कालं निरन्तरम् ॥ ९०१॥  
  
न प्रमादोऽत्र कर्तव्यो विदुषा मोक्षमिच्छता ।  
प्रमादे जृम्भते माया सूर्यापाये तमो यथा ॥ ९०२॥  
  
स्वानुभूतिं परित्यज्य न तिष्ठन्ति क्षणं बुधाः ।  
स्वानुभूतौ प्रमादो यः स मृत्युर्न यमः सताम् ॥ ९०३॥  
  
अस्मिन्समाधौ कुरुते प्रयासं  
           यस्तस्य नैवास्ति पुनर्विकल्पः ।  
सर्वात्मभावोऽप्यमुनैव सिद्ध्येत्  
           सर्वात्मभावः खलु केवलत्वम् ॥ ९०४॥  
  
सर्वात्मभावो विदुषो ब्रह्मविद्याफलं विदुः ।  
जीवन्मुक्तस्य तस्यैव स्वानन्दानुभवः फलम् ॥ ९०५॥  
  
योऽहं ममेत्याद्यसदात्मगाहको  
             ग्रन्थिर्लयं याति स वासनामयः ।  
समाधिना नश्यति कर्मबन्धो  
             ब्रह्मात्मबोधोऽप्रतिबन्ध इष्यते ॥ ९०६॥  
  
एष निष्कण्टकः पन्था मुक्तेर्ब्रह्मात्मना स्थितेः ।  
शुद्धात्मनां मुमुक्षूणां यत्सदेकत्वदर्शनम् ॥ ९०७॥  
  
तस्मात्त्वं चाप्यप्रमत्तः समाधी-  
              न्कृत्वा ग्रन्थिं साधु निर्दह्य युक्तः ।  
नित्यं ब्रह्मानन्दपीयूषसिन्धौ  
              मज्जन्क्रीडन्मोदमानो रमस्व ॥ ९०८॥  
  
verses 909-921 Yoga, or union with Brahman  
 ॥ ४४ ॥ योगः ॥  
  
निर्विकल्प समाधिर्यो वृत्तिनैश्चल्यलक्षणः ।  
तमेव योग इत्याहुर्योगशास्त्रार्थकोविदाः ॥ ९०९॥  
  
अष्टावङ्गानि योगस्य यमो नियम आसनम् ।  
प्राणायामस्तथा प्रत्याहारश्चापि च धारणा ॥ ९१०॥  
  
ध्यानं समाधिरित्येव निगदन्ति मनीषिणः ।  
सर्वं ब्रह्मेति विज्ञानादिन्द्रियग्रामसंयमः ॥ ९११॥  
  
यमोऽयमिति सम्प्रोक्तोऽभ्यसनीयो मुहुर्मुहुः ।  
सजातीयप्रवाहश्च विजातीयतिरस्कृतिः ॥ ९१२॥  
  
नियमो हि परानन्दो नियमात्क्रियते बुधैः ।  
सुखेनैव भवेद्यस्मिन्नजस्रं ब्रह्मचिन्तनम् ॥ ९१३॥  
  
आसनं तद्विजानीयादितरत्सुखनाशनम् ।  
चित्तादिसर्वभावेषु ब्रह्मत्वेनैव भावनात् ॥ ९१४॥  
  
निरोधः सर्ववृत्तीनां प्राणायामः स उच्यते ।  
निषेधनं प्रपञ्चस्य रेचकाख्यः समीरणः ॥ ९१५॥  
  
ब्रह्मैवास्मीति या वृत्तिः पूरको वायुरीरितः ।  
ततस्तद्वृत्तिनैश्चल्यं कुम्भकः प्राणसंयमः ॥ ९१६॥  
  
अयं चापि प्रबुद्धानामज्ञानां प्राणपीडनम् ।  
विषयेष्वात्मतां त्यक्त्वा मनसश्चिति मज्जनम् ॥ ९१७॥  
  
प्रत्याहारः स विज्ञेयोऽभ्यसनीयो मुमुक्षुभिः ।  
यत्र यत्र मनो याति ब्रह्मणस्तत्र दर्शनात् ॥ ९१८॥  
  
मनसो धारणं चैव धारणा सा परा मता ।  
ब्रह्मैवास्मीति सद्वृत्त्या निरालम्बतया स्थितिः ॥ ९१९॥  
  
ध्यानशब्देन विख्याता परमानन्ददायिनी ।  
निर्विकारतया वृत्त्या ब्रह्माकारतया पुनः ॥ ९२०॥  
  
वृत्तिविस्मरणं सम्यक्समाधिर्ध्यानसञ्ज्ञकः ।  
समाधौ क्रियमाणे तु विघ्ना ह्यायान्ति वै बलात् ॥ ९२१॥  
  
verses 922-923 The obstacles to yoga  
 ॥ ४५ ॥ योगविघ्नाः  ॥  
  
अनुसन्धानराहित्यमालस्यं भोगलालसम् ।  
भयं तमश्च विक्षेपस्तेजस्स्पन्दश्च शून्यता ॥ ९२२  
एवं यद्विघ्नबाहुल्यं त्याज्यं तद्ब्रह्मविज्जनैः ।  
विघ्नानेतान्परित्यक्त्वा प्रमादरहितो वशी ।  
समाधिनिष्ठया ब्रह्म साक्षाद्भवितुमर्हसि ॥ ९२३॥  
  
verses 924-937 Direct experience gained by right knowledge  
 ॥ ४६ ॥ स्वानुभूतिः ॥  
  
इति गुरुवचनाच्छ्रुतिप्रमाणा-  
            त्परमवगम्य सतत्त्वमात्मयुक्त्या ।  
प्रशमितकरणः समाहितात्मा  
            क्वचिदचलाकृतिरात्मनिष्ठितोऽभूत् ॥ ९२४॥  
  
बहुकालं समाधाय स्वस्वरूपे तु मानसम् ।  
उत्थाय परमानन्दाद्गुरुमेत्य पुनर्मुदा ॥ ९२५॥  
  
प्रणामपूर्वकं धीमान्सगद्गदमुवाच ह ।  
नमो नमस्ते गुरवे नित्यानन्दस्वरूपिणे ॥ ९२६॥  
  
मुक्तसङ्गाय शान्ताय त्यक्ताहन्ताय ते नमः ।  
दयाधाम्ने नमो भूम्ने महिम्नः पारमस्य ते ।  
नैवास्ति यत्कटाक्षेण ब्रह्मैवाभवमद्वयम् ॥ ९२७॥  
  
किं करोमि क्व गच्छामि किं गृह्णामि त्यजामि किम् ।  
यन्मया पूरितं विश्वं महाकल्पाम्बुना यथा ॥ ९२८॥  
  
मयि सुखबोधपयोधौ महति ब्रह्माण्डबुद्बुदसहस्रम् ।  
मायामयेन मरुता भूत्वा भूत्वा पुनस्तिरोधत्ते ॥ ९२९॥  
  
नित्यानन्दस्वरूपोऽहमात्माहं त्वदनुग्रहात् ।  
पूर्णोऽहमनवद्योऽहं केवलोऽहं च सद्गुरो ॥ ९३०॥  
  
अकर्ताहमभोक्ताहमविकारोऽहमक्रियः ।  
आनन्दघन एवाहमसङ्गोऽहं सदाशिवः ॥ ९३१॥  
  
त्वत्कटाक्षवरचान्द्रचन्द्रिकापातधूतभवतापजश्रमः ।  
प्राप्तवानहमखण्डवैभवानन्दमात्मपदमक्षयं क्षणात् ॥ ९३२॥  
  
छायया स्पृष्टमुष्णं वा शीतं वा दुष्ठु सुष्ठु वा ।  
न स्पृशत्येव यत्किञ्चित्पुरुषं तद्विलक्षणम् ॥ ९३३॥  
  
न साक्षिणं साक्ष्यधर्मा संस्पृशन्ति विलक्षणम् ।  
अविकारमुदासीनं गृहधर्माः प्रदीपवत् ॥ ९३४॥  
  
रवेर्यथा कर्मणि साक्षिभावो  
          वह्नेर्यथा वायसि दाहकत्वम् ।  
रज्जोर्यथारोपितवस्तुसङ्ग-  
          स्तथैव कूटस्थचिदात्मनो मे ॥ ९३५॥  
  
इत्युक्त्वा स गुरुं स्तुत्वा प्रश्रयेण कृतानतिः ।  
मुमुक्षोरुपकाराय प्रष्टव्यांशमपृच्छत ॥ ९३६॥  
  
जीवन्मुक्तस्य भगवन्ननुभूतेश्च लक्षणम् ।  
विदेहमुक्तस्य च मे कृपया ब्रूहि तत्त्वतः ॥ ९३७॥  
  
verses 938-948 The seven states of the mind  
 ॥ ४७ ॥ सप्तभूमिकाः ॥  
  
श्रीगुरुः   -  
वक्ष्ये तुभ्यं ज्ञानभूमिकाया लक्षणमादितः ।  
ज्ञाते यस्मिंस्त्वया सर्वं ज्ञातं स्यात् पृष्टमद्य यत् ॥ ९३८॥  
  
ज्ञानभूमिः शुभेच्छा स्यात्प्रथमा समुदीरिता ।  
विचारणा द्वितीया तु तृतीया तनुमानसी ॥ ९३९॥  
  
सत्त्वापत्तिश्चतुर्थी स्यात्ततोऽसंसक्तिनामिका ।  
पदार्थाभावना षष्ठी सप्तमी तुर्यगा स्मृता ॥ ९४०॥  
  
स्थितः किं मूढ एवास्मि प्रेक्ष्येऽहं शास्त्रसज्जनैः ।  
वैराग्यपूर्वमिच्छेति शुभेच्छा चोच्यते बुधैः ॥ ९४१॥  
  
शास्त्रसज्जनसम्पर्कवैराग्याभ्यासपूर्वकम् ।  
सदाचारप्रवृत्तिर्या प्रोच्यते सा विचारणा ॥ ९४२॥  
  
विचारणाशुभेच्छाभ्यामिन्द्रियार्थेषु रक्तता ।  
यत्र सा तनुतामेति प्रोच्यते तनुमानसी ॥ ९४३॥  
  
भूमिकात्रितयाभ्यासाच्चित्तेऽर्थविरतेर्वशात् ।  
सत्त्वात्मनि स्थिते शुद्धे सत्त्वापत्तिरुदाहृता ॥ ९४४॥  
  
दशाचतुष्टयाभ्यासादसंसर्गफला तु या ।  
रूढसत्त्वचमत्कारा प्रोक्ता संसक्तिनामिका ॥ ९४५॥  
  
भूमिकापञ्चकाभ्यासात्स्वात्मारामतया भृशम् ।  
आभ्यन्तराणां बाह्यानां पदार्थानामभावनात् ॥ ९४६॥  
  
परप्रयुक्तेन चिरप्रयत्नेनावबोधनम् ।  
पदार्थाभावना नाम षष्ठी भवति भूमिका ॥ ९४७॥  
  
षड्भूमिकाचिराभ्यासाद्भेदस्यानुपलम्भनात् ।  
यत्स्वभावैकनिष्ठत्वं सा ज्ञेया तुर्यगा क्षितिः ॥ ९४८॥  
  
verses 949-978 The nature of knowledge  
 ॥ ४८ ॥ ज्ञानलक्षणम् ॥  
  
इदं ममेति सर्वेषु दृश्यभावेष्वभावना ।  
जाग्रज्जाग्रदिति प्राहुर्महान्तो ब्रह्मवित्तमाः ॥ ९४९॥  
  
विदित्वा सच्चिदानन्दमयीं दृश्यपरम्पराम् ।  
नामरूपपरित्यागो जाग्रत्स्वप्नः समीर्यते ॥ ९५०॥  
  
परिपूर्णचिदाकाशे मयि बोधात्मतां विना ।  
न किञ्चिदन्यदस्तीति जाग्रत्सुप्तिः समीर्यते ॥ ९५१॥  
  
मूलाज्ञानविनाशेन कारणाभासचेष्टितैः ।  
बन्धो न मेऽतिस्वल्पोऽपि स्वप्नजाग्रदितीर्यते ॥ ९५२॥  
  
कारणाज्ञाननाशाद्यद्द्रष्टृदर्शनदृश्यता ।  
न कार्यमस्ति तज्ज्ञानं स्वप्नस्वप्नः समीर्यते ॥ ९५३॥  
  
अतिसूक्ष्मविमर्शेन स्वधीवृत्तिरचञ्चला ।  
विलीयते यदा बोधे स्वप्नसुप्तिरितीर्यते ॥ ९५४॥  
  
चिन्मयाकारमतिभिर्धीवृत्तिप्रसरैर्गतः ।  
आनन्दानुभवो विद्वन् सुप्तिजाग्रदितीर्यते ॥ ९५५॥  
  
वृत्तौ चिरानुभूतान्तरानन्दानुभवस्थितौ ।  
समात्मतां यो यात्येष सुप्तिस्वप्न इतीर्यते ॥ ९५६॥  
  
दृश्यधीवृत्तिरेतस्य केवलीभावभावनात् ।  
परं बोधैकतावाप्तिः सुप्तिसुप्तिरितीर्यते ॥ ९५७॥  
  
परब्रह्मवदाभाति निर्विकारैकरूपिणी ।  
सर्वावस्थासु धारैका तुर्याख्या परिकीर्तिता ॥ ९५८॥  
  
इत्यवस्थासमुल्लासं विमृशन्मुच्यते सुखी ।  
शुभेच्छादित्रयं भूमिभेदाभेदयुतं स्मृतम् ॥ ९५९॥  
  
यथावद्भेदबुद्ध्येदं जगज्जाग्रदितीर्यते ।  
अद्वैते स्थैर्यमायाते द्वैते च प्रशमं गते ॥ ९६०॥  
  
पश्यन्ति स्वप्नवल्लोकं तुर्यभूमिसुयोगतः ।  
पञ्चमीं भूमिमारुह्य सुषुप्तिपदनामिकाम् ॥ ९६१॥  
  
शान्ताशेषविशेषांशस्तिष्ठेदद्वैतमात्रके ।  
अन्तर्मुखतया नित्यं षष्ठीं भूमिमुपाश्रितः ॥ ९६२॥  
  
परिश्रान्ततया गाढनिद्रा लुरिव लक्ष्यते ।  
कुर्वन्नभ्यासमेतस्यां भूम्यां सम्यग्विवासनः ॥ ९६३॥  
  
तुर्यावस्थां सप्तभूमिं क्रमात्प्राप्नोति योगिराट् ।  
विदेहमुक्तिरेवात्र तुर्यातीतदशोच्यते ॥ ९६४॥  
  
यत्र नासन्न सच्चापि नाहं नाप्यनहङ्कृतिः ।  
केवलं क्षीणमनन आस्तेऽद्वैतेऽतिनिर्भयः ॥ ९६५॥  
  
अन्तःशून्यो बहिःशून्यः शून्यकुम्भ इवाम्बरे ।  
अन्तःपूर्णो बहिःपूर्णः पूर्णकुम्भ इवार्णवे ॥ ९६६॥  
  
यथास्थितमिदं सर्वं व्यवहारवतोऽपि च ।  
अस्तं गतं स्थितं व्योम स जीवन्मुक्त उच्यते ॥ ९६७॥  
  
नोदेति नास्तमायाति सुखे दुःखे मनः प्रभा ।  
यथाप्राप्तस्थितिर्यस्य स जीवन्मुक्त उच्यते ॥ ९६८॥  
  
यो जागर्ति सुषुप्तिस्थो यस्य जाग्रन्न विद्यते ।  
यस्य निर्वासनो बोधः स जीवन्मुक्त उच्यते ॥ ९६९॥  
  
रागद्वेषभयादीनामनुरूपं चरन्नपि ।  
योऽन्तर्व्योमवदत्यच्छः स जीवन्मुक्त उच्यते ॥ ९७०॥  
  
यस्य नाहङ्कृतो भावो बुद्धिर्यस्य न लिप्यते ।  
कुर्वतोऽकुर्वतो वापि स जीवन्मुक्त उच्यते ॥ ९७१॥  
  
यः समस्तार्थजालेषु व्यवहार्यपि शीतलः ।  
परार्थेष्विव पूर्णात्मा स जीवन्मुक्त उच्यते ॥ ९७२॥  
  
द्वैतवर्जितचिन्मात्रे पदे परमपावने ।  
अक्षुब्धचित्तविश्रान्तः स जीवन्मुक्त उच्यते ॥ ९७३॥  
  
इदं जगदयं सोऽयं दृश्यजातमवास्तवम् ।  
यस्य चित्ते न स्फुरति स जीवन्मुक्त उच्यते ॥ ९७४॥  
  
चिदात्माहं परात्माहं निर्गुणोऽहं परात्परः ।  
आत्ममात्रेण यस्तिष्ठेत्स जीवन्मुक्त उच्यते ॥ ९७५॥  
  
देहत्रयातिरिक्तोऽहं शुद्धचैतन्यमस्म्यहम् ।  
ब्रह्माहमिति यस्यान्तः स जीवन्मुक्त उच्यते ॥ ९७६॥  
  
यस्य देहादिकं नास्ति यस्य ब्रह्मेति निश्चयः ।  
परमानन्दपूर्णो यः स जीवन्मुक्त उच्यते ॥ ९७७॥  
  
अहं ब्रह्मास्म्यहं ब्रह्मास्म्यहं ब्रह्मेति निश्चयः ।  
चिदहं चिदहं चेति स जीवन्मुक्त उच्यते ॥ ९७८॥  
  
verses 978-1006 Videhamukti, incorporeal liberation  
 ॥ ४९ ॥ विदेहमुक्तिः ॥  
  
जीवन्मुक्तिपदं त्यक्त्वा स्वदेहे कालसात्कृते ।  
विशत्यदेहमुक्तत्वं पवनोऽस्पन्दतामिव ॥ ९७९॥ मुक्तित्वं  
ततस्तत्सम्बभूवासौ यद्गिरामप्यगोचरम् ।  
यच्छून्यवादिनां शून्यं ब्रह्म ब्रह्मविदां च यत् ॥ ९८०॥  
  
विज्ञानं विज्ञानविदां मलानां च मलात्मकम् ।  
पुरुषः साङ्ख्यदृष्टीनामीश्वरो योगवादिनाम् ॥ ९८१॥  
  
शिवः शैवागमस्थानां कालः कालैकवादिनाम् ।  
यत्सर्वशास्त्रसिद्धान्तं यत्सर्वहृदयानुगम् ।  
यत्सर्वं सर्वगं वस्तु तत्तत्त्वं तदसौ स्थितः ॥ ९८२॥  
  
ब्रह्मैवाहं चिदेवाहमेवं वापि न चिन्त्यते ।  
चिन्मात्रमेव यस्तिष्ठेद्विदेहो मुक्त एव सः ॥ ९८३॥  
  
यस्य प्रपञ्चभानं न ब्रह्माकारमपीह न ।  
अतीतातीतभावो यो विदेहो मुक्त एव सः ॥ ९८४॥  
  
चित्तवृत्तेरतीतो यश्चित्तवृत्त्यवभासकः ।  
चित्तवृत्तिविहीनो यो विदेहो मुक्त एव सः ॥ ९८५॥  
  
जीवात्मेति परात्मेति सर्वचिन्ताविवर्जितः ।  
सर्वसङ्कल्पहीनात्मा विदेहो मुक्त एव सः ॥ ९८६॥  
  
ओङ्कारवाच्यहीनात्मा सर्ववाच्यविवर्जितः ।  
अवस्थात्रयहीनात्मा विदेहो मुक्त एव सः ॥ ९८७॥  
  
अहिन्र्ल्वयनीसर्पनिर्मोको जीववर्जितः ।  
वल्मीके पतितस्तिष्ठेत्तं सर्पो नाभिमन्यते ॥ ९८८॥  
  
एवं स्थूलं च सूक्ष्मं च शरीरं नाभिमन्यते ।  
प्रत्यग्ज्ञानशिखिध्वस्ते मिथ्याज्ञाने सहेतुके ॥ ९८९॥  
  
नेति नेतीत्यरूपत्वादशरीरो भवत्ययम् ।  
विश्वश्च तैजसश्चैव प्राज्ञश्चेति च ते त्रयः ॥ ९९०॥  
  
विराट् हिरण्यगर्भश्चेश्वरश्चेति च ते त्रयः । विराड्   ते त्रयम्  
ब्रह्माण्डं चैव पिण्डाण्डं लोका भूरादयः क्रमात् ॥ ९९१॥  
  
स्वस्वोपाधिलयादेव लीयन्ते प्रत्यगात्मनि ।  
तूष्णीमेव ततस्तूष्णीं तूष्णीं सत्यं न किञ्चन ॥ ९९२॥  
  
कालभेदं वस्तुभेदं देशभेदं स्वभेदकम् ।  
किञ्चिद्भेदं न तस्यास्ति किञ्चिद्वापि न विद्यते ॥ ९९३॥  
  
जीवेश्वरेति वाक्ये च वेदशास्त्रेष्वहं त्विति ।  
इदं चैतन्यमेवेत्यहं चैतन्यमित्यपि ॥ ९९४॥  
  
इति निश्चयशून्यो यो विदेहो मुक्त एव सः ।  
ब्रह्मैव विद्यते साक्षाद्वस्तुतोऽवस्तुतोऽपि च ॥ ९९५॥  
  
तद्विद्याविषयं ब्रह्म सत्यज्ञानसुखात्मकम् ।  
शान्तं च तदतीतं च परं ब्रह्म तदुच्यते ॥ ९९६॥  
  
सिद्धान्तोऽध्यात्मशास्त्राणां सर्वापह्नव एव हि ।  
नाविद्यास्तीह नो माया शान्तं ब्रह्मैव तद्विना ॥ ९९७॥  
  
प्रियेषु स्वेषु सुकृतमप्रियेषु च दुष्कृतम् ।  
विसृज्य ध्यानयोगेन ब्रह्माप्येति सनातनम् ॥ ९९८॥  
  
यावद्यावच्च सद्बुद्धे स्वयं सन्त्यज्यतेऽखिलम् ।  
तावत्तावत्परानन्दः परमात्मैव शिष्यते ॥ ९९९॥  
  
यत्र यत्र मृतो ज्ञानी परमाक्षरवित्सदा ।  
परे ब्रह्मणि लीयेत न तस्योत्कान्तिरिष्यते ॥ १०००॥  
  
यद्यत्स्वाभिमतं वस्तु तत्त्यजन्मोक्षमश्नुते ।  
असङ्कल्पेन शस्त्रेण छिन्नं चित्तमिदं यदा ॥ १००१॥  
  
सर्वं सर्वगतं शान्तं ब्रह्म सम्पद्यते तदा ।  
इति श्रुत्वा गुरोर्वाक्यं शिष्यस्तु छिन्नसंशयः ॥ १००२॥  
  
ज्ञातज्ञेयः सम्प्रणम्य सद्गुरोश्चरणाम्बुजम् ।  
स तेन समनुज्ञातो ययौ निर्मुक्तबन्धनः ॥ १००३॥  
  
गुरुरेष सदानन्दसिन्धौ निर्मग्नमानसः ।  
पावयन्वसुधां सर्वां विचचार निरुत्तरः ॥ १००४॥  
  
इत्याचार्यस्य शिष्यस्य संवादेनात्मलक्षणम् ।  
निरूपितं मुमुक्षूणां सुखबोधोपपत्तये ॥ १००५॥  
  
सर्ववेदान्तसिद्धान्तसारसङ्ग्रहनामकः ।  
ग्रन्थोऽयं हृदयग्रन्थिविच्छित्त्यै रचितः सताम् ॥ १००६॥  
  
            इति  
   श्रीमत्परमहंसपरिव्राजकाचार्यस्य  
   श्रीगोविन्दभगवत्पूज्यपादशिष्यस्य  
   श्रीमच्छङ्करभगवतः कृतौ  
   सर्ववेदान्तसिद्धान्तसारसङ्ग्रहः  
            सम्पूर्णः ॥  
  
॥ इति ॥  
  
  
  
Encoded by Sunder Hattangadi sunderh at hotmail.com  
Proofread by Sunder Hattangadi, Kalyana Krrit kalyanakrrit at gmail.com  
  
