---
Category: vedanta, shankarAchArya
File name: prashnottara.itx
Indexextra: (Hindi)
Language: Sanskrit
Latest update: November 1, 2010
Location: doc_z_misc_shankara
Proofread by: Sorin Suciu aka SeSe at sorins at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shankara
Text title: prashnottararatnamAlikA
Texttype: pramukha
Transliterated by: Sorin Suciu aka SeSe at sorins at hotmail.com
engtitle: prashnottararatnamAlikA
itxtitle: prashnottararatnamAlikA
title: प्रश्नोत्तररत्नमालिका

---
  
 प्रश्नोत्तररत्नमालिका   
  
कः खलु नालङ्क्रियते दृष्टादृष्टार्थसाधनपटीयान् ।  
अमुया कण्ठस्थितया प्रश्नोत्तररत्नमालिकया ॥ १॥  
  
भगवन् किमुपादेयं गुरुवचनं हेयमपि किमकार्यं ।  
को गुरुः अधिगततत्त्वः शिष्यहितायोद्यतः सततं ॥ २॥  
  
त्वरितं किं कर्तव्यं विदुषां संसारसन्ततिच्छेदः ।  
किं मोक्षतरोर्बीजं सम्यक्ज्ञानं क्रियासिद्धं ॥ ३॥  
  
कः पथ्यतरो धर्मः कः शुचिरिह यस्य मानसं शुद्धं ।  
कः पण्डितो विवेकी किं विषमवधीरणा गुरुषु ॥ ४॥  
  
किं संसारे सारं बहुशोऽपि विचिन्त्यमानमिदमेव ।  
किं मनुजेष्विष्टतमं स्वपरहितायोद्यतं जन्म ॥ ५॥  
  
मदिरेव मोहजनकः कः स्नेहः के च दस्यवो विषयाः ।  
का भववल्लि तृष्णा को वैरी यस्त्वनुद्योगः ॥ ६॥  
  
कस्माद्भयमिह मरणादन्धादिह को विशिष्यते रागी ।  
कः शूरो यो ललनालोचनबाणैर्न च व्यधितः ॥ ७॥  
  
पान्तुं कर्णाञ्जलिभिः किममृतमिह युज्यते सदुपदेशः ।  
किं गुरुताया मूलं यदेतदप्रार्थनं नाम ॥ ८॥  
  
किं गहनं स्त्रीचरितं कश्चतुरो यो न खण्डितस्तेन ।  
किं दुःखं असन्तोषः किं लाघवमधमतो याच्ञा ॥ ९॥  
  
किं जीवितमनवद्यं किं जाड्यं पाठतोऽप्यनभ्यासः ।  
को जागर्ति विवेकी को निद्रा मूढता जन्तोः ॥ १०॥  
  
नलिनीदलगतजलवत्तरलं किं यौवनं धनं चायुः ।  
कथय पुनः के शशिनः किरणसमाः सज्जना एव ॥ ११॥  
  
को नरकः परवशता किं सौख्यं सर्वसङ्गविरतिर्या ।  
किं सत्यं भूतहितं प्रियं च किं प्राणिनामसवः ॥ १२॥  
  
कोऽनर्थफलो मानः का सुखदा साधुजनमैत्री ।  
सर्वव्यसनविनाशे को दक्षः सर्वथा त्यागी ॥ १३॥  
  
किं मरणं मूर्खत्वं किं चानर्घं यदवसरे दत्तं ।  
आमरणात् किं शल्यं प्रच्छन्नं यत्कृतं पापं ॥ १४॥  
  
कुत्र विधेयो यत्नो विद्याभ्यासे सदौषधे दाने ।  
अवधीरणा क्व कार्या खलपरयोषित्परधनेषु ॥ १५॥  
  
काहर्निशमनुचिन्त्या संसारासारता न तु प्रमदा ।  
का प्रेयसी विधेया करणा दीनेषु सज्जने मैत्री ॥ १६॥  
  
कण्ठगतैरप्यसुभिः कस्य ह्यात्मा न शक्यते जेतुं ।  
मूर्खस्य शङ्कितस्य च विषादिनो वा कृतघ्नस्य ॥ १७॥  
  
कः साधुः सदवृत्तः कमधममाचक्षते त्वसद्वृत्तं ।  
केन जितं जगदेतत्सत्यतितिक्षावता पुंसा ॥ १८॥  
  
कस्मै नमांसि देवाः कुर्वन्ति दयाप्रधानाय ।  
कस्मादुद्वेगः स्यात्संसारारण्यतः सुधियः ॥ १९॥  
  
कस्य वशे प्राणिगणः सत्यप्रियभाषिणो विनीतस्य ।  
क्व स्थातव्यं न्याय्ये पथि दृष्टादृष्टलाभाढ्ये ॥ २०॥  
  
कोऽन्धो योऽकर्यरतः को बधिरो यो हितानि न शृणोति ।  
को मूको यः काले प्रियाणि वक्तुं न जानाति ॥ २१॥  
  
किं दानमनाकाङ्क्षं किं मित्रं यो निवारयति पापात् ।  
कोऽलङ्कारः शीलं किं वाचां मण्डनं सत्यं ॥ २२॥  
  
विद्युद्विलसितचपलं किं दुर्जनसङ्गतिर्युवतयश्च ।  
कुलशीलनिष्प्रकम्पाः के कलिकालेऽपि सज्जना एव ॥ २३॥  
  
चिन्तामणिरिव दुर्लभमिह किं कथयामि तच्चतुर्भद्रं ।  
किं तद्वदन्ति भूयो विधुततमसा विशेषेण ॥ २४॥  
  
दानं प्रियवाक्सहितं ज्ञानमगर्वं क्षमान्वितं शौर्यं ।  
वित्तं त्यागसमेतं दुर्लभमेतच्चतुर्भद्रं ॥ २५॥  
  
किं शोच्यं कार्पण्यं सति विभवे किं प्रशस्तमौदार्यं ।  
कः पूज्यो विद्वद्भिः स्वभावतः सर्वदा विनीतो यः ॥ २६॥  
  
कः कुलकमलदिनेशः सति गुणाविभवेऽपि यो नम्रः ।  
कस्य वशे जगदेतत्प्रियहितवचनस्यधर्मनिरतस्य ॥ २७॥  
  
विद्वन्मनोहरा का सत्कविता बोधवनिता च ।  
कं न स्पृशति विपत्तिः प्रवृद्धवचनानुवर्तिनं दान्तं ॥ २८॥  
  
कस्मै स्पृहयति कमला त्वनलसचित्ताय नीतिवृत्ताय ।  
त्यजति च कं सहसा द्विजगुरुसुरनिन्दाकरं च सालस्यं ॥ २९॥  
  
कुत्र विधेयो वासः सज्जननिकटेऽथवा काश्यां ।  
कः परिहार्यो देशः पिशुनयुतो लुब्धभूपश्च ॥ ३०॥  
  
केनाशोच्यः पुरुषः प्रणतकलत्रेण धीरविभवेन ।  
इह भुवने कः शोच्यः सत्यपि विभवे न यो दाता ॥ ३१॥  
  
किं लघुताया मूलं प्राकृतपुरुषेषु या याच्ञा ।  
रामादपि कः शूरः स्मरशरनिहतो न यश्चलति ॥ ३२॥  
  
किमहर्निशमनुचिन्त्यं भगवच्चरणं न संसारः ।  
चक्षुष्मन्तोऽप्यन्धाः के स्युः ये नास्तिका मनुजाः ॥ ३३॥  
  
कः पङ्गुरिह प्रथितो व्रजति च यो वार्द्धके तीर्थं ।  
किं तीर्थमपि च मुख्यं चित्तमलं यन्निवर्तयति ॥ ३४॥  
  
किं स्मर्त्तव्यं पुरुषैः हरिनाम सदा न यावनी भाषा ।  
को हि न वाच्यः सुधिया परदोषश्चानृतं तद्वत् ॥ ३५॥  
  
किं सम्पाद्यं मनुजैः विद्या वित्तं बलं यशः पुण्यं ।  
कः सर्वगुणविनाशी लोभः शत्रुश्च कः कामः ॥ ३६॥  
  
का च सभा परिहार्या हीना या वृद्धसचिवेन ।  
इह कुत्रावहितः स्यान्मनुजः किल राजसेवायां ॥ ३७॥  
  
प्राणादपि को रम्यः कुलधर्मः साधुसङ्गश्च ।  
का संरक्ष्या कीर्तिः पतिव्रता नैजबुद्धिश्च ॥ ३८॥  
  
का कल्पलता लोके सच्छिष्यायार्पिता विद्या ।  
कोऽक्षयवटवृक्षः स्यात्विधिवत्सत्पात्रदत्तदानं यत् ॥ ३९॥  
  
किं शस्त्रं सर्वेषां युक्तिः माता च का धेनुः ।  
किं नु बलं यद्धैर्यं को मृत्युः यदवधानरहितत्वं ॥ ४०॥  
  
कुत्र विषं दुष्टजने किमिहाशौचं भवेतृणं नृणां ।  
किमभयमिह वैराम्यं भयमपि किं वित्तमेव सर्वेषां ॥ ४१॥  
  
का दुर्लभा नराणां हरिभक्तिः पातकं च किं हिंसा ।  
को हि भगवत्प्रियः स्यात्योऽन्यं नोद्वेजयेदनुद्विग्नः ॥ ४२॥  
  
कस्मात् सिद्धिः तपसः बुद्धिः क्व नु भूसुरे कुतो बुद्धिः ।  
वृद्धोपसेवया के वृद्धा ये धर्मतत्त्वज्ञाः ॥ ४३॥  
  
सम्भावितस्य मरणादधिकं किं दुर्यशो भवति ।  
लोके सुखी भवेत्को धनवान्धनमपि च किं यतश्चेष्टं ॥ ४४॥  
  
सर्वसुखानां बीजं किं पुण्यं दुःखमपि कुतः पापात् ।  
कस्यैश्वर्यं यः किल शङ्करमाराधयेद्भक्त्या ॥ ४५॥  
  
को वर्द्धते विनीतः को वा हीयेत यो दृप्तः ।  
को न प्रत्येतव्यो ब्रूते यश्चानृतं शश्वत् ॥ ४६॥  
  
कुत्रानृतेऽप्यपापां यच्चोक्तं धर्मरक्षार्थं ।  
को धर्मोऽभिमतो यः शिष्टानां निजकुलीनानां ॥ ४७॥  
  
साधुबलं किं दैवं कः साधुः सर्वदा तुष्टः ।  
दैवं किं यत्सुकृतं कः सुकृती श्लाघ्यते च यः सद्भिः ॥ ४८॥  
  
गृहमेधिनश्च मित्रं किं भार्या को गृही च यो यजते ।  
को यज्ञो यः श्रुत्या विहितः श्रेयस्करो नृणां ॥ ४९॥  
  
कस्य क्रिया हि सफला यः पुनराचारवां शिष्टः ।  
कः शिष्टो यो वेदप्रमाणवां को हतः क्रियाभ्रष्टः ॥ ५०॥  
  
को धन्यः सन्न्यासी को मान्यः पण्डितः साधुः ।  
कः सेव्यो यो दाता को दाता योऽर्थितृप्तिमातनुते ॥ ५१॥  
  
किं भाग्यं देहवतामारोग्यं कः फली कृषिकृत् ।  
कस्य न पापं जपतः कः पूर्णो यः प्रजावां स्यात् ॥ ५२॥  
  
किं दुष्करं नराणां यन्मनसो निग्रहः सततं ।  
को ब्रह्मचर्यवां स्यात्यश्चास्खलितोर्ध्वरेतस्कः ॥ ५३॥  
  
का च परदेवतोक्ता चिच्छक्तिः को जगत्भर्ता ।  
सूर्यः सर्वेषां को जीवनहेतुः स पर्जन्यः ॥ ५४॥  
  
कः शुरो यो भीतत्राता त्राता च कः सद्गुरुः ।  
को हि जगद्गुरुरुक्तः शम्भुः ज्ञानं कुतः शिवादेव ॥ ५५॥  
  
मुक्तिं लभेत कस्मान्मुकुन्दभक्तेः मुकुन्दः कः ।  
यस्तारयेदविद्यां का चाविद्या यदात्मनोऽस्फूर्तिः ॥ ५६॥  
  
कस्य न शोको यः स्याद्क्रोधः किं सुखं तुष्टिः ।  
को राजा रञ्चनकृत्कश्च श्वा नीचसेवको यः स्यात् ॥ ५७॥  
  
को मायी परमेशः क इन्द्रजालायते प्रपञ्चोऽयं ।  
कः स्वप्ननिभो जाग्रद्व्यवहारः सत्यमपि च किं ब्रह्म ॥ ५८॥  
  
किं मिथ्या यद्विद्यानाश्यं तुच्छं तु शशविषाणादि ।  
का चानिर्वाच्या माया किं कल्पितं द्वैतं ॥ ५९॥  
  
किं पारमार्थिकं स्यादद्वैतं चाज्ञता कुतोऽनादिः ।  
वपुषश्च पोषकं किं प्रारब्धं चान्नदायि किं चायुः ॥ ६०॥  
  
को ब्रह्मणैरुपास्यो गायत्र्यर्काग्निगोचरः शम्भुः ।  
गायत्र्यामादित्ये चाग्नौ शम्भ च किं नु तत्तत्त्वं ॥ ६१॥  
  
प्रात्यक्षदेवता का माता पूज्यो गुरुश्च कः तातः ।  
कः सर्वदेवतात्मा विद्याकर्मान्वितो विप्रः ॥ ६२॥  
  
कश्च कुलक्षयहेतुः सन्तापः सज्जनेषु योऽकारि ।  
केषाममोघ वचनं ये च पुनः सत्यमौनशमशीलाः ॥ ६३॥  
  
किं जन्म विषयसङ्गः किमुत्तरं जन्म पुत्रः स्यात् ।  
कोऽपरिहार्यो मृत्युः कुत्र पदं विन्यसेच्च दृक्पूते ॥ ६४॥  
  
पात्रं किमन्नदाने क्षुधितं कोऽर्च्यो हि भगवदवतारः ।  
कश्च भगवान्महेशः शङ्करनारायणात्मैकः ॥ ६५॥  
  
फलमपि भगवद्भक्तेः किं तल्लोकस्वरुपसाक्षात्त्वं ।  
मोक्षश्च को ह्यविद्यास्तमयः कः सर्ववेदभूः अथ च ॐ ॥ ६६॥  
  
इत्येषा कण्ठस्था प्रश्नोत्तररत्नमालिका येषां ।  
ते मुक्ताभरणा इव विमलाश्चाभान्ति सत्समाजेषु ॥ ६७॥  
  
॥ इति श्रीमद् शङ्कराचार्यविरचिता प्रश्नोत्तररत्नमालिका समाप्ता ॥  
  
Encoded and proofread by Sorin Suciu aka SeSe at sorins at hotmail.com.  
  
