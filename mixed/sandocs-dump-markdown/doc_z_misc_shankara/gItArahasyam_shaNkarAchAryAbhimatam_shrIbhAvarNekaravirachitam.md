---
Author: Shri S. B. Warnekar
Category: shankarAchArya, gItA, giitaa
Description/comments: Sarawati Sushma 1986, 87 Shankaracharya 12th Birth Centennary
  Issue Sampurnanada University
File name: gItArahasyamshankarAchAryAbhimatam.itx
Indexextra: (Scan)
Language: Sanskrit
Latest update: April 23, 2020
Location: doc_z_misc_shankara
Proofread by: Mandar Mali aryavrutta at gmail.com
Send corrections to: sanskrit@cheerful.com
Site access: http://sanskritdocuments.org
Subject: philosophy/hinduism/religion
Sublocation: shankara
Text title: Gitarahasyam According to Shankaracharya by S. B. Warnekar
Transliterated by: Mandar Mali aryavrutta at gmail.com
engtitle: gItArahasyam shaNkarAchArya abhimatam
itxtitle: gItArahasyam shaNkarAchAryAbhimatam  (shrIbhAvarNekaravirachitam)
title: गीतारहस्यम् शण्कराचार्याभिमतम्  (श्रीभावर्णेकरविरचितम्)

---
  
 जगद्गुरुश्रीशङ्कराचार्याभिमतं गीतारहस्यम्   
लेखकः - डाॅ श्रीधरभास्करवर्णेकरः, नागपुरम्  
जगद्गुरुश्रीशङ्कराचार्यचरणैः  
श्रीमद्भगवद्गीतोपनिषद्भाष्यस्य प्रथमाध्यायारम्भे तथा  
द्वितीयाध्यायस्य ``अशोच्यानन्वशोचस्त्वम्'' इत्यस्मान् श्लोकात् प्राक्  
स्वाभिमतं गीतारहस्यं युक्तियुक्तैर्वचोभिः प्रतिपादितम् । ``तस्माद्  
गीतासु केवलाद् एव तत्त्वज्ञानात् मोक्षप्राप्तिः, न कर्मसमुचितादिति  
निश्चितोऽर्थः ।'' (अध्याय २) ``तस्मात् केवलादेव ज्ञानान्मोक्ष  
इत्येषोऽर्थो निश्चितो गीतासु सर्वोपनिषत्सु च ।'' (अध्याय ३)  
इत्येतद् गीतारहस्यं सुनिश्चितं प्रतिपाद्य तदेव सर्वत्र गीतासु  
प्रकरणशो विभज्य तत्र तत्र दर्शितम् ।  
  
तदिदं जगद्गुरुसम्मतं गीतारहस्यमस्माभिः ४४ कारिकासु सङ्क्षेपत  
उपनिबद्धम् । जगद्गुरुसम्मतं गीतारहस्यं सम्यक् स्मृतिगतं  
कर्तुमिमाः कारिका अतीवोपकारिण्यो भवेयुरित्याशास्महे ॥  
  
वेदोक्तो द्विविधो धर्मो गीतासु प्रतिपादितः ।  
प्रवृत्तिलक्षणो ह्येकश्चान्यो निर्वृत्तिलक्षणः ॥ १॥  
  
धर्मस्य द्विविधो हेतुर्जगतः संस्थितिस्तथा ।  
प्राणिनोऽभ्युदयश्चान्यो निःश्रेयससमन्वितः ॥ २॥  
  
क्षीणे विवेकविज्ञाने विदुषां कामवर्धने ।  
ग्लानिमापद्यते धर्मो ह्यधर्मः कामवर्धने ॥ ३॥  
  
ब्राह्मण्याधीनमेवेह वर्णाश्रमविभाजनम् ।  
ब्राह्मण्ये रक्षिते धर्मो वैदिकः स्यात् सुरक्षितः ॥ ४॥  
  
ब्राह्मणत्वं विजानीयाद् भौमं ब्रह्म सनातनम् ।  
तद्रक्षणार्थं कृष्णत्वं प्राप नारायणः स्वयम् ॥ ५॥  
  
शोकमोहाब्धिनिर्मग्नं पार्थं प्रत्याह केशवः ।  
द्विविधं वैदिकं धर्मं सर्वलोकाद्दिधीर्षया ।  
प्रचीयते हि धर्मोऽसौ पाल्यते यो गुणाधिकैः ॥ ६॥  
  
सङ्ग्रहः सर्ववेदार्थसाराणामीश्वरोदितः ।  
व्यासः सप्तशतश्लोकैस्तमेवोपनिबद्धवान् ॥ ७॥  
  
निःश्रेयसं परं ज्ञेयं गीताशास्त्रप्रयोजनम् ।  
सहेतुकस्य संसारस्यात्यन्तोपरमो हि तत् ॥ ८॥  
  
निःश्रेयसं तदाध्यात्मज्ञाननिष्ठास्वरूपिणः ।  
प्राप्यते धर्मतः सर्वकर्मसन्न्यासापूर्वकात् ॥ ९॥  
  
भगवाननुगीतासु गीताधर्मप्रयोजनम् ।  
समस्तकर्म सन्न्यासापरमित्यब्रवीत् स्वयम् ॥ १०॥  
  
वर्णानामाश्रमाणां योऽभ्युदयैकप्रयोजनः ।  
प्रवृत्तिलक्षणो धर्मः स स्वर्गप्राप्तिसाधनम् ॥ ११॥  
  
फलाभिसन्धिरहितो ब्रह्मार्पणधिया तथा ।  
प्रवृत्तिलक्षणो धर्मोऽनुष्ठेयः सत्वशुद्धये ॥ १२॥  
  
सत्त्वशुद्धतया ज्ञाननिष्ठापात्रत्वमाप्तवान् ।  
विन्दते परम ज्ञानं निःश्रेयसफलप्रदम् ॥ १३॥  
  
प्रवृत्तिलक्षणो धर्मो गीतासु प्रतिपादितः ।  
ज्ञानोत्पत्तिनिदानत्वान्निःश्रेयसपरो हि सः ॥ १४॥  
  
योगिनः कर्म कुर्वन्ति सङ्गं त्यक्त्वाऽऽत्मशुद्धये ।  
हेतुः प्रवृत्तिधर्मस्य गीतावाक्येऽत्र दृश्यते ॥ १५॥  
  
तं शाश्वतं वैदिकमेव धर्म  
द्विधा हि निःश्रेयसमात्रहेतुम् ।  
तथा परं ब्रह्म च केशवाख्यं  
गीतामहाशास्त्रमभिव्यनक्ति ॥ १६॥  
  
यो हि सम्यग विजानीते गीताशास्त्रार्थमान्तरम् ॥  
  
समस्तपुरुषार्थानां स सिद्धिमधिगच्छति ॥ १७॥  
  
(गीता-द्वितीयाध्यायप्रास्ताविकम्)  
शोकमोहादयो दोषाः संसारोत्पत्तिहेतवः ।  
विषादयोगो बोद्धव्यस्तदुत्पत्तिप्रबुद्धये ॥ १८॥  
  
विवेकः शोकमोहाभ्यां विज्ञानं चाभिभूयते ।  
ततः स्वधर्मं सन्त्यज्य प्रतिषिद्धे प्रवर्तते ॥ १९॥  
  
यथा स्वयं प्रवृत्तोऽपि क्षात्रधर्म निजेऽर्जुनः ।  
उपरम्य ततो मेने परधर्मं  हितावहम् ॥ २०॥  
  
स्वधर्मेऽपि प्रवृत्तानां प्रवृत्तिः प्रायशो नृणाम् ।  
फलाभिसन्धिसहिता साहङ्कारा च दृश्यते ।  
फलाभिलाषाऽहङ्कारौ धर्मदोषकरावुभौ ॥ २१॥  
  
सकामकर्मतो बुद्धिर्जायते पापपुण्ययोः ।  
तत एव हि संसारे जीवोऽयं परिवर्तते ॥ २२॥  
  
इष्टजन्मसुखानिष्टजन्मदुःखाप्तिलक्षणः  
संसारः परिहर्तव्यः शोकमोहसमुद्भवः ॥ २३॥  
  
समस्तकर्मसन्न्यासापूर्वकादतिनिर्मलात् ।  
आत्मज्ञानादृते नैव निवृत्तिः शोकमोहयोः ॥ २४॥  
  
निमित्तीकृत्य तत् पार्थं शोकमोहसमाकुलम् ।  
भगवानदिशद् गीतां सर्वानुग्रहहेतवे ॥ २५॥  
  
(पूर्वपक्षः)  
कुरु कर्मेति ब्रुवतोऽभिप्रायः श्रीहरेः स्फुटो नूनम् ।  
ज्ञानाद्धि कर्मसहितात् कैवल्यप्राप्तिरिति वदन्त्येके ॥ २६॥  
  
धर्म्यं युद्धमकृत्वा पापं स्यादिति निवेदयन् कृष्णः ।  
श्रौतं स्मार्तं हिंसाक्रूरं  कर्मापि मुक्तये प्राह ॥ २७॥  
  
(उत्तरपक्षः)  
कैवल्यप्राप्तये ज्ञान-कर्मयोगसमुच्चयम् ।  
ये दर्शयन्ति गीतासु तेषां हि तद्सन्मतम् ॥ २८॥  
  
साङ्ख्य-योगाभिधं बुद्धिद्वयं लोकेषु वर्तते ।  
ज्ञान-कर्माभिधा द्वेधा निष्ठा गीतोदिता ततः ॥ २९॥  
  
षड्विक्रियाविहीनत्वादकर्तात्मैति या मतिः ।  
सा साङ्ख्यबुद्धिः साङ्ख्याख्यज्ञानिनामुचिता मम ॥ ३०॥  
  
प्रायेण साङ्ख्यबुद्धेः प्राग् योगबुद्धिः प्रजायते ।  
ययात्मा देहसम्भिन्नः कर्ता भोक्तेति भासते ॥ ३१॥  
  
धर्माधर्मविवेकेन मोक्षसाधनकर्मणाम् ।  
निरन्तरमनुष्ठानं तद् योग इति कथ्यते ॥ ३२॥  
  
योगबुद्धि समाश्रित्य येऽन्तःकरणशुद्धये ॥  
  
योगाख्यं कर्म कुर्वन्ति ते योगिन इति स्मृताः ॥ ३३॥  
  
ज्ञान-कर्मामिधं निष्ठाद्वयं प्राहेश्वरः पृथक् ।  
पश्यन्नेकत्र पुरुषे वृद्धिद्वयमसम्भवम् ॥ ३४॥  
  
बृहदारण्यकेऽप्येतद् निष्ठाद्वयमुदीरितम् ।  
यत्राकामस्य सन्न्यासाः प्रोक्तं कर्म च काम्यतः ॥ ३५॥  
  
यदि स्यात् सम्मतः श्रौतकर्मज्ञानसमुच्चयः ।  
गीतासु नोपपद्येत विभागवचनं तदा ।  
ज्यायसी चेदिति प्रश्नः पार्थस्यापि न युज्यते ॥ ३६॥  
  
असम्भवमनुष्ठानमेकेन ज्ञानकर्मणोः ।  
न चेदिदं हरेरुक्तं श्रृणुयादर्जुनः कथम् ॥ ३७॥  
  
अश्रुतं च कथं बुद्धेर्ज्यायस्त्वं कर्मणोऽर्जुनः ।  
ज्यायसीत्यादिभिर्वाक्यैर्मृषाऽध्यारोपयेत् प्रभौ ॥ ३८॥  
  
उक्तः स्याद् यदि सर्वेषां ज्ञानकर्मसमुच्चयः ।  
पार्थस्यापि कृते तर्हि स एव हि निवेदितः ॥ ३९॥  
  
उभयोरुपदेशेऽपि प्रश्नोत्तरसमाश्रितः ॥  
  
'यच्छ्रेय एतयोरेक''मिति नैवोपपद्यते ॥ ४०॥  
  
शीतं च मधुरं चान्नं भोक्तव्यं पित्तशान्तये ।  
इत्युक्तेऽन्यतरश्रेयोजिज्ञासा नोपपद्यते ॥ ४१॥  
  
पार्थप्रश्नोऽथ कल्प्येत कृष्णोक्तानवधारणात् ।  
तदुत्तरे कथं नोक्तो बुद्धि-कर्म-समुच्चयः ॥ ४२॥  
  
लोकेऽस्मिन् द्विविधा निष्ठा पुरा प्रोक्तेति चोत्तरम् ।  
पृष्टादननुरूपं तन्नेश्वरस्योपपद्यते ॥ ४३॥  
  
समुच्चयस्तथा बुद्धेः श्रौतवत् स्मार्तकर्मणा ।  
नाभिप्रेतोऽन्यथा सर्व विभागवचनं वृथा ॥ ४४॥  
  
युद्ध कर्म क्षत्रियस्य स्मार्त मित्यपि जाननः ।  
उपालम्भो वृथा 'घोरे कर्मणी'त्यर्जुनस्य च ॥ ४५॥  
  
 तस्माद् गीतासु नैवेषन्मात्रेणापि प्रदर्श्यताम् ।  
कर्मणा द्विविधेनात्मज्ञानस्य हि समुच्चयः ॥ ४६॥  
  
कर्मण्यभिप्रवृत्तस्याज्ञानरागादिदोषतः ।  
सत्वशुद्धतया ज्ञानं सर्वं ब्रह्मेति जायते ॥ ४७॥  
  
निवृत्तं ज्ञान्नतो यस्य कर्म वा तत्प्रयोजनम् ।  
स हि कर्म प्रवृत्तश्चेल्लोकसङ्ग्रहहेतवे ।  
तस्मिन्नपि न सम्भाव्यो ज्ञानकर्मसमुच्चयः ॥ ४८॥  
  
यथा भगवति क्षात्रकर्मज्ञानसमुच्चयः ।  
न सम्भवति निष्कामे तथा तादृशि पण्डिते ॥ ४९॥  
  
न करोमीति तत्त्वज्ञो मन्यते भगवत्समः ।  
फलं च नाभिसन्धत्ते क्रियमाणस्य कर्मणः ॥ ५०॥  
  
काम्ये यज्ञे प्रवृत्तस्य कामे सामिकृते हते ।  
क्रियमाणः पुनर्यज्ञो निष्कामः खलु जायते ।  
प्रमाणं भगवद्वाक्य- ``कुर्वन्नपि न लिप्यते'' ॥ ५१॥  
  
``कर्मणैव हि संसिद्धिमास्थिता जनकादयः'' ।  
वाक्यमेवंविधं ज्ञेयं प्रविभज्यैव तत्त्वतः ॥ ५२॥  
  
अथ चेज्जनकाद्यास्ते नैव तत्त्वविदो मताः ।  
कर्मणा चित्तशुद्धिं ते प्राप्ता इत्यवगम्यताम् ॥ ५३॥  
  
``योगिनः कर्म कुर्वन्ति सङ्गं त्यक्त्वाऽऽत्मशुद्धये'' ।  
इत्यस्मिन् भगवद्वाक्ये ज्ञेयं कर्मप्रयोजनम् ॥ ५४॥  
  
न हि निःश्रेयसप्राप्तिर्ज्ञान-कर्मसमुच्चयात् ।  
अभिप्रायेण गीतायास्तत्त्वज्ञानात्तु केवलात् ॥ ५५॥  
  
इति श्रीश्रीधरभास्करवर्णेकरः विरचितं  
जगद्गुरुश्रीशङ्कराचार्याभिमतं गीतारहस्यं सम्पूर्णम् ।  
  
  
Encoded and proofread by Mandar Mali  
  
