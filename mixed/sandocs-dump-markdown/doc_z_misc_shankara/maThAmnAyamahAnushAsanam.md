+++
"Text title" = "maThAmnAyamahAnushAsanam"
"File name" = "maThAmnAyamahAnushAsanam.itx"
itxtitle = "maThAmnAyamahAnushAsanam"
engtitle = "maThAmnAyamahAnushAsanam"
Category = "shankarAchArya"
Location = "doc_z_misc_shankara"
Sublocation = "shankara"
Texttype = "pramukha"
Author = "Adyashankaracharya"
Language = "Sanskrit"
Subject = "philosophy/hinduism/religion"
"Transliterated by" = "Ankur Nagpal ankurnagpal108 at gmail.com"
"Proofread by" = "Ankur Nagpal ankurnagpal108 at gmail.com"
Description-comments = "(importance of and rules for maThas)"
Indexextra = "(Scan)"
"Latest update" = "March 9, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "मठाम्नायमहानुशासनम्"

+++
  
 मठाम्नायमहानुशासनम्   
  
शारदा मठाम्नायः ।  
प्रथमः पश्चिमाम्नायः शारदामठ उच्यते  ।  
कीटवारः सम्प्रदायस्तस्य तीर्थाश्रमौ पदे ॥ १॥  
  
द्वारकाख्यं हि क्षेत्रं स्याद् देवः सिद्धेश्वरः स्मृतः ।  
भद्रकाली तु देवी स्याद् हस्तामलक देशिकः ॥ २॥  var  आचार्यो विश्वरूपकः  
गोमतीतीर्थममलं ब्रह्मचारी स्वरूपकः  ।  
सामवेदस्य वक्ता च तत्र धर्मं समाचरेत् ॥ ३॥   
जीवात्मपरमात्मैक्य बोधो यत्र भविष्यति ।  
तत्वमसि महावाक्यं गोत्रोऽविगत उच्यते ॥ ४॥  
  
सिन्धु-सौवीर-सौराष्ट्र-महाराष्ट्रस्तथान्तराः ।  
देशाः पश्चिमदिक्स्था ये शारदामठभागिनः ॥ ५॥  
  
त्रिवेणीसङ्गमे तीर्थे तत्त्वमस्यादिलक्षणे ।  
स्नायात्तत्त्वार्थभावेन तीर्थनाम्ना स उच्यते ॥ ६॥  
  
आश्रमग्रहणे प्रौढ आशापाशविवर्जितः ।  
यातायातविनिर्मुक्त एतदाश्रमलक्षणम्  ॥ ७॥  
  
कीटादयो विशेषेण वार्यन्ते यत्र जन्तवः ।  
भूतानुकम्पया नित्यं कीटवारः स उच्यते ॥ ८॥  
  
स्व-स्वरूपं विजानाति स्वधर्म-परिपालकः ।  
स्वानन्दे क्रीडते नित्यं स्वरूपो बटुरुच्यते ॥ ९॥  
  
गोवर्धन मठाम्नायः ।  
पूर्वाम्नायो द्वितीयः स्याद् गोवर्धनमठः स्मृतः ।  
भोगवारः सम्प्रदायो वनारण्ये पदे स्मृते ॥ १०॥  
  
पुरुषोत्तमं तु क्षेत्रं स्यांज्जगन्नाथोऽस्य देवता ।  
विमलाख्याहि देवी स्यादाचार्यः पद्मपादकः ॥ ११॥  
  
तीर्थं महोदधिः प्रोक्तं ब्रह्मचारी प्रकाशकः ।  
महावाक्यं च तत्र स्यात् प्रज्ञानं ब्रह्म चोच्यते ॥ १२॥  
  
ऋग्वेदपठनं चैव काश्यपो गोत्रमुच्यते ।  
अङ्गबङ्गकलिङ्गाश्च मगधोत्कलबर्बराः ।   
गोवर्धनमठाधीना देशाः प्राचीव्यवस्थिताः ॥ १३॥  
  
सुरम्ये निर्जने स्थाने वने वासं करोति यः ।  
आशाबन्धविनर्मुक्तो वननामा स उच्यते ॥ १४॥  
  
अरण्ये संस्थितो नित्यमानन्दे नन्दने वने ।  
त्यक्त्वा सर्वमिदं विश्वमारण्यं परिकीर्त्यते ॥ १५॥  
  
भोगो विषय इत्युक्तो वार्यते येन जीविनाम् ।  
सम्प्रदायो यतीनाञ्च भोगवारः स उच्यते ॥ १६॥  
  
स्वयं ज्योतिर्विजानाति योगयुक्तिविशारदः ।  
तत्त्वज्ञानप्रकाशेन तेन प्रोक्तः प्रकाशकः ॥ १७॥  
  
ज्योतिर्मठाम्नायः ।  
तृतीयस्तूत्तराम्नायो ज्योतिर्नाम मठो भवेत् ।  
श्रीमठश्चेति वा तस्य नामान्तरमुदीरितम् ॥ १८॥  
  
आनन्दवारो विज्ञेयः सम्प्रदायोऽस्य सिद्धिदः ।  
पदानि तस्य ख्यातानि गिरिपर्वतसागराः ॥ १९॥  
  
बदरीकाश्रमः क्षेत्रं देवो नारायणः स्मृतः ।  
पूर्णागिरि च देवी स्यादाचार्यस्तोटकः स्मृतः ॥ २०॥  
  
तीर्थं चालकनन्दाख्यं आनन्दो ब्रह्मचार्यभूत् ।  
अयमात्मा ब्रह्म चेति महावाक्यमुदाहृतम् ॥ २१॥  
  
अथर्ववेदवक्ता च भृग्वाख्यं गोत्रमुच्यते ।  
कुरुकाश्मीरकाम्बोजपांचालादिविभागतः ।   
ज्योतिर्मठवशा देशा उदीचीदिगवस्थिताः ॥ २२॥  
  
वासो गिरिवने नित्यं गीताध्ययनतत्परः ।  
गंभीराचलबुद्धिश्च गिरिनामा स उच्यते ॥ २३॥  
  
वसन् पर्वतमूलेषु प्रौढं ज्ञानं विभर्ति यः ।  
सारासारं विजानाति पर्वतः परिकीर्त्यते ॥ २४॥  
  
तत्वसागरगम्भीर ज्ञानरत्नपरिग्रहः ।  
मर्यादां वै न लङ्घ्येत सागरः परिकीर्त्यते ॥ २५॥  
  
आनन्दो हि विलासश्च वार्यते येन जीविनाम् ।  
सम्प्रदायो यतीनां चानन्दवारः स उच्यते ॥ २६॥  
  
सत्यं ज्ञानमनन्तं यो नित्यं ध्यायेत तत्त्ववित् ।  
स्वानन्दे रमते चैव आनन्दः परिकीर्त्यते ॥ २७॥  
  
शृङ्गेरी मठाम्नायः ।  
चतुर्थो दक्षिणाम्नायः शृङ्गेरी तु मठो भवेत् ।  
सम्प्रदायो भूरिवारो भूर्भवो गोत्रमुच्यते ॥ २८॥  
  
पदानि त्रीणि ख्यातानि सरस्वती भारती पुरी ।  
रामेश्वराह्वयं क्षेत्रमादिवाराहदेवता ॥ २९॥  
  
कामाक्षी तस्य देवी स्यात् सर्वकामफलप्रदा ।  
सुरेश्वराख्य आचार्यस्तुङ्गभद्रेति तीर्थकम् ॥ ३०॥  var  हस्तामलक  
चैतन्याख्यो ब्रह्मचारी यजुर्वेदस्य पाठकः ।  
अहं ब्रह्मास्मि तत्रैव महावाक्यं समीरितम् ॥ ३१॥  
  
आन्ध्रद्रविडकर्णाटकेरलादिप्रभेदतः ।  
शृङ्गेर्यधीना देशास्ते ह्यवाचीदिगवस्थिताः ॥ ३२॥  
  
स्वरज्ञानरतो नित्यं स्वरवादी कवीश्वरः ।  
संसारसागरासारहन्ताऽसौ हि सरस्वती ॥ ३३॥  
  
विद्याभरेण सम्पूर्णः सर्वभारं परित्यजन् ।  
दुःखभारं न जानाति भारती परिकीर्त्यते ॥ ३४॥  
  
ज्ञानतत्त्वेन सम्पूर्णः पूर्णतत्त्वपदे स्थितः ।  
परब्रह्मरतो नित्यं पुरीनामा स उच्यते ॥ ३५॥  
  
भूरिशब्देन सौवर्ण्यं बार्यते येन जीविनाम् ।  
सम्प्रदायो यतीनां च भूरिवारः स उच्यते ॥ ३६॥  
  
चिन्मात्रं चैत्यरहितमनन्तमजरं शिवम् ।  
यो जानाति स वै विद्वान् चैतन्यं तद्विधीयते ॥ ३७॥  
  
महानुशासनम् ।  
मर्यादैषा सुविज्ञेया चतुर्मठविधायिनी ।  
तामेतां समुपाश्रित्य आचार्याः स्थापिताः क्रमात् ॥ ३८॥  
  
आम्नायाः कथिता ह्येते यतीनाञ्च पृथक्-पृथक् ।  
तैः सर्वेश्चतुराचार्यैर्नियोगेन यथाक्रमम् ॥ ३९॥  
  
प्रयोक्ततव्याः स्वधर्मेषु शासनीयास्ततोऽन्यथा ।  
कुर्वन्तु एव सततमटनं धरणीतले ॥ ४०॥  
  
विरुद्धाचरणप्राप्तावाचार्याणां समाज्ञया  ।  
लोकान् संशीलयन्त्वेव स्वधर्माप्रतिरोधतः ॥ ४१॥  
  
स्व-स्वराष्ट्रप्रतिष्ठित्यै सञ्चारः सुविधीयताम् ।  
मठे तु नियतो वास आचार्यस्य न युज्यते ॥ ४२॥  
  
वर्णाश्रमसदाचारा अस्माभिर्ये प्रसाधिताः ।  
रक्षणीयाः सदैवैते स्व-स्व भागे यथाविधि ॥ ४३॥  
  
यतो विनष्टिर्महती धर्मस्यास्य प्रजायते ।  
मान्द्यं सन्त्याज्यमेवात्र दाक्ष्यमेव समाश्रयेत् ॥ ४४॥  
  
परस्परविभागे तु न प्रवेशः कदाचन ।  
परस्परेण कर्तव्या ह्याचार्येण व्यवस्थितिः ॥ ४५॥  
  
मर्यादाया विनाशेन लुप्येरन्नियमाः शुभाः ।  
कलहाङ्गारसम्पत्तिरतस्तां परिवर्जयेत् ॥ ४६॥  
  
परिव्राडार्यमर्यादो मामकीनां यथाविधि ।  
चतुष्पीठाधिगां सत्तां प्रयुञ्ज्याच्च पृथक्-पृथक् ॥ ४७॥  
  
शुचिर्जितेन्द्रियो वेद-वेदाङ्गादिविशारदः ।  
योगज्ञः सर्वशास्त्राणां स मदास्थानमापुयात् ॥ ४८॥  
  
उक्तलक्षणसम्पन्नः स्याच्चेन्मत्पीठभाग् भवेत् ।  
अन्यथारूढपीठोऽपि निग्रहार्हो मनीषिणाम् ॥ ४९॥  
  
नजातु मठमुच्छिन्द्यादिधिकारिण्युपस्थिते ।  
विघ्नानामपि बाहुल्यादेष धर्मः सनातनः ॥ ५०॥  
  
अस्मत्पीठसमारूढः परिव्राडुक्तलक्षणः ।  
अहमेवेति विज्ञेयो यस्य देव इति श्रुतेः ॥ ५१॥  
  
एक एवाविषेच्यः स्यादन्ते लक्षणसम्मतः ।  
तत्तत्पीठे क्रमेणैव न बहु युज्यते क्वचित् ॥ ५२॥  
  
सुधन्वनः समौत्सुक्यनिवृत्यै धर्म-हेतवे ।  
देवराजोपचारांश्च यथावदनुपालयेत् ॥ ५३॥  
  
केवलं धर्ममुद्दिश्य विभवो ब्रह्मचेतसाम् ।  
विहितश्चोपकाराय पद्मपत्रनयं व्रजेत् ॥ ५४॥  
  
सुधन्वा हिमहाराजस्तथान्ये च नरेश्वराः ।  
धर्मपारम्परीमेतां पालयन्तु निरन्तरम् ॥ ५५॥  
  
चातुर्वर्ण्यं यथायोग्यं वाङ्मनः कायकर्मभिः ।  
गुरोः पीठं समर्चेत विभागानुक्रमेण वै ॥ ५६॥  
  
धरामालम्ब्य राजानः प्रजाभ्यः करभागिनः ।  
कृताधिकारा आचार्या धर्मतस्तद्वदेव हि ॥ ५७॥  
  
धर्मो मूलं मनुष्याणां स चाचार्यावलम्बनः ।  
तस्मादाचार्यसुमणेः शासनं सर्वतोऽधिकम् ॥ ५८॥  
  
तस्मात् सर्वप्रयत्नेन शासनं सर्वसम्मतम् ।  
आचार्यस्य विशेषेण ह्यौदार्यभरभागिनः ॥ ५९॥  
  
आचार्याक्षिप्त दण्डास्तु कृत्वा पापानि मानवाः ।  
निर्मलाः स्वर्गमायान्ति सन्तः सुकृतिनो यथा ॥ ६०॥  
  
इत्येवं मनुरप्याह गौतमोऽपि विशेषतः ।  
विशिष्टशिष्टाचारोऽपि मूलादेव प्रसिद्ध्यति ॥ ६१॥  
  
तानाचार्योपदेशांश्च राजदण्डांश्च पालयेत् ।  
तस्मादाचार्यराजानावनवद्यौ न निन्दयेत् ॥ ६२॥  
  
धर्मस्य पद्धतिर्ह्येषा जगतः स्थितिहेत्वे ।  
सर्ववर्णाश्रमाणां हि यथाशास्त्रं विधीयते ॥ ६३॥  
  
कृते विश्वगुरुर्ब्रह्मा त्रेतायामृषीसत्तमः ।  
द्वापरे व्यास एव स्यात् कलावत्र भवाम्यहम् ॥ ६४॥  
  
मठाश्चत्वार आचार्याचत्वारश्चधुरन्धराः ।  
सम्प्रदायाश्च चत्वार एषा धर्मव्यवस्थितिः ॥ ६५॥  
  
अथोर्ध्वं शेषा आम्नायाः विज्ञानैक विग्रहाः  
पञ्चमस्तूर्ध्व आम्नायः सुमेरुमठ उच्यते ।  
सम्प्रदायोऽस्य काशी स्यात् सत्यज्ञानाभिधे पदे ॥ ६६॥  
  
कैलासः क्षेत्रमित्युक्तं देवताऽस्य निरञ्जनः ।  
देवी माया तथाचार्य ईश्वरोऽस्य प्रकीर्तितः ॥ ६७॥  
  
तीर्थ तु मानसं प्रोक्तं ब्रह्मतत्त्वावगाहि तत् ।  
तत्र संयोगमात्रेण संन्यासं समुपाश्रयेत् ॥ ६८॥  
  
सूक्ष्मवेदस्य वक्ता च तत्र धर्मं समाचरेत् ।  
षष्ठ स्वात्माख्य आम्नायः परमात्मा मठो महान् ॥ ६९॥  
  
सत्त्वतोषः सम्प्रदायः पदं योगमनुस्मरेत् ।  
नभः सरोवरं क्षेत्रं परहंसोऽस्य देवता ॥ ७०॥  
  
देवी स्यान्मानसी माया आचार्यश्चेतनाह्वयः ।  
त्रिपुटीतीर्थमुत्कृष्टं सर्वपुण्यप्रदायकम् ॥ ७१॥  
  
भव-पाशविनाशाय संन्यासं तत्र चाश्रयेत् ।  
वेदान्तवाक्यवक्ता च तत्र धर्मं समाचरेत् ॥ ७२॥  
  
सप्तमो निष्कलाम्नायः सहस्रार्कद्युतिर्मठः ।  
सम्प्रदायोऽस्य सच्छिष्यः श्रीगुरोः पादुके पदे ॥ ७३॥  
  
तत्रानुभूतिः क्षेत्रं स्याद् विश्वरूपोऽस्य देवता ।  
देवी चिच्छक्तिनाम्नी हि आचार्यः सद्गुरुः स्मृतः ॥ ७४॥  
  
सच्छास्त्रश्रवणं तीर्थं जरामृत्युविनाशकम् ।  
पूर्णनन्दप्रसादेन संन्यासं तत्र चाश्रयेत् ॥ ७५॥  
  
॥ इति श्रीमद्भगवत्पादस्वामि आद्यशङ्कराचार्यकृतः  
श्रीमन्मठाम्नायमहानुशासनम् सम्पूर्णम् ॥  
  
  
Encoded and proofread by Ankur Nagpal (ankurnagpal108 at gmail.com)  
  
