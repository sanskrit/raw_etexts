+++
"Text title" = "yogatArAvalI"
"File name" = "yogatArAvalI.itx"
itxtitle = "yogatArAvalI"
engtitle = "yogatArAvalI"
Category = "stotra, shankarAchArya"
Location = "doc_z_misc_shankara"
Sublocation = "shankara"
Texttype = "stotra"
Author = "Adi shaNkarAchArya"
Language = "Sanskrit"
Subject = "philosophy/hinduism/religion"
"Transliterated by" = "Arun Shantharam shantharam.arun  at  gmail.com"
"Proofread by" = "Arun Shantharam shantharam.arun  at  gmail.com"
"Latest update" = "April 7, 2009"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "योगतारावली"

+++
  
 योगतारावली   
  
वन्दे गुरूणां चरणारविन्दे सन्दर्शितस्वात्मसुखावबोधे ।  
जनस्य ये जाङ्गलिकायमाने संसारहालाहलमोहशान्त्यै ॥ १॥  
  
सदाशिवोक्तानि सपादलक्षलयावधानानि वसन्ति लोके ।  
नादानुसन्धानसमाधिमेकं मन्यामहे मान्यतमं लयानाम् ॥ २॥  
  
सरेचपूरैरनिलस्य कुम्भैः सर्वासु नाडीषु विशोधितासु ।  
अनाहताख्यो बहुभिः प्रकारैरन्तः प्रवर्तेत सदा निनादः ॥ ३॥  
  
नादानुसन्धान नमोऽस्तु तुभ्यं त्वां साधनं तत्त्वपदस्य जाने ।  
भवत्प्रसादात्पवनेन साकं विलीयते विष्णुपदे मनो मे ॥ ४॥  
  
जालन्धरोड्याणनमूलबन्धाञ्जल्पन्ति कण्ठोदरपायुमूलान् ।  
बन्धत्रयेऽस्मिन्परिचीयमाने बन्धः कुतो दारुणकालपाशात् ॥ ५॥  
  
ओड्याणजालन्धरमूलबन्धैरुन्निद्रितायामुरगाङ्गनायाम् ।  
प्रत्यङ्मुखत्वात्प्रविशन्सुषुम्नां गमागमौ मुञ्चति गन्धवाहः ॥ ६॥  
  
उत्थापिताधारहुताशनोल्कैराकुञ्चनैः शश्वदपानवायोः ।  
सन्तापिताच्चन्द्रमसः पतन्तीं पीयूषधारां पिबतीह धन्यः ॥ ७॥  
  
बन्धत्रयाभ्यासविपाकजातां विवर्जितां रेचकपूरकाभ्याम् ।  
विशोषयन्तीं विषयप्रवाहं विद्यां भजे केवलकुम्भरूपाम् ॥ ८॥  
  
अनाहते चेतसि सावधानैरभ्यासशूरैरनुभूयमाना ।  
संस्तम्भितश्वासमनःप्रचारा सा जृम्भते केवलकुम्भकश्रीः ॥ ९॥  
  
सहस्रशः सन्तु हठेषु कुम्भाः सम्भाव्यते केवलकुम्भ एव ।  
कुम्भोत्तमे यत्र तु रेचपूरौ प्राणस्य न प्राकृतवैकृताख्यौ ॥ १०॥  
  
त्रिकूटनाम्नि स्तिमितेऽन्तरङ्गे खे स्तम्भिते केवलकुम्भकेन ।  
प्राणानिलो भानुशशाङ्कनाड्यौ विहाय सद्यो विलयं प्रयाति  ॥ ११॥  
  
प्रत्याहृतः केवलकुम्भकेन प्रबुद्धकुण्डल्युपभुक्तशेषः ।  
प्राणः प्रतीचीनपथेन मन्दं विलीयते विष्णुपदान्तराले ॥ १२॥  
  
निरङ्कुशानां श्वसनोद्गमानां निरोधनैः केवलकुम्भकाख्यैः ।  
उदेति सर्वेन्द्रियवृत्तिशून्यो मरुल्लयः कोऽपि महामतीनाम् ॥ १३॥  
  
न दृष्टिलक्ष्याणि न चित्तबन्धो न देशकालौ न च वायुरोधः ।  
न धारणाध्यानपरिश्रमो वा समेधमाने सति राजयोगे ॥ १४॥  
  
अशेषदृश्योज्झितदृङ्मयानामवस्थितानामिह राजयोगे ।  
न जागरो नापि सुषुप्तिभावो न जीवितं नो मरणं विचित्रम् ॥ १५॥  
  
अहम्ममत्वाद्व्यपहाय सर्व श्रीराजयोगे स्थिरमानसानाम् ।  
न द्रष्टृता नास्ति च दृश्यभावः सा जृम्भते केवलसंविदेव ॥ १६॥  
  
नेत्रे ययोन्मेषनिमेषशून्ये वायुर्यया वर्जितरेचपूरः ।  
मनश्च सङ्कल्पविकल्पशून्यं मनोन्मनी सा मयि सन्निधत्ताम् ॥ १७॥  
  
चित्तेन्द्रियाणां चिरनिग्रहेण श्वासप्रचारे शमिते यमीन्द्राः ।  
निवातदीपा इव निश्चलाङ्गाः मनोन्मनीमग्नधियो भवन्ति ॥ १८॥  
  
उन्मन्यवस्थाधिगमाय विद्वन् उपायमेकं तव निर्दिशामः ।  
पश्यन्नुदासीनतया प्रपञ्चं सङ्कल्पमुन्मूलय सावधानः ॥ १९॥  
  
प्रसह्य सङ्कल्पपरंपराणां संभेदने सन्ततसावधानम् ।  
आलम्बनाशादपचीयमानं शनैः शनैः शान्तिमुपैति चेतः ॥ २०॥  
  
निश्वासलोपैर्निभृतैः शरीरैर्नेत्राम्बुजैरर्धनिमीलितैश्च ।  
आविर्भवन्तीममनस्कमुद्रामालोकयामो मुनिपुङ्गवानाम् ॥ २१॥  
  
अमी यमीन्द्राः सहजामनस्का-दहंममत्वे शिथिलायमाने ।  
मनोतिगं मारुतवृत्तिशून्यं गच्छन्ति भावं गगनावशेषम् ॥ २२॥  
  
निवर्तयन्तीं निखिलेन्द्रियाणि प्रवर्तयन्तीं परमात्मयोगम् ।  
संविन्मयीं तां सहजामनस्कां कदा गमिष्यामि गतान्यभावः ॥ २३॥  
  
प्रत्यग्विमर्शातिशयेन पुंसां प्राचीनगन्धेषु पलायितेषु ।  
प्रादुर्भवेत्काचिदजाड्यनिद्रा प्रपञ्चचिन्तां परिवर्जयन्ती ॥ २४॥  
  
विच्छिन्नसङ्कल्पविकल्पमूले निःशेषनिर्मूलितकर्मजाले ।  
निरन्तराभ्यासनितान्तभद्रा सा जृम्भते योगिनि योगनिद्रा ॥ २५॥  
  
विश्रान्तिमासाद्य तुरीयतल्पे विश्वाद्यवस्थात्रितयोपरिस्थे ।  
संविन्मयीं कामपि सर्वकालं निद्रां सखे निर्विश निर्विकल्पाम् ॥ २६॥  
  
प्रकाशमाने परमात्मभानौ नश्यत्यविद्यातिमिरे समस्ते ।  
अहो बुधा निर्मलदृष्टयोऽपि किञ्चिन्न पश्यन्ति जगत्समग्रम् ॥ २७॥  
  
सिद्धिं तथाविधमनोविलयां समाधौ  
     श्रीशैलशृङ्गकुहरेषु कदोपलप्स्ये ।  
गात्रं यदा मम लताः परिवेष्टयन्ति  
     कर्णे यदा विरचयन्ति खगाश्च नीडान् ॥ २८॥  
  
विचरतु मतिरेषा निर्विकल्पे समाधौ  
     कुचकलशयुगे वा कृष्णसारेक्षणानाम् ।  
चरतु जडमते वा सज्जनानां मते वा  
     मतिकृतगुणदोषा मां विभुं न स्पृशन्ति ॥ २९॥  
  
॥ इति श्री आदि शङ्करभगवत्पाद विरचितं योगतारावली सम्पूर्णम् ॥  
  
  
Encoded and proofread by Arun Shantharam shantharam.arun at gmail.com  
  
