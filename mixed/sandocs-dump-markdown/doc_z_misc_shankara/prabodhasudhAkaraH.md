---
Author: Shankaracharya
Category: shankarAchArya
File name: prabodha.itx
Language: Sanskrit
Latest update: August 25, 2002
Location: doc_z_misc_shankara
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shankara
Text title: prabodha sudhAkara
Texttype: pramukha
Transliterated by: Sunder Hattangadi sunderh at hotmail.com
engtitle: Prabodhasudhakara
itxtitle: prabodhasudhAkaraH
title: प्रबोधसुधाकरः

---
  
 प्रबोधसुधाकरः   
  
प्रबोधसुधाकरस्य अनुक्रमणिका  
१ देहनिन्दाप्रकरणम् ।  
२ विषयनिन्दाप्रकरणम् ।  
३ मनोनिन्दाप्रकरणम् ।  
४ विषयनिग्रहप्रकरणम् ।  
५ मनोनिग्रहप्रकरणम् ।  
६ वैराग्यप्रकरणम् ।  
७ आत्मसिद्धिप्रकरणम् ।  
८ मायासिद्धिप्रकरणम् ।  
९ लिङ्गदेहादिनिरूपणप्रकरणम् ।  
१० अद्वैतप्रकरणम् ।  
११ कर्तृत्वभोक्तृत्वप्रकरणम् ।  
१२ स्वप्रकाशताप्रकरणम् ।  
१३ नादानुसन्धानप्रकरणम् ।  
१४ मनोलयप्रकरणम् ।  
१५ प्रबोधप्रकरणम् ।  
१६ द्विधाभक्तिप्रकरणम् ।  
१७ ध्यानविधिप्रकरणम् ।  
१८ सगुणनिर्गुणयोरैक्यप्रकरणम् ।  
१९ आनुग्रहिकप्रकरणम् ।  
  
  
  
॥ १॥ देहनिन्दाप्रकरणम् ।  
नित्यानन्दैकरसं सच्चिन्मात्रं स्वयञ्ज्योतिः ।  
पुरुषोत्तममजमीशं वन्दे श्रीयादवाधीशम् ॥ १॥  
  
यं वर्णयितुं साक्षाच्छृतिरपि मूकेव मौनमाचरति ।  
सोऽस्माकं मनुजानां किं वाचां गोचरो भवति ॥ २॥  
  
यद्यप्येवं विदितं तथापि परिभाषितो भवेदेव ।  
अध्यात्मशास्त्रसारैर्हरिचिन्तनकीर्तनाभ्यासैः ॥ ३॥  
  
क्लृप्तैर्बहुभिरुपायैरभ्यासज्ञानभक्त्याद्यैः ।  
पुंसो विना विरागं मुक्तेरधिकारिता न स्यात् ॥ ४॥  
  
वैराग्यमात्मबोधो भक्तिश्चेति त्रयं गदितम् ।  
मुक्तेः साधनमादौ तत्र विरागो वितृष्णता प्रोक्ता ॥ ५॥  
  
सा चाहम्ममताभ्यां प्रच्छन्ना सर्वदेहेषु ।  
तत्राहन्ता देहे ममता भार्यादिविषयेषु ॥ ६॥  
  
देहः किमात्मकोऽयं कः सम्बन्धोऽस्य वा विषयैः ।  
एवं विचार्यमाणेऽहन्ताममते निवर्तेते ॥ ७॥  
  
स्त्रीपुंसोः संयोगात्सम्पाते शुक्रशोणितयोः ।  
प्रविशञ्जीवः शनकैः स्वकर्मणा देहमाधत्ते ॥ ८॥  
  
मातृगुरूदरदर्यां कफमूत्रपुरीषपूर्णायाम् ।  
जठराग्निज्वालाभिर्नवमासं पच्यते जन्तुः ॥ ९॥  
  
दैवात्प्रसूतिसमये शिशुस्तिरश्चीनतां यदा याति ।  
शस्त्रैर्विखण्ड्य स तदा बहिरिह निष्कास्यतेऽतिबलात् ॥ १०॥  
  
अथवा यन्त्रच्छिद्राद्यद तु निःसार्यते प्रबलैः ।  
प्रसवसमीरैश्च तदा यः क्लेशः सोऽप्यनिर्वाच्यः ॥ ११॥  
  
आधिव्याधिवियोगात्मीयविपत्कलहदीर्घदारिद्रैः ।  
जन्मान्तरमपि यः क्लेशः किं शक्यते वक्तुम् ॥ १२॥  
  
नरपशुविहङ्गतिर्यग्योनीनां चतुरशीतिलक्षाणाम् ।  
कर्मनिबद्धो जीवः परिभ्रमन्यातना भुङ्क्ते ॥ १३॥  
  
चरमस्तत्र नृदेहस्तत्रोज्जन्मान्वयोत्पत्तिः ।  
स्वकुलाचारविचारः श्रुतिप्रचारश्च तत्रापि ॥ १४॥  
  
आत्मानात्मविवेको नो देहस्य च विनाशिताज्ञानम् ।  
एवं सति स्वमायुः प्राज्ञैरपि नीयते मिथ्या ॥ १५॥  
  
आयुःक्षणलवमात्रं न लभ्यते हेमकोटिभिः क्वापि ।  
तच्चेद्गच्छति सर्वं मृषा ततः काधिका हानिः ॥ १६॥  
  
नरदेहातिक्रमणात्प्राप्तौ पश्वादिदेहानाम् ।  
स्वतनोरप्यज्ञाने परमार्थस्यात्र का वार्ता ॥ १७॥  
  
सततं प्रवाह्यमानैर्वृषभैरश्वैः खरैर्गजैर्महिषैः ।  
हा कष्टं क्षुत्कामैः श्रान्तैर्नो शक्यते वक्तुम् ॥ १८॥  
  
रुधिरत्रिधातुमज्जामेदोमांसास्थिसंहतिर्देहः ।  
स बहिस्त्वचा पिनद्धस्तस्मान्नो भक्ष्यते काकैः ॥ १९॥  
  
नासाग्राद्वदनादवा कफं मलं पायुतो विसृजन् ।  
स्वयमेवैति जुगुप्सामन्तः प्रसृतं च नो वेत्ति ॥ २०॥  
  
पथि पतितमस्थि दृष्ट्वा स्पर्शभयादन्यमार्गतो याति ।  
नो पश्यति निजदेहं चास्थिसहस्रावृतं परितः ॥ २१॥  
  
केशावधि नखराग्रादिदमन्तः पूतिगन्धसम्पूर्णम् ।  
बहिरपि चागरुचन्दनकर्पूराद्यैर्विलेपयति ॥ २२॥  
  
यत्नादस्य पिधत्ते स्वाभाविकदोषसङ्घातम् ।  
औपाधिकगुणनिवहं प्रकाशयञ्श्लाघते मूढः ॥ २३॥  
  
क्षतमुतन्नं देहे यदि न प्रक्षाल्यते त्रिदिनम् ।  
तत्रोत्पतन्ति बहवः क्रिमयो दुर्गन्धसङ्कीर्णाः ॥ २४॥  
  
यो देहः सुप्तोऽभूत्सुपुष्पशय्योपशोभिते तल्पे ।  
सम्प्रति स रज्जुकाष्ठैर्नियन्त्रितः क्षिप्यते वह्नौ ॥ २५॥  
  
सिंहासनोपविष्टं दृष्ट्वा यं मुदमवाप लोकोऽयम् ।  
तं कालाकृष्टतनुं विलोक्य नेत्रे निमीलयति ॥ २६॥  
  
एवंविधोऽतिमलिनो देहो यत्सत्तया चलति ।  
तं विस्मृत्य परेशं वहत्यहन्तामनित्येऽस्मिन् ॥ २७॥  
  
क्वात्मा सच्चिद्रूपः क्व मांसरुधिरास्थिनिर्मितो देहः ।  
इति यो लज्जति धीमानितरशरीरं स किं मनुते ॥ २८॥  
  
  
  
॥ २॥ विषयनिन्दाप्रकरणम् ।  
मूढः कुरुते विषयजकर्दमसम्मार्जनं मिथ्या ।  
दुरदृष्टवृष्टिविरसो देहो गेहं पतत्येव ॥ २९॥  
  
भार्या रूपविहीना मनसः क्षोभाय जायते पुंसाम् ।  
अत्यन्तं रूपाढ्या सा परपुरुषैर्वशीक्रियते ॥ ३०॥  
  
यः कश्चित्परपुरुषो म्त्रं भृत्योऽथवा भिक्षुः ।  
पश्यति हि साभिलाषं विलक्षणोदाररूपवतीम् ॥३१॥  
  
यं कञ्चित्पुरुषवरं स्वभर्तुरतिसुन्दरं दृष्ट्वा ।  
मृगयति किं न मृगाक्षी मनसेव परस्त्रियं पुरुषः ॥ ३२॥  
  
एवं सुरूपनार्या भर्ता कोपात्प्रतिक्षणं क्षीणः ।  
नो लभते सुखलेशं बलिमिव बलिभुग्बहुष्वेकः ॥ ३३॥  
  
वनिता नितान्तमज्ञा स्वाज्ञामुल्लङ्घ्य वर्तते यदि सा ।  
शत्रोरप्यधिकतरा परभिलाषिण्यसौ किमुत ॥ ३४॥  
  
लोको नापुत्रस्यास्तीति श्रुत्यास्य कः प्रभाषितो लोकः ।  
मुक्तिः संसरणं वा तदन्यलोकोऽथवा नाद्यः ॥ ३५॥  
  
सर्वेऽपि पुत्रभाजस्तन्मुक्तौ संसृतिर्भवति ।  
श्रवणादयोऽप्युपाया मृषा भवेयुस्तृतीयेऽपि ॥ ३६॥  
  
तत्प्राप्त्युपायसत्त्वाद्द्वितीयपक्षेऽप्यपुत्रस्य ।  
पुत्रेष्ट्यादिकयागप्रवृत्तये वेदवादोऽयम् ॥ ३७॥  
  
नानाशरीरकष्टैर्धनव्ययैः साध्यते पुत्रः ।  
उत्पन्नमात्रपुत्रे जीवितचिन्ता गरीयसी तस्य ॥ ३८॥  
  
जीवन्नपि किं मूर्खः प्राज्ञः किं वा सुशीलभाग्भविता ।  
जारश्चौरः पिशुनः पतितो द्यूतप्रियः क्रूरः ॥ ३९॥  
  
पितृमातृबन्धुघाती मनसः खेदाय जायते पुत्रः ।  
चिन्तयति तातनिधनं पुत्रो द्रव्याद्यधीशताहेतोः ॥ ४०॥  
  
सर्वगुणैरुपपन्नः पुत्रः कस्यापि कुत्रचिद्भवति ।  
सोऽल्पायू रुग्णो वा ह्यनपत्यो वा तथापि खेदाय ॥ ४१॥  
  
पुत्रात्सद्गतिरिति चेत्तदपि प्रायोऽस्ति युक्त्यसहम् ।  
इत्थं शरीरकष्टैर्दुःखं सम्प्रार्थ्यते मूढैः ॥ ४२॥  
  
पितृमातृबन्धुभगिनीपितृव्यजामातृमुख्यानाम् ।  
मार्गस्थानामिव युतिरनेकयोनिभ्रमात्क्षणिका ॥ ४३॥  
  
दैवं यावद्विपुलं यावत्प्रचुरः परोपकारश्च ।  
तावत्सर्वे सुहृदो व्यत्ययतः शत्रवः सर्वे ॥ ४४॥  
  
अश्नन्ति चेदनुदिनं वन्दिन इव वर्णयन्ति सन्तृप्ताः ।  
तच्चेद्द्वित्रदिनान्तरमभिनिन्दन्तः प्रकुप्यन्ति ॥ ४५॥  
  
दुर्भरजठरनिमित्तं समुपार्जयितुं प्रवर्तते चित्तम् ।  
लक्षावधि बहुवित्तं तथाप्यलभ्यं कपर्दिकामात्रम् ॥ ४६॥  
  
लब्धश्चेदधिकोऽर्थः पत्न्यादीनां भवेत्स्वार्थः ।  
नृपचौरतोऽप्यनर्थस्तस्मादृव्योद्यमो व्यर्थः ॥ ४७॥  
  
अन्यायमर्थभाजं पश्यति भूपोऽध्वगामिनं चौरः ।  
पिशुनो व्यसनप्राप्तिं दायादानां गणः कलहम् ॥ ४८॥  
  
पातकभरैरनेकैरर्थं समुपार्जयन्ति राजानः ।  
अश्वमतङ्गजहेतोः प्रतिक्षणं नाश्यते सोऽर्थः ॥ ४९॥  
  
राज्यान्तराभिगमनाद्रणभङ्गान्मन्त्रिभृत्यदोषाद्वा ।  
विषशस्त्रगुप्तघातान्मग्नाश्चिन्तार्णवे भूपाः ॥ ५०॥  
  
  
  
॥ ३॥ मनोनिन्दाप्रकरणम् ।  
हसति कदाचिद्रौति भ्रान्तं सद्दश दिशो भ्रमति ।  
हृष्टं कदापि रुष्टं शिष्टं दुष्टं च निन्दति  
स्तौति ॥ ५१॥  
  
किमपि द्वेष्टि सरोषं ह्यात्मानं श्लाघते कदाचिदपि ।  
चित्तं पिशाचमभवद्राक्षस्या तृष्णया व्याप्तम् ॥ ५२॥  
  
दम्भाभिमानलोभैः कामक्रोधोरुमत्सरैश्चेतः ।  
आकृष्यते समन्ताच्छ्वभिरिव पतितास्थिवन्मार्गे ॥ ५३॥  
  
तस्माच्छुद्धविरागो मनोऽभिलषितं त्यजेदर्थम् ।  
तदनभिलषितं कुर्यान्निर्व्यापारं ततो भवति ॥ ५४॥  
  
  
  
॥ ४॥ विषयनिग्रहप्रकरणम् ।  
संसृतिपारावारे ह्यगाधविषयोदकेन सम्पूर्णे ।  
नृशरीरमम्बुतरणं कर्मसमीरैरतस्ततश्चलति ॥ ५५॥  
  
छिद्रैर्नवभिरुपेतं जीवो नौकापतिर्महानलसः ।  
छिद्राणामनिरोधाज्जलपरिपूर्ण पतत्यधः सततम् ॥ ५६॥  
  
छिद्राणां तु निरोधात्सुखेन पारं परं याति ।  
तस्मादिन्द्रियनिग्रहमृते न कश्चित्तरत्यनृतम् ॥ ५७॥  
  
पश्यति परस्य युवति सकाममपि तन्मनोरथं कुरुते ।  
ज्ञात्वैव तदप्राप्तिं व्यर्थं मनुजोऽतिपापभाग्भवति ॥ ५८॥  
  
पिशुनैः प्रकाममुदितां परस्य निन्दां श्रुणोति कर्णाभ्याम् ।  
तेन परः किं म्रियते व्यर्थं मनुजोऽतिपापभाग्भवति ॥ ५९॥  
  
अनृतं परापवादं रसना वदति प्रतिक्षणं तेन ।  
परहानिर्लब्धिः का व्यर्थं मनुजोऽतिपापभाग्भवति ॥ ६०॥  
  
विषयेन्द्रिययोर्योगे निमेपसमयेन यत्सुखं भवति ।  
विषये नष्टे दुःखं यावज्जिवं च तत्तयोर्मध्ये ॥ ६१॥  
  
हेयमुपादेयं वा प्रविचार्य सुनिश्चितं तस्मात् ।  
अल्पसुखस्य त्यागादनल्पदुःखं जहाति सुधीः ॥ ६२॥  
  
धीवरदत्तमहामिषमश्नन्वैसारिणो म्रियते ।  
तद्वद्विषयान्भुञ्जन्कलाकृष्टो नरः पतति ॥६३॥  
  
उरगग्रस्तार्धतनुर्भेकोऽश्नातीह मक्षिकाः शतशः ।  
एवं गतायुरपि सन्विषयान्समुपार्यत्यन्धः ॥ ६४॥  
  
  
  
॥ ५॥ मनिनिग्रहप्रकरणम् ।  
स्वीयोद्गमतोयवहा सागरमुपयाति नीचमार्गेण ।  
सा चेदुद्गम एव स्थिरा सती किं न याति वार्धित्वम् ॥ ६५॥  
  
एवं मनः स्वहेतुं विचारयत्सुस्थिरं भवेदन्तः ।  
न बहिर्वोदेति तदा किं नात्मत्वं स्वयं याति ॥ ६६॥  
  
वर्षास्वम्भःप्रचयात्कूपे गुरुनिर्झरे पयः क्षारम् ।  
ग्रीष्मेणैव तु शुष्के माधुर्यं भजति तत्राम्भः ॥ ६७॥  
  
तद्वद्विषयोद्रिक्तं तमःप्रधानं मनः कलुषम् ।  
तस्मिन्विरागशुष्के शनकैराविर्भवेत्सत्त्वम् ॥ ६८॥  
  
यं विषयमपि लषित्वा धावति बाह्येन्द्रियद्वारा ।  
तस्याप्राप्तौ खिद्यति तथा यथा स्वं गतं किञ्चित् ॥ ६९॥  
  
नगनगरदुर्गदुर्गमसरितः परितः परिभ्रमच्चेतः ।  
यदि नो लभते विषयं विषयन्त्रितमिव खिन्नमायाति ॥ ७०॥  
  
तुम्बीफ्लं जलान्तर्बलादधः क्षिप्तमप्युपैत्यूर्ध्वम् ।  
तद्वन्मनः स्वरूपे निहितं यत्नाद्बहिर्याति ॥ ७१॥  
  
इह वा पूर्वभवे वा स्वकर्मणैवार्जितं फलं यद्यत् ।  
शुभमशुभं वा तत्तद्भोगोऽप्यप्रार्थितो भवति ॥ ७२॥  
  
चेतःपशुमशुभपथं प्रधावमानं निराकर्तुम् ।  
वैराग्यमेकमुचितं गलकाष्ठं निर्मितं धात्रा ॥ ७३॥  
  
निद्रावसरे यत्सुखमेतत्किं विषयजं यस्मात् ।  
न हि चेन्द्रियप्रदेशावस्थानं चेतसो निद्रा ॥ ७४॥  
  
अद्वारतुङ्गकुड्ये गृहेऽवरुद्धो यथा व्याघ्रः ।  
बहुनिर्गमप्रयत्नैः श्रान्तस्तिष्ठति पतञ्श्वसंश्च तथा ॥ ७५॥  
  
सर्वेन्द्रियावरोधादुद्योगशतैरनिर्गमं वीक्ष्य ।  
शान्तं तिष्ठति चेतो निरुद्यमत्वं तदा याति ॥ ७६॥  
  
प्राणस्पन्दनिरोधात्सत्सङ्गाद्वासनात्यागात् ।  
हरिचरणभक्तियोगान्मनः स्ववेगं जहाति शनैः ॥ ७७॥  
  
  
  
॥ ६॥ वैराग्यप्रकरणम् ।  
परगृहगृहिणीपुत्रद्रविणानामागमे विनाशे वा ।  
कथितौ हर्षविषादौ किं वा स्यातां क्षणं स्थातुः ॥ ७८॥  
  
दैवात्स्थितं गतं वा यं कञ्चिद्विषयमीड्यमल्पं वा ।  
नो तुष्यन्न च सीदन्वीक्ष्य गृहेष्वतिथिवन्निवसेत् ॥ ७९॥  
  
ममताभिमानशून्यो विषयेषु पराङ्मुखः पुरुषः ।  
तिष्ठन्नपि निजसदने न बाध्यते कर्मभिः क्वापि ॥ ८०॥  
  
कुत्राप्यरण्यदेशे सुनीलतृणवालिकोपचिते ।  
शीतलतरुतलभूमौ सुखं शयानस्य पुरुषस्य ॥ ८१॥  
  
तरवः पत्रफलाढ्याः सुगन्धशीतानिलाः परितः ।  
कलकूजितवरविहगाः सरितो मित्राणि किं न स्युः ॥ ८२॥  
  
वैराग्यभाग्यभाजः प्रसन्नमनसो निराशस्य ।  
अप्रार्थितफलभोक्तुः पुंसो जन्मनि कृतार्थतेह स्यात् ॥ ८३॥  
  
द्रव्यं पल्लवतश्च्युतं यदि भवेत्क्वापि प्रमादात्तदा  
     शोकायाथ तदर्पितं श्रुतवते तोषाय च श्रेयसे ।  
स्वातन्त्र्याद्विषयाः प्रयान्ति यदमी शोकाय ते स्युश्चिरं  
      सन्त्यक्ताः स्वयमेव चेत्सुखमयं निःश्रेयसं तन्वते ॥ ८४॥  
  
विस्मृत्यात्मनिवासमुत्कटभवाटव्यां चिरं पर्यट-  
      न्सन्तापत्रयदीर्घदावदहनज्वालावलीव्याकुलः ।  
वल्गन्फल्गुषु सुप्रदीप्तनयनश्चेतःकुरङ्गो बला-  
      दाशापाशवशीकृतोऽपि विषयव्याघ्रैर्मृषा  
हन्यते ॥ ८५॥  
  
  
  
॥ ७॥ आत्मसिद्धिप्रकरणम् ।  
उत्पन्नेऽपि विरागे विना प्रबोधं सुखं न स्यात् ।  
स भवेद्गुरूपदेशात्तस्माद्गुरुमाश्रयेत्प्रथमम् ॥ ८६॥  
  
यद्यपि जलधेरुदकं यद्यपि वा प्रेरकोऽनिलस्तत्र ।  
तदपि पिपासाकुलितः प्रतीक्षते चातको मेघम् ॥ ८७॥  
  
त्रेधा प्रतीतिरुक्ता शास्त्राद्गुरुतस्तथात्मनस्तत्र ।  
शास्त्रप्रतीतिरादौ यद्वन्मधुरो गुडोऽस्तीति ॥ ८८॥  
  
अग्रे गुरुप्रतीतिर्दूराद्गुडदर्शनं यद्वत् ।  
आत्मप्रतीतिरस्माद्गुडभक्षणजं सुखं यद्वत् ॥ ८९॥  
  
रसगन्धरूपशब्दस्पर्शा अन्ये पदार्थाश्च ।  
कस्मादनुभूयन्ते नो देहान्नेन्द्रियग्रामात् ॥ ९०॥  
  
मृतदेहेन्द्रियवर्गो यतो न जानाति दाहजं दुःखम् ।  
प्राणश्चेन्निद्रायां तस्करबाधां स किं वेत्ति ॥ ९१॥  
  
मनसो यदि वा विषयस्तद्युगपत्किं न जानाति ।  
तस्य पराधीनत्वाद्यतः प्रमादस्य कस्त्राता ॥ ९२॥  
  
गाढध्वान्तगृहान्ततः क्षितितले दीपं निधायोज्ज्वलं  
   पञ्चच्छिद्रमधोमुखं हि कलशं तस्योपरि स्थापयेत् ।  
तद्बाह्ये परितोऽनुरन्ध्रममलां वीणां च कस्तूरिकां  
   सद्रत्नं व्यजनं न्यसेच्च  
कलशच्छिद्राध्वनिर्गच्छताम् ॥ ९३॥  
  
तेजोंशेन पृथक्पदार्थनिवहज्ञानं हि यज्जायते  
   तद्रन्ध्रैः कलशेन वा किमु मृदो भाण्डेन तैलेन वा ।  
किं सूत्रेण न चैतदस्ति रुचिरं प्रत्यक्षबाधादतो  
   दीपज्योतिरिहैकमेव शरणं देहे तथात्मा स्थितः ॥ ९४॥  
  
  
  
॥ ८॥ मायासिद्धिप्रकरणम् ।  
चिन्मत्रः परमात्मा ह्यपश्यदात्मानमात्मतया ।  
अभवत्सोऽहन्नामा तस्मादासीद्भिदो मूलम् ॥ ९५॥  
  
द्वेधैव भाति तस्मात्पतिश्च पत्नी च तौ भवेतां वै ।  
तस्मादयमाकाशस्त्रिधैव परिपूर्यते सततम् ॥ ९६॥  
  
सोऽयमपीक्षां चक्रे ततो मनुष्या अजायन्त ।  
इत्युपनिषदः प्राहुर्दयितां प्रति याज्ञवल्क्योक्त्या ॥ ९७॥  
  
चिरमानन्दानुभवात्सुषुप्तिरिव काप्यवस्थाभूत् ।  
परमात्मनस्तु तस्मात्स्वप्नवदेवोत्थिता माया ॥ ९८॥  
  
सदसद्विलक्षणासौ परमात्मसदाश्रयानादिः ।  
सा च गुणत्रयरूपा सूते सचराचरं विश्वम् ॥ ९९॥  
  
माया तावददृश्या दृश्यं कार्यं कथं जनयेत् ।  
तन्तुभिरदृश्यरूपैः पटोऽत्र दृश्यः कथं भवति ॥ १००॥  
  
स्वप्ने सुरतानुभवाच्छुक्रद्रावोयथा शुभे वसने ।  
अनृतं रतं प्रबोधे वसनोपहतिर्भवेत्सत्या ॥ १०१॥  
  
स्वप्ने पुरुषः सत्यो योषिदसत्या तयोर्युतिश्च मृषा ।  
शुक्रद्रावः सत्यस्तद्वत्प्रकृतेऽपि सम्भवति ॥ १०२॥  
  
एवमदृश्या माया तत्कार्यं जगदिदं दृश्यम् ।  
माया तावदियं स्याद्या स्वविनाशेन हर्षदा भवति ॥ १०३॥  
  
रजनीवातिदुरन्ता न लक्ष्यतेऽत्र स्वभवोऽस्याः ।  
सौदामिनीव नश्यति मुनिभिः सम्प्रक्ष्यमाणैव ॥ १०४॥  
  
माया ब्रह्मोपगताविद्या जीवाश्रया प्रोक्ता ।  
चिदश्चिद्ग्रन्थिश्चेतस्तदक्षयं ज्ञेयमा मोक्षात् ॥ १०५॥  
  
घटमठकुड्यैरावृतमाकाशं तत्तदाह्वयं भवति ।  
तद्वदविद्यावृतमिह चैतन्यं जीव इत्युक्तः ॥ १०६॥  
  
ननु कथमावरणं स्यादज्ञानं ब्रह्मणो विशुद्धस्य ।  
सूर्यस्येव तमिस्रं रात्रिभवं स्वप्रकाशस्य ॥ १०७॥  
  
दिनकरकिरणोत्पन्नैर्मेघैराच्छाद्यते यथा सूर्यः ।  
न खलु दिनस्य दिनत्वं तैर्विकृतैः सान्द्रसङ्घातैः ॥ १०८॥  
  
अज्ञानेन तथात्मा शुद्धोऽपि च्छाद्यते सुचिरम् ।  
न परन्तु लोकसिद्धा प्राणिषु तच्चेतनाशक्तिः ॥ १०९॥  
  
  
  
॥ ९॥ लिङ्गदेहादिनिरूपणप्रकरणम् ।  
स्थूलशरीरस्यान्तर्लिङ्गशरीरं च तस्यान्तः ।  
कारणमस्याप्यन्तस्ततो महाकारणं तुर्यम् ॥ ११०॥  
  
स्थूलं निरूपितं प्रागधुना सूक्ष्मादितो ब्रूमः ।  
अङ्गुष्ठमात्रः पुरुषः श्रुतिरिति यत्प्राह तत्सूक्ष्मम् ॥ १११॥  
  
सूक्ष्माणि महाभूतान्यसवः पञ्चेन्द्रियाणि पञ्चैव ।  
षोडषमन्तःकरणं तत्सङ्घातो हि लिङ्गतनुः ॥ ११२॥  
  
तत्कारणं स्मृतं यत्तस्यान्तर्वासनाजालम् ।  
तस्य प्रवृत्तिहेतुर्बुद्ध्याश्रयमत्र तुर्यं स्यात् ॥ ११३॥  
  
तत्सारभूतबुद्धो यत्प्रतिफलितं तु शुद्धचैतन्यम् ।  
जीवः स उक्त आद्यैर्योऽहमिति स्फूर्तिकृद्वपुषि ॥ ११४॥  
  
चरतरतरङ्गसङ्गात्प्रतिबिम्बं भास्करस्य च चलं  
स्यात् ।  
अस्ति तथा चञ्चलता चैतन्ये चित्तचाञ्चल्यात् ॥ ११५॥  
  
नन्वर्कप्रतिबिम्बः सलिलादिषुयः स चावभासयति ।  
किमितरपदार्थनिवहं प्रतिबिम्बोऽप्यात्मनस्तद्वत् ॥ ११६॥  
  
प्रतिफलितं यत्तेजः सवितुः कांस्यादिपात्रेषु ।  
तदनु प्रविष्टमन्तर्गृहमन्यार्थान्प्रकाशयति ॥ ११७॥  
  
चित्प्रतिबिम्बस्तद्वद्बुद्धिषु यो जीवतां प्राप्तः ।  
नेत्रादीन्द्रियमार्गैर्बहिरर्थान्सोऽवभासयति ॥ ११८॥  
  
  
  
॥ १०॥ अद्वैतप्रकरणम् ।  
तदिदं य एवमार्यो वेद ब्रह्माहमस्मीति ।  
स इदं सर्वं च स्यात्तस्य हि देवाश्च नेशते भूत्या ॥ ११९॥  
  
येषां स भवत्यात्मा योऽन्यामथ देवतामुपास्ते यः ।  
अहमन्योऽसावन्यश्चेत्थं यो वेद पशुवत्सः ॥ १२०॥  
  
इत्युपनिषदामुक्तिस्तथा श्रुतिर्भगवदुक्तिश्च ।  
ज्ञानी त्वात्मैवेयं मतिर्ममेत्यत्र युक्तिरपि ॥ १२१॥  
  
ऋजु वक्रं वा काष्ठं हुताशदग्धं सदग्नितां याति ।  
तत्किं हस्तग्राह्यं ऋजुवक्राकारसत्त्वेऽपि ॥ १२२॥  
  
एवं य आत्मनिष्ठो ह्यात्माकारश्च जायते पुरुषः ।  
देहीव दृश्यतेऽसौ परं त्वसौ केवलो ह्यात्मा ॥ १२३॥  
  
प्रतिफलति भानुरेकोऽनेकशरावोदकेषु यथा ।  
तद्वदसौ परमात्मा ह्येकोऽनेकेषु देहेषु ॥ १२४॥  
  
दैवादेकशरावे भग्ने किं वा विलीयते सूर्यः ।  
प्रतिबिम्बचञ्चलत्वादर्कः किं चञ्चलो भवति ॥ १२५॥  
  
स्वव्यापारं कुरुते यथैकसवितुः प्रकाशेन ।  
तद्वच्चराचरमिदं ह्येकात्मसत्तया चलति ॥ १२६॥  
  
येनोदकेन कदलीचम्पकजात्यादयः प्रवर्धन्ते ।  
मूलकपलाण्डुलशुनास्तेनैवैते विभिन्नरसगन्धाः ॥ १२७॥  
  
एको हि सूत्रधारः काष्ठप्रकृतीरनेकशो युगपत् ।  
स्तम्भाग्रपट्टिकायां नर्तयतीह प्रगूढतया ॥ १२८॥  
  
गुडखण्डशर्कराद्या भिन्नाः स्युर्विकृतयो यथैकेक्षोः ।  
केयूरकङ्कणाद्या यथैकहेम्नो भिदाश्च पृथक् ॥ १२९॥  
  
एवं पृथक्स्वभावं पृथगाकारं पृथग्वृत्ति ।  
जगदुच्चावचमुच्चैरेकेनैवात्मना चलति ॥ १३०॥  
  
स्कन्धधृतसिद्धमन्नं यावन्नाश्नाति मार्गगस्तावत् ।  
स्पर्शभयक्षुत्पीडे तस्मिन्भुक्ते न ते भवतः ॥ १३१॥  
  
मानुषमतङ्गमहिषश्वसूकरादिष्वनुस्यूतम् ।  
यः पश्यति जगदीशं स एव भुङ्क्तेऽद्वयानन्दम् ॥ १३२॥  
  
  
  
॥ ११॥ कर्तृत्वभोक्तृत्वप्रकरणम् ।  
यद्वत्सूर्येऽभ्युदिते स्वव्यवहारं जनः कुरुते ।  
तं न करोति विवस्वान्न कारयति तद्वदात्मापि ॥ १३३॥  
  
लोहे हुतभुग्व्याप्ते लोहान्तरताड्यमानेऽपि ।  
तस्यान्तर्गतवह्नेः किं स्यान्निर्घातजं दुःखम् ॥ १३४॥  
  
निष्ठुरकुठारघातैः काष्ठे सञ्छेद्यमानेऽपि ।  
अन्तर्वर्ती वह्निः किं घातैश्छेद्यते तद्वत् ॥ १३५॥  
  
ब्रूते श्रुतिरपि भूयोऽनश्नन्नन्योऽभिचाकशीत्यादि ॥ १३६॥  
  
निशि वेश्मनि प्रदीपे दीप्यति चौरस्तु वित्तमपहरति ।  
ईरयति वारयति वा तं दीपः किं तथात्मापि ॥ १३७॥  
  
गेहान्ते दैववशात्कस्मिंश्चित्समुदिते विपन्ने वा ।  
दीपस्तुष्यत्यथवा खिद्यति किं तद्वदात्मापि ॥ १३८॥  
  
  
  
॥ १२॥ स्वप्रकाशताप्रकरणम् ।  
रविचन्द्रवह्निदीपप्रमुखाः स्वपरप्रकाशाः स्युः ।  
यद्यपि तथाप्यमीभिः प्रकाश्यते क्वापि नैवात्मा ॥ १३९॥  
  
चक्षुर्द्वारैव स्यात्परात्मना भानमेतेषाम् ।  
यद्वा तेऽपि पदार्था न ज्ञायन्तेऽथ केवलालोकात् ॥ १४०॥  
  
तत्राप्यक्षिद्वारा सहायभूतो न चेदात्मा ।  
नो चेत्सत्यालोके पश्यत्यन्धः कथं नार्थान् ॥ १४१॥  
  
सत्यात्मन्यपि किं नो ज्ञानं तच्चेन्द्रियान्तरेण स्यात् ।  
अन्धे दृक्प्रतिबन्धे करसम्बन्धे पदार्थभानं हि ॥ १४२॥  
  
जानाति येन सर्वं केन च तं वा विजानीयात् ।  
इत्युपनिषदामुक्तिर्बध्यत आत्मात्मना तस्मात् ॥ १४३॥  
  
  
  
॥ १३॥ नादानुसन्धानप्रकरणम् ।  
यावत्क्षणं क्षणार्धं स्वरूपपरिचिन्तनं क्रियते ।  
तावद्दक्षिणकर्णे त्वनाहतः श्रूयते शब्दः ॥ १४४॥  
  
सिद्ध्यारम्भस्थिरताविश्रमविश्वासबीजशुद्धीनाम् ।  
उपलक्षणं हि मनसः परमं नादानुसन्धनम् ॥ १४५॥  
  
भेरीमृदङ्गशङ्खाद्याहतनादे मनः क्षणं रमते ।  
किं पुनरनाहतेऽस्मिन्मधुमधुरेऽखण्डिते स्वच्छे ॥ १४६॥  
  
चित्तं विषयोपरमाद्यथा यथा याति नैश्चल्यम् ।  
वेणोरिव दीर्घतरस्तथा तथा श्रूयते नादः ॥ १४७॥  
  
नादाभ्यन्तर्वर्ति ज्योतिर्यद्वर्तते हि चिरम् ।  
तत्र मनो लीनं चेन्न पुनः संसारबन्धाय ॥ १४८॥  
  
परमानन्दानुभवात्सुचिरं नादानुसन्धानात् ।  
श्रेष्ठश्चित्तलयोऽयं सत्स्वन्यलयेष्वनेकेषु ॥ १४९॥  
  
  
  
॥ १४॥ मनोलयप्रकरणम् ।  
संसारतापतप्तं नानायोनिभ्रमात्परिश्रान्तम् ।  
लब्ध्वा परमानन्दं न चलति चेतः कदा क्वापि ॥ १५०॥  
  
अद्वैतानन्दभरात्किमिदं कोऽहं च कस्याहम् ।  
इति मन्थरतां यातं यदा तदा मूर्छितं चेतः ॥ १५१॥  
  
चिरतरमात्मानुभवादात्माकारं प्रजायते चेतः ।  
सरिदिव सागरयाता समुद्रभावं प्रयात्युच्चैः ॥ १५२॥  
  
आत्मन्यनुप्रविष्टं चित्तं नापेक्षते पुनर्विषयान् ।  
क्षीरादुद्धृतमाज्यं यथा पुनः क्षीरतां न यातीह ॥ १५३॥  
  
दृष्टौ द्रष्टरि दृश्ये यदनुस्यूतं च भानमात्रं  
स्यात् ।  
तत्रोपक्षीणं चेच्चित्तं तन्मूर्छितं भवति ॥ १५४॥  
  
याति स्वसम्मुखत्वं दृङ्मात्रं वा यदा तदा भवति ।  
दृश्यद्रष्टृविभेदो ह्यसम्मुखेऽस्मिन्न तद्भवति ॥ १५५॥  
  
एकस्मिन्दृङ्मात्रे त्रेधा द्रष्ट्रादिकं हि समुदेति ।  
त्रिविधे तस्मिँल्लीने दृङ्मात्रं शिष्यते पश्चात् ॥ १५६॥  
  
दर्पणतः प्राक्पश्चादस्ति मुखं प्रतिमुखं तदाभाति ।  
आदर्शेऽपि च नष्टे मुखमस्ति मुखे तथैवात्मा ॥ १५७॥  
  
  
  
॥ १५॥ प्रबोधप्रकरणम् ।  
माधुर्यं गुडपिण्डे यत्तत्तस्यांशकेऽणुमात्रेऽपि ।  
एवं न पृथग्भावो गुडत्वमधुरत्वयोरस्ति ॥ १५८॥  
  
अथवा न भिन्नभावः कर्पूरामोदयोरेवम् ।  
आत्मस्वरूपमनसां पुंसां जगदात्मतां याति ॥ १५९॥  
  
यद्भावानुभवः स्यान्निद्रादौ जागरस्यान्ते ।  
अन्तः स चेत्स्थिरः स्याल्लभते हि तदाद्वयानन्दम् ॥ १६०॥  
  
अतिगम्भीरेऽपारे ज्ञानचिदानन्दसागरे स्फारे ।  
कर्मसमीरणतरला जीवतरङ्गावलिः स्फुरति ॥ १६१॥  
  
खरतरकरैः प्रदीप्तेऽभ्युदिते चैतन्यतिग्मांशौ ।  
स्फुरति मृषैव समन्तादनेकविधजीवमृगतृष्णा ॥ १६२॥  
  
अन्तरदृष्टे यस्मिञ्जगदिदमारात्परिस्फुरति ।  
दृष्टे यस्मिन्सकृदपि विलीयते क्वाप्यसद्रूपम् ॥ १६३॥  
  
बाह्याभ्यन्तरपूर्णः परमानन्दार्णवे निमग्नो यः ।  
चिरमाप्लुत इव कलशो महाह्रदे जह्नुतनयायाः । १६४॥  
  
पूर्णात्पूर्णतरे परात्परतरेऽप्यज्ञातपारे हरौ  
   संवित्स्फारसुधार्णवे विरहिते वीचीतरङ्गादिभिः ।  
भास्वत्कोटिविकासितोज्ज्वलदिगाकाशप्रकाशे परे  
   स्वानन्दैकरसे निमग्नमनसां न त्वं न चाहं जगत् ॥ १६५॥  
  
  
  
॥ १६॥ द्विधाभक्तिप्रकरणम् ।  
चित्ते सत्त्वोत्पत्तौ तटिदिव बोधोदयो भवति ।  
तर्ह्येव स स्थिरः स्याद्यदि चित्तं शुद्धिमुपयाति ॥ १६६॥  
  
शुद्ध्यति हि नान्तरात्मा कृष्णपदाम्भोजभक्तिमृते ।  
वसनमिव क्षारोदैर्भक्त्या प्रक्षाल्यते चेतः ॥ १६७॥  
  
यद्वत्समलादर्शे सुचिरं भस्मादिना शुद्धे ।  
प्रतिफलति वक्त्रमुच्चैः शुद्धे चित्ते तथा ज्ञानम् ॥ १६८॥  
  
जानन्तु तत्र बीजं हरिभक्त्या ज्ञानिनो ये स्युः ।  
मूर्तं चैवामूर्तं द्वे एव ब्रह्मणो रूपे ॥ १६९॥  
  
इत्युपनिषत्तयोर्वा द्वौ भक्तो भगवदुपदिष्टौ ।  
क्लेशादक्लेशाद्वा मुक्तिः स्यादेतयोर्मध्ये ॥ १७०॥  
  
स्थूला सूक्ष्मा चेति द्वेधा हरिभक्तिरुद्दिष्टा ।  
प्रारम्भे स्थूला स्यात्सूक्ष्मा तस्याः सकाशाच्च ॥ १७१॥  
  
स्वाश्रमधर्माचरणं कृष्णप्रतिमार्चनोत्सवो नित्यम् ।  
विविधोपचारकरणैर्हरिदासैः सङ्गमः शश्वत् ॥ १७२॥  
  
कृश्णकथासंश्रवणे महोत्सवः सत्यवादश्च ।  
परयुवतौ द्रविणे वा परापवादे पराङ्मुखता ॥ १७३॥  
  
ग्राम्यकथासूद्वेगः सुतीर्थगमनेषु तात्पर्यम् ।  
यदुपतिकथावियोगे व्यर्थं गतमायुरिति चिन्ता ॥ १७४॥  
  
एवं कुर्वति भक्तिं कृष्णकथानुग्रहोत्पन्ना ।  
समुदेति सूक्ष्मभक्तिर्यस्या हरिरन्तराविशति ॥ १७५॥  
  
स्मृतिसत्पुराणवाक्यैर्यथाश्रुतायां हरेर्मूर्तौ ।  
मानसपूजाभ्यासो विजननिवासेऽपि तात्पर्यम् ॥ १७६॥  
  
सत्यं समस्तजन्तुषु कृष्णस्यावस्थितेर्ज्ञानम् ।  
अद्रोहो भूतगणे ततस्तु भूतानुकम्पा स्यात् ॥ १७७॥  
  
प्रमितयदृच्छालाभे सन्तुष्टिर्दारपुत्रादौ ।  
ममताशून्यत्वमतो निरहङ्कारत्वमक्रोधः ॥ १७८॥  
  
मृदुभाषिता प्रसादो निजनिन्दायां स्तुतौ समता ।  
सुखदुःखशीतोष्णद्वन्द्वसहिष्णुत्वमापदो न भयम् ॥ १७९॥  
  
निद्राहारविहारेष्वनादरः सङ्गराहित्यम् ।  
वचने चानवकाशः कृष्णस्मरणेन शाश्वती शान्तिः ॥ १८०॥  
  
केनापि गीयमाने हरिगीते वेणुनादे वा ।  
आनन्दाविर्भावो युगपत्स्याद्धृष्टसात्त्विकोद्रेकः ॥ १८१॥  
  
तस्मिन्ननुभवति मनः प्रगृह्यमाणं परात्मसुखम् ।  
स्थिरतां याते तस्मिन्याति मदोन्मत्तदन्तिदशाम् ॥ १८२॥  
  
जनुषु भगवद्भावं भगवति भूतानि पश्यति क्रमशः ।  
एतादृशी दशा चेत्तदैव हरिदसवर्यः स्यात् ॥ १८३॥  
  
  
  
॥ १७॥ ध्यानविधिप्रकरणम् ।  
यमुनातटनिकटस्थितवृन्दावनकानने महारम्ये ।  
कल्पद्रुमतलभूमौ चरणं चरणोपरि स्थाप्य ॥ १८४॥  
  
तिष्ठन्तं घननीलं स्वतेजसा भासयन्तमिह विश्वम् ।  
पीताम्बरपरिधानं चन्दनकर्पूरलिप्तसर्वाङ्गम् ॥ १८५॥  
  
आकर्णपूर्णनेत्रं कुण्डलयुगमण्डितश्रवणम् ।  
मन्दस्मितमुखकमलं सुकौस्तुभोदारमणिहारम् ॥ १८५॥  
  
वलयाङ्गुलीयकाद्यानुज्ज्वलयन्तं स्वलङ्कारान् ।  
गलविलुलितवनमालं स्वतेजसापास्तकलिकालम् ॥ १८७॥  
  
गुञ्जारवालिकलितं गुञ्जापुञ्जान्विते शिरसि ।  
भुञ्जानं सह गोपैः कुञ्जान्तरवर्तिनं हरिं स्मरत ॥ १८८॥  
  
मन्दारपुष्पवासितमन्दानिलसेवितं परानन्दम् ।  
मन्दाकिनीयुतपदं नमत महानन्ददं महापुरुषम् ॥ १८९॥  
  
सुरभीकृतदिग्वलयं सुरभिशतैरावृतं सदा परितः ।  
सुरभीतिक्षपणमहासुरभीमं यादवं नमत ॥ १९०॥  
  
कन्दर्पकोटिसुभगं वाञ्छितफलदं दयार्णवं  
कृष्णम् ।  
त्यक्त्वा कमन्यविषयं नेत्रयुगं द्रष्टुमुत्सहते ॥ १९१॥  
  
पुण्यतमामतिसुरसां मनोऽभिरामां हरेः कथां त्यक्त्वा ।  
श्रोतुं श्रवणद्वन्द्वं ग्राम्यं कथमादरं भवति ॥ १९२॥  
  
दौर्भाग्यमिन्द्रियाणां कृष्णे विषये हि शाश्वतिके ।  
क्षणिकेषु पापकरणेष्वपि सज्जन्ते यदन्यविषयेषु ॥ १९३॥  
  
  
  
॥ १८॥ सगुणनिर्गुणयोरैक्यप्रकरणम् ।  
श्रुतिभिर्महापुराणैः सगुणगुणातीतयोरैक्यम् ।  
यत्प्रोक्तं गूढतया तदहं वक्ष्येऽतिविशदार्थम् ॥ १९४॥  
  
भूतेष्वन्तर्यामी ज्ञानमयः सच्चिदानन्दः ।  
प्रकृतेः परः परात्मा यदुकुलतिलकः स एवायम् ॥ १९५॥  
  
ननु सगुणो दृश्यतनुस्तथैकदेशाधिवासश्च ।  
स कथं भवेत्परात्मा प्राकृतवद्रागरोषयुतः ॥ १९६॥  
  
इतरे दृश्यपदार्था लक्ष्यन्तेऽनेन चक्षुषा सर्वे ।  
भगवाननया दृष्ट्या न लक्ष्यते ज्ञानदृग्गम्यः ॥ १९७॥  
  
यद्विश्वरूपदर्शनसमये पार्थाय दत्तवान्भगवान् ।  
दिव्यं चक्षुस्तस्माददृश्यता युज्यते नृहरौ ॥ १९८॥  
  
साक्षाद्यथैकदेशे वर्तुलमुपलभ्यते रवेर्बिम्बम् ।  
विश्वं प्रकाशयति तत्सर्वैः सर्वत्र दृश्यते युगपत् ॥ १९९॥  
  
यद्यपि साकारोऽयं तथैकदेशी विभाति यदुनाथः ।  
सर्वगतः सर्वात्मा तथाप्ययं सच्चिदानन्दः ॥ २००॥  
  
एको भगवान्रेमे युगपद्गोपीष्वनेकासु ।  
अथवा विदेहजनकश्रुतदेवभूदेवयोर्हरिर्युगपत् ॥ २०१॥  
  
अथावा कृष्णाकारां स्वचमूं दुर्योधनोऽपश्यत् ।  
तस्माद्व्यापक आत्मा भगवान्हरिरीश्वरः कृष्णः ॥ २०२॥  
  
वक्षसि यदा जघान श्रीवत्सः श्रीपतेः स किं द्वेष्यः ।  
भक्तानामसुराणामन्येषां वा फलं सदृशम् ॥ २०३॥  
  
तस्मान्न कोऽपि शत्रुर्नो मित्रं नाप्युदासीनः ।  
नृहरिः सन्मार्गस्थः सफलः शाखीव यदुनाथः ॥ २०४॥  
  
लोहशलाकनिवहैः स्पर्शाश्मनि भिद्यमानेऽपि ।  
स्वर्णत्वमेति लौहं द्वेषादपि विद्विषां तथा प्राप्तिः ॥ २०५॥  
  
नन्वात्मनः सकाशादुत्पन्ना जीवसन्ततिश्चेयम् ।  
जगतः प्रियतर आत्मा तत्प्रकृते नैव सम्भवति ॥ २०६॥  
  
वत्साहरणावसरे पृथग्वयोरूपवासनाभूषान् ।  
हरिरजमोहं कर्तुं सवत्सगोपान्विनिर्ममे स्वस्मात् ॥ २०७॥  
  
अग्नेर्यथा स्फुलिङ्गाः क्षुद्रास्तु व्युच्चरन्तीति ।  
श्रुत्यर्थं दर्शयितुं स्वतनोरतनोत्स जीवसन्दोहम् ॥ २०८॥  
  
यमुनातीरनिकुञ्जे कदाचिदपि वत्सकांश्च चारयति ।  
कृष्णे तथार्यगोपेषु च वरगोष्ठेषु चारयत्स्वारात् ॥ २०९॥  
  
वत्सं निरीक्ष्य दूराद्गावः स्नेहेन सम्भ्रान्ताः ।  
तदभिमुखं धावन्त्यः प्रययुर्गोपैश्च दुर्वाराः ॥ २१०॥  
  
प्रस्रवभरेण भूयः स्रुतस्तनाः प्राप्य पूर्ववद्वत्सान् ।  
पृथुरसनया लिहन्त्यस्तर्णकवत्यः प्रपाययन्प्रमुदा ॥ २११॥  
  
गोप अपि निजबालाञ्जगृहुर्मूर्धानमाघ्राय ।  
इत्थमलौकिकलाभस्तेषां तत्र क्षणं ववृधे ॥ २१२॥  
  
गोपा वत्साश्चान्या पूर्वं कृष्णात्मका ह्यभवन् ।  
तेनात्मनः प्रियत्वं दर्शितमेतेषु कृष्णेन ॥ २१३॥  
  
प्रेयः पुत्राद्वित्तात्प्रेयोऽन्यस्माच्च सर्वस्मात् ।  
अन्तरतरं यदात्मेत्युपनिषदः सत्यताभिहिता ॥ २१४॥  
  
नन्वुच्चावचभूतेष्वात्मा सम एव वर्ततेऽथ हरिः ।  
दुर्योधनेऽर्जुने वा तरतमभावं कथं नु गतवान्सः ॥ २१५॥  
  
बधिरान्धपङ्गुमूका दीर्घाः खर्वाः सरूपाश्च ।  
सर्वे विधिना दृष्टाः सवत्सगोपाश्चतुर्भुजास्तेन ॥ २१६॥  
  
भूतसमत्वं नृहरेः समो हि मशकेन नागेन ।  
लोकैः समस्त्रिभिर्वेत्युपनिषदा भाषितः साक्षात् ॥ २१७॥  
  
आत्मा तावदभोक्ता तथैव ननु वासुदेवश्चेत् ।  
नानाकैतवयत्नैः पररमणीभिः कथं रमते ॥ २१८॥  
  
सुन्दरमभिनवरूपं कृष्णं दृष्ट्वा विमोहिता गोप्यः ।  
तमभिलषन्त्यो मनसा कामाद्विरहव्यथां प्रापुः ॥ २१९॥  
  
गच्छन्त्यस्तिष्ठन्त्यो गृहकृत्यपराश्च भुञ्जानाः ।  
कृष्णं विनान्यविषयं समक्षमपि जातु नाविन्दन् ॥ २२०॥  
  
दुःसहविरहभ्रान्त्या स्वपतीन्ददृशुस्तरून्नरांश्च  
पशून् ।  
हरिरयमिति सुप्रीताः सरभसमालिङ्गयाञ्चक्रुः ॥ २२१॥  
  
काऽपि च कृष्णायन्ती कस्याश्चित्पूतनायन्त्याः ।  
अपिबत्स्तनमिति साक्षाद्व्यासो नारायणः प्राह ॥ २२२॥  
  
तस्मान्निजनिजदयितान्कृष्णाकारान्वृजस्त्रियो वीक्ष्य ।  
स्वपरनृपतिपत्नीनामन्तर्यामी हरिः साक्षात् ॥ २२३॥  
  
परमार्थतो विचारे गुडतन्मधुरत्वदृष्टान्तात् ।  
नश्वरमपि नरदेहं परमात्माकारतां याति ॥ २२४॥  
  
किं पुनरनन्तशक्तेर्लीलावपुरीश्वरस्येह ।  
कर्माण्यलौकिकानि स्वमायया विदधतो नृहरेः ॥ २२५॥  
  
मृद्भक्षणेन कुपिअतां विकसितवदनां स्वमातरं वक्त्रे ।  
विश्वमदर्शयदखिलं किं पुनरथ विश्वरूपोऽसौ ॥ २२६॥  
  
  
  
॥ १९॥ आनुग्रहिकप्रकरणम् ।  
विषविषमस्तनयुगलं पाययितुं पूतना गृहं प्राप्ता ।  
तस्याः पृथुभाग्याया आसीत्कृष्णार्पणो देहः ॥ २२७॥  
  
अनयत्पृथुतरशकटं निजनिकटं वा कृतापराधमपि ।  
कण्ठाश्लेषविशेषादवधीद्बाल्येऽसुरं कृष्णः ॥ २२८॥  
  
यमलार्जुनौ तरू उन्मूल्योलूखलगतश्चिरं खिन्नौ ।  
रिङ्गन्नङ्गणभूमौ स्वमालयं प्रापयन्नृहरिः ॥ २२९॥  
  
नित्यं त्रिदशद्वेषी येन च मृत्योर्वशीकृतः केशी ।  
काकः कोऽपि वराको बकोऽप्यशोकं गतो लोकम् ॥ २३०॥  
  
गोगोपीगोपानां निकरमहि पीडयन्तमतिवेगात् ।  
अनघमघासुरमकरोत्पृथुतरमुरगेश्वरं भगवान् ॥ २३१॥  
  
पीत्वारण्यहुताशनमसह्यतत्तेजसो हेतोः ।  
दग्धान्मुग्धानखिलाञ्जुगोप गोपान्कृपासिन्धुः ॥ २३२॥  
  
पातु गोकुलमाकुलमशनितटिद्वर्षणैः कृष्णः ।  
असहायएकहस्ते गोवर्धनमुद्दधारोच्चैः ॥ २३३॥  
  
वासोलोभाकलितं धावद्रजकं शिलातलैर्हत्वा ।  
विस्मृत्य तदपराधं विकुण्ठवासोऽर्पितस्तस्मै ॥ २३४॥  
  
त्रेधा वक्रशरीरामतिलम्बोष्ठीं स्खलद्वपुर्वचनात् ।  
स्रक्चन्दनपरितोषात्कुब्जामृज्वाननामकरोत् ॥ २३५॥  
  
निहतः पपात हरिणा हरिचरणाग्रेण कुवलयापीडः ।  
तुङ्गोन्मत्तमतङ्गः पतङ्गवद्दीपकस्याग्रे ॥ २३६॥  
  
युद्धमिषात्सह रङ्गे श्रीरङ्गेनाङ्गसङ्गमं प्राप्य ।  
मुस्श्टिकचाणूराख्यौ ययतुर्निःश्रेयसं सपदि ॥ २३७॥  
  
देहकृतादपराधाद्वैकुण्ठोत्कण्ठितान्तरात्मानम् ।  
यदुवरकुलावतंसः कंसं विध्वंसयामास ॥ २३८॥  
  
हरिसन्दर्शनयोगात्पृथुरणतीर्थे निमज्जते तस्मै ।  
भगवान्नु प्रददाद्यः सद्यश्चैद्याय सायुज्यम् ॥ २३९॥  
  
मीनादिभिरवतारैर्निहताः सुरविद्विषो बहवः ।  
नीतास्ते निजरूपं तत्र च मोक्षस्य का वार्ता ॥ २४०॥  
  
ये यदुनन्दननिहतास्ते तु न भूयः पुनर्भवं प्रापुः ।  
तस्मादवताराणामन्तर्यामी प्रवर्तकः कृष्णः ॥ २४१॥  
  
ब्रह्माण्डानि बहूनि पङ्कजभवान्प्रत्यण्डमत्यद्भुतान्  
   गोपान्वत्सयुतानदर्शयदजं विष्णूनशेषांश्च यः ।  
शम्भुर्यच्चरणोदकं स्वशिरसा धत्ते च मूर्तित्रयात्  
   कृष्णो वै पृथगस्ति कोऽप्यविकृतः सच्चिन्मयो नीलिमा ॥ २४२॥  
  
कृपापात्रं यस्य त्रिपुररिपुरम्भोजवसतिः  
   सुता जह्नोः पूता चरणनखनिर्णेजनजलम् ।  
प्रदानं वा यस्य त्रिभुवनपतित्वं विभुरपि  
   निदानं सोऽस्माकं जयति कुलदेवो यदुपतिः ॥ २४३॥  
  
मायाहस्तेऽर्पयित्वा भरणकृतिकृते मोहमूलोद्भवं मां  
   मातः कृष्णाभिधाने चिरसमयमुदासीनभावं गतासि ।  
कारुण्यैकाधिवासे सकृदपि वदनं नेक्षसे त्वं मदीयं  
   तत्सर्वज्ञे न कर्तुं प्रभवसि भवती किं नु मूलस्य शान्तिम् ॥ २४४॥  
  
उदासीनः स्तब्धः सततमगुणः सङ्गरहितो  
   भवांस्तातः कातः परमिह भवेज्जीवनगतिः ।  
अकस्मादस्माकं यदि न कुरुते स्नेहमथ तत्  
   वसस्व स्वीयान्तर्विमलजठरेऽस्मिन्पुनरपि ॥ २४५॥  
  
   लोकाधीशे त्वयीशे किमिति भवभवा वेदना स्वाश्रितानां  
   सङ्कोचः पङ्कजानां किमिह समुदिते मण्डले चण्डरश्मेः ।  
भोगः पूर्वार्जितानां भवति भुवि नृणां कर्मणां चेदवश्यं  
तन्मे दृष्टैर्नृपुष्टैर्ननु दनुजनृपैरूर्जितं निर्जितं ते ॥ २४६॥  
  
नित्यानन्दसुधानिधेरधिगतः सन्नीलमेघः सता-  
   मौत्कण्ठ्यप्रबलप्रभञ्जनभरैराकर्षितो वर्षति ।  
विज्ञानामृतमद्भुतं निजवचो धाराभिरारादिदं  
   चेतश्चातक चेन्न वाञ्छतिमृषाक्रान्तोऽसि सुप्तोऽसि किम् ॥ २४७॥  
  
चेतश्चञ्चलतां विहाय पुरतः सन्धाय कोटिद्वयं  
   तत्रैकत्र निधेहि सर्वविषयानन्यत्र च श्रीपतिम् ।  
विश्रान्तिर्हितमप्यहो क्व नु त्वयोर्मध्ये तदालोच्यतां  
   युक्त्या वानुभवेन यत्र परमानन्दश्च तत्सेव्यताम् ॥ २४८॥  
  
पुत्रान्पौत्रमथस्त्रियोऽन्ययुवतीर्वित्तन्यथोऽन्यद्धनं  
   भोज्यादिष्वपि तारतम्यवशतो नालं समुत्कण्ठया ।  
नैतादृग्यदुनायके समुदिते चेतस्यनन्ते विभौ  
   सान्द्रानन्दसुधार्णवे विहरति स्वैरं यतो निर्भयम् ॥ २४९॥  
  
   काम्योपासनयार्थयन्त्यनुदिनं किञ्चित्फलं सेप्सितं  
   किञ्चित्स्वर्गमथापवर्गमपरैर्योगादियज्ञादिभिः ।  
अस्माकं यदुनन्दनाङ्घ्रियुगलध्यानावधानार्थिनां  
   किं लोकेन दमेन किं नृपतिना स्वर्गापवर्गैश्च किम् ॥ २५०॥  
  
आश्रितमात्रं पुरुषं  
   स्वाभिमुखं कर्षति श्रीशः ।  
लोहमपि चुम्बकाश्मा  
   सम्मुखमात्रं जडं यद्वत् ॥ २५१॥  
  
अयमुत्तमोऽयमधमो  
   जात्या रूपेण सम्पदा वयसा ।  
श्लाघ्योऽश्लाघ्यो वेत्थं  
   न वेत्ति भगवाननुग्रहावसरे ॥ २५२॥  
  
अन्तःस्थभावभोक्ता  
   ततोऽन्तरात्मा महामेघः ।  
खदिरश्चम्पक इव वा  
   प्रवर्षणं किं विचारयति ॥ २५३॥  
  
यद्यपि सर्वत्र समस्तथापि नृहरिस्तथाप्येते ।  
भक्ताः परमानन्दे रमन्ति सदयावलोकेन ॥ २५४॥  
  
सुतरामनन्यशरणाः क्षीराद्याहारमन्तरा यद्वत् ।  
केवलया स्नेहदृशा कच्छपतनयाः प्रजीवन्ति ॥ २५५॥  
  
यद्यपि गगनं शून्यं तथापि जलदामृतांश्रूपेण ।  
चातकचकोरनाम्नोर्दृढभावात्पूरयत्याशाम् ॥ २५६॥  
  
तद्वद्रजतां पुंसां दृग्वाङ्मनसामगोचरोऽपि हरिः ।  
कृपया फलत्यकस्मात्सत्यानन्दामृतेन विपुलेन ॥ २५७॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
प्रबोधसुधाकरः समाप्तः ॥  
  
  
  
  
Encoded by Sunder Hattangadi sunderh@hotmail.com  
  
