+++
"Text title" = "shatrusaMhaarakamekadantastotram or Gajavaktrastuti"
"File name" = "shatrusaMhaarakamekadantastotram.itx"
itxtitle = "shatrusaMhArakamekadantastotram athavA gajavaktrastutiH (mudgalapurANAntargatam)"
engtitle = "shatrusaMhArakamekadantastotram"
Category = "ganesha, stotra"
Location = "doc_ganesha"
Sublocation = "ganesha"
Texttype = "stotra"
Author = "Traditional"
Language = "Sanskrit"
Subject = "philosophy/hinduism/religion"
"Transliterated by" = "Karthik Chandan.P (kardan5380 at yahoo.com) : Amith K Nagaraj)"
"Proofread by" = "Ravin Bhalekar ravibhalekar at hotmail.com"
Description-comments = "mudgalapurANa"
"Latest update" = "September 17, 2004"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शत्रुसंहारकमेकदन्तस्तोत्रम् अथवा गजवक्त्रस्तुतिः (मुद्गलपुराणान्तर्गतम्)"

+++
  
 शत्रुसंहारकमेकदन्तस्तोत्रम् अथवा गजवक्त्रस्तुतिः   
  
श्रीगणेशाय नमः ।  
सनत्कुमार उवाच ।  
शृणु शम्भ्वादयो देवा मदासुरविनाशने ।  
उपायं कथयिष्यामि तत्कुरुध्वं मुनीश्वराः ॥ १॥  
  
गणेशं पूजयध्वं वै यूयं सर्वे समावृताः ।  
स बाह्यान्तरसंस्थो वै हनिष्यति मदासुरम् ॥ २॥  
  
सनत्कुमारवाक्यं तच्छ्रुत्वा देवर्षिसत्तमाः ।  
ऊचुस्तं प्रणिपत्यादौ भक्तिनम्रात्मकन्धराः ॥ ३॥  
  
देवर्षय ऊचुः ।  
केनोपायेन देवेशं गणेशं मुनिसत्तमम् ।  
पूजयामो विशेषेण तं ब्रवीहि यथातथम् ॥ ४॥  
  
एवं पृष्टो महायोगी देवैश्च मुनिभिः सह ।  
उवाचाराधनं तेभ्यो गाणपत्यो महायशाः ॥ ५॥  
  
एकाक्षरेण तं देवं हृदिस्थं गणनायकम् ।  
विधिना पूजयध्वं च तुष्टस्तेन भविष्यति ॥ ६॥  
  
ध्यानं तस्य प्रवक्ष्यामि शृणुध्वं सुरसत्तमाः ।  
यूयं तं तादृशं ध्यात्वा तोषयध्वं विधानतः ॥ ७॥  
  
एकदन्तं चतुर्बाहुं गजवक्त्रं महोदरम् ।  
सिद्धिबुद्धिसमायुक्तं मूषकारूढमेव च ॥ ८॥  
  
नाभिशेषं सपाशं वै परशुं कमलं शुभम् ।  
अभयं सन्दधन्तं च प्रसन्नवदनाम्बुजम् ॥ ९॥  
  
भक्तेभ्यो वरदं नित्यमभक्तानां निषूदनम् ।  
एतादृशं हृदि ध्यात्वा सेवध्वमेकदन्तकम् ॥ १०॥  
  
सर्वेषां हृदि संस्थोऽयं बुद्धिप्रेरकभावतः ।  
स्वयं बुद्धिपतिः साक्षादात्मा च सर्वदेहिनाम् ॥ ११॥  
  
एकशब्दात्मिका माया देहरूपा विलासिनी ।  
दन्तः सत्तात्मकः प्रोक्तः शब्दस्तत्र न संशयः ॥ १२॥  
  
मायाया धारकोऽयं वै सत्तमात्रेण संस्थितः ।  
एकदन्तो गणेशो वै कथ्यते वेदवादिभिः ॥ १३॥  
  
सर्वसत्ताधरं पूर्णमेकदन्तं गजाननम् ।  
सेवध्वं भक्तिभावेन भविष्यति सदा सुखम् ॥ १४॥  
  
एवमुक्त्वा ययौ योगी स सनत्कुमार आदरात् ।  
जय हेरम्बमन्त्रं वै समुच्चरन् मुखेन सः ॥ १५॥  
  
ततो देवगणाः सर्वे मनुयस्तपसि स्थिताः ।  
एकाक्षरविधानेन तोषयामासुरादरात् ॥ १६॥  
  
पत्रभक्षा निराहारा वायुभक्षा जलाशिनः ।  
कन्दमूलफलाहाराः केचित्केचिद्बभूविरे ॥ १७॥  
  
संस्थिता ध्याननिष्ठा वै जपहोमपरायणाः ।  
नानातपःप्रभावेण तोषयन् गणनायकम् ॥ १८॥  
  
गतवर्षशतेषु वै सन्तुष्ट एकदन्तकः ।  
आययौ तान्वरान्दातुं ध्यातस्तैर्यादृशस्तथा ॥ १९॥  
  
जगाद स तपोयुक्तान् मुनीन्देवन्गजाननः ।  
वरं वृणुत तुष्टोऽहं दास्यामि ब्राह्मणामराः ॥ २०॥  
  
तस्य तद्वचनं श्रुत्वा हृष्टा देवर्षयोऽभवन् ।  
उन्मील्य लोचने देवमपश्यन्समीपस्थितम् ॥ २१॥  
  
दृष्ट्वा मूषकसंस्थं तं प्रणेमुस्ते गजाननम् ।  
मुनयो देवदेवेन्द्रा पुपूजुर्भक्तिसंयुताः ॥ २२॥  
  
पूजयित्वा यथान्यायं प्रणम्य करसम्पुटाः ।  
तुष्टुवुरेकदन्तं तं भक्तिनम्रात्मकन्धराः ॥ २३॥  
  
देवर्षय ऊचुः ।  
नमस्ते गजवक्त्राय गणेशाय नमो नमः ।  
अनन्तानन्दभोक्त्रे वै ब्रह्मणे ब्रह्मरूपिणे ॥ २४॥  
  
आदिमध्यान्तहीनाय चराचरमयाय ते ।  
अनन्तोदरसंस्थाय नाभिशेषाय ते नमः ॥ २५॥  
  
कर्त्रे पात्रे च संहर्त्रे त्रिगुणानामधीश्वर ।  
सर्वसत्ताधरायैव निर्गुणाय नमो नमः ॥ २६॥  
  
सिद्धिबुद्धिपते तुभ्यं सिद्धिबुद्धिप्रदाय च ।  
ब्रह्मभूताय देवेश सगुणाय नमो नमः ॥ २७॥  
  
परशुधारिणे तुभ्यं कमलहस्तशोभिने ।  
पाशाभयधरायैव महोदराय ते नमः ॥ २८॥  
  
मूषकारूढदेवाय मूषकध्वजिने नमः ।  
आदिपूज्याय सर्वाय सर्वपूज्याय ते नमः ॥ २९॥  
  
सगुणात्मककायाय निर्गुणमस्तकाय ते ।  
तयोदभेदरूपेण चैकदन्तय ते नमः ॥ ३०॥  
  
देवान्ताऽगोचरायैव वेदान्तलभ्यकाय ते ।  
योगाधीशाय वै तुभ्यं ब्रह्माधीशाय ते नमः ॥ ३१॥  
  
अपारगुणधामायानन्तमायाप्रचरिणे ।  
नानावतारभेदाय शान्तिदाय नमो नमः ॥ ३२॥  
  
वयं धन्या वयं धन्या यैर्दृष्टो गणनायकः ।  
ब्रह्मभूतमयः साक्षात्प्रत्यक्षं पुरतः स्थितः ॥ ३३॥  
  
एवं स्तुत्वा प्रहर्षेण ननृतुर्भक्तिसंयुताः ।  
साश्रुनेत्रान्सरोमाञ्चान्दृष्ट्वा तान् ढुण्ढिरब्रवीत् ॥ ३४॥  
  
एकदन्त उवाच ।  
वरं वृणुत देवेशा मनुयश्च यथेप्सितम् ।  
दास्यामि तं न सन्देहो यद्यपि दुर्लभं भवेत् ॥ ३५॥  
  
भवत्कृतं मदीयं तत् स्तोत्रं सर्वार्थदं भवेत् ।  
पठते श्रुण्वते देवा नानासिद्धिप्रदं द्विजाः ॥ ३६॥  
  
शत्रुनाशकरं चैव सुखानन्दप्रदायकम् ।  
पुत्रपौत्रादिकं सर्वं लभते पाठतो नरः ॥ ३७॥  
  
गृत्समद उवाच ।  
एवं तस्य वचः श्रुत्वा हर्षयुक्ताः सुरर्षयः ।  
ऊचुस्तमेकदन्तं ते प्रणम्य भक्तिभावतः ॥ ३८॥  
  
सुरर्षय ऊचुः ।  
यदि तुष्टोऽसि सर्वेश एकदन्त महाप्रभो ।  
यदि देयो वरो नश्चेज्जहि दुष्टं मदासुरम् ॥ ३९॥  
  
इति श्रीमुद्गलपुराणान्तर्गतं सनकादिकृतमेकदन्तस्तोत्रं समाप्तम् ।  
  
Encoded by Karthik Chandan.P (kardan5380@yahoo.com)  
and Amith K Nagaraj (amithkn@rediffmail.com)  
Proofread by Ravin Bhalekar ravibhalekar@hotmail.com  
  
