---
Category: stavarAja, ganesha, aShTaka
Description-comments: source rudrayAmala tantra
File name: gaNeshastavarAja.itx
Indexextra: (varivasyA)
Language: Sanskrit
Latest update: April 23, 2004
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: hinduism/religion
Sublocation: ganesha
Text title: gaNeshastavarAjaH
engtitle: gaNeshastavarAjaH or gaNesha aShTaka
itxtitle: gaNeshastavarAjaH athavA gaNeshAShTakam (rudrayAmalAntargatam)
title: गणेशस्तवराजः अथवा गणेशाष्टकम् (रुद्रयामलान्तर्गतम्)

---
  
 श्रीगणेशस्तवराजः   
गणेशाष्टकम् च ।  
  
श्रीगणेशाय नमः । श्रीभगवानुवाच ।  
गणेशस्य स्तवं वक्ष्ये कलौ झटिति सिद्धिदम् ।  
न न्यासो न च संस्कारो न होमो न च तर्पणम् ॥ १॥  
  
न मार्जनं च पञ्चाशत्सहस्रजपमात्रतः ।  
सिद्ध्यत्यर्चनतः पञ्चशत-ब्राह्मणभोजनात् ॥ २॥  
  
अस्य श्रीगणेशस्तवराजमन्त्रस्य भगवान् सदाशिव ऋषिः,  
अनुष्टुप् छन्दः, श्रीमहागणपतिर्देवता,  
श्रीमहागणपतिप्रीत्यर्थे जपे विनियोगः ।  
  
विनायकैक-भावना-समर्चना-समर्पितं  
प्रमोदकैः प्रमोदकैः प्रमोद-मोद-मोदकम् ।  
यदर्पितं सदर्पितं नवान्नधान्यनिर्मितं  
न कण्डितं न खण्डितं न खण्डमण्डनं कृतम् ॥ १॥  
  
सजातिकृद्-विजातिकृत-स्वनिष्ठभेदवर्जितं  
निरञ्जनं च निर्गुणं निराकृतिं ह्यनिष्क्रियम्  
सदात्मकं चिदात्मकं सुखात्मकं परं पदं  
भजामि तं गजाननं स्वमाययात्तविग्रहम् ॥२।  
गणाधिप! त्वमष्टमूर्तिरीशसूनुरीश्वर-  
स्त्वमम्बरं च शम्बरं धनञ्जयः प्रभञ्जनः ।  
त्वमेवं दीक्षितः क्षितिर्निशाकरः प्रभाकर-  
श्चराऽचर-प्रचार-हेतुरन्तराय-शान्तिकृत् ॥ ३॥  
  
अनेकदं तमाल-नीलमेकदन्त-सुन्दरं  
गजाननं नमोऽगजाननाऽमृताब्धि-चन्दिरम् ।  
समस्त-वेदवादसत्कला-कलाप-मन्दिरं  
महान्तराय-कृत्तमोऽर्कमाश्रितोऽन्दरूं परम् ॥ ४॥  
  
सरत्नहेम-घण्टिका-निनाद-नुपुरस्वनै-  
मृदङ्ग-तालनाद-भेदसाधनानुरूपतः ।  
धिमि-द्धिमि-त्तथोङ्ग-थोङ्ग-थैयि-थैयिशब्दतो  
विनायकः शशाङ्कशेखरः प्रहृष्य नृत्यति ॥ ५॥  
  
सदा नमामि नायकैकनायकं विनायकं  
कलाकलाप-कल्पना-निदानमादिपरूषम् ।  
गणेश्वरं गुणेश्वरं महेश्वरात्मसम्भवं  
स्वपादपद्म-सेविना-मपार-वैभवप्रदम् ॥ ६॥  
  
भजे प्रचण्ड-तुन्दिलं सदन्दशूकभूषणं  
सनन्दनादि-वन्दितं समस्त-सिद्धसेवितम् ।  
सुराऽसुरौघयोः सदा जयप्रदं भयप्रदं  
समस्तविघ्न-घातिनं स्वभक्त-पक्षपातिनम् ॥ ७॥  
  
कराम्बुजात-कङ्कणः पदाब्ज-किङ्किणोगणो  
गणेश्वरो गुणार्णवः फणीश्वराङ्गभूषणः ।  
जगत्त्रयान्तराय-शान्तिकारकोऽस्तु तारको  
भवार्णवस्थ-घोरदुर्गहा चिदेकविग्रहः ॥ ८॥  
  
यो भक्तिप्रवणश्चरा-ऽचर-गुरोः स्तोत्रं गणेशाष्टकं  
शुद्धः संयतचेतसा यदि पठेन्नित्यं त्रिसन्ध्यं पुमान् ।  
तस्य श्रीरतुला स्वसिद्धि-सहिता श्रीशारदा सर्वदा  
स्यातां तत्परिचारिके किल तदा काः कामनानां कथाः ॥ ९॥  
  
॥ इति श्रीरुद्रयामलोक्तो गणेशस्तवराजः सम्पूर्णः ॥  
  
  
Proofread by Ravin Bhalekar ravibhalekar at hotmail.com  
  
