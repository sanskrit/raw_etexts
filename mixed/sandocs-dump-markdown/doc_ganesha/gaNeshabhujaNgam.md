---
Author: Shankaracharya
Category: ganesha, bhujanga, shankarAchArya
File name: ganbhuj.itx
Language: Sanskrit
Latest update: November 29, 1998, May 26, 2017
Location: doc_ganesha
Send corrections to: Sanskrit@cheerful.com
Site access: https://sanskritdocuments.org
Subcategory: bhujanga
Subject: philosophy/hinduism/religion
Sublocation: ganesha
Text title: gaNeshabhujaNgam
engtitle: gaNeshabhuja.ngam
itxtitle: gaNeshabhujaNgam
title: गणेशभुजण्गम्

---
  
 श्रीगणेशभुजङ्गम्   
  
रणत्क्षुद्रघण्टानिनादाभिरामं  
चलत्ताण्डवोद्दण्डवत्पद्मतालम् ।  
लसत्तुन्दिलाङ्गोपरिव्यालहारं  
गणाधीशमीशानसूनुं तमीडे ॥ १॥  
  
ध्वनिध्वंसवीणालयोल्लासिवक्त्रं  
स्फुरच्छुण्डदण्डोल्लसद्बीजपूरम् ।  
गलद्दर्पसौगन्ध्यलोलालिमालं  
गणाधीशमीशानसूनुं तमीडे ॥ २॥  
  
प्रकाशज्जपारक्तरन्तप्रसून-  
प्रवालप्रभातारुणज्योतिरेकम् ।  
प्रलम्बोदरं वक्रतुण्डैकदन्तं  
गणाधीशमीशानसूनुं तमीडे ॥ ३॥  
  
विचित्रस्फुरद्रत्नमालाकिरीटं  
किरीटोल्लसच्चन्द्ररेखाविभूषम् ।  
विभूषैकभूशं भवध्वंसहेतुं  
गणाधीशमीशानसूनुं तमीडे ॥ ४॥  
  
उदञ्चद्भुजावल्लरीदृश्यमूलो-  
च्चलद्भ्रूलताविभ्रमभ्राजदक्षम् ।  
मरुत्सुन्दरीचामरैः सेव्यमानं  
गणाधीशमीशानसूनुं तमीडे ॥ ५॥  
  
स्फुरन्निष्ठुरालोलपिङ्गाक्षितारं  
कृपाकोमलोदारलीलावतारम् ।  
कलाबिन्दुगं गीयते योगिवर्यै-  
र्गणाधीशमीशानसूनुं तमीडे ॥ ६॥  
  
यमेकाक्षरं निर्मलं निर्विकल्पं  
गुणातीतमानन्दमाकारशून्यम् ।  
परं परमोङ्कारमान्मायगर्भं ।  
वदन्ति प्रगल्भं पुराणं तमीडे ॥ ७॥  
  
चिदानन्दसान्द्राय शान्ताय तुभ्यं  
नमो विश्वकर्त्रे च हर्त्रे च तुभ्यम् ।  
नमोऽनन्तलीलाय कैवल्यभासे  
नमो विश्वबीज प्रसीदेशसूनो ॥ ८॥  
  
इमं संस्तवं प्रातरुत्थाय भक्त्या  
पठेद्यस्तु मर्त्यो लभेत्सर्वकामान् ।  
गणेशप्रसादेन सिध्यन्ति वाचो  
गणेशे विभौ दुर्लभं किं प्रसन्ने ॥ ९॥  
  
इति श्रीमच्छङ्कराचार्यकृतं गणेशभुजङ्गप्रयातस्तोत्रं  
सम्पूर्णम् ॥  
  
  
  
