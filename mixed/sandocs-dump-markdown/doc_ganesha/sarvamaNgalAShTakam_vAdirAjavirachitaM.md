---
Author: Vadiraja
Category: aShTaka, ganesha, mangala, vAdirAja
File name: sarvamangala8.itx
Indexextra: (Translation)
Language: Sanskrit
Latest update: January 2, 2004, June 18, 2018
Location: doc_ganesha
Proofread by: Karthik Chandan.P, Amith K Nagaraj (amithkn at rediffmail.com)
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: Sarva Mangala Ashtakam
Transliterated by: Karthik Chandan.P, Amith K Nagaraj (amithkn at rediffmail.com)
engtitle: sarvamaNgalAShTakam
itxtitle: sarvamaNgalAShTakam (vAdirAjavirachitaM)
title: सर्वमण्गलाष्टकम् (वादिराजविरचितं)

---
  
 सर्वमङ्गलाष्टकम्   
           श्रीगणेशाय नमः ।  
लक्ष्मीर्यस्य परिग्रहः कमलभूः सूनुर्गरुत्मान् रथः  
पौत्रश्चन्द्रविभूषणः सुरगुरुः शेषश्च शय्यासनः ।  
ब्रह्माण्डं वरमन्दिरं सुरगणा यस्य प्रभोः सेवकाः  
स त्रैलोक्यकुटुम्बपालनपरः कुर्यात् सदा मङ्गलम् ॥  १॥  
  
ब्रह्मा वायुगिरीशशेषगरुडा देवेन्द्रकामौ गुरुश्-  
चन्द्रार्कौ वरुणानलौ मनुयमौ वित्तेशविघ्नेश्वरौ ।  
नासत्यौ निरृतिर्मरुद्गणयुताः पर्जन्यमित्रादयः  
सस्त्रीकाः सुरपुङ्गवाः प्रतिदिनं कुर्वन्तु वो मङ्गलम् ॥ २॥  
  
विश्वामित्रपराशरौर्वभृगवोऽगस्त्यः पुलस्त्यः क्रतुः  
श्रीमानत्रिमरीचिकौत्सपुलहाः शक्तिर्वसिष्ठोऽङ्गिराः ।  
माण्डवयो जमदग्निगौतमभरद्वाजादयस्तापसाः  
श्रीमद्विश्णुपदाब्जभक्तिनिरताः कुर्वन्तु वो मङ्गलम् ॥ ३॥  
  
मान्धाता नहुषोऽम्बरीषसगरौ राजा पृथुर्हैहयः  
श्रीमान् धर्मसुतो नलो दशरथो रामो ययातिर्यदुः ।  
इक्ष्वाकुश्च विभीशणश्च भरतश्चोत्तानपादध्रुवा-  
वित्याद्या भुवि भूभुजः प्रतिदिनं कुर्वन्तु वो मङ्गलम् ॥ ४॥  
  
श्रीमेरुर्हिमवाँश्च मन्दरगिरिः कैलासशैलस्तथा  
माहेन्द्रो मलयश्च विन्ध्यनिषधौ सिंहस्तथा रैवतः ।  
सह्याद्रिर्वरगन्धमादनगिरिर्मैनाकगोमन्तका-  
वित्याद्या भुवि भूभृतः प्रतिदिनं कुर्वन्तु वो मङ्गलम् ॥ ५॥  
  
गङ्गा सिन्धुसरस्वती च यमुना गोदावरी नर्मदा  
कृष्णा भीमरथी च फल्गुसरयूः श्रीगण्डकी गोमती ।  
कावेरीकपिलाप्रयागविनतावेत्रावतीत्यादयो  
नद्यः श्रीहरिपादपङ्कजभवाः (प्रतिदिनं) कुर्वन्तु वो मङ्गलम् ॥ ६॥  
  
वेदाश्चोपनिषद्गणाश्च विविधाः साङ्गा पुराणान्विता  
वेदान्ता अपि मन्त्र-तन्त्रसहितास्तर्कस्मृतीनां गणाः ।  
काव्यालङ्कृतिनीतिनाटकगणाः शब्दाश्च नानाविधाः  
श्रीविष्णोर्गुणराशिकीर्तनकराः (प्रतिदिनं) कुर्वन्तु वो मङ्गलम् ॥ ७॥  
  
आदित्यादिनवग्रहाः शुभकरा मेषादयो राशयो  
नक्षत्राणि सयोगकाश्च तिथयस्तद्देवतस्तद्गणाः ।  
मासाब्दा ऋतवस्तथैव दिवसाः सन्ध्यास्तथा रात्रयाः  
सर्वे स्थावरजङ्गमाः प्रतिदिनं कुर्वन्तु वो मङ्गलम् ॥ ८॥  
  
इत्येतद्वरमङ्गलाष्टकमिदं श्रीवादिराजेश्वरै-  
र्व्याखातं जगतामभीष्टफलदं सर्वाशुभध्वंसनम् ।  
माङ्गल्यादिशुभक्रियासु सततं सन्ध्यासु वा याः पठेद्-  
धर्मार्थादिसमस्तवाञ्छितफलं प्राप्नोत्यसौ मानवाः ॥ ९॥  
  
इति श्रीमद्वादिराजविरचितं सर्वमङ्गलाष्टकं सम्पूर्णम् ।  
  
Encoded and proofread by  
Karthik Chandan.P (kardan5380@yahoo.com)  
Amith K Nagaraj (amithkn@rediffmail.com), NA  
  
