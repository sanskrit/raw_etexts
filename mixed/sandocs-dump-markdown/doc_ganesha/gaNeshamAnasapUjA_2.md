---
Author: Traditional
Category: pUjA, ganesha
File name: gaNeshamAnasapUjA2.itx
Language: Sanskrit
Latest update: March 1, 2018
Location: doc_ganesha
Proofread by: P. Jayaraman vyshupjr at gmail.com, NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: gaNeshamAnasapUjA 2
Transliterated by: P. Jayaraman vyshupjr at gmail.com
engtitle: gaNeshamAnasapUjA 2
itxtitle: gaNeshamAnasapUjA 2
title: गणेशमानसपूजा २

---
  
 श्रीगणेशमानसपूजा २    
  
नानारत्नविचित्रकं रमणिकं सिंहासनं कल्पितं  
स्नानं जाह्नविवारिणा गणपते पिताम्बरं गृह्यताम् ।  
कण्ठे मौक्तिकमालिका श्रुतियुगे द्वे धारिते कुण्डले  
नानारत्नविराजितो रविविभायुक्तः किरीटः शिरे ॥ १॥  
  
भाले चर्चितकेशरं मृगमदामोदाङ्कितं चन्दनं  
नानावृक्षसमुद्गतं सुकुसुमं मन्दारदूर्वाशमीः ।  
गुग्गूल्लोद्भवधूपकं विरचितं दीपं त्वदग्रे स्थितं  
भक्ष्यं मोदकसंयुतं गणपते क्षीरोदनं गृह्यताम् ॥ २॥  
  
ताम्बूलं मनसा मया विरचितं जम्बूफलं दक्षिणां  
साष्टाङ्गं प्रणतोऽस्मि ते मम कृतां पूजा गृहाण प्रभो ।  
मे कामः सततं तवार्चनविधौ बुद्धिस्तवालिङ्गने  
स्वेच्छा ते मुखदर्शने गणपते भक्तिस्तु पादाम्बुजे ॥ ३॥  
  
माता गणेशश्च पिता गणेशो  
     भ्राता गणेशश्च सखा गणेशः ।  
विद्या गणेशो द्रविणं गणेशः  
     स्वामी गणेशः शरणं गणेशः ॥ ४॥  
  
इतो गणेशः परतो गणेशः  
     यतो यतो यामि ततो गणेशः ।  
गणेशदेवादपरं न किञ्चित्  
     तस्मात् गणेशं शरणं प्रपद्ये ॥ ५॥  
  
  
Encoded and proofread by P. Jayaraman vyshupjr at gmail.com, NA  
  
