---
Author: Traditional
Category: ganesha, stotra
Description-comments: mudgalapurANe
File name: sarveShTapradaMgajAnanastotram.itx
Language: Sanskrit
Latest update: September 16, 2004
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: sarveShTapradaM gajAnanastotram
Texttype: stotra
Transliterated by: 'Karthik Chandan.P (kardan5380 at yahoo.com) : Amith K Nagaraj)'
engtitle: sarveShTapradaM gajAnanastotram
itxtitle: gajAnanastotram sarveShTapradam (mudgalamurANAntargatam)
title: गजाननस्तोत्रम् सर्वेष्टप्रदम् (मुद्गलमुराणान्तर्गतम्)

---
  
 सर्वेष्टप्रदं गजाननस्तोत्रम्   
  
श्रीगणेशाय नमः ।  
कपिल उवाच ।  
नमस्ते विघ्नराजाय भक्तानां विघ्नहारिणे ।  
अभक्तानां विशेषेण विघ्नकर्त्रे नमो नमः ॥ १॥  
  
आकाशाय च भूतानां मनसे चामरेषु ते ।  
बुद्ध्यैरिन्द्रियवर्गेषु त्रिविधाय नमो नमः ॥ २॥  
  
देहानां बिन्दुरूपाय मोहरूपाय देहिनाम् ।  
तयोरभेदभावेषु बोधाय ते नमो नमः ॥ ३॥  
  
साङ्ख्याय वै विदेहानां संयोगानां निजात्मने ।  
चतुर्णां पञ्च मायैव सर्वत्र ते नमो नमः ॥ ४॥  
  
नामरूपात्मकानां वै शक्तिरूपाय ते नमः ।  
आत्मनां रवये तुभ्यं हेरम्बाय नमो नमः ॥ ५॥  
  
आनन्दानां महाविष्णुरूपाय नेति धारिणाम् ।  
शङ्कराय च सर्वेषां संयोगे गणपाय ते ॥ ६॥  
  
कर्मणां कर्मयोगाय ज्ञानयोगाय जानताम्।  
समेषु समरूपाय लम्बोदर नमोऽस्तु ते ॥ ७॥  
  
स्वाधीनानां गणाध्यक्ष सहजाय नमो नमः ।  
तेषामभेदभावेषु स्वानन्दाय च ते नमः ॥ ८॥  
  
निर्मायिकस्वरूपाणामयोगाय नमो नमः ।  
योगानां योगरूपाय गणेशाय नमो नमः ॥ ९॥  
  
शान्तियोगप्रदात्रे ते शान्तियोगमयाय च ।  
किं स्तौमि तत्र देवेश अतस्त्वां प्रणमाम्यहम् ॥ १०॥  
  
ततस्तं गणनाथो वै जगाद भक्तमुत्तमम् ।  
हर्षेण महता युक्तो हर्षयन्मुनिसत्तम ॥ ११॥  
  
श्रीगणेश उवाच ।  
त्वया कृतं मदीयं यत्स्तोत्रं योगप्रदं भवेत् ।  
धर्मार्थकाममोक्षाणां दायकं प्रभविष्यति ॥ १२॥  
  
वरं वरय मत्तस्त्वं दास्यामि भक्तियन्त्रितः ।  
त्वत्समो न भवेत्तात तत्त्वज्ञानप्रकाशकः ॥ १३॥  
  
तस्य तद्वचनं श्रुत्वा कपिलस्तमुवाच ह ।  
त्वदीयामचलां भक्तिं देहि विघ्नेश मे पराम् ॥ १४॥  
  
त्वदीयभूषणं दैत्यो हृत्वा सद्यो जगाम ह ।  
ततश्चिन्तामणिं नाथ तं जित्वा मणिमानय ॥ १५॥  
  
यदाहं त्वां स्मरिष्यामि तदात्मानं प्रदर्शय ।  
एतदेव वरं पूर्णं देहि नाथ नमोऽस्तु ते ॥ १६॥  
  
गृत्समद उवाच ।  
तस्य तद्वचनं श्रुत्वा हर्षयुक्तो गजाननः ।  
उवाच तं महाभक्तं प्रेमयुक्तं विशेषतः ॥ १७॥  
  
त्वया यत्प्रार्थितं विष्णो तत्सर्वं प्रभविष्यति ।  
तव पुत्रो भविष्यामि गणासुरवधाय च ॥ १८॥  
  
इति श्रीमुद्गलपुराणे गजाननस्तोत्रं समाप्तम् ।  
  
Encoded by Karthik Chandan.P (kardan5380@yahoo.com)  
Amith K Nagaraj (amithkn@rediffmail.com)  
Proofread by Ravin Bhalekar ravibhalekar@hotmail.com  
