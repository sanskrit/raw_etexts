+++
"Text title" = "yogashAntiGYAnapradaM gaNeshastotram"
"File name" = "yogashAntigaNesha.itx"
itxtitle = "gaNeshastotram yogashAntiGYAnapradam (mudgalamurANAntargatam)"
engtitle = "gaNeshastotram yogashAntiGYAnapradaM"
Category = "ganesha, stotra"
Location = "doc_ganesha"
Sublocation = "ganesha"
Texttype = "stotra"
Author = "Traditional"
Language = "Sanskrit"
Subject = "philosophy/hinduism/religion"
"Transliterated by" = "Karthik Chandan.P (kardan5380 at yahoo.com) Amith K Nagaraj"
"Proofread by" = "Karthik Chandan.P, Amith K Nagaraj (amithkn at rediffmail.com)"
Description-comments = "mudgalapurANa"
"Latest update" = "January 2, 2004"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "गणेशस्तोत्रम् योगशान्तिज्ञानप्रदम् (मुद्गलमुराणान्तर्गतम्)"

+++
  
 योगशान्तिज्ञानप्रदं गणेशस्तोत्रम्   
  
           श्रीगणेशाय नमः ।  
            सनकाद्या ऊचुः ।  
धन्योऽसि नृपशार्दूल बुद्धिस्ते परमाद्भुता ।  
निर्वेदं राजभोगेभ्यः सम्प्राप्तः पृथुलश्रवाः ॥ १॥  
  
योगशन्तिमयं पूर्णं गणेशं विद्धि भूमिप ।  
तं भजस्व महाभक्त्या तया शान्तिं गमिष्यसि ॥ २॥  
  
एकदा स्म वयं सर्वे सङ्गताः शङ्करालयम् ।  
वटमूले समासीनं पश्यामो ध्यानसंस्थितम् ॥ ३॥  
  
तम् प्रणम्य स्थिताः सर्वे वयं विनयसंस्थिताः ।  
स्तोत्रैस्तं बोधयन्तश्च बुबोध वै शिवस्ततः ॥ ४॥  
  
त्यक्त्वा ध्यानं गणेशाय नमो वदतमादरात् ।  
श्रुत्वा भ्रान्ता वयं तस्मै पृच्छामः संशयान्विताः ॥ ५॥  
  
कोऽसौ गणाधिपः स्वामिन्नमसि त्वं कथं प्रभो ।  
शिवः सहजरूपस्त्वं स्वाधीनः सततं मतः ॥ ६॥  
  
अस्माकं वचनं श्रुत्वा शिवो हर्पसमन्वितः ।  
जगाद ज्ञानमाद्यं यद्गाणपत्यं स शान्तिदम् ॥ ७॥  
  
श्रीशिव उवाच ।  
ब्रह्म यत्कथ्यते वेदैः कथं तत्र प्रवर्तते ।  
स्वाधीनं सहजं विप्रापराधीनं त्रिधाभवम् ॥ ८॥  
  
कर्मयोगादिभेदेन वेदेषु वेदवादिभिः ।  
नानाविधं वर्णितं यद् ब्रह्म तन्माययान्वितम् ॥ ९॥  
  
कर्मणां सकलानां संयोगो ब्रह्मणि जायते ।  
तेन कर्मात्मकं ब्रह्म तदज्ञानाधिकं मतम् ॥ १०॥  
  
समूहात्मकशब्दश्च गण इत्यभिधीयते ।  
बाह्यान्तराधिभेदेनासंयोगे समूहो मतः ॥ ११॥  
  
अन्नप्राणादिकाः शब्दा ब्रह्मणो वाचका मताः ।  
ते सर्वे गणरूपाश्च तेषां स्वामी गणेश्वर ॥ १२॥  
  
संयोगाऽयोगकाद्या ये नाना योगा मता बुधैः ।  
योगानां योगरूपोऽयं गणेशो नात्र संशयः ॥ १३॥  
  
गणो योगात्मकः प्रोक्तस्तसमात्तस्य गणा वयम् ।  
योगरूपं विशेषेण नमामो भक्तिसंयुताः ॥ १४॥  
  
माया विघ्नात्मिका प्रोक्ता भ्रान्तिदा बिम्बभावतः ।  
तां जयन्ति जना ईशा विघ्नराजस्य सेवया ॥ १५॥  
  
भवन्ति ते ब्रह्मभूता योगीन्द्रा गाणपाः स्मृताः ।  
अहं गणेशरूपो वै भिन्नं मायामयं मतम् ॥ १६॥  
  
चित्तं पञ्चविधं प्रोक्तं सा बुद्धिर्विविधात्मिका ।  
तत्रैश्चर्यं च यत्प्रोक्तं सिद्धिदः सा परमाद्भुता ॥ १७॥  
  
तत्र यद् बिम्बभावेन गणेशः प्रतितिष्ठति ।  
मायाभ्यां मोहितोऽत्यन्तं सर्वत्रासौ विराजते ॥ १८॥  
  
बिम्बभावं परित्यजय गणेशस्यैव सेवया ।  
पञ्चधा चित्तमुत्सृज्य स्वयं चिन्तामणिर्भवेत् ॥ १९॥  
  
गणेशोऽहं यदा विप्रास्तदा कुत्र प्रवर्तते ।  
संयोगो मे तथा योगः शान्तियोगं लभेत्ततः ॥ २०॥  
  
न भिन्नोऽहं कदा तस्माद्गणेशान्नात्र संशयः ।  
योगीन्द्रः शान्तियोगेन ब्रह्मभूतो भविष्यति ॥ २१॥  
  
एतदेव मदीयं यद्गुह्यं ध्यानं प्रकीर्तितम् ।  
अतो गणेशदासोऽहं तं नमामि सदा द्विजाः ॥ २२॥  
  
एवमुक्त्वा महायोगी वीरराम स शङ्करः ।  
उच्छिन्नसंशया जाताः सनकाद्या वयं नृप ॥ २३॥  
  
विचरामो महीमेताम् स्वर्गेषु विवरेषु ।  
योगमार्गेण योगीशा गाणपत्यस्वभावतः ॥ २४॥  
  
गणेशदर्शने जाता लालसा वयमादरात् ।  
तस्मिन्काले गणाधीशः कश्यपस्यात्मजोऽभवत् ॥ २५॥  
  
काशीराजो महाभक्तो गाणपत्यपरायणः ।  
तस्य गृहे गतो देवः स्वकीयाचार्यसाधनात् ॥ २६॥  
  
दर्शनार्थं वयं तत्र गताः काश्यां महामते ।  
दर्शयामो गणेशं स्म ब्रह्मचारिस्वरूपिणम् ॥ २७॥  
  
तम् प्रणम्य वयं राजन् स्थिता भक्त्या समन्विताः ।  
बालरूपधरं देवं स्तुमः स्म बालयूथगम् ॥ २८॥  
  
सनकाद्या ऊचुः ।  
नमो विनायकायैव कश्यपप्रियसूनवे ।  
अदितेर्जठरोत्पन्न ब्रह्मचारिन्नमोऽस्तु ते ॥ २९॥  
  
गणेशाय सदा मायाधाराय तद्विवर्जित ।  
भक्त्य्धीनाय वै तुभ्यं हेरम्बाय नमो नमः ॥ ३०॥  
  
तद् ब्रह्म शाश्वतं देव ब्रह्मणां पतिरञ्जसा ।  
योयायोगादिभेदेन क्रीडसे नात्र संशयः ॥ ३१॥  
  
आदिमध्यान्तरूपस्त्वं प्रकृतिः पुरुषस्तथा ।  
नादानन्दौ च सूक्षस्त्वं स्थूलरूपो भवान् प्रभो ॥ ३२॥  
  
सुरासुरमयः साक्षान्नरनागस्वरूपधृक् ।  
जलस्थलादिभेदेन शोभसे त्वं गजानन ॥ ३३॥  
  
सर्वेभ्यो वर्जितस्त्वं वै मायाहीनः स्वरूपधृक् ।  
मायामायिकरूपश्च को जानाति गतिं पराम् ॥ ३४॥  
  
कथं स्तुमो गणाधीशं योगाकारमयं सदा ।  
देवा न शंभुमुख्याश्च शक्ताः स्तोतुं कदाचन ॥ ३५॥  
  
वयं धन्या वयं धन्या येन प्रत्यक्षतां गतः ।  
अस्माकं योगिनां ढुण्ढे कुलदेवस्त्वमञ्जसा ॥ ३६॥  
  
इत्युक्त्वा मौनमास्थाय ननाम दण्डवच्च तम् ।  
उवाच नो गणाधीशो भक्तिभावनियन्त्रितः ॥ ३७॥  
  
विनायक उवाच ।  
भवद्भिर्यत्कृतं स्तोत्रं मदीयं योगशान्तिदम् ।  
भविष्यति महाभागाः पठतः शृण्वतः सदा ॥ ३८॥  
  
यं यमिच्छति तं तं वै दास्यामि स्तोत्रभावतः ।  
भवन्तो गाणपत्याश्च भविष्यथ यथा शिवः ॥ ३९॥  
  
एवमुक्त्वा स्वयं बालश्चिक्रीड प्राकृतो यथा ।  
बालकैः सह योगात्मा काश्यपः पूर्ववन्नृपः ॥ ४०॥  
  
वयं काशीपते राजन् दर्शनार्थं गतास्ततः ।  
तेनापि मानिताः सम्यक् भुक्त्वा च स्वपदे पुनः ॥ ४१॥  
  
एतत्ते कथितं सर्वं योगशान्तिमयं महत् ।  
ज्ञानं पूर्णं गणेशाख्यं तं भजस्व गणाधिपं ॥ ४२॥  
  
इति श्रीमुद्गलपुराणान्तर्गतं गणेशस्तोत्रं समाप्तम् ।  
  
Encoded and proofread by  
Karthik Chandan.P (kardan5380@yahoo.com)  
Amith K Nagaraj (amithkn@rediffmail.com)  
  
