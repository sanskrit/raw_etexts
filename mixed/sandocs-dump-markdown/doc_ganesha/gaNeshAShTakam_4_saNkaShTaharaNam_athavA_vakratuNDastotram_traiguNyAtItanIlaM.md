---
Author: Traditional, Shankaracharya
Category: aShTaka, ganesha, shankarAchArya
File name: saNkaShTaharaNaMgaNeshAShTakaM.itx
Language: Sanskrit
Latest update: June 24, 2020
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: sa.nkaShTaharaNaM gaNeshAShTakam
engtitle: saNkaShTaharaNaM gaNeshAShTakam or vakratuNDastotram
itxtitle: gaNeshAShTakam 4 saNkaShTaharaNam athavA vakratuNDastotram (traiguNyAtItanIlaM)
title: गणेशाष्टकम् ४ सण्कष्टहरणम् अथवा वक्रतुण्डस्तोत्रम् (त्रैगुण्यातीतनीलं)

---
  
 सङ्कष्टहरणं गणेशाष्टकम् अथवा वक्रतुण्डस्तोत्रम्   
श्रीगणेशाय नमः ।  
ॐ अस्य श्रीसङ्कष्टहरणस्तोत्रमन्त्रस्य श्रीमहागणपतिर्देवता,  
सङ्कष्टहरणार्थ जपे विनियोगः ।  
ॐ ॐ ॐकाररूपं त्र्यहमिति च परं यत्स्वरूपं तुरीयं  var  ॐकाररूपं हिमकररुचिरं  
त्रैगुण्यातीतनीलं कलयति मनसस्तेज-सिन्दूर-मूर्तिम् ।  
योगीन्द्रैर्ब्रह्मरन्ध्रैः सकल-गुणमयं श्रीहरेन्द्रेण सङ्गं  
गं गं गं गं गणेशं गजमुखमभितो व्यापकं चिन्तयन्ति ॥ १॥  
  
वं वं वं विघ्नराजं भजति निजभुजे दक्षिणे न्यस्तशुण्डं  
क्रं क्रं क्रं क्रोधमुद्रा-दलित-रिपुबलं कल्पवृक्षस्य मूले ।  
दं दं दं दन्तमेकं दधति मुनिमुखं कामधेन्वा निषेव्यं  
धं धं धं धारयन्तं धनदमतिघियं सिद्धि-बुद्धि-द्वितीयम् ॥ २॥  
  
तुं तुं तुं तुङ्गरूपं गगनपथि गतं व्याप्नुवन्तं दिगन्तान्  
क्लीं क्लीं क्लीङ्कारनाथं गलितमदमिलल्लोल-मत्तालिमालम् ।  
ह्रीं ह्रीं ह्रीङ्कारपिङ्गं सकलमुनिवर-ध्येयमुण्डं च शुण्डं  
श्रीं श्रीं श्रीं श्रीं श्रयन्तं निखिल-निधिकुलं नौमि हेरम्बबिम्बम् ॥ ३॥  
  
लौं लौं लौङ्कारमाद्यं प्रणवमिव पदं मन्त्रमुक्तावलीनां  
शुद्धं विघ्नेशबीजं शशिकरसदृशं योगिनां ध्यानगम्यम् ।  
डं डं डं डामरूपं दलितभवभयं सूर्यकोटिप्रकाशं  
यं यं यं यज्ञनाथं जपति मुनिवरो बाह्यमभ्यन्तरं च ॥ ४॥  
  
हुं हुं हुं हेमवर्णं श्रुति-गणित-गुणं शूर्पकणं कृपालुं  
ध्येयं सूर्यस्य बिम्बं ह्युरसि च विलसत् सर्पयज्ञोपवीतम् ।  
स्वाहा हुं फट् नमोऽन्तैष्ठ-ठठठ-सहितैः पल्लवैः सेव्यमानं  
मन्त्राणां सप्तकोटि-प्रगुणित-महिमाधारमीशं प्रपद्ये ॥ ५॥  
  
पूर्वं पीठं त्रिकोणं तदुपरि-रुचिरं षट्कपत्रं पवित्रं  
यस्योर्ध्वं शुद्धरेखा वसुदल कमलं वा स्वतेजश्चतुस्रम् ।  
मध्ये हुङ्कार बीजं तदनु भगवतः स्वाङ्गषट्कं षडस्रे  
अष्टौ शक्तीश्च सिद्धीर्बहुलगणपतिर्विष्टरश्चाऽष्टकं च ॥ ६॥  
  
धर्माद्यष्टौ प्रसिद्धा दशदिशि विदिता वा ध्वजाल्यः कपालं  
तस्य क्षेत्रादिनाथं मुनिकुलमखिलं मन्त्रमुद्रामहेशम् ।  
एवं यो भक्तियुक्तो जपति गणपतिं पुष्प-धूपा-ऽक्षताद्यै-  
र्नैवेद्यैर्मोदकानां स्तुतियुत-विलसद्-गीतवादित्र-नादैः ॥ ७॥  
  
राजानस्तस्य भृत्या इव युवतिकुलं दासवत् सर्वदास्ते  
लक्ष्मीः सर्वाङ्गयुक्ता श्रयति च सदनं किङ्कराः सर्वलोकाः ।  
पुत्राः पुत्र्यः पवित्रा रणभुवि विजयी द्यूतवादेऽपि वीरो  
यस्येषो विघ्नराजो निवसति हृदये भक्तिभाग्यस्य रुद्रः ॥ ८॥  
  
॥ इति सङ्कष्टहरणं गणेशाष्टकं अथवा वक्रतुण्डस्तोत्रं सम्पूर्णम् ॥  
  
  
Some attribute authorship to Shankaracharya  
  
Proofread by Ravin Bhalekar ravibhalekar@hotmail.com  
  
