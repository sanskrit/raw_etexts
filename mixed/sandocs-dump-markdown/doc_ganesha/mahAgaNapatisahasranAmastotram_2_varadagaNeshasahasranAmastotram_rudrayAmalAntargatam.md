+++
"Text title" = "Mahaganapati Sahasranama Stotram 2 Varada Ganesha Sahasra Nama stotram"
"File name" = "mahAgaNapatisahasranAmastotra.itx"
itxtitle = "mahAgaNapatisahasranAmastotram 2 varadagaNeshasahasranAmastotram (rudrayAmalAntargatam)"
engtitle = "mahAgaNapatisahasranAmastotra 2"
Category = "sahasranAma, ganesha"
Location = "doc_ganesha"
Sublocation = "ganesha"
Language = "Sanskrit"
Subject = "philosophy/hinduism/religion"
"Transliterated by" = "DPD, help from Alex"
"Proofread by" = "DPD, NA, PSA Easwaran psaeaswaran at gmail.com"
Description-comments = "Rudrayamala shrIdevIrahasya"
"Latest update" = "December 8, 2016"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "महागणपतिसहस्रनामस्तोत्रम् २ वरदगणेशसहस्रनामस्तोत्रम् (रुद्रयामलान्तर्गतम्)"

+++
  
 महागणपतिसहस्रनामस्तोत्रं २ अथवा वरदगणेशसहस्रनामस्तोत्रम्   
  
श्रीगणेशाय नमः ।  
  
श्रीभैरव उवाच -  
शृणु देवि रहस्यं मे यत्पुरा सूचितं मया ।  
तव भक्त्या गणेशस्य वक्ष्ये नामसहस्रकम् ॥ १॥  
  
श्रीदेव्युवाच -  
भगवन् गणनाथस्य वरदस्य महात्मनः ।  
श्रोतुं नामसहस्रं मे हृदयं प्रोत्सुकायते ॥ २॥  
  
श्रीभैरव उवाच -  
प्राङ् मे त्रिपुरनाशे तु जाता विघ्नकुलाः शिवे ।  
मोहेन मुह्यते चेतस्ते सर्वे बलदर्पिताः ॥ ३॥  
  
तदा प्रभुं गणाध्यक्षं स्तुत्वा नामसहस्रकैः ।  
विघ्ना दूरात् पलायन्त कालरुद्रादिव प्रजाः ॥ ४॥  
  
तस्यानुग्रहतो देवि जातोऽहं त्रिपुरान्तकः ।  
तमद्यापि गणेशानं स्तौमि नामसहस्रकैः ॥ ५॥  
  
तमद्य तव भक्त्याहं साधकानां हिताय च ।  
महागणपतेर्वक्ष्ये दिव्यं नामसहस्रकम् ॥ ६॥  
  
(पाठकानां च दातॄणां सुखसम्पत्प्रदायकम् ।  
दुःखापहं च श्रोतॄणां मन्त्रनामसहस्रकम्) ॥ ७॥  
  
अस्य श्रीवरदगणेशसहस्रनामस्तोत्रमन्त्रस्य श्रीभैरव ऋषिः ।  
गायत्री छन्दः । श्रीमहागणपतिर्देवता । गं बीजं । ह्रीं शक्तिः ।  
कुरु कुरु कीलकं ।  
धर्मार्थकाममोक्षार्थे सहस्रनामस्तवपाठे विनियोगः ।  
  
ध्यानम्-  
ॐह्रींश्रींक्लीं-गणाध्यक्षो ग्लौंगं-गणपतिर्गुणी ।  
गुणाद्यो निर्गुणो गोप्ता गजवक्त्रो विभावसुः ॥ ८॥  
  
विश्वेश्वरो विभादीप्तो दीपनो धीवरो धनी ।  
सदाशान्तो जगत्तातो विष्वक्सेनो विभाकरः ॥ ९॥  
  
विस्रम्भी विजयी वैद्यो वारान्निधिरनुत्तमः ।  
अणीयान् विभवी श्रेष्ठो ज्येष्ठो गाथाप्रियो गुरुः ॥ १०॥  
  
सृष्टिकर्ता जगद्धर्ता विश्वभर्ता जगन्निधिः ।  
पतिः पीतविभूषाङ्गो रक्ताक्षो लोहिताम्बरः ॥ ११॥  
  
विरूपाक्षो विमानस्थो विनयः सनयः सुखी ।  
सुरूपः सात्त्विकः सत्यः शुद्धः शङ्करनन्दनः ॥ १२॥  
  
नन्दीश्वरो सदानन्दी वन्दिस्तुत्यो विचक्षणः ।  
दैत्यमर्दी मदाक्षीबो मदिरारुणलोचनः ॥ ११॥  
  
सारात्मा विश्वसारश्च विश्वचारी विलेपनः ।  
परं ब्रह्म परं ज्योतिः साक्षी त्र्यक्षो विकत्थनः ॥ १४॥  
  
वीरेश्वरो वीरहर्ता सौभाग्यो भाग्यवर्धनः ।  
भृङ्गिरीटी भृङ्गमाली भृङ्गकूजितनादितः ॥ १५॥  
  
विनर्तको विनेतापि विनतानन्दनोऽर्चितः ।  
वैनतेयो विनम्राङ्गो विश्वनेता विनायकः ॥ १६॥  
  
विराटको विराटश्च विदग्धो विधिरात्मभूः ।  
पुष्पदन्तः पुष्पहारी पुष्पमालाविभूषणः ॥ १७॥  
  
पुष्पेषुर्मथनः पुष्टो विकर्ता कर्तरीकरः ।  
अन्त्योऽन्तकश्चित्तगणश्चित्तचिन्तापहारकः ॥ १८॥  
  
अचिन्त्योऽचिन्त्यरूपश्च चन्दनाकुलमुण्डकः ।  
लिपितो लोहितो लुप्तो (१००) लोहिताक्षो विलोभकः ॥ १९॥  
  
लुब्धाशयो लोभरतो लाभदोऽलङ्घ्यगात्रकः ।  
सुन्दरः सुन्दरीपुत्रः समस्तासुरघातनः ॥ २०॥  
  
नूपुराढ्यो विभवदो नरो नारायणो रविः ।  
विचारी वान्तदो वाग्मी वितर्की विजयेश्वरः ॥ २१॥  
  
सुप्तो बुद्धः सदारूपः सुखदः सुखसेवितः ।  
विकर्तनो वियच्चारी विनटो नर्तको नटः ॥ २२॥  
  
नाट्यो नाट्यप्रियो नादोऽनन्तोऽनन्तगुणात्मकः ।  
विश्वमूर्विश्वघाती च विनतास्यो विनर्तकः ॥ २३॥  
  
करालः कामदः कान्तः कमनीयः कलाधरः ।  
कारुण्यरूपः कुटिलः कुलाचारी कुलेश्वरः ॥ २४॥  
  
विकरालो गणश्रेष्ठः संहारो हारभूषणः ।  
रुरू रम्यमुखो रक्तो रेवतीदयितो रसः ॥ २५॥  
  
महाकालो महादंष्ट्रो महोरगभयापहः ।  
उन्मत्तरूपः कालाग्निरग्निसूर्येन्दुलोचनः ॥ २६॥  
  
सितास्यः सितमाल्यश्च सितदन्तः सितांशुमान् ।  
असितात्मा भैरवेशो भाग्यवान् भगवान् भगः ॥  
  
भर्गात्मजो भगावासो भगदो भगवर्धनः ।  
शुभङ्करः शुचिः शान्तः श्रेष्यः श्रव्यः शचीपतिः ॥ २८॥  
  
वेदाद्यो वेदकर्ता च वेदवेद्यः सनातनः ।  
विद्याप्रदो वेदसारो वैदिको वेदपारगः ॥ २९॥  
  
वेदध्वनिरतो वीरो वरो वेदागमार्थवित् ।  
तत्त्वज्ञः सवर्गः साधुः सदयः सद् (२००) असन्मयः ॥ ३०॥  
  
निरामयो निराकारो निर्भयो नित्यरूपभृत् । ।  
निर्वैरो वैरिविध्वंसी मत्तवारणसन्निभः ॥ ३१॥  
  
शिवङ्करः शिवसुतः शिवः सुखविवर्धनः ।  
श्वैत्यः श्वेतः शतमुखो मुग्धो मोदकभोजनः ॥ ३२॥  
  
देवदेवो दिनकरो धृतिमान् द्युतिमान् धवः ।  
शुद्धात्मा शुद्धमतिमाञ्छुद्धदीप्तिः शुचिव्रतः ॥ ३३॥  
  
शरण्यः शौनकः शूरः शरदम्भोजधारकः ।  
दारकः शिखिवाहेष्टः शीतः शङ्करवल्लभः ॥ ३४॥  
  
शङ्करो निर्भवो नित्यो लयकृल्लास्यतत्परः । निर्भयो  
लूतो लीलारसोल्लासी विलासी विभ्रमो भ्रमः ॥ ३५॥  
  
भ्रमणः शशभृत् सूर्यः शनिर्धरणिनन्दनः ।  
बुद्धो विबुधसेव्यश्च बुधराजो बलन्धरः ॥ ३६॥  
  
जीवो जीवप्रदो जैत्रः स्तुत्यो नुत्यो नतिप्रियः ।  
जनको जिनमार्गज्ञो जैनमार्गनिवर्तकः ॥ ३७॥  
  
गौरीसुतो गुरुरवो गौराङ्गो गजपूजितः ।  
परं पदं परं धाम परमात्मा कविः कुजः ॥ ३८॥  
  
राहुर्दैत्यशिरश्छेदी केतुः कनककुण्डलः ।  
ग्रहेन्द्रो ग्राहितो ग्राह्योऽग्रणीर्घुर्घुरनादितः ॥ ३९॥  
  
पर्जन्यः पीवरो पोत्री पीनवक्षाः परार्जितः ।  
वनेचरो वनपतिर्वनवासः स्मरोपमः ॥ ४०॥  
  
पुण्यं पूतः पवित्रं च परात्मा पूर्णविग्रहः ।  
पूर्णेन्दुशकलाकारो मन्युः  पूर्णमनोरथः ॥ ४१॥  
  
युगात्मा युगभृद् यज्वा (३००) याज्ञिको यज्ञवत्सलः । योगभृद्  
यशस्वी यजमानेष्टो व्रजभृद् वज्रपञ्जरः ॥ ४२॥  
  
मणिभद्रो मणिमयो मान्यो मीनध्वजाश्रितः ।  
मीनध्वजो मनोहारी योगिनां योगवर्धनः ॥ ४३॥  
  
द्रष्टा स्रष्टा तपस्वी च विग्रही तापसप्रियः ।  
तपोमयस्तपोमूर्तिस्तपनश्च तपोधनः ॥ ४४॥  
  
रुचको मोचको रुष्टस्तुष्टस्तोमरधारकः ।  
दण्डी चण्डांशुरव्यक्तः कमण्डलुधरोऽनघः ॥ ४५॥  
  
कामी कर्मरतः कालः कोलः क्रन्दितदिक्तटः ।  
भ्रामको जातिपूज्यश्च जाड्यहा जडसूदनः ॥ ४६॥  
  
जालन्धरो जगद्वासी हासकृद् हवनो हविः ।  
हविष्मान् हव्यवाहाक्षो हाटको हाटकाङ्गदः ॥ ४७॥  
  
सुमेरुर्हिमवान् होता हरपुत्रो हलङ्कषः ।  
हालप्रियो हृदाशान्तः कान्ताहृदयपोषणः ॥ ४८॥  
  
शोषणः क्लेशहा क्रूरः कठोरः कठिनाकृतिः ।  
कूवरो धीमयो ध्याता ध्येयो धीमान् दयानिधिः ॥  
  
दविष्ठो दमनो द्युस्थो दाता त्राता सितः समः ।  
निर्गतो नैगमी गम्यो निर्जेयो जटिलोऽजरः ॥ ५०॥  
  
जनजीवो जितारातिर्जगद्व्यापी जगन्मयः ।  
चामीकरनिभोऽनाद्यो नलिनायतलोचनः ॥ ५१॥  
  
रोचनो मोचनो मन्त्री मन्त्रकोटिसमाश्रितः ।  
पञ्चभूतात्मकः पञ्चसायकः पञ्चवक्त्रकः ॥ ५२॥  
  
पञ्चमः पश्चिमः पूर्वः ( ४००) पूर्णः कीर्णालकः कुणिः ।  
कठोरहृदयो ग्रीवालङ्कृतो ललिताशयः ॥ ५३॥  
  
लोलचित्तो बृहन्नासो मासपक्षर्तुरूपवान् ।  
ध्रुवो द्रुतगतिर्धर्म्यो धर्मी नाकिप्रियोऽनलः ॥ ५४॥  
  
अगस्त्यो ग्रस्तभुवनो भुवनैकमलापहः ।  
सागरः स्वर्गतिः स्वक्षः सानन्दः साधुपूजितः ॥ ५५॥  
  
सतीपतिः समरसः सनकः सरलः सुरः ।  
सुराप्रियो वसुपतिर्वासवो वसुपूजितः ॥ ५६॥  
  
वित्तदो वित्तनाथश्च धनिनां धनदायकः ।  
राजी राजीवनयनः स्मृतिदः कृत्तिकाम्बरः ॥ ५७॥  
  
आश्विनोऽश्वमुखः शुभ्रो भरणो भरणीप्रियः ।  
कृत्तिकासनगः कोलो रोही रोहणपादुकः ॥ ५८॥  
  
ऋभुवेष्टोऽरिमर्दी च रोहिणीमोहनोऽमृतम् ।  
मृगराजो मृगशिरा माधवो मधुरध्वनिः ॥ ५९॥  
  
आर्द्राननो महाबुद्धिर्महोरगविभूषणः ।  
भ्रूक्षेपदत्तविभवो भ्रूकरालः पुनर्मयः ॥ ६०॥  
  
पुनर्देवः पुनर्जेता पुनर्जीवः पुनर्वसुः ।  
तित्तिरिस्तिमिकेतुश्च तिमिचारकघातनः ॥ ६१॥  
  
तिष्यस्तुलाधरो जम्भ्यो विश्लेषोऽश्लेष एणराट् ।  
मानदो माधवो माघो वाचालो मघवोपमः ॥ ६२॥  
  
मेध्यो मघाप्रियो मेघो महामुण्डो महाभुजः ।  
पूर्वफाल्गुनिकः स्फीतः फल्गुरुत्तरफाल्गुनः ॥ ६३॥  
  
फेनिलो ब्रह्मदो ब्रह्मा सप्ततन्तुसमाश्रयः ।  
घोणाहस्तश्चतुर्हस्तो हस्तिवक्त्रो हलायुधः ॥ ६४॥  
  
चित्राम्बरो(५००)ऽर्चितपदः स्वादितः स्वातिविग्रहः ।  
विशाखः शिखिसेव्यश्च शिखिध्वजसहोदरः ॥ ६५॥  
  
अणू रेणुः कलास्फारोऽनूरू रेणुसुतो नरः ।  
अनुराधाप्रियो राध्यः श्रीमाञ्छुक्लः शुचिस्मितः ॥ ६६॥  
  
ज्येष्ठः श्रेष्ठार्चितपदो मूलं त्रिजगतो गुरुः ।  
शुचिः पूर्वस्तथाषाढश्चोत्तराषाढ ईश्वरः ॥ ६७॥  
  
श्रव्योऽभिजिदनन्तात्मा श्रवो वेपितदानवः ।  
श्रावणः श्रवणः श्रोता धनी धन्यो धनिष्ठकः ॥ ६८॥  
  
शातातपः शातकुम्भः शतंज्योतिः शतम्भिषक् ।  
पूर्वाभाद्रपदो भद्रश्चोत्तराभाद्रपादितः ॥ ६९॥  
  
रेणुकातनयो रामो रेवतीरमणो रमी ।  
अश्वियुक् कार्तिकेयेष्टो मार्गशीर्षो मृगोत्तमः ॥ ७०॥  
  
पुष्यशौर्यः फाल्गुनात्मा वसन्तश्चित्रको मधुः ।  
राज्यदोऽभिजिदात्मीयस्तारेशस्तारकद्युतिः ॥ ७१॥  
  
प्रतीतः प्रोज्झितः प्रीतः परमः पारमो हितः ।  
परहा पञ्चभूः पञ्चवायुः पूज्यः परं महः ॥ ७२॥  
  
पुराणागमविद् योग्यो महिषो रासभोऽग्रगः ।  
ग्राहो मेषो वृषो मन्दो मन्मथो मिथुनार्चितः ॥ ७३॥  
  
कल्कभृत् कटको दीनो मर्कटः कर्कटो घृणी ।  
कुक्कुटो वनजो हंसः परहंसः शृगालकः ॥ ७४॥  
  
सिंहः सिंहासनो मूषो मोह्यो मूषकवाहनः (६००) ।  
पुत्रदो नरकत्राता कन्याप्रीतः कुलोद्वहः ॥ ७५॥  
  
अतुल्यरूपो बलदस्तुलाभृत् तुल्यसाक्षिकः ।  
अलिचापधरो धन्वी कच्छपो मकरो मणिः ॥ ७६॥  
  
स्थिरः प्रभुर्महाकर्मी महाभोगी महायशाः ।  
वसुमूर्तिधरो व्यग्रोऽसुरहारी यमान्तकः ॥ ७७॥  
  
देवाग्रणीर्गणाध्यक्षो ह्यम्बुजालो महामतिः ।  
अङ्गदी कुण्डली भक्तिप्रियो भक्तविवर्धनः ॥ ७८॥  
  
गाणपत्यप्रदो मायी वेदवेदान्तपारगः ।  
कात्यायनीसुतो ब्रह्मपूजितो विघ्ननाशनः ॥ ७९॥  
  
संसारभयविध्वंसी महोरस्को महीधरः ।  
विघ्नान्तको महाग्रीवो भृशं मोदकमोदितः ॥ ८०॥  
  
वाराणसीप्रियो मानी गहन आखुवाहनः ।  
गुहाश्रयो विष्णुपदीतनयः स्थानदो ध्रुवः ॥ ८१॥  
  
परर्द्धिस्तुष्टो विमलो मौलिमान् वल्लभाप्रियः ।  
चतुर्दशीप्रियो मान्यो व्यवसायो मदान्वितः ॥ ८२॥  
  
अचिन्त्यः सिंहयुगलनिविष्टो बालरूपधृत् ।  
धीरः शक्तिमतां श्रेष्ठो महाबलसमन्वितः ॥ ८३॥  
  
सर्वात्मा हितकृद् वैद्यो महाकुक्षिर्महामतिः ।  
करणं मृत्युहारी च पापसङ्घनिवर्तकः ॥ ८४॥  
  
उद्भिद् वज्री महादैत्यसूदनो दीनरक्षकः ।  
भूतचारी प्रेतचारी बुद्धिरूपो मनोमयः ॥ ८५॥  
  
अहङ्कारवपुः साङ्ख्यपुरुषस्त्रिगुणात्मकः ।  
तन्मात्ररूपो भूतात्मा इन्द्रियात्मा वशीकरः ॥ ८६॥  
  
मलत्रयबहिर्भूतो ह्यवस्थात्रयवर्जितः ।  
नीरूपो बहुरूपश्च किन्नरो नागविक्रमः ॥ ८७॥  
  
एकदन्तो महावेगः सेनानी स्त्रिदशाधिपः ।  
विश्वकर्ता विश्वबीजं (७००) श्रीः सम्पदह्रीर्धृतिर्मतिः ॥ ८८॥  
  
सर्वशोषकरो वायुः सूक्ष्मरूपः सुनिश्चलः ।  
संहर्ता सृष्टिकर्ता च स्थितिकर्ता लयाश्रितः ॥ ८९॥  
  
सामान्यरूपः सामास्योऽथर्वशीर्षा यजुर्भुजः ।  
ऋगीक्षणः काव्यकर्ता शिक्षाकारी निरुक्तवित् ॥ ९०॥  
  
शेषरूपधरो मुख्यः शब्दब्रह्मस्वरूपभाक् ।  
विचारवाञ्शङ्खधारी सत्यव्रतपरायणः ॥ ९१॥  
  
महातपा घोरतपाः सर्वदो भीमविक्रमः ।  
सर्वसम्पत्करो व्यापी मेघगम्भीरनादभृत् ॥ ९२॥  
  
समृद्धो भूतिदो भोगी वेशी शङ्करवत्सलः ।  
शम्भुभक्तिरतो मोक्षदाता भवदवानलः ॥ ९३॥  
  
सत्यस्तपा ध्येयमूर्तिः कर्ममूर्तिर्महांस्तथा ।  
समष्टिव्यष्टिरूपश्च पञ्चकोशपराङ्मुखः ॥ ९४॥  
  
तेजोनिधिर्जगन्मूर्तिश्चराचरवपुर्धरः ।  
प्राणदो ज्ञानमूर्तिश्च नादमूर्तियुतोऽक्षरः ॥ ९५॥  
  
भूताद्यस्तैजसो भावो निष्कलश्चैव निर्मलः ।  
कूटस्थश्चेतनो रुद्रः क्षेत्रवित् पुरुषो बुधः ॥ ९६॥  
  
अनाधारोऽप्यनाकारो धाता च विश्वतोमुखः ।  
अप्रतर्क्यवपुः स्कन्दानुजो भानुर्महाप्रभः ॥ ९७॥  
  
यज्ञहर्ता यज्ञकर्ता यज्ञानां फलदायकः ।  
यज्ञगोप्ता यज्ञमयो दक्षयज्ञविनाशकृत् ॥ ९८॥  
  
वक्रतुण्डो महाकायः कोटिसूर्यसमप्रभः ।  
एकदंष्ट्रः कृष्णपिङ्गो विकटो धूम्रवर्णकः ॥ ९९॥  
  
टङ्कधारी जम्बुकश्च नायकः शूर्पकर्णकः ।  
सुवर्णगर्भः सुमुखः श्रीकरः सर्वसिद्धिदः ॥ १००॥  
  
सुवर्णवर्णो हेमाङ्गो महात्मा चन्दनच्छविः ।  
स्वङ्गः स्वक्षः (८००) शतानन्दो लोकविल्लोकविग्रहः ॥ १०१॥  
  
इन्द्रो जिष्णुर्धूमकेतुर्वह्निः पूज्यो दवान्तकः ।  
पूर्णानन्दः परानन्दः पुराणपुरुषोत्तमः ॥ १०२॥  
  
कुम्भभृत् कलशी कुब्जो मीनमांससुतर्पितः ।  
राशिताराग्रहमयस्तिथिरूपो जगद्विभुः ॥ १०३॥  
  
प्रतापी प्रतिपतप्रेयान् द्वितीयोऽद्वैतनिश्चितः ।  
त्रिरूपश्च तृतीयाग्निस्त्रयीरूपस्त्रयीतनुः ॥ १०४॥  
  
चतुर्थीवल्लभो देवो पारगः पञ्चमीरवः ।  
षड्रसास्वादकोऽजातः षष्ठी षष्टिकवत्सरः ॥ १०५॥  
  
सप्तार्णवगतिः सारः सप्तमीश्वर ईहितः ।  
अष्टमीनन्दनोऽनार्तो नवमीभक्तिभावितः ॥ १०६॥  
  
दशदिक्पतिपूज्यश्च दशमी द्रुहिणो द्रुतः ।  
एकादशात्मा गणपो द्वादशीयुगचर्चितः ॥ १०७॥  
  
त्रयोदशमनुस्तुत्यश्चतुर्दशसुरप्रियः ।  
चतुर्दशेन्द्रसंस्तुत्यः पूर्णिमानन्दविग्रहः ॥ १०८॥  
  
दर्शादर्शो दर्शनश्च वानप्रस्थो मुनीश्वरः ।  
मौनी मधुरवाङ्मूलं मूर्तिमान् मेघवाहनः ॥ १०९॥  
  
महागजो जितक्रोधो जितशत्रुर्जयाश्रयः ।  
रौद्रो रुद्रप्रियो रुक्मो रुद्रपुत्रोऽघतापनः ॥ ११०॥  
  
भवप्रियो भवानीष्टो भारभृद् भूतभावनः ।  
गान्धर्वकुशलोऽकुण्ठो वैकुण्ठो विष्णुसेवितः ॥ १११॥  
  
वृत्रहा विघ्नहा सीरः समस्तदुरितापहः ।  
मञ्जुलो मार्जनो मत्तो दुर्गापुत्रो दुरालसः ॥ ११२॥  
  
अनन्तचित्सुधाधारो वीरो वीर्यैकसाधकः ।  
भास्वन्मुकुटमाणिक्यः कूजत्किङ्किणिजालकः ॥ ११३॥  
  
शुण्डाधारी तुण्डचलः कुण्डली मुण्डमालकः ।  
पद्माक्षः पद्महस्तश्च (९००) पद्मनाभसमर्चितः ॥ ११४॥  
  
उद्गीथो नरदन्ताढ्यमालाभूषणभूषितः ।  
नारदो वारणो लोलश्रवणः शूर्पकश्रवाः ॥ ११५॥  
  
बृहदुल्लासनासाढ्यव्याप्तत्रैलोक्यमण्डलः ।  
इलामण्डलसम्भ्रान्तकृतानुग्रहजीवकः ॥ ११६॥  
  
बृहत्कर्णाञ्चलोद्भूतवायुवीजितदिक्तटः ।  
बृहदास्यरवाक्रान्तभीमब्रह्माण्डभाण्डकः ॥ ११७॥  
  
बृहत्पादसमाक्रान्तसप्तपातालवेपितः ।  
बृहद्दन्तकृतात्युग्ररणानन्दरसालसः ॥ ११८॥  
  
बृहद्धस्तधृताशेषायुधनिर्जितदानवः ।  
स्फुरत्सिन्दूरवदनः स्फुरत्तेजोऽग्निलोचनः ॥ ११९॥  
  
उद्दीपितमणिस्फूर्जन्नूपुरध्वनिनादितः ।  
चलत्तोयप्रवाहाढ्यनदीजलकणाकुलः ॥ १२०॥  
  
भ्रमत्कुञ्जरसङ्घातवन्दिताङ्घ्रिसरोरुहः ।  
ब्रह्माच्युतमहारुद्रपुरःसरसुरार्चितः ॥ १२१॥  
  
अशेषशेषप्रभृतिव्यालजालोपसेवितः ।  
गूर्जत्पञ्चाननारावप्राप्ताकाशधरातलः ॥ १२२॥  
  
हाहाहूहूकृतात्युग्रसुरविभ्रान्तमानसः ।  
पञ्चाशद्वर्णबीजाढ्यमन्त्रमन्त्रितविग्रहः ॥ १२३॥  
  
वेदान्तशास्त्रपीयूषधाराप्लावितभूतलः ।  
शङ्खध्वनिसमाक्रान्तपातालादिनभस्तलः ॥ १२४॥  
  
चिन्तामणिर्महामल्लो भल्लहस्तो बलिः कलिः ।  
कृतत्रेतायुगोल्लासभासमानजगत्त्रयः ॥ १२५॥  
  
द्वापरः परलोकैककर्मध्वान्तसुधाकरः ।  
सुधासिक्तवपुर्व्याप्तब्रह्माण्डादिकटाहकः ॥ १२६॥  
  
अकारादिक्षकारान्तवर्णपङ्क्तिसमुज्ज्वलः ।  
अकाराकारप्रोद्गीततारनादनिनादितः ॥ १२७॥  
  
इकारेकारमन्त्राढ्यमालाभ्रमणलालसः ।  
उकारोकारप्रोद्गारिघोरनागोपवीतकः ॥ १२८॥  
  
ऋवर्णाङ्कितॠकारपद्मद्वयसमुज्ज्वलः ।  
लृकारयुतलॄकारशङ्खपूर्णदिगन्तरः ॥ १२९॥  
  
एकारैकारगिरिजास्तनपानविचक्षणः ।  
ओकारौकारविश्वादिकृतसृष्टिक्रमालसः ॥ १३०॥  
  
अंअःवर्णावलीव्याप्तपादादिशीर्षमण्डलः ।  
कर्णतालकृतात्युच्चैर्वायुवीजितनिर्जरः ॥ १३१॥  
  
खगेशध्वजरत्नाङ्ककिरीटारुणपादकः ।  
गर्विताशेषगन्धर्वगीततत्परश्रोत्रकः ॥ १३२॥  
  
घनवाहनवागीशपुरःसरसुरार्चितः ।  
ङवर्णामृतधाराढ्यशोभमानैकदन्तकः ॥ १३३॥  
  
चन्द्रकुङ्कुमजम्बाललिप्तसुन्दरविग्रहः ।  
छत्रचामररत्नाढ्यमुकुटालङ्कृताननः ॥ १३४॥  
  
जटाबद्धमहानर्घमणिपङ्क्तिविराजितः ।  
झाङ्कारिमधुपव्रातगाननादनिनादितः ॥ १३५॥  
  
ञवर्णकृतसंहारदैत्यासृक्पूर्णमुद्गरः ।  
टङ्कारुकफलास्वादवेपिताशेषमूर्धजः ॥ १३६॥  
  
ठकाराढ्यडकाराङ्कढकारानन्दतोषितः ।  
णवर्णामृतपीयूषधाराधरसुधाधरः ॥ १३७॥  
  
ताम्रसिन्दूरपुञ्जाढ्यललाटफलकच्छविः ।  
थकारधनपङ्क्त्याढ्यसन्तोषितद्विजव्रजः ॥ १८॥  
  
दयामयहृदम्भोजधृतत्रैलोक्यमण्डलः ।  
धनदादिमहायक्षसंसेवितपदाम्बुजः ॥ १३९॥  
  
नमिताशेषदेवौघकिरीटमणिरञ्जितः ।  
परवर्गापवर्गादिमार्गच्छेदनदक्षकः ॥ १४०॥  
  
फणिचक्रसमाक्रान्तगलमण्डलमण्डितः ।  
बद्धभ्रूयुगभीमोग्रसन्तर्जितसुरासुरः ॥ १४१॥  
  
भवानीहृदयानन्दवर्धनैकनिशाकरः ।  
मदिराकलशस्फीतकरालैककराम्बुजः ॥ १४२॥  
  
यज्ञान्तरायसङ्घातघातसज्जीकृतायुधः ।  
रत्नाकरसुताकान्तकान्तिकीर्तिविवर्धनः ॥ १४३॥  
  
लम्बोदरमहाभीमवपुर्दीनीकृतासुरः ।  
वरुणादिदिगीशानरचितार्चनचर्चितः ॥ १४४॥  
  
शङ्करैकप्रियप्रेमनयनानन्दवर्धनः ।  
षोडशस्वरितालापगीतगानविचक्षणः ॥ १४५॥  
  
समस्तदुर्गतिसरिन्नाथोत्तारणकोडुपः ।  
हरादिब्रह्मवैकुण्ठब्रह्मगीतादिपाठकः ॥ १४६॥  
  
क्षमापूरितहृत्पद्मसंरक्षितचराचरः ।  
ताराङ्कमन्त्रवर्णैकविग्रहोज्ज्वलविग्रहः ॥ १४७॥  
  
अकारादिक्षकारान्तविद्याभूषितविग्रहः ।  
ॐश्रींविनायको ॐह्रींविघ्नाध्यक्षो गणाधिपः ॥ १४८॥  
  
हेरम्बो मोदकाहारो वक्त्रतुण्डो विधिस्मृतः ।  
वेदान्तगीतो विद्यार्थी शुद्धमन्त्रः षडक्षरः ॥ १४९॥  
  
गणेशो वरदो देवो द्वादशाक्षरमन्त्रितः ।  
सप्तकोटिमहामन्त्रमन्त्रिताशेषविग्रहः ॥ १५०॥  
  
गाङ्गेयो गणसेव्यश्च ॐश्रीन्द्वैमातुरः शिवः ।  
ॐह्रींश्रींक्लींग्लौंगंदेवो महागणपतिः प्रभुः (१०००) ॥ १५१॥  
  
इदं नाम्नां सहस्रं ते महागणपतेः स्मृतम् ।  
गुह्यं गोप्यतमं गुप्तं सर्वतन्त्रेषु गोपितम् ॥ १५२॥  
  
सर्वमन्त्रनिधिं दिव्यं सर्वविघ्नविनाशनम् ।  
ग्रहतारामयं राशिवर्णपङ्क्तिसमन्वितम् ॥ १५३॥  
  
सर्वविद्यामयं ब्रह्मसाधनं साधकप्रियम् ।  
गणेशस्य च सर्वस्वं रहस्यं त्रिदिवौकसाम् ॥ १५४॥  
  
यथेष्टफलदं लोके मनोरथप्रपूरणम् ।  
अष्टसिद्धिमयं साध्यं साधकानां जयप्रदम् ॥ १५५॥  
  
विनार्चनं विना होमं विना न्यासं विना जपम् ।  
अणिमाद्यष्टसिद्धीनां साधनं स्मृतिमात्रतः ॥ १५६॥  
  
चतुर्थ्यामर्धरात्रे तु पठेन्मन्त्री चतुष्पथे ।  
लिखेद्भूर्जे रवौ देवि पुण्यं नाम्नां सहस्रकम् ॥ १५७॥  
  
धारयेत्तु चतुर्दश्यां मध्याह्ने मूर्ध्नि वा भुजे ।  
योषिद्वामकरे बद्ध्वा पुरुषो दक्षिणे भुजे ॥ १५८॥  
  
स्तम्भयेदपि ब्रह्माणं मोहयेदपि शङ्करम् ।  
वशयेदपि त्रैलोक्यं मारयेदखिलान् रिपून् ॥ १५९॥  
  
उच्चाटयेच्च गीर्वाणान् शमयेच्च धनञ्जयम् ।  
वन्ध्या पुत्रांल्लभेच्छीघ्रं निर्धनो धनमाप्नुयात् ॥ १६०॥  
  
त्रिवारं यः पठेद्रात्रौ गणेशस्य पुरः शिवे ।  
नग्नः शक्तियुतो देवि भुक्त्वा भोगान् यथेप्सितान् ॥ १६१॥  
  
प्रत्यक्षं वरदं पश्येद्गणेशं साधकोत्तमः ।  
य एनं पठते नाम्नां सहस्रं भक्तिपूर्वकम् ॥ १६२॥  
  
तस्य वित्तादिविभवो दारायुःसम्पदः सदा ।  
रणे राजभये द्यूते पठेन्नाम्नां सहस्रकम् ॥ १६३॥  
  
सर्वत्र जयमाप्नोति गणेशस्य प्रसादतः ।  
इतीदं पुण्यसर्वस्वं मन्त्रनामसहस्रकम् ॥ १६४॥  
  
महागणपतेर्गुह्यं गोपनीयं स्वयोनिवत् ।  
  
॥ इति श्रीरुद्रयामले तन्त्रे श्रीदेवीरहस्ये  
महागणपतिसहस्रनामस्तोत्रं  सम्पूर्णम् ॥  
  
  
Proofread by DPD, NA, PSA Easwaran psaeaswaran at gmail.com  
  
