+++
"Text title" = "gajAnana stotra"
"File name" = "gajAnanastotram.itx"
itxtitle = "gajAnanastotram (jaya deva gajAnana)"
engtitle = "gajAnana stotra"
Category = "ganesha, stotra"
Location = "doc_ganesha"
Sublocation = "ganesha"
Texttype = "stotra"
Author = "Traditional"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
Description-comments = "Brihatstotraratnakar"
"Latest update" = "January 7, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "गजाननस्तोत्रम् (जय देव गजानन)"

+++
  
 श्रीगजाननस्तोत्रम्   
  
श्रीगणेशाय नमः ।  
  
जय देव गजानन प्रभो जय सर्वासुरगर्वभेदक ।  
जय सङ्कटपाशमोचन प्रणवाकार विनायकाऽव माम् ॥ १॥  
  
तव देव जयन्ति मूर्तयः कलितागण्यसुपुण्यकीर्तयः ।  
मनसा भजतां हतार्तयः कृतशीघ्राधिककामपूर्तयः ॥ २॥  
  
तव रम्यकथास्वनादरः स नरो जन्मलयैकमन्दिरम् ।  
न परत्र न चेह सौख्यभाङ् निजदुष्कर्मवशाद्विमोहभाक् ॥ ३॥  
  
गजवक्त्र तवाङ्घ्रिपङ्कजे ध्वजवज्राङ्कयुते सदा भजे ।  
तव मूर्तिमहं परिष्वजे त्वयि हृन्मेऽस्तु सुमूषकध्वजे ॥ ४॥  
  
त्वदृते हि गजानन प्रभो न हि भक्तौघसुखौघदायकः ।  
सुदृढा मम भक्तिरस्तु ते चरणाब्जे विबुधेश विश्वपाः ॥ ५॥  
  
फलपूरगदेक्षुकार्मुकैर्युत रुक्चक्रधराब्जपाशधृक् ।  
अव वारिजशालिमञ्जरीरदधृग्रत्नघटाढ्यशुण्ड माम् ॥ ६॥  
  
करयुग्मसुहेमशृङ्खल द्विजराजाढ्यक तुन्दिलोदर ।  
शशिसुप्रभ विद्यया युत स्तनभारानमितेड्य रक्ष माम् ॥ ७॥  
  
शशिभास्करवीतिहोत्रदृक् शुभसिन्दूररुचे विनायक ।  
द्विपवक्त्र महाहिभूषण त्रिदिवेशासुरवन्द्य पाहि माम् ॥ ८॥  
  
सृणिपाशवरद्विजैर्युत द्विजराजार्धक मूषकध्वज ।  
शुभलोहितचन्दनोक्षित श्रुतिवेद्याभयदायकाऽव माम् ॥ ९॥  
  
स्मरणात्तव शम्भुविध्यजेन्द्विनशक्रादिसुराः कृतार्थताम् ।  
गणपाऽऽपुरघौघभञ्जन द्विपराजास्य सदैव पाहि माम् ॥ १०॥  
  
शरणं भगवान्विनायकः शरणं मे सततं च सिद्धिका ।  
शरणं पुनरेव तावुभौ शरणं नान्यदुपैमि दैवतम् ॥ ११॥  
  
गलद्दानगण्डं महाहस्तितुण्डं सुपर्वप्रचण्डं धृतार्धेन्दुखण्डम् ।  
करास्फोटिताण्डं महाहस्तदण्डं हृताढ्यारिमुण्डं भजे वक्रतुण्डम् ॥ १२॥  
  
गणनाथ निबन्धसंस्तवं कृपयाङ्गीकुरु मत्कृतं ह्यमुम् ।  
इदमेव सदा प्रदीयतां करुणा मय्यतुलाऽस्तु सर्वदा ॥ १३॥  
  
इति गजाननस्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
