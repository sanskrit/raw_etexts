+++
"Text title" = "Ganesha Stuti Manjari"
"File name" = "gaNeshastutimanjarI.itx"
itxtitle = "gaNeshastutimanjarI (chandrashekharabhAratI virachitA)"
engtitle = "gaNeshastutimanjarI"
Category = "ganesha, chandrashekharabhAratI"
Location = "doc_ganesha"
Sublocation = "ganesha"
Author = "chandrashekharabhAratI"
Language = "Sanskrit"
Subject = "philosophy/hinduism/religion"
"Proofread by" = "Aruna Narayanan narayanan.aruna at gmail.com"
"Latest update" = "November 15, 2019"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "गणेशस्तुतिमञ्जरी (चन्द्रशेखरभारती विरचिता)"

+++
  
 श्रीगणेशस्तुतिमञ्जरी   
सद्गुरुगजास्यवाणीचरणयुगाम्भोरुहेषु मद्धृदयम् ।  
सततं द्विरेफलीलां करुणामकरन्दलिप्सया तनुताम् ॥ १॥  
  
कल्याणं नः क्रियासुः कटतटविगलद्दाननीरप्रवाहो-  
    न्माद्यद्भृङ्गारवारावितनिखिलजगन्मण्डलस्येशसूनोः ।  
प्रत्यूहध्वान्तराशिप्रमथनशुचिकालीनमध्याह्नभानोः  
    वामाश्लिष्टप्रियस्य प्रणतदुरितहृद्दन्तिनः सत्कटाक्षाः ॥ २॥  
  
सिन्दूरबन्धुरमुखं सिन्धुरमाद्यं नमामि शिरसाऽहम् ।  
वृन्दारकमुनिबृन्दक सं सेव्यं विघ्नशैलदम्भोलिम् ॥ ३॥  
  
आधोरणा अंङ्कुशमेत्य हस्ते गजं विशिक्षन्त इति प्रथाऽस्ति ।  
पञ्चास्यसूनुर्गज एव हस्ते धृत्वाऽङ्कुशं भाति विचित्रमेतत् ॥ ४॥  
  
लोके हस्ततले समेत्य हि सृणिं शिक्षन्त आधोरणाः  
    स्तम्बक्रीडमिति प्रथाऽखिलजनैः संश्रूयते दृश्यते ।  
धृत्वा स्वीयशयेऽङ्कुशं मदविहीनोऽयं निराधोरणः  
    चित्रं पश्यत राजतीह विबुधाः पञ्चास्यसूनुर्गजः ॥ ५॥  
  
खगपपूजितसच्चरणाम्बुजं खगपशात्रववेष्टिततुन्दकम् ।  
कवनसिद्ध्यभिलाष्यहमाश्रये कवनदीक्षितमादिगजाननम् ॥ ६॥  
  
गगनचारिभिरञ्चितपादुकं करधृताङ्कुशपाशसुमोदकम् ।  
जितपतङ्गरुचिं शिवयोर्मुदं ददतमादिगजाननमाश्रये ॥ ७॥  
  
नागाननस्य जठरे निबद्धोऽयं विराजते ।  
विनिर्गतो यथा नागो नाभ्यधोभुवनाद्बहिः ॥ ८॥  
  
प्रलम्बारिमुखस्तुत्यं जगदालम्बकारणम् ।  
लम्बिमुक्तालताराजल्लम्बोदरमहं भजे ॥ ९॥  
  
गजेन्द्रवदनं हरिप्रमुखदेवसम्पूजितं  
     सहस्रकरतेजसं सकललोककामप्रदम् ।  
दयारसमदोदकस्रवदुभौ कटौ बिभ्रतं  
     नमामि शिरसा सदा सृणिविभूषितं विघ्नपम् ॥ १०॥  
  
गण्डस्रवत्स्वच्छमदप्रवाहगङ्गाकटाक्षार्कसुतायुतश्च ।  
जिह्वाञ्चले गुप्तवहत्सरस्वतीयुतोऽयमाभाति गजप्रयागः ॥ ११॥  
  
दन्ती नटः स्वपुरतोऽङ्गणरिङ्खमाण-  
     पाञ्चालिकेक्षणवतामिति सूचयन् सन् ।  
मत्पादतामरसबम्भरमानसानां  
     जिह्वाङ्गणेऽजगृहिणीं खलु नाटयामि ॥ १२॥  
  
पिनाकिपार्वतीमुखारविन्दभास्करायितं  
     वराभयाङ्कुशादिमान् प्रफुल्लकञ्जसन्निभैः ।  
करैर्दधानमानमत्सुतीक्ष्णबुद्धिदायकं  
     समस्तविघ्ननाशकं नमाम्यहं विनायकम् ॥ १३॥  
  
अन्तरायगिरिकृन्तनवज्रं दन्तकान्तिसुविभासितलोकम् ।  
चिन्तनीयमनिशं मुनिबृन्दैः चिन्तयामि सततं गणनाथम् ॥ १४॥  
  
मुक्तिवधूवरणोत्सुकलोको रक्तिमशाश्वत आशु विहाय ।  
भक्तियुक्तोऽमरपूजितमूर्ते शक्तिगणेश मुदाऽर्चति हि त्वाम् ॥ १५॥  
  
यत्पादपङ्कजमतीव सुपुण्यपाकाः  
     सम्पूजयन्ति भवसागरतारणार्थम् ।  
तं पार्वतीशिवमुखाब्जसहस्रभानुं  
     वन्दे समस्तविषयाञ्चितमावहन्तम् ॥ १६॥  
  
गण्डप्रदेशविगलन्मदनीरपानमत्तद्विरेफमधुरस्वर दत्तकर्णम् ।  
विघ्नाद्रिभेदशतकोटिमुमादिगुर्वोः वक्त्राब्जभास्करगणेशमहं नमामि ॥ १७॥  
  
गणेशोऽयं सूचयति मद्द्रष्टॄणां ददे श्रियम् ।  
अश्वपूर्वां रथमध्यां हस्तिनादप्रबोधिनीम् ॥ १८॥  
  
पुरेन्दुकोपयुक्तदन्तिसान्त्वनेततारकाः  
     उत स्मितांशुसञ्चयो दिने दिने विजृम्भितः ।  
उतोत्तमाङ्गनिस्सृता नु कुम्भसम्भवा इति  
     गणेशकण्ठतारका भवन्ति संशयास्पदम् ॥ १९॥  
  
मदङ्घ्र्यर्चकानां भवेज्जानुदघ्नो भवाम्भोधिरित्येतमर्थं विवक्षुः ।  
करौ जानुयुग्मे निधायाविरास्ते पुरः श्रीगणेश कृपावारिराशिः ॥ २०॥  
  
लोके धनाढ्यो धनिनः करोति स्वपादमूलेतजनान् दरिद्रान् ।  
त्वं पाशयुक्तोऽपि पदाब्जनम्रान् पाशैर्विमुक्तान् किमु युक्तमेतत् ॥ २१॥  
  
हे हेरम्ब मदीयचित्तहरिणं ह्यत्यन्तलोलं मुधा  
     धावन्तं विषयाख्यदुःखफलदारण्येऽनुधावन्नहम् ।  
श्रान्तो नास्ति बलं ममास्य हनने ग्राहेऽपि वा तद्भवान्  
     कृत्वाऽस्मिन् परिपातु मां करुणया शार्दूलर्विक्रीडितम् ॥ २२॥  
  
इति श्रीजगद्रुरु श्रीशृङ्गेरीपीठाधिप श्रीचन्द्रशेखरभारती  
श्रीपादैः विरचिता श्रीगणेशस्तुतिमञ्जरी समाप्ता ।  
  
  
Proofread by Aruna Narayanan narayanan.aruna at gmail.com  
  
