+++
"Text title" = "ekAkSharagaNapatikavacham"
"File name" = "ekAkSharagaNapatikavacham.itx"
itxtitle = "ekAkSharagaNapatikavacham"
engtitle = "ekAkSharagaNapatikavacham"
Category = "kavacha, ganesha"
Location = "doc_ganesha"
Sublocation = "ganesha"
Author = "Traditional"
Language = "Sanskrit"
Subject = "philosophy/hinduism/religion"
"Transliterated by" = "Ravin Bhalekar ravibhalekar at hotmail.com"
"Proofread by" = "Ravin Bhalekar ravibhalekar at hotmail.com"
Description-comments = "rudrayAmale"
"Latest update" = "August 27, 2006, July 27, 2008"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "एकाक्षरगणपतिकवचम्"

+++
  
 एकाक्षरगणपतिकवचम्   
त्रैलोक्यमोहनकवचम् ।  
  
श्रीगणेशाय नमः ।  
नमस्तस्मै गणेशाय सर्वविघ्नविनाशिने ।  
कार्यारम्भेषु सर्वेषु पूजितो यः सुरैरपि ॥ १॥  
  
पार्वत्युवाच ।  
भगवन् देवदेवेश लोकानुग्रहकारकः ।  
इदानी श्रोतृमिच्छामि कवचं यत्प्रकाशितम् ॥ २॥  
  
एकाक्षरस्य मन्त्रस्य त्वया प्रीतेन चेतसा ।  
वदैतद्विधिवद्देव यदि ते वल्लभास्म्यहम् ॥ ३॥  
  
ईश्वर उवाच ।  
शृणु देवि प्रवक्ष्यामि नाख्येयमपि ते ध्रुवम् ।  
एकाक्षरस्य मन्त्रस्य कवचं सर्वकामदम् ॥ ४॥  
  
यस्य स्मरणमात्रेण न विघ्नाः प्रभवन्ति हि ।  
त्रिकालमेककालं वा ये पठन्ति सदा नराः ॥ ५॥  
  
तेषां क्वापि भयं नास्ति सङ्ग्रामे सङ्कटे गिरौ ।  
भूतवेतालरक्षोभिर्ग्रहैश्चापि न बाध्यते ॥ ६॥  
  
इदं कवचमज्ञात्वा यो जपेद् गणनायकम् ।  
न च सिद्धिमाप्नोति मूढो वर्षशतैरपि ॥ ७॥  
  
अघोरो मे यथा मन्त्रो मन्त्राणामुत्तमोत्तमः ।  
तथेदं कवचं देवि दुर्लभं भुवि मानवैः ॥ ८॥  
  
गोपनीयं प्रयत्नेन नाज्येयं यस्य कस्यचित् ।  
तव प्रीत्या महेशानि कवचं कथ्यतेऽद्भुतम् ॥ ९॥  
  
एकाक्षरस्य मन्त्रस्य गणकश्चर्षिरीरितः ।  
त्रिष्टुप् छन्दस्तु विघ्नेशो देवता परिकीर्तिता ॥ १०॥  
  
गँ बीजं शक्तिरोङ्कारः सर्वकामार्थसिद्धये ।  
सर्वविघ्नविनाशाय विनियोगस्तु कीर्तितः ॥ ११॥  
  
ध्यानम् ।  
रक्ताम्भोजस्वरूपं लसदरुणसरोजाधिरूढं त्रिनेत्रं पाशं  
चैवाङ्कुशं वा वरदमभयदं बाहुभिर्धारयन्तम् ।  
शक्त्या युक्तं गजास्यं पृथुतरजठरं नागयज्ञोपवीतं देवं  
चन्द्रार्धचूडं सकलभयहरं विघ्नराजं नमामि ॥ १२॥  
  
कवचम् ।  
गणेशो मे शिरः पातु भालं पातु गजाननः ।  
नेत्रे गणपतिः पातु गजकर्णः श्रुती मम ॥ १३॥  
  
कपोलौ गणनाथस्तु घ्राणं गन्धर्वपूजितः ।  
मुखं मे सुमुखः पातु चिबुकं गिरिजासुतः ॥ १४॥  
  
जिह्वां पातु गणक्रीडो दन्तान् रक्षतु दुर्मुखः ।  
वाचं विनायकः पातु कष्टं पातु महोत्कटः ॥ १५॥  
  
स्कन्धौ पातु गजस्कन्धो बाहू मे विघ्ननाशनः ।  
हस्तौ रक्षतु हेरम्बो वक्षः पातु महाबलः ॥ १६॥  
  
हृदयं मे गणपतिरुदरं मे महोदरः ।  
नाभि गम्भीरहृदयः पृष्ठं पातु सुरप्रियः ॥ १७॥  
  
कटिं मे विकटः पातु गुह्यं मे गुहपूजितः ।  
ऊरु मे पातु कौमारं जानुनी च गणाधिपः ॥ १८॥  
  
जङ्घे गजप्रदः पातु गुल्फौ मे धूर्जटिप्रियः ।  
चरणौ दुर्जयः पातुर्साङ्गं गणनायकः ॥ १९॥  
  
आमोदो मेऽग्रतः पातु प्रमोदः पातु पृष्ठतः ।  
दक्षिणे पातु सिद्धिशो वामे विघ्नधरार्चितः ॥ २०॥  
  
प्राच्यां रक्षतु मां नित्यं चिन्तामणिविनायकः ।  
आग्नेयां वक्रतुण्डो मे दक्षिणस्यामुमासुतः ॥ २१॥  
  
नैऋत्यां सर्वविघ्नेशः पातु नित्यं गणेश्वरः ।  
प्रतीच्यां सिद्धिदः पातु वायव्यां गजकर्णकः ॥ २२॥  
  
कौबेर्यां सर्वसिद्धिशः ईशान्यामीशनन्दनः ।  
ऊर्ध्वं विनायकः पातु अधो मूषकवाहनः ॥ २३॥  
  
दिवा गोक्षीरधवलः पातु नित्यं गजाननः ।  
रात्रौ पातु गणक्रीडः सन्ध्योः सुरवन्दितः ॥ २४॥  
  
पाशाङ्कुशाभयकरः सर्वतः पातु मां सदा ।  
ग्रहभूतपिशाचेभ्यः पातु नित्यं गजाननः ॥ २५॥  
  
सत्वं रजस्तमो वाचं बुद्धिं ज्ञानं स्मृतिं दयाम् ।  
धर्मचतुर्विधं लक्ष्मीं लज्जां कीर्तिं कुलं वपुः ॥ २६॥  
  
धनं धान्यं गृहं दारान् पौत्रान् सखींस्तथा ।  
एकदन्तोऽवतु श्रीमान् सर्वतः शङ्करात्मजः ॥ २७॥  
  
सिद्धिदं कीर्तिदं देवि प्रपठेन्नियतः शुचिः ।  
एककालं द्विकालं वापि भक्तिमान् ॥ २८॥  
  
न तस्य दुर्लभं किञ्चित् त्रिषु लोकेषु विद्यते ।  
सर्वपापविनिर्मुक्तो जायते भुवि मानवः ॥ २९॥  
  
यं यं कामयते नित्यं सुदुर्लभमनोरथम् ।  
तं तं प्राप्नोति सकलं षण्मासान्नात्र संशयः ॥ ३०॥  
  
मोहनस्तम्भनाकर्षमारणोच्चाटनं वशम् ।  
स्मरणादेव जायन्ते नात्र कार्या विचारणा ॥ ३१॥  
  
सर्वविघ्नहरं देवं ग्रहपीडानिवारणम् ।  
सर्वशत्रुक्षयकरं सर्वापत्तिनिवारणम् ॥ ३२॥  
  
धृत्वेदं कवचं देवि यो जपेन्मन्त्रमुत्तमम् ।  
न वाच्यते स विघ्नौघैः कदाचिदपि कुत्रचित् ॥ ३३॥  
  
भूर्जे लिखित्वा विधिवद्धारयेद्यो नरः शुचिः ।  
एकबाहो शिरः कण्ठे पूजयित्वा गणाधिपम् ॥ ३४॥  
  
एकाक्षरस्य मन्त्रस्य कवचं देवि दुर्लभम् ।  
यो धारयेन्महेशानि न विघ्नैरभिभूयते ॥ ३५॥  
  
गणेशहृदयं नाम कवचं सर्वसिद्धिदम् ।  
पठेद्वा पाठयेद्वापि तस्य सिद्धिः करे स्थिता ॥ ३६॥  
  
न प्रकाश्यं महेशानि कवचं यत्र कुत्रचित् ।  
दातव्यं भक्तियुक्ताय गुरुदेवपराय च ॥ ३७॥  
  
॥ इति श्रीरुद्रयामले एकाक्षरगणपतिकवचं अथवा  
त्रैलोक्यमोहनकवचं सम्पूर्णम् ॥  
  
  
Encoded and Proofread by Ravin Bhalekar ravibhalekar@hotmail.com  
  
