+++
"Text title" = "Dhumravarna Stuti by Devarshi"
"File name" = "dhUmravarNastutiHdevarShibhiHproktA.itx"
itxtitle = "dhUmravarNastutiH devarShibhiH proktA (mudgalapurANAntargatA)"
engtitle = "dhUmravarNastutiH devarShibhiH proktA"
Category = "ganesha"
Location = "doc_ganesha"
Sublocation = "ganesha"
Language = "Sanskrit"
Subject = "philosophy/hinduism/religion"
"Transliterated by" = "Ajit Krishnan"
"Proofread by" = "Ajit Krishnan, PSA Easwaran"
"Description/comments" = "Mudgalapurana, Khanda 8, Adhyaya 8"
Indexextra = "(mudgalapurANa)"
"Latest update" = "April 23, 2020"
"Send corrections to" = "Sanskrit@cheerful.com"
"Site access" = "http://sanskritdocuments.org"
title = "धूम्रवर्णस्तुतिः देवर्षिभिः प्रोक्ता (मुद्गलपुराणान्तर्गता)"

+++
  
 धूम्रवर्णस्तुतिः देवर्षिभिः प्रोक्ता   
शिव उवाच -  
शान्तिरूपधरं पूर्णं गाणेशाहङ्कृतिस्थितम् ।  
अहं दृष्ट्वा सुरा विप्रा विस्मिता अभवन् द्विजाः । १  
ततस्ते धूम्रवर्णं वै पुपूजुर्भक्तिसंयुताः ।  
पुनः प्रणम्य तं सर्वे तूष्टुवुः करसम्पुटाः ॥ २॥  
  
देवर्षय ऊचुः  
अजायाथ सर्वादिपूज्याय नित्यं निरालम्बनेति स्वरूपाय ढुण्ढे ! ।  
सदाऽव्यक्तरूपाय सर्वान्तगाय नमो धूम्रवर्णाय सर्वेश्वराय ॥ ३॥  
  
सदा मोहहीनाय मोहप्रदाय जनेभ्यः प्रभो! मोहहन्त्रे निजानाम् ।  
महानन्दत्रैविध्यभावैः परेश! नमो धूम्रवर्णाय सर्वेश्वराय ॥ ४॥  
  
नमः सिद्विबुद्धिप्रदात्रे गणेश! पुरे वासकारिन्! स्वसंवेद्यनाम्नि ।  
अनाथाय नाथाय सर्वेश्वराणां नमो धूम्रवर्णाय सर्वेश्वराय ॥ ५॥  
  
सदा स्वेच्छया खेलकाराय तुभ्यं सगौणाय नैर्गुण्यभावाय ब्रह्मन्! ।  
महाऽऽखुध्वजायाऽथ हेरम्बकाय नमो धूम्रवर्णाय सर्वेश्वराय ॥ ६॥  
  
गजाकारतुण्डाय लम्बोदराय त्रिनेत्राय शूर्पश्रुतिक्षोभकारिन्! ।  
मदासक्तयोगीन्द्र! भृङ्गात्मकानां नमो धूम्रवर्णाय सर्वेश्वराय ॥ ७॥  
  
चतुर्बाहवे चैकदन्ताय तुभ्यं विचित्रैरनर्घैस्तु सम्भूषिताय ।  
अलङ्कारकैर्देवदेवेश! पात्रे नमो धूम्रवर्णाय सर्वेश्वराय ॥ ८॥  
  
त्वया सृष्टमाद्यं समं सर्वभावयुतं मोहदं मायिनां नन्दनाद्वै ।  
तदाकाररूपेण तत्स्थाय भूम्ने नमो धूम्रवर्णाय सर्वेश्वराय ॥ ९॥  
  
त्वया प्रेरितेनाथ तेनाऽपि सृष्टं सदात्मस्वरूपं परं जीवनं यत् ।  
अभेदात्मकं तत्र संस्थाय तुभ्यं नमो धूम्रवर्णाय सर्वेश्वराय ॥ १०॥  
  
तत्स्तेन सृष्टं सदा भेदकानां निजं दैवतं ब्रह्मभावेन तत्स्थम् ।  
तदाकाररूपेण तत्स्थाय ब्रह्मन्! नमो धूम्रवर्णाय सर्वेश्वराय ॥ ११॥  
  
असद्भावयुक्तेन सृष्टं विदेहं परं ब्रह्म साङ्ख्यात्मकं मूलबीजम् ।  
त्वया प्रेरितेनात्र वासप्रदायिन्नमो धूम्रवर्णाय सर्वेश्वराय ॥ १२॥  
  
स्वतोत्थानरूपं विदेहेन सृष्टं त्वदीयप्रबोधेन विघ्नेश्वराय ।  
तदाकाररूपाय तत्रस्थकाय नमो धूम्रवर्णाय सर्वेश्वराय ॥ १३॥  
  
ततस्तेन ते सत्तया सृष्टमाद्यं  
     सदैकस्वरूपं परं सोऽहमेवम् ।  
तथा त्वं च तत्रैव संस्थः परात्मन्!    
     नमो धूम्रवर्णाय सर्वेश्वराय ॥ १४॥  
  
त्वया प्रेरितेनाथ तेनैव सृष्टं चतुर्णां प्रमूलं महद्बिन्दुरूपम् ।  
सदा साहजेनैव योगेन तत्स्थो नमो धूम्रवर्णाय सर्वेश्वराय ॥ १५॥  
  
ततो नादरूपं समं यत्सुषुप्तं परं सूक्ष्मरूपं ततः स्थूलभावम् ।  
सदा साहजेनैव योगेन तत्स्थो नमो धूम्रवर्णाय सर्वेश्वराय ॥ १६॥  
  
नमो विश्वरूपाय सर्वाकराय ह्यनन्ताननाद्यैः सुचिह्नाय तुभ्यम् ।  
चरैः स्थावरैर्भोगभोगिन्! नमस्ते नमो धूम्रवर्णाय सर्वेश्वराय ॥ १७॥  
  
चरायाऽथ ते स्थावरायैव तुभ्यं नमो सृष्टिकर्त्रे सुपात्रे हराय ।  
प्रकाशाय सूर्याय देवीमयाय नमो धूम्रवर्णाय सर्वेश्वराय ॥ १८॥  
  
नमो देवपक्षाय साध्याय तुभ्यं नरायाऽथ देवेद्र! देवात्मकाय ।  
दिगीशाय वृक्षादिबीजात्मकाय नमो धूम्रवर्णाय सर्वेश्वराय ॥ १९॥  
  
नमः सर्परूपाय दैत्यात्मकाय समुद्रादिनानाप्रभेदस्थमूर्ते! ।  
अनन्तैः स्वरूपैः सदा क्रीडसि त्वं नमो धूम्रवर्णाय सर्वेश्वराय ॥ २०॥  
  
तथाऽपि त्वमेवं तदाकारहीनः सदा साहजेनैव योगेन योगिन्! ।  
स्वसत्तात्मकायैव तुभ्यं नमस्ते नमो धूम्रवर्णाय सर्वेश्वराय ॥ २१॥  
  
अतो वेदवादा विशेषेण धूम्रा भवन्ति ह्यहो वर्णितुं ते स्वरूपम् ।  
बुधैः कथ्यसे धूम्रवर्णस्ततस्त्वं नमो धूम्रवर्णाय सर्वेश्वराय ॥ २२॥  
  
सुशान्तिं गता वेदयोगीन्द्रमुख्यास्त्वयि ब्रह्मनाथे सदा धूम्रवर्णम् ।  
वयं किं स्तुवीमोऽल्पबोधा नमस्ते नमो धूम्रवर्णाय सर्वेश्वराय ॥ २३॥  
  
धूम्रवर्ण उवाच -  
स्तोत्रं भवत्कृतं मे तु भविष्यति सुसिद्धिदम् ।  
ब्रह्मभूयकरं विप्रा भविष्यति न संशयः ॥ २६॥  
  
पुत्रपौत्रकलत्रादि सौखदं धनधान्यदम् ।  
आयुरारोग्यकैश्वर्यदायकं प्रभविष्यति ॥ २७॥  
  
पठते शृण्वते देवा नानाभावप्रपूरकम् ।  
धर्मार्थकाममोक्षाणां दायकं भजतामिदम् ॥ २८॥  
  
मारणोच्चाटनादीनि ह्येकविंशतिपाठतः ।  
एकविंशतिभिर्नित्यं दिवसैः प्रभवन्ति हि ॥ २९॥  
  
परकृत्यादिकं सर्वं नाशमेति न संशयः ।  
अनेन स्तोत्रमुख्येन स्तुवतः सर्वदा द्विजाः ॥ ३०॥  
  
यं यं चिन्तयेत् कामं तं तं दास्यामि सर्वदा ।  
स्तुतोऽनेन महादेवाः स्तोत्रेण तुष्टिमागतः ॥ ३१॥  
  
इति देवर्षिभिःप्रोक्ता धूम्रवर्णस्तुतिः समाप्ता । ८.८  
  
  
Encoded by Ajit Krishnan  
Proofread by Ajit Krishnan, PSA Easwaran  
  
