---
Category: hRidaya, ganesha
File name: gaNeshahRRidayastotram.itx
Language: Sanskrit
Latest update: June 13, 2020
Location: doc_ganesha
Proofread by: Gopal Upadhyay gopal.j.upadhyay at gmail.com
Send corrections to: Sanskrit@cheerful.com
Site access: https://sanskritdocuments.org
Source: Mudgalapurana
Subject: philosophy/hinduism/religion
Sublocation: ganesha
Text title: gaNeshahRRidayastotram
Transliterated by: Gopal Upadhyay gopal.j.upadhyay at gmail.com
engtitle: gaNeshahRRidayastotram from Mudgalapurana
itxtitle: gaNeshahRRidayastotram (mudgalapurANokta)
title: गणेशहृदयस्तोत्रम् (मुद्गलपुराणोक्त)

---
  
 श्रीगणेशहृदयं स्तोत्रम्   
  
॥ श्रीगणेशाय नमः ॥  
  
॥ श्रीउमामहेश्वराभ्यां नमः ॥  
  
शौनक उवाच ।  
प्रकृतं वद सूत त्वं संवादं शङ्करस्य च ।  
सनकादेर्विशेषेण सर्वसिद्धिकरं परम् ॥ १॥  
  
नानावतारसंयुक्तं धूम्रवर्णचरित्रकम् ।  
श्रुत्वा सनकमुख्यास्तं किमूचुर्योगसिद्धये ॥ २॥  
  
सूत उवाच ।  
धूम्रवर्णावतारस्य श्रुत्वाऽहं वधसंश्रितम् ।  
चरितं हृष्टरोमाणः पप्रच्छुः शङ्करं द्विजाः ॥ ३॥  
  
सनकाद्या ऊचुः ।  
नानावतारसंयुक्तं श्रुत्वामाहात्म्यमुत्तमम् ।  
धूम्रवर्णावतारस्य सन्तुष्टाः स्म सदाशिव ॥ ४॥  
  
अधुना शाधि सर्वेश योगप्राप्त्यर्थमुत्तमम् ।  
विधिं सुखकरं शीघ्रं सुगमं योगिनायक ॥ ५॥  
  
शिव उवाच ।  
गणेशहृदयं वक्ष्ये सर्वसिद्धिप्रदायकम् ।  
साधकाय महाभागाः शीघ्रेण शान्तिदं परम् ॥ ६॥ (शीघ्रं वै)  
पुराऽहं गणनाथस्य ध्यानयुक्तोऽभवं द्विजाः ।  
तत्र मां सरितां श्रेष्ठा जगाद वाक्यमुत्तमम् ॥ ७॥  
  
गङ्गोवाच ।  
वद शङ्कर कस्य त्वं ध्यानं करोषि नित्यदा ।  
इच्छामि तमहं ज्ञातु त्वत्तः किं परमं मतम् ॥ ८॥  
  
शिव उवाच ।  
गणेशं देवदेवेशं ब्रह्मब्रह्मेशमादरात् ।  
ध्यायामि सर्वभावज्ञे कुलदेवं सनातनम् ॥ ९॥  
  
तस्य यद् हृदयं देवि गुप्तं सर्वप्रदायकम् ।  
कथयिष्यामि सर्वज्ञे येन ज्ञास्यसि तं विभुम् ॥ १०॥  
  
पुराऽज्ञानावृतोऽहं तु तपसि संस्थितोऽभवम् ।  
तत्र तपः प्रभावेण हृद्यपश्यं गजाननम् ॥ ११॥  
  
तस्य दर्शनमात्रेण स्फूर्तिः प्राप्ता मया प्रिये ।  
तया गणेश्वरं ज्ञात्वा योगिवन्द्योऽभवं मुदा ॥ १२॥  
  
तत्तेऽहं शृणु वक्ष्यामि गणेशहृदयं परम् ।  
येन गाणेशयोगे त्वं निपुणा सम्भविष्यसि ॥ १३॥  
  
ॐ अस्य श्रीगणेशहृदयस्तोत्रमन्त्रस्य शम्भुरृषिः ।  
नानाविधानि छन्दांसि । श्री गणेशो देवता । गमिति बीजम् ।  
ज्ञानात्मिका शक्तिः । नादः कीलकम् ।  
श्रीगणपतिप्रीत्यर्थमभीष्टसिद्धयर्थं जपे विनियोगः ।  
  
अथ करन्यासः ।  
ॐ गां अङ्गुष्ठाभ्यां नमः ।  
ॐ गीं तर्जनीभ्यां नमः ।  
ॐ गूं मध्यमाभ्यां नमः ।  
ॐ गैं अनामिकाभ्यां नमः ।  
ॐ गौं कनिष्ठिकाभ्यां नमः ।  
ॐ गः करतलकरपृष्ठाभ्यां नमः ।  
इति करन्यासः ॥  
  
अथ हृदयाद्यङ्गन्यासः ।  
ॐ गां हृदयाय नमः ।  
ॐ गीं शिरसे स्वाहा ।  
ॐ गूं शिखायै वषट् ।  
ॐ गैं कवचाय हुम् ।  
ॐ गौं नेत्रत्रयाय वौषट् ।  
ॐ गः अस्त्राय फट् ।  
इति हृदयाद्यङ्गन्यासः ॥  
  
अथ ध्यानम् ।  
सिन्दूराभं त्रिनेत्रं पृथुतरजठरं रक्तवस्त्रावृतं तं  
    पाशं चैवाङ्कुशं वै रदनमभयदं पाणिभिः सन्दधानम् ॥  
  
सिद्ध्या बुद्ध्या प्रश्लिष्टं (प्रशिष्टं) गजवदनमहं चिन्तये ह्येकदन्तं  
    नानाभूषाभिरामं निजजनसुखदं नाभिशेषं गणेशम् ॥ १४॥  
  
इति ध्यानम् ।  
  
एवं ध्यात्वा मानसोपचारैः पूजयेत् ।  
किञ्चिन्मूलमन्त्रं जप्त्वा हृदयं पठेत् ॥  
  
ॐ गणेशमेकदन्तं च चिन्तामणिं विनायकम् ।  
दुण्ढिराजं मयूरेशं लम्बोदरं गजाननम् ॥ १५॥  
  
हेरम्बं वक्रतुण्डं च ज्येष्ठराजं निजस्थितम् ।  
आशापूरं तु वरदं विकटं धरणीधरम् ॥ १६॥  
  
सिद्धिबुद्धिपतिं वन्दे ब्रह्मणस्पतिसञ्ज्ञितम् ।  
माङ्गल्येशं सर्वपूज्यं विघ्नानां नायकं परम् ॥ १७॥  
  
एकविंशति नामानि गणेशस्य महात्मनः ।  
अर्थेन संयूतान्येव हृदयं परिकीर्तितम् ॥ १८॥  
  
गङ्गो वाच ।  
एकविंशतिनाम्नां त्वमर्थं ब्रूहि सदाशिव ।  
गणेशहृदयं येन जानामि करुणानिधे ॥ १९॥  
  
शिव उवाच ।  
गकाररूपं विविधं चराचरं णकारगं ब्रह्म तथा परात्परम् ।  
तयोः स्थितास्तस्य गणाः प्रकीर्तिता गणेशमेकं प्रणमाम्यहं परम् ॥ २०॥  
  
मायास्वरूपं तु सदैकवाचकं दन्तः परो मायिकरूपधारकः ।  
योगे तयोरेकरदं सुमानिनि धीस्थं नतोऽहं जनभक्तिलालसम् ॥ २१॥  
  
चित्तप्रकाशं विविधेषु संस्थं लिप्तं न लेपादि विवर्जितं तम् ।  
भोगैर्विहीनं त्वथ भोगकारकं चिन्तामणिं तं प्रणमामि नित्यम् ॥ २२॥  
  
विनायकं नायकवर्जितं प्रिये विशेषतो नायकमीश्वरात्मनाम् ।  
निरङ्कुशं तं प्रणमामि सर्वदं सदात्मकं भावयुतेन चेतसा ॥ २३॥  
  
वेदाः पुराणानि महेश्वरादिकाः शास्त्राणि योगेश्वरदेवमानवाः ।  
नागासुरा ब्रह्मगणाश्च जन्तवो ढुण्ढन्ति वन्दे त्वथ दुण्ढिराजकम् ॥ २४॥  
  
मायार्थवाच्यो हि मयुरभावो नानाभ्रमार्थं प्रकरोति (प्रकरोमि) तेन् ।  
तस्मान् मयूरेशमथो वदन्ति नमामि मायापतिमासमन्तात् ॥ २५॥  
  
यस्योदराद्विश्वमिदं प्रसूतं ब्रह्माणि तद्वज्जठरे स्थितानि ।  
अनन्तरूपं जठरं हि यस्य लम्बोदरं तं प्रणतोऽस्मि नित्यम् ॥ २६॥  
  
जगद्गलाधो गणनायकस्य गजात्मकं ब्रह्मशिरः परेशम् ।  
तयोश्च योगे प्रवदन्ति सर्वे गजाननं तं प्रणमामि नित्यम् ॥ २७॥  
  
दीनार्थवाच्यस्त्वथ हेर्जगच्च ब्रह्मार्थवाच्यो निगमेषु रम्बः ।  
तत्पालकत्वाच्च तयोः प्रयोगे हेरम्बमेकं प्रणमामि नित्यम् ॥ २८॥  
  
विश्वात्मकं यस्य शरीरमेकं तस्माच्च वक्त्रं परमात्मरूपम् ।  
तुण्डं तदेवं हि तयोः प्रयोगे तं वक्रतुण्डं प्रणमामि नित्यम् ॥ २९॥  
  
मातापिताऽयं जगतां परेषां तस्याऽपि माता जनकादिकं न ।  
श्रेष्ठं वदन्ते निगमाः परेश तं ज्येष्ठराजं प्रणमामि नित्यम् ॥ ३०॥  
  
नानाचतुःस्थं विविधात्मकेन संयोगरूपेण निजस्वरूपम् ।  
पूर्यस्य सा पूर्णसमाधिरूपा स्वानन्दनाथं प्रणमामि चातः ॥ ३१॥  
  
मनोरथान् पूरयतीह गङ्गे चराचराणां जगतां परेषाम् ।  
अतो गणेशं प्रवदन्ति चाशाप्रपूरकं तं प्रणमामि नित्यम् ॥ ३२॥  
  
वरैः समास्थापितमेव सर्वं विश्वं तथा ब्रह्मविहारिणा च ।  
अतः परं विप्रमुखा वदन्ति वरप्रदं तं वरदं नतोऽस्मि ॥ ३३॥  
  
मायामयं सर्वमिदं विभाति मिथ्यास्वरूपं भ्रमदायकं च ।  
तस्मात्परं ब्रह्म वदन्ति सत्यमेनं परेशं विकटं नमामि ॥ ३४॥  
  
चित्तस्य प्रोक्ता मुनिभिः पृथिव्यो नानाविधा योगिभिरेव गङ्गे ।  
तासां सदा धारक एक एव वन्दे च धरणीधरमादिभूतम् ॥ ३५॥  
  
विश्वात्मिका ब्रह्ममयी हि बुद्धिः तस्या विमोहप्रदिका च सिद्धिः ।  
ताभ्यां सदा खेलति योगनाथः तं सिद्धिबुद्धीशमथो नमामि ॥ ३६॥  
  
असत्यसत् साम्यतुरीयनैज्यगन्निवृत्ति रूपाणि (ब्रह्माणि) विरच्य खेलकः ।  
सदा स्वयं योगमयेन भाति तं नमाम्यतोऽहं त्वथ ब्रह्मणस्पतिम् ॥ ३७॥  
  
अमङ्गलं विश्वमिदं सहात्मभिः अयोगसंयोगयुतं प्रणश्वरम् ।  
ततः परं मङ्गलरूपधधारकं नमामि माङ्गल्यपतिं सुशान्तिदम् ॥ ३८॥  
  
सर्वत्रमान्यं सकलावभासकं सुज्ञैः शुभादावशुभादिपूजितम् ।  
पूज्यं न तस्मान्निगमादिसम्मतं तं सर्वपूज्यं प्रणतोऽस्मि नित्यम् ॥ ३९॥  
  
भुक्तिं च मुक्तिं प्रददाति तुष्टो भक्तिप्रियो निजविघ्नहा च ।  
भक्त्या विहीनाय ददाति विघ्नान् तं विघ्नराजं प्रणमामि नित्यम् ॥ ४०॥  
  
नामार्थयुक्तं कथितं प्रिये ते विघ्नेश्वरस्यैव परं रहस्यम् ।  
सप्तत्रिनाम्नां हृदयं नरो यो ज्ञात्वा परं ब्रह्ममयो भवेदिह ॥ ४१॥  
  
गङ्गोवाच ।  
नाम्नां यथृदयं प्रोक्तं त्वया ब्रह्मपदं परम् ।  
न तत्रानुभवो मे तु तदर्थं वद शङ्कर ॥ ४२॥  
  
शिव उवाच ।  
मन्त्रं गृह्य गणेशस्य पुरश्चरणमार्गतः ।  
भज त्वं तेन तं ज्ञानं भविष्यति न संशयः ॥ ४३॥  
  
हृदयं मन्त्रराजस्य कथयामि समासतः ।  
मन्त्र एव गणेशानो न भिन्नस्तत्र वर्तते ॥ ४४॥  
  
गकारो ब्रह्मदेवश्चाऽकारो विष्णुः प्रकीर्तितः ।  
बिन्दुः शिवस्तथा भानुः सानुनासिक सञ्ज्ञितः ॥ ४५॥  
  
तेषां सन्धिर्महाशक्तिरेभिः स मन्त्र उच्यते ।  
देवता गणनाथस्तु तेषां संयोगकारकः ॥ ४६॥  
  
तेभ्यस्तारमयं विश्वं समुत्पन्नं प्रिये पुरा ।  
अतस्तारयुतो मन्त्रो गणेशैकाक्षराकृतिः ॥ ४७॥  
  
तारः स षड् विधः प्रोक्तस्तन्निबोध सरिद्वरे ।  
अकारोकारकौः प्रोक्तौः मकारो नादबिन्दुके ॥ ४८॥  
  
शून्यं विद्धि महामाये तत्र भेदं वदाम्यहम् ।  
शून्यं देहीस्वरूपं तु बिन्दुर्देह इति स्मृतः ॥ ४९॥  
  
ताभ्यां चतुर्विधं विश्वं स्थूलादिभेदधारकम् ।  
एतादृशं बिजानीहि मन्त्रराजं गजाननम् ॥ ५०॥  
  
आगमोक्तविधानेन कृत्वा न्यासादिकं पुरा ।  
ततो गणेश्वरं पूज्य जपं कुर्याद्विचक्षणः ॥ ५१॥  
  
तद्दशांशेन होमं वै कुर्यादागममार्गतः ।  
तद्दशांशमितं प्रोक्तं तर्पणं गणपस्य च ॥ ५२॥  
  
तद्दशांशमितं देवि मार्जनं तद्दशांशतः ।  
विप्राणां भोजनं प्रोक्तमेवं पञ्चाङ्गमुच्चते ॥ ५३॥  
  
यथाविधिकृतं चैतत्सद्यो हि फलदं भवेत् ।  
अतस्त्वं मन्त्रराजस्य पञ्चकं तत्समाचर ॥ ५४॥  
  
एवमुक्त्वाददे तस्यै मन्त्रं विधिसमन्वितम् ।  
गणेशस्य प्रणम्यैव मां ययौ सा तपोऽर्थतः ॥ ५५॥  
  
मयूरेशं समासाद्य चकार तप उत्तमम् ।  
गङ्गा तत्रैव विप्रेशा मन्त्रध्यानपरायणा ॥ ५६॥  
  
पुरश्चरणमेकं सा चकार सरितां वरा ।  
ततः प्रसन्नता यातो गणेशो भक्तवत्सलः ॥ ५७॥  
  
तस्यैव कृपया तस्या हृदि ज्ञानं बभूव ह ।  
तेनैकविंशतेर्नाम्नामर्थज्ञा तत्क्षणादभूत् ॥ ५८॥  
  
ततो हर्षयुता देवी तत्र वासं चकार सा ।  
नित्यं भक्तिसमायुक्ताऽभजत्तं गणनायकम् ॥ ५९॥  
  
सनकाद्या ऊचुः ।  
ब्रह्मभूता सरित्श्रेष्ठा मयूरेशं कथं प्रभो ।  
अभजत्तस्य मार्गं नो ब्रूहि नाथ नमोऽस्तु ते ॥ ६०॥  
  
शिव उवाच ।  
ब्रह्मभूतो नरो योगी गणेशमभजत्सदा ।  
नवधा भक्तिभावेन तत्परश्च महर्षयः ॥ ६१॥  
  
पुत्रः कलत्रं जनकौ सुहृदगणो द्रव्यं सखावृत्तिजविद्यया युतम् ।  
स्वर्गस्तु मोक्षो विविधं त्वमेव मे स्वामी गुरुर्विघ्नपतिः परात्परः ॥ ६२॥  
  
सांसर्गिकं कायिकवाचिकं परं कर्माचरन्मानसजं त्रिदेहतः ।  
ज्ञानं हृदिस्थं च मया परात्परं विध्नेश्वरायेति समर्पितं किल ॥ ६३॥  
  
योगाकारेण विघ्नेश एकानेकादिसंश्रितः ।  
भुङ्क्ते स विविधान्भोगान् शुभाऽशुभसमाश्रितान्  ॥ ६४॥  
  
नाहं नरः स्वयं साक्षात् क्रीडति गणनायकः ।  
स्वामिसेवकभावेन ब्रह्मणि शोभते रतः ॥ ६५॥  
  
अनेन विधिना विप्रा भजन्ते गणनायकम् ।  
योगिनः शुकमुख्याश्च मुद्गलाद्या महर्षयः ॥ ६६॥  
  
एतत्सर्वं समाख्यातं गुह्यं गणपतेर्मया ।  
हृदयं तेन विघ्नेशं तोषयध्वं महर्षयः ॥ ६७॥  
  
यथा देहेन्द्रियाद्येषु मुख्यं स्वहृदयं स्मृतम् ।  
यत्र जीवस्वरूपेण तिष्ठति गणनायकः ॥ ६८॥  
  
तथा गणपतेरेतद् हृदयं परिकीर्तितम् ।  
अत्र योगपतिः साक्षात्तिष्ठति ब्रह्मनायकः ॥ ६९॥  
  
अनेन गणनाथं तु यस्तोष्यति नरोत्तमः ।  
स भुक्त्वा सकलान्भोगानन्ते योगमयो भवेत् ॥ ७०॥  
  
एवं मदीयवाक्यं ते श्रुत्वा ब्रह्मसुताः परम् ।  
प्रणम्य मां ययुः सर्वे सनकाद्यास्तपोवनम् ॥ ७१॥  
  
एकाक्षरमन्त्रस्य पञ्चकं सेव्य योगिनः ।  
गणेशहृदयं ज्ञात्वा गाणपत्या बभूविरे ॥ ७२॥  
  
ततो नित्यं गणेशस्य हृदयं ते महर्षयः ।  
जपन्ति भक्तिसंयुक्ता भ्रमन्ति स्वेच्छयेरिताः ॥ ७३॥  
  
अतस्त्वमपि भावेन गणेशहृदयं परम् ।  
सेवस्व गाणपत्येषु मुख्यस्तथा भविष्यसि ॥ ७४॥  
  
मुद्गल उवाच ।  
एवमुक्त्वा महानागं शेषाय प्रददौ शिवः ।  
मन्त्रमेकाक्षर साङ्गं स ययौ तं प्रणम्य च ॥ ७५॥  
  
साधयित्वा यथान्यायं हृदयज्ञो बभूव ह ।  
नित्यं हृदयकेनैव तुष्टाव द्विरदाननम् ॥ ७६॥  
  
गणेशहृदयं पुण्यं शृणुयाच्छ्रावयेन्नरः ।  
ईप्सितं प्राप्नुयाच्चान्ते ब्रह्मभूतो भवेदिह ॥ ७७॥  
  
नित्यं पठेन्नरश्चेदं हृदयं गणपस्य यः ।  
स गणेशो न सन्देहो दर्शनात्सिद्धिदो भवेत् ॥ ७८॥  
  
पुत्रपौत्रकलत्रादि लभते पाठतो नरः ।  
धनं सुविपुलं धान्यमारोग्यमचलां श्रियम् ॥ ७९॥  
  
एकविंशतिवारं यो दिवसानेकविंशतिम् ।  
पठेत् गणपतिं चिन्त्यं स लभेदीप्सितं फलम् ॥ ८०॥  
  
असाध्यं साधयेन्मर्त्यौ गणेशहृदयेन यत् ।  
राजबद्धं त्रिकालेषु मोचयेत्पाठ तो विधे ॥ ८१॥  
  
मारणोच्चाटनादीनि वश्यमोहादिकानि तु ।  
अनेन साधयेन्मर्त्यः परं कृत्यं विनाशयेत् (प्रणाशयेत्)॥ ८२॥  
  
सङ्ग्रामे जयमाप्नोति वीरश्रीसंयुतो भवेत् ।  
अस्य पाठेन भो दक्ष न किञ्चिद् दुर्लभं भवेत् ॥ ८३॥  
  
विद्यामायुर्यशः प्रज्ञामङ्ग हीनोङ्गमाप्नुयात् ।  
यं यं चिन्तयते मर्त्यस्तं तं प्राप्नोति निश्चितम् ॥ ८४॥  
  
नानेन सदृशं किञ्चिद् शीघ्रसिद्धिकरं भवेत् ।  
साक्षाद्गणपतेः प्रोक्तं हृदयं ते मया विधे  ॥ ८५॥  
  
गणेशभक्तिहीनाय दुर्विनीताय विद्विषे ।  
न देयं गणराजस्य हृदयं वै कदाचन ॥ ८६॥  
  
गणेशभक्तियुक्ताय साधवे च प्रयत्नतः ।  
दातव्यं तेन विघ्नेशः सुप्रसन्नो भविष्यति ॥ ८७॥  
  
महासिद्धिप्रदं तुभ्यं कथितं गणपस्य च ।  
हृदयं कि पुनः श्रोतुमिच्छसि त्वं प्रजापते ॥ ८८॥  
  
॥ इति श्रीमुद्गलपुराणोक्त गणेशहृदयं स्तोत्रं सम्पूर्णम् ॥॥  
  
  
Encoded and proofread by Gopal Upadhyay gopal.j.upadhyay at gmail.com  
  
