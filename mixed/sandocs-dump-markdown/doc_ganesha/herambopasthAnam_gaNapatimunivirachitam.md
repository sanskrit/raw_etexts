---
Author: Ganapati Muni with Ramana Maharshi
Category: ganesha, stotra, gaNapati-muni, ramaNa-maharShi
Description-comments: From The Collected Works of Vasishtha Kavyakantha Ganapati Muni
  Vol 1
File name: herambopasthAnam.itx
Indexextra: (Collected Works)
Language: Sanskrit
Latest update: November 24, 2012
Location: doc_ganesha
Proofread by: DPD
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: herambopasthAnam
Texttype: stotra
Transliterated by: DPD
engtitle: herambopasthAnam
itxtitle: herambopasthAnam (gaNapatimunivirachitam)
title: हेरम्बोपस्थानम् (गणपतिमुनिविरचितम्)

---
  
 हेरम्बोपस्थानम्   
  
प्रथमः खण्डः (शशिवदनावृत्तम्)  
  
श्रियमसमानां मम शुभनामा ।  
दिशतु गणानां पतिरतिधामा ॥ १॥  
  
विजितजराधिं विनिहतरोगम् ।  
द्विरदमुखो मे वितरतु योगम् ॥ २॥  
  
वितरतु मह्यं निजपदभक्त्तिम् ।  
गणपतिरग्रयामपि भुजशक्त्तिम् ॥ ३॥  
  
हरतनयो मे विभुरतिहृद्यम् ।  
वितरतु भूतप्रविमलविद्याम् ॥ ४॥  
  
मम करिवक्त्रः प्रभुरनवद्याम् ।  
दिशतु भविष्यद्विदमुडुविद्याम् ॥ ५॥  
  
निजविषयाजिष्वघहिमभानो ।  
इममविजेयं कुरु हरसूनो ॥ ६॥  
  
सुमधुरमाध्वीधरपदजातम् ।  
करिमुख दासं कुरु कविमेतत् ॥ ७॥  
  
गणपतिरूपं मनसि करोमि ।  
गणपतिकिर्तीं वचसि तनोमि ॥ ८॥  
  
मम गणनाथः शमयतु पापम् ।  
सपदि विमुष्णात्वपि परशापम् ॥ ९॥  
  
शशिवदनानां नवकृतिरेषा ।  
भजतु गणेशं पतिमिव योषा ॥ १०॥  
  
  
  
द्वितीयः खण्डः (मदलेखावृत्तम्)  
  
आह प्राज्ञजनस्त्वां मूलाधारनिशान्तम् ।  
मन्दे सुप्तमिभास्य ज्ञे युक्त्ते विलसन्तम् ॥ ११॥  
  
अस्ति व्योम्नि गुरुर्यस्तस्यैव त्वमिहासि ।  
विध्नेशानविवर्तः सद्भक्तेषु विभासि ॥ १२॥  
  
कोऽपि प्राभवशाली मूलाधारविहारी ।  
प्रज्ञासिद्धिवधूभ्यं श्लिष्टो भात्यघहारी ॥ १३॥  
  
आशा मे तव शक्त्तिं देहे द्रष्टुमपाराम् ।  
पातुं चेश्वरसूनो मूर्धन्यामृतधाराम् ॥ १४॥  
  
या चित् सा तव माता यः श्रेष्ठः स पिता ते ।  
सिद्धिर्बाह्यमतिर्ये ते नाथ प्रमदे ते ॥ १५॥  
  
या लिप्सा हृदये मे तां पूर्णां कुरु मा वा ।  
एषाङ्गीक्रियतां मे मत्तेभानन सेवा ॥ १६॥  
  
ना खे याति सुरो वा त्वं चेत् किञ्चिदुदास्यम् ।  
आधारे विदधासि स्कन्दस्याग्रज लास्यम् ॥ १७॥  
  
न स्वार्थे मम यत्नो निःस्वार्थे मम सोऽयम् ।  
उद्योगः शिवसूनो सद्यो देहि सहायम् ॥ १८॥  
  
माहात्म्यं ननु वक्त्तुं कः शक्त्तः पुरुषस्ते ।  
हस्तीन्द्रानन भाग्यं सर्वेषां तव हस्ते ॥ १९॥  
  
एतः सम्मदकत्रीर्हैरम्बीर्मदलेखाः ।  
सेवन्तां कविभृङ्गाश्चान्द्रीर्भा इव लेखाः ॥ २०॥  
  
  
  
तृतीय खण्डः (इन्द्रवज्रावृत्तम्)  
  
एकादशानां प्रवरं सुतानां रुद्रस्य मन्त्रधिपतिं नमामि ।  
शास्त्राणि सर्वाण्यपि यस्य कीलाः सूर्यानपोह्यं तिमिरं हरन्ति ॥ २१॥  
  
प्राज्ञेन बुद्धया यदकारि पद्यं सधारणस्तत्र तवोपकारः ।  
हेरम्ब यन्मन्त्रमृषिश्चकार व्यक्तोविशिष्टस्तव तत्र यत्र ॥ २२॥  
  
जिह्वास्थलं नाथ विगाहमानं त्वामाहुरुच्छिष्टमयि छलोक्त्या ।  
उच्छिष्टता चेत्तव रुद्रसूनो स्वाध्यायनिष्ठीवनतोर्भिदा का ॥ २३॥  
  
सर्वाणि धान्यानि च भक्षयन्तं दन्तैः शितैर्देव सहायवन्तम् ।  
एतं बिलस्थं रसनाह्वयं ते वाहं विदो मूषिकमामनन्ति ॥ २४॥  
  
आधारचक्रे वसतो गणेश ज्योतिर्मयाणोर्ज्वलतः सदाते ।  
एकः पचत्यन्नमशेषमूष्मा सम्प्र्रेरयन्त्य इमास्तु वाचः ॥ २५॥  
  
वैश्वानरोऽग्निः सकलस्य जीवो वागिन्द्रियाग्निः शिवनन्दन त्वम् ।  
यो वेद नैव युवयोर्विभेदं पिण्डेषु ना मुह्यति स प्रसङ्गे ॥ २६॥  
  
त्वां ब्रह्मणस्पत्यभिधानमाहुः केचिद्विभोरीशपदस्य पुत्रम् ।  
अन्यैर्बृहस्पत्यभिधान उक्तो धीरैर्विभोरिन्द्रपदस्य मन्त्री ॥ २७॥  
  
जिह्वैव वेदिस्तव तोयपूता लोकप्रसङ्गस्तव तत्र धूमः ।  
ज्वाला जगन्नाथकथा पवित्रा चेतो घृतं जुह्यति यत्र सन्तः ॥ २८॥  
  
विद्युन्मयीमूर्तिरगादि जिष्णोर्या मौनिभिः सैव तव स्वरूपम् ।  
इन्द्रस्य भेदस्तव चोदितो यः स प्राणविद्युत्तनुभेदमूलः ॥ २९॥  
  
दिव्याग्रिगात्रं धिषणा कलत्रं भर्गस्य पुत्रं प्रणतस्य मित्रम् ।  
दिव्याग्रिरुचो भजन्तामेताः करीन्द्राननमिन्द्रवज्राः ॥ ३०॥  
  
  
  
चतुर्थः खण्दः (वसन्ततिलकवृत्तम्)  
  
किं बृंहितानि कुरुषे कलुषेण भग्ने  
मग्ने महाविपदि देव निजे विवर्ते ।  
निद्रामि चेद्वरद बोधय हस्तघाता -  
द्गच्छामि चेदपथमाशु निवर्तयस्व ॥ ३१॥  
  
वेषस्त्वायमपरो यदि देव नाट्य-  
मारभ्यतां तदुचित्तं किमुपैषि मौनम् ।  
एतां प्रभो यवनिकामपसारयन्तु  
सक्षाद्गणास्तव कुतः क्रियते विलम्बः ॥ ३२॥  
  
एतत्तमो नयनशक्त्तिहरं गुहायं  
मर्गं रुणद्धि न विलोकितुमस्मि शक्त्तः ।  
स्रेहोऽस्ति काचन दशास्ति विभो कटाक्ष-  
ज्योतिर्लव सदय देहि पुरो व्रजेयम् ॥ ३३॥  
  
घोरं करोमि न तपो यदि तेऽपराधः  
किं प्रेरणं न कृतवानसि रुद्रसूनो ।  
सम्प्रेरितश्च भवता यदि नाचरेयं  
सम्प्रेरणस्य तव का गजवक्त्र शक्त्तिः ॥ ३४॥  
  
कार्यं न मे किमपि तत् खलु निर्जराणां  
रूपं न मे किमपि तत्तव कोऽपि वेषः ।  
इष्टं नु कष्टमथ कस्य करीन्द्रवक्त्र  
शिष्टं तु मे किमपि नाम नराङ्गसङ्गि ॥ ३५॥  
  
नामापि तत्तव भवत्यथवा गजास्य  
चर्चा विनश्वरतमे तनुकञ्चुके का ।  
विष्णोरिवेन्दुधवलं भविता यशश्चेत्  
तद्दन्तकान्तिषु तवैव लयं प्रयातु ॥ ३६॥  
  
स्थूलां तनूमसुमशेषमनोरथानां  
स्थानं मनश्च धिषणां प्रमदं च मूलम् ।  
आक्रम्य कोशमखिलं च विभो खलारे  
विध्नाधिराज मयि दर्शय ते विभूतिम् ॥ ३७॥  
  
देवी मतिर्जलपत्रविशालनेत्रा  
देवी च सिद्धिरकलङ्कसुधाकरास्या ।  
छयोष्णता च दिननाथमिव ज्वलन्तं  
नित्यं भवन्तमिभवक्त्र विभो भजे ते ॥ ३८॥  
  
सिद्धेन्द्रवेषभृति भूमिहिताय रुद्रे  
कैलासशैलमधितिष्ठति वज्रपाणिः ।  
धृत्वा गजेन्द्रमुखवेषममुष्य पुत्रो  
भूत्वा विभुर्नयति पारिषदानशेषान् ॥ ३९॥  
  
सम्मोदयन्तु हृदयं द्विरदाननस्य  
देवस्य सिद्धिधिषणा हृदयेश्वरस्य ।  
एता वसन्ततिलकाः कविकुञ्जरेण  
गीताः कयाऽप्यमलभावनया युतेन ॥ ४०॥  
  
॥ इति श्रीभगवन्महर्षिरमणान्तेवासिनो वासिष्ठस्य  
नरसिंहसूनोः गणपतेः कृतिर्हेरम्बोपस्थानं समाप्तम् ॥  
  
  
Encoded and proofread byDPD  
  
