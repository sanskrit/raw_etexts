---
Author: Traditional
Category: panchaka, ganesha
File name: panchashlokigaNeshapurANa.itx
Language: Sanskrit
Latest update: May 6, 2004, 2001
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: pa.nchashlokIgaNeshapurANam
Transliterated by: WebD
engtitle: pa.nchashlokIgaNeshapurANam
itxtitle: panchashlokIgaNeshapurANam
title: पञ्चश्लोकीगणेशपुराणम्

---
  
 पञ्चश्लोकिगणेशपुराणम्   
  
श्रीविघ्नेशपुराणसारमुदितं व्यासाय धात्रा पुरा  
तत्खण्डं प्रथमं महागणपतेश्चोपासनाख्यं यथा ।  
संहर्तुं त्रिपुरं शिवेन गणपस्यादौ कृतं पूजनं  
कर्तुं सृष्टिमिमां स्तुतः स विधिना व्यासेन बुद्ध्याप्तये ॥  
  
सङ्कष्ट्याश्च विनायकस्य च मनोः स्थानस्य तीर्थस्य वै  
दूर्वाणां महिमेति भक्तिचरितं तत्पार्थिवस्यार्चनम् ।  
तेभ्यो यैर्यदभीप्सितं गणपतिस्तत्तत्प्रतुष्टो ददौ  
ताः सर्वा न समर्थ एव कथितुं ब्रह्मा कुतो मानवः ॥  
  
क्रीडाकाण्डमथो वदे कृतयुगे श्वेतच्छविः काश्यपः ।  
सिंहाङ्कः स विनायको दशभुजो भूत्वाथ काशीं ययौ ।  
हत्वा तत्र नरान्तकं तदनुजं देवान्तकं दानवं  
त्रेतायां शिवनन्दनो रसभुजो जातो मयूरध्वजः ॥  
  
हत्वा तं कमलासुरं च सगणं सिन्धुं महादैत्यपं  
पश्चात् सिद्धिमती सुते कमलजस्तस्मै च ज्ञानं ददौ ।  
द्वापारे तु गजाननो युगभुजो गौरीसुतः सिन्दुरं  
सम्मर्द्य स्वकरेण तं निजमुखे चाखुध्वजो लिप्तवान् ॥  
  
गीताया उपदेश एव हि कृतो राज्ञे वरेण्याय वै  
तुष्टायाथ च धूम्रकेतुरभिधो विप्रः सधर्मर्धिकः ।  
अश्वाङ्को द्विभुजो सितो गणपतिर्म्लेच्छान्तकः स्वर्णदः  
क्रीडाकाण्डमिदं गणस्य हरिणा प्रोक्तं विधात्रे पुरा ॥  
  
एतच्छ्लोकसुपञ्चकं प्रतिदिनं भक्त्या पठेद्यः पुमान्  
निर्वाणं परमं व्रजेत् स सकलान् भुक्त्वा सुभोगानपि ।  
॥ इति श्रीपञ्चश्लोकिगणेशपुराणम् ॥  
  
  
Proofread by Ravin Bhalekar ravibhalekar at hotmail.com  
  
