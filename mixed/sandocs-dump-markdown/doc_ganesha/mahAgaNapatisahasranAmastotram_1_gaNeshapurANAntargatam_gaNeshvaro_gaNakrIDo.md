---
Author: Traditional
Category: sahasranAma, ganesha, stotra
Description-comments: gaNesha purANa.  See corresponding nAmAvaliH as gaNapatisahasranAmAvalI
  mahAgaNapatisahasranAmAvaliH 1
File name: ganesha1000.itx
Indexextra: (Bhashya Of Bhaskararaya, audio)
Language: Sanskrit
Latest update: February 6, 2019
Location: doc_ganesha
Proofread by: M. Suresh, Kirk Wortman kirkwort at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: gaNesha sahasranaamastotra
Texttype: stotra
Transliterated by: M. Suresh msuresh at altavista.net
engtitle: mahAgaNapati sahasranAma stotram
itxtitle: mahAgaNapatisahasranAmastotram 1 (gaNeshapurANAntargatam gaNeshvaro gaNakrIDo)
title: महागणपतिसहस्रनामस्तोत्रम् १ (गणेशपुराणान्तर्गतम् गणेश्वरो गणक्रीडो)

---
  
 महागणपतिसहस्रनामस्तोत्रम् १   
     । मुनिरुवाच ।  
कथं नाम्नां सहस्रं तं गणेश उपदिष्टवान् ।  
शिवदं तन्ममाचक्ष्व लोकानुग्रहतत्पर ॥ १॥  
     । ब्रह्मोवाच ।  
देवः पूर्वं पुरारातिः पुरत्रयजयोद्यमे ।  
अनर्चनाद्गणेशस्य जातो विघ्नाकुलः किल ॥ २॥  
मनसा स विनिर्धार्य ददृशे विघ्नकारणम् ।  
महागणपतिं भक्त्या समभ्यर्च्य यथाविधि ॥ ३॥  
विघ्नप्रशमनोपायमपृच्छदपरिश्रमम् ।  
सन्तुष्टः पूजया शम्भोर्महागणपतिः स्वयम् ॥ ४॥  
सर्वविघ्नप्रशमनं सर्वकामफलप्रदम् ।  
ततस्तस्मै स्वयं नाम्नां सहस्रमिदमब्रवीत् ॥ ५॥  
अस्य श्रीमहागणपतिसहस्रनामस्तोत्रमालामन्त्रस्य ।  
गणेश ऋषिः । महागणपतिर्देवता । नानाविधानिच्छन्दांसि ।  
हुमिति बीजम् । तुङ्गमिति शक्तिः । स्वाहाशक्तिरिति कीलकम् ॥  
अथ करन्यासः ।  
गणेश्वरो गणक्रीड इत्यङ्गुष्ठाभ्यां नमः ।  
कुमारगुरुरीशान इति तर्जनीभ्यां नमः ॥ १॥  
ब्रह्माण्डकुम्भश्चिद्व्योमेति मध्यमाभ्यां नमः ।  
रक्तो रक्ताम्बरधर इत्यनामिकाभ्यां नमः ॥ २॥  
सर्वसद्गुरुसंसेव्य इति कनिष्ठिकाभ्यां नमः ।  
लुप्तविघ्नः स्वभक्तानामिति करतलकरपृष्ठाभ्यां नमः ॥ ३॥  
अथ हृदयादिन्यासः ।  
छन्दश्छन्दोद्भव इति हृदयाय नमः ।  
निष्कलो निर्मल इति शिरसे स्वाहा ।  
सृष्टिस्थितिलयक्रीड इति शिखायै वषट् ।  
ज्ञानं विज्ञानमानन्द इति कवचाय हुम् ।  
अष्टाङ्गयोगफलभृदिति नेत्रत्रयाय वौषट् ।  
अनन्तशक्तिसहित इत्यस्त्राय फट् ।  
भूर्भुवः स्वरोम् इति दिग्बन्धः ॥  
अथ ध्यानम् ।  
गजवदनमचिन्त्यं तीक्ष्णदंष्ट्रं त्रिनेत्रं  
     बृहदुदरमशेषं भूतिराजं पुराणम् ।  
अमरवरसुपूज्यं रक्तवर्णं सुरेशं  
     पशुपतिसुतमीशं विघ्नराजं नमामि ॥ १॥  
सकलविघ्नविनाशनद्वारा श्रीमहागणपतिप्रसादसिद्ध्यर्थे जपे विनियोगः ॥  
  
श्रीगणपतिरुवाच ।  
ॐ गणेश्वरो गणक्रीडो गणनाथो गणाधिपः ।  
एकदन्तो वक्रतुण्डो गजवक्त्रो महोदरः ॥ १॥  
लम्बोदरो धूम्रवर्णो विकटो विघ्ननाशनः ।  
सुमुखो दुर्मुखो बुद्धो विघ्नराजो गजाननः ॥ २॥  
भीमः प्रमोद आमोदः सुरानन्दो मदोत्कटः ।  
हेरम्बः शम्बरः शम्भुर्लम्बकर्णो महाबलः ॥ ३॥  
नन्दनो लम्पटो भीमो मेघनादो गणञ्जयः ।  
विनायको विरूपाक्षो वीरः शूरवरप्रदः ॥ ४॥  
महागणपतिर्बुद्धिप्रियः क्षिप्रप्रसादनः ।  
रुद्रप्रियो गणाध्यक्ष उमापुत्रोऽघनाशनः ॥ ५॥  
कुमारगुरुरीशानपुत्रो मूषकवाहनः ।  
सिद्धिप्रियः सिद्धिपतिः सिद्धः सिद्धिविनायकः ॥ ६॥  
अविघ्नस्तुम्बुरुः सिंहवाहनो मोहिनीप्रियः ।  
कटङ्कटो राजपुत्रः शाकलः सम्मितोऽमितः ॥ ७॥  
कूष्माण्डसामसम्भूतिर्दुर्जयो धूर्जयो जयः ।  
भूपतिर्भुवनपतिर्भूतानां पतिरव्ययः ॥ ८॥  
विश्वकर्ता विश्वमुखो विश्वरूपो निधिर्गुणः ।  
कविः कवीनामृषभो ब्रह्मण्यो ब्रह्मवित्प्रियः ॥ ९॥  
ज्येष्ठराजो निधिपतिर्निधिप्रियपतिप्रियः ।  
हिरण्मयपुरान्तःस्थः सूर्यमण्डलमध्यगः ॥ १०॥  
कराहतिध्वस्तसिन्धुसलिलः पूषदन्तभित् ।  
उमाङ्ककेलिकुतुकी मुक्तिदः कुलपावनः ॥ ११॥  
किरीटी कुण्डली हारी वनमाली मनोमयः ।  
वैमुख्यहतदैत्यश्रीः पादाहतिजितक्षितिः ॥ १२॥  
सद्योजातः स्वर्णमुञ्जमेखली दुर्निमित्तहृत् ।  
दुःस्वप्नहृत्प्रसहनो गुणी नादप्रतिष्ठितः ॥ १३॥  
सुरूपः सर्वनेत्राधिवासो वीरासनाश्रयः ।  
पीताम्बरः खण्डरदः खण्डवैशाखसंस्थितः ॥ १४॥  
चित्राङ्गः श्यामदशनो भालचन्द्रो हविर्भुजः ।  
योगाधिपस्तारकस्थः पुरुषो गजकर्णकः ॥ १५॥  
गणाधिराजो विजयः स्थिरो गजपतिर्ध्वजी ।  
देवदेवः स्मरः प्राणदीपको वायुकीलकः ॥ १६॥  
विपश्चिद्वरदो नादो नादभिन्नमहाचलः ।  
वराहरदनो मृत्युञ्जयो व्याघ्राजिनाम्बरः ॥ १७॥  
इच्छाशक्तिभवो देवत्राता दैत्यविमर्दनः ।  
शम्भुवक्त्रोद्भवः शम्भुकोपहा शम्भुहास्यभूः ॥ १८॥  
शम्भुतेजाः शिवाशोकहारी गौरीसुखावहः ।  
उमाङ्गमलजो गौरीतेजोभूः स्वर्धुनीभवः ॥ १९॥  
यज्ञकायो महानादो गिरिवर्ष्मा शुभाननः ।  
सर्वात्मा सर्वदेवात्मा ब्रह्ममूर्धा ककुप्श्रुतिः ॥ २०॥  
ब्रह्माण्डकुम्भश्चिद्व्योमभालःसत्यशिरोरुहः ।  
जगज्जन्मलयोन्मेषनिमेषोऽग्न्यर्कसोमदृक् ॥ २१॥  
गिरीन्द्रैकरदो धर्माधर्मोष्ठः सामबृंहितः ।  
ग्रहर्क्षदशनो वाणीजिह्वो वासवनासिकः ॥ २२॥  
भ्रूमध्यसंस्थितकरो ब्रह्मविद्यामदोदकः ।  
कुलाचलांसः सोमार्कघण्टो रुद्रशिरोधरः ॥ २३॥  
नदीनदभुजः सर्पाङ्गुलीकस्तारकानखः ।  
व्योमनाभिः श्रीहृदयो मेरुपृष्ठोऽर्णवोदरः ॥ २४॥  
कुक्षिस्थयक्षगन्धर्वरक्षःकिन्नरमानुषः ।  
पृथ्वीकटिः सृष्टिलिङ्गः शैलोरुर्दस्रजानुकः ॥ २५॥  
पातालजङ्घो मुनिपात्कालाङ्गुष्ठस्त्रयीतनुः ।  
ज्योतिर्मण्डललाङ्गूलो हृदयालाननिश्चलः ॥ २६॥  
हृत्पद्मकर्णिकाशाली वियत्केलिसरोवरः ।  
सद्भक्तध्याननिगडः पूजावारिनिवारितः ॥ २७॥  
प्रतापी काश्यपो मन्ता गणको विष्टपी बली ।  
यशस्वी धार्मिको जेता प्रथमः प्रमथेश्वरः ॥ २८॥  
चिन्तामणिर्द्वीपपतिः कल्पद्रुमवनालयः ।  
रत्नमण्डपमध्यस्थो रत्नसिंहासनाश्रयः ॥ २९॥  
तीव्राशिरोद्धृतपदो ज्वालिनीमौलिलालितः ।  
नन्दानन्दितपीठश्रीर्भोगदो भूषितासनः ॥ ३०॥  
सकामदायिनीपीठः स्फुरदुग्रासनाश्रयः ।  
तेजोवतीशिरोरत्नं सत्यानित्यावतंसितः ॥ ३१॥  
सविघ्ननाशिनीपीठः सर्वशक्त्यम्बुजालयः ।  
लिपिपद्मासनाधारो वह्निधामत्रयालयः ॥ ३२॥  
उन्नतप्रपदो गूढगुल्फः संवृतपार्ष्णिकः ।  
पीनजङ्घः श्लिष्टजानुः स्थूलोरुः प्रोन्नमत्कटिः ॥ ३३॥  
निम्ननाभिः स्थूलकुक्षिः पीनवक्षा बृहद्भुजः ।  
पीनस्कन्धः कम्बुकण्ठो लम्बोष्ठो लम्बनासिकः ॥ ३४॥  
भग्नवामरदस्तुङ्गसव्यदन्तो महाहनुः ।  
ह्रस्वनेत्रत्रयः शूर्पकर्णो निबिडमस्तकः ॥ ३५॥  
स्तबकाकारकुम्भाग्रो रत्नमौलिर्निरङ्कुशः ।  
सर्पहारकटीसूत्रः सर्पयज्ञोपवीतवान् ॥ ३६॥  
सर्पकोटीरकटकः सर्पग्रैवेयकाङ्गदः ।  
सर्पकक्षोदराबन्धः सर्पराजोत्तरच्छदः ॥ ३७॥  
रक्तो रक्ताम्बरधरो रक्तमालाविभूषणः ।  
रक्तेक्षणो रक्तकरो रक्तताल्वोष्ठपल्लवः ॥ ३८॥  
श्वेतः श्वेताम्बरधरः श्वेतमालाविभूषणः ।  
श्वेतातपत्ररुचिरः श्वेतचामरवीजितः ॥ ३९॥  
सर्वावयवसम्पूर्णः सर्वलक्षणलक्षितः ।  
सर्वाभरणशोभाढ्यः सर्वशोभासमन्वितः ॥ ४०॥  
सर्वमङ्गलमाङ्गल्यः सर्वकारणकारणम् ।  
सर्वदेववरः शार्ङ्गी बीजपूरी गदाधरः ॥ ४१॥  
शुभाङ्गो लोकसारङ्गः सुतन्तुस्तन्तुवर्धनः ।  
किरीटी कुण्डली हारी वनमाली शुभाङ्गदः ॥ ४२॥  
इक्षुचापधरः शूली चक्रपाणिः सरोजभृत् ।  
पाशी धृतोत्पलः शालिमञ्जरीभृत्स्वदन्तभृत् ॥ ४३॥  
कल्पवल्लीधरो विश्वाभयदैककरो वशी ।  
अक्षमालाधरो ज्ञानमुद्रावान् मुद्गरायुधः ॥ ४४॥  
पूर्णपात्री कम्बुधरो विधृताङ्कुशमूलकः ।  
करस्थाम्रफलश्चूतकलिकाभृत्कुठारवान् ॥ ४५॥  
पुष्करस्थस्वर्णघटीपूर्णरत्नाभिवर्षकः ।  
भारतीसुन्दरीनाथो विनायकरतिप्रियः ॥ ४६॥  
महालक्ष्मीप्रियतमः सिद्धलक्ष्मीमनोरमः ।  
रमारमेशपूर्वाङ्गो दक्षिणोमामहेश्वरः ॥ ४७॥  
महीवराहवामाङ्गो रतिकन्दर्पपश्चिमः ।  
आमोदमोदजननः सम्प्रमोदप्रमोदनः ॥ ४८॥  
संवर्धितमहावृद्धिरृद्धिसिद्धिप्रवर्धनः ।  
दन्तसौमुख्यसुमुखः कान्तिकन्दलिताश्रयः ॥ ४९॥  
मदनावत्याश्रिताङ्घ्रिः कृतवैमुख्यदुर्मुखः ।  
विघ्नसम्पल्लवः पद्मः सर्वोन्नतमदद्रवः ॥ ५०॥  
विघ्नकृन्निम्नचरणो द्राविणीशक्तिसत्कृतः ।  
तीव्राप्रसन्ननयनो ज्वालिनीपालितैकदृक् ॥ ५१॥  
मोहिनीमोहनो भोगदायिनीकान्तिमण्डनः ।  
कामिनीकान्तवक्त्रश्रीरधिष्ठितवसुन्धरः ॥ ५२॥  
वसुधारामदोन्नादो महाशङ्खनिधिप्रियः ।  
नमद्वसुमतीमाली महापद्मनिधिः प्रभुः ॥ ५३॥  
सर्वसद्गुरुसंसेव्यः शोचिष्केशहृदाश्रयः ।  
ईशानमूर्धा देवेन्द्रशिखः पवननन्दनः ॥ ५४॥  
प्रत्युग्रनयनो दिव्यो दिव्यास्त्रशतपर्वधृक् ।  
ऐरावतादिसर्वाशावारणो वारणप्रियः ॥ ५५॥  
वज्राद्यस्त्रपरीवारो गणचण्डसमाश्रयः ।  
जयाजयपरिकरो विजयाविजयावहः ॥ ५६॥  
अजयार्चितपादाब्जो नित्यानन्दवनस्थितः ।  
विलासिनीकृतोल्लासः शौण्डी सौन्दर्यमण्डितः ॥ ५७॥  
अनन्तानन्तसुखदः सुमङ्गलसुमङ्गलः ।  
ज्ञानाश्रयः क्रियाधार इच्छाशक्तिनिषेवितः ॥ ५८॥  
सुभगासंश्रितपदो ललिताललिताश्रयः ।  
कामिनीपालनः कामकामिनीकेलिलालितः ॥ ५९॥  
सरस्वत्याश्रयो गौरीनन्दनः श्रीनिकेतनः ।  
गुरुगुप्तपदो वाचासिद्धो वागीश्वरीपतिः ॥ ६०॥  
नलिनीकामुको वामारामो ज्येष्ठामनोरमः ।  
रौद्रीमुद्रितपादाब्जो हुम्बीजस्तुङ्गशक्तिकः ॥ ६१॥  
विश्वादिजननत्राणः स्वाहाशक्तिः सकीलकः ।  
अमृताब्धिकृतावासो मदघूर्णितलोचनः ॥ ६२॥  
उच्छिष्टोच्छिष्टगणको गणेशो गणनायकः ।  
सार्वकालिकसंसिद्धिर्नित्यसेव्यो दिगम्बरः ॥ ६३॥  
अनपायोऽनन्तदृष्टिरप्रमेयोऽजरामरः ।  
अनाविलोऽप्रतिहतिरच्युतोऽमृतमक्षरः ॥ ६४॥  
अप्रतर्क्योऽक्षयोऽजय्योऽनाधारोऽनामयोऽमलः ।  
अमेयसिद्धिरद्वैतमघोरोऽग्निसमाननः ॥ ६५॥  
अनाकारोऽब्धिभूम्यग्निबलघ्नोऽव्यक्तलक्षणः ।  
आधारपीठमाधार आधाराधेयवर्जितः ॥ ६६॥  
आखुकेतन आशापूरक आखुमहारथः ।  
इक्षुसागरमध्यस्थ इक्षुभक्षणलालसः ॥ ६७॥  
इक्षुचापातिरेकश्रीरिक्षुचापनिषेवितः ।  
इन्द्रगोपसमानश्रीरिन्द्रनीलसमद्युतिः ॥ ६८॥  
इन्दीवरदलश्याम इन्दुमण्डलमण्डितः ।  
इध्मप्रिय इडाभाग इडावानिन्दिराप्रियः ॥ ६९॥  
इक्ष्वाकुविघ्नविध्वंसी इतिकर्तव्यतेप्सितः ।  
ईशानमौलिरीशान ईशानप्रिय ईतिहा ॥ ७०॥  
ईषणात्रयकल्पान्त ईहामात्रविवर्जितः ।  
उपेन्द्र उडुभृन्मौलिरुडुनाथकरप्रियः ॥ ७१॥  
उन्नतानन उत्तुङ्ग उदारस्त्रिदशाग्रणीः ।  
ऊर्जस्वानूष्मलमद ऊहापोहदुरासदः ॥ ७२॥  
ऋग्यजुःसामनयन ऋद्धिसिद्धिसमर्पकः ।  
ऋजुचित्तैकसुलभो ऋणत्रयविमोचनः ॥ ७३॥  
लुप्तविघ्नः स्वभक्तानां लुप्तशक्तिः सुरद्विषाम् ।  
लुप्तश्रीर्विमुखार्चानां लूताविस्फोटनाशनः ॥ ७४॥  
एकारपीठमध्यस्थ एकपादकृतासनः ।  
एजिताखिलदैत्यश्रीरेधिताखिलसंश्रयः ॥ ७५॥  
ऐश्वर्यनिधिरैश्वर्यमैहिकामुष्मिकप्रदः ।  
ऐरम्मदसमोन्मेष ऐरावतसमाननः ॥ ७६॥  
ओङ्कारवाच्य ओङ्कार ओजस्वानोषधीपतिः ।  
औदार्यनिधिरौद्धत्यधैर्य औन्नत्यनिःसमः ॥ ७७॥  
अङ्कुशः सुरनागानामङ्कुशाकारसंस्थितः ।  
अः समस्तविसर्गान्तपदेषु परिकीर्तितः ॥ ७८॥  
कमण्डलुधरः कल्पः कपर्दी कलभाननः ।  
कर्मसाक्षी कर्मकर्ता कर्माकर्मफलप्रदः ॥ ७९॥  
कदम्बगोलकाकारः कूष्माण्डगणनायकः ।  
कारुण्यदेहः कपिलः कथकः कटिसूत्रभृत् ॥ ८०॥  
खर्वः खड्गप्रियः खड्गः खान्तान्तःस्थः खनिर्मलः ।  
खल्वाटशृङ्गनिलयः खट्वाङ्गी खदुरासदः ॥ ८१॥  
गुणाढ्यो गहनो गद्यो गद्यपद्यसुधार्णवः ।  
गद्यगानप्रियो गर्जो गीतगीर्वाणपूर्वजः ॥ ८२॥  
गुह्याचाररतो गुह्यो गुह्यागमनिरूपितः ।  
गुहाशयो गुडाब्धिस्थो गुरुगम्यो गुरुर्गुरुः ॥ ८३॥  
घण्टाघर्घरिकामाली घटकुम्भो घटोदरः ।  
ङकारवाच्यो ङाकारो ङकाराकारशुण्डभृत् ॥ ८४॥  
चण्डश्चण्डेश्वरश्चण्डी चण्डेशश्चण्डविक्रमः ।  
चराचरपिता चिन्तामणिश्चर्वणलालसः ॥ ८५॥  
छन्दश्छन्दोद्भवश्छन्दो दुर्लक्ष्यश्छन्दविग्रहः ।  
जगद्योनिर्जगत्साक्षी जगदीशो जगन्मयः ॥ ८६॥  
जप्यो जपपरो जाप्यो जिह्वासिंहासनप्रभुः ।  
स्रवद्गण्डोल्लसद्धानझङ्कारिभ्रमराकुलः ॥ ८७॥  
टङ्कारस्फारसंरावष्टङ्कारमणिनूपुरः ।  
ठद्वयीपल्लवान्तस्थसर्वमन्त्रेषु सिद्धिदः ॥ ८८॥  
डिण्डिमुण्डो डाकिनीशो डामरो डिण्डिमप्रियः ।  
ढक्कानिनादमुदितो ढौङ्को ढुण्ढिविनायकः ॥ ८९॥  
तत्त्वानां प्रकृतिस्तत्त्वं तत्त्वम्पदनिरूपितः ।  
तारकान्तरसंस्थानस्तारकस्तारकान्तकः ॥ ९०॥  
स्थाणुः स्थाणुप्रियः स्थाता स्थावरं जङ्गमं जगत् ।  
दक्षयज्ञप्रमथनो दाता दानं दमो दया ॥ ९१॥  
दयावान्दिव्यविभवो दण्डभृद्दण्डनायकः ।  
दन्तप्रभिन्नाभ्रमालो दैत्यवारणदारणः ॥ ९२॥  
दंष्ट्रालग्नद्वीपघटो देवार्थनृगजाकृतिः ।  
धनं धनपतेर्बन्धुर्धनदो धरणीधरः ॥ ९३॥  
ध्यानैकप्रकटो ध्येयो ध्यानं ध्यानपरायणः ।  
ध्वनिप्रकृतिचीत्कारो ब्रह्माण्डावलिमेखलः ॥ ९४॥  
नन्द्यो नन्दिप्रियो नादो नादमध्यप्रतिष्ठितः ।  
निष्कलो निर्मलो नित्यो नित्यानित्यो निरामयः ॥ ९५॥  
परं व्योम परं धाम परमात्मा परं पदम् ॥ ९६॥  
परात्परः पशुपतिः पशुपाशविमोचनः ।  
पूर्णानन्दः परानन्दः पुराणपुरुषोत्तमः ॥ ९७॥  
पद्मप्रसन्नवदनः प्रणताज्ञाननाशनः ।  
प्रमाणप्रत्ययातीतः प्रणतार्तिनिवारणः ॥ ९८॥  
फणिहस्तः फणिपतिः फूत्कारः फणितप्रियः ।  
बाणार्चिताङ्घ्रियुगलो बालकेलिकुतूहली ।  
ब्रह्म ब्रह्मार्चितपदो ब्रह्मचारी बृहस्पतिः ॥ ९९॥  
बृहत्तमो ब्रह्मपरो ब्रह्मण्यो ब्रह्मवित्प्रियः ।  
बृहन्नादाग्र्यचीत्कारो ब्रह्माण्डावलिमेखलः ॥ १००॥  
भ्रूक्षेपदत्तलक्ष्मीको भर्गो भद्रो भयापहः ।  
भगवान् भक्तिसुलभो भूतिदो भूतिभूषणः ॥ १०१॥  
भव्यो भूतालयो भोगदाता भ्रूमध्यगोचरः ।  
मन्त्रो मन्त्रपतिर्मन्त्री मदमत्तो मनो मयः ॥ १०२॥  
मेखलाहीश्वरो मन्दगतिर्मन्दनिभेक्षणः ।  
महाबलो महावीर्यो महाप्राणो महामनाः ॥ १०३॥  
यज्ञो यज्ञपतिर्यज्ञगोप्ता यज्ञफलप्रदः ।  
यशस्करो योगगम्यो याज्ञिको याजकप्रियः ॥ १०४॥  
रसो रसप्रियो रस्यो रञ्जको रावणार्चितः ।  
राज्यरक्षाकरो रत्नगर्भो राज्यसुखप्रदः ॥ १०५॥  
लक्षो लक्षपतिर्लक्ष्यो लयस्थो लड्डुकप्रियः ।  
लासप्रियो लास्यपरो लाभकृल्लोकविश्रुतः ॥ १०६॥  
वरेण्यो वह्निवदनो वन्द्यो वेदान्तगोचरः ।  
विकर्ता विश्वतश्चक्षुर्विधाता विश्वतोमुखः ॥ १०७॥  
वामदेवो विश्वनेता वज्रिवज्रनिवारणः ।  
विवस्वद्बन्धनो विश्वाधारो विश्वेश्वरो विभुः ॥ १०८॥  
शब्दब्रह्म शमप्राप्यः शम्भुशक्तिगणेश्वरः ।  
शास्ता शिखाग्रनिलयः शरण्यः शम्बरेश्वरः ॥ १०९॥  
षडृतुकुसुमस्रग्वी षडाधारः षडक्षरः ।  
संसारवैद्यः सर्वज्ञः सर्वभेषजभेषजम् ॥ ११०॥  
सृष्टिस्थितिलयक्रीडः सुरकुञ्जरभेदकः ।  
सिन्दूरितमहाकुम्भः सदसद्भक्तिदायकः ॥ १११॥  
साक्षी समुद्रमथनः स्वयंवेद्यः स्वदक्षिणः ।  
स्वतन्त्रः सत्यसङ्कल्पः सामगानरतः सुखी ॥ ११२॥  
हंसो हस्तिपिशाचीशो हवनं हव्यकव्यभुक् ।  
हव्यं हुतप्रियो हृष्टो हृल्लेखामन्त्रमध्यगः ॥ ११३॥  
क्षेत्राधिपः क्षमाभर्ता क्षमाक्षमपरायणः ।  
क्षिप्रक्षेमकरः क्षेमानन्दः क्षोणीसुरद्रुमः ॥ ११४॥  
धर्मप्रदोऽर्थदः कामदाता सौभाग्यवर्धनः ।  
विद्याप्रदो विभवदो भुक्तिमुक्तिफलप्रदः ॥ ११५॥  
आभिरूप्यकरो वीरश्रीप्रदो विजयप्रदः ।  
सर्ववश्यकरो गर्भदोषहा पुत्रपौत्रदः ॥ ११६॥  
मेधादः कीर्तिदः शोकहारी दौर्भाग्यनाशनः ।  
प्रतिवादिमुखस्तम्भो रुष्टचित्तप्रसादनः ॥ ११७॥  
पराभिचारशमनो दुःखहा बन्धमोक्षदः ।  
लवस्त्रुटिः कला काष्ठा निमेषस्तत्परक्षणः ॥ ११८॥  
घटी मुहूर्तः प्रहरो दिवा नक्तमहर्निशम् ।  
पक्षो मासर्त्वयनाब्दयुगं कल्पो महालयः ॥ ११९॥  
राशिस्तारा तिथिर्योगो वारः करणमंशकम् ।  
लग्नं होरा कालचक्रं मेरुः सप्तर्षयो ध्रुवः ॥ १२०॥  
राहुर्मन्दः कविर्जीवो बुधो भौमः शशी रविः ।  
कालः सृष्टिः स्थितिर्विश्वं स्थावरं जङ्गमं जगत् ॥ १२१॥  
भूरापोऽग्निर्मरुद्व्योमाहङ्कृतिः प्रकृतिः पुमान् ।  
ब्रह्मा विष्णुः शिवो रुद्र ईशः शक्तिः सदाशिवः ॥ १२२॥  
त्रिदशाः पितरः सिद्धा यक्षा रक्षांसि किन्नराः ।  
सिद्धविद्याधरा भूता मनुष्याः पशवः खगाः ॥ १२३॥  
समुद्राः सरितः शैला भूतं भव्यं भवोद्भवः ।  
साङ्ख्यं पातञ्जलं योगं पुराणानि श्रुतिः स्मृतिः ॥ १२४॥  
वेदाङ्गानि सदाचारो मीमांसा न्यायविस्तरः ।  
आयुर्वेदो धनुर्वेदो गान्धर्वं काव्यनाटकम् ॥ १२५॥  
वैखानसं भागवतं मानुषं पाञ्चरात्रकम् ।  
शैवं पाशुपतं कालामुखम्भैरवशासनम् ॥ १२६॥  
शाक्तं वैनायकं सौरं जैनमार्हतसंहिता ।  
सदसद्व्यक्तमव्यक्तं सचेतनमचेतनम् ॥ १२७॥  
बन्धो मोक्षः सुखं भोगो योगः सत्यमणुर्महान् ।  
स्वस्ति हुं फट् स्वधा स्वाहा श्रौषड् वौषड् वषण्णमः ॥ १२८॥  
ज्ञानं विज्ञानमानन्दो बोधः संवित्समोऽसमः ।  
एक एकाक्षराधार एकाक्षरपरायणः ॥ १२९॥  
एकाग्रधीरेकवीर एकोऽनेकस्वरूपधृक् ।  
द्विरूपो द्विभुजो द्व्यक्षो द्विरदो द्वीपरक्षकः ॥ १३०॥  
द्वैमातुरो द्विवदनो द्वन्द्वहीनो द्वयातिगः ।  
त्रिधामा त्रिकरस्त्रेता त्रिवर्गफलदायकः ॥ १३१॥  
त्रिगुणात्मा त्रिलोकादिस्त्रिशक्तीशस्त्रिलोचनः ।  
चतुर्विधवचोवृत्तिपरिवृत्तिप्रवर्तकः ॥ १३२॥  
चतुर्बाहुश्चतुर्दन्तश्चतुरात्मा चतुर्भुजः ।  
चतुर्विधोपायमयश्चतुर्वर्णाश्रमाश्रयः ।  
चतुर्थीपूजनप्रीतश्चतुर्थीतिथिसम्भवः ॥ १३३॥  
पञ्चाक्षरात्मा पञ्चात्मा पञ्चास्यः पञ्चकृत्तमः ॥ १३४॥  
पञ्चाधारः पञ्चवर्णः पञ्चाक्षरपरायणः ।  
पञ्चतालः पञ्चकरः पञ्चप्रणवमातृकः ॥ १३५॥  
पञ्चब्रह्ममयस्फूर्तिः पञ्चावरणवारितः ।  
पञ्चभक्षप्रियः पञ्चबाणः पञ्चशिखात्मकः ॥ १३६॥  
षट्कोणपीठः षट्चक्रधामा षड्ग्रन्थिभेदकः ।  
षडङ्गध्वान्तविध्वंसी षडङ्गुलमहाह्रदः ॥ १३७॥  
षण्मुखः षण्मुखभ्राता षट्शक्तिपरिवारितः ।  
षड्वैरिवर्गविध्वंसी षडूर्मिभयभञ्जनः ॥ १३८॥  
षट्तर्कदूरः षट्कर्मा षड्गुणः षड्रसाश्रयः ।  
सप्तपातालचरणः सप्तद्वीपोरुमण्डलः ॥ १३९॥  
सप्तस्वर्लोकमुकुटः सप्तसप्तिवरप्रदः ।  
सप्ताङ्गराज्यसुखदः सप्तर्षिगणवन्दितः ॥ १४०॥  
सप्तच्छन्दोनिधिः सप्तहोत्रः सप्तस्वराश्रयः ।  
सप्ताब्धिकेलिकासारः सप्तमातृनिषेवितः ॥ १४१॥  
सप्तच्छन्दो मोदमदः सप्तच्छन्दो मखप्रभुः ।  
अष्टमूर्तिर्ध्येयमूर्तिरष्टप्रकृतिकारणम् ॥ १४२॥  
अष्टाङ्गयोगफलभृदष्टपत्राम्बुजासनः ।  
अष्टशक्तिसमानश्रीरष्टैश्वर्यप्रवर्धनः ॥ १४३॥  
अष्टपीठोपपीठश्रीरष्टमातृसमावृतः ।  
अष्टभैरवसेव्योऽष्टवसुवन्द्योऽष्टमूर्तिभृत् ॥ १४४॥  
अष्टचक्रस्फुरन्मूर्तिरष्टद्रव्यहविःप्रियः ।  
अष्टश्रीरष्टसामश्रीरष्टैश्वर्यप्रदायकः ।  
नवनागासनाध्यासी नवनिध्यनुशासितः ॥ १४५॥  
नवद्वारपुरावृत्तो नवद्वारनिकेतनः ।  
नवनाथमहानाथो नवनागविभूषितः ॥ १४६॥  
नवनारायणस्तुल्यो नवदुर्गानिषेवितः ।  
नवरत्नविचित्राङ्गो नवशक्तिशिरोद्धृतः ॥ १४७॥  
दशात्मको दशभुजो दशदिक्पतिवन्दितः ।  
दशाध्यायो दशप्राणो दशेन्द्रियनियामकः ॥ १४८॥  
दशाक्षरमहामन्त्रो दशाशाव्यापिविग्रहः ।  
एकादशमहारुद्रैःस्तुतश्चैकादशाक्षरः ॥ १४९॥  
द्वादशद्विदशाष्टादिदोर्दण्डास्त्रनिकेतनः ।  
त्रयोदशभिदाभिन्नो विश्वेदेवाधिदैवतम् ॥ १५०॥  
चतुर्दशेन्द्रवरदश्चतुर्दशमनुप्रभुः ।  
चतुर्दशाद्यविद्याढ्यश्चतुर्दशजगत्पतिः ॥ १५१॥  
सामपञ्चदशः पञ्चदशीशीतांशुनिर्मलः ।  
तिथिपञ्चदशाकारस्तिथ्या पञ्चदशार्चितः ॥ १५२॥  
षोडशाधारनिलयः षोडशस्वरमातृकः ।  
षोडशान्तपदावासः षोडशेन्दुकलात्मकः ॥ १५३॥  
कलासप्तदशी सप्तदशसप्तदशाक्षरः ।  
अष्टादशद्वीपपतिरष्टादशपुराणकृत् ॥ १५४॥  
अष्टादशौषधीसृष्टिरष्टादशविधिः स्मृतः ।  
अष्टादशलिपिव्यष्टिसमष्टिज्ञानकोविदः ॥ १५५॥  
अष्टादशान्नसम्पत्तिरष्टादशविजातिकृत् ।  
एकविंशः पुमानेकविंशत्यङ्गुलिपल्लवः ॥ १५६॥  
चतुर्विंशतितत्त्वात्मा पञ्चविंशाख्यपूरुषः ।  
सप्तविंशतितारेशः सप्तविंशतियोगकृत् ॥ १५७॥  
द्वात्रिंशद्भैरवाधीशश्चतुस्त्रिंशन्महाह्रदः ।  
षट्त्रिंशत्तत्त्वसम्भूतिरष्टत्रिंशत्कलात्मकः ॥ १५८॥  
पञ्चाशद्विष्णुशक्तीशः पञ्चाशन्मातृकालयः ।  
द्विपञ्चाशद्वपुःश्रेणीत्रिषष्ट्यक्षरसंश्रयः ।  
पञ्चाशदक्षरश्रेणीपञ्चाशद्रुद्रविग्रहः ॥ १५९॥  
चतुःषष्टिमहासिद्धियोगिनीवृन्दवन्दितः ।  
नमदेकोनपञ्चाशन्मरुद्वर्गनिरर्गलः ॥ १६०॥  
चतुःषष्ट्यर्थनिर्णेता चतुःषष्टिकलानिधिः ।  
अष्टषष्टिमहातीर्थक्षेत्रभैरववन्दितः ॥ १६१॥  
चतुर्नवतिमन्त्रात्मा षण्णवत्यधिकप्रभुः ।  
शतानन्दः शतधृतिः शतपत्रायतेक्षणः ॥ १६२॥  
शतानीकः शतमखः शतधारावरायुधः ।  
सहस्रपत्रनिलयः सहस्रफणिभूषणः ॥ १६३॥  
सहस्रशीर्षा पुरुषः सहस्राक्षः सहस्रपात् ।  
सहस्रनामसंस्तुत्यः सहस्राक्षबलापहः ॥ १६४॥  
दशसाहस्रफणिभृत्फणिराजकृतासनः ।  
अष्टाशीतिसहस्राद्यमहर्षिस्तोत्रपाठितः ॥ १६५॥  
लक्षाधारः प्रियाधारो लक्षाधारमनोमयः ।  
चतुर्लक्षजपप्रीतश्चतुर्लक्षप्रकाशकः ॥ १६६॥  
चतुरशीतिलक्षाणां जीवानां देहसंस्थितः ।  
कोटिसूर्यप्रतीकाशः कोटिचन्द्रांशुनिर्मलः ॥ १६७॥  
शिवोद्भवाद्यष्टकोटिवैनायकधुरन्धरः ।  
सप्तकोटिमहामन्त्रमन्त्रितावयवद्युतिः ॥ १६८॥  
त्रयस्त्रिंशत्कोटिसुरश्रेणीप्रणतपादुकः ।  
अनन्तदेवतासेव्यो ह्यनन्तशुभदायकः ॥ १६९॥  
अनन्तनामानन्तश्रीरनन्तोऽनन्तसौख्यदः ।  
अनन्तशक्तिसहितो ह्यनन्तमुनिसंस्तुतः ॥ १७०॥  
  
इति वैनायकं नाम्नां सहस्रमिदमीरितम् ।  
इदं ब्राह्मे मुहूर्ते यः पठति प्रत्यहं नरः ॥ १७१॥  
करस्थं तस्य सकलमैहिकामुष्मिकं सुखम् ।  
आयुरारोग्यमैश्वर्यं धैर्यं शौर्यं बलं यशः ॥ १७२॥  
मेधा प्रज्ञा धृतिः कान्तिः सौभाग्यमभिरूपता ।  
सत्यं दया क्षमा शान्तिर्दाक्षिण्यं धर्मशीलता ॥ १७३॥  
जगत्संवननं विश्वसंवादो वेदपाटवम् ।  
सभापाण्डित्यमौदार्यं गाम्भीर्यं ब्रह्मवर्चसम् ॥ १७४॥  
ओजस्तेजः कुलं शीलं प्रतापो वीर्यमार्यता ।  
ज्ञानं विज्ञानमास्तिक्यं स्थैर्यं विश्वासता तथा ॥ १७५॥  
धनधान्यादिवृद्धिश्च सकृदस्य जपाद्भवेत् ।  
वश्यं चतुर्विधं विश्वं जपादस्य प्रजायते ॥ १७६॥  
राज्ञो राजकलत्रस्य राजपुत्रस्य मन्त्रिणः ।  
जप्यते यस्य वश्यार्थे स दासस्तस्य जायते ॥ १७७॥  
धर्मार्थकाममोक्षाणामनायासेन साधनम् ।  
शाकिनीडाकिनीरक्षोयक्षग्रहभयापहम् ॥ १७८॥  
साम्राज्यसुखदं सर्वसपत्नमदमर्दनम् ।  
समस्तकलहध्वंसि दग्धबीजप्ररोहणम् ॥ १७९॥  
दुःस्वप्नशमनं क्रुद्धस्वामिचित्तप्रसादनम् ।  
षड्वर्गाष्टमहासिद्धित्रिकालज्ञानकारणम् ॥ १८०॥  
परकृत्यप्रशमनं परचक्रप्रमर्दनम् ।  
सङ्ग्राममार्गे सर्वेषामिदमेकं जयावहम् ॥ १८१॥  
सर्ववन्ध्यत्वदोषघ्नं गर्भरक्षैककारणम् ।  
पठ्यते प्रत्यहं यत्र स्तोत्रं गणपतेरिदम् ॥ १८२॥  
देशे तत्र न दुर्भिक्षमीतयो दुरितानि च ।  
न तद्गेहं जहाति श्रीर्यत्रायं जप्यते स्तवः ॥ १८३॥  
क्षयकुष्ठप्रमेहार्शभगन्दरविषूचिकाः ।  
गुल्मं प्लीहानमशमानमतिसारं महोदरम् ॥ १८४॥  
कासं श्वासमुदावर्तं शूलं शोफामयोदरम् ।  
शिरोरोगं वमिं हिक्कां गण्डमालामरोचकम् ॥ १८५॥  
वातपित्तकफद्वन्द्वत्रिदोषजनितज्वरम् ।  
आगन्तुविषमं शीतमुष्णं चैकाहिकादिकम् ॥ १८६॥  
इत्याद्युक्तमनुक्तं वा रोगदोषादिसम्भवम् ।  
सर्वं प्रशमयत्याशु स्तोत्रस्यास्य सकृज्जपः ॥ १८७॥  
प्राप्यतेऽस्य जपात्सिद्धिः स्त्रीशूद्रैः पतितैरपि ।  
सहस्रनाममन्त्रोऽयं जपितव्यः शुभाप्तये ॥ १८८॥  
महागणपतेः स्तोत्रं सकामः प्रजपन्निदम् ।  
इच्छया सकलान् भोगानुपभुज्येह पार्थिवान् ॥ १८९॥  
मनोरथफलैर्दिव्यैर्व्योमयानैर्मनोरमैः ।  
चन्द्रेन्द्रभास्करोपेन्द्रब्रह्मशर्वादिसद्मसु ॥ १९०॥  
कामरूपः कामगतिः कामदः कामदेश्वरः ।  
भुक्त्वा यथेप्सितान्भोगानभीष्टैः सह बन्धुभिः ॥ १९१॥  
गणेशानुचरो भूत्वा गणो गणपतिप्रियः ।  
नन्दीश्वरादिसानन्दैर्नन्दितः सकलैर्गणैः ॥ १९२॥  
शिवाभ्यां कृपया पुत्रनिर्विशेषं च लालितः ।  
शिवभक्तः पूर्णकामो गणेश्वरवरात्पुनः ॥ १९३॥  
जातिस्मरो धर्मपरः सार्वभौमोऽभिजायते ।  
निष्कामस्तु जपन्नित्यं भक्त्या विघ्नेशतत्परः ॥ १९४॥  
योगसिद्धिं परां प्राप्य ज्ञानवैराग्यसंयुतः ।  
निरन्तरे निराबाधे परमानन्दसञ्ज्ञिते ॥ १९५॥  
विश्वोत्तीर्णे परे पूर्णे पुनरावृत्तिवर्जिते ।  
लीनो वैनायके धाम्नि रमते नित्यनिर्वृते ॥ १९६॥  
यो नामभिर्हुतैर्दत्तैः पूजयेदर्चयीन्नरः ।  
राजानो वश्यतां यान्ति रिपवो यान्ति दासताम् ॥ १९७॥  
तस्य सिध्यन्ति मन्त्राणां दुर्लभाश्चेष्टसिद्धयः ।  
मूलमन्त्रादपि स्तोत्रमिदं प्रियतमं मम ॥ १९८॥  
नभस्ये मासि शुक्लायां चतुर्थ्यां मम जन्मनि ।  
दूर्वाभिर्नामभिः पूजां तर्पणं विधिवच्चरेत् ॥ १९९॥  
अष्टद्रव्यैर्विशेषेण कुर्याद्भक्तिसुसंयुतः ।  
तस्येप्सितं धनं धान्यमैश्वर्यं विजयो यशः ॥ २००॥  
भविष्यति न सन्देहः पुत्रपौत्रादिकं सुखम् ।  
इदं प्रजपितं स्तोत्रं पठितं श्रावितं श्रुतम् ॥ २०१॥  
व्याकृतं चर्चितं ध्यातं विमृष्टमभिवन्दितम् ।  
इहामुत्र च विश्वेषां विश्वैश्वर्यप्रदायकम् ॥ २०२॥  
स्वच्छन्दचारिणाप्येष येन सन्धार्यते स्तवः ।  
स रक्ष्यते शिवोद्भूतैर्गणैरध्यष्टकोटिभिः ॥ २०३॥  
लिखितं पुस्तकस्तोत्रं मन्त्रभूतं प्रपूजयेत् ।  
तत्र सर्वोत्तमा लक्ष्मीः सन्निधत्ते निरन्तरम् ॥ २०४॥  
दानैरशेषैरखिलैर्व्रतैश्च  
     तीर्थैरशेषैरखिलैर्मखैश्च ।  
न तत्फलं विन्दति यद्गणेश-  
     सहस्रनामस्मरणेन सद्यः ॥ २०५॥  
एतन्नाम्नां सहस्रं पठति दिनमणौ प्रत्यहं  
प्रोज्जिहाने सायं मध्यन्दिने वा  
त्रिषवणमथवा सन्ततं वा जनो यः ।  
स स्यादैश्वर्यधुर्यः प्रभवति वचसां  
कीर्तिमुच्चैस्तनोति दारिद्र्यं हन्ति विश्वं  
वशयति सुचिरं वर्धते पुत्रपौत्रैः ॥ २०६॥  
अकिञ्चनोऽप्येकचित्तो नियतो नियतासनः ।  
प्रजपंश्चतुरो मासान् गणेशार्चनतत्परः ॥ २०७॥  
दरिद्रतां समुन्मूल्य सप्तजन्मानुगामपि ।  
लभते महतीं लक्ष्मीमित्याज्ञा पारमेश्वरी ॥ २०८॥  
आयुष्यं वीतरोगं कुलमतिविमलं सम्पदश्चार्तिनाशः   var  चार्तदानाः  
कीर्तिर्नित्यावदाता भवति खलु नवा कान्तिरव्याजभव्या ।  var  भणितिरभिनवा  
पुत्राः सन्तः कलत्रं गुणवदभिमतं यद्यदन्यच्च तत्तन्  var  सत्यं  
नित्यं यः स्तोत्रमेतत् पठति गणपतेस्तस्य हस्ते समस्तम् ॥ २०९॥  
गणञ्जयो गणपतिर्हेरम्बो धरणीधरः ।  
महागणपतिर्बुद्धिप्रियः क्षिप्रप्रसादनः ॥ २१०॥  var  गणपतिर्लक्षप्रदः  
  
अमोघसिद्धिरमृतमन्त्रश्चिन्तामणिर्निधिः ।  
सुमङ्गलो बीजमाशापूरको वरदः कलः ॥ २११॥  var  वरदः शिवः  
  
काश्यपो नन्दनो वाचासिद्धो ढुण्ढिर्विनायकः ।  
मोदकैरेभिरत्रैकविंशत्या नामभिः पुमान् ॥ २१२॥  
उपायनं ददेद्भक्त्या मत्प्रसादं चिकीर्षति ।  
वत्सरं विघ्नराजोऽस्य तथ्यमिष्टार्थसिद्धये ॥ २१३॥  
यः स्तौति मद्गतमना ममाराधनतत्परः ।  
स्तुतो नाम्ना सहस्रेण तेनाहं नात्र संशयः ॥ २१४॥  
नमो नमः सुरवरपूजिताङ्घ्रये  
     नमो नमो निरुपममङ्गलात्मने ।  
नमो नमो विपुलदयैकसिद्धये  
     नमो नमः करिकलभाननाय ते ॥ २१५॥  
किङ्किणीगणरचितचरणः  
प्रकटितगुरुमितचारुकरणः ।  
मदजललहरीकलितकपोलः  
शमयतु दुरितं गणपतिनाम्ना ॥ २१६॥  
  
॥ इति श्रीगणेशपुराणे उपासनाखण्डे ईश्वरगणेशसंवादे  
गणेशसहस्रनामस्तोत्रं नाम षट्चत्वारिंशोऽध्यायः ॥  
  
  
  
Encoded by M. Suresh msuresh at altavista.net  
Expanded and corrected by Kirk Wortman kirkwort at hotmail.com  
  
