+++
"Text title" = "gaNeshAShTottarashatanAmastotram 1"
"File name" = "gaNeshAShTottarashatanAmastotram.itx"
itxtitle = "gaNeshAShTottarashatanAmastotram 1 (mudgalapurANAntargatam gaNesha heraMba)"
engtitle = "Ganesha Ashtottarashatanama Stotram 1"
Category = "aShTottarashatanAma, ganesha, stotra"
Location = "doc_ganesha"
Sublocation = "ganesha"
Texttype = "stotra"
Author = "Traditional"
Language = "Sanskrit"
Subject = "philosophy/hinduism/religion"
"Transliterated by" = "PSA Easwaran"
"Proofread by" = "Karthik Chandan.P, Amith K Nagaraj, PSA Easwaran"
Description-comments = "Mudgalapurana khaNDa 5, adhyAya 26, shlokAH 33-55"
Indexextra = "(Scan"
"Latest update" = "June 22, 2020"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "गणेशाष्टोत्तरशतनामस्तोत्रम् १ (मुद्गलपुराणान्तर्गतम् गणेश हेरंब)"

+++
  
 श्रीगणेशाष्टोत्तरशतनामस्तोत्रम्   
श्रीगणेशाय नमः ।  
यम उवाच ।  
मन्दारमालाशमिकाष्ठजा च यस्यैव देहे भवति प्रमाणम् ।  
पुष्पं तयोः पत्रयुतं च शूराः सन्त्यज्य दूरं चरत प्रभीताः ॥ ३३॥  
  
दूर्वायुतं विघ्नहरस्य गाथां सङ्गायमानं यदि पापयुक्तम् ।  
पूजादिकारं गणनायकस्य सन्त्यज्य दूरं चरत प्रभीताः ॥ ३४॥  
  
अथ अष्टोत्तरशतनामस्तोत्रं प्रारभ्यते ।  
गणेश हेरम्ब गजाननेति महोदर स्वानुभवप्रकाशिन् ।  
वरिष्ठ सिद्धिप्रिय बुद्धिनाथ वदन्तमेवं त्यजत प्रभीताः ॥ ३५॥  
  
अनेकविघ्नान्तक वक्रतुण्ड स्वसंज्ञवासिंश्च चतुर्भुजेति ।  
कवीश देवान्तकनाशकारिन् वदन्तमेवं त्यजत प्रभीताः ॥ ३६॥  
  
महेशसूनो गजदैत्यशत्रो वरेण्यसूनो विकट त्रिनेत्र ।  
परेश धरणीधर एकदन्त वदन्तमेवं त्यजत प्रभीताः ॥ ३७॥  
  
प्रमोदमोदेति नरान्तकारे षडूर्मिहन्तर्गजकर्ण ढुण्ढे ।  
द्वन्द्वारिसिन्धौ स्थिरभावकारिन् वदन्तमेवं त्यजत प्रभीताः ॥ ३८॥  
  
विनायक ज्ञानविघातशत्रो पराशरस्यात्मज विष्णुपुत्र ।  
अनादिपूज्याखुग सर्वपूज्य वदन्तमेवं त्यजत प्रभीताः ॥ ३९॥  
  
विधेर्ज लम्बोदर धूम्रवर्ण मयूरपालेति मयूरवाहिन् ।  
सुरासुरैः सेवितपादपद्म वदन्तमेवं त्यजत प्रभीताः ॥ ४०॥  
  
वरिन् महाखुध्वज शूर्पकर्ण शिवाज सिंहस्थ अनन्तवाह ।  
दितौज विघ्नेश्वर शेषनामे वदन्तमेवं त्यजत प्रभीताः ॥ ४१॥  
  
अणोरणीयन् महतो महीयन् रवेज योगेश वरिष्ठराज ।  
निधीश मन्त्रेश च शेषपुत्र वदन्तमेवं त्यजत प्रभीताः ॥ ४२॥  
  
वरप्रदातर्ह्यदितेश्च सूनो पराशरज्ञानद तारवक्त्र ।  
गुहाग्रज ब्रह्मप पार्श्वपुत्र वदन्तमेवं त्यजत प्रभीताः ॥ ४३॥  
  
सिन्धोश्च शत्रो परशुप्रपाणे शमीश पुष्पप्रिय विघ्नहारिन् ।  
दूर्वाभरैरर्चित देवदेव वदन्तमेवं त्यजत प्रभीताः ॥ ४४॥  
  
धियः प्रदातश्च शमीप्रियेति सुसिद्धिदातश्च सुशान्तिदातः ।  
अमेयमायामितविक्रमेति वदन्तमेवं त्यजत प्रभीताः ॥ ४५॥  
  
द्विधा चतुर्थीप्रिय कश्यपाज धनप्रद ज्ञानप्रदप्रकाश ।  
चिन्तामणे चित्तविहारकारिन् वदन्तमेवं त्यजत प्रभीताः ॥ ४६॥  
  
यमस्य शत्रो अभिमानशत्रो विधेर्जहन्तः कपिलस्य सूनो ।  
विदेह स्वानन्द अयोगयोग वदन्तमेवं त्यजत प्रभीताः ॥ ४७॥  
  
गणस्य शत्रो कमलस्य शत्रो समस्थ भावज्ञ च भालचन्द्र ।  
अनादिमध्यान्तमयप्रचारिन् वदन्तमेवं त्यजत प्रभीताः ॥ ४८॥  
  
विभो जगद्रूप गुणेश भूमन् पुष्टेः पते आखुगतेति बोध ।  
कर्तश्च पातश्च तु संहरेति वदन्तमेवं त्यजत प्रभीताः ॥ ४९॥  
  
                  फलश्रुतिः  
इदमष्टोत्तरशतं नाम्नां तत् प्रपठन्ति ये ।  
शृण्वन्ति तेषु कुरुत भीता मा वै प्रवेशनम् ॥ ५०॥  
  
भुक्तिमुक्तिप्रदं ढुण्ढेर्धनधान्यप्रवर्धनम् ।  
ब्रह्मभूयकरं स्तोत्रं जपतो नित्यमादरात् ॥ ५१॥  
  
यत्र कुत्र गणेशस्य चिह्नयुक्तानि वै भटाः ।  
धामानि तत्र कुरुत सम्भीता मा प्रवेशनम् ॥ ५२॥  
  
तेन संस्थापिताः सर्वे स्वस्वकार्येषु सेवकाः ।  
केशाद्यास्तत्र के यूयं वयं भजत तं सदा ॥ ५३॥  
  
एवमुक्त्वा यमः सर्वान् किङ्करान् मौनमादधे ।  
यामाः सर्वे गणेशानं भजते भावसंयुताः ॥ ५४॥  
  
इदं शमीभवं पुण्यं माहात्म्यं यः शृणोति चेत् ।  
पठति सिद्धिदं तस्य मन्दारस्य भविष्यति ॥ ५५॥  
  
ओमिति श्रीमदान्त्ये पुराणोपनिषदि श्रीमन्मौद्गले  
महापुराणे पञ्चमे खण्डे लम्बोदरचरिते शमीमन्दारस्पर्श-  
महिमावर्णनं नाम षड्विंशतितमोऽध्यायान्तर्गतं  
श्रीगणेशाष्टोत्तरशरनामस्तोत्रं सम्पूर्णम् ॥  
  
  
Proofread by Karthik Chandan.P (kardan5380@yahoo.com)  
Amith K Nagaraj (amithkn@rediffmail.com), PSA Easwaran  
  
