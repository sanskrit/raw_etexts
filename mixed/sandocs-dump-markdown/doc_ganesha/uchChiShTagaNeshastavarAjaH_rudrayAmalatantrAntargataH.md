---
Author: Traditional
Category: stavarAja, ganesha
Description-comments: rudrayaamaletantre haragauriisa.nvaade
File name: uchchhiShTagaNeshastavarAjaH.itx
Indexextra: (Scan)
Language: Sanskrit
Latest update: September 06, 2005, May 2, 2019
Location: doc_ganesha
Proofread by: Ravin Bhalekar ravibhalekar at hotmail.com, NA
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: uchchhiShTagaNeshastavarAjaH
Transliterated by: Ravin Bhalekar ravibhalekar at hotmail.com
engtitle: uchChiShTagaNeshastavarAjaH
itxtitle: uchChiShTagaNeshastavarAjaH (rudrayAmalatantrAntargataH)
title: उच्छिष्टगणेशस्तवराजः (रुद्रयामलतन्त्रान्तर्गतः)

---
  
 उच्छिष्टगणेशस्तवराजः   
श्री गणेशाय नमः ।  
देव्युवाच ।  
पूजान्ते ह्यनया स्तुत्या स्तुवीत गणनायकम् ।  
नमामि देवं सकलार्थदं तं सुवर्णवर्णं भुजगोपवीतम् ।  
गजाननं भास्करमेकदन्तं लम्बोदरं वारिभवासनं च ॥ १॥  
  
केयुरिणंहारकिरीटजुष्टं चतुर्भुजं पाशवराभयानि ।  
सृणिं च हस्तं गणपं त्रिनेत्रं सचामरस्त्रीयुगलेन युक्तम् ॥ २॥ सृणिंवहन्तं  
  
षडक्षरात्मानमनल्पभूषं मुनीश्वरैर्भार्गवपूर्वकैश्च ।  
संसेवितं देवमनाथकल्पं रूपं मनोज्ञं शरणं प्रपद्ये ॥ ३॥  
  
वेदान्तवेद्यं जगतामधीशं देवादिवन्द्यं सुकृतैकगम्यम् ।  
स्तम्बेरमास्यं ननु चन्द्रचूडं विनायकं तं शरणं प्रपद्ये ॥ ४॥ नव चन्द्रचूडं  
  
भवाख्यदावानलदह्यमानं भक्तं स्वकीयं परिषिञ्चते यः ।  
गण्डस्रुताम्भोभिरनन्यतुल्यं वन्दे गणेशं च तमोऽरिनेत्रम् ॥ ५॥ तमालनीलम्  
  
शिवस्य मौलाववलोक्य चन्द्रं सुशुण्डया मुग्धतया स्वकीयम् ।  
भग्नं विषाणं परिभाव्य चित्ते आकृष्टचन्द्रो गणपोऽवतान्नः ॥ ६॥  
  
पितुर्जटाजूटतटे सदैव भागीरथीं तत्र कुतूहलेन । विलोक्य भागीरथीं  
विहर्तुकामः स महीध्रपुत्र्या निवारितः पातु सदा गजास्यः ॥ ७॥  
  
लम्बोदरो देवकुमारसङ्घैः क्रीडन्कुमारं जितवान्निजेन ।  
करेण चोत्तोल्य ननर्त रम्यं दन्तावलास्यो भयतः स पायात् ॥ ८॥  
  
आगत्य योच्चैर्हरिनाभिपद्मं ददर्श तत्राशु करेण तच्च ।  
उद्धर्तुमिच्छन्विधिवादवाक्यं मुमोच भूत्वा चतुरो गणेशः ॥ ९॥ विधिचाटुवाक्यं  
निरन्तरं संस्कृतदानपट्टे लग्नां तु गुञ्जद्भ्रमरावलीं वै ।  
तं श्रोत्रतालैरपसारयन्तं स्मरेद्गजास्यं निजहृत्सरोजे ॥ १०॥  
  
विश्वेशमौलिस्थितजह्नुकन्याजलं गृहीत्वा निजपुष्करेण ।  
हरं सलीलं पितरं स्वकीयं प्रपूजयन्हस्तिमुखः स पायात् ॥ ११॥  
  
स्तम्बेरमास्यं घुसृणाङ्गरागं सिन्दूरपूरारुणकान्तकुम्भम् ।  
कुचन्दनाश्लिष्टकरं गणेशं ध्यायेत्स्वचित्ते सकलेष्टदं तम् ॥ १२॥  
  
स भीष्ममातुर्निजपुष्करेण जलं समादाय कुचौ स्वमातुः ।  
प्रक्षालयामास षडास्यपीतौ स्वार्थं मुदेऽसौ कलभाननोऽस्तु ॥ १३॥  
  
सिञ्चाम नागं शिशुभावमाप्तं केनापि सत्कारणतो धरित्र्याम् ।  
वक्तारमाद्यं नियमादिकानां लोकैकवन्द्यं प्रणमामि विघ्नम् ॥ १४॥ विघ्नं विघ्ननाशनमित्यर्थः  
  
आलिङ्गितं चारुरुचा मृगाक्ष्या सम्भोगलोलं मदविह्वलाङ्गम् ।  
विघ्नौघविध्वंसनसक्तमेकं नमामि कान्तं द्विरदाननं तम् ॥ १५॥  
  
हेरम्ब उद्यद्रविकोटिकान्तः पञ्चाननेनापि विचुम्बितास्यः ।  
मुनीन्सुरान्भक्तजनांश्च सर्वान्स पातु रथ्यासु सदा गजास्यः ॥ १६॥  
  
द्वैपायनोक्तानि स निश्चयेन स्वदन्तकोट्या निखिलं लिखित्वा । द्वैपायनोक्तं सुविचार्य येन  
दन्तं पुराणं शुभमिन्दुमौलिस्तपोभिरुग्रं मनसा स्मरामि ॥ १७॥ सुतमिन्दुमौलेस्तमग्र्यरूपं  
  
क्रीडातटान्ते जलधाविभास्ये वेलाजले लम्बपतिः प्रभीतः ।  
विचिन्त्य कस्येति सुरास्तदा तं विश्वेश्वरं वाग्भिरभिष्टुवन्ति ॥ १८॥  
  
वाचां निमित्तं स निमित्तमाद्यं पदं त्रिलोक्यामददत्स्तुतीनाम् ।  
सर्वैश्च वन्द्यं न च तस्य वन्द्यः स्थाणोः परं रूपमसौ स पायात् ॥ १९॥  
  
इमां स्तुतिं यः पठतीह भक्त्या समाहितप्रीतिरतीव शुद्धः ।  
संसेव्यते चेन्दिरया नितान्तं दारिद्र्यसङ्घं स विदारयेन्नः ॥ २०॥  
  
॥ इति श्रीरुद्रयामलतन्त्रे हरगौरीसंवादे  
उच्छिष्टगणेशस्तोत्रं समाप्तम् ॥  
  
  
  
Encoded and proofread by Ravin Bhalekar ravibhalekar@hotmail.com, NA  
  
