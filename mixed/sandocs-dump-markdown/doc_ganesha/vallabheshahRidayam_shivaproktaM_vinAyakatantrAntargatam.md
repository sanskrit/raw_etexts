+++
"Text title" = "Vallabhesha Hridayam"
"File name" = "vallabheshahRRidayam.itx"
itxtitle = "vallabheshahRidayam (shivaproktaM vinAyakatantrAntargatam)"
engtitle = "Vallabhesha Hridayam"
Category = "ganesha, hRidaya"
Location = "doc_ganesha"
Sublocation = "ganesha"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
"Description/comments" = "Vinayaka Tantra"
Acknowledge-Permission = "http://kshetrayaatra.blogspot.com"
"Latest update" = "July 27, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "वल्लभेशहृइदयम् (शिवप्रोक्तं विनायकतन्त्रान्तर्गतम्)"

+++
  
श्रीवल्लभेशहृदयम्   
श्रीदेव्युवाच -  
वल्लभेशस्य हृदयं कृपया ब्रूहि शङ्कर ।  
श्रीशिव उवाच -  
ऋष्यादिकं मूलमन्त्रवदेव परिकीर्तितम् ॥ १॥  
  
ॐ विघ्नेशः पूर्वतः पातु गणनाथस्तु दक्षिणे ।  
पश्चिमे गजवक्त्रस्तु उत्तरे विघ्ननाशनः ॥ २॥  
  
आग्नेय्यां पितृभक्तस्तु नैऋत्यां स्कन्दपूर्वजः ।  
वायव्यामाखुवाहस्तु ईशान्यां देवपूजितः ॥ ३॥  
  
ऊर्ध्वतः पातु सुमुखो ह्यधरायां गजाननः ।  
एवं दशदिशो रक्षेत् विकटः पापनाशनः ॥ ४॥  
  
शिखायां कपिलः पातु मूर्धन्याकाशरूपधृक् ।  
किरीटिः पातु नः फालं भ्रुवोर्मध्ये विनायकः ॥ ५॥  
  
चक्षुषी मे त्रिनयनः श्रवणौ गजकर्णकः ।  
कपोलयोर्मदनिधिः कर्णमूले मदोत्कटः ॥ ६॥  
  
सदन्तो दन्तमध्येऽव्यात् वक्त्रं पातु हरात्मजः ।  
चिबुके नासिके चैव पातु मां पुष्करेक्षणः ॥ ७॥  
  
उत्तरोष्ठे जगद्व्यापी त्वधरोष्ठेऽमृतप्रदः ।  
जिह्वां विद्यानिधिः पातु तालुन्यापत्सहायकः ॥ ८॥  
  
किन्नरैः पूजितः कण्ठं स्कन्धौ पातु दिशाम्पतिः ।  
चतुर्भुजो भुजौ पातु बाहुमूलेऽमरप्रियः ॥ ९॥  
  
अंसयोरम्बिकासूनुरङ्गुलीश्च हरिप्रियः ।  
आन्त्रं पातु स्वतन्त्रो मे मनः प्रह्लादकारकः ॥ १०॥  
  
प्राणाऽपानौ तथा व्यानमुदानं च समानकम् ।  
यशो लक्ष्मीं च कीर्तिं च पातु नः कमलापतिः ॥ ११॥  
  
हृदयं तु परम्ब्रह्मस्वरूपो जगदिपतिः ।  
स्तनौ तु पातु विष्णुर्मे स्तनमध्यं तु शाङ्करः ॥ १२॥  
  
उदरं तुन्दिलः पातु नाभिं पातु सुनाभिकः ।  
कटिं पात्वमलो नित्यं पातु मध्यं तु पावनः ॥ १३॥  
  
मेढ्रं पातु महायोगी तत्पार्श्वं सर्वरक्षकः ।  
गुह्यं गुहाग्रजः पातु अणुं पातु जितेन्द्रियः ॥ १४॥  
  
शुक्लं पातु सुशुक्लस्तु ऊरू पातु सुखप्रदः ।  
जङ्घदेशे ह्रस्वजङ्घो जानुमध्ये जगद्गुरुः ॥ १५॥  
  
गुल्फौ रक्षाकरः पातु पादौ मे नर्तनप्रियः ।  
सर्वाङ्गं सर्वसन्धौ च पातु देवारिमर्दनः ॥ १६॥  
  
पुत्रमित्रकलत्रादीन् पातु पाशाङ्कुशाधिपः ।  
धनधान्यपशूंश्चैव गृहं क्षेत्रं निरन्तरम् ॥ १७॥  
  
पातु विश्वात्मको देवो वरदो भक्तवत्सलः ।  
रक्षाहीनं तु यत्स्थानं कवचेन विना कृतम् ॥ १८॥  
  
तत्सर्वं रक्षयेद्देवो मार्गवासी जितेन्द्रियः ।  
अटव्यां पर्वताग्रे वा मार्गे मानावमानगे ॥ १९॥  
  
जलस्थलगतो वाऽपि पातु मायापहारकः ।  
सर्वत्र पातु देवेशः सप्तलोकैकसङ्क्षितः ॥ २०॥  
  
॥ फलश्रुतिः ॥  
  
य इदं कवचं पुण्यं पवित्रं पापनाशनम् ।  
प्रातःकाले जपेन्मर्त्यः सदा भयविनाशनम् ॥ २१॥  
  
कुक्षिरोगप्रशमनं लूतास्फोटनिवारणम् ।  
मूत्रकृच्छ्रप्रशमनं बहुमूत्रनिवारणम् ॥ २२॥  
  
बालग्रहादिरोगाणान्नाशनं सर्वकामदम् ।  
यः पठेद्धारयेद्वाऽपि करस्थास्तस्य सिद्धयः ॥ २३॥  
  
यत्र यत्र गतश्चाश्पी तत्र तत्राऽर्थसिद्धिदम् ॥ २४॥  
  
यश्शृणोति पठति द्विजोत्तमो विघ्नराजकवचं दिने दिने ।  
पुत्रपौत्रसुकलत्रसम्पदः कामभोगमखिलांश्च विन्दति ॥ २५॥  
  
यो ब्रह्मचारिणमचिन्त्यमनेकरूपं ध्यायेज्जगत्रयहितेरतमापदघ्नम् ।  
सर्वार्थसिद्धिं लभते मनुष्यो विघ्नेशसायुज्यमुपेन्न संशयः ॥ २६॥  
  
॥ इति श्रीविनायकतन्त्रे श्रीवल्लभेशहृदयं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
