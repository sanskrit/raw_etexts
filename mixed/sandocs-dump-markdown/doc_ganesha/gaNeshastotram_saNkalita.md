+++
"Text title" = "gaNeshastotram"
"File name" = "gaNeshastotramsankalita.itx"
itxtitle = "gaNeshastotram (saNkalita)"
engtitle = "gaNeshastotram"
Category = "ganesha"
Location = "doc_ganesha"
Sublocation = "ganesha"
Language = "Sanskrit"
Subject = "philosophy/hinduism/religion"
"Transliterated by" = "Jonathan Wiener wiener78 at sbcglobal.net"
"Proofread by" = "Jonathan Wiener wiener78 at sbcglobal.net, NA"
Description-comments = "Path Pustakam 1934 Srinagar Kashmir Mercantile Press"
Indexextra = "(pustakam)"
"Latest update" = "April 22, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "गणेशस्तोत्रम् (सण्कलित)"

+++
  
 श्रीगणेशस्तोत्रम्   
सङ्कलित  
  
श्रीगणेशाय नमः ।  
  
अथ गणेशस्तोत्रप्रारम्भः ॥  
  
ॐ बिभ्रदक्षिणहस्तपद्मयुगले दन्ताक्षसूत्रे शुभे  
     वामे मोदकपूर्णपात्रपरशू नागोपवीती त्रिदृक् ।  
श्रीमान्सिंहयुगासनः श्रुतियुगे शङ्खौ वहन्मौलिमान्  
     दिश्यादीश्वरपुत्र एष भगवाँल्लम्बोदरः शर्म नः ॥ १॥  
  
गणानामधिपश्चण्डो गजवक्त्रस्त्रिलोचनः ।  
प्रसन्नो भवतां नित्यं वर दाता विनायकः ॥ २॥  
  
सुमुखश्चैकदन्तश्च कपिलो गजकर्णकः ।  
लम्बोदरश्च विकटो विघ्नराजो गणाधिपः ॥ ३॥  
  
धूम्रकेतुर्गणाध्यक्षो भालचन्द्रो गजाननः ।  
द्वादशैतानि नामानि गणेशस्य महात्मनः ॥ ४॥  
  
यः पठेच्छृणुयाद्वापि सर्वविघ्नहराणि वै ।  
विद्यारम्भे विवाहे च प्रवेशे निर्गमे तथा ॥ ५॥  
  
सङ्ग्रामे सङ्कटे चैव विघ्नस्तस्य न जायते ।  
मुख्यद्वादश नामानि गणेशस्य समाहितः ॥ ६॥  
  
यः पठेत्तु शिवोक्तानि स लभेत्सिद्धिमुत्तमाम् ।  
प्रथमं वक्रतुण्डं तु चैकदन्तं द्वितीयकम् ॥ ७॥  
  
तृतीयं कृष्णपिङ्गं तु चतुर्थं तु कपर्दिनम् ।  
लम्बोदरं पञ्चमं तु षष्ठं विकटमेव च ॥ ८॥  
  
सप्तमं विघ्नराजेन्द्रं धूम्रवर्णं तथाष्टमम् ।  
नवमं भालचन्द्रं तु दशमं तु विनायकम् ॥ ९॥  
  
एकादशं गणपतिं द्वादशं मन्त्रनायकम् ।  
पठते शृणुते यस्तु गणेशस्तवमुत्तमम् ॥ १०॥  
  
विद्यार्थी लभते विद्यां पुत्रार्थी पुत्रमुत्तमम् ।  
भार्यार्थी लभते भार्या मोक्षार्थी परमं पदम् ॥ ११॥  
  
   
इति गणेशस्तोत्रम् ॥  
  
  
Encoded and proofread by Jonathan Wiener wiener78 at sbcglobal.net  
  
