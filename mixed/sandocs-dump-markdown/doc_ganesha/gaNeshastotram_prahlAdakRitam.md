+++
"Text title" = "prahlAdakRitaM gaNeshastotra"
"File name" = "prahlAdakRitagaNeshastotra.itx"
itxtitle = "gaNeshastotram (prahlAdakRitam)"
engtitle = "prahlAdakRitaM gaNeshastotram"
Category = "ganesha, stotra"
Location = "doc_ganesha"
Sublocation = "ganesha"
Texttype = "stotra"
Author = "Prahlad"
Language = "Sanskrit"
Subject = "hinduism/religion"
"Transliterated by" = "Available at webdunia.com"
"Proofread by" = "Ravin Bhalekar ravibhalekar at hotmail.com"
Description-comments = "source mudgalapurANa"
"Latest update" = "April 23, 2004"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "गणेशस्तोत्रम् (प्रह्लादकृइतम्)"

+++
  
 श्रीगणेशस्तोत्रं प्रह्लादकृतम्   
  
श्री गणेशाय नमः ।  
अधुना शृणु देवस्य साधनं योगदं परम् ।  
साधयित्वा स्वयं योगी भविष्यसि न संशयः ॥ १॥  
  
स्वानन्दः स्वविहारेण संयुक्तश्च विशेषतः ।  
सर्वसंयोगकारित्वाद् गणेशो मायया युतः ॥ २॥  
  
विहारेण विहीनश्चाऽयोगो निर्मायिकः स्मृतः ।  
संयोगाभेद हीनत्वाद् भवहा गणनायकः ॥ ३॥  
  
संयोगाऽयोगयोर्योगः पूर्णयोगस्त्वयोगिनः ।  
प्रह्लाद गणनाथस्तु पूर्णो ब्रह्ममयः परः ॥ ४॥  
  
योगेन तं गणाधीशं प्राप्नुवन्तश्च दैत्यप ।  
बुद्धिः सा पञ्चधा जाता चित्तरूपा स्वभावतः ॥ ५॥  
  
तस्य माया द्विधा प्रोक्ता प्राप्नुवन्तीह योगिनः ।  
तं विद्धि पूर्णभावेन संयोगाऽयोगर्वजितः ॥ ६॥  
  
क्षिप्तं मूढं च विक्षिप्तमेकाग्रं च निरोधकम् ।  
पञ्चधा चित्तवृत्तिश्च सा माया गणपस्य वै ॥ ७॥  
  
क्षिप्तं मूढं च चित्तं च यत्कर्मणि च विकर्मणि ।  
संस्थितं तेन विश्वं वै चलति स्व-स्वभावतः ॥ ८॥  
  
अकर्मणि च विक्षिप्तं चित्तं जानीहि मानद!।  
तेन मोक्षमवाप्नोति शुक्लगत्या न संशयः ॥ ९॥  
  
एकाग्रमष्टधा चित्तं तदेवैकात्मधारकम् ।  
सम्प्रज्ञात समाधिस्थम् जानीहि साधुसत्तम ॥ १०॥  
  
निरोधसंज्ञितं चित्तं निवृत्तिरूपधारकम् ।  
असम्प्रज्ञातयोगस्थं जानीहि योगसेवया ॥ ११॥  
  
सिद्धिर्नानाविधा प्रोक्ता भ्रान्तिदा तत्र सम्मता ।  
माया सा गणनाथस्य त्यक्तव्या योगसेवया ॥ १२॥  
  
पञ्चधा चित्तवृत्तिश्च बुद्धिरूपा प्रकीर्तिता ।  
सिद्ध्यर्थं सर्वलोकाश्च भ्रमयुक्ता भवन्त्यतः ॥ १३॥  
  
धर्मा-ऽर्थ-काम-मोक्षाणां सिद्धिर्भिन्ना प्रकीर्तिता ।  
ब्रह्मभूतकरी सिद्धिस्त्यक्तव्या पंचधा सदा ॥ १४॥  
  
मोहदा सिद्धिरत्यन्तमोहधारकतां गता ।  
बुद्धिश्चैव स सर्वत्र ताभ्यां खेलति विघ्नपः ॥ १५॥  
  
बुद्ध्या यद् बुद्ध्यते तत्र पश्चान् मोहः प्रवर्तते ।  
अतो गणेशभक्त्या स मायया वर्जितो भवेत् ॥ १६॥  
  
पञ्चधा चित्तवृत्तिश्च पञ्चधा सिद्धिमादरात् ।  
त्यक्वा गणेशयोगेन गणेशं भज भावतः ॥ १७॥  
  
ततः स गणराजस्य मन्त्रं तस्मै ददौ स्वयम् ।  
गणानां त्वेति वेदोक्तं स विधिं मुनिसत्तम ॥ १८॥  
  
तेन सम्पूजितो योगी प्रह्लादेन महात्मना ।  
ययौ गृत्समदो दक्षः स्वर्गलोकं विहायसा ॥ १९॥  
  
प्रह्लादश्च तथा साधुः साधयित्वा विशेषतः ।  
योगं योगीन्द्रमुख्यं स शान्तिसद्धारकोऽभवत् ॥ २०॥  
  
विरोचनाय राज्यं स ददौ पुत्राय दैत्यपः ।  
गणेशभजने योगी स सक्तः सर्वदाऽभवत् ॥ २१॥  
  
सगुणं विष्णु रूपं च निर्गुणं ब्रह्मवाचकम् ।  
गणेशेन धृतं सर्वं कलांशेन न संशयः ॥ २२॥  
  
एवं ज्ञात्वा महायोगी प्रह्लादोऽभेदमाश्रितः ।  
हृदि चिन्तामणिम् ज्ञात्वाऽभजदनन्यभावनः ॥ २३॥  
  
स्वल्पकालेन दैत्येन्द्रः शान्तियोगपरायणः ।  
शान्तिं प्राप्तो गणेशेनैकभावोऽभवतत्परः ॥ २४॥  
  
शापश्चैव गणेशेन प्रह्लादस्य निराकृतः ।  
न पुनर्दुष्टसंगेन भ्रान्तोऽभून्मयि मानद!॥ २५॥  
  
एवं मदं परित्यज ह्येकदन्तसमाश्रयात् ।  
असुरोऽपि महायोगी प्रह्लादः स बभूव ह ॥ २६॥  
  
एतत् प्रह्लादमाहात्म्यं यः शृणोति नरोत्तमः ।  
पठेद् वा तस्य सततं भवेदोप्सितदायकम् ॥ २७॥  
  
॥ इति मुद्गलपुराणोक्तं प्रह्लादकृतं गणेशस्तोत्रं सम्पूर्णम् ॥  
  
  
Proofread by Ravin Bhalekar ravibhalekar at hotmail.com  
  
