---
Category: ganesha
File name: tejovardhanastotram.itx
Language: Sanskrit
Latest update: May 14, 2018
Location: doc_ganesha
Proofread by: Veeramani Nambi, Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: tejovardhanastotram
Transliterated by: Veeramani Nambi veeramani.nambi at gmail.com
engtitle: tejovardhanastotram
itxtitle: tejovardhanastotram athavA mantrAkSharAvalistotram
title: तेजोवर्धनस्तोत्रम् अथवा मन्त्राक्षरावलिस्तोत्रम्

---
  
तेजोवर्धनस्तोत्रम् अथवा मन्त्राक्षरावलिस्तोत्रम्   
श्रीगणेशाय नमः ॥  
  
विना तपो विना ध्यानं विना होमं विना जपम् ।  
अनायासेन विघ्नेशप्रीणनं वद मे प्रभो ॥ १॥  
  
ईश्वर उवाच ।  
मन्त्राक्षरावलिस्तोत्रं सर्वसौभाग्यवर्धनम् ।  
दुर्लभं दुष्टमनसां सुलभं शुद्धचेतसाम् ॥ २॥  
  
महागणपतिप्रीतिप्रतिपादकमञ्जसा ।  
कथयामि धनश्रोणि कर्णाभ्यामवतंसय ॥ ३॥  
  
ओङ्कारवलयाकारमुञ्चत्कल्लोलमालिनम् ।  
ऐक्षवं चेतसा वीक्षे सिन्धुसन्धुक्षितस्वनम् ॥ ४॥  
  
श्रीमतश्चास्य जलधेरन्तरभ्युदितं नुमः ।  
मणिद्वीपं मदाकल्पमहाकल्पं महोदयम् ॥ ५॥  
  
ह्रीतिमादधता धाम्ना धाम्नामीशकिशोरके ।  
कल्पोद्यानस्थितं वन्दे भास्वन्तं मणिमण्डपम् ॥ ६॥  
  
क्लीबस्यापि स्मरोन्मादकारिशृङ्गारशालिनः ।  
तन्मध्ये गणनाथस्य मणिसिंहासनं भजे ॥ ७॥  
  
ग्लौं कलाभिरिवाञ्छामिस्तीवादिनवशक्तिभिः ।  
सुष्टं लिपिमयं पद्मं धर्माद्याश्रयमाश्रये ॥ ८॥  
  
गम्भीरमिव तत्राब्धिं वसन्तं त्र्यस्रमण्डले ।  
उत्सङ्गतललक्ष्मीकमुद्यतिग्मांशुपाटलम् ॥ ९॥  
  
गदेक्षुकामुकरुजा चक्राम्बुजगुणोत्पले ।  
व्रीह्मग्रनिजदन्ताग्रं भूषितं मातुलिङ्गकैः ॥ १०॥  
  
णषष्ठवर्णवाच्यस्य दारिद्र्यस्य विभञ्जनैः ।  
एतैरेकादशकरानलं कुर्वाणमुन्मदम् ॥ ११॥  
  
परानन्दमयं भक्तप्रत्यूहव्यूहनाशनम् ।  
परमार्थप्रबोधाब्धिं पश्यामि गणनायकम् ॥ १२॥  
  
 तत्पुरः प्रस्फुरद्बिल्वमूलपीठसमाश्रयौ ।  
रमारमेशौ विमृशाम्येवशुभदायकौ ॥ १३॥  
  
येन दक्षिणभागस्थन्यग्रोधतलमास्थितम् ।  
सकलं सायुधं वन्दे तं साम्बं परमेश्वरम् ॥ १४॥  
  
वरसम्भोगरसिकौ पश्चिमे पिप्पलाश्रयौ ।  
रमणीयतरौ वन्दे रतिपुष्पशिलीमुखौ । १५॥  
  
रममाणौ गणेशानोत्तरदिक्फलिनीतले ।  
भूभूधराम्बुदाराभौ भजे भुवनपालकौ ॥ १६॥  
  
वनमालावपुर्ज्योतिकडारितककुप्तटाः ।  
हृदयादिरङ्गदेवि रङ्गरक्षाकृते नमः ॥ १७॥  
  
रदकाण्डरुचिज्योत्स्नाकाशगण्डस्रवन्मदम् ।  
ऋध्याश्लेषकृतामोदमामोदं देवमाश्रये ॥ १८॥  
  
दलत्कपोलविगलं मदधाराबलाहकम् ।  
समृद्धितङिदाश्लिष्टं प्रमोदं हृदि भावये ॥ १९॥  
  
सकान्तिकान्तितिलकापरिरब्धतनुं भजे ।  
भुजप्रकाण्डसच्छायं सुमुखं कल्पपादपम् ॥ २०॥  
  
वन्दे तुन्दिलमिन्धानं चन्द्रकन्दलशीतलम् ।  
दुर्मुखं मदनावत्या निर्मितालिङ्गिनं पुरा ॥ २१॥  
  
जम्भवैरिकृताभ्यर्च्यौ जगदभ्युदयप्रभौ ।  
अहं मदद्रवाविघ्नौ हतये एनसां श्रये ॥ २२॥  
  
नमः शृङ्गाररुचिरौ नमत्सर्वसुरासुरौ ।  
द्राविणीविघ्नकर्तारौ द्रावयेतां दरिद्रताम् ॥ २३॥  
  
मेदुरं मौक्तिकासारं वर्षन्तौ भक्तिशालिनाम् ।  
वसुधाराशङ्खनिधिवाक्यपुष्पाञ्जलिना स्तुमः ॥ २४॥  
  
वर्षन्तौ रत्नवर्षेण बलद्वालातपस्विपौ ।  
वरदानुमतौ वन्दे वसुधापद्मशेवधी ॥ २५॥  
  
शमताधिमहाव्याधिसान्द्रानन्दकरम्बिताः ।  
ब्राह्मम्यादीः कलये शक्तीः शक्तीनामभिवृद्धये ॥ २६॥  
  
मामवन्तु महेन्द्राद्याः दिक्पालाः दर्पशालिनः ।  
तं नुमः श्रीगणाधीशं सवाहायुधशक्तिकम् ॥ २७॥  
  
नवीनपल्लच्छायादायादवपुरुज्वलम्  
मदस्य कटनिष्यन्दस्रोत स्वित्कटकोदरम् ॥ २८॥  
  
यजमानतनुं यागरूपिणं यज्ञपुरुषम् ।  
यमं यमवतामर्च्य यत्नभाजामदुर्लभम् ॥ २९॥  
  
स्वारस्यं परमानन्दस्वरूपं स्वयमुद्गतम् ।  
स्वयं हव्यं स्वयं वैधं स्वयं कृत्यं त्रयीकरम् ॥ ३०॥  
  
हारकेयूरमुकुटकिङ्किणीगदकुण्डलैः ।  
अलङ्कृतं च विघ्नानां हर्तारं देवमाश्रये ॥ ३१॥  
  
मन्त्राक्षरावलिस्तोत्रं कथितं तव सुन्दरि ।  
समस्तमीप्सितं तेन सम्पादय शिवे शिवम् ॥ ३२॥  
  
इति तेजोवर्धनस्तोत्रम् अथवा मन्त्राक्षरावलिस्तोत्रं सम्पूर्णम् ॥  
  
ॐ श्रीं ह्रीं क्लीं ग्लौं गं गणपतये वरवरद  
सर्वजनं मे वशमानय स्वाहा ।  
  
Encoded by Veeramani Nambi veeramani.nambi at gmail.com  
Proofread by Veermani Nambi, Sunder Hattangadi sudnerh at hotmail.com  
  
