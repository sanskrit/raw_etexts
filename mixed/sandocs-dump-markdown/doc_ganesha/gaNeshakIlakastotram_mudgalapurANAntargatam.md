---
Category: ganesha
File name: gaNeshakIlakastotram.itx
Indexextra: (Mudgalapurana)
Language: Sanskrit
Latest update: March 10, 2018
Location: doc_ganesha
Proofread by: Manoj Sethuraman manoj.sethuraman at gmail.com
Send corrections to: Sanskrit@cheerful.com
Site access: https://sanskritdocuments.org
Source: MudgalapurANa 45th (last) Chapter of the 5th Khanda of Mudgalaurana
Subject: philosophy/hinduism/religion
Sublocation: ganesha
Text title: gaNeshakIlakastotram
Transliterated by: Manoj Sethuraman manoj.sethuraman at gmail.com
engtitle: gaNeshakIlakastotram
itxtitle: gaNeshakIlakastotram (mudgalapurANAntargatam)
title: गणेशकीलकस्तोत्रम् (मुद्गलपुराणान्तर्गतम्)

---
  
 श्रीगणेशकीलकस्तोत्रम्   
  
दक्ष उवाच ।  
गणेशकीलकं ब्रह्मन् वद सर्वार्थदायकम् ।  
मन्त्रादीनां विशेषेण सिद्धिदं पूर्णभावतः ॥ १॥  
  
मुद्गल उवाच ।  
कीलकेन विहीनाश्च मन्त्रा नैव सुखप्रदाः ।  
आदौ कीलकमेवं वै पठित्वा जपमाचरेत् ॥ २॥  
  
तदा वीर्ययुता मन्त्रा नानासिद्धिप्रदायकाः ।  
भवन्ति नात्र सन्देहः कथयामि यथाश्रुतम् ॥ ३॥  
  
समादिष्टं चाङ्गिरसा मह्यं गुह्यतमं परम् ।  
सिद्धिदं वै गणेशस्य कीलकं शृणु मानद ॥ ४॥  
  
अस्य श्रीगणेशकीलकस्य शिव ऋषिः । अनुष्टुप्छन्दः ।  
श्रीगणपतिर्देवता । ॐ गं योगाय स्वाहा । ॐ गं बीजम् ।  
विद्याविद्याशक्तिगणपतिप्रीत्यर्थे जपे विनियोगः ।  
छन्दऋष्यादिन्यासांश्च कुर्यादादौ तथा परान् ।  
एकाक्षरस्यैव दक्ष षडङ्गानाचरेत् सुधीः ॥ ५॥  
  
ततो ध्यायेद्गणेशानं ज्योतिरूपधरं परम् ।  
मनोवाणीविहीनं च चतुर्भुजविराजितम् ॥ ६॥  
  
शुण्डादण्डमुखं पूर्णं द्रष्टुं नैव प्रशक्यते ।  
विद्याऽविद्यासमायुक्तं विभूतिभिरुपासितम् ॥ ७॥  
  
एवं ध्यात्वा गणेशानं  मानसैः पूजयेत्पृथक् ।  
पञ्चोपचारकैर्दक्ष ततो जपं समाचरेत् ॥ ८॥  
  
एकविंशतिवारं तु जपं कुर्यात्प्रजापते ।  
ततः स्तोत्रं समुच्चार्य पश्चात्सर्वं समाचरेत् ॥ ९॥  
  
रूपं बलं श्रियं देहि यशो वीर्यं गजानन ।  
मेधां प्रज्ञां तथा कीर्तिं विघ्नराज नमोऽस्तु ते ॥ १०॥  
  
यदा देवादयः सर्वे कुण्ठिता दैत्यपैः कृताः ।  
तदा त्वं तान्निहत्य स्म करोषि वीर्यसंयुतान् ॥ ११॥  
  
तथा मन्त्रा गणेशान कुण्ठिताश्च दुरात्मभिः ।  
शापैश्च तान्सवीर्यांस्ते कुरुष्व त्वं नमो नमः ॥ १२॥  
  
शक्तयः कुण्ठिताः सर्वाः स्मरणेन त्वया प्रभो ।  
ज्ञानयुक्ताः सवीर्याश्च कृता विघ्नेश ते नमः ॥ १३॥  
  
चराचरं जगत्सर्वं सत्ताहीनं यदा भवेत् ।  
त्वया सत्तायुतं ढुण्ढे स्मरणेन कृतं च ते ॥ १४॥  
  
तत्त्वानि वीर्यहीनानि यदा जातानि विघ्नप ।  
स्मृत्या ते वीर्ययुक्तानि पुनर्जातानि ते नमः ॥ १५॥  
  
ब्रह्माणि योगहीनानि जातानि स्मरणेन ते ।  
यदा पुनर्गणेशान योगयुक्तानि ते नमः ॥ १६॥  
  
इत्यादि विविधं सर्वं स्मरणेन च ते प्रभो ।  
सत्तायुक्तं बभूवैव विघ्नेशाय नमो नमः ॥ १७॥  
  
तथा मन्त्रा गणेशान वीर्यहीना बभूविरे ।  
स्मरणेन पुनर्ढुण्ढे वीर्ययुक्तान्कुरुष्व ते ॥ १८॥  
  
सर्वं सत्तासमायुक्तं मन्त्रपूजादिकं प्रभो ।  
मम नाम्ना भवतु ते वक्रतुण्डाय ते नमः ॥ १९॥  
  
उत्कीलय महामन्त्रान् जपेन स्तोत्रपाठतः ।  
सर्वसिद्धिप्रदा मन्त्रा भवन्तु त्वत्प्रसादतः ॥ २०॥  
  
गणेशाय नमस्तुभ्यं हेरम्बायैकदन्तिने ।  
स्वानन्दवासिने तुभ्यं ब्रह्मणस्पतये नमः ॥ २१॥  
  
 गणेशकीलकमिदं कथितं ते प्रजापते ।  
शिवप्रोक्तं तु मन्त्राणामुत्कीलनकरं परम् ॥ २२॥  
  
यः पठिष्यति भावेन जप्त्वा ते मन्त्रमुत्तमम् ।  
स सर्वसिद्धिमाप्नोति नानामन्त्रसमुद्भवाम् ॥ २३॥  
  
एनं त्यक्त्वा गणेशस्य मन्त्रं जपति नित्यदा ।  
स सर्वफलहीनश्च जायते नात्र संशयः ॥ २४॥  
  
सर्वसिद्धिकरं प्रोक्तं कीलकं परमाद्भुतम् ।  
पुरानेन स्वयं शम्भुर्मन्त्रजां सिद्धिमालभत् ॥ २५॥  
  
विष्णुर्ब्रह्मादयो देवा मुनयो योगिनः परे ।  
अनेन मन्त्रसिद्धिं ते लेभिरे च प्रजापते ॥ २६॥  
  
ऐलः कीलकमाद्यं वै कृत्वा मन्त्रपरायणः ।  
गतः स्वानन्दपूर्यां स भक्तराजो बभूव ह ॥ २७॥  
  
सस्त्रीको जडदेहेन ब्रह्माण्डमवलोक्य तु ।  
गणेशदर्शनेनैव ज्योतीरूपो बभूव ह ॥ २८॥  
  
दक्ष उवाच ।  
ऐलो जडशरीरस्थः कथं देवादिकैर्युतम् ।  
ब्रह्माण्डं स ददर्शैव तन्मे वद कुतूहलम् ॥ २९॥  
  
पुण्यराशिः स्वयं साक्षान्नरकादीन् महामते ।  
अपश्यच्च कथं सोऽपि पापिदर्शनयोग्यकान् ॥ ३०॥  
  
मुद्गलवाच ।  
विमानस्थः स्वयं राजा कृपया तान् ददर्श ह ।  
गाणेशानां जडस्थश्च शिवविष्णुमुखान् प्रभो ॥ ३१॥  
  
स्वानन्दगे विमाने ये संस्थितास्ते शुभाशुभे ।  
योगरूपतया सर्वे दक्ष पश्यन्ति चाञ्जसा ॥ ३२॥  
  
एतत्ते कथितं सर्वमैलस्य चरितं शुभम् ।  
यः शृणोति स वै मर्त्यः भुक्तिं मुक्तिं लभेद्ध्रुवम् ॥ ३३॥  
  
इति श्रीमुद्गलमहापुराणे पङ्चमे खण्डे लम्बोदरचरिते  
श्रवणमाहात्म्यवर्णनं नाम पञ्चचत्वारिंशत्तमोऽध्याये  
श्रीगणेशकीलकस्तोत्रं सम्पूर्णम् ।  
  
Encoded by Manoj Sethuraman manoj.sethuraman at gmail.com  
Proofread by Manoj Sethuraman, PSA Easwaran psaeaswaran at gmail.com  
  
