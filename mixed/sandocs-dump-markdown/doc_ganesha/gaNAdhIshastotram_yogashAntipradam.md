---
Author: Traditional
Category: ganesha, stotra
Description-comments: mudgalapurANa
File name: yogashAntipradaMgaNAdhiishastotram.itx
Language: Sanskrit
Latest update: May 17, 2004
Location: doc_ganesha
Proofread by: Proofread by Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: yogashantipradaM gaNAdhiishastotram
Texttype: stotra
Transliterated by: 'Karthik Chandan.P : Amith K Nagaraj(amithkn at rediffmail.com)'
engtitle: yogashAntipradaM gaNAdhIshastotram
itxtitle: gaNAdhIshastotram yogashAntipradam
title: गणाधीशस्तोत्रम् योगशान्तिप्रदम्

---
  
 योगशान्तिप्रदं गणाधीशस्तोत्रम्   
  
श्रीगणेशाय नमः ।  
कर्दम उवाच ।  
केनोपायेन भो वत्स योगशान्तिः प्रलभ्यते ।  
तदर्थं पूजनीयं किं तद्वदस्व जनार्दन ॥ १॥  
  
कपिल उवाच ।  
गणेशभजनं मुख्यं शान्तियोगप्रदं मतम् ।  
योगाकारस्वरूपं तं ब्रह्मेशं भज मानद ॥ २॥  
  
सर्वादिः सर्वपूज्योऽयं सर्वाधारो महामुने ।  
य आदिः प्रलयान्ते स तिष्ठति शास्त्रसम्मतम् ॥ ३॥  
  
ज्येष्ठराजं गणेशानं वेदेषु प्रवदन्ति तम् ।  
गणाः समूहरूपाश्च तेषां स्वामी प्रकथ्यते ॥ ४॥  
  
नानाजगत्स्वरूपं वैदेहरूपं कृतं मुने ।  
नानाब्रह्ममयं तेन शिरः कृतं महात्मना ॥ ५॥  
  
यस्माज्जातमिदं यत्र ह्यन्ते गच्छति महामते ।  
तद्वेदे गजशब्दाख्यं शिरस्तेन गजाननः ॥ ६॥  
  
त्रिविधं भेदयुक्तं यदखण्डं वै तुरीयकम् ।  
तयोर्योगे गणेशोऽयं देहमस्तकयोर्गतः ॥ ७॥  
  
चित्तं पञ्चविधं प्रोक्तं तत्र मोहश्च पञ्चधा ।  
मोहरूपा महासिद्धिर्बुद्धिश्च मोहधारका ॥ ८॥  
  
तयोः स्वामी गणाधीशश्चित्ते नित्यं प्रतिष्ठितः ।  
चिन्तामणिर्महाभागो लभ्यते योगसेवया ॥ ९॥  
  
पञ्चधा चित्तमुत्सृज्य तदैश्चर्यं तथैव च ।  
योगः शान्तिमयः सद्यः प्राप्यते ब्रह्मणस्पतिः ॥ १०॥  
  
तस्मात्तं भज मन्त्रेणैकाक्षरेण महामुने ।  
तेन तुष्टो गणेशानो योगं दास्यति शान्तिदम् ॥ ११॥  
  
इति मुद्गलपुराणान्तर्गतं श्रीगणाधीशस्तोत्रं समाप्तम् ।  
  
Encoded by Karthik Chandan.P (kardan5380@yahoo.com)  
and Amith K Nagaraj (amithkn@rediffmail.com)  
Proofread by Ravin Bhalekar ravibhalekar@hotmail.com  
  
