---
Author: Traditional
Category: ganesha, stotra
Description-comments: mudgalapurANa
File name: viGYaanagaNarAjastotram.itx
Language: Sanskrit
Latest update: May 12, 2004
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: viGYaanagaNarAjastotram
Texttype: stotra
Transliterated by: 'Karthik Chandan.P (kardan5380 at yahoo.com) : Amith K Nagaraj)'
engtitle: viGYAnagaNarAjastotram
itxtitle: viGYAnagaNarAjastotram (mudgalamurANAntargatam)
title: विज्ञानगणराजस्तोत्रम् (मुद्गलमुराणान्तर्गतम्)

---
  
 विज्ञानगणराजस्तोत्रम्   
  
श्री गणेशायनमः ।  
अत्रिरुवाच ।  
शृणु पुत्र प्रवक्ष्यामि शान्तियोगं सनातनम् ।  
ब्रह्मणा कथितं ह्येतद्येन शान्तोऽहमञ्जसा ॥ १॥  
  
अस्माकं कुलदेवत्वं प्राप्तो गणपतिःप्रभुः ।  
स वै देवाधिदेवानां कुलदेवः प्रकीर्तितः ॥ २॥  
  
शान्तियोगस्वरूपं तं जानीहि त्वं महामते ।  
भजस्व सुप्रयत्नेन तदा शान्तिमवाप्स्यसि ॥ ३॥  
  
गणेशात्सर्वमुत्पन्नं तेन संस्थापितं सुत ।  
तस्याराधनमात्रेण कृतकृत्याः शिवादयः ॥ ४॥  
  
नामरूपात्मकं सर्वं जगद् ब्रह्म प्रकथ्यते ।  
तदेव शक्तिरूपाख्यं ब्रह्मासद्रूपकं परम् ॥ ५॥  
  
तत्रामृतमयं भानुमात्माकारेण संस्थितम् ।  
सद्रूपं तं विजानीयाद् ब्रह्म वेदे प्रकीर्तितम् ॥ ६॥  
  
तयोरभेदतो ब्रह्म समं सर्वत्र संस्थितम् ।  
सदसन्मयगं विष्णुं जानीहि वेदवादतः ॥ ७॥  
  
तेभ्यो विलक्षणस्तुर्या नेतिरूपः प्रकीर्तितः ।  
निर्मोहः शिवसञ्ज्ञश्च स्वाधीनं ब्रह्म तद्बुधैः ॥ ८॥  
  
चतुर्णां ब्रह्मसंयोगे स्वानन्दः कथ्यते बुधैः ।  
स वै मायामयः साक्षाद्गुणेशो वेदवादिभिः ॥ ९॥  
  
अन्तर्बाह्याः क्रियाः सर्वा ब्रह्माकारः प्रदृश्यते ।  
कर्मयोगः स विज्ञेयः संयोगः कर्मणां सुत ॥ १०॥  
  
ज्ञानात्मचक्षुषा ज्ञानं यद्यद्भवति योगिनाम् ।  
तेषामभेदको योगो ज्ञानयोगः प्रकीर्तितः ॥ ११॥  
  
ज्ञानानां कर्मणाम् चैव भेदे योगः समात्मकः ।  
आनन्दात्मकरूपोऽयं द्वैधनाशे स प्राप्यते ॥ १२॥  
  
स्वेच्छया कर्मयोगश्च धृतो येन महात्मना ।  
स्वेच्छया ज्ञानयोगश्च स्वेच्छयानन्दयोगकः ॥ १३॥  
  
स्वेच्छया स त्रिभिर्हिनः सहजाख्यः प्रकथ्यते ।  
सदा स्वाधीनरूपश्च स्वेच्छया क्रीडते स्वयम् ॥ १४॥  
  
ब्रह्मभूतात्मको योगः स्वानन्दाख्यः प्रकीर्तितः ।  
तत्र स्वाधीनता पुत्र पराधीना त्रिधा कृता ॥ १५॥  
  
ब्रह्मणि ब्रह्मभूतस्य स्वतः परत एव च ।  
उत्थानं नास्ति संयोगात्स्वस्वरूपिणि योगिनः ॥ १६॥  
  
स्वानन्दे सुतसंयोगो जगतां ब्रह्मणां भवेत् ।  
सर्वाभेदेन योगोऽयं तस्मान्मायासमन्वितः ॥ १७॥  
  
अयोगात्मकयोगश्च सदा संयोगवर्जितः ।  
जगतां ब्रह्मणां तत्र प्रवेशोऽतो न विद्यते ॥ १८॥  
  
सदा निर्मायिको योगः स्वसंवेद्यविवर्जितः ।  
स्वकीयाभेदहीनत्वान्निवृत्तिर्योगिभिर्धृता ॥ १९॥  
  
ब्रह्म ब्रह्माणि संस्थं यन्नागतं न गतं पुनः ।  
स्वानन्दनाशतस्तुभ्यं ब्रह्मभूतमयोगकम् ॥ २०॥  
  
ब्रह्मस्वानन्दवासी स गणेशः कथ्यते बुधैः ।  
स्वानन्दात्मात्मकः प्रोक्तो वेदेषु वेदवादिभिः ॥ २१॥  
  
क्रीडात्मको गणेशानः स्वानन्दः परिकीर्तितः ।  
संयोगात्मकरूपेण स्वस्वरूपेण तिष्ठति ॥ २२॥  
  
क्रीडाहीनो गणेशानो योगरूपः प्रकीर्तितः ।  
निरानन्दात्मकत्वेन सदा ब्रह्मणि संस्थितः ॥ २३॥  
  
संयोगायोगयोगेन तयोर्नाशे गणेश्वरः ।  
शान्तियोगात्मकः प्रोक्तो योगिभिर्योगसेवया ॥ २४॥  
  
पूर्णयोगात्मकस्तत्र गणेशः परिकीर्तितः ।  
मायायुक्तविहीनत्वं भ्रान्तिमात्रं प्रकीर्तितम् ॥ २५॥  
  
पञ्चचित्तस्वरूपां त्वं बुद्धिं जानीहि पुत्रक ।  
तत्र मोहकरी सिद्धिर्भ्रान्तिदा मोहरूपिणी ॥ २६॥  
  
धर्मार्थकाममोक्षाणां सिद्धिर्भिन्ना प्रदृश्यते ।  
ब्रह्मभूतमयी सिद्धिः कथिता योगिभिस्तथा ॥ २७॥  
  
पञ्चधा चित्तवृत्तिर्या तत्र यद्बिम्बितं सुत ।  
तदेव गणराजस्य रूपं बिम्बात्मकं परम् ॥ २८॥  
  
धर्मार्थकाममोक्षेषु ब्रह्मभूतेषु यत्स्मृतम् ।  
ऐश्वर्यं मोहदं जन्तुर्भ्रमति यत्र लालसः ॥ २९॥  
  
पञ्चैश्वर्येषु यद्बिम्बं तदेव गणपस्य च ।  
जीवं जानीहि पुत्र त्वं शान्तियोगस्य सेवया ॥ ३०॥  
  
पञ्चचित्तप्रणाशे वै पञ्चैश्वर्ये लयं गतः ।  
अधुना गणराजस्त्वं भविताऽसि न संशयः ॥ ३१॥  
  
त्यजावधूतमार्गं त्वं भाववधूतमुख्यकः ।  
अवधूय महच्चित्तं महदैश्वर्यमादरात् ॥ ३२॥  
  
सदा शान्तिं भजस्व त्वं योगेन दत्त सत्वरम् ।  
ददामि ते महामन्त्रं गणेशस्य विधानतः ॥ ३३॥  
  
तत एकाक्षरं मन्त्रं ददौ पुत्राय भावतः ।  
अत्रिर्योगविदां श्रेष्ठस्तं प्रणम्य ययावजः।३४ ।  
साक्षाद्विष्णुस्वरूपश्च दत्तो योगविदांवरः ।  
गङ्गाया दक्षिणे तीरे पूजयामास विग़्ह्नपम् ॥ ३५॥  
  
त्यक्त्वा भूमिस्वरूपं स शान्तिमास्थाय योगवित् ।  
अभजत्तं तु भावेन गणपं हृदि चिन्तयन् ॥ ३६॥  
  
महायोगी स्वयं दत्तो वर्षेणैकेन शौनक ।  
शान्तिं प्राप्तो विशेषेण गाणपत्यो बभूव ह ॥ ३७॥  
  
तं द्रष्टुं गणपस्तत्र ययौ भक्तं निजेच्छया ।  
भक्तवात्सल्यभावेन दत्ताश्रमसुशान्तिदः ॥ ३८॥  
  
तं दृष्ट्वा सहसोत्थाय प्रणनाम कृताञ्जलिः ।  
तुष्टाव सुस्थिरो भूत्वा विघ्नेशं कुलदैवतम् ॥ ३९॥  
  
दत्त उवाच ।  
नमो गणपते तुभ्यं नमो योगस्वरूपिणे ।  
योगिभ्यो योगदात्रे च शान्तियोगात्मने नमः ॥ ४०॥  
  
सिद्धिबुद्धिपते तुभ्यं पञ्चचित्तप्रधारकम् ।  
नानाविहारशीलाय गणेशाय नमो नमः ॥ ४१॥  
  
सिद्धिदात्रे समस्तेभ्यो नानैश्वर्यप्रधारिणे ।  
मोहहन्त्रे मोहकर्त्रे हेरम्बाय नमो नमः ॥ ४२॥  
  
स्वानन्दवासिने तुभ्यं संयोगाभेदधारिणे ।  
नानामायाविहाराय विघ्नेशाय नमो नमः ॥ ४३॥  
  
साङ्ख्याय ब्रह्मनिष्ठाय बोधहीनाय धीमते ।  
परतोत्थानरूपाय विदेहाय नमो नमः ॥ ४४॥  
  
बोधाय सर्वरूपाय देहदेहिमयाय च ।  
स्वत उत्थानरूपाय प्रकृतेर्लय ते नमः ॥ ४५॥  
  
सोऽहङ्काराय देवाय जगदीशाय ते नमः ।  
महते बिन्दुरूपाय जगद्रूपाय ते नमः ॥ ४६॥  
  
नादात्मकगुणेशाय नानावेषप्रधारिणे ।  
ब्रह्मणे सृष्टिकर्त्रे च पितामह नमोऽस्तु ते ॥ ४७॥  
  
हरये पालकायैव नानादेहधराय च ।  
संहर्त्रे शङ्करायैव कर्माकाराय भानवे ॥ ४८॥  
  
शक्तये च क्रियामूर्ते देवमानवरूपिणे ।  
नागासुरमयायैव ढुण्ढिराजाय ते नमः ॥ ४९॥  
  
स्थावराय नमस्तुभ्यं जङ्गमाय नमो नमः ।  
जगद्रूपाय देवाय ब्रह्मणे ते नमो नमः ॥ ५०॥  
  
किं स्तौमि त्वां गणाधीश योगाकारेण संस्थितम् ।  
वेदादयः समर्था न त्वामतः प्रणमाम्यहम् ॥ ५१॥  
  
धन्यो देहो मदीयोऽद्य पितरौ कुलमेव च ।  
विद्या योगस्तपश्चैव त्वदङ्ग़्ह्रियुगदर्शनात् ॥ ५२॥  
  
इत्युक्त्वा भक्तिभावेन परिप्लुतो महामुनिः ।  
ननर्त हृष्टरोमाऽसौ आनन्दाश्रूः सृजन्मुहुः ॥ ५३॥  
  
ततस्तं स्वकरे धृत्वा गणनाथः प्रसस्वजे ।  
उवाच योगिनं पूर्णैर्वचनं परमाद्भुतम् ॥ ५४॥  
  
गणेश उवाच ।  
धन्योऽसि दत्त योगीन्द्रो जातोऽसि मदनुग्रहात् ।  
शान्तिं लभसि पूर्णां त्वमचलां मयि सर्वदा ॥ ५५॥  
  
कदापि ते न भेदो मे भविष्यति महामुने ।  
त्वत्प्रीतिसम्प्रवृद्ध्यर्थमत्र स्थास्यामि निश्चलः ॥ ५६॥  
  
गणेशज्ञानमाहात्म्यं त्वया ह्यत्रेर्मुखाच्छुतम् ।  
साक्षात्कारकृतं तस्मादिदं विज्ञानक्षेत्रकम् ॥ ५७॥  
  
विज्ञानगणपो दत्तनाम्ना ख्यातो भवाम्यहम् ।  
दर्शनाच्छान्तिसन्दाता भविष्याम्यत्र मानद ॥ ५८॥  
  
अत्र वासं प्रकुर्वन्ति मदर्थं भक्तिसंयुताः ।  
शान्तियोगं सदा तेभ्यो दास्यामि ते स्वसन्निधौ ॥ ५९॥  
  
इदं पुरा शिवेनैव ज्ञानं साक्षात्कृतं स्वयम् ।  
विज्ञानेश्वरनामा मे कृतो मया स शङ्करः ॥ ६०॥  
  
तस्यात्र सन्निधिं स्थित्वा त्वया तथा सुसाधितम् ।  
अतः शङ्करमित्रत्वं प्राप्तोऽसि मदनुग्रहात् ॥ ६१॥  
  
त्वया कृतमिदं स्तोत्रं योगशान्तिप्रदं भवेत् ।  
पठतां शृण्वतां नॄणां ब्रह्मीभूतकरं तथा ॥ ६२॥  
  
धर्मार्थकाममोक्षाणां दायकं प्रभविष्यति ।  
सर्वसिद्धिप्रदं चैव सर्वेभ्यो ज्ञानदायकम् ॥ ६३॥  
  
इत्युक्त्वाऽन्तर्दधे तत्र गणेशो भक्तवत्सलः ।  
दत्तः खिन्नश्च तं ध्यात्वा तस्थौ तत्र प्रजापते ॥ ६४॥  
  
ततस्तत्कृपया तेन स्वात्मा तत्र समर्पितः ।  
योगाभेदमयत्वेन जात आत्मनिवेदकः ॥ ६५॥  
  
दत्तो भक्तो गणेशश्च स्वामी तस्येति नाशितम् ।  
स्वामिनि सेवकः सोऽपि तदाकारेण संस्थितः ॥ ६६॥  
  
इयं भक्तिर्गणेशस्यात्मनिवेदनरूपिणी ।  
दत्तेन सा धृता मुख्या शान्तियोगमयत्वतः ॥ ६७॥  
  
एतस्मिन्नन्तरे तत्र प्रकटोऽभूत्स्वयं शिवः ।  
विज्ञानेश्वरनामासौ दत्तं तं परिषस्वजे ॥ ६८॥  
  
अहो दत्त महाभाग मम मित्रत्वमागतः ।  
अत्रैवाहं गणेशानं ध्यायामि योगसेवया ॥ ६९॥  
  
ततो दत्तं पुरस्कृत्य शङ्करो ब्राह्मणैः सह ।  
गणेशं स्थापयामास गङ्गाया दक्षिणे तटे ॥ ७०॥  
  
विज्ञानगणराजेति नाम चक्रे महर्षिभिः ।  
तदादिक्षेत्रविख्यातं बभूव गणपस्य तत् ॥ ७१॥  
  
विज्ञाननामकं पुण्यं शान्तियोगफलप्रदम् ।  
सर्वसिद्धिकरं क्षेत्रं यात्राकारि जनस्य च ॥ ७२॥  
  
इति मुद्गलपुराणोक्तं विज्ञानगणराजस्तोत्रं समाप्तम् ।  
  
Encoded by Karthik Chandan.P (kardan5380@yahoo.com)  
and Amith K Nagaraj (amithkn@rediffmail.com)  
Proofread by Ravin Bhalekar ravibhalekar@hotmail.com  
  
  
