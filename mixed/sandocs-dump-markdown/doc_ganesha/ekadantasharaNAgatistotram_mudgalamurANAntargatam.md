---
Author: Traditional
Category: ganesha, stotra
Description-comments: mudgalapurANa
File name: ekadantasharaNaagatistotram.itx
Language: Sanskrit
Latest update: September 12, 2004
Location: doc_ganesha
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: ganesha
Text title: ekadantasharaNaagatistotram
Texttype: stotra
Transliterated by: 'Karthik Chandan.P (kardan5380 at yahoo.com)  : Amith K Nagaraj'
engtitle: Ekadantasharanagatistotram
itxtitle: ekadantasharaNAgatistotram (mudgalamurANAntargatam)
title: एकदन्तशरणागतिस्तोत्रम् (मुद्गलमुराणान्तर्गतम्)

---
  
 एकदन्तशरणागतिस्तोत्रम्   
  
श्रीगणेशाय नमः ।  
देवर्षय ऊचुः ।  
सदात्मरूपं सकलादिभूतममायिनं सोऽहमचिन्त्यबोधम् ।  
अनादिमध्यान्तविहीनमेकं तमेकदन्तं शरणं व्रजामः ॥ १॥  
  
अनन्तचिद्रूपमयं गणेशमभेदभेदादिविहीनमाद्यम् ।  
हृदि प्रकाशस्य धरं स्वधीस्थं तमेकदन्तं शरणं व्रजामः ॥ २॥  
  
समाधिसंस्थं हृदि योगिनां यं प्रकाशरूपेण विभातमेतम् ।  
सदा निरालम्बसमाधिगम्यं तमेकदन्तं शरणं व्रजामः ॥ ३॥  
  
स्वबिम्बभावेन विलासयुक्तां प्रत्यक्षमायां विविधस्वरूपाम् ।  
स्ववीर्यकं तत्र ददाति यो वै तमेकदन्तं शरणं व्रजामः ॥ ४॥  
  
त्वदीयवीर्येण समर्थभूतस्वमायया संरचितं च विश्वम् ।  
तुरीयकं ह्यात्मप्रतीतिसञ्ज्ञं तमेकदन्तं शरणं व्रजामः ॥ ५॥  
  
स्वदीयसत्ताधरमेकदन्तं गुणेश्वरं यं गुणबोधितारम् ।  
भजन्तमत्यन्तमजं त्रिसंस्थं तमेकदन्तं शरणं व्रजामः ॥ ६॥  
  
ततस्वया प्रेरितनादकेन सुषुप्तिसञ्ज्ञं रचितं जगद्वै ।  
समानरूपं ह्युभयत्रसंस्थं तमेकदन्तं शरणं व्रजामः ॥ ७॥  
  
तदेव विश्वं कृपया प्रभूतं द्विभावमादौ तमसा विभान्तम् ।  
अनेकरूपं च तथैकभूतं तमेकदन्तं शरणं व्रजामः ॥ ८॥  
  
ततस्त्वया प्रेरितकेन सृष्टं बभूव सूक्ष्मं जगदेकसंस्थम् ।  
सुसात्विकं स्वप्नमनन्तमाद्यं तमेकदन्तं शरण व्रजामः ॥ ९॥  
  
तदेव स्वप्नं तपसा गणेश सुसिद्धरूपं विविधं बभूव ।  
सदैकरूपं कृपया च तेऽद्य तमेकदन्तं शरणं व्रजामः ॥ १०॥  
  
त्वदाज्ञया तेन त्वया हृदिस्थं तथा सुसृष्टं जगदंशरूपम् ।  
विभिन्नजाग्रन्मयमप्रमेयं तमेकदन्तं शरणं व्रजामः ॥ ११॥  
  
तदेव जाग्रद्रजसा विभातं विलोकितं त्वत्कृपया स्मृतेन ।  
बभूव भिन्नं च सदैकरूपं तमेकदन्तं शरणं व्रजामः ॥ १२॥  
  
सदेव सृष्ट्वा प्रकृतिस्वभावात्तदन्तरे त्वं च विभासि नित्यम् ।  
धियः प्रदाता गणनाथ एकस्तमेकदन्तं शरणं व्रजामः ॥ १३॥  
  
त्वदाज्ञया भान्ति ग्रहाश्च सर्वे  प्रकाशरूपाणि विभान्ति खे वै ॥  
  
भ्रमन्ति नित्यं स्वविहारकार्यास्तमेकदन्तं शरणं व्रजामः ॥ १४॥  
  
त्वदाज्ञया सृष्टिकरो विधाता त्वदाज्ञया पालक एव विष्णुः ।  
त्वदाज्ञया संहरको हरोऽपि तमेकदन्तं शरणं व्रजामः ॥ १५॥  
  
यदाज्ञया भूमिजलेऽत्र संस्थे यदाज्ञयापः प्रवहन्ति नद्यः ।  
स्वतीर्थसंस्थश्च कृतः समुद्रस्तमेकदन्तं शरणं व्रजामः॥ १६॥  
  
यदाज्ञया देवगणा दिविस्था ददन्ति वै कर्मफलानि नित्यम् ।  
यदाज्ञया शैलगणाः स्थिरा वै तमेकदन्तं शरणं व्रजामः ॥ १७॥  
  
यदाज्ञया शेषधराधरो वै यदाज्ञया मोहप्रदश्च कामः ।  
यदाज्ञया कालधरोऽर्यमा च तमेकदन्तं शरणं व्रजामः ॥ १८॥  
  
यदाज्ञया वाति विभाति वायुर्यदाज्ञयाग्निर्जठरादिसंस्थः ।  
यदाज्ञयेदं सचराचरं च तमेकदन्तं शरणं व्रजामः ॥ १९॥  
  
यदन्तरे संस्थितमेकदन्तस्तदाज्ञया सर्वमिदं विभाति ।  
अनन्तरूपं हृदि बोधकं यस्तमेकदन्तं शरणं व्रजामः ॥ २०॥  
  
सुयोगिनो योगबलेन साध्यं प्रकुर्वते कः स्तवनेन स्तौति ।  
अतः प्रणामेन सुसिद्धिदोऽस्तु तमेकदन्तं शरणं व्रजामः ॥ २१॥  
  
गृत्समद उवाच ।  
एवं स्तुत्वा गणेशानं देवाः समुनयः प्रभुम् ॥  
  
तूष्णीम्भावं प्रपद्यैव ननृतुर्हर्षसंयुताः ॥ २२॥  
  
स तानुवाच प्रीतात्मा देवर्षीणां स्तवेन वै ॥  
  
एकदन्तो महाभागो देवर्षीन् भक्तवत्सलः ॥ २३॥  
  
एकदन्त उवाच ।  
स्तोत्रेणाऽहं प्रसन्नोऽस्मि सुराः सर्षिगणाः किल ।  
वरदं भो वृणुत वो दास्यामि मनसीप्सितम् ॥ २४॥  
  
भवत्कृतं मदीयं यत्स्तोत्रं प्रीतिप्रदं च तत् ।  
भविष्यति न सन्देहः सर्वसिद्धिप्रदायकम् ॥ २५॥  
  
यं यमिच्छति तं तं वै दास्यामि स्तोत्रपाठतः ।  
पुत्रपौत्रादिकं सर्वं कलत्रं धनधान्यकम् ॥ २६ ।  
गजाश्वादिकमत्यन्तं राज्यभोगादिकं ध्रुवम् ।  
भुक्तिं मुक्तिं च योगं वै लभते शान्तिदायकम् ॥ २७॥  
  
मारणोच्चाटनादीनि राज्यबन्धादिकं च यत् ।  
पठतां शृण्वतां नॄणां भवेच्च बन्धहीनताम् ॥ २८॥  
  
एकविंशतिवारं यः श्लोकानेवैकविंशतीन् ।  
पठेच्च हृदि मां स्मृत्वा दिनानि त्वेकविंशतिः ॥ २९॥  
  
न तस्य दुर्लभं किञ्चित्रिषु लोकेषु वै भवेत् ।  
असाध्यं साधयेन्मर्त्यः सर्वत्र विजयी भवेत् ॥ ३०॥  
  
नित्यं यः पठति स्तोत्रं ब्रह्मभूतः स वै नरः ।  
तस्य दर्शनतः सर्वे देवाः पूता भवन्ति च ॥ ३१॥  
  
इति श्रीमुद्गलपुराणे एकदन्तशरणागतिस्तोत्रं सम्पूर्णम् ।  
  
Encoded by Karthik Chandan.P (kardan5380@yahoo.com)  
and Amith K Nagaraj (amithkn@rediffmail.com)  
Proofread by Ravin Bhalekar (ravibhalekar@hotmail.com), NA  
  
