+++
"Text title" = "hanUmachchaturviMshatiH"
"File name" = "hanUmachchaturviMshatiH.itx"
itxtitle = "hanUmachchaturviMshatiH (shivAbhinavanRisiMhabhAratIvirachitA)"
engtitle = "hanUmachchaturviMshatiH"
Category = "hanumaana, sachchidAnanda-shivAbhinava-nRisiMhabhAratI, chaturviMshati, hanuman"
Location = "doc_hanumaana"
Sublocation = "hanumaana"
Author = "Sachchidananda Shivabhinava Nrisimha Bharati Swamigal"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
Indexextra = "(Scans 1, 2)"
"Latest update" = "November 9, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "हनूमच्चतुर्विंशतिः (शिवाभिनवनृइसिंहभारतीविरचिता)"

+++
  
 श्रीहनूमच्चतुर्विंशतिः   
यो बाल्येऽपि दिनेशं प्रोद्यन्तं पक्वदिव्यफलबुद्ध्या ।  
व्युदपतदाशु हि पुष्करमादातुं नौमि तं समीरसुतम् ॥ १॥  
  
यस्मै भगवान्ब्रह्मा प्रायच्छद्वायुतृप्तये पूर्वम् ।  
विविधान्वरान्वरांस्तं वन्दे दुर्ज्ञेयदिव्यमहिमानम् ॥ २॥  
  
सुरसावदनं विपुलं तरसा गत्वा विनिर्गतं दृष्ट्वा ।  
यं सुरनिकरा विस्मयमाजग्मुर्नौमि तं महाप्राज्ञम् ॥ ३॥  
  
लङ्कापुराधिदैवतगर्वं वेगाच्चपेटिकादानात् ।  
निर्मूलं यश्चक्रे वन्दे तं वायुसूनुममितबलम् ॥ ४॥  
  
गोष्पदवत्सरितांनिधिमुल्लङ्घ्याशोकविपिनगां सीताम् ।  
अद्राक्षीद्भयरहितो यस्तं प्रणमामि शिंशुपामूले ॥ ५॥  
  
रामादेशश्रवणानन्दादुद्धूतशोकगन्धां यः ।  
सीतां चक्रे मतिमांस्तमहं प्रणमामि शोकविच्छित्त्यै ॥ ६॥  
  
योऽक्षकुमारप्रमुखान् प्रवरान्दनुजाञ्जघान कुतुकेन ।  
एकः सहायरहितस्तमहं प्रणमामि गन्धवहसूनुम् ॥ ७॥  
  
प्राप्य मणिं सीतायाः काननमसुरस्य सत्वरं भङ्क्त्वा ।  
दग्ध्वा लङ्कां योऽगाद्रघुवरनिकटं स मामवतु ॥ ८॥  
  
सीताप्रोदितवचनान्यशेषतो यो निवेद्य रघुवीरम् ।  
चक्रे चिन्तारहितं वन्दे तं चिन्तितार्थदं नमताम् ॥ ९॥  
  
समरे वक्षसि येन प्रहतः संमूर्छितः ससंज्ञोऽथ ।  
प्रशशंस रावणो यं तमतिबलानन्दवर्धनं नौमि ॥ १०॥  
  
ओषधिगिरिमतिवेगाद्गत्वाऽऽनीय प्रवृद्धदिव्यतनुः ।  
यो लक्ष्मणासुदानं चक्रे तं नौमि गरुडनिभवेगम् ॥ ११॥  
  
रघुपतिमुखारविन्दस्रवदागमशीर्षतत्त्वमकरन्दम् ।  
आपीयागलमनिशं नन्दन्तं नौमि पवनमूलधनम् ॥ १२॥  
  
कनकाद्रिसदृशकायं कनकप्रदमाशु नम्रजनपङ्क्तेः ।  
रक्ताम्बुजास्यमीडे सक्तान्तःकरणमिनकुलोत्तंसे ॥ १३॥  
  
कारुण्यजन्मभूमिं काकुत्स्थाङ्घ्र्यब्जपूजनासक्तम् ।  
कालाहितभयरहितं कामविदूरं नमामि कपिमुख्यम् ॥ १४॥  
  
कुण्डलभासिकपोलं मण्डलमङ्घ्रिप्रणम्रजन्तूनाम् ।  
कुर्वन्तमीप्सितार्थैः सर्वैर्युक्तं भजेऽञ्जनासूनुम् ॥ १५॥  
  
नयनजितहेमगर्वं नयनयपारीणमञ्जनातनयम् ।  
गतिविजितजनककीर्तिं मतिमतिनिशितां ददानमहमीडे ॥ १६॥  
  
पुरतो भव करुणाब्धे भरताग्रचरणलग्नचित्ताब्ज ।  
हर मम निखिलां चिन्तां करजितपाथोज कलितवटुरूप ॥ १७॥  
  
रविसुतमन्त्रिवरेण्यं पविताडनसहनदक्षदिव्यहनुम् ।  
कविशिष्यहरणचतुरं सवितृविनेयं नमामि वातसुतम् ॥ १८॥  
  
वक्षस्ताडितशैलं रक्षःपतिसैन्यमर्दनप्रवणम् ।  
रक्षाकरं नमस्याम्यक्षाधिपदूतमनिलपुण्यचयम् ॥ १९॥  
  
सुरदेशिकसदृशगिरं करजैर्हीरस्य कठिनतागर्वम् ।  
नरशृङ्गतां नयन्तं नरमनिशं नौमि वाद्यमनिलसुतम् ॥ २०॥  
  
श्रीपारिजातपादपमूले वासं करोषि किं हनुमन् ।  
अध्येतुमवनताखिलवाञ्छितदातृत्वमवनिजेड्दूत ॥ २१॥  
  
पुरदग्धारं मनसिजजेतारं भक्तमन्तुसहनचणम् ।  
त्वामीशानं के वा न ब्रुवते ब्रूहि वायुसूनो मे ॥ २२॥  
  
पुरदग्धारं मनसिजजेतारं रामनामरुचिविज्ञम् ।  
हनुमन्भवन्तमीशं वदति न कः प्रणतसर्वदोषसहम् ॥ २३॥  
  
सहमानापरमूर्ते सह माननान्मम मन्तून् ।  
पवमानपुण्यराशे प्लवमानाब्धौ नमामि तव चरणौ ॥ २४॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचिता श्रीहनूमच्चतुर्विशतिः सम्पूर्णा ।  
  
  
Proofread by PSA Easwaran psaeaswaran at gmail.com  
  
