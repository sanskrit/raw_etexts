+++
"Text title" = "hanUmannavaratnapadyamAlA"
"File name" = "hanUmannavaratnapadyamAlA.itx"
itxtitle = "hanUmannavaratnapadyamAlA"
engtitle = "hanUmannavaratnapadyamAlA"
Category = "hanumaana, nava, hanuman"
Location = "doc_hanumaana"
Sublocation = "hanumaana"
Author = "aShTAshrI"
Language = "Sanskrit"
Subject = "philosophy/hinduism/religion"
"Transliterated by" = "Processed by Shree Devi Kumar"
"Proofread by" = "PSA Easwaran psaeaswaran at gmail"
"Description/comments" = "From Hanumatstutimanjari, Mahaperiaval Publication"
"Latest update" = "December 8, 2016"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "हनूमन्नवरत्नपद्यमाला"

+++
  
 श्रीहनूमन्नवरत्नपद्यमाला   
  
श्रितजनपरिपालं रामकार्यानुकूलं  
धृतशुभगुणजालं यातुतन्त्वार्तिमूलम् ।  
स्मितमुखसुकपोलं पीतपाटीरचेलं  
पतिनतिनुतिलोलं नौमि वातेशबालम् ॥ १॥  
  
दिनकरसुतमित्रं पञ्चवक्त्रं त्रिनेत्रं  
शिशुतनुकृतचित्रं रामकारुण्यपात्रम् ।  
अशनिसदृशगात्रं सर्वकार्येषु जैत्रं  
भवजलधिवहित्रं स्तौमि वायोः सुपुत्रम् ॥ २॥  
  
मुखविजितशशाङ्कं चेतसा प्राप्तलङ्कं  
गतनिशिचरशङ्कं क्षालितात्मीयपङ्कम् ।  
नगकुसुमविटङ्कं त्यक्तशापाख्यशृङ्गं  
रिपुहृदयलटङ्कं नौमि रामध्वजाङ्कम् ॥ ३॥  
  
दशरथसुतदूतं सौरसास्योद्गगीतं  
हतशशिरिपुसूतं तार्क्ष्यवेगातिपातम् ।  
मितसगरजखातं मार्गिताशेषकेतं  
नयनपथगसीतं भावये वातजातम् ॥ ४॥  
  
निगदितसुखिरामं सान्त्वितैक्ष्वाकुवामं  
कृतविपिनविरामं सर्वरक्षोऽतिभीमम् ।  
रिपुकुलकलिकामं रावणाख्याब्जसोमं  
मतरिपुबलसीमं चिन्तये तं निकामम् ॥ ५॥  
  
निहतनिखिलशूरः पुच्छवह्निप्रचारः  
द्रुतगतपरतीरः कीर्तिताशेषसारः ।  
समसितमधुधारो जातपम्पावतारो  
नतरघुकुलवीरः पातु वायोः कुमारः ॥ ६॥  
  
कृतरघुपतितोषः प्राप्तसीताङ्गभूषः  
कथितचरितशेषः प्रोक्तसीतोक्तभाषः ।  
मिलितसखिहनूषः सेतुजाताभिलाषः  
कृतनिजपरिपोषः पातु कीनाशवेषः ॥ ७॥  
  
क्षपितबलिविपक्षो मुष्टिपातार्तरक्षः  
रविजनपरिमोक्षो लक्ष्मणोद्धारदक्षः ।  
हृतमृतिपरपक्षो जातसीतापरोक्षो  
विरमितरणदीक्षः पातु मां पिङ्गलाक्षः ॥ ८॥  
  
सुखितसुहृदनीकः पुष्पयानप्रतीकः  
शमितभरतशोको दृष्टरामाभिषेकः ।  
स्मृतपतिसुखिसेको रामभक्तप्रवेकः  
पवनसुकृतपाकः पातु मां वायुतोकः ॥ ९॥  
  
अष्टाश्रीकृतनवरत्नपद्ममालां  
भक्त्या श्रीहनुमदुरःस्थले निबद्धाम् ।  
सङ्गृह्य प्रयतमना जपेत् सदा यः  
सोऽभीष्टं हरिवरतो लभेत शीघ्रम् ॥ १०॥  
  
इति श्रीहनूमन्नवरत्नपद्यमाला समाप्ता ।  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
