---
Category: hanumaana, stotra, hanuman
File name: hanumatstotramvibhishanam.itx
Language: Sanskrit
Latest update: March 19, 2004
Location: doc_hanumaana
Proofread by: Ravindra Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: hinduism/religion
Sublocation: hanumaana
Text title: vibhiiShaNakRitam hanumatstotram
Texttype: stotra
Transliterated by: Ravindra Bhalekar ravibhalekar at hotmail.com
engtitle: vibhIShaNakRitam hanumatstotram
itxtitle: hanumatstotram (vibhIShaNakRitam)
title: हनुमत्स्तोत्रम् (विभीषणकृइतम्)

---
  
 श्रीहनुमत्स्तोत्रं विभीषणकृतम्   
  
श्रीगणेशाय नमः ।  
नमो हनुमते तुभ्यं नमो मारुतसूनवे ।  
नमः श्रीरामभक्ताय श्यामास्याय च ते नमः ॥ १॥  
  
नमो वानरवीराय सुग्रीवसख्यकारिणे ।  
लङ्काविदाहनार्थाय हेलासागरतारिणे ॥ २॥  
  
सीताशोकविनाशाय राममुद्राधराय च ।  
रावणान्तकुलच्छेदकारिणे ते नमो नमः ॥ ३॥  
  
मेघनादमखध्वंसकारिणे ते नमो नमः ।  
अशोकवनविध्वंसकारिणे भयहारिणे ॥ ४॥  
  
वायुपुत्राय वीराय आकाशोदरगामिने ।  
वनपालशिरश्छेदलङ्काप्रासादभञ्जिने ॥ ५॥  
  
ज्वलत्कनकवर्णाय दीर्घलाङ्गूलधारिणे ।  
सौमित्रिजयदात्रे च रामदूताय ते नमः ॥ ६॥  
  
अक्षस्य वधकर्त्रे च ब्रह्मपाशनिवारिणे ।  
लक्ष्मणाङ्गमहाशक्तिघातक्षतविनाशिने ॥ ७॥  
  
रक्षोघ्नाय रिपुघ्नाय भूतघ्नाय च ते नमः ।  
ऋक्षवानरवीरौघप्राणदाय नमो नमः ॥ ८॥  
  
परसैन्यबलघ्नाय शस्त्रास्त्रघ्नाय ते नमः ।  
विषघ्नाय द्विषघ्नाय ज्वरघ्नाय च ते नमः ॥ ९॥  
  
महाभयरिपुघ्नाय भक्तत्राणैककारिणे ।  
परप्रेरितमन्त्राणां यन्त्राणां स्तम्भकारिणे ॥ १०॥  
  
पयःपाषाणतरणकारणाय नमो नमः ।  
बालार्कमण्डलग्रासकारिणे भवतारिणे ॥ ११॥  
  
नखायुधाय भीमाय दन्तायुधधराय च ।  
रिपुमायाविनाशाय रामाज्ञालोकरक्षिणे ॥ १२॥  
  
प्रतिग्रामस्थितायाथ रक्षोभूतवधार्थिने ।  
करालशैलशस्त्राय द्रुमशस्त्राय ते नमः ॥ १३॥  
  
बालैकब्रह्मचर्याय रुद्रमूर्तिधराय च ।  
विहङ्गमाय सर्वाय वज्रदेहाय ते नमः ॥ १४॥  
  
कौपीनवाससे तुभ्यं रामभक्तिरताय च ।  
दक्षिणाशाभास्कराय शतचन्द्रोदयात्मने ॥ १५॥  
  
कृत्याक्षतव्यथाघ्नाय सर्वक्लेशहराय च ।  
स्वाम्याज्ञापार्थसङ्ग्रामसङ्ख्ये सञ्जयधारिणे ॥ १६॥  
  
भक्तान्तदिव्यवादेषु सङ्ग्रामे जयदायिने ।  
किल्किलाबुबुकोच्चारघोरशब्दकराय च ॥ १७॥  
  
सर्पाग्निव्याधिसंस्तम्भकारिणे वनचारिणे ।  
सदा वनफलाहारसन्तृप्ताय विशेषतः ॥ १८॥  
  
महार्णवशिलाबद्धसेतुबन्धाय ते नमः ।  
वादे विवादे सङ्ग्रामे भये घोरे महावने ॥ १९॥  
  
सिंहव्याघ्रादिचौरेभ्यः स्तोत्रपाठाद् भयं न हि ।  
दिव्ये भूतभये व्याधौ विषे स्थावरजङ्गमे ॥ २०॥  
  
राजशस्त्रभये चोग्रे तथा ग्रहभयेषु च ।  
जले सर्वे महावृष्टौ दुर्भिक्षे प्राणसम्प्लवे ॥ २१॥  
  
पठेत् स्तोत्रं प्रमुच्येत भयेभ्यः सर्वतो नरः ।  
तस्य क्वापि भयं नास्ति हनुमत्स्तवपाठतः ॥ २२॥  
  
सर्वदा वै त्रिकालं च पठनीयमिदं स्तवम् ।  
सर्वान् कामानवाप्नोति नात्र कार्या विचारणा ॥ २३॥  
  
विभीषणकृतं स्तोत्रं तार्क्ष्येण समुदीरितम् ।  
ये पठिष्यन्ति भक्त्या वै सिद्ध्यस्तत्करे स्थिताः ॥ २४॥  
  
इति श्रीसुदर्शनसंहितायां विभीषणगरुडसंवादे  
विभीषणकृतं हनुमत्स्तोत्रं सम्पूर्णम् ॥  
  
  
Encoded and proofread by Ravindra Bhalekar ravibhalekar @ hotmail.com  
  
