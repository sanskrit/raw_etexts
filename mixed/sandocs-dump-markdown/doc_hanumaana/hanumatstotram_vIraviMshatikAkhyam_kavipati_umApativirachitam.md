---
Author: kavipati umApati
Category: viMshati, hanumaana, hanuman
File name: vIraviMshatikAkhyamhanumatstotram.itx
Language: Sanskrit
Latest update: June 8, 2016
Location: doc_hanumaana
Send corrections to: Sanskrit@cheerful.com
Site access: https://sanskritdocuments.org
Source: hanumad rahasyam
Subject: philosophy/hinduism/religion
Sublocation: hanumaana
Text title: hanumatstotram vIraviMshatikAkhyam
engtitle: vIraviMshatikAkhyam hanumatstotram
itxtitle: hanumatstotram vIraviMshatikAkhyam (kavipati umApativirachitam)
title: हनुमत्स्तोत्रम् वीरविंशतिकाख्यम् (कविपति उमापतिविरचितम्)

---
  
 वीरविंशतिकाख्यं श्रीहनुमत्स्तोत्रम्   
  
लाङ्गूलमृष्टवियदम्बुधिमध्यमार्ग-  
मुत्प्लुत्ययान्तममरेन्द्रमुदो निदानम्।  
आस्फालितस्वकभुजस्फुटिताद्रिकाण्डं  
द्राङ्मैथिलीनयननन्दनमद्य वन्दे ॥ १॥  
  
मध्येनिशाचरमहाभयदुर्विषह्यं  
घोराद्भुतव्रतमियं यददश्चचार ।  
पत्ये तदस्य बहुधापरिणामदूतं  
सीतापुरस्कृततनुं हनुमन्तमीडे ॥ २॥  
  
यः पादपङ्कजयुगं रघुनाथपल्या  
नैराश्यरूषितविरक्तमपि स्वरागैः ।  
प्रागेव रागि विदधे बहु वन्दमानो  
वन्देञ्जनाजनुषमेष विशेषतुष्ट्यै ॥ ३॥  
  
ताञ्जानकीविरहवेदनहेतुभूतान्  
द्रागाकलय्य सदशोकवनीयवृक्षान् ।  
लङ्कालकानिव घनानुदपाटयद् य-  
स्तं हेमसुन्दरकपिं प्रणमामि पुष्ट्यै ॥ ४॥  
  
घोषप्रतिध्वनितशैलगुहासहस्र-  
सम्भान्तनादितवलन्मृगनाथयूथम् ।  
अक्षक्षयक्षणविलक्षितराक्षसेन्द्र-  
मिन्द्रं कपीन्द्रपृतनावलयस्य वन्दे ॥ ५॥  
  
हेलाविलङ्घितमहार्णवमप्यमन्दं  
धूर्णद्गदाविहतिविक्षतराक्षसेषु ।  
स्वम्मोदवारिधिमपारमिवेक्षमाणं  
वन्देऽहमक्षयकुमारकमारकेशम्॥ ६॥  
  
जम्भारिजित्पसभलम्भितपाशबन्धं  
ब्रह्मानुरोधमिव तत्क्षणमुद्वहन्तम्।  
रौद्रावतारमपि रावणदीर्घदृष्टि-  
सङ्कोचकारणमुदारहरिं भजामि ॥ ७॥  
  
दर्पोन्नमन्निशिचरेश्वरमूर्धचञ्च-  
त्कोटीरचुम्बि निजबिम्बमुदीक्ष्य हृष्टम् ।  
पश्यन्तमात्मभुजयन्त्रणपिष्यमाण-  
तत्कायशोणितनिपातमपेक्षि वक्षः ॥ ८॥  
  
अक्षप्रभृत्यमरविक्रमवीरनाश-  
क्रोधादिव द्रुतमुदञ्चितचन्द्रहासाम् ।  
निद्रापिताभ्रघनगर्जनघोरघोषैः  
संस्तम्भयन्तमभिनौमि दशास्यमूर्तिम् ॥ ९॥  
  
आशंस्यमानविजयं रघुनाथधाम  
शंसन्तमात्मकृतभूरिपराक्रमेण ।  
दौत्ये समागमसमन्वयमादिशन्तं  
वन्दे हरेः क्षितिभृतः पृतनाप्रधानम् ॥ १०॥  
  
यस्यौचितीं समुपदिष्टवतोऽधिपुच्छं  
दम्भान्धितां धियमपेक्ष्य विवर्धमानः ।  
नक्तञ्चराधिपतिरोषहिरण्यरेता  
लङ्कां दिधक्षुरपतत्तमहं वृणोमि ॥ ११॥  
  
क्रन्दन्निशाचरकुलां ज्वलनावलीढैः  
साक्षाद्गृहैरिवबहिः परिदेवमानाम्।  
स्तब्धस्वपुच्छतटलग्नकृपीटयोनि-  
दन्दह्यमाननगरीं परिगाहमानाम्॥ १२॥  
  
मूर्तैर्गृहासुभिरिव द्युपुरं व्रजद्भि-  
र्व्योम्नि क्षणं परिगतं पतगैर्ज्वलद्भिः ।  
पीताम्बरं दधतमुच्र्छितदीप्ति पुच्छं  
सेनां वहद्विहगराजमिवाहमीडे ॥ १३॥  
  
स्तम्भीभवत्स्वगुरुबालधिलग्नवह्नि-  
ज्वालोल्ललद्ध्वजपटामिव देवतुष्ट्यै ।  
वन्दे यथोपरि पुरो दिवि दर्शयन्त-  
मद्यैव रामविजयाजिकवैजयन्तीम् ॥ १४॥  
  
रक्षश्चयैकचितकक्षकपूश्चितौ यः  
सीताशुचो निजविलोकनतो मृतायाः ।  
दाहं व्यधादिव तदन्त्यविधेयभूतं  
लाङ्गूलदत्तदहनेन मुदे स नोऽस्तु ॥ १५॥  
  
आशुद्धये रघुपतिप्रणयैकसाक्ष्ये  
वैदेहराजदुहितुः सरिदीश्वराय ।  
न्यासं ददानमिव पावकमापतन्त-  
मब्धौप्रभञ्जनतनूजनुषं भजामि ॥ १६॥  
  
रक्षस्स्वतृप्तिरुडशान्तिविशेषशोण-  
मक्षक्षयक्षणविधानमितात्मदाक्ष्यम्।  
भास्वत्प्रभातरविभानुभरावभासं  
लङ्काभयं करममुं भगवन्तमीडे ॥ १७॥  
  
तीर्त्वोदधि जनकजार्पितमाप्य चूडा-  
रत्नं रिपोरपि पुरं परमस्य दग्ध्वा ।  
श्रीरामहर्षगलदश्वभिषिच्यमानं  
तं ब्रह्मचारिवरवानरमाश्रयेऽहम् ॥ १८॥  
  
यः प्राणवायुजनितो गिरिशस्य शान्तः  
शिष्योऽपि गौतमगुरुर्मुनिशङ्करात्मा ।  
हृद्यो हरस्य हरिवद्धरितां गतोऽपि  
धीधैर्यशास्त्रविभवेऽतुलमाश्रये तम् ॥ १९॥  
  
स्कन्धेऽधिवाह्य जगदुत्तरगीतिरीत्या  
यः पार्वतीश्वरमतोषयदाशुतोषम् ।  
तस्मादवाप च वरानपरानवाप्यां-  
स्तं वानरं परमवैष्णवमीशमीडे ॥ २०॥  
  
उमापतेः कविपतेः स्तुतिर्बाल्यविजृम्भिता ।  
हनूमतस्तुष्टयेऽस्तु वीरविंशतिकाभिधा ॥  
  
इति कविपति उमापतिविरचितम्  
वीरविंशतिकाख्यं श्रीहनुमत्स्तोत्रं समाप्तम् ॥  
  
  
NA  
  
