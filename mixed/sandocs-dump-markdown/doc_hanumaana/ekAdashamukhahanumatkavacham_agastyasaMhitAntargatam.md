---
Author: agasti
Category: kavacha, hanumaana, agastya, hanuman
Description-comments: agastya_sa.nhitAyAmekAdashamukha
File name: ekaadashamukha.itx
Language: Sanskrit
Latest update: August 14, 2004, February 5, 2014
Location: doc_hanumaana
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: ekAdashamukhahanumatkavacham
Transliterated by: WebD
engtitle: ekAdashamukhahanumatkavacham
itxtitle: ekAdashamukhahanumatkavacham (agastyasaMhitAntargatam)
title: एकादशमुखहनुमत्कवचम् (अगस्त्यसंहितान्तर्गतम्)

---
  
 एकादशमुखहनुमत्कवचम्   
  
श्रीगणेशाय नमः ।  
लोपामुद्रा उवाच ।  
कुम्भोद्भव दयासिन्धो श्रुतं हनुमतः परम् ।  
यन्त्रमन्त्रादिकं सर्वं त्वन्मुखोदीरितं मया ॥ १॥  
  
दयां कुरु मयि प्राणनाथ वेदितुमुत्सहे ।  
कवचं वायुपुत्रस्य एकादशमुखात्मनः ॥ २॥  
  
इत्येवं वचनं श्रुत्वा प्रियायाः प्रश्रयान्वितम् ।  
वक्तुं प्रचक्रमे तत्र लोपामुद्रां प्रति प्रभुः ॥ ३॥  
  
अगस्त्य उवाच ।  
नमस्कृत्वा रामदूतां हनुमन्तं महामतिम् ।  
ब्रह्मप्रोक्तं तु कवचं शृणु सुन्दरि सादरम् ॥ ४॥  
  
सनन्दनाय सुमहच्चतुराननभाषितम् ।  
कवचं कामदं दिव्यं रक्षःकुलनिबर्हणम् ॥ ५॥  
  
सर्वसम्पत्प्रदं पुण्यं मर्त्यानां मधुरस्वरे ।  
ॐ अस्य श्रीकवचस्यैकादशवक्त्रस्य धीमतः ॥ ६॥  
  
हनुमत्स्तुतिमन्त्रस्य सनन्दन ऋषिः स्मृतः ।  
प्रसन्नात्मा हनूमांश्च देवता परिकीर्तिता ॥ ७॥  
  
छन्दोऽनुष्टुप् समाख्यातं बीजं वायुसुतस्तथा ।  
मुख्यः प्राणः शक्तिरिति विनियोगः प्रकीर्तितः ॥ ८॥  
  
सर्वकामार्थसिद्ध्यर्थं जप एवमुदीरयेत् ।  
ॐ स्फ्रें-बीजं शक्तिधृक् पातु शिरो मे पवनात्मजः ॥ ९॥  
  
क्रौं-बीजात्मा नयनयोः पातु मां वानरेश्वरः ।  
क्षं-बीजरूपः कर्णौ मे सीताशोकविनाशनः ॥ १०॥  
  
ग्लौं-बीजवाच्यो नासां मे लक्ष्मणप्राणदायकः ।  
वं-बीजार्थश्च कण्ठं मे पातु चाक्षयकारकः ॥ ११॥  
  
ऐं-बीजवाच्यो हृदयं पातु मे कपिनायकः ।  
वं-बीजकीर्तितः पातु बाहू मे चाञ्जनीसुतः ॥ १२॥  
  
ह्रां-बीजो राक्षसेन्द्रस्य दर्पहा पातु चोदरम् ।  
ह्रसौं-बीजमयो मध्यं पातु लङ्काविदाहकः ॥ १३॥  
  
ह्रीं-बीजधरः पातु गुह्यं देवेन्द्रवन्दितः ।  
रं-बीजात्मा सदा पातु चोरू वार्धिलङ्घनः ॥ १४॥  
  
सुग्रीवसचिवः पातु जानुनी मे मनोजवः ।  
पादौ पादतले पातु द्रोणाचलधरो हरिः ॥ १५॥  
  
आपादमस्तकं पातु रामदूतो महाबलः ।  
पूर्वे वानरवक्त्रो मामाग्नेय्यां क्षत्रियान्तकृत् ॥ १६॥  
  
दक्षिणे नारसिंहस्तु नैऋर्त्यां गणनायकः ।  
वारुण्यां दिशि मामव्यात्खगवक्त्रो हरीश्वरः ॥ १७॥  
  
वायव्यां भैरवमुखः कौबेर्यां पातु मां सदा ।  
क्रोडास्यः पातु मां नित्यमैशान्यां रुद्ररूपधृक् ॥ १८॥  
  
ऊर्ध्वं हयाननः पातु गुह्याधः सुमुखस्तथा ।  
रामास्यः पातु सर्वत्र सौम्यरूपो महाभुजः ॥ १९॥  
  
इत्येवं रामदूतस्य कवचं यः पठेत्सदा ।  
एकादशमुखस्यैतद्गोप्यं वै कीर्तितं मया ॥ २०॥  
  
रक्षोघ्नं कामदं सौम्यं सर्वसम्पद्विधायकम् ।  
पुत्रदं धनदं चोग्रशत्रुसङ्घविमर्दनम् ॥ २१॥  
  
स्वर्गापवर्गदं दिव्यं चिन्तितार्थप्रदं शुभम् ।  
एतत्कवचमज्ञात्वा मन्त्रसिद्धिर्न जायते ॥ २२॥  
  
चत्वारिंशत्सहस्राणि पठेच्छुद्धात्मको नरः ।  
एकवारं पठेन्नित्यं कवचं सिद्धिदं पुमान् ॥ २३॥  
  
द्विवारं वा त्रिवारं वा पठन्नायुष्यमाप्नुयात् ।  
क्रमादेकादशादेवमावर्तनजपात्सुधीः ॥ २४॥  
  
वर्षान्ते दर्शनं साक्षाल्लभते नात्र संशयः ।  
यं यं चिन्तयते चार्थं तं तं प्राप्नोति पूरुषः ॥ २५॥  
  
ब्रह्मोदीरितमेतद्धि तवाग्रे कथितं महत् ॥ २६॥  
  
इत्येवमुक्त्वा वचनं महर्षिस्तूष्णीं बभूवेन्दुमुखीं निरीक्ष्य ।  
संहृष्टचित्तापि तदा तदीयपादौ ननामातिमुदा स्वभर्तुः ॥ २७॥  
  
॥ इत्यगस्त्यसारसंहितायामेकादशमुखहनुमत्कवचं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
and PSA Easwaran psaeaswaran at gmail.com  
  
