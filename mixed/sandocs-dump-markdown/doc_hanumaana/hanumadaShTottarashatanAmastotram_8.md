+++
"Text title" = "hanumadaShTottarashatanAmastotram 8"
"File name" = "hanumadaShTottarashatanAmastotram8.itx"
itxtitle = "hanumadaShTottarashatanAmastotram 8"
engtitle = "hanumadaShTottarashatanAmastotram 8"
Category = "aShTottarashatanAma, hanumaana, hanuman"
Location = "doc_hanumaana"
Sublocation = "hanumaana"
Language = "Sanskrit"
Subject = "philosophy/hinduism/religion"
"Transliterated by" = "Gopal Upadhyay gopal.j.upadhyay at gmail.com"
"Proofread by" = "Gopal Upadhyay, PSA Easwaran psaeaswaran at gmail.com"
Source = "ParAsharasamhita Hanumachcharitra Vol 2 pages 122-125"
Indexextra = "(Scan)"
"Latest update" = "September 30, 2016"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "हनुमदष्टोत्तरशतनामस्तोत्रम् ८"

+++
  
 श्रीहनुमदष्टोत्तरशतनामस्तोत्रम्  ८   
  
श्रीपराशरः -  
  
स्तोत्रान्तरं प्रवक्ष्यामि शृणु मैत्रेय तत्त्वतः ।  
अष्टोत्तरशतं नाम्नां हनुमत्प्रतिपादकम् ॥  
  
आयुरारोग्यफलदं पुत्रपौत्रप्रवर्धनम् ।  
गुह्याद्गुह्यतमं स्तोत्रं सर्वपापहरं नृणाम् ॥  
  
अस्य श्रीहनुमदष्टोत्तरशतदिव्यनामस्तोत्रमन्त्रस्य विभीषण ऋषिः ।  
पङ्क्ती छन्दः । श्रीहनुमान् परमात्मा देवता ।  
मारुतात्मज इति बीजम् । अञ्जनासूनुरिति शक्तिः ।  
वायुपुत्र इति कीलकम् ।  
मम श्रीहनुमत्प्रसादसिद्ध्यर्थे जपे विनियोगः ॥  
  
श्री अभूतपूर्वडिम्भ श्री अञ्जनागर्भ सम्भवः ।  
नभस्वद्वरसम्प्राप्तो दीप्तकालाग्निसम्भवः ॥ १॥  
  
भूनभोऽन्तरभिन्नादस्फुरद्गिरिगुहामुखः ।  
भानुबिम्बफलोत्साहो पलायितविधुन्तुदः ॥ २॥  
  
ऐरावतग्रहाव्यग्रो कुलिशग्रसनोन्मुखः ।  
सुरासुरायुधाभेद्यो विद्यावेद्यवरोदयः ॥ ३॥  
  
हनुमानिति विख्यातो प्रख्यातबलपौरुषः ।  
शिखावान् रत्नमञ्जीरो स्वर्णकृष्णोत्तरच्छदः ॥ ४॥  
  
विद्युद्वलययज्ञोपवीतद्युमणिमण्डनः ।  
हेममौञ्जीसमाबद्धशुद्धजाम्बूनदप्रभः ॥ ५॥  
  
कनत्कनककौपीनो वटुर्वटुशिखामणिः ।  
सिंहसंहननाकारो तरुणार्कनिभाननः ॥ ६॥  
  
वशंवदीकृतमनास्तप्तचामीकरेक्षणः ।  
वज्रदेहो वज्रनखः  वज्रस्पर्शोग्रवालजः ॥ ७॥  
  
अव्याहतमनोवेगो हरिर्दाशरथानुगः ।  
सारग्रहणचातुर्यश्शब्दब्रह्मैकपारगः ॥ ८॥  
  
पम्पानदीचरो वाग्मी रामसुग्रीवसख्यकृत् ।  
स्वामिमुद्राङ्कितकरो क्षितिजान्वेषणोद्यमः ॥ ९॥  
  
स्वयम्प्रभासमालोको बिलमार्गविनिर्गमः ।  
आम्बोधिदर्शनोद्विग्नमानसोङ्गदधैर्यदः ॥ १०॥  
  
प्रायोपदिष्टप्लवगप्राणत्रातपरायणः ।  
अदेवदानवगतिः अप्रतिद्वन्द्वसाहसः ॥ ११॥  
  
स्वदेहसम्भवज्जङ्घामेरुद्रोणीकृतार्णव । मेरु  
सागरश्रुतवृत्तान्तमैनाककृतपूजनः ॥ १२॥  
  
अणोरणीयान्महतो महीयान् सुरसाऽर्थितः ।  
त्रिंशद्योजनपर्यन्तच्छायाछायाग्रहान्तकः ॥ १३॥  
  
लङ्काहङ्कारशमनश्शङ्काटङ्कविवर्जितः ।  
हस्तामलकवदृष्टराक्षसान्तः पुराखिलः ॥ १४॥  
  
चितादुरन्तवैदेहीसम्पादनफलश्रमः ।  
मैथिलीदत्तमाणिक्यो भिन्नाशोकवनद्रुमः ॥ १५॥  
  
बलैकदेशक्षपणः कुमाराक्षनिषूदनः ।  
घोषितस्वामिविजयस्तोरणारोहणोच्छ्रियः ॥ १६॥  
  
रणरङ्गसमुत्साहो रघुवंशजयध्वजः ।  
इन्द्रजिद्युद्धनिर्भीतो ब्रह्मास्त्रपरिवर्तनः ॥ १७॥  
  
प्रभाषितदशग्रीवो भस्मसात्कृतपट्टणः ।  
वार्धिनाशान्तवालर्चिः कृतकृत्योत्तमोत्तमः ॥ १८॥  
  
कल्लोलास्फालवेलान्तपारावारोपरिप्लवः ।  
स्वर्गमाकाङ्क्षकीशौघद्दृक्चकोरेन्दुमण्डलः ॥ १९॥ ??  
  
मधुकाननसर्वस्वसन्तर्पितवलीमुखः ।  
दृष्टा सीतेति वचनात्कोसलेन्द्राभिनन्दितः ॥ २०॥  
  
स्कन्धस्थकोदण्डधरः कल्पान्तघननिस्वनः ।  
सिन्धुबन्धनसन्नाहस्सुवेलारोहसम्भ्रमः ॥ २१॥  
  
अक्षाख्यबलसंरुद्धलङ्काप्राकारभञ्जनः ।  
युध्यद्वानरदैतेयजयापजयसाधनः ॥ २२॥  
  
रामरावणशस्त्रास्त्रज्वालाजालनिरीक्षणः ।  
मुष्टिनिर्भिन्नदैत्येन्द्रो मुहुर्नुतनभश्चरः ॥ २३॥  
  
जाम्बवन्नुतिसंहृष्टो समाक्रान्तनभश्चरः ।  
गन्धर्वगर्वविध्वंसी वश्यद्दिव्यौषधीनगः ॥ २४॥  
  
सौमित्रिमूर्छाशान्त्यर्थे प्रत्यूषस्तुष्टवानरः ।  
रामास्त्रध्वंसितेन्द्रारिसैन्यविन्यस्तविक्रमः ॥ २५॥  
  
हर्षविस्मितभूपुत्रीजयवृत्तान्तसूचकः ।  
राघवीराघवारूढपुष्पकारोहकौतुकः ॥ २६॥  
  
प्रियवाक्तोषितगुहो भरतानन्ददायकः ।  
श्रीसीतारामपट्टाभिषेकसम्भारसम्भ्रमः ॥ २७॥  
  
काकुत्स्थदयितादत्तमुक्ताहारविराजितः ।  
रामायणसुधास्वादरसिको रामकिङ्करः ॥ २८॥  
  
अमोघमन्त्रयन्त्रौघस्मृतिनिर्घूतकल्मषः  
भजत्किम्पुरुषद्वीपो भविष्यत्पद्मसम्भवः ।  
आपदुद्धारकः श्रीमान् सर्वाभीष्टफलप्रदः ॥ २९॥  
  
नामानीमानि यः कश्चिदनन्यगतिकः पठेत् ।  
मृत्योर्मुखे राजमुखे निपतन्नावसीदति ॥ ३०॥  
  
विश्वाकर्षणविद्वेषस्तम्भनोच्चाटनादयः ।  
सिध्यन्ति पठनादेव नात्र शङ्का कुरु क्वचित् ॥ ३१॥  
  
नामसङ्ख्याप्यपूपानि योदत्ते मन्दवासरे ।  
छायेव तस्य सततं सहायो मारुतिर्भवेत् ॥ ३२॥  
  
॥ इति श्रीहनुमदष्टोत्तरशतनामस्तोत्रं सम्पूर्णम् ॥  
  
  
Encoded by Gopal Upadhyay gopal.j.upadhyay at gmail.com  
Proofread by Gopal Upadhyay, PSA Easwaran psaeaswaran at gmail.com  
  
