---
Author: Traditional
Category: kavacha, hanumaana, hanuman
Description-comments: sudarshanasa.nhitA
File name: panchamukha.itx
Language: Sanskrit
Latest update: February 06, 2006, March 13, 2012, February 3, 2018
Location: doc_hanumaana
Proofread by: Ravin Bhalekar ravibhalekar at hotmail.com, Sunder Hattangadi, Gopal
  Upadhyay
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: pa.nchamukhahanumatkavacham
engtitle: pa.nchamukhahanumatkavacham
itxtitle: panchamukhahanumatkavacham (sudarshanasaMhitAntargatam)
title: पञ्चमुखहनुमत्कवचम् (सुदर्शनसंहितान्तर्गतम्)

---
  
 पञ्चमुखहनुमत्कवचम्   
॥ श्रीगणेशाय नमः ॥  
  
॥ श्रीउमामहेश्वराभ्यां नमः ॥  
  
॥ श्रीसीतारामचन्द्राभ्यां नमः ॥  
  
॥ श्रीपञ्चवदनायाञ्जनेयाय नमः ॥  
  
अथ श्रीपञ्चमुखीहनुमत्कवचप्रारम्भः ॥  
  
श्रीपार्वत्युवाच ।  
सदाशिव वरस्वामिञ्ज्ञानद प्रियकारकः ।  
कवचादि मया सर्वं देवानां संश्रुतं प्रिय ॥ १॥  
  
इदानीं श्रोतुमिच्छामि कवचं करुणानिधे ।  
वायुसूनोर्वरं येन नान्यदन्वेषितं भवेत् ।  
साधकानां च सर्वस्वं हनुमत्प्रीति वर्द्धनम् ॥ २॥  
  
श्रीशिव उवाच ।  
देवेशि दीर्घनयने दीक्षादीप्तकलेवरे ।  
मां पृच्छसि वरारोहे न कस्यापि मयोदितम् ॥ ३॥  
  
कथं वाच्यं हनुमतः कवचं कल्पपादपम् ।  
स्रीरूपा त्वमिदं नानाकुटमण्डितविग्रहम् ॥ ४॥  
  
गह्वरं गुरुगम्यं च यत्र कुत्र वदिष्यसि ।  
तेन प्रत्युत पापानि जायन्ते गजगामिनि ॥ ५॥  
  
अतएव महेशानि नो वाच्यं कवचं प्रिये ॥ ६॥  
  
श्रीपार्वत्युवाच ।  
वदान्यस्य वचोनेदं नादेयं जगतीतले ।  
स्वं वदान्यावधिः प्राणनाथो मे प्रियकृत्सदा ॥ ७॥  
  
मह्यं च किं न दत्तं ते तदिदानीं वदाम्यहम ।  
गणपं शाक्त सौरे च शैवं वैष्णवमुत्तमम् ॥ ८॥  
  
मन्त्रयन्त्रादिजालं हि मह्यं सामान्यतस्त्वया ।  
दत्तं विशेषतो यद्यत्तत्सर्वं कथयामि ते ॥ ९॥  
  
श्रीराम तारको मन्त्रः कोदण्डस्यापि मे प्रियः ।  
नृहरेः सामराजो हि कालिकाद्याः प्रियंवद ॥ १०॥  
  
दशाविद्याविशेषेण षोडशीमन्त्रनायिकाः ।  
दक्षिणामूर्तिसञ्ज्ञोऽन्यो मन्त्रराजो धरापते ॥ ११॥  
  
सहस्रार्जुनकस्यापि मन्त्रा येऽन्ये हनूमतः ।  
ये ते ह्यदेया देवेश तेऽपि मह्यं समर्पिताः ॥ १२॥  
  
किं बहूक्तेन गिरिश प्रेमयान्त्रितचेतसा ।  
अर्धाङ्गमपि मह्यं ते दत्तं किं ते वदाम्यहम् ।  
स्त्रीरूपं मम जीवेश पूर्वं तु न विचारितम् ॥ १३॥  
  
श्रीशिव उवाच ।  
सत्यं सत्यं वरारोहे सर्वं दत्तं मया तव ।  
परं तु गिरिजे तुभ्यं कथ्यते श्रुणु साम्प्रतम् ॥ १४॥  
  
कलौ पाखण्डबहुला नानावेषधरा नराः ।  
ज्ञानहीना लुब्धकाश्च वर्णाश्रमबहिष्कृताः ॥ १५॥  
  
वैष्णवत्वेन विख्याताः शैवत्वेन वरानन ।  
शाक्तत्वेन च देवेशि सौरत्वेनेतरे जनाः ॥ १६॥  
  
गाणपत्वेन गिरिजे शास्त्रज्ञानबहिष्कृताः ।  
गुरुत्वेन समाख्याता विचरिष्यन्ति भूतले ॥ १७॥  
  
ते शिष्यसङ्ग्रहं कर्तुमुद्युक्ता यत्र कुत्राचित् ।  
मन्त्राद्युच्चारणे तेषां नास्ति सामर्थ्यमम्बिके ॥ १८॥  
  
तच्छिष्याणां च गिरिजे तथापि जगतीतले ।  
पठन्ति पाठयिष्यति विप्रद्वेषपराः सदा ॥ १९॥  
  
द्विजद्वेषपराणां हि नरके पतनं धुवम् ।  
प्रकृतं वच्मि गिरिजे यन्मया पूर्वमीरितम् ॥ २०॥  
  
नानारूपमिदं नानाकूटमण्डितविग्रहम् ।  
तत्रोत्तरं महेशाने शृणु यत्नेन साम्प्रतम् ॥ २१॥  
  
तुभ्यं मया यदा देवि वक्तव्यं कवचं शुभम् ।  
नानाकूटमयं पश्चात्त्वयाऽपि प्रेमतः प्रियम् ॥ २२॥  
  
वक्तव्यं कत्रचित्तत्तु भुवने विचरिष्यति ।  
विश्वान्तःपातिनां भद्रे यदि पुण्यवतां सताम् ॥ २३॥  
  
सत्सम्प्रदायशुद्धानां दीक्षामन्त्रवतां प्रिये ।  
ब्राह्मणाः क्षत्रिया वैश्या विशेषेण वरानने ॥ २४॥  
  
उचारणे समर्थानां शास्त्रनिष्ठावतां सदा ।  
हस्तागतं भवेद्भद्रे तदा ते पुण्यमुत्तमम् ॥ २५॥  
  
अन्यथा शूद्रजातीनां पूर्वोक्तानां महेश्वरि ।  
मुखशुद्धिविहीनानां दाम्भिकानां सुरेश्वरि ॥ २६॥  
  
यदा हस्तगतं तत्स्यात्तदा पापं महत्तव ।  
तस्माद्विचार्यदेवेशि ह्यधिकारिणमम्बिके ॥ २७॥  
  
वक्तव्यं नात्र सन्देहो ह्यन्यथा निरयं व्रजेत् ।  
किं कर्तव्यं मया तुभ्यमुच्यते प्रेमतः प्रिये ।  
त्वयापीदं विशेषेण गेपनीयं स्वयोनिवत् ॥ २८॥  
  
ॐ श्री पञ्चवदनायाञ्जनेयाय नमः । ॐ अस्य श्री  
पञ्चमुखहनुमन्मन्त्रस्य ब्रह्मा ऋषिः ।  
गायत्रीछन्दः । पञ्चमुखविराट् हनुमान्देवता । ह्रीं बीजम् ।  
श्रीं शक्तिः । क्रौं कीलकम् । क्रूं कवचम् । क्रैं अस्त्राय फट् ।  
इति दिग्बन्धः । श्री गरुड उवाच ।  
अथ ध्यानं प्रवक्ष्यामि शृणुसर्वाङ्गसुन्दरि ।  
यत्कृतं देवदेवेन ध्यानं हनुमतः प्रियम् ॥ १॥  
  
पञ्चवक्त्रं महाभीमं त्रिपञ्चनयनैर्युतम् ।  
बाहुभिर्दशभिर्युक्तं सर्वकामार्थसिद्धिदम् ॥ २॥  
  
पूर्वं तु वानरं वक्त्रं कोटिसूर्यसमप्रभम् ।  
दन्ष्ट्राकरालवदनं भृकुटीकुटिलेक्षणम् ॥ ३॥  
  
अस्यैव दक्षिणं वक्त्रं नारसिंहं महाद्भुतम् ।  
अत्युग्रतेजोवपुषं भीषणं भयनाशनम् ॥ ४॥  
  
पश्चिमं गारुडं वक्त्रं वक्रतुण्डं महाबलम् ॥  
  
सर्वनागप्रशमनं विषभूतादिकृन्तनम् ॥ ५॥  
  
उत्तरं सौकरं वक्त्रं कृष्णं दीप्तं नभोपमम् ।  
पातालसिंहवेतालज्वररोगादिकृन्तनम् ॥ ६॥  
  
ऊर्ध्वं हयाननं घोरं दानवान्तकरं परम् ।  
येन वक्त्रेण विप्रेन्द्र तारकाख्यं महासुरम् ॥ ७॥  
  
जघान शरणं तत्स्यात्सर्वशत्रुहरं परम् ।  
ध्यात्वा पञ्चमुखं रुद्रं हनुमन्तं दयानिधिम् ॥ ८॥  
  
खड्गं त्रिशूलं खट्वाङ्गं पाशमङ्कुशपर्वतम् ।  
मुष्टिं कौमोदकीं वृक्षं धारयन्तं कमण्डलुम् ॥ ९॥  
  
भिन्दिपालं ज्ञानमुद्रां दशभिर्मुनिपुङ्गवम् ।  
एतान्यायुधजालानि धारयन्तं भजाम्यहम् ॥ १०॥  
  
प्रेतासनोपविष्टं तं सर्वाभरणभूषितम् ।  
दिव्यमाल्याम्बरधरं दिव्यगन्धानुलेपनम् ॥ ११॥  
  
सर्वाश्चर्यमयं देवं हनुमद्विश्वतोमुखम् ।  
पञ्चास्यमच्युतमनेकविचित्रवर्णवक्त्रं  
शशाङ्कशिखरं कपिराजवर्यम ।  
पीताम्बरादिमुकुटैरूपशोभिताङ्गं  
पिङ्गाक्षमाद्यमनिशं मनसा स्मरामि ॥ १२॥  
  
मर्कटेशं महोत्साहं सर्वशत्रुहरं परम् ।  
शत्रु संहर मां रक्ष श्रीमन्नापदमुद्धर ॥ १३॥  
  
ॐ हरिमर्कट मर्कट मन्त्रमिदं  
परिलिख्यति लिख्यति वामतले ।  
यदि नश्यति नश्यति शत्रुकुलं  
यदि मुञ्चति मुञ्चति वामलता ॥ १४॥  
  
ॐ हरिमर्कटाय स्वाहा ।  
ॐ नमो भगवते पञ्चवदनाय पूर्वकपिमुखाय  
       सकलशत्रुसंहारकाय स्वाहा ।  
ॐ नमो भगवते पञ्चवदनाय दक्षिणमुखाय करालवदनाय  
       नरसिंहाय सकलभूतप्रमथनाय स्वाहा ।  
ॐ नमो भगवते पञ्चवदनाय पश्चिममुखाय गरुडाननाय  
       सकलविषहराय स्वाहा ।  
ॐ नमो भगवते पञ्चवदनायोत्तरमुखायादिवराहाय  
       सकलसम्पत्कराय स्वाहा ।  
ॐ नमो भगवते पञ्चवदनायोर्ध्वमुखाय हयग्रीवाय  
       सकलजनवशङ्कराय स्वाहा ।  
ॐ अस्य श्री पञ्चमुखहनुमन्मन्त्रस्य श्रीरामचन्द्र  
ऋषिः । अनुष्टुप्छन्दः । पञ्चमुखवीरहनुमान् देवता ।  
हनुमानिति बीजम् । वायुपुत्र इति शक्तिः । अञ्जनीसुत इति कीलकम् ।  
श्रीरामदूतहनुमत्प्रसादसिद्ध्यर्थे जपे विनियोगः ।  
इति ऋष्यादिकं विन्यसेत् ॥  
  
ॐ अञ्जनीसुताय अङ्गुष्ठाभ्यां नमः ।  
ॐ रुद्रमूर्तये तर्जनीभ्यां नमः ।  
ॐ वायुपुत्राय मध्यमाभ्यां नमः ।  
ॐ अग्निगर्भाय अनामिकाभ्यां नमः ।  
ॐ रामदूताय कनिष्ठिकाभ्यां नमः ।  
ॐ पञ्चमुखहनुमते करतलकरपृष्ठाभ्यां नमः ।  
इति करन्यासः ॥  
  
ॐ अञ्जनीसुताय हृदयाय नमः ।  
ॐ रुद्रमूर्तये शिरसे स्वाहा ।  
ॐ वायुपुत्राय शिखायै वषट् ।  
ॐ अग्निगर्भाय कवचाय हुम् ।  
ॐ रामदूताय नेत्रत्रयाय वौषट् ।  
ॐ पञ्चमुखहनुमते अस्त्राय फट् ।  
पञ्चमुखहनुमते स्वाहा ।  
इति दिग्बन्धः ॥  
  
अथ ध्यानम् ।  
वन्दे वानरनारसिंहखगराट्क्रोडाश्ववक्त्रान्वितं  
दिव्यालङ्करणं त्रिपञ्चनयनं देदीप्यमानं रुचा ।  
हस्ताब्जैरसिखेटपुस्तकसुधाकुम्भाङ्कुशाद्रिं हलं  
खट्वाङ्गं फणिभूरुहं दशभुजं सर्वारिवीरापहम् ।  
अथ मन्त्रः ।  
ॐ श्रीरामदूतायाञ्जनेयाय वायुपुत्राय महाबलपराक्रमाय  
सीतादुःखनिवारणाय लङ्कादहनकारणाय महाबलप्रचण्डाय  
फाल्गुनसखाय कोलाहलसकलब्रह्माण्डविश्वरूपाय  
सप्तसमुद्रनिर्लङ्घनाय पिङ्गलनयनायामितविक्रमाय  
सूर्यबिम्बफलसेवनाय दुष्टनिवारणाय दृष्टिनिरालङ्कृताय  
सञ्जीविनीसञ्जीविताङ्गदलक्ष्मणमहाकपिसैन्यप्राणदाय  
दशकण्ठविध्वंसनाय रामेष्टाय महाफाल्गुनसखाय सीतासहित-  
रामवरप्रदाय षट्प्रयोगागमपञ्चमुखवीरहनुमन्मन्त्रजपे विनियोगः ।  
ॐ हरिमर्कटमर्कटाय बम्बम्बम्बम्बं वौषट् स्वाहा ।  
ॐ हरिमर्कटमर्कटाय फम्फम्फम्फम्फं फट् स्वाहा ।  
ॐ हरिमर्कटमर्कटाय खेङ्खेङ्खेङ्खेङ्खें मारणाय स्वाहा ।  
ॐ हरिमर्कटमर्कटाय लुंलुंलुंलुंलुं आकर्षितसकलसम्पत्कराय स्वाहा ।  
ॐ हरिमर्कटमर्कटाय धन्धन्धन्धन्धं शत्रुस्तम्भनाय स्वाहा ।  
ॐ टण्टण्टण्टण्टं कूर्ममूर्तये पञ्चमुखवीरहनुमते  
परयन्त्रपरतन्त्रोच्चाटनाय स्वाहा ।  
ॐ कङ्खङ्गङ्घङ्ङं चञ्छञ्जञ्झञ्ञं टण्ठण्डण्ढण्णं  
तन्थन्दन्धन्नं पम्फम्बम्भम्मं यंरंलंवं शंषंसंहं  
ळङ्क्षं स्वाहा ।  
इति दिग्बन्धः ।  
ॐ पूर्वकपिमुखाय पञ्चमुखहनुमते टण्टण्टण्टण्टं  
सकलशत्रुसंहरणाय स्वाहा ।  
ॐ दक्षिणमुखाय पञ्चमुखहनुमते करालवदनाय नरसिंहाय  
ॐ ह्रां ह्रीं ह्रूं ह्रैं ह्रौं ह्रः सकलभूतप्रेतदमनाय स्वाहा ।  
ॐ पश्चिममुखाय गरुडाननाय पञ्चमुखहनुमते मम्मम्मम्मम्मं  
सकलविषहराय स्वाहा ।  
ॐ उत्तरमुखायादिवराहाय लंलंलंलंलं नृसिंहाय नीलकण्ठमूर्तये  
पञ्चमुखहनुमते स्वाहा ।  
ॐ उर्ध्वमुखाय हयग्रीवाय रुंरुंरुंरुंरुं रुद्रमूर्तये  
सकलप्रयोजननिर्वाहकाय स्वाहा ।  
ॐ अञ्जनीसुताय वायुपुत्राय महाबलाय सीताशोकनिवारणाय  
श्रीरामचन्द्रकृपापादुकाय महावीर्यप्रमथनाय ब्रह्माण्डनाथाय  
कामदाय पञ्चमुखवीरहनुमते स्वाहा ।  
भूतप्रेतपिशाचब्रह्मराक्षसशाकिनीडाकिन्यन्तरिक्षग्रह-  
परयन्त्रपरतन्त्रोच्चटनाय स्वाहा ।  
सकलप्रयोजननिर्वाहकाय पञ्चमुखवीरहनुमते  
श्रीरामचन्द्रवरप्रसादाय जञ्जञ्जञ्जञ्जं स्वाहा ।  
इदं कवचं पठित्वा तु महाकवचं पठेन्नरः ।  
एकवारं जपेत्स्तोत्रं सर्वशत्रुनिवारणम् ॥ १५॥  
  
द्विवारं तु पठेन्नित्यं पुत्रपौत्रप्रवर्धनम् ।  
त्रिवारं च पठेन्नित्यं सर्वसम्पत्करं शुभम् ॥ १६॥  
  
चतुर्वारं पठेन्नित्यं सर्वरोगनिवारणम् ।  
पञ्चवारं पठेन्नित्यं सर्वलोकवशङ्करम् ॥ १७॥  
  
षड्वारं च पठेन्नित्यं सर्वदेववशङ्करम् ।  
सप्तवारं पठेन्नित्यं सर्वसौभाग्यदायकम् ॥ १८॥  
  
अष्टवारं पठेन्नित्यमिष्टकामार्थसिद्धिदम् ।  
नववारं पठेन्नित्यं राजभोगमवाप्नुयात् ॥ १९॥  
  
दशवारं पठेन्नित्यं त्रैलोक्यज्ञानदर्शनम् ।  
रुद्रावृत्तिं पठेन्नित्यं सर्वसिद्धिर्भवेद्ध्रुवम् ॥ २०॥  
  
निर्बलो रोगयुक्तश्च महाव्याध्यादिपीडितः ।  
कवचस्मरणेनैव महाबलमवाप्नुयात् ॥ २१॥  
  
॥ इति श्रीसुदर्शनसंहितायां श्रीरामचन्द्रसीताप्रोक्तं  
श्रीपञ्चमुखहनुमत्कवचं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
Sunder Hattangadi, Gopal Upadhayay  
  
