---
Category: aShTottarashatanAma, hanumaana, hanuman
File name: hanumadaShTottarashatanAmastotram7.itx
Language: Sanskrit
Latest update: July 8, 2016
Location: doc_hanumaana
Proofread by: Gopal Upadhyay, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Source: ParAsharasamhita Hanumachcharitra Vol 2 pages 43-49
Subject: philosophy/hinduism/religion
Sublocation: hanumaana
Text title: hanumadaShTottarashatanAmastotram 7
Transliterated by: Gopal Upadhyay gopal.j.upadhyay at gmail.com
engtitle: hanumadaShTottarashatanAmastotram 7
itxtitle: hanumadaShTottarashatanAmastotram 7
title: हनुमदष्टोत्तरशतनामस्तोत्रम् ७

---
  
 श्रीहनुमदष्टोत्तरशतनामस्तोत्रम् ७   
॥ श्रीगणेशाय नमः ॥  
  
॥ श्रीसीतरामचन्द्राभ्यां नमः ॥  
  
श्रीपराशर उवाच -  
स्तोत्रान्तरं प्रवक्ष्यामि हनुमत्प्रतिपादकम् ।  
शृणु मैत्रेय विप्रेन्द्र अष्टोत्तरशताधिकम् ॥  
  
अगस्त्येन पुरा प्रोक्तं सुतीक्ष्णाय महात्मने ।  
सर्वपापक्षयकरं सदा विजयवर्धनम् ॥  
  
सुतीक्ष्ण उवाचः -  
भगवन् केन मन्त्रेण स्तुत्वा तं भुवि मानवः ।  
अयत्नेनैव लभते सहसा सर्वसम्पदः ॥  
  
भूतप्रेतपिशाचादि पूतनाब्रह्मराक्षसाः ।  
कूष्माण्डकिन्नराधीशरक्षो यक्षखगादिना ॥  
  
निधनं चैव दैत्यानां दानवानां विशेषतः ।  
अपस्मारग्रहाणां च स्त्रीग्रहाणां तथैव च ॥  
  
महामृत्युग्रहाणां च नीचचोरग्रहात्मनाम् ।  
अन्येषां चातिघोराणां सर्पाणां क्रूरकर्मणाम् ॥  
  
वातपित्तकफादिनां ज्वराणामतिरोगिणाम् ।  
शिरो नेत्रमुखास्यान्ध्रिगुदघ्राणोदरीभवाम् ॥  
  
तथैव राजयक्ष्माणां शान्तिः केन प्रदृश्यते ।  
चोरादि राजशस्त्रादि विषदुस्स्वप्नभीतीषु ॥  
  
सिंहव्याघ्रवराहादिष्वन्यास्वापत्सु भीतिषु ।  
किं जप्त्व्यं महाभाग ब्रूहि शिष्यस्य मे मुने ॥  
  
श्रीअगस्त्य उवाच -  
सुहृदो मम भक्तस्य तव रक्षाकरं वरम् ।  
प्रवक्ष्यामि शृणुष्वैकं सुतीक्ष्ण सुसमाहितः ॥  
  
उपेन्द्रेण पुरेन्द्राय प्रोक्तं नारायणात्मना ।  
त्रैलोक्यैश्वर्यसिद्ध्यर्थमभावाय च चिद्विषाम् ॥  
  
सभायां नारदादीनां ऋषिणां पुण्यकर्मणाम् ।  
उपविश्य मया तत्र शृतं तस्य प्रसादतः ॥  
  
अष्टोत्तरशतं नाम्ना मतिगुह्यं हनुमतः ।  
नोक्तपूर्वमिदं ब्रह्मन् रहस्यं यस्यकस्यचित् ॥  
  
ॐ अस्य श्रीहनुमदष्टोत्तरशतदिव्यनामस्तोत्रमन्त्रस्य  
अगस्त्यो भगवान् ऋषिः । अनुष्टुप्छन्दः । श्रीहनुमान् देवता ।  
मारुतात्मज इति बीजम् । अञ्जनासूनुरिति शक्तिः ।  
वायुपुत्रेति कीलकम् ।  
मम श्रीहनुमत्प्रसादसिद्ध्यर्थे जपे विनियोगः ॥  
  
ॐ नमो भगवते आञ्जनेयाय अङ्गुष्ठाभ्यां नमः ।  
ॐ नमो भगवते वायुपुत्राय तर्जनीभ्यां नमः ।  
ॐ नमो भगवते केसरिप्रियनन्दनाय मध्यमाभ्यां नमः ।  
ॐ नमो भगवते रामदूताय अनामिकाभ्यां नमः ।  
ॐ नमो भगवते लक्ष्मणप्राणदात्रे कनिष्ठिकाभ्यां नमः ।  
ॐ नमो भगवते श्रीहनुमते करतलकरपृष्ठाभ्यां नमः ।  
इति करन्यासः ॥  
  
ॐ नमो भगवते आञ्जनेयाय हृदयाय नमः ।  
ॐ नमो भगवते वायुपुत्राय शिरसे स्वाहा ।  
ॐ नमो भगवते केसरिप्रियनन्दनाय शिखायै वषट् ।  
ॐ नमो भगवते रामदूताय कवचाय हुम् ।  
ॐ नमो भगवते लक्ष्मणप्राणदात्रे नेत्रत्रयाय वौषट् ।  
ॐ नमो भगवते श्रीहनुमते अस्त्राय फट् ।  
इति हृदयादि षडङ्गन्यासः ॥  
  
भूर्भूवस्वरोमिति दिग्बन्धः ॥  
  
॥ अथ ध्यानम् ॥  
  
पम्पातटवनोद्देशे परमर्षिनिषेविते ।  
परितस्सिद्धगन्धर्वकिन्नरोरगसेविते ॥  
  
निर्वैरमृगसिंहादि नानासत्वनिषेविते ।  
मधुरे मधुरालापे मनोज्ञतलकन्दरे ॥  
  
मतङ्गपर्वतप्रान्तमानसादिमनोहरे ।  
महासिंहगुहागेहे उपरञ्जितपश्चिमे ॥  
  
अतीन्द्रियमनोभारैः अतिमन्मथकाननैः ।  
शमादि गुणसम्पन्नैः अतीतषडरातिभिः ॥  
  
निखिलागमतत्वज्ञैः मुनिभिर्मुदितात्मभिः ।  
उपास्यमानवद्भाजन मणिपीठ उपस्थितम् ॥  
  
नलनीलमुखैश्चापि वानरैन्द्रैरुपासितम् ।  
समुदञ्चितवालाग्रं समग्रमणिभूषणम् ॥  
  
शमान्तकमहोरस्कसमाहितभुजद्वयम् ।  
परार्थ्यं पद्मरागादि स्फुरन्मकरकुण्डलम् ॥  
  
वज्रपाताङ्किततनुं वज्रपिङ्गाक्षभीषणम् ।  
स्वर्णाब्जकेसरिप्रख्यशिरोरुहविराजितम् ॥  
  
नवरत्नाञ्चितस्वर्णविचित्रवनमालया ।  
आसिनपादपाथोजमापन्नार्तिनिवारणम् ॥  
  
करुणावरुणावासमरुणारुणमण्डलम् ।  
किरणारुणितोपान्तचरणं नवहारिणम् ॥  
  
कारणं सुरकार्याणामसुराणां निवारणम् ।  
भूषणं हि नगेन्द्रस्य मानसाचलपारगम् ॥  
  
पुराणं प्रणताशानां चरणायोधनप्रियम् ।  
स्मरणापहृताघौघं भरणावहितं सताम् ॥  
  
शरणागतसन्त्राणकारणैकव्रतक्षमम् ।  
क्षणादसुरराजेन्द्रतनयप्राणहारिणम् ॥  
  
पवमानसुतं वीरं परीतं पनसादिभिः ॥  
  
इत्थ ध्यायन्नमन्नेव चेतसा साधकोत्तमः ।  
सर्वान्कामानवाप्नोति नात्र कार्या विचारणा ॥  
  
॥ इति ध्यानम् ॥  
  
ॐ नमः प्लवगेन्द्राय वायुपुत्राय वालिने ।  
वालाग्निदग्धलङ्काय बालार्कज्योतिषे नमः ॥  
  
आञ्जनेयाय महते प्रभञ्जनसुताय ते ।  
प्रमतादिहृते तुभ्यं प्रमाणाद्भुतचेतसे ॥  
  
प्राचेतसप्रणयिने नमस्ते सुरवैरिणे ।  
वीराय वीरवन्द्याय वीरोन्मत्ताय विद्विषाम् ॥  
  
विशातकाय वेद्याय विश्वव्यापिशरीरिणे ।  
विष्णुभक्ताय भक्तानामुपकर्त्रे जितात्मने ॥  
  
वनमालाग्रवालाय पवमानात्मने नमः ।  
कृतमानाय कृत्येषु वीतरागाय ते नमः ॥  
  
वालधृतमहेन्द्राय सूर्यपुत्रहितैषिणे ।  
बलसूदनमित्राय वरदाय नमो नमः ॥  
  
शमादिगुणनिष्ठाय शान्ताय शमितारये ।  
शत्रुघ्नाय नमस्तुभ्यं शम्बरारिजिते नमः ॥  
  
जानकीक्लेशसंहर्त्रे जनकानन्ददायिने ।  
लङ्घितोदधये तुभ्यं तेजसां निधये नमः ॥  
  
नित्याय नित्यानन्दाय नैष्ठिकब्रह्मचारिणे ।  
ब्रह्माण्डव्याप्तदेहाय भविष्यद्ब्रह्मणे नमः ॥  
  
ब्रह्मास्त्रवारकायस्तु सहसद्ब्रह्मवेदिने ।  
नमो वेदान्तविदुषे वेदाध्ययनशालिने ॥  
  
नखायुधाय नाथाय नक्षत्राधिपवर्चसे ।  
नमो नागारिसेव्याय नमस्सुग्रीवमन्त्रिणे ॥  
  
दशास्यदर्पहन्त्रेच छायाप्राणापहारिणे ।  
गगनत्वरगतये नमो गरुडरंहसे ॥  
  
गुहानुयाय गुह्याय गम्भीरपतये नमः ।  
शत्रुघ्नाय नमस्तुभ्यं शरान्तरविहारिणे ॥  
  
राघवप्रियदूताय लक्ष्मणप्राणदायिने ।  
लङ्किणीसत्वसंहर्त्रे चैत्यप्रासादभञ्जिने ॥  
  
भवाम्बुराशेः पाराय परविक्रमहारिणे ।  
नमो वज्रशरीयाय वज्राशनिनिवारिणे ॥  
  
नमो रुद्रावताराय रौद्राकाराय वैरिणाम् ।  
किङ्करान्तकरूपाय मन्त्रीपुत्रनिहन्त्रिणे ॥  
  
महाबलाय भीमाय महताम्पतये नमः ।  
मैनाककृतमानाय मनोवेगाय मालिने ॥  
  
कदलीवनसंस्थाय नमस्सर्वार्थदायिने ।  
ऐन्द्रव्याकरणज्ञाय तत्वज्ञानार्थवेदिने ॥  
  
कारुण्यनिधये तुभ्यं कुमारब्रह्मचारिणे ।  
नभो गम्भीरशब्दाय सर्वग्रहनिवारिणे ॥  
  
सुभगाय सुशान्ताय सुमुखाय सुवर्चसे ।  
सुदुर्जयाय सूक्ष्माय सुमनःप्रियबन्धवे ॥  
  
सुरारिवर्गसंहर्त्रे हर्यृक्षाधीश्वराय ते ।  
भूतप्रेतादिसंहर्त्रे भूतावेशकराय ते ॥  
  
नमो भूतनिषेवाय भूताधिपतये नमः ।  
नमो ग्रहस्वरूपाय ग्रहाधिपतये नमः ॥  
  
नमो ग्रहनिवाराय उग्राय चोग्रवर्चसे ।  
ब्रह्मतन्त्रस्वतन्त्राय शम्भुतन्त्रस्वतन्त्रिणे ॥  
  
हरितन्त्रस्वतन्त्राय तुभ्यं हनुमते नमः ।  
अष्टोत्तरशतं सङ्ख्या हनुमन्नाममूर्तयः ॥  
  
पुरतः परतो व्यापी मम पातु महाबलः ।  
शान्तिरस्तु शिवं चास्तु सत्यास्सन्तु मनोरथाः ॥  
  
रक्षा भवतु योनी वा विविधे वरदेहिनाम् ।  
अविघ्नो दुःखहानिश्च वाञ्छासिद्धिश्शुभोदयाः ।  
प्रजासिद्धिश्च सामर्थ्यं मानोन्नतिरनामयम् ॥  
  
इति श्रीहनुमदष्टोत्तरशतनामस्तोत्रं सम्पूर्णम् ॥  
  
  
Encoded by Gopal Upadhyay gopal.j.upadhyay at gmail.com  
Proofread by Gopal Upadhyay, PSA Easwaran psaeaswaran at gmail.com  
  
