+++
"Text title" = "hanUmatstotram 2 ApannAkhila"
"File name" = "hanUmatstotram2.itx"
itxtitle = "hanUmatstotram 2 (ApannAkhilalokArtihAriNe)"
engtitle = "hanUmatstotram 2"
Category = "hanumaana, stotra, hanuman"
Location = "doc_hanumaana"
Sublocation = "hanumaana"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "Processed by Sowmya Ramkumar"
"Proofread by" = "PSA Easwaran psaeaswaran at gmail"
Description-comments = "From Hanumatstutimanjari, Mahaperiaval Publication"
"Latest update" = "September 19, 2014"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "हनूमत्स्तोत्रम् २ (आपन्नाखिललोकार्तिहारिणे)"

+++
  
 श्रीहनूमत्स्तोत्रम् २   
  
आपन्नाखिललोकार्तिहारिणे श्रीहनूमते ।  
अकस्मादागतोत्पातनाशनाय नमो नमः ॥ १॥  
  
वामे करे वैरिभिदं वहन्तं शैलं परे शृङ्खलहारटङ्कम् ।  
दधानमच्छाच्छसुवर्णवर्णं भजे ज्वलत्कुण्डलमाञ्जनेयम् ॥ २॥  
  
विभीषण उवाच  
सीतावियुक्ते श्रीरामे शोकदुःखभयापह ।  
तापत्रयाग्निसंहारिन्नाञ्जनेय नमोऽस्तुते ॥ ३॥  
  
आधिव्याधिमहामारिग्रहपीडापहारिणे ।  
प्राणापहर्त्रे दैत्यानां रामप्रियहितात्मने ॥ ४॥  
  
संसारसागरावर्तगतनिश्रान्तचेतसाम् ।  
शरणागतसञ्जीवी सौमित्रिप्राणरक्षकः ॥ ५॥  
  
सुचरित्रः सदानन्दः सर्वदा भक्तवत्सलः ।  
सुरद्विषां सुसंहारी सुग्रीवानन्दवर्धनः ॥ ६॥  
  
य इदं हनुमत्स्तोत्रं पठेन्नित्यं नरोत्तमः ।  
सिद्ध्यन्ति सर्वकार्याणि धनधान्यसमृद्धयः ॥ ७॥  
  
मृत्युदारिद्र्यनाशं च सङ्ग्रामे विजयी भवेत् ।  
लाभं च राजवश्यं च सत्यं पावनकीर्तनम् ॥ ८॥  
  
परं मन्त्रं परं तन्त्रं परयन्त्रं निवारयेत् ।  
परविद्याविनाशं च ह्यात्ममन्त्रस्य रक्षकम् ॥ ९॥  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
