+++
"Text title" = "hanumatkavacham from nAradapurANa"
"File name" = "hanumatkavachamnAradapurANa.itx"
itxtitle = "hanumatkavacham (nAradapurANAntargatam)"
engtitle = "hanumatkavacham from nAradapurANa"
Category = "hanumaana, hanuman, kavacha"
Location = "doc_hanumaana"
Sublocation = "hanumaana"
Language = "Sanskrit"
Subject = "philosophy/hinduism/religion"
"Proofread by" = "NA, Kirk Wortman"
Source = "Naradapurana Purvabhag Adhyaya 78"
Indexextra = "(Purana)"
"Latest update" = "August 17, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "हनुमत्कवचम् (नारदपुराणान्तर्गतम्)"

+++
  
 श्रीहनुमत्कवचम्   
सनत्कुमार उवाच ।  
कार्तवीर्यस्य कवचं कथितं ते मुनीश्वर ।  
मोहविध्वंसनं जैत्रं मारुतेः कवचं शृणु ॥ १॥  
  
यस्य सन्धारणात्सद्यः सर्वे नश्यन्त्युपद्रवाः ।  
भूतप्रेतारिजं दुःखं नाशमेति न संशयः ॥ २॥  
  
एकदाहं गतो द्रष्टुं रामं रमयतां वरम् ।  
आनन्दवनिकासंस्थं ध्यायन्तं स्वात्मनः पदम् ॥ ३॥  
  
तत्र रामं रमानाथं पूजितं त्रिदशेश्वरैः ।  
नमस्कृत्य तदादिष्टमासनं स्थितवान् पुरः ॥ ४॥  
  
तत्र सर्वं मया वृत्तं रावणस्य वधान्तकम् ।  
पृष्टं प्रोवाच राजेन्द्रः श्रीरामः स्वयमादरात् ॥ ५॥  
  
ततः कथान्ते भगवान्मारुतेः कवचं ददौ ।  
मह्यं तत्ते प्रवक्ष्यामि न प्रकाश्यं हि कुत्रचित् ॥ ६॥  
  
भविष्यदेतन्निर्द्दिष्टं बालभावेन नारद ।  
श्रीरामेणाञ्जनासूनोर्भुक्तिमुक्तिप्रदायकम् ॥ ७॥  
  
अथ कवचम् ।  
हनुमान् पूर्वतः पातु दक्षिणे पवनात्मजः ।  
पातु प्रतीच्यामक्षघ्नः सौम्ये सागरतारकः ॥ ८॥  
  
ऊर्ध्वं पातु कपिश्रेष्ठः केसरिप्रियनन्दनः ।  
अधस्ताद्विष्णुभक्तस्तु पातु मध्ये च पावनिः ॥ ९॥  
  
लङ्काविदाहकः पातु सर्वापद्भ्यो निरन्तरम् ।  
सुग्रीवसचिवः पातु मस्तकं वायुनन्दनः ॥ १०॥  
  
भालं पातु महावीरो भ्रुवोर्मध्ये निरन्तरम् ।  
नेत्रे छायापहारी च पातु नः प्लवगेश्वरः ॥ ११॥  
  
कपोलौ कर्णमूले च पातु श्रीरामकिङ्करः ।  
नासाग्रमञ्जनासूनुः पातु वक्त्रं हरीश्वरः ॥ १२॥  
  
पातु कण्ठे तु दैत्यारिः स्कन्धौ पातु सुरारिजित् ।  
भुजौ पातु महातेजाः करौ च चरणायुधः ॥ १३॥  
  
नखान्नखायुधः पातु कुक्षौ पातु कपीश्वरः ।  
वक्षो मुद्रापहारी च पातु पार्श्वे भुजायुधः ॥ १४॥  
  
लङ्कानिभर्जनः पातु पृष्ठदेशे निरन्तरम् ।  
नाभिं श्रीरामभक्तस्तु कटिं पात्वनिलात्मजः ॥ १५॥  
  
गुह्यं पातु महाप्राज्ञः सक्थिनी अतिथिप्रियः ।  
ऊरू च जानुनी पातु लङ्काप्रासादभञ्जनः ॥ १६॥  
  
जङ्घे पातु कपिश्रेष्ठो गुल्फौ पातु महाबलः ।  
अचलोद्धारकः पातु पादौ भास्करसन्निभः ॥ १७॥  
  
अङ्गानि पातु सत्त्वाढ्यः पातु पादाङ्गुलीः सदा ।  
मुखाङ्गानि महाशूरः पातु रोमाणि चात्मवान् ॥ १८॥  
  
दिवारात्रौ त्रिलोकेषु सदागतिसुतोऽवतु ।  
स्थितं व्रजन्तमासीनं पिबन्तं जक्षतं कपिः ॥ १९॥  
  
लोकोत्तरगुणः श्रीमान् पातु त्र्यम्बकसम्भवः ।  
प्रमत्तमप्रमत्तं वा शयानं गहनेऽम्बुनि ॥ २०॥  
  
स्थलेऽन्तरिक्षे ह्यग्नौ वा पर्वते सागरे द्रुमे ।  
सङ्ग्रामे सङ्कटे घोरे विराड्रूपधरोऽवतु ॥ २१॥  
  
डाकिनीशाकिनीमारीकालरात्रिमरीचिकाः ।  
शयानं मां विभुः पातु पिशाचोरगराक्षसीः ॥ २२॥  
  
दिव्यदेहधरो धीमान्सर्वसत्त्वभयङ्करः ।  
साधकेन्द्रावनः शश्वत्पातु सर्वत एव माम् ॥ २३॥  
  
यद्रूपं भीषणं दृष्ट्वा पलायन्ते भयानकाः ।  
स सर्वरूपः सर्वज्ञः सृष्टिस्थितिकरोऽवतु ॥ २४॥  
  
स्वयं ब्रह्मा स्वयं विष्णुः साक्षाद्देवो महेश्वरः ।  
सूर्यमण्डलगः श्रीदः पातु कालत्रयेऽपि माम् ॥ २५॥  
  
यस्य शब्दमुपाकर्ण्य दैत्यदानवराक्षसाः ।  
देवा मनुष्यास्तिर्यञ्चः स्थावरा जङ्गमास्तथा ॥ २६॥  
  
सभया भयनिर्मुक्ता भवन्ति स्वकृतानुगाः ।  
यस्यानेककथाः पुण्याः श्रूयन्ते प्रतिकल्पके ॥ २७॥  
  
सोऽवतात्साधकश्रेष्ठं सदा रामपरायणः ।  
वैधात्रधातृप्रभृति यत्किञ्चिद्दृश्यतेऽत्यलम् ॥ २८॥  
  
विद्धि व्याप्तं यथा कीशरूपेणानञ्जनेन तत् ।  
यो विभुः सोऽहमेषोऽहं स्वीयः स्वयमणुर्बृहत् ॥ २९॥  
  
ऋग्यजुःसामरूपश्च प्रणवस्त्रिवृदध्वरः ।  
तस्मै स्वस्मै च सर्वस्मै नतोऽस्म्यात्मसमाधिना ॥ ३०॥  
  
अनेकानन्तब्रह्माण्डधृते ब्रह्मस्वरूपिणे ।  
समीरणात्मने तस्मै नतोऽस्म्यात्मस्वरूपिणे ॥ ३१॥  
  
नमो हनुमते तस्मै नमो मारुतसूनवे ।  
नमः श्रीरामभक्ताय श्यामाय महते नमः ॥ ३२॥  
  
नमो वानरवीराय सुग्रीवसख्यकारिणे ।  
लङ्काविदहनायाथ महासागरतारिणे ॥ ३३॥  
  
सीताशोकविनाशाय राममुद्राधराय च ।  
रावणान्तनिदानाय नमः सर्वोत्तरात्मने ॥ ३४॥  
  
मेघनादमखध्वंसकारणाय नमो नमः ।  
अशोकवनविध्वंसकारिणे जयदायिने ॥ ३५॥  
  
वायुपुत्राय वीराय आकाशोदरगामिने ।  
वनपालशिरश्छेत्रे लङ्काप्रासादभञ्जिने ॥ ३६॥  
  
ज्वलत्काञ्चनवर्णाय दीर्घलाङ्गूलधारिणे ।  
सौमित्रिजयदात्रे च रामदूताय ते नमः ॥ ३७॥  
  
अक्षस्य वधकर्त्रे च ब्रह्मशस्त्रनिवारिणे ।  
लक्ष्मणाङ्गमहाशक्तिजातक्षतविनाशिने ॥ ३८॥  
  
रक्षोघ्नाय रिपुघ्नाय भूतघ्नाय नमो नमः ।  
ऋक्षवानरवीरौघप्रासादाय नमो नमः ॥ ३९॥  
  
परसैन्यबलघ्नाय शस्त्रास्त्रघ्नाय ते नमः ।  
विषघ्नाय द्विषघ्नाय भयघ्नाय नमो नमः ॥ ४०॥  
  
महारिपुभयघ्नाय भक्तत्राणैककारिणे ।  
परप्रेरितमन्त्राणां मन्त्राणां स्तम्भकारिणे ॥ ४१॥  
  
 var  यन्त्राणां स्तम्भकारिणे  
पयःपाषाणतरणकारणाय नमो नमः ।  
बालार्कमण्डलग्रासकारिणे दुःखहारिणे ॥ ४२॥  
  
नखायुधाय भीमाय दन्तायुधधराय च ।  
विहङ्गमाय शर्वाय वज्रदेहाय ते नमः ॥ ४३॥  
  
प्रतिग्रामस्थितायाथ भूतप्रेतवधार्थिने ।  
करस्थशैलशस्त्राय रामशस्त्राय ते नमः ॥ ४४॥  
  
कौपीनवाससे तुभ्यं रामभक्तिरताय च ।  
दक्षिणाशाभास्कराय सतां चन्द्रोदयात्मने ॥ ४५॥  
  
कृत्याक्षतव्यथाघ्नाय सर्वक्लेशहराय च ।  
स्वाम्याज्ञापार्थसङ्ग्रामसख्यसञ्जयकारिणे ॥ ४६॥  
  
भक्तानां दिव्यवादेषु सङ्ग्रामे जयकारिणे ।  
किल्किलारवकाराय घोरशब्दकराय च ॥ ४७॥  var  किल्किलाबुबुकाराय  
  
सर्वाग्निव्याधिसंस्तम्भकारिणे भयहारिणे ।  
सदा वनफलाहारसन्तृप्ताय विशेषतः ॥ ४८॥  
  
महार्णवशिलाबद्धसेतुबन्धाय ते नमः ।  
  
फलश्रुतिः ।  
इत्येतत्कथितं विप्र मारुतेः कवचं शिवम् ॥ ४९॥  
  
यस्मै कस्मै न दातव्यं रक्षणीयं प्रयत्नतः ।  
अष्टगन्धैर्विलिख्याथ कवचं धारयेत्तु यः ॥ ५०॥  
  
कण्ठे वा दक्षिणे बाहौ जयस्तस्य पदे पदे ।  
किं पुनर्बहुनोक्तेन साधितं लक्षमादरात् ॥ ५१॥  
  
प्रजप्तमेतत्कवचमसाध्यं चापि साधयेत् ॥ ५२॥  
  
इति श्रीबृहन्नारदीयपुराणे पूर्वभागे बृहदुपाख्याने  
तृतीयपादे हनुमत्कवचनिरूपणं नामाष्टसप्ततितमोऽध्यायः ॥ ७८॥  
  
  
  
इस नारदपुराणोक्त मारुतिकवच में हनुमानजी को प्रत्येक श्लोकों के  
द्वारा नमस्कार किया गया है और उन्हें राम का बाण कहकर  
सम्बोधित भी किया है । इस कल्याणकारी मारुतिकवच का जो भी  
साधक प्रतिदिन ब्राह्ममुहूर्त में पाठ करता है, उसकी समस्त  
मनोकामनाएँ पूर्ण होती हैं । जो प्राणी इस कवच को अष्टगन्ध  
से लिखकर अपने गले या अपनी दाहिनी भुजा में धारण करता है ।  
उसे हर कार्य में सफलता प्राप्त होती है । यदि एक लाख बार  
श्रद्धा एवं भक्ति से इस कवच का पाठ करके इसे सिद्ध कर  
लिया जाय तो असाध्य कार्य भी सिद्ध हो जाते हैं । इसमें संशय  
नहीं हैं ।  
  
  
NA, Kirk Wortman  
Naradapurana Purvabhag Adhyaya 78  
  
