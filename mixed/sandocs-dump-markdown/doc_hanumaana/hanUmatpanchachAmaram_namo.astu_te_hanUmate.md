+++
"Text title" = "hanumat pa.ncha chAmaraM"
"File name" = "hanumatpanchachamara.itx"
itxtitle = "hanUmatpanchachAmaram (namo.astu te hanUmate)"
engtitle = "hanUmat pancha chAmaram"
Category = "hanumaana, hanuman"
Location = "doc_hanumaana"
Sublocation = "hanumaana"
Language = "Sanskrit"
Subject = "philosophy/hinduism/religion"
"Transliterated by" = "N.Balasubramanian bbalu at satyam.net.in"
"Proofread by" = "N.Balasubramanian bbalu at satyam.net.in"
"Latest update" = "April 20, 2005"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "हनूमत्पञ्चचामरम् (नमोऽस्तु ते हनूमते)"

+++
  
 श्रीहनूमत् पञ्चचामरम्   
नमोऽस्तु ते हनूमते दयावते मनोगते  
     सुवर्णपर्वताकृते नभस्स्वतः सुताय ते ।  
न चाञ्जनेय ते समो जगत्त्रये महामते  
     पराक्रमे वचःकमे समस्तसिद्धिसङ्क्रमे ॥ १॥  
  
रविं ग्रसिष्णुरुत्पतन् फलेच्छया शिशुर्भवान्  
     रवेर्गृहीतवानहो समस्तवेदशास्त्र्कम् ।  
भवन्मनोज्ञभाषणं बभूव कर्णभूषणं  
     रघूत्तमस्य मानसाम्बुजस्य पूर्णतोषणम् ॥ २॥  
  
धरात्मजापतिं भवान् विभावयन् जगत्पतिं  
     जगाम रामदासतां समस्तलोकविश्रुताम् ।  
विलङ्घ्य वारिधिं जवात् विलोक्य दीनजानकीं  
     दशाननस्य मानसं ददाह लङ्कया समम् ॥ ३॥  
  
विलोक्य मातरं कृशां दशाननस्य तद्वने  
     भवानभाषत प्रियं मनोहरं च संस्कृतम् ।  
समस्तदुष्टरक्षसां विनाशकालसूचनं  
     चकार रावणाग्रतः नयेन वा भयेन वा ॥ ४॥  
  
महाबलो महाचलं समुह्य चौषधिप्रभं  
     भवान् ररक्ष लक्ष्मणं भयावहे  महावहे ।  
महोपकारिणं तदा भवन्तमात्मबान्धवं  
     समस्तलोकबान्धवोऽप्यमन्यत स्वयं विभुः ॥ ५॥  
  
भवांश्च यत्र यत्र तत् शृणोति रामकीर्तनं  
     करोति तत्र तत्र भोः सभाष्पमस्तकाञ्जलिं ।  
प्रदेहि मेऽञ्जनासुत त्वदीयभक्तिवैभवं  
     विदेहि मे निरञ्जनं च रामदासदासताम् ॥ ६॥  
  
अगण्यपुण्यवान् भवान् अनन्यधन्यजीवनः  
     विमुच्य मौक्तिकस्रजं ददौ धरात्मजा मुदा ।  
भवन्तमालिलिङ्ग यद् रघूत्तमः स्वयं वदन्  
     इदं हि मे हनूमतः प्रदेयसर्वमित्यहो ॥ ७॥  
  
विदेहराजनन्दिनीमनोहरे वरे परे  
     विदेहमुक्तिदायके विधेहि मे मनो हरे ।  
क्षणं क्षणं निरीक्षणं भवेद् यथा मयि प्रभोः  
     तथा   निवेदयस्व मद्दशां दशाननान्तके ॥ ८॥  
  
इदं च पञ्चचामरं गृहाण दासकल्पितं  
     समीरणात्मसम्भव प्रमोदमानचेतसा ।  
रिपून् षडान्तरान् विनाशयाशु दुर्दमान्  
     पुनर्भवाख्यकर्दमात् विमुच्य पाहि पाहि माम् ॥ ९॥  
  
इति  श्रीहनूमत् पञ्चचामरस्तोत्रं सम्पूर्णम् ।  
  
Encoded and proofread by N. Balasubramanian bbalu@satyam.net.in  
  
