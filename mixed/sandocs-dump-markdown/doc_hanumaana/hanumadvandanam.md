+++
"Text title" = "madhanumadvandanam"
"File name" = "hanumadvandanam.itx"
itxtitle = "hanumadvandanam"
engtitle = "hanumadvandanam"
Category = "hanumaana, stotra, hanuman"
Location = "doc_hanumaana"
Sublocation = "hanumaana"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "Processed by Sowmya Ramkumar"
"Proofread by" = "PSA Easwaran psaeaswaran at gmail"
Description-comments = "From Hanumatstutimanjari, Mahaperiaval Publication"
"Latest update" = "September 18, 2014"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "हनुमद्वन्दनम्"

+++
  
 श्रीहनुमद्वन्दनम्   
  
अञ्जनानन्दनं वीरं जानकीशोकनाशनम् ।  
कपीशमक्षहन्तारं वन्दे लङ्काभयङ्करम् ॥ १॥  
  
अञ्जनीगर्भसम्भूत कपीन्द्रसचिवोत्तम ।  
रामप्रिय नमस्तुभ्यं हनूमन् रक्ष सर्वदा ॥ २॥  
  
अतुलितबलधामं स्वर्णशैलाभदेहं  
दनुजवनकृशानुं ज्ञानिनामग्रगण्यम् ।  
सकलगुणनिधानं वानराणामधीशं  
रघुपतिप्रियभक्तं वातजातं नमामि ॥ ३॥  
  
अपराजित पिङ्गाक्ष नमस्ते राजपूजित ।  
दीने मयि दयां कृत्वा मम दुःखं विनाशय ॥ ४॥  
  
अशेषलङ्कापतिसैन्यहन्ता श्रीरामसेवाचरणैककर्ता ।  
अनेकदुःखाहतलोकगोप्ता त्वसौ हनूमान्मम सौख्यकर्ता ॥ ५॥  
  
आञ्जनेयं पाटलास्यं स्वर्णाद्रिसमविग्रहम् ।  
पारिजातद्रुमूलस्थं वन्दे साधकनन्दनम् ॥ ६॥  
  
आञ्जनेयमतिपाटलाननं काञ्चनाद्रिकमनीयविग्रहम् ।  
पारिजाततरुमूलवासिनं भावयामि पवमाननन्दनम् ॥ ७॥  
  
आधिव्याधिमहामारिग्रहपीडापहारिणे ।  
प्राणापहर्त्रे दैत्यानां रामप्राणात्मने नमः ॥ ८॥  
  
आपन्नाखिललोकार्तिहारिणे श्रीहनूमते ।  
अकस्मादागतोत्पातनाशनाय नमोऽस्तु ते ॥ ९॥  
  
उद्यत्कोट्यर्कसङ्काशं जगत्प्रक्षोभहारकम् ।  
श्रीरामाङ्घ्रिध्याननिष्ठं सुग्रीवप्रमुखार्चितम् ।  
वित्रासयन्तं नादेन राक्षसान् मारुतिं भजे ॥ १०॥  
  
उद्यदादित्यसङ्काशमुदारभुजविक्रमम् ।  
कन्दर्पकोटिलावण्यं सर्वविद्याविशारदम् ॥ ११॥  
  
श्रीरामहृदयानन्दं भक्तकल्पमहीरुहम् ।  
अभयं वरदं दोर्भ्यां कलये मारुतात्मजम् ॥ १२॥  
  
उद्यन्मार्तण्डकोटिप्रकटरुचियुतं चारुवीरासनस्थं  
मौञ्जीयज्ञोपवीतारुणरुचिरशिखाशोभनं कुण्डलाङ्कम् ।  
भक्तानामिष्टदं तं प्रणतमुनिजनं मेघनादप्रमोदं  
वन्दे देवं विधेयं प्लवगकुलपतिं गोष्पदीभूतवार्धिम् ॥ १३॥  
  
उल्लङ्घ्य सिन्धोः सलिलं सलीलं यः शोकवह्निं जनकात्मजायाः ।  
आदाय तेनैव ददाह लङ्कां नमामि तं प्राञ्जलिराञ्जनेयम् ॥ १४॥  
  
कदापि शुभ्रैर्वरचामरैः प्रभुं गायन् गुणान् वीजयति स्थितोऽग्रतः ।  
कदाप्युपश्लोकयति स्वनिर्मितैः स्तवैः शुभैः श्रीहनुमान् कृताञ्जलिः॥१५॥  
  
करात्तशैलशस्त्राय द्रुमशस्त्राय ते नमः ।  
बालैकब्रह्मचर्याय रुद्रमूर्तिधराय च ॥ १६॥  
  
कारागृहे प्रयाणे च सङ्ग्रामे देशविप्लवे ।  
स्मरन्ति त्वां हनूमन्तं तेषां नास्ति विपत्तदा ॥ १७॥  
  
कृतक्रोधे यस्मिन्नमरनगरी मङ्गलरवा  
नवातङ्का लङ्का समजनि वनं वृश्चति सति ।  
सदा सीताकान्तप्रणतिमतिविख्यातमहिमा  
हनूमानव्यान्नः कपिकुलशिरोमण्डनमणिः ॥ १८॥  
  
गोष्पदीकृतवाराशिं मशकीकृतराक्षसम् ।  
रामायणमहामालारत्नं वन्देऽनिलात्मजम् । १९  
जानुस्थवामबाहुं च ज्ञानमुद्रापरं हरिम् ।  
अध्यात्मचित्तमासीनं कदलीवनमध्यगम् ।  
बालार्ककोटिप्रतिमं वन्दे ज्ञानप्रदं हरिम् ॥ २०॥  
  
ज्वलत्काञ्चनवर्णाय दीर्घलाङ्गूलधारिणे ।  
सौमित्रिजयदात्रे च रामदूताय ते नमः ॥ २१॥  
  
तप्तचामीकरनिभं भीघ्नं संविहिताञ्जलिम् ।  
चलत्कुण्डलदीप्तास्यं पद्माक्षं मारुतिं भजे ॥ २२॥  
  
द्विभुजं स्वर्णवर्णाभं रामसेवापरायणम् ।  
मौञ्जीकौपीनसहितं तं वन्दे रामसेवकम् ॥ २३॥  
  
दहनतप्तसुवर्णसमप्रभं भयहरं हृदये विहिताञ्जलिम् ।  
श्रवणकुण्डलशोभिमुखाम्बुजं नमत वानरराजमिहाद्भुतम् ॥ २४॥  
  
नखायुधाय भीमाय दन्तायुधधराय च ।  
विहङ्गाय च शर्वाय वज्रदेहाय ते नमः ॥ २५॥  
  
नादबिन्दुकलातीतं उत्पत्तिस्थितिवर्जितम् ।  
साक्षादीश्वरसद्रूपं हनूमन्तं भजाम्यहम् ॥ २६॥  
  
पञ्चास्यमच्युतमनेकविचित्रवर्णवक्त्रं शशाङ्कशेखरं कपिराजवर्यम् ।  
पीताम्बरादिमुकुटैरुपशोभिताङ्गं पिङ्गाक्षमाद्यमनिशं मनसा स्मरामि ॥ २७॥  
  
पद्मरागमणिकुण्डलत्विषा पाटलीकृतकपोलमण्डलम् ।  
दिव्यहेमकदलीवनान्तरे भावयामि पवमाननन्दनम् ॥ २८॥  
  
प्रतप्तस्वर्णवर्णाभं संरक्तारुणलोचनम् ।  
सुग्रीवादियुतं वन्दे पीताम्बरसमावृतम् ।  
गोष्पदीकृतवारीशं (राशिं) पुच्छमस्तकमीश्वरम्  
ज्ञानमुद्रां च बिभ्राणं सर्वालङ्कारभूषितम् ॥ २९॥  
  
बुद्धिर्बलं यशो धैर्यं निर्भयत्वमरोगता ।  
अजाड्यं वाक्पटुत्वं च हनूमत्स्मरणाद्भवेत् ॥ ३०॥  
  
भान्विन्दूचरणारविन्दयुगलं कौपीनमौञ्जीधरं  
काञ्चिश्रेणिधरं दुकूलवसनं यज्ञोपवीताजिनम् ।  
हस्ताभ्यां धृतपुस्तकं च विलसद्धारावलिं कुण्डलं  
खेचालं विशिखं प्रसन्नवदनं श्रीवायुपुत्रं भजे ॥ ३१॥  
  
मनोजवं मारुततुल्यवेगं जितेन्द्रियं बुद्धिमतां वरिष्ठम् ।  
वातात्मजं वानरयूथमुख्यं श्रीरामदूतं शिरसा नमामि ॥ ३२॥  
  
मरुत्सुतं रामपदारविन्दवन्दारुबृन्दारकमाशु वन्दे ।  
धीशक्तिभक्तिद्युतिसिद्धयो यं कान्तं स्वकान्ता इव कामयन्ते ॥ ३३॥  
  
मर्कटेश महोत्साह सर्वशत्रुहरोत्तम ।  
शत्रुं संहर मां रक्ष श्रीमन्नापद उद्धर ॥ ३४॥  
  
मर्कटेश महोत्साह सर्वातङ्कनिवारक ।  
अरीन्संहर मां रक्ष सुखं दापय मे प्रभो ॥ ३५॥  
  
महाशैलं समुत्पाट्य धावन्तं रावणं प्रति ।  
तिष्ठ तिष्ठ रणे दुष्ट घोररावं समुच्चरन् ॥ ३६॥  
  
लाक्षारसारुणं वन्दे कालान्तकयमोपमम् ।  
ज्वलदग्निलसन्नेत्रं सूर्यकोटिसमप्रभम् ।  
अङ्गदाद्यैर्महावीरैर्वेष्टितं रुद्ररूपिणम् ॥ ३७॥  
  
मारुतिं वीरवज्राङ्गं भक्तरक्षणदीक्षितम् ।  
हनूमन्तं सदा वन्दे राममन्त्रप्रचारकम् ॥ ३८॥  
  
यत्र यत्र रघुनाथकीर्तनं तत्र तत्र कृतमस्तकाञ्जलिम् ।  
बाष्पवारिपरिपूर्णलोचनं मारुतिं नमत राक्षसान्तकम् ॥ ३९॥  
  
यो वारांनिधिमल्पपल्वलमिवोल्लङ्घ्य प्रतापान्वितो  
वैदेहीघनशोकवह्निहरणो वैकुण्ठभक्तप्रियः ।  
अक्षाद्यर्जितराक्षसेश्वरमहादर्पापहारी रणे  
सोऽयं वानरपुङ्गवोऽवतु सदा चास्मान् समीरात्मजः ॥ ४०॥  
  
राजद्वारि बिलद्वारि प्रवेशे भूतसङ्कुले ।  
गजसिम्हमहाव्याघ्रचौरभीषणकानने । ४१  
शरणाय शरण्याय वातात्मज नमोस्तु ते ।  
नमः प्लवगसैन्यानां प्राणभूतात्मने नमः ॥ ४२॥  
  
रामेष्टं करुणापूर्णं हनूमन्तं भयापहम् ।  
शत्रुनाशकरं भीमं सर्वाभीष्टफलप्रदम् ॥ ४३॥  
  
प्रदोषे त्वां प्रभाते वा ये स्मरन्त्यञ्जनासुतम् ।  
अर्थसिद्धिं यशःपूर्तिं प्राप्नुवन्ति न संशयः ॥ ४४॥  
  
लाक्षारसारुणं वन्दे कालान्तकयमोपमम् ।  
ज्वलदग्निलसन्नेत्रं सूर्यकोटिसमप्रभम् ।  
अङ्गदाद्यैर्महावीरैर्वेष्टितं रुद्ररूपिणम् ॥ ४५॥  
  
वज्रदेहाय कालाग्निरुद्रायामिततेजसे ।  
ब्रह्मास्त्रस्तम्भनायास्मै नमः श्रीरुद्रमूर्तये ॥ ४६॥  
  
वज्राङ्गं पिङ्गकेशाढ्यं स्वर्णकुण्डलमण्डितम् ।  
नियुद्धमुपसङ्क्रम्य पारावारपराक्रमम् ॥ ४७॥  
  
वामहस्तगदायुक्तं पाशहस्तकमण्डलुम् ।  
उद्यद्दक्षिणदोर्दण्डं हनूमन्तं विचिन्तये ॥ ४८॥  
  
वज्राङ्गं पद्मनेत्रं कनकमयलसत्कुण्डलाक्रान्तगण्डं  
दम्भोलिस्तम्भसारप्रहरणसुवशीभूतरक्षोऽधिनाथम् ।  
उद्यल्लाङ्गूलसप्ताचलविचलकरं भीममूर्तिं कपीन्द्रं  
वन्दे तं रामचन्द्रप्रमुखदृढतरं सत्प्रसारं प्रसन्नम् ॥ ४९॥  
  
वन्दे बालदिवाकरद्युतिनिभं देवारिदर्पापहं  
देवेन्द्रप्रमुखैःप्रशस्तयशसं देदीप्यमानं रुचा ।  
सुग्रीवादिसमस्तवानरयुतं सुव्यक्ततत्त्वप्रियं  
संरक्तारुणलोचनं पवनजं पीताम्बरालङ्कृतम् ॥ ५०॥  
  
वन्दे रणे हनुमन्तं कपिकोटिसमन्वितम् ।  
धावन्तं रावणं जेतुं दृष्ट्वा सत्वरमुत्थितम् ॥ ५१॥  
  
लक्ष्मणं च महावीरं पतितं रणभूतले ।  
गुरुं च क्रोधमुत्पाद्य गृहीत्वा गुरुपर्वतम् ॥ ५२॥  
  
हाहाकारैः सदर्पैश्च कम्पयन्तं जगत्त्रयम् ।  
ब्रह्माण्डं स समावाप्य कृत्वा भीमकलेवरम् ॥ ५३॥  
  
वन्दे वानरसिम्हखगराट् क्रोडाश्ववक्त्रान्वितं  
दिव्यालङ्करणं त्रिपञ्चनयनं देदीप्यमानं रुचा ।  
हस्ताब्जैरसिखेटपुस्तकसुधाकुम्भाङ्कुशाद्रीन् हलं  
खट्वाङ्गं फणिभूरुहं दशभुजं सर्वारिवीरापहम् ॥ ५४॥  
  
वामहस्ते महावृक्षं दशास्यकरखण्डनम् ।  
उद्यद्दक्षिणदोर्दण्डं हनूमन्तं विचिन्तये ॥ ५५॥  
  
वामे करे वैरिभिदं वहन्तं शैलं परे शृङ्खलहारटङ्कम् ।  
दधानमच्छच्छवियज्ञसूत्रं भजे ज्वलत्कुण्डलमाञ्जनेयम् ॥ ५६॥  
  
वामे जानुनि वामबाहुमपरं तं ज्ञानमुद्रायुतं  
हृद्देशे कलयन् वृतो मुनिगणैरध्यात्मदत्तेक्षणः ।  
आसीनः कदलीवने मणिमये बालार्ककोटिप्रभो  
ध्यायन् ब्रह्म परं करोतु मनसः सिद्धिं हनूमान्मम ॥ ५७॥  
  
वामे शैलं वैरिभिदं विशुद्धं टङ्कमन्यतः ।  
दधानं स्वर्णवर्णं च वन्दे कुण्डलिनं हरिम् ॥ ५८॥  
  
सदा राम रामेति नामामृतं तं सदा राममानन्दनिष्यन्दकन्दम् ।  
पिबन्तं नमन्तं सुदन्तं हसन्तं हनूमन्तमन्तर्भजे तं नितान्तम् ॥ ५९॥  
  
सपीतकौपीनमुदञ्चिताङ्गुलिम् समुज्ज्वलन्मौञ्ज्यजिनोपवीतिनम् ।  
सकुण्डलं लम्बशिखासमावृतं तमाञ्जनेयं शरणं प्रपद्ये ॥ ६०॥  
  
सर्वारिष्टनिवारकं शुभकरं पिङ्गाक्षमक्षापहं  
सीतान्वेषणतत्परं कपिवरं कोटीन्दुसूर्यप्रभम् ।  
लङ्काद्वीपभयङ्करं सकलदं सुग्रीवसम्मानितं  
देवेन्द्रादिसमस्तदेवविनुतं काकुत्स्थदूतं भजे ॥ ६१॥  
  
संसारसागरावर्तकर्तव्यभ्रान्तचेतसाम् ।  
शरणागतमर्त्यानां शरण्याय नमोऽस्तु ते ॥ ६२॥  
  
सीतारामपदाम्बुजे मधुपवद्यन्मानसं लीयते  
सीतारामगुणावली निशि दिवा यज्जिह्वया पीयते ।  
सीतारामविचित्ररूपमनिशं यच्चक्षुषोर्भूषणं  
सीतारामसुनामधामनिरतं तं सद्गुरुं तं भजे ॥ ६३॥  
  
सीतावियुक्तश्रीरामशोकदुःखभयापह ।  
तापत्रितयसंहारिन्नाञ्जनेय नमोऽस्तु ते ॥ ६४॥  
  
सीताशीर्वादसम्पन्न समस्तावयवाक्षत ।  
लोललाङ्गूलपातेन ममारातीन्निवारय ॥ ६५॥  
  
स्फटिकाभं स्वर्णकान्तिं द्विभुजं च कृताञ्जलिम् ।  
कुण्डलद्वयसंशोभिमुखाम्बुजमहं भजे ॥ ६६॥  
  
स्वानन्दहेतोर्भजतां जनानां मग्नः सदा रामकथासुधायाम् ।  
असाविदानीं च निषेवमाणो रामं पतिं किम्पुरुषे किलास्ते ॥ ६७॥  
  
हनुमन्तं महावीरं वायुतुल्यपराक्रमम् ।  
ममाभीष्टार्थसिद्धयर्थं प्रणमामि मुहुर्मुहुः ॥ ६८॥  
  
हनूमान् रामपादाब्जसङ्गी वर्णिवरः शुचिः ।  
सञ्जीवनोपहर्ता मे दीर्घमायुर्ददात्विह ॥ ६९॥  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
