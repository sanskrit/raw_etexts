---
Acknowledge-Permission: Mahaperiyaval Trust
Category: hanumaana, hanuman
Description-comments: From Hanumatstutimanjari, Mahaperiaval Publication
File name: jayamArute.itx
Language: Sanskrit
Latest update: April 24, 2016
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: jayamArute
Transliterated by: Shri Devi Kumar, refined by PSA Easwaran
engtitle: jayamArute
itxtitle: jayamArute
title: जयमारुते

---
  
 जय मारुते   
  
मन्दात्मकं मारुतिस्तोत्रम् ।  
ॐ नमो वायुपुत्राय भीमरूपाय धीमते ।  
नमस्ते रामदूताय कामरूपाय श्रीमते ॥ १॥  
  
मोहशोकविनाशाय सीताशोकविनाशिने ।  
भग्नाशोकवनायास्तु दग्धलङ्काय वाग्मिने ॥ २॥  
  
गतिनिर्जितवाताय लक्ष्मणप्राणदाय च ।  
वनौकसां वरिष्ठाय वशिने वनवासिने ॥ ३॥  
  
तत्त्वज्ञानसुधासिन्धुनिमग्नाय महीयसे ।  
आञ्जनेयाय शूराय सुग्रीवसचिवाय ते ॥ ४॥  
  
जन्ममृत्युभयघ्नाय सर्वक्लेशहराय च ।  
नेदिष्ठाय प्रेतभूतपिशाचभयहारिणे ॥ ५॥  
  
यातनानाशनायास्तु नमो मर्कटरूपिणे ।  
यक्षराक्षसशार्दूलसर्पवृश्चिकभीहृते ॥ ६॥  
  
महाबलाय वीराय चिरञ्जीविन उद्धते ।  
हारिणे वज्रदेहाय चोल्लङ्घितमहाब्धये ॥ ७॥  
  
बलिनामग्रगण्याय नमो नमः पाहि मारुते ।  
लाभदोऽसि त्वमेवाशु हनुमन् राक्षसान्तक ।  
यशो जयं च मे देहि शत्रून्नाशय नाशय ॥ ८॥  
  
श्रीवासुदेवानन्दसरस्वती ।  
सङ्गीतेन वशीकरोति वरदं क्ष्माजाधवं राघवं  
यश्चामीकरचारुगात्रसुषमां विस्तारयत्यद्भुताम् ।  
नानातालकलाकलापनिपुणः कौशन्यवद्गायति  
स प्रीणातु प्रशस्तगानरसिकव्यामोदिशाखामृगः ॥  
  
सङ्गीतपारिजततः ।  
दक्षिणे लक्ष्मणो यस्य वामे च जनकात्मजा ।  
पुरतो मारुतिर्यस्य तं वन्दे रघुनन्दनम् ॥ १०॥  
  
रामराक्षास्तोत्रतः ।  
मारुतिं वीरवज्राङ्गं भक्तरक्षणदीक्षितम् ।  
हनुमन्तं सदा वन्दे राममन्त्रप्रचारकम् ॥ ११॥  
  
हनुमन्नञ्जनासूनो वायुपुत्र महाबल ।  
अकस्मादागतोत्पातं नाशयाशु नमोऽस्तु ते ॥ १२॥  
  
कुतोऽपि - (सोउर्चे उन्क्नोव्न्)  
उद्यन्मार्तण्डतेजःप्रसरपरिगतारक्तमेरुप्रभाभं  
वज्रप्रान्तानुकारि प्रखरनखमुखाघात सन्दारितारिम् ।  
लोलल्लाङ्गूल लीलालुलित खलदलोद्दाम दर्पान्धनाकं  
कालं क्रूरग्रहाणां शतभयशमनं नौमि वायोः सुबालम् ॥ १२॥  
  
धीरं धीरं धरित्रीं पदकमलमुखन्याससम्पीडयन्तं  
निक्वाणैर्नाशयन्तं निखिलकलिमलं तालजैः कङ्कणानाम् ।  
गायन्तं राम रामेत्यतिरतिरभसैः राघवं संस्मरन्तं  
सङ्गीताचार्यवर्यं कविकुलतिलकं मारुतिं नौमि वीरम् ॥ १४॥  
  
कूर्मो मूलवदालवालवदपां नाथो लतावद्दिशो  
मेघाः पल्लववत्प्रसूनफलवन्नक्षत्रसूर्येन्दवः ।  
स्वामिन् ! व्योमतरुर्मम क्रमतले श्रुत्वेति गां मारुतेः  
सीतान्वेषणमादिशन् दिशतु वो रामः सहर्षः श्रियम् ॥ १५॥  
  
हनुमन्नाटकतः  
खड्गं त्रिशूलं खट्वाङ्गं पाशमङ्कुशपर्वतम् ।  
ध्रुवमुष्टिगदामुण्डं दशभिः कपिपुङ्गवम् ॥  
  
एतान्यायुधजालानि धारयन्तं यजामहे ॥ १६॥  
  
श्रीविद्यार्णवतः  
स्वप्रभोर्वाहकश्रेष्ठः श्वेतच्छत्रितपुच्छकः ।  
सुखासनमहापृष्ठः सेतुबन्धक्रियाग्रणीः ॥ १७॥  
  
कदाऽपि शुभ्रैर्वरचामरैः प्रभुं  
गायन् गुणान्वीजयति स्थितोऽग्रतः ।  
कदाऽप्युपश्लोकयति स्वनिर्मितैः  
चित्रैः स्तवैः श्रीहनुमान्कृताञ्जलिः ॥ १८॥  
  
बृहद्भागवतामृततः  
नखायुधाय भीमाय दन्तायुधधराय च ।  
विहगाय च शर्वाय वज्रदेहाय ते नमः ॥ १९॥  
  
ज्वलत्काञ्चनवर्णाय दीर्घलाङ्गूलधारिणे ।  
सौमित्रिजयदात्रे च रामदूताय ते नमः ॥ २०॥  
  
नारदपुराणतः  
द्विभुजं स्वर्णवर्णाभं रामसेवापरायणम् ।  
मौञ्जीकौपीनसहितं मां ध्यायेद्रामसेवकम् ॥ २१॥  
  
रामरहस्योपनिषदि  
श्रीविष्णोः श्रवणे परीक्षिदभवद्वैयासकिः कीर्तने  
प्रह्लादः स्मरणे, तदङ्घ्रिभजने लक्ष्मीः पृथुः पूजने ।  
अक्रूरस्त्वभिनन्दने कपिपतिर्दास्येऽथ सख्येऽर्जुनः  
सर्वस्वात्मनिवेदने बलिरभूत् कृष्णाप्तिरेषां परम् ॥ २२॥  
  
शौर्यं दाक्ष्यं बलं धैर्यं प्राज्ञता नयसाधनम् ।  
तेजो धृतिर्यशो दाक्ष्यं सामर्थ्यं विनयो नयः ।  
पौरुषं विक्रमो बुद्धिः यस्मिन्नेतानि नित्यदा ।  
यस्य त्वेतानि चत्वारि वानरेन्द्र यथा तव ।  
  
वाल्मीकि रामायणतः ।  
मरुत्सुतं रामपदारविन्दवन्दारु बृन्दारकमाशु वन्दे ।  
धीशक्तिभक्तिद्युतिसिद्धयो यं कान्तां स्वकान्तामिव कामयन्ते ॥ २६॥  
  
रामचरिताब्धिरत्नतः ।  
स्फटिकाभं स्वर्णकान्तिं द्विभुजं च कृताञ्जलिम् ।  
कुण्डलद्वयसंशोभिमुखाम्बुजमहं भजे ॥ २७॥  
  
हनूमान् रामपादाब्जसङ्गी वर्णिवरः शुचिः ।  
सञ्जीवनोपहर्ता मे दीर्घमायुर्ददात्विह ॥ २८॥  
  
श्रीतत्त्वनिधितः ।  
सदा राम रामेति नामामृतं ते सदाराममानन्दनिष्यन्दकन्दम् ।  
पिबन्तं नमन्तं सुदन्तं हसन्तं हनूमन्तमन्तर्भजे तं नितान्तम् ॥ १९॥  
  
  
  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
