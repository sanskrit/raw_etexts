---
Author: Nityananda Shastri
Category: hanumaana
Description/comments: Each line of the composition starts from the rAmarakShA kavacha
  part (shiro me rAghavaH pAtu)
File name: mArutistavaH.itx
Indexextra: (Scan with Sanskrit Commentary)
Language: Sanskrit
Latest update: October 21, 2019
Location: doc_hanumaana
Proofread by: Shree Devi Kumar shreeshrii at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: mArutistavaH
Transliterated by: Shree Devi Kumar shreeshrii at gmail.com
engtitle: mArutistavaH
itxtitle: mArutistavaH (nityAnandashAstrirachitaH)
title: मारुतिस्तवः (नित्यानन्दशास्त्रिरचितः)

---
  
 श्रीमारुतिस्तवः   
॥ श्रीमत रामाय नमः ॥  
  
एतत्स्तवीयपचैकैकपादप्रथमाऽक्षरैरुच्चार्यमाणा  
रामरक्षास्तोत्रीयाएते श्लोकाः -  
शिरो मे राघवः पातु भालं दशरथात्मजः ।  
कौशल्येयो दृशौ पातु विश्वामित्रप्रियः श्रुती ॥ १॥  
  
घ्राणं पातु मखत्राता मुखं सौमित्रिवत्सलः ।  
जिह्वां विद्यानिधिः पातु कण्ठं भरतवन्दितः ॥ २॥  
  
स्कन्धौ दिव्यायुधः पातु भुजौ भग्नेशकार्मुकः ।  
करौ सीतापतिः पातु हृदयं जामदग्न्यजित् ॥ ३॥  
  
मध्यं पातु खरध्वंसी नाभिं जाम्बवदाश्रयः ।  
सुग्रीवेशः कटी पातु सक्थिनी हनुमत्प्रभुः ॥ ४॥  
  
उरू रघूत्तमः पातु रक्षःकुलविनाशकृत् ।  
जानुनी सेतुकृत् पातु जङ्घे दशमुखान्तकः ॥ ५॥  
  
पादौ विभीषणश्रीदः पातु रामोऽखिलं वपुः ।  
इति शम् ।  
॥ श्रीः ॥  
  
अथ श्रीमारुतिस्तवः ।  
॥ श्रीगणेशाय नमः ॥  
  
मङ्गलाचरणम् ।  
राजतेजौपमे विराजते याऽऽसने महति राजतेऽत्र सा ।  
सर्वदानवकदध्नि सर्वदा सर्वदा दधिमथी मथीनतात् ॥ १॥  
  
सहंसका हंसगतिप्रवीणा वीणामुपादाय निजां स्वपाणौ ।  
सरस्वती सा मम चित्तरङ्गेऽरं गेयमारभ्य नटीव नृत्यात् ॥ २॥  
  
माधवनन्दननित्यानन्दनतो नन्दनन्दनो नन्द्यात् ।  
स्वपदारविन्दनन्दितमिन्दिन्दिरमिन्दिरेश ! चाऽऽनन्द्यात् ॥ ३॥  
  
अथ स्तवप्रारम्भः -  
शिञ्जानमञ्जमुकुटैः सुकुटैरिवोच्चै  
     रोचिर्भिरद्भिरिव रुद्धतराऽन्तरालैः ।  
मेध्यैः सुरैः पदयुगं बहु सिच्यमानं  
     रामाऽनुगस्य विनुमो द्युततरूपमानम् ॥ १॥  
  
घर्मोपमानभवतापजुषः पुमांसोऽ-  
     वः सत्यमेव सुखदः परिदर्श्यते वः ।  
पादद्युपादप उदेति वनौकसोऽर्ति-  
     तुच्छाय एष इति तत्तलमाश्रयध्वम् ॥ २॥  
  
भा यन्नखेभ्य उदिता मुदिता समुद्र-  
     लङ्घस्य साधु समये समयादधस्तात् ।  
दर्वीकरेभ्य इव सूचयितुं प्रियं स्वं  
     शर्म प्रयच्छतु कपीशपदद्वयं तत् ॥ ३॥  
  
रक्ता हि यत्र भृशमङ्गुलंयो रमन्तेऽ  
     थात्सारितेव रुचिरा रुचिराश्रयं यम् ।  
मत्वा परं व्रजति रक्ततराऽपि सस्वौ-  
     जः संयुतो हनुमतो नु मतोंऽघ्रिपद्मः ॥ ४॥  
  
कौ धावतेऽ तिगमिताम्बुधये तु यस्मै  
     शल्यादिभिर्विरहितां सहितां प्रकाशैः ।  
येयामिव स्फुटयितं पदवीं यदीया  
     योज्येव याति पदरुक्पुरतः स पातु ॥ ५॥  
  
दृष्ट्वा यदीयपदपङ्कजमेकवारं  
     शौटीर्यवीर्यसहितं जलराशिलङ्घे ।  
पापात् प्रमुच्यत इहैव नरश्च पूज्योऽ  
     तुल्यो भवत्यऽवतु सोऽनिलनन्दनो नः ॥ ६॥  
  
वित्यज्य याति जनकस्य गृहं हि जाता  
     श्वासारतां सुदधती स्वविवृद्धिकाले ।  
मिथ्यात्वहीनमिति निर्दिशतीव यद्भाऽ  
     त्रस्थेनवेश्म भजते भज ते पदे हृत् ॥ ७॥  
  
प्रिय सर्वदैव बहुरक्ततराऽङ्गुलीषु  
     यः श्रीमतो हनुमतोऽङ्घ्रियुगप्रकाशः ।  
श्रुत्यादिकीर्तितगुणो दशदिक्षु सूर्योऽ-  
     तीन्धेऽयमित्यऽवगतः कविभिस्सवोऽव्यात् ॥ ८॥  
  
घ्रातव्यभव्यसुरभिः सुरभिः सदा प्र-  
     णन्दन्मनोभिरमरैर्भ्रमरैरिवोच्चैः ।  
पापप्रतापसुसमापनतापरः सोऽ-  
     तुल्यः पुनातु पुरु पावनिपादपद्मः ॥ ९॥  
  
मय्युच्छ्रितात्मनि क एधत आ इतीव  
     खज्योतिषां समुदयाय रुषेव रक्ता ।  
त्रासं प्रदातुमित एति हि यत्प्रभोर्द्ध्वं  
     तार्यात्स देव।भवतो भवतोंऽघ्रिपद्मः ॥ १०॥  
  
     इतिपादवर्णनं समाप्तम् ॥  
  
मुञ्चन् फणामजगरोऽतिगरोऽयमित्थं  
     खं संस्पृशन्नुपरितः परितश्च यस्य ।  
सौलभ्यतः परिचितः कविभिः सुपुच्छो  
     मिथ्यात्वमन्तयतु नः स समीरसूनुः ॥ ११॥  
  
त्रिर्यं स्वपुच्छमलमच्छकशासुपट्ट-  
     वत् सन्ततं ह्युपरितः परितः प्रकम्प्य ।  
सन्ताडिता हनुमता रिपवः स धूते-  
     लः कम्पयेत किमुनाऽस्मदरातिवर्गम् ॥ १२॥  
  
जित्वाऽक्षमुच्छलितमन्यपरं प्रतीवाऽऽ-  
     ह्वां कर्त्तुमीहितवतः समदं समानम् ।  
विर्वालधी रयत ऐदिव खं हि यस्याऽ-  
     द्याऽस्मान् प्रबोधयतु सोऽप्रथमोवनौकाः ॥ १३॥  
  
निन्ये यमाशु शमितां शमितस्वभक्ताऽऽ-  
     धिः शान्त एव हि हरिस्मरणे हनूमान् ।  
पापिद्विषां च शमने स्वयमुद्भटः स्व-  
     तुल्यं व्यधाच्छमिह गुच्छयतात्स पुच्छः ॥ १४॥  
  
कन्दर्पदर्पदलनं गलनन्दिताऽहिं  
     ठं दध्युषोऽवतु कपेः स्तिमितः स पुच्छः ।  
भव्योऽभवत्तदनु यस्य हि वालहस्तो  
     रक्षोदयाऽनुगतियन्त्रितसूत्रशाली ॥ १५॥  
  
तन्यात्तमामतिमतिं विहितस्तुतीनां  
     वन्द्यस्य तद्धनुमतो ललितं सुलूमम् ।  
दिष्टाऽहिबन्धनमरिव्रजमाशु येने  
     तःप्रक्षतोऽपि फणिनेव बबन्ध वीरः ॥ १६॥  
  
स्कन्दाभ ईशजतया च सशक्तितायां  
     धौरेयतां कपिबले दधदेधतां सः ।  
दिष्ट्या तु यस्य भवकूपनिमग्नजन्तून्  
     व्यामोहितानुपरि कर्षति पुच्छरज्जुः ॥ १७॥  
  
युद्धे हि येन करटीव करेण वीरोऽ-  
     धः पातयन् विटपिनो नहि विघ्नमाप ।  
पापं लुनातु मलमल्लकिनः सुमल्ल-  
     तुल्यस्य लूमममलं मम लम्बितं तत् ॥ १८॥  
  
भुञ्जीत तत्फलमिहैव स यो यदञ्ज्याज्-  
     जौर्त्यप्रदं परहृदो निदिशन्नितीव ।  
भव्यो हि योऽरिषु तमैक्षयतर्द्धिमाप्याऽ-  
     ग्नेः पूर्वमात्मनि स पातु कपीशपुच्छः ॥ १९॥  
  
शक्तो निशाचरमहःशिथिलीकृतौ यः  
     कार्ये वशीकरण आशु च शूर एव ।  
मुञ्चेद्वशेस्थितमरिं सुकशैव शोभौ-  
     कः प्रातु शौयमनिशं बहुशः स पुच्छः ॥ २०॥  
  
     इति पुच्छवर्णनं समाप्तम् ॥  
  
कण्ठोत्तमाङ्गलसितौ सुसिताविवाऽही  
     रौप्याविव स्वतनुजाय हरेण दत्तौ ।  
सीदद्भिरेवमरिभिः प्रवितर्कितौ यौ  
     तावत्र शं वितनुतां कपिराजबाहू ॥ २१॥  
  
पद्मेशनामकथकान्प्रति नृन्प्रदत्तो-  
     तिःश्रीशदूत उदितं यमदूतमन्ते ।  
पात्यं प्रपात्य मिषतो नु ययोर्दधे तत्-  
     तुच्छस्य मुद्गरयुगं भज तद्भजौ तौ ॥ २२॥  
  
हृत्याऽङ्गतोऽरिसुदृशां मृतभर्तृकाणां  
     दस्योः पृथोः स्वसहसा सहसा च हृत्या ।  
यन्त्रेण योंऽगदमणेर्भुजयोश्च तत्राऽ-  
     जानान्नु दाऽर्थचयमाशु विभुः स पायात् ॥ २३॥  
  
मह्युद्भवाऽर्पितमणिग्रहणक्षणेऽनु-  
     दग्ग्राऽऽननस्य सुकपेर्नमितो भुजो यः ।  
न्यस्य स्वकेऽहिसमतां नतपाणिकोष-  
     जित्। सन्मणीफणमणी मनुते स्तुवे तम् ॥ २४॥  
  
मत्वा गिरिं तृणमिवोद्धृतवान्कपीशोऽ  
     ध्यङ्ग हि यस्य सहसा स हरीशबाहुः ।  
पापैर्निशाचरचयैस्त्रपयैव दृष्टोऽ-  
     तुल्यः शुचं शमयतामयताञ्च शोभाम् ॥ २५॥  
  
खद्योतमुद्गतमवेत्य रसालमेव  
     रत्या तमाप्तुमित उत्पततोऽति वातेः ।  
ध्वञ्जद्धृणिर्भुजयुगल्यधिरोहिणी या  
     सीदन्नृणां दिवि गमायतता श्रये ताम् ॥ २६॥  
  
नाभस्वतस्य च सदर्पकचेष्टितं तद्  
     भिन्दानमर्तिगणमुज्ज्वलचारुशोभम् ।  
जाग्रत्पलाशपतनं मधुमाधवीया-  
     म्बह्वीं श्रियं तुलयदुच्यतु दोर्द्वयं वः ॥ २७॥  
  
वन्येशितुर्भुजलताऽङ्गुलिशाखिकाऽव्या-  
     दासक्तपाणिदलकङ्कणिकाः च तत्र ।  
श्रद्धेयमुत्पृथु दरस्फुटितं सुमं तद्  
     यः सार्थकः करधृतः खलु मुद्गरोऽस्ति ॥ २८॥  
  
सष्ठु स्मराम्यऽपि च तौ सुकपिप्रवेष्टौ  
     ग्रीवासुकम्बुमति नाभिजलभ्रमाढ्ये ।  
वेलोत्कटे हनुमतोऽङ्ग्युदधौ च यौ साऽऽ  
     शः सत्कविः सुमनुते तटभित्तिबन्धौ ॥ २९॥  
  
कञ्जासनेन रचिता रिपुताडनाय  
     टीक्याविमौ हनुमतः किमु दीर्घदण्डौ ?।  
पा स्तम्भको हरिरधादुत धर्तुमर्या-  
     तुन्नं जगन्न्विति मतौ नम वातिबाहू ॥ ३०॥  
  
     इति भुजवर्णनं समाप्तम् ॥  
  
सक्तद्युतेर्द्युतिविभातविभातकालोत्-  
     थित्यऽच्छकच्छविधृतो रविमण्डलस्य ।  
नीकाशभावमयमानमथाऽसमानं  
     हर्यच्छभल्लपतिमन्त्रिमुखं तदव्यात् ॥ ३१॥  
  
नुत्यो रविः किमुदितो न तु पूर्वसानु-  
     मत्कूट एष किमु राजति पूर्णचन्द्रः ?।  
प्रत्यक्षमेतदह रा मनितं तु यस्याऽऽ-  
     भुः। सम्मुदा जनकजाऽप्तिजयाऽऽन्तराणि ॥ ३२॥  
  
ऊरू प्रताडयत एव हि तस्य वाते  
     रूढप्रसादमवलोक्यत आननाब्जम् ।  
रत्येति सम्प्रथित ऋक्षमुखैः सदा स  
     घूतकृन्निशाटगणमेजयतां मुखेन्दुः ॥ ३३॥  
  
तथ्यं भवेदजलजो यदि पद्म उद्यद्-  
     मः सर्वदाऽपि च स तापनमण्डलेन ।  
पादोत्करेण न हि जात्वऽपि तापितः स्यात्  
     तुल्यत्वमात्मनि तदैव लभेत येन ॥ ३४॥  
  
रत्या युतः सुकविवत्सुनिबन्धदत्ताऽ  
     क्षः किं कथञ्चन हठात्तपदप्रयोक्ता ।  
कुञ्चन् भ्रुवौ विरचने कविवर्यमानी  
     लब्धुं कवीश्वरपदं प्रभवेन्मनुष्यः ? ॥ ३५॥  
  
विज्ञाय हेतुत इतोऽतुलतां तु तस्य  
     नाऽमूदृशो गुणगणं हनुमन्मुखस्य ।  
शक्नोमि वर्णयितुमर्णवपूर्णताऽनु-  
     कृत पार्थवं नु विरमामि नमामि यद्वा ॥ ३६॥  
  
जातं यतो जनकजाऽधिगमोत्तरं चा-  
     नुध्वानि गर्जितमुदूर्जितमार्जवाढ्यम् ।  
नीत्वा स्वकर्णपथमव्धितटे भटेन्द्राः  
     सेहुर्न कर्णयितुमर्णवपूर्णगीर्णम् ॥ ३७॥  
  
तुष्टा वितर्क्य शिखिनो घनगर्जित्तं यत्  
     कृतस्नाश्च नैजललनाललनाविलोलाः ।  
पाथोधिमाप्तवत आप्तविदेहजस्य  
     तुष्टिं हनूमत इवाऽऽतनितुंव्यनृत्यन् ॥ ३८॥  
  
जन्तुव्रजोऽपि वनजो हृतभक्तसक्ताऽ-  
     घेहं हि यत्सपदि केसरिनन्दनस्य ।  
दक्षं निशम्य मनसाऽवहितेन चित्रं  
     शर्मप्रकर्षमतुलं लभते सलीलम् ॥ ३९॥  
  
मुख्यस्य मर्कटकुले बतयातुधानान्  
     खाण्ड्यं सुनीतवत आशुगजस्य यच्च ।  
तथ्यं व्यबुध्यत तदा जयतोपशब्दं  
     कः सत्कविर्नहि कपीन्द्रमुखं तदव्यात् ॥ ४०॥  
  
     इति मुखवर्णनं समाप्तम् ॥  
  
पादेन योऽरिशिरसि प्रहर्ति विधाय  
     दौःख्यप्रदां स्वचरणस्य च शोणिमानम् ।  
विज्ञो न्यदर्शयत रक्तमिषेण नूनं  
     भीनाशकः कपिवरोऽस्तु स मे प्रसन्नः ॥ ४१॥  
  
षट्रपभ्दिरीश्वरपदाम्बुजयोर्यकः प्र-  
     णत्य स्थितोऽलिरिति चाशुगजश्व नागैः ।  
श्रीमन्मृगारिभिरु केसरिपुत्र इत्यऽ-  
     दः सम्प्रधार्य जगृहे स्वत एवमेभिः ॥ ४२॥  
  
पातात्स पावनिरपावनपापपातात्-  
     तुन्नस्वकानिह भवे परिधिन्वितुन्नः ।  
रागाऽऽत्तराम इति चाक्षजयी निरागा  
     मोक्षप्रदोऽप्यविहितस्वसुभक्तमोक्षः ॥ ४३॥  
  
खिन्नत्वमाप्य रुदितेन च योऽस्त्रपत्वं  
     लङ्कौकसामृतमसाधयदाञ्जनेयः ।  
वन्द्यः स्व ऐक्षत शिवोद्भवतां यया चाऽऽ-  
     पुः क्षेममात्मसुहृदः स करोतु भद्रम् ॥ ४४॥  
  
     इति श्रीहनुमद् वर्णनं समाप्तम् ॥  
  
आद्याऽक्षरप्रकटितोत्तमरामरक्षा-  
     स्तोत्रीयपद्यमणिनाऽत्यऽमुना स्तवेन ।  
रक्षा भवत्युभयतस्त्विति गेय इत्योऽ-  
     ष्टव्यस्तथैष पठनीय उचेलिमोऽर्च्यः ॥ ४५॥  
  
दाधीचवंश उदये ह्युदियाय कास-  
     ल्योपाह्वयश्छिर इनो द्विजरामवक्षः ।  
तस्यात्मजेषु किल पञ्चसु पूर्वजन्मा  
     श्रीमाधवोऽधरत धीरधुरन्धरत्वम् ॥ ४६॥  
  
एकात्मवृत्तरचने विदधत्प्रतिज्ञा  
     शास्त्रार्थसंलपनमाधित यः सभासु ।  
श्रीगट्टुलालबुधतर्कगिरेशतारा-  
     नाथादिभिर्गुणिवरैश्च बहुप्रशस्तः ॥ ४७॥  
  
तत्पुत्रयोर्भगवतीतिपदादिलालो  
     ज्येष्ठोऽस्ति पण्डितवरः पितृलब्धविद्यः ।  
तस्याऽनुजेन च सुशिष्यवरेण नित्या-  
     नन्दाभिधेन बुधपादसुकिङ्करेण ॥ ४८॥  
  
एष स्तवोऽरचि मयोत्सववैजयन्त्यां  
     सम्पूर्णवासरमहाधुरि वै जयन्त्याम् ।  
लोकान् प्रमोदजलधावनुमज्जयन्त्यां  
     वर्षेत्रिषण्नवकुगे हनुमज्जयन्त्याम् ॥ ४९॥  
  
पुरोभागितया हीनाः पुरो भागितया युताः ।  
उत्साहयेयुरत्राऽऽर्या दयादृक्पातनेन माम् ॥ ५०॥  
  
इतिश्रीयोधपुरस्थदाधिमथ (दाहिमा) कासल्योपाख्य-  
धीरधुरीणश्रीमाधवात्मजाऽऽशुकवि  
पण्डित नित्यानन्दशास्त्रिरचितः  
श्रीमारुतिस्तवः समाप्तः ॥ शुभं भवतात् ॥  
  
  
  
Encoded and proofread by Shree Devi Kumar shreeshrii at gmail.com  
  
