---
Author: Traditional
Category: hanumaana, stotra, hanuman
File name: hanumattANDavastotram.itx
Language: Sanskrit
Latest update: July 27, 2012
Location: doc_hanumaana
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: hanumattANDava stotram
Texttype: stotra
engtitle: hanumattANDava stotram
itxtitle: hanumattANDavastotram
title: हनुमत्ताण्डवस्तोत्रम्

---
  
 श्रीहनुमत्ताण्डवस्तोत्रम्   
  
वन्दे सिन्दूरवर्णाभं लोहिताम्बरभूषितम् ।  
रक्ताङ्गरागशोभाढ्यं शोणापुच्छं कपीश्वरम्॥  
  
भजे समीरनन्दनं, सुभक्तचित्तरञ्जनं, दिनेशरूपभक्षकं, समस्तभक्तरक्षकम् ।  
सुकण्ठकार्यसाधकं, विपक्षपक्षबाधकं, समुद्रपारगामिनं, नमामि सिद्धकामिनम् ॥ १॥  
  
सुशङ्कितं सुकण्ठभुक्तवान् हि यो हितं वचस्त्वमाशु धैर्य्यमाश्रयात्र वो भयं कदापि न ।  
इति प्लवङ्गनाथभाषितं निशम्य वानराऽधिनाथ आप शं तदा, स रामदूत आश्रयः ॥ २॥  
  
सुदीर्घबाहुलोचनेन, पुच्छगुच्छशोभिना, भुजद्वयेन सोदरीं निजांसयुग्ममास्थितौ ।  
कृतौ हि कोसलाधिपौ, कपीशराजसन्निधौ, विदहजेशलक्ष्मणौ, स मे शिवं करोत्वरम् ॥ ३॥  
  
सुशब्दशास्त्रपारगं, विलोक्य रामचन्द्रमाः, कपीश नाथसेवकं, समस्तनीतिमार्गगम् ।  
प्रशस्य लक्ष्मणं प्रति, प्रलम्बबाहुभूषितः कपीन्द्रसख्यमाकरोत्, स्वकार्यसाधकः प्रभुः ॥ ४॥  
  
प्रचण्डवेगधारिणं, नगेन्द्रगर्वहारिणं, फणीशमातृगर्वहृद्दृशास्यवासनाशकृत् ।  
विभीषणेन सख्यकृद्विदेह जातितापहृत्, सुकण्ठकार्यसाधकं, नमामि यातुधतकम् ॥ ५॥  
  
नमामि पुष्पमौलिनं, सुवर्णवर्णधारिणं गदायुधेन भूषितं, किरीटकुण्डलान्वितम् ।  
सुपुच्छगुच्छतुच्छलङ्कदाहकं सुनायकं विपक्षपक्षराक्षसेन्द्र-सर्ववंशनाशकम् ॥ ६॥  
  
रघूत्तमस्य सेवकं नमामि लक्ष्मणप्रियं दिनेशवंशभूषणस्य मुद्रीकाप्रदर्शकम् ।  
विदेहजातिशोकतापहारिणम् प्रहारिणम् सुसूक्ष्मरूपधारिणं नमामि दीर्घरूपिणम् ॥ ७॥  
  
नभस्वदात्मजेन भास्वता त्वया कृता महासहा यता यया द्वयोर्हितं ह्यभूत्स्वकृत्यतः ।  
सुकण्ठ आप तारकां रघूत्तमो विदेहजां निपात्य वालिनं प्रभुस्ततो दशाननं खलम् ॥ ८॥  
  
इमं स्तवं कुजेऽह्नि यः पठेत्सुचेतसा नरः  
      कपीशनाथसेवको भुनक्तिसर्वसम्पदः ।  
प्लवङ्गराजसत्कृपाकताक्षभाजनस्सदा  
      न शत्रुतो भयं भवेत्कदापि तस्य नुस्त्विह ॥ ९॥  
  
नेत्राङ्गनन्दधरणीवत्सरेऽनङ्गवासरे ।  
लोकेश्वराख्यभट्टेन हनुमत्ताण्डवं कृतम् ॥ १०॥  
  
इति श्री हनुमत्ताण्डव स्तोत्रम्॥  
  
  
  
  
  
Encoded and proofread by Madhavi U mupadrasta at gmail.com  
  
