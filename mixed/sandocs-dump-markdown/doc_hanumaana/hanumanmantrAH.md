---
Acknowledge-Permission: Mahaperiyaval Trust
Category: hanumaana, hanuman
Description-comments: From Hanumatstutimanjari, Mahaperiaval Publication
File name: hanumanmantrAH.itx
Language: Sanskrit
Latest update: April 24, 2016
Location: doc_hanumaana
Proofread by: PSA Easwaran psaeaswaran at gmail
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: hanumaana
Text title: hanumanmantrAH
Transliterated by: Shri Devi Kumar, refined by PSA Easwaran
engtitle: hanumanmantrAH
itxtitle: hanumanmantrAH
title: हनुमन्मन्त्राः

---
  
 हनुमन्मन्त्राः   
(प्रपञ्चसारसारसङ्ग्रहतः)  
१. हनुमन्मन्त्रस्य ईश्वरः ऋषिः, अनुष्टुप् छन्दः, हनुमान् देवता ।  
हां बीजं, नमः शक्तिः , मं कीलकं; मम हनुमत्प्रीत्यर्थे जपे  
विनियोगः ।  
हृदयादि न्यासः -  
ॐ नमो भगवते आञ्जनेयाय हृदयाय नमः ।  
रुद्रमूर्तये शिरसे स्वाहा ।  
वायुसुताय शिखायै वषट् ।  
अग्निगर्भाय कवचायहुं ।  
रामदूताय नेत्रत्रयाय वौषट् ।  
ब्रह्मास्त्रनिवारणाय अस्त्राय फट् ।  
  
करन्यासः -  
अङ्गुष्ठाभ्यां नमः ।  
तर्जनीभ्यां नमः ।  
मध्यमाभ्यां नमः ।  
अनामिकाभ्यां नमः ।  
कनिष्ठिकाभ्यां नमः ।  
करतलकरपृष्ठाभ्यां नमः ।  
  
ध्यानं -  
स्फटिकाभं स्वर्णकान्तिं द्विभुजं च कृताञ्जलिम् ।  
कुण्डलद्वयसंशोभिमुखाम्भोजं मुहुर्भजे ॥  
  
हौ ॐ नमो भगवन् प्रकटपराक्रम आक्रान्तदिङ्मण्डल  
यशोवितानधवलीकृतजगत्त्रितय वज्रदेह रुद्रावतार  
लङ्कापुरीदहन उदधिबन्धन /(लङ्घन) दशग्रीवकृतान्तक,  
सीताश्वासन, अञ्जनागर्भसम्भव, रामलक्ष्मणानन्दकर  
कपिसैन्यप्राकारक सुग्रीवधारण पर्वतोत्पाटन  
बालब्रह्मचारिन् गम्भीरशब्द सर्वग्रहविनाशन सर्वज्वरोत्सादन  
डाकिनीविध्वंसिन् ॐ ह्रीं हा हा हा हंस हंस एहि सर्वविषं हर हर  
परबलं क्षोभय क्षोभय मम सर्वकार्याणि साधय साधय हुं फट् स्वाहा ।  
  
२. अस्य श्रीहनुमन्मन्त्रस्य ब्रह्मा ऋषिः गायत्री छन्दः हनुमान् देवता  
हां बीजं हीं शक्तिः, हनुमत्प्रीत्यर्थे जपे विनियोगः ।  
ह्रां ह्रीं ह्रूं ह्रैं ह्रौं ह्रः इति अङ्गन्यासकरन्यासौ ।  
ध्यानम् -  
आञ्जनेयमतिपाटलाननं काञ्चनाद्रिकमनीयविग्रहम् ।  
पारिजाततरुमूलवासिनं भावयामि पवमाननन्दनम् ॥  
  
ॐ नमो भगवते मम मदनक्षोभं संहर संहर  
आत्मतत्त्वं प्रकाशय प्रकाशय हुम्फट् स्वाहा । (मन्त्रोऽयं विद्याप्रदः)  
  
३. कशिं कुक्ष वरवर अञ्जनावरपुत्र आवेशि आवेशि (आवेशयावेशय)  
ॐ ह्रीं हनुमन् फट् ।  
ऋष्यादिन्यासाः पूर्ववत् । पिशाचादि निवृत्तिःफलम् ।  
  
४. वसिष्ठऋषिः अनुष्टुप्छन्दः । हनुमान् देवता ।  
ॐ नमो हनुमते मम मदनक्षोभं संहर संहर  
आत्मतत्वं प्रकाशय प्रकाशय हुम्फट् स्वाहा इति अङ्गन्यासकरन्यासौ ।  
ध्यानम् -  
वामे जानुनि वामबाहुमपरं ज्ञानाख्यमुद्रायुतं  
हृद्देशे कलयन् वृतो मुनिगणैरध्यात्मदत्तेक्षणः ।  
आसीनः कदलीवने मणिमये बालार्ककोटिप्रभः  
ध्यायन्ब्रह्म परं करोतु मनसः सिद्धिं (शुद्धिं) हनूमान्मम ॥  
  
ॐ नमो हनुमते मम मदनक्षोभं संहर संहर  
आत्मतत्त्वं प्रकाशय प्रकाशय हुं फट् स्वाहा ।  
(मदनक्षोभशान्तिविद्याप्रधानोऽयं मन्त्रः ।)  
शीर्षालिकश्रवणनेत्रकपोलनासा  
दोःपादसन्धिकटिनाभिसपार्श्वहृत्सु ।  
कण्ठांसयुग्ममुखमूर्धसु च क्रमेण  
मन्त्राक्षरान्न्यसतु शुद्धमतिः स्वदेहे ॥ (इति न्यासक्रमः)  
लक्षं जपेत् । कदलीफलैर्वा पनसफलैर्वा; स्वादु (मधु) प्लुतैः  
दशांशं पुरश्चरणहोमः ।  
पूजाक्रमः-  
नवशक्तिसहिते सामान्यपीठे आवाह्य अङ्गैः  
प्रथमावृतिः, जाम्बवते -विनताय -नीलाय -पनसाय -  
गन्धमादनाय-सुषेणाय -मैन्दाय-द्विविदाय -इति द्वितीयावृतिः ।  
लोकेशैः (दिक्पालैः) तृतीया । तदायुधैः चतुर्थी ।  
यन्त्रं तु कर्णिकायां लिखेत्तारं साध्यगर्भं च तद्बहिः ।  
अष्टपत्रे केसरोद्यत्स्वरद्वन्द्वे मनोः क्रमात् ॥  
  
आद्ये सप्त द्वितीये च चतुरोऽर्णास्तृतीयके ।  
सप्त तुर्ये पञ्चमे च त्रीणि त्रीण्यक्षराण्यपि ॥  
  
षट्सप्तमाष्टपत्रेषु चतुरश्चतुरोऽक्षरान् ।  
वृत्तोल्लसत्कादिवर्णं भूपुराश्रस्थतारकम् ॥  
  
हनूमतो यन्त्रमेतत् वाञ्छितार्थप्रदं परम् ।  
इदमेव विलिख्य साधु यन्त्रं नवनीते प्रतिजप्य मन्त्रमेनम् ।  
परिभक्षयतामनङ्गपीडा प्रशमं गच्छति शुद्धिमेति चेतः ॥  
  
द्वितीयः प्रयोगः -  
आदाय दोष्णा सलिलं प्रसन्नं प्रजप्य मन्त्रं प्रपिबेत् त्रिवारम् ।  
रागादिदोषप्रशमाय बुद्धेर्ज्ञानोदयाय प्रशमाय वृत्तेः ॥  
  
पुरश्चर्यार्णवतो हनुमन्मन्त्राः  
  
१.    अष्टादशाक्षरो मन्त्रः  
अथान्यं सम्प्रवक्ष्यामि मन्त्रमष्टादशाक्षरम् ।  
नमो भगवते प्रोच्य आञ्जनेयाय संवदेत् ॥ १॥  
  
महाबलाय स्वाहेति मुनिरस्येश्वरः स्मृतः ।  
(नमो भगवते आञ्जनेयाय महाबलाय स्वाहा)  
छन्दोऽनुष्टुप् देवता तु हनुमान् हँ च बीजकम् ॥ २॥  
  
स्वाहा शक्तिश्चाञ्जनेयो रुद्रमूर्तिर्मरुत्सुतः ।  
अग्निगर्भो रामदूतो ब्रह्मास्त्रविनिवारकः ।  
एतैर्ङेऽन्तैः षडङ्गानि तथाङ्गुष्ठादिषु न्यसेत् ॥ ३॥  
  
तप्तकाञ्चनसङ्काशं हृदये निहिताञ्जलिम् ।  
किरीटिनं कुण्डलिनं ध्यायेद्वानरनायकम् ॥ ४॥  
  
अयुतं प्रजपेन्मन्त्रं दशांशं जुहुयात्तिलैः ।  
विप्रसन्तर्पणाद्यं तु प्राग्वत् सिद्धौ भवेन्मनुः ॥ ५॥  
  
जितेन्द्रियो नक्तभोजी प्रत्येकं साष्टकं शतम् ।  
जपित्वा क्षुद्ररोगेभ्यो मुच्यते दिवसत्रयात् ।  
भूतप्रेतपिशाचादिनाशायैवं समाचरेत् ॥ ६॥  
  
महारोगनिवृत्त्यै तु सहस्रं त्रिदिनं जपेत् ।  
यताशनोऽयुतं नित्यं जपेद्ध्यायन् कपीश्वरम् ।  
राक्षसौघं विनिघ्नन्तमचिराज्जयति द्विषः ॥ ७॥  
  
सुग्रीवेण समं रामं सन्दधानं स्मरन् कपिम् ।  
प्रजप्यायुतमात्रं तु सन्धिं कुर्याद्विरुद्धयोः ॥ ८॥  
  
लङ्कां दहन्तं तं ध्यायन्नयुतं प्रजपेन्मनुम् ।  
शत्रूणां प्रदहेद्ग्रामानचिरादेव साधकः ॥ ९॥  
  
प्रयाणसमये ध्यायन् हनुमन्तं मनुं जपेत् ।  
यो याति सोऽचिरात् स्वेष्टं साधयित्वा गृहं व्रजेत् ॥ १०॥  
  
यः कपीशं सदा गेहे पूजयेज्जपतत्परः ।  
आयुर्लक्ष्म्यौ प्रवर्धेते तस्य नश्यन्त्युपद्रवाः ॥ ११॥  
  
शार्दूलतस्करादिभ्यो रक्षेन्मनुरयं स्मृतः ।  
प्रस्थानकाले चौरेभ्यो दुष्टसर्पादपि ध्रुवम् ॥ १२॥  
  
पुच्छाकारे सुवसने लेखिन्या कोकिलोत्थया ।  
अष्टगन्धैर्लिखेद्रूपं कपिराजस्य सुन्दरम् ॥ १३॥  
  
तन्मध्येऽष्टादशार्णं तु शत्रूणामयुतं लिखेत् ।  
तेन मन्त्राभिजप्तेन शिरोबन्धेन भूमिपः ।  
जयत्यरिगणं सर्वं दर्शनादेव निश्चितम् ॥ १४॥  
  
२.    अष्टाक्षरो मन्त्रः  
अथान्यं सम्प्रवक्ष्यामि मन्त्रमष्टाक्षरं परम् ।  
षड्दीर्घयुक्ता हृल्लेखा प्रणवेन च सम्पुटा ॥  
  
अष्टार्णोऽयं हनुमतो मन्त्रराजः प्रकीर्तितः ।  
षड्दीर्घयुक्तबीजेन षडङ्गविधिरीरितः ॥ १६॥  
  
ॐ ह्रीं ह्रीं ह्रीं ह्रीं ह्रीं ह्रीं ॐ  
बालार्काभं त्रिभुवनं क्षोभकान् सर्वराक्षसान् ।  
नादेनैव त्रासयन्तं सुग्रीवादिकसेवितम् ।  
सुन्दरं रामचरणध्यानं ध्यायेत्समीरजम् ॥ १७॥  
  
३.    द्वादशाक्षरो मन्त्रः  
अथास्यायं प्रवक्ष्यामि द्वादशार्णं महामनुम् ।  
हौं बीजं सम्यगुच्चार्य पूर्वोक्तं कूटपञ्चकम् ॥ १८॥  
  
हनुमते नमो मन्त्रो रामचन्द्रो मुनिर्मतः ।  
जगतीछन्द उद्दिष्टं हनुमान्देवता मतः ॥ १९॥  
  
बीजं तु पञ्चमं कूटं शक्तिराद्यं च कूटकम् ।  
षड्बीजैः प्रथमैर्न्यासः षडङ्गोऽस्य प्रकीर्तितः ॥ २०॥  
  
आद्यन्ताकृतिवेदार्णा बिन्दुरुद्रस्वरान्विताः ।  
हनूमतस्त्वाद्यकूटमेतत्साधक उच्चरेत् ॥ २१॥  
  
प्रकृत्याकृतिवेदार्णा बिन्दुरुद्रस्वरान्विताः ।  
द्वितीयं कूटमेतत्स्यादाद्यन्ताकृतिवर्णकाः ॥ २२॥  
  
विसर्गेन्दुस्वरोपेतास्तृतीयं कूटमुच्यते ।  
आद्यन्तसिद्धाकृत्यब्धिवर्णैरीशस्वरान्वितैः ॥ २३॥  
  
सानुस्वारैस्तुर्यकूटं साद्यः सौः पञ्चमं मतम् ।  
(हौं ह्फ्रें ख्फ्रें ह्स्रों ह्स्ख्फ्रें सः ह्सौं हनुमते नमः)  
ध्यानं पूर्वोक्तमेवास्य जपेदर्कसहस्रकम् ।  
दशांशं जुहुयाद्व्रीहीन् पयोदध्याज्यसंयुतान् ॥ २४॥  
  
४.    मालामन्त्रः  
अथातः सम्प्रवक्ष्यामि मालामन्त्रं वदेद्ध्रुवम् ।  
वज्रकाय वज्रतुण्ड वदेत् कपिलपिङ्गल ॥ २५॥  
  
ऊर्ध्वकेश महाबल रक्तमुखेति कीर्तयेत् ।  
तडिज्जिह्व महारौद्र दंष्ट्रोत्कटकहद्वयम् ॥ २६॥  
  
करालिने महा प्रोच्य दृढप्रति च हा वदेत् ।  
हि लङ्केश्वर वेत्युक्त्वा धाय महा वदेत्परम् ॥ २७॥  
  
सेतुबन्ध महाशैलप्रवाह गगनेचर ।  
एह्येहि भगवन् प्रोच्य महाबलपराक्रम ॥ २८॥  
  
भैरवाज्ञापय प्रोच्य एह्येहीति पदं वदेत् ।  
महारौद्रपदं प्रोच्य दीर्घपुच्छेन वेष्टय ॥ २९॥  
  
वैरिणं भञ्जय द्वन्द्वं हूँ फड्बाणार्कवर्णवान् ।  
मुन्याद्यर्चाप्रयोगादिसर्वं सूर्यार्णवन्मतम् ॥ ३०॥  
  
५.    अन्यो मन्त्रः  
नमः सबिन्दुमृद्धत्य हनुमन्तं च ङेऽन्तकम् ।  
रुद्रात्मकाय कवचमस्त्रं चेत्येकवर्णकः ॥ ३१॥  
  
मन्त्रोऽयं हरिणा पूर्वं दत्तो गाण्डीवधन्विने ।  
एतस्य साधनं कृत्वा रणे विजयमाप्तवान् ॥  
  
६.    अन्यो मन्त्रः  
स्वबीजं पूर्वमुच्चार्य ङेऽन्तं पवननन्दनम् ।  
वह्निजायावधि प्रोक्तो मन्त्रोऽयं सुरपादपः ॥ ३३॥  
  
षड्दीर्घभाजा बीजेन मन्त्रार्णैरङ्गकल्पना ।  
स्वरैः काद्यैश्च क्षान्तैश्च प्राणायामत्रयं चरेत् ॥ ३४॥  
  
ॐ हं पवननन्दनाय स्वाहा ।  
ध्यायेद्रणे हनूमन्तं कपिकोटिसमन्वितम् ।  
धावन्तं रावणं जेतुं दृष्ट्वा सत्वरमुत्थितम् ॥ ३५॥  
  
लक्ष्मणं च महावीरं पतितं रणभूतले ।  
गुरुक्रोधं समुत्पाद्य गृहीत्वा गुरुपर्वतम् ॥ ३६॥  
  
हाहाकारैः सदर्पैश्च कम्पयन्तं जगत्त्रयम् ।  
आब्रह्म च समाव्याप्य कृत्वा भीमकलेवरम् ॥ ३७॥  
  
पूजा तु वैष्णवे पीठे लक्षमेकं जपं चरेत् ।  
ततः सिद्धमनुर्मन्त्री साधयेत्सिद्धिमुत्तमाम् ॥ ३८॥  
  
ब्राह्मे मुहूर्ते चोत्थाय कृतनित्यक्रियो द्विजः ।  
गत्वा नदीं ततः स्नात्वा तीर्थमावाह्य चाष्टधा ॥ ३९॥  
  
सम्पूज्य हनूमन्तं षट्सहस्रं जपमाचरेत् ॥ ४०॥  
  
एवं सप्तदिनान्ते च समायाति कपीश्वरः ।  
रात्रौ त्रिभागशेषायां ददाति वरमीप्सितम् ॥ ४१॥  
  
विद्यां वापि धनं वापि राज्यं वा शत्रुनिग्रहम् ।  
ददाति साधकेन्द्राय सत्यं सत्यं सुनिश्चयम् ॥ ४२॥  
  
  
  
  
  
From Hanumatstutimanjari, Mahaperiaval Publication  
Proofread by PSA Easwaran psaeaswaran at gmail  
  
