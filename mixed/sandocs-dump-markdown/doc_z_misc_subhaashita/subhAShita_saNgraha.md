---
Author: Kedar Naphade
Category: subhAShita, subhaashita, sangraha
File name: subhaashhita-kedar-alpha.itx
Language: Sanskrit
Latest update: april 03, 2015
Location: doc_z_misc_subhaashita
Proofread by: Kedar Naphade
Send corrections to: Sanskrit@cheerful.com
Site access: https://sanskritdocuments.org
Source: Pre 1997 postings by Kedar, sorted alphabetically
Subject: philosophy/hinduism/culture
Sublocation: subhaashita
Text title: subhaashhita collection by Kedar Naphade
Transliterated by: Kedar Naphade
engtitle: Subhashita collection - Alphabetical
itxtitle: subhAShita saNgraha
title: सुभाषित सण्ग्रह

---
  
 सुभाषितानि सङ्ग्रह   
  
अधिगत्य गुरोर्ज्ञानं छात्रेभ्यो वितरन्ति ये ।  
विद्यावात्सल्यनिधयः शिक्षका मम दैवतम् ॥ १॥  
  
अश्वस्य भूषणं वेगो मत्तं स्याद् गजभूषणम् ।  
चातुर्यम् भूषणं नार्या उद्योगो नरभूषणम् ॥ २॥  
  
अलसस्य कुतो विद्या अविद्यस्य कुतो धनम् ।  
अधनस्य कुतो मित्रं अमित्रस्य कुतः सुखम् ॥ ३॥  
  
अष्टादशपुराणेषु व्यासस्य वचनद्वयम् ।  
परोपकारः पुण्याय पापाय परपीडनम् ॥ ४॥  
  
अहं नमामि वरदां ज्ञानदां त्वां सरस्वतीम् ।  
प्रयच्छ विमलां बुद्धिं प्रसन्ना भव सर्वदा ॥ ५॥  
  
अब्धेः क्षारं जलं पीत्वा वर्षन्ति मधुरं भुविम् ।  
परोपकारे निरताः कथं मेघा न सज्जनाः ॥ ६॥  
  
अपेक्षन्ते न च स्नेहं न पात्रं न दशान्तरम् ।  
सदा लोकहिते युक्ता रत्नदीपा इवोत्तमाः ॥ ७॥  
  
अष्टादशपुराणानां सारं व्यासेन कीर्तितम् ।  
परोपकारः पुण्याय पापाय परपीडनम् ॥ ८॥  
  
अधमा धनमिच्छन्ति धनं मानं च मध्यमाः ।  
उत्तमा मानमिच्छन्ति मानो हि महताम् धनम् ॥ ९॥  
  
अपि स्वर्णमयी लङ्का न मे लक्ष्मण रोचते ।  
जननी जन्मभूमिश्च स्वर्गादपि गरीयसी ॥ १०॥  
  
अश्वं नैव गजं नैव व्याघ्रं नैव च नैव च ।  
अजापुत्रं बलिं दद्यात् देवो दुर्बलघातकः ॥ ११॥  
  
अग़ाधजलसञ्चारी गर्वम् नायाति रोहितः ।  
अङ्गुष्टोदकमात्रेण शफरी फप्र्हरायते ॥ १२॥  
  
अन्नदानं परं दानं विद्यादानमतः परम् ।  
अन्नेन क्षणिका त्रुप्तिर्यावज्जीवं च विद्यया ॥ १३॥  
  
अल्पकार्यकराः सन्ति ये नरा बहुभाषिणः ।  
शरत्कालिनमेघास्ते नूनं गर्जन्ति केवलम् ॥ १४॥  
  
अन्नं वस्त्रं निवासश्च ज्ञानमारोग्यमेव च ।  
विज्ञानं राष्ट्रनिष्ठा च सन्मार्गश्चाष्टमो मतः ॥ १५॥  
  
अतिलोभात्कुबेरोऽपि दरिद्रो निश्चितं भवेत् ।  
मितव्ययात् दरिद्रोऽपि निश्चितं धनवान् भवेत् ॥ १६॥  
  
अर्थागमो नित्यमरोगिता च प्रिया च भार्या प्रियवादिनी च ।  
वश्यश्च पुत्रोऽर्थकारी च विद्या षड् जीवलोकस्य सुखानि राजन् ॥ १७॥  
  
अतितृष्णा न कर्तव्या तृष्णां नैव परित्यजेत् ।  
शनैः शनैश्च भोक्तव्यं स्वयं वित्तमुपार्जितम् ॥ १८॥  
  
अकृत्यं मन्यते कृत्यमगम्यं मन्यते सुगम् ।  
अभक्ष्यम् मन्यते भक्ष्यम् स्त्रीवाक्यप्रेरितो नरः ॥ १९॥  
  
अविश्रामं वहेद्भारं शीतोष्णं न च विन्दति ।  
ससन्तोषस्तथा नित्यं त्रीणि शिक्षेत गर्दभात् ॥ २०॥  
  
अतिपरिचयादवज्ञा सन्ततगमनादनादरो भवति ।  
मलये भिल्लपुरन्ध्री चन्दनतरुकाष्ठमिन्धनं कुरुते ॥ २१॥  
  
अजरामरवत् प्राज्ञो विद्यामर्थञ्च साधयेत् ।  
गृहीत इव केशेषु मृत्युना धर्ममाचरेत् ॥ २२॥  
  
अयं निजः परो वेऽति गणना लघुचेतसाम् ।  
उदारचरितानां तु वसुधैव कुटुम्बकम् ॥ २३॥  
  
अतितीक्ष्णेन खड्गेन वरं जिंव्हा द्विधा कृता ।  
न तु मानं परित्यज्य यच्छ यच्छेति भाषितम् ॥ २४॥  
  
अहो दुर्जनसंसर्गात् मानहानिः पदे पदे ।  
पावको लोहसङ्गेन मुद्गरैरभिताड्यते ॥ २५॥  
  
अहो किमपि चित्राणि चरित्राणि महात्मनाम् ।  
लक्ष्मीस्तृणाय मन्यन्ते तद्भरेण नमन्त्यपि ॥ २६॥  
  
अकृत्वा परसन्तापं अगत्वा खलमन्दिरम् ।  
साधोर्मार्गमनुत्सृज्य यत्स्वल्पमपि तद् बहु ॥ २७॥  
  
अशनं मे वसनं मे जाया मे बन्धुवर्गो मे ।  
इति मे मे कुर्वाणं कालवृको हन्ति पुरुषाजम् ॥ २८॥  
  
अहञ्च त्वञ्च राजेन्द्र लोकनाथावुभावपि ।  
बहुव्रीहिरहं राजन् षष्ठी तत्पुरुषो भवान् ॥ २९॥  
  
अव्याकरणमधीतं भिन्नद्रोण्यतरङ्गिणीतरणम् ।  
भेशजमपथ्यसहितं त्रयमिदं कृतं न कृतम् ॥ ३०॥  
  
अहं स्वर्णं न मे दुःखमग्निदाहे न ताडने ।  
एतत्तु मे महादुःखं गुञ्जया तोलयन्ति माम् ॥ ३१॥  
  
अज्ञानतिमिरान्धस्य ज्ञानाञ्जनशलाकया ।  
चक्षुरुन्मीलितं येन तस्मै श्रीगुरवे नमः ॥ ३२॥  
  
अभीप्सितार्थसिध्यर्थं पूजितो यः सुरासुरैः ।  
सर्वविघ्नहरस्तस्मै श्रीगणाधिपतये नमः ॥ ३३॥  
  
अनाचारेण मालिन्यम् अत्याचारेण मूर्खता ।  
विचाराचारयोर्योगः स सदाचार उच्यते ॥ ३४॥  
  
अर्थनाशं मनस्तापं गृहे दुश्चरितानि च ।  
वञ्चनं चापमानं च मतिमान्न प्रकाशयेत् ॥ ३५॥  
  
अर्थेन तु विहीनस्य पुरुषस्याल्पमेधसः ।  
क्रियाः सर्वा विनश्यन्ति ग्रीष्मे कुसरितो यथा ॥ ३६॥  
  
अग्रतः संस्कृतं मेऽस्तु पुरतो मेऽस्तु संस्कृतम् ।  
संस्कृतं हृदये मेऽस्तु विश्वमध्येऽस्तु संस्कृतम् ॥ ३७॥  
  
असितगिरिसमं स्यात् कज्जल्ं सिन्धु पात्रं  
सुरतरुवरशाखा लेखनी पत्रमुर्वी ।  
लिखति यदि गृहीत्वा शारदा सर्वकालं  
तदपि तव गुणानामीश पारं न याति ॥ ३८॥  
  
अपारे काव्यसंसारे कविरेकः प्रजापतिः ।  
यथास्यै रोचते विश्वं तथा वै परिवर्तते ॥ ३९॥  
  
अधनाधि निवर्तन्ते ज्ञातयः सुहृदो जनाः ।  
अपुष्पादफलाद्वृक्षात् यथा सर्वे पतत्रिणः ॥ ४०॥  
  
अस्माकं बदरीचक्रं युष्माकं बदरीतरुः ।  
बादरायणसम्बन्धात् यूयं यूयं वयं वयम् ॥ ४१॥  
  
अहम्पूरुषो भारतीयोऽस्मि नूनं  
न धैर्यङ्कदाचित्त्यजेयं विपत्सु ।  
स्वकर्तव्यनिष्ठां न वा विस्मरेयं  
यतिष्ये स्वराष्त्रस्य कल्याणहेतोः ॥ ४२॥  
  
अहम्भारती स्त्री स्वयं शक्तिरूपा  
मयि श्रीश्च दुर्गा तथा शारदा च ।  
त्यजेयं कदाचिन्न शीलाभिमानं  
विरोद्धुं तु सिद्धाहमन्याय्यरूहीः ॥ ४३॥  
  
अञ्जलिस्थानि पुष्पाणि वासयन्ति करद्वयं ।  
अहो सुमनसां प्रीतिर्वामदक्षिणयोः समा ॥ ४४॥  
  
अङ्गारा अञ्जलिस्था हि दाहयन्ति करद्वयम् ।  
अहो दुर्मनसां वैरं वामदक्षिणयोः समम् ॥ ४५॥  
  
अनुदिनमनुतापेनास्म्यहं राम तप्तः  
परमकरुणमोहं छिन्धि मायासमेतम् ।  
इदमतिचपलं मे मानसं दुर्निवारं  
भवति च बहुखेदस्त्वां विना धाव शीघ्रम् ॥ ४६॥  
  
अतिकुपिताऽपि सुजना योगेन मृदूभवन्ति न तु नीचाः ।  
हेम्नः कठिनस्यापि द्रवणोपायोऽस्ति न तृणानाम् ॥ ४७॥  
  
अस्यां सखे बधिरलोकनिवासभूमौ  
किं कूजितेन किल कोकिल कोमलेन ।  
एते हि दैवहतकास्तदभिन्नवर्णं  
त्वां काकमेव कलयन्ति कलानभिज्ञाः ॥ ४८॥  
  
अत्तुं वाञ्चति वाहनं गणपतेराखुं क्षुधार्तः फणी  
तं च क्रौञ्चपतेः शिखी च गिरिजासिंहोऽपि नागाननम् ।  
गौरी जह्नुसुतामसूयति कलानाथं कपालानलः  
निर्विण्णः स पपौ कुटुम्बकलहादीशोऽपि हालाहलम् ॥ ४९॥  
  
अभिवादनशीलस्य नित्यं वृद्धोपसेविनः ।  
चत्वारि तस्य वर्धन्ते आयुर्विद्या यशो बलम् ॥ ५०॥  
  
अम्बा यस्य उमादेवी जनको यस्य शङ्करः ।  
विद्या ददाति सर्वेभ्यः स नः पातु गजाननः ॥ ५१॥  
  
अस्थिरं जीवितं लोके अस्थिरे धनयौवने ।  
अस्थिराः पुत्रदाराश्च धर्मः कीर्तिद्र्वयं स्थिरं ॥ ५२॥  
  
आकाशात् पतितं तोयं यथा गच्छति सागरम् ।  
सर्वदेवनमस्कारः केशवं प्रतिगच्छति ॥ १॥  
  
आत्मार्थम् जीवलोके च को न जीवति मानवः ।  
परं परोपकाराय यो जीवति स जीवति ॥ २॥  
  
आचारः परमो धर्मः आचारः परमं तपः ।  
आचारः परमं ज्ञानमाचारात् किं न साध्यते ॥ ३॥  
  
आयुषः क्षण एकोऽपि सर्वरत्नैर्न लभ्यते ।  
नीयते स वृथा येन प्रमादः सुमहानहो ॥ ४॥  
  
आस्ते भग आसीनस्य ऊध्र्वस्तिष्ठति तिष्ठतः ।  
शेते निपद्यमानस्य चराति चरतो भगः ॥ ५॥  
  
आपद्गतं हससि किं द्रविणान्ध मूढ  
लक्ष्मीस्थिरा न भवतीति किमत्र चित्रम् ।  
एतान् प्रपश्यसि घटां जलयन्त्रचक्रे  
रिक्ता भवन्ति भरिता भरिताश्च रिक्ताः ॥ ६॥  
  
आशा नाम महुष्याणां काचिदाश्चर्यशृङ्खला ।  
यया बद्धा प्रधावन्ति मुक्तास्तिष्ठन्ति पङ्गुवत् ॥ ७॥  
  
आत्मनः परितोषाय कवेः काव्यं तथापि तत् ।  
स्वामिनो देहलीदीपसममन्योपकारकम् ॥ ८॥  
  
आत्मनः मुखदोषेण बध्यन्ते शुकसारिकाः ।  
बकास्तत्र न बध्यन्ते मौनं सर्वाथसाधनम् ॥ ९॥  
  
आदानस्य प्रदानस्य कर्तव्यस्य च कर्मणः ।  
क्षिप्रमक्रियमाणस्य कालः पिबति तद्रसम् ॥ १०॥  
  
आपदि मित्रपरीक्षा शूरपरीक्षा रणाङ्गणे भवति ।  
विनये वंशपरीक्षा शीलपरीक्षा धनक्षये भवति ॥ ११॥  
  
आत्मपक्षं परित्यज्य परपक्षेषु यो रतः ।  
स परैर्हन्यते मूढः नीलवर्णशृगालवत् ॥ १२॥  
  
आशुशब्दस्य अन्तेन कलायाः प्रथमेन च ।  
विहगो यो भवेत्तस्य वर्णम् शीघ्रं निवेदय ॥ १३॥  
  
आततायिनमायान्तमपि वेदान्तपारगम् ।  
जिघांसन्तं जिघांसीयात् न तेन ब्रह्महा भवेत् ॥ १४॥  
  
आदौ रामतपोवनाभिगमनं हत्वा मृगं काञ्चनं  
वैदेहीहरणं जटायुमरणं सुग्रीवसम्भाषणम् ।  
वालीनिर्दलनं समुद्रतरणं लङ्कापुरीदाहनं  
पश्चाद्रावण कुम्भकर्णहननं एतधि रामायणम् ॥ १५॥  
  
आदौ देवकिदेवगर्भजननं गोपीगृहे वर्धनं  
मायापुतनजीवितापहरणं गोवर्धनोद्धारणम् ।  
कंसच्छेदनकौरवादिहननं कुन्तीतनूजावनं  
एतद्भागवतं पुराणकथितं श्रीकृष्णलीलामृतम् ॥ १६॥  
  
आदौ श्रीभरताख्यभूपतिकुले भक्तोत्तमाः पाण्डवाः  
तेषामन्धसुताः शतः कपटिका दुर्भ्रातरः कौरवाः ।  
बन्धुद्वेशकरं हि कौरवकुलं भेजे रणे दुर्गतिम् ।  
गीता तारयति स्म कृष्णभजकान्नेतन्महाभारतम् ॥ १७॥  
  
इच्छेयेत् विपुलां मैत्रीं त्रीणि तत्र न कारयेत् ।  
वाग्वादमर्थसम्बन्धं तस्याः स्त्रीपरिभाषणम् ॥ १॥  
  
ईक्षणं द्विगुणं प्रोक्तं भाषणस्येति वेधसा ।  
अक्षिणि द्वे मनुष्याणां जिंव्हा त्वेकैव निर्मिता ॥ २॥  
  
उद्यमेन हि सिद्ध्यन्ति कार्याणि न मनोरथैः ।  
न हि सुप्तस्य सिंहस्य प्रविशन्ति मुखे मृगाः ॥ ३॥  
  
उत्तमो नातिवक्ता स्यात् अधमो बहु भाषते ।  
न काञ्चने ध्वनिस्तादृक् यादृक् कांस्ये प्रजायते ॥ ४॥  
  
उपकारोऽपि नीचानां अपकारो हि जायते ।  
पयःपानं भुजङ्गानां केवलं विषवर्धनम् ॥ ५॥  
  
उत्साहो बलवानार्य नास्त्युत्साहात् परं बलम् ।  
सोत्साहस्य च लोकेषु न किञ्चिदपि दुर्लभम् ॥ ६॥  
  
उपदेशो हि मूर्खाणां प्रकोपाय न शान्तये ।  
पयःपानं भुजङ्गानां केवलं विषवर्धनम् ॥ ७॥  
  
उत्तमा आत्मन्ः ख्याताः पितुः ख्याताश्च मध्यमाः ।  
अधमा मातुलात् ख्याताः श्वशुराच्चाधमाधमाः ॥ ८॥  
  
उदारस्य तृणं वित्तं शूरस्य मरणं तृणम् ।  
विरक्तस्य तृणं भार्या निःस्पृहस्य तृणं जगत् ॥ ९॥  
  
एक एव तपः कुर्यात् द्वौ स्वाध्यायपरौ हितौ ।  
त्रयोऽधिका वा क्रीडायां प्रवासेऽपि च ते मताः ॥ १०॥  
  
एकः स्वादु न भुञ्जीत नैकः सप्तेषु जागृयात् ।  
एको न गच्छेदध्वानं नैकश्चार्थान् विचिन्तयेत् ॥ ११॥  
  
एकचक्रो रथो यन्ता विकलो विषमा हयाः ।  
आक्रामत्येव तेजस्वी तथाप्यर्को नभस्तलम् ॥ १२॥  
  
एकेनापि सुवृक्षेण पुष्पितेन सुगन्धिना ।  
वासितं तद्वनं सर्वम् सुपुत्रेण कुलं यथा ॥ १३॥  
  
एको हि दोशो गुणसन्निपाते निमज्जतीन्दोरिति यो बभाषे ।  
नूनं न दृष्टं कविनापि तेन दारिद्र्यदोशो गुणराशिनाशी ॥ १४॥  
  
एते सत्पुरुषा परार्थघटकाः स्वार्थान् परित्यज्य ये  
सामान्यास्तु परार्थमुद्यमभृतः स्वार्थाविरोधेन ये ।  
तेऽमी मानवराक्षसाः परहितं स्वार्थाय निघ्नन्ति ये  
ये तु घ्नन्ति निरर्थकं परहितं ते के न जानीमहे ॥ १५॥  
  
एको ना विंशतिः स्त्रीणां स्नानार्थम् शरयूं गताः ।  
विंशतिः पुनरायाता एको व्याघ्रेण भक्षितः ॥ १६॥  
  
ऐक्यं बलं समाजस्य तदभावे स दुर्बलः ।  
तस्मादैक्यं प्रशंसन्ति दृढं राष्ट्रहितैषिणः ॥ १७॥  
  
ॐकारश्चाथशब्दश्च द्वावेतौ ब्रह्मणः पुरा ।  
कण्ठं भित्त्वा विनिर्यातौ तस्मान्माङ्गलिकावुभौ ॥ १८॥  
  
ऋग्वेदोऽथ यजुर्वेदो सामवेदो ह्यथर्वणः ।  
चत्वारः सन्ति ते वेदाः मान्याः सर्वत्र पूजिताः ॥ १९॥  
  
ऋणशेषोऽग्निशेषश्च शत्रुशेषस्तथैव च ।  
पुनः पुनः प्रवर्धन्ते तस्माच्छेषं न रक्षयेत् ॥ २०॥  
  
क्षमा बलमशक्तानां शाक्तानां भूषणं क्षमा ।  
क्षमा वशीकृते लोके क्षमया किं न सिध्यति ॥ १॥  
  
कार्यार्थी भजते लोकः यावत्कार्यम् न सिध्यति ।  
उत्तीर्णे च परे पारे नौकाया किं प्रयोजनम् ॥ २॥  
  
काकः कृष्णः पिकः कृष्णः को भेदः पिककाकयोः ।  
वसन्तसमये प्राप्ते काकः काकः पिकः पिकः ॥ ३॥  
  
क्षुद्रो हि समये प्राप्ते बलिष्ठमपि रक्षति ।  
प्राज्ञा यूयं विजानीत मा मा निन्दत कञ्चन ॥ ४॥  
  
कश्यपोऽत्रिर्भरद्वाजो विश्वामित्रोऽथ गौतमः ।  
वामदेवो वसिष्ठश्च मुनयः सप्त विश्रुताः ॥ ५॥  
  
को न याति वशं लोके मुखे पिण्डेन पूरितः ।  
मृदङ्गो मुखलेपेन करोति मधुरध्वनिम् ॥ ६॥  
  
काकः पद्मवने रतिं न कुरुते हंसो न कूपोदके  
मूर्खः पण्डितसङ्गमे न रमते दासो न सिंहासने ।  
दुष्टः सज्जनसङ्गमं न सहते नीचं जनं सेवते  
या यस्य प्रकृतिः स्वभावनियता केनापि न त्यज्यते ॥ ७॥  
  
क्षमा शस्त्रं करे यस्य दुर्जनः किं करिष्यति ।  
अतृणे पतितो वह्निः स्वयमेवोपशाम्यति ॥ ८॥  
  
कमले कमला शेते हरः शेते हिमालये ।  
क्षीराब्धौ च हरिः शेते मन्ये मत्कुणशङ्कया ॥ ९॥  
  
कुलीनता सदाराध्या सुप्रतिष्ठां यदीच्छसि ।  
आत्मवैभवलाभार्थम् गुणवान् शीलवान् भव ॥ १०॥  
  
कविः करोति काव्यानि रसं जानाति पण्डितः ।  
तरुः सृजति पुष्पाणि मरुद्वहति सौरभम् ॥ ११॥  
  
कार्या च महदाकाङ्क्षा क्षुद्राकाङ्क्षा कदापि न ।  
यथाकाङ्क्षा तथा सिद्धिर्निरीहो नाश्नुते महत् ॥ १२॥  
  
का पाण्डुपत्नी गृहभूषणं किं  
को रामशत्रुः किमगस्तिजन्म ।  
को सूर्यपुत्रो विपरीतपृच्छा  
कुन्ती सुतो रावणकुम्भकर्णः ॥ १३॥  
  
कस्तूरी जायते कस्मात् को हन्ति करिणां शतम् ।  
किं कुर्यात् कातरो युद्धे मृगात् सिंहः पलायते ॥ १४॥  
  
कन्या वरयते रूपं माता वित्तं पिता श्रुतं ।  
बान्धवाः कुलमिच्छन्ति मिष्टान्नमितरे जनाः ॥ १५॥  
  
करारविन्देन पदारविन्दं मुखारविन्दे विनिवेशयन्तम् ।  
वटस्य पत्रस्य पुटे शयानं बालं मुकुन्दं मनसा स्मरामि ॥ १६॥  
  
के शवं पतितं दृष्ट्वा पाण्डवा हर्शनिर्भराः ।  
रुदन्ति कौरवाः सर्वे भो भो के शव के शव ॥ १७॥  
  
क्वचित् दुष्टः क्वचित् तुष्टः  
दुष्टस्तुष्टः क्वचित् क्वचित् ।  
अव्यवस्थितचित्तानां  
प्रसादोऽपि भयङ्करः ॥ १८॥  
  
कं सञ्जधान कृष्णः का शीतलवाहिनी गङ्गा ।  
के दारपोषणरताः कं बलवन्तं न बाधते शीतम् ॥ १९॥  
  
क्वचित् काणो भवेत्साधुः क्वचित् गानी पतिव्रता ।  
विरलदन्तो क्वचिन्मूर्खो खल्वाटो निर्धनः क्वचित् ॥ २०॥  
  
काव्येषु नाटकं रम्यं तत्र रम्यं शकुन्तला ।  
तत्रापि च चतूर्थोऽङ्को तत्र श्लोकचतुष्टयम् ॥ २१॥  
  
किमप्यस्तु स्वभावेन सुन्दरं वाप्यसुन्दरम् ।  
यदेव रोचते यस्मै भवेत्तत्तस्य सुन्दरम् ॥ २२॥  
  
कस्यचित् किमपि नो हरणीयं  
मर्मवाक्यमपि नोच्चरणीयम् ।  
श्रीपतेः पदयुगं स्मरणीयं  
लीलया भवजलं तरणीयम् ॥ २३॥  
  
कोऽतिभारः समर्थानां किं दूरं व्यवसायिनाम् ।  
को विदेशः सुविद्यानां कः परः प्रियवादिनम् ॥ २४॥  
  
केचिदज्ञानतो नष्टाः केचिन्नष्टाः प्रमादतः ।  
केचित् ज्ञानावलोकेन केचिद्दुष्टैस्तु नाषिताः ॥ २५॥  
  
काचं मणिं काञ्चनमेकसूत्रे  
मुग्धा निबध्नन्ति किमत्र चित्रम् ।  
विचारवान् पाणिनिरेकसूत्रे  
श्वानं युवानं मघवानमाह ॥ २६॥  
  
कौशिकेन स किल क्षितीश्वरः राममध्वरविघातशान्तये ।  
काकपक्षधरमेत्य याचितस्तेजसां हि न वयः समीक्ष्यते ॥ २७॥  
  
कराग्रे वसते लक्ष्मीः करमध्ये सरस्वती ।  
करमूले तु गोविन्दः प्रभाते करदर्शनम् ॥ २८॥  
  
किसलयानि कुतः कुसुमानि वा  
क्व च फलानि तथा नववीरुधाम् ।  
अयमकारणकारुणिको न चेत्  
वितरतीह पयांसि पयोधरः ॥ २९॥  
  
कल्पद्रुमः कल्पितमेव सूते  
सा कामधुक् कामितमेव दोग्धि ।  
चिन्तामणिश्चिन्तितमेव दत्ते  
सतां तु सङ्गः सकलं प्रसूते ॥ ३०॥  
  
करोति स्वमुखेनैव बहुधान्यस्य खण्डनम् ।  
नमः पतनशीलाय मुसलाय खलाय च ॥ ३१॥  
  
किन्तु मद्यं स्वभावेन यथैवान्नं तथा स्मृतम् ।  
अयुक्तियुक्तं रोगाय युक्तियुक्तं यथा स्मृतम् ॥ ३२॥  
  
कवयः किं न पश्यन्ति किं न भक्षन्ति वायसाः ।  
मद्यपाः किं न जल्पन्ति किं न कुर्वन्ति योषितः ॥ ३३॥  
  
काके शौचं द्यूतकारे च सत्यं  
सर्पे शान्तिः स्त्रीषु कामोपशान्तिः ।  
क्लीबे धैर्यम् मद्यपे तत्त्वचिन्ता  
भूपे सख्यं केन दृष्टं श्रुतं वा ॥ ३४॥  
  
कमले कमलोत्पत्तिः श्रूयते न तु दृष्यते ।  
बाले तव मुखाम्भोजे कथमिन्दीवरद्वयम् ॥ ३५॥  
  
कथं गुरूनहं सङ्ख्ये द्रोणं च मधुसूदन ।  
इषुभिः प्रतियोत्स्यामि पूजार्हावरिसूदन ॥ ३६॥  
  
कालो वा कारणं राज्ञः राजा वा कालकारणं ।  
इति ते संशयो मा भूत् राजा कालस्य कारणम् ॥ ३७॥  
  
किं तया क्रियते धेन्वा या न सूते न दुग्धदा ।  
कोऽर्थः पुत्रेण जातेन यो न विद्वान्न भक्तिमान् ॥ ३८॥  
  
कमलासनकमलेक्षणकमलारिकिरीटकमलभृद्वाहैः ।  
नुतपदकमला कमला स्तुतपदकमला करोतु मे कमलम् ॥ ३९॥  
  
करोति शोभामलके स्त्रियाः को  
दृष्या न कान्ता विधिना च कोक्ता ।  
अङ्गे तु कस्मिन् दहन्ं पुरारेः  
सिन्दूरबिन्दुः विधवाललाटे ॥ ४०॥  
  
क्षुत्क्षामोऽपि जराकृशोऽपि शिथिलप्रायोऽपि कष्टां दशां  
आपन्नोऽपि विपन्नदीधितिरपि प्राणेषु गच्छत्स्वपि ।  
मत्तेभेन्द्रविभिन्नकुम्भकवलग्रासैकबद्धस्पृहः  
किं जीर्णं तृणमत्ति मानमहतामग्रेसरः केसरी ॥ ४१॥  
  
किं वाससेति तत्र विचारणीयं  
वासः प्रधानं खलु योग्यतायै ।  
पीताम्बरं वीक्ष्य ददौ स्वकन्यां  
दिगम्बरं वीक्ष्य विषं समुद्रः ॥ ४२॥  
  
केयूरा न विभूषयन्ति पुरुषं हारा न चन्द्रोज्ज्वलाः  
न स्नानं न विलोपनं न कुसुमं नालङ्कृता मूर्धजाः ।  
वाण्येका समलङ्करोति पुरुषं या संस्कृता र्धायते  
क्षीयन्ते खलु भूषणानि सततं वाग्भूषणं भूषणम् ॥ ४३॥  
  
कुलीनैः सह सम्पर्कं सज्जनैः सह मित्रतां ।  
ज्ञातिभिश्च सह मेलं कुर्वाणो न विनश्यति ॥ ४४॥  
  
काव्यशास्त्रविनोदेन कालो गच्छति धीमताम् ।  
व्यसनेन तु मूर्खाणां निद्रया कलहेन वा ॥ ४५॥  
  
कर्तव्यमाचरन् कार्यमकर्तव्यमनाचरन् ।  
तिष्ठति प्रकृताचारे स वै आर्य इति स्मृतः ॥ ४६॥  
  
खलः करोति दुर्वृत्तं नूनं फलति साधुषु ।  
दशाननोऽहरत् सीतां बन्धनं तु महोदधेः ॥ १॥  
  
खिन्नं चापि सुभाषितेन रमते स्वीयं मनः सर्वदा  
श्रुत्वान्यस्य सुभाषितं खलु मनः श्रोतुं पुनर्वाञ्छति ।  
अज्ञान् ज्ञानवतोऽप्यनेन हि वशीकर्तुं समर्थो भवेत्  
कर्तव्यो हि सुभाषितस्य मनुजैरावश्यकः सङ्ग्रहः ॥ २॥  
  
खद्योतो द्योतते तावत् यावत् न उद्यते शशिः ।  
उदिते तु सह्स्रांशे न खद्योतो न चन्द्रमाः ॥ ३॥  
  
गच्छन् गगग्नमार्गेण नित्यं लोकान् प्रकाशयन् ।  
वर्धयन् चेतनान् सर्वान् प्रदीपो राजते रविः ॥ ४॥  
  
गते शोको न कर्तव्यो भविष्यं नैव चिन्तयेत् ।  
वर्तमानेन कालेन वर्तयन्ति विचक्षणाः ॥ ५॥  
  
गणयन्ति न ये सूर्यं वृष्टिं शीतं च कर्षकाः ।  
यतन्ते धान्यलाभाय तैः साकं हि वसाम्यहम् ॥ ६॥  
  
गुरुर्बन्धुरबन्धूनां गुरुश्चक्षुरचक्षुषाम् ।  
गुरुः पिता च माता च सर्वेषां न्यायवर्तिनाम् ॥ ७॥  
  
गुणैरुत्तुङ्गता याति नोत्तुङ्गेनासनेन वै ।  
प्रासादशिखरस्थोऽपि काको न गरुडायते ॥ ८॥  
  
गुणाः कुर्वन्ति दूतत्त्वं दूरेऽपि वसतां सताम् ।  
केतकीगन्धमाघ्राय स्वयमायान्ति षट्पदाः ॥ ९॥  
  
गर्जसि मेघ न यच्छसि तोयं चातकपक्षी व्याकुलितोऽहम् ।  
दैवादिह यदि दक्षिणवातः क्व त्वं क्वाहं क्व च जलपातः ॥ १०॥  
  
गर्जति शरदि न वर्षति वर्षति वर्षासु निःस्वनो मेघः ।  
नीचो वदति न कुरुते वदति न साधुः करोत्येव ॥ ११॥  
  
गुरुशुश्रूषया विद्या पुष्कलेन धनेन वा ।  
अथ वा विद्यया विद्या चतूर्थो नोपलभ्यते ॥ १२॥  
  
गाङ्गमम्बु सितमम्बु यामुनं कज्जलाभमुभयत्र मज्जतः ।  
राजहंस तव सैव शुक्लता चीयते न च न चापचीयते ॥ १३॥  
  
गुरुर्ब्रह्मा गुरुर्विष्णुः गुरुर्देवो महेश्वरः ।  
गुरुः साक्षात् परब्रह्म तस्मै श्रीगुरवे नमः ॥ १४॥  
  
गुणेष्वनादरं भ्रातः पूर्णश्रीरपि मा कृथाः ।  
सम्पूर्णोऽपि घटः कूपे गुणछेदात्पतत्यधः ॥ १५॥  
  
गौरवं प्राप्यते दानान्नतु वित्तस्य सञ्चयात् ।  
स्थितिरुच्चैः पयोदानां पयोधीनामधस्थितिः ॥ १६॥  
  
गवीशपत्रो नगजापहारी कुमारतातः शशिखण्डमौलिः ।  
लङ्केशसम्पूजितपादपद्मः पायादनादिः परमेश्वरो नः ॥ १७॥  
  
गर्वाय परपीडायै दुर्जनस्य धनं बलम् ।  
सज्जनस्य तु दानाय रक्षणाय च ते सदा ॥ १८॥  
  
घटं भिन्द्यात् पटं छिन्द्यात् कुर्याद्रासभरोहणम् ।  
येन केन प्रकारेण प्रसिद्धः पुरुषो भवेत् ॥ १९॥  
  
घृष्टं घृष्टं पुनरपि पुनश्चन्दनं चारुगन्धम्   
छिन्नं छिन्नं पुनरपि पुनः स्वादु चैवेक्षुकाण्डम् ।  
दग्धं दग्धं पुनरपि पुनः काञ्चन्ं कान्तवर्णम्   
प्राणान्तेऽपि हि प्रकृतिविकृतिर्जायते नोत्तमानाम् ॥ २०॥  
  
चन्दनं शीतलं लोके चन्दनादपि चन्द्रमाः ।  
चन्द्रचन्दनयोर्मध्ये शीतला साधुसङ्गतिः ॥ १॥  
  
चितां प्रज्वलितां दृष्ट्वा वैद्यो विस्मयमागतः ।  
नाहं गतो न मे भ्राता कस्येतद् हस्तलाघवम् ॥ २॥  
  
चतुरः सखि मे भर्ता यल्लिखति तद् परो न वाचयति ।  
तस्मादप्यधिकं मे स्वयमपि लिखितं स्वयं न वाचयति ॥ ३॥  
  
चित्ते प्रसन्ने भुवनं प्रसन्नं चित्ते विषण्णे भुवनं विषण्णम् ।  
अतोऽभिलाषो यदि ते सुखे स्याच्चित्तप्रसादे प्रथमं यतस्व ॥ ४॥  
  
चलत्येकेन पादेन तिष्ठत्येकेन पण्डितः ।  
नासमीक्ष्यापरं स्थानं पूर्वमायातनं त्यजेत् ॥ ५॥  
  
चिन्तनीया हि विपदामादावेव प्रतिक्रिया ।  
न कूपखनन्ं युक्तं प्रदीप्ते वह्निना गृहे ॥ ६॥  
  
चित्ते भ्रान्तिर्जायते मद्यपानात् भ्रान्ते चित्ते पापचर्यामुपैति ।  
पापं कृत्वा दुर्गतिं याति मूढास्तस्मान्मद्यं नैव पेयं न पेयम् ॥ ७॥  
  
चिता चिन्ता समाप्रोक्ता बिन्दुमात्रं विशेषता ।  
सजीवं दहते चिन्ता निर्जीवं दहते चिता ॥ ८॥  
  
चातक धूमसमूहं दृष्ट्वा मा धाव वारिधरबुद्ध्या ।  
इह हि भविष्यति भवतो नयनयुगादेव वारिणं पूरः ॥ ९॥  
  
छायामन्यस्य कुर्वन्ति तिष्ठन्ति स्वयमातपे ।  
फलान्यपि परार्थाय वृक्षाः सत्पुरुषा इव ॥ १०॥  
  
जीवनं स्वं परार्थाय नित्यं यच्छत मानवाः ।  
इति सन्देशमाख्यातुं समुद्रं यान्ति निम्नगाः ॥ ११॥  
  
जनैर्जनहितार्थाय जनानामेव निर्मितं ।  
लोकतन्त्रं भारतस्य वसुधायां विराजते ॥ १२॥  
  
जीविते यस्य जीवन्ति लोके मित्राणि बान्धवाः ।  
सफलं जीवितं तस्य को न स्वार्थाय जीवति ॥ १३॥  
  
ज्येष्ठत्त्वं जन्मना नैव गुणैज्र्येष्ठत्त्वमुच्यते ।  
गुणात् गुरुत्वमायाति दुग्धं दधि घृतं क्रमात् ॥ १४॥  
  
जन्मदाता अन्नदाता विद्यादाता तथैव च ।  
कन्यादाता भयत्राता पञ्चैते पितरः स्मृताः ॥ १५॥  
  
तृणं खादिति केदारे जलं पिबति पल्वले ।  
दुग्धं यच्छति लोकेभ्यो धेनुर्नो जननी प्रिया ॥ १॥  
  
तदेवास्यं परं मित्रं यत्र सङ्क्रमति द्वयं ।  
दृष्टे सुखं च दुःखं च प्रतिच्छायेव दर्पणे ॥ २॥  
  
त्याग एक गुणः श्लाघ्यः किमन्यैर्गुणराषिभिः ।  
त्यागाज्जगति पूज्यन्ते पशुपाषाणपादपाः ॥ ३॥  
  
तातेन कथितं पुत्र पत्रं लिख ममाज्ञया ।  
नतेन लिखितं पत्रं पितुराज्ञा म लङ्घिता ॥ ४॥  
  
ते यान्ति तीर्थेषु बुधाः ये शम्भोर्दूरवर्तिनः ।  
यस्य गौरीश्वरश्चित्ते तीर्थं भोज परं हि सः ॥ ५॥  
  
त्यजन्ति मित्राणि धनैर्विहीनं पुत्राश्च दाराश्च सुहृज्जनाश्च ।  
तमर्थवन्तं पुनराश्रयन्ति अर्थो हि लोके मनुषस्य बन्धुः ॥ ६॥  
  
ताडिताः पीडिता ये स्युस्तान्ममेत्यभ्युदीरयेत् ।  
स साधुरवगन्तव्यस्तत्र द्रष्टव्य ईश्वरः ॥ ७॥  
  
तृणादपि लघुस्तूलं तूलादपि च याचकः ।  
वायुना किं न नीतोऽसौ मामयं प्रार्थयेदिति ॥ ८॥  
  
तुष्टोऽपि राजा यदि सेवकेभ्यः भाग्यात्परं नैव ददाति किञ्चित् ।  
अहर्निशं वर्षति वारिवाहास्तथापि पत्रत्रितयः पलाशः ॥ ९॥  
  
तिलवत्स्निग्धं मनोऽस्तु वाण्यां गुडवन्माधुर्यम्   
तिलगुडलड्डुकवत् सम्बन्धे अस्तु सुवृत्तत्वम् ।  
अस्तु विचारे शुभसङ्क्रमणं मङ्गलाय यशसे   
कल्याणी सङ्क्रान्तिरस्तु वः सदाहमाशंसे ॥ १०॥  
  
दधि मधुरं मधु मधुरं द्राक्षा मधुरा सुधापि मधुरैव ।  
तस्य तदेव हि मधुरं यस्य मनो यत्र संलग्नम् ॥ १॥  
  
द्राक्षा म्लानमुखी जाता शर्करा चाश्मताङ्गता ।  
सुभाशितरसस्याग्रे सुधा भीता दिवङ्गता ॥ २॥  
  
दक्षिणे लक्ष्मणो यस्य वामे तु जनकात्मजा ।  
पुरतो मारुतिर्यस्य तं वन्दे रधुनन्दनम् ॥ ३॥  
  
दानेन तुल्यं सुहृदास्ति नान्यो लोभाच्च नान्योऽस्ति रिपुः पृथिव्याम् ।  
विभूषणं शीलसमं न चान्यत् सन्तोषतुल्यं धनमस्ति नान्यत् ॥ ४॥  
  
दरिद्रता धीरतया विराजते कुरूपता शीलगुणेन राजते ।  
कुभोजनं चोष्णतया विराजते कुवस्त्रता शुभ्रतया विराजते ॥ ५॥  
  
दुर्जनः प्रियवादीति नैतद्विश्वासकारणम् ।  
मधु तिष्ठति जिंव्हाग्रे हृदये तु हलाहलम् ॥ ६॥  
  
दुर्जनेन समं वैरं प्रीतिं चापि न कारयेत् ।  
उष्णो दहति चाङ्गारः शीतः कृष्णायते करम् ॥ ७॥  
  
दातव्यं भोक्तव्यं धनविषये सञ्चयो न कर्तव्यः ।  
पश्येह मधुकरीणां सञ्चितार्थम् हरन्त्यन्ये ॥ ८॥  
  
दाता क्षमी गुणग्राही स्वामी दुःखेन लभ्यते ।  
शुचिर्दक्षोऽनुरक्तश्च जाने भृत्योऽपि दुर्लभः ॥ ९॥  
  
दुर्जनदूषितमनसां पुंसाम् सुजनेऽपि नास्ति विश्वासः ।  
दुग्धेन दग्धवदनस्तक्रं फूत्कृत्य पामरः पिबति ॥ १०॥  
  
दैवमवेति सञ्चिन्त्य स्वोद्योगं न नरस्त्यजेत् ।  
अनुद्यमेन कस्तैलं तिलेभ्यः प्राप्तुमर्हति ॥ ११॥  
  
दुन्दुभिस्तु नितरामचेतनस्तन्मुखादपि धनं धनं धनम् ।  
इत्थमेव निनादः प्रवर्तते किं पुनर्यदि भवेत्सचेतनः ॥ १२॥  
  
दुर्जनैः सह वासो हि ध्रुवं नाशाय कल्पते ।  
काकस्य सहवासेन हंसो नष्टो वृथा पुरा ॥ १३॥  
  
द्वाविमौ पुरुषौ लोके सुर्यमण्दलभेदिनौ ।  
परिव्राट् योगयुक्तश्च रणस्याभिमुखे हतः ॥ १४॥  
  
द्वन्द्वो द्विगुरपि चाहं मद्गेहे नित्यमव्ययी भावः ।  
तत्पुरुष कर्म धारय येनाहं स्यां बहुव्रीहिः ॥ १५॥  
  
दानं भोगो नाशस्तिस्रो गतयो भवन्ति वित्तस्य ।  
यो न ददाति न भुङ्क्ते तस्य तृतीया गतिर्भ्वति ॥ १६॥  
  
दुर्जनः परिहर्तव्यो विद्ययालङ्कृतोऽपि सन् ।  
मणिना भूषितः सर्पः किमसौ न भयङ्करः ॥ १७॥  
  
दिवसेनैव तत्कुर्याद् येन रात्रौ सुखं वसेत् ।  
पूर्वे वयसि तत्कुर्याद् येन वृद्धः सुखी भवेत् ॥ १८॥  
  
देशाटनं राजसभाप्रवेशो व्यापारिविद्वज्जनसङ्गतिश्च ।  
सर्वेषु शास्त्रेष्ववलोकनं च चातुर्यमूलानि भवन्ति पञ्च ॥ १९॥  
  
दातव्यमिति यद्दानं दीयतेऽनुपकारिणे ।  
देशे काले च पात्रे च तद्दानं सात्विकं स्मृतम् ॥ २०॥  
  
दर्शने स्पर्शणे वापि श्रवणे भाषणेऽपि वा ।  
यत्र द्रवत्यन्तरङ्गं स स्नेह इति कथ्यते ॥ २१॥  
  
ददाति प्रतिगृह्णाति गुह्यमाख्याति पृच्छति ।  
भुङ्क्ते भोजयते चैव षड्विधं प्रीतिलक्षणम् ॥ २२॥  
  
दारिद्र्यान्मरणाद्वा मरणं मे रोचते न दारिद्र्यं ।  
अल्पक्लेशं मरणं दारिद्र्यं त्वनन्तकं दुःखम् ॥ २३॥  
  
दातुर्याचकयोर्भेदः कराभ्यामेव दर्शितः ।  
एकस्य गच्छतोऽधस्तादुपर्यन्यस्य तिष्ठताम् ॥ २४॥  
  
धनमलब्धं काङ्क्षेत लब्धं रक्षेदवेक्षणात् ।  
रक्षितं वर्धयेत् सम्यक् वृद्धं तीर्थेषु निक्षिपेत् ॥ २५॥  
  
धवलयति समग्रं चन्द्रमा जीवलोकं   
किमिति निजकलङ्कं नात्मसंस्थं प्रमार्ष्टि ।  
भवति विदितमेतद् प्रायशः सज्जनानां   
परहितनिरतानामादरो नात्मकार्ये ॥ २६॥  
  
धृतिः क्षमा दमोऽस्तेयं शौचमिन्द्रियनिग्रहः ।  
धीर्विद्या सत्यमक्रोधो दशकं धर्मलक्षणम् ॥ २७॥  
  
न धैर्येण विना लक्ष्मीर्न शौर्येण विना जयः ।  
न ज्ञानेन विना मोक्षो न दानेन विना यशः ॥ १॥  
  
नारिकेलसमाकारा दृश्यन्तेऽपि हि सज्जनाः ।  
अन्ये बदरिकाकारा बहिरेव मनोहराः ॥ २॥  
  
न हि कश्चित् विजानाति किं कस्य श्वो भविश्यति ।  
अतः श्वः करणीयानि कुर्यादद्यैव बुद्धिमान् ॥ ३॥  
  
नरो हि मलिनैर्वस्त्रैः यत्र क्वापि निषीदति ।  
तथा चलितशीलस्तु शेषं शीलं न रक्षति ॥ ४॥  
  
नरस्याभरणं रूपं रूपस्याभरणं गुणः ।  
गुणस्याभरणं ज्ञानं ज्ञानस्याभरणं क्षमा ॥ ५॥  
  
न कश्चित् कस्यचित् मित्रं न कश्चित् कस्यचित् रिपुः ।  
कारणेनैव जायन्ते मित्राणि रिपवोऽपि वा ॥ ६॥  
  
नागो भाति मदेन कं जलरुहैर्नित्योत्सवैर्मन्दिरं   
शीलेनैव नरो जवेन तुरगः पूर्णेन्दुना शर्वरी ।  
वाणी व्याकरणेन हंसमिथुनैर्वापी सभा पण्दितैः   
सत्पुत्रेण कुलो बुधेन वसुधा कीत्र्या च लोकत्रयम् ॥ ७॥  
  
न भूतपूर्वम् न कदापि वार्ता हेम्नः कुरङ्गो न कदापि दृष्टः ।  
तथापि तृष्णा रघुनन्दनस्य विनाशकाले विपरीतबुद्धिः ॥ ८॥  
  
न हि प्राणात् प्रियतरं लोके किञ्चन विद्यते ।  
तस्मात् दयां नरः कुर्यात् यथात्मनि तथा परे ॥ ९॥  
  
नमस्ते सर्वदेवानां वरदासि हरेः प्रिया ।  
या गतिस्त्वत्प्रसन्नानां सा मे स्यात्तव दर्शनात् ॥ १०॥  
  
नवं पुरातनं वापि लेखं पश्यन्ति पण्डिताः ।  
सारमासाद्य तुष्यन्ति निःसारं च त्यजन्ति ते ॥ ११॥  
  
नमस्ते शारदे देवी वीणा पुस्तकधारिणि ।  
विद्यारम्भं करिष्यामि प्रसन्ना भव सर्वदा ॥ १२॥  
  
न चोरहार्यं न च राजहार्यं न भ्रातृभाज्यं न च भारकारी ।  
व्यये कृते वर्धत एव नित्यं विद्याधनं सर्वधनप्रधानम् ॥ १३॥  
  
न दुर्जनः सज्जनतामुपैति बहुप्रकारैरपि सेव्यमानः ।  
भूयोपि सिक्तः पयसा घृतेन न निम्बवृक्षः मधुरत्वमेति ॥ १४॥  
  
नमन्ति फलिता वृक्षा नमन्ति च बुधा जनाः ।  
शुष्ककाष्ठानि मूर्खाश्च भिद्यन्ते न नमन्ति च ॥ १५॥  
  
नक्रः स्वस्थानमासाद्य राजेन्द्रमपि कर्षति ।  
स एव प्रच्युतः स्थानाच्छुनापि परिभूयते ॥ १६॥  
  
नमस्ते शारदे देवी काश्मीरपुरवासिनि ।  
त्वामहं प्रार्थये देवि विद्यादानं च देहि मे ॥ १७॥  
  
निर्विषेणापि सर्पेण कर्तव्या महती फणा ।  
विषमस्तु न चाप्यस्तु फटाटोपो भयङ्करः ॥ १८॥  
  
न हि ज्ञानसमं लोके पवित्रं चान्यसाधनं ।  
विज्ञानं सर्वलोकानामुत्कर्षाय स्मृतं खलु ॥ १९॥  
  
नरनारीसमुत्पन्ना सा स्त्री देहविवर्जिता ।  
अमुखी कुरुते शब्दं जातमात्रा विनश्यति ॥ २०॥  
  
   
न गृहं गृहमित्याहुर्गृहिणी गृहमुच्यते ।  
गृहं तु गृहिणीहीनं कान्तारादतिरिच्यति ॥ २१॥   
  
न देवो विद्यते काष्ठे न पाषाणे न मृन्मये ।  
भावे हि विद्यते देवस्तस्माद्भावो हि कारणम् ॥ २२॥  
  
न विद्यया नैव कुलेन गौरवं जनानुरागो धनिकेषु सर्वदा ।  
कपालिना मौलिधृतापि जाह्नवी प्रयाति रत्नाकरमेव सर्वदा ॥ २३॥  
  
निन्दन्तु नीतिनिपुणा यदि वा स्तुवन्तु   
लक्ष्मीः स्थिरा भवतु गच्छतु वा यथेष्टम् ।  
अद्यैव वा मरणमस्तु युगान्तरे वा   
न्याय्यात्पथः प्रविचलन्ति पदं न धीराः ॥ २४॥  
  
न भीतो मरणादस्मि केवलं दूषितं यशः ।  
विशुद्धस्य हि मे मृत्युः पुत्रजन्मसमं किल ॥ २५॥  
  
नमो दीपशिखे तुभ्यमन्धकारं निरस्यसि ।  
प्रयच्छसि धनं स्वास्थ्यं कल्याणाय च जायसे ॥ २६॥  
  
नाभिषेको न संस्कारः सिंहस्य क्रियते वने ।  
विक्रमार्जितसत्त्वस्य स्वयमेव मृगेन्द्रता ॥ २७॥  
  
न वित्तं दर्शयेत्प्राज्ञः कस्यचित्स्वल्पमप्यहो ।  
मुनेरपि यतस्तस्य दर्शनाच्चलते मनः ॥ २८॥  
  
न भूप्रदानं न सुवर्णदानं न गोप्रदानं न तथान्नदानम् ।  
यथा वदन्तीह महाप्रदानं सर्वेषु दानेष्वभयप्रदानम् ॥ २९॥  
  
न पण्डिताः साहसिका भवन्ति श्रुत्वापि ते सन्तुलयन्ति तत्त्वम् ।  
तत्त्वं समादाय समाचरन्ति स्वार्थं प्रकुर्वन्ति परस्य चार्थम् ॥ ३०॥  
  
नैनं छिन्दन्ति शस्त्राणि नैनं दहति पावकः ।  
नचैनं क्लेदयत्यापो न शोषयति मारुतः ॥ ३१॥  
  
नानाधर्मनिगूढतत्त्वनिचिता यत्संस्कृती राजते   
सेयं भारतभूर्नितान्तरुचिरा मातैव नः सर्वदा ।  
तस्या उन्नतिहेतवे हि भवतां ज्ञानं तथा मे बलम्   
सम्पन्ना बलशालिनी विजयताम् मे मातृभूः सर्वदा ॥ ३२॥  
  
नरपतिहितकर्ता द्वेष्यतां याति लोके   
जनपदहितकर्ता त्यज्यते पार्थिवेन ।  
इति महति विरोधे विद्यमाने समाने   
नृपतिजनपदानां दुर्लभः कार्यकर्ता ॥ ३३॥  
  
नायं प्रयाति विकृतिं विरसो न यः स्यात्   
न क्षीयते बहुजनैर्नितरां निपीतः ।  
जाड्यं निहन्ति रुचिमेति करोति तृप्तिं   
नूनं सुभाशितरसोऽन्यरसातिशायी ॥ ३४॥  
  
निवृत्तो यस्तु मद्येभ्यः जितात्मा बुद्धिपूर्वकः ।  
विकारैः स्पृश्यते जातु न स शारीरमानसैः ॥ ३५॥  
  
निःस्वो वष्टि शतं शती दशशतं लक्षं सहस्राधिपः   
लक्षेशः क्षितिपालतां क्षितिपतिः चक्रेशतां वाञ्छति ।  
चक्रेषः पुनरिन्द्रतां सुरपतिः ब्राह्मं पदं वाञ्छति   
ब्रह्मा शैवपदं शिवो हरिपदं चाशावधिं को गतः ॥ ३६॥  
  
न व्याधिर्न विषं नापत्तथा नाधिश्च भूतले ।  
खेदाय स्वशरीरस्थं मौख्र्यमेकं यथा नृणाम् ॥ ३७॥  
  
न तेन स्थविरो भवति येनास्य पलितं शिरः ।  
स वै युवाप्यधीयानो देवास्तं स्थविरं विदुः ॥ ३८॥  
  
निर्गुणेश्वपि सत्त्वेषु दयां कुर्वन्ति साधवः ।  
न हि संहरते ज्योत्स्नां चन्द्रश्चाण्डालवेश्मनः ॥ ३९॥  
  
नृत्यं मयूराः कुसुमानि वृक्षाः दर्भानुपात्तान्विजहुर्हरिण्यः ।  
तस्याः प्रपन्ने समदुःखभावमत्यन्तमासीद्रुदितं वनेऽपि ॥ ४०॥  
  
नृपस्य वर्णाश्रमपालनं यत्स एव धर्मो मनुना प्रणीतः   
निर्वासिताप्येवमतस्त्वयाहं तपस्विसामान्यमवेक्षणीया ।  
तथेति तस्या प्रतिगृह्य वाचं रामानुजे दृष्टिपथं व्यतीते   
सा मुक्तकण्ठं व्यसनातिभाराच्चक्रन्द विग्ना कुररीव भूयः ॥ ४१॥  
  
नक्षत्रभूषणं चन्द्रो नारीणां भूषणं पतिः ।  
पृथिवीभूषणं राजा विद्या सर्वस्य भूषणं ॥ ४२॥  
  
नमोऽस्तु ते व्यास विशालबुद्धे फुल्लारविन्दायतपत्रनेत्र ।  
येन त्वया भारततैलपूर्णः प्रज्वालितो ज्ञानमयः प्रदीपः ॥ ४३॥  
  
नमः सर्वविदे तस्मै व्यासाय कविवेधसे ।  
चक्रे पुण्यं सरस्वत्या यो वर्षमिव भारतम् ॥ ४४॥  
  
परित्राणाय साधूनां विनाशाय च दुश्कृताम् ।  
धर्मसंस्थापनार्थाय सम्भवामि युगे युगे ॥ १॥  
  
परोपकारकरणं नूनं हस्तस्य भूषणम् ।  
पूज्येषु च नमस्कारः उत्तराङ्गस्य भूषणम् ॥ २॥  
  
पोषयन्ति पयो दत्त्वा यथा वत्सान् तथा जनान् ।  
नित्यं समानया प्रीत्या धेनवो मातरो नृणाम् ॥ ३॥  
  
पादपानां भयं वातात् पद्मानां शिशिराद्भयम् ।  
पर्वतानां भयं वज्रात् साधूनां दुर्जनाद्भयम् ॥ ४॥  
  
प्रथमे नार्जिता विद्या द्वीतीये नार्जितं धनं ।  
तृतीये नार्जितं पुण्यं चतूर्थे किं करिष्यति ॥ ५॥  
  
पिबन्ति नद्यः स्वयमेव नाम्भः स्वयं न खादन्ति फलानि वृक्षाः ।  
नादन्ति स्वस्यं खलु वारिवाहाः परोपकाराय सतां विभूतयः ॥ ६॥  
  
परोपकारशून्यस्य धिङ् मनुष्यस्य जीवनम् ।  
यावन्तः पशवस्तेशां चर्माप्युपकरोति हि ॥ ७॥  
  
पक्षिणां बलमाकाशो मत्स्यानामुदकं बलम् ।  
दुर्बलस्य बलं राजा बालानां रोदनं बलम् ॥ ८॥  
  
पिपीलिकार्जितं धान्यं मक्षिकासञ्चितं मधु ।  
लुब्धेन सञ्चितं द्रव्यं समूलं हि विनश्यति ॥ ९॥  
  
परोपदेशे पाण्दित्यं सर्वेषां सुकरं नृणाम् ।  
विस्मरन्तीह शिष्टत्त्वं स्वकार्ये समुपस्थिते ॥ १०॥  
  
पृथिव्यां त्रीणि रत्नानि जलमन्नं सुभाषितं ।  
मूढैः पाषाणखण्डेषु रत्नं सञ्ज्ञा विधीयते ॥ ११॥  
  
परान्नं प्राप्य दुर्बुद्धे मा प्राणेषु दयां कुरु ।  
दुर्लभानि परान्नानि प्राणा जन्मनि जन्मनि ॥ १२॥  
  
पानीयं पातुमिच्छामि त्वत्तः कमललोचने ।  
यदि दास्यसि नेच्छामि न दास्यसि पिबाम्यहम् ॥ १४॥  
  
प्रारभ्यते न खलु विघ्नभयेन नीचैः   
प्राभ्य विघ्नविहता विरमन्ति मध्याः ।  
विघ्नैः पुनः पुनरपि प्रतिहन्यमानाः   
प्रारब्धमुत्तमजना न परित्यजन्ति ॥ १४॥  
  
प्रलये पवनाघातैः प्रचलन्ति नगा अपि ।  
कृच्छेऽपि न चलत्येव धीराणां निश्चला मतिः ॥ १५॥  
  
पुस्तकेषु च नाधीतं नाधीतं गुरुसन्निधौ ।  
न शोभते सभामध्ये हंसमध्ये बको यथा ॥ १६॥  
  
पुस्तकस्था तु या विद्या परहस्तगतं धनं ।  
कार्यकाले समुत्पन्ने न सा विद्या न तद्धनम् ॥ १७॥  
  
परिश्रमो मिताहारः भेषजे सुलभे मम   
नित्यं ते सेवमानस्य व्याधिर्भ्यो नास्ति मे भयम् ।  
धनिकस्तु तदाकण्र्य स्वायत्तं भेषजद्वयं   
सेवनीयं तदेवेति निश्चित्य गृहमागतः ॥ १८॥  
  
प्राणनाशेऽपि कुर्वीत परेषां मानवो हितम् ।  
दिशः सुगन्धयत्येव वह्नौ क्षिप्तोऽपि चन्दनः ॥ १९॥  
  
पराधिकारचर्चाम् यः कुर्यात् स्वामिहितेच्छया ।  
स निषीदति चीत्कारात् गर्दभस्ताडितो यथा ॥ २०॥  
  
पङ्गो धन्यस्त्वमसि न गृहं यासि योऽर्थी परेषाम्   
धन्योऽन्ध त्वं धनमवदतां नेक्षसे यन्मुखानि ।  
श्लाघ्यो मूक त्वमसि कृपणं स्तौषि नार्थाशया यः   
स्तोतव्यस्त्वं बधिर गिरं यः खलानां न शृणोसि ॥ २१॥  
  
पुष्पेऽस्ति गन्धो मधुरो नारिकेले जलं तथा ।  
परमेशस्य सा लीला यतः स सर्वशक्तिमान् ॥ २२॥  
  
प्रारम्भगुर्वी क्षयिणी क्रमेन गुर्वी पुरा वृद्धिमती च पश्चात् ।  
दिनस्य पूर्वार्धपरार्धभिन्ना छायेव मैत्रिः खलसज्जनानाम् ॥ २३॥  
  
पञ्चैते देवतरवः मन्दारः पारिजातकः ।  
सन्तानः कल्पवृक्षश्च पुंसि वा हरिचन्दनम् ॥ २४॥  
  
प्राणभूतञ्च यत्तत्त्वं सारभूतं तथैव च ।  
संस्कृतौ भारतस्यास्य तन्मे यच्छतु संस्कृतम् ॥ २५॥  
  
प्राणां त्यजति देशार्थम् पण्दितानां सहायकः ।  
य आचरति कल्याणं लोके मानं स विन्दति ॥ २६॥  
  
प्रथमवयसि पीतं तोयमल्पं स्मरन्तः   
शिरसि निहितभारा नारिकेला नराणाम् ।  
ददति जलमनल्पास्वादमाजीवितान्तं   
न हि कृतमुपकारं साधवो विस्मरन्ति ॥ २७॥  
  
पश्चाद्बर्हं वहति विपुलं चित्रितं दीप्तिमन्तम्   
काले काले व्यजनमिव तं विस्तृतं यः करोति ।  
शीर्षे कान्तं वहति तरलं पिच्छकानां कलापं   
कोऽयं पक्षी रुचिरवदनो नर्तने च प्रवीणः ॥ २८॥  
  
पलाशमुकुलभ्रान्त्या शुकतुण्डे पतत्यलिः ।  
सोऽपि जम्बूफलभ्रान्त्या तमलिं धर्तुमिच्छति ॥ २९॥  
  
पुरा कवीनां गणनाप्रसङ्गे कनिष्ठिकाधिष्ठितकालिदासः ।  
अद्यापि तत्तुल्य कवेरभावात् अनामिका सार्थवती बभूव ॥ ३०॥  
  
पाराशर्यवचः सरोजममलं गीतार्थगन्धोत्कटम्   
नानाख्यानककेसरं हरिकथासम्बोधनाबोधितम् ।  
लोके सज्जनषट्पदैरहरहः पेपीयमानं मुदा   
भूयाद्भारतपङ्कजं कलिमलप्रध्वंसि नः श्रेयसे ॥ ३१॥  
  
पार्थाय प्रतिबोधितां भगवता नारायणेन स्वयम्   
व्यासेन ग्रथितां पुराणमुनिना मध्ये महाभारतम् ।  
अद्वैतामृतवर्षिणीं भगवतीमष्टादशाध्यायिनीं   
अम्ब त्वामनुसन्दधामि भगवद्गीते भवद्वेषिणीम् ॥ ३२॥  
  
प्रमदा मदिरा लक्ष्मीः विज्ञेया त्रिविधा सुरा ।  
दृष्ट्वैवोन्मादयत्येका पीता चान्यातिसञ्चयात् ॥ ३३॥  
  
पुनर्वित्तं पुनर्मित्रं पुनर्भाया पुनर्मही ।  
एतत् सर्वं पुनर्लभ्यं न शरीरं पुनः पुनः ॥ ३४॥  
  
प्रियवाक्यप्रदानेन सर्वे तुष्यन्ति जन्तवः ।  
तस्मात् तदेव वक्तव्यं वचने किं दरिद्रता ॥ ३५॥  
  
पिनाकफणिबालेन्दुभस्ममन्दाकिनीयुता ।  
पवर्गरचिता मूर्तिरपवर्गप्रदास्तु नः ॥ ३६॥  
  
पिण्डे पिण्डे मतिर्भिन्ना कुण्डे कुण्डे नवं पयः ।  
जातौ जातौ नवाचाराः नवा वाणी मुखे मुखे ॥ ३७॥  
  
फणिनो बहवः सन्ति भेकभक्षणतत्पराः ।  
एक एव हि शेषोऽयं धरणीधरणक्षमः ॥ १॥  
  
फलं स्वेच्छालभ्यं प्रतिदिनमखेदं क्षितिरुहां   
पयः स्थाने स्थाने शिशिरमधुरं पुण्यसरितां ।  
मृदुस्पर्शा शय्या सुललितलतापल्लवमयी   
सहन्ते सन्तापं तदपि धनिनां द्वारि कृपणाः ॥ २॥  
  
बालो वा यदि वा वृद्धो युवा वा गृहमागतः ।  
तस्य पूजा विधातव्या सर्वस्याभ्यागतो गुरुः ॥ ३॥  
  
बहुभिर्न विरोद्धव्यं दुर्जनैः सज्जनैरपि ।  
स्फुरन्तमपि नागेन्द्रं भक्षयन्ति पिपीलिकाः ॥ ४॥  
  
बालस्यापि रवेः पादाः पतन्त्युपरि भूभृतां ।  
तेजसा सह जातानां वयः कुत्रोपयुज्यते ॥ ५॥  
  
बुभुक्षितः किं न करोति पापं क्षीणा नरा निष्करुणा भवन्ति ।  
आख्याहि भद्रे प्रियदर्शनस्य न गङ्गदत्तः पुनरेति कूपं ॥ ६॥  
  
ब्रह्मन्नध्ययनस्य नैष समयस्तूष्णीं बहिः स्थीयतां   
स्वल्पं जल्प बृहस्पते जडमते, नैषा सभा वज्रिणः ।  
वीणां संहर नारद स्तुतिकथालापैरलं तुम्बुरो   
सीतारल्लकभल्लभग्नहृदयः स्वस्थो न लङ्केश्वरः ॥ ७॥  
  
भाषासु मुख्या मधुरा दिव्या गीर्वाणभारती ।  
तस्यां हि काव्यं मधुरं तस्मादपि सुभाशितम् ॥ ८॥  
  
भीतेभ्यश्चाभयं देयं व्याधितेभ्यस्तथौषधम् ।  
देया विद्यार्थिने विद्या देयमन्नं क्षुधातुरे ॥ ९॥  
  
भोजनान्ते च किं पेयं जयन्तः कस्य वै सुतः ।  
कथं विष्णुपदं प्रोक्तं तक्रं शक्रस्य दुर्लभम् ॥ १०॥  
  
भ्रमन् वनान्ते नवमञ्जरीषु न षट्पदो गन्धफलीमजिघ्रत् ।  
सा किं न रम्या स च किं न रन्ता बलीयसी केवलमीश्वरेच्छा ॥ ११॥  
  
भो दारिद्र्य नमस्तुभ्यं सिद्धोऽहं त्वत्प्रसादतः ।  
पश्याम्यहं जगत्सर्वं न मां पश्यति कश्चन ॥ १२॥  
  
भासस्य कालिदासस्य भवभूतेश्च विश्रुता ।  
बाणशूद्रकहर्षाणां काव्यभाषास्ति संस्कृतम् ॥ १३॥  
  
भीष्मद्रोणतटा जयद्रथजला गान्धारनीलोत्पला   
शल्यग्राहवती कृपेण वहनी कर्णेन वेलाकुला ।  
अश्वत्थामविकर्णघोरमकरा दुर्योधनावर्तिनी   
सोत्तीर्णा खलु पाण्डवैर्रणनदी कैवर्तकः केशवः ॥ १४॥  
  
भोजनान्ते पिबेत् तक्रं दिनान्ते च पिबेत् पयः ।  
निशान्ते च पिबेत् वारि किं वैद्येन प्रयोजनं ॥ १५॥  
  
माता मित्रं पिता चेति स्वभावात् त्रितयं हितं ।  
कार्यकारणतश्चान्ये भवन्ति हितबुद्धयः ॥ १॥  
  
मनो मधुकरो मेघो मद्यपो मत्कुणो मरुत् ।  
मा मदो मर्कटो मत्स्यो मकारा दश चञ्चलाः ॥ २॥  
  
मात्रा समं नास्ति शरीरपोषणं  
चिन्तासमं नास्ति शरीरशोषणं ।  
मित्रं विना नास्ति शरीर तोषणं   
विद्यां विना नास्ति शरीरभूषणं ॥ ३॥  
  
मुखं पद्मदलाकारं वाणी चन्दनशीतला ।  
हृदयं क्रोधसंरक्तं त्रिविधं धूर्तलक्षणम् ॥ ४॥  
  
मयूरो विहगो रम्यः आनन्दयति मानवान् ।  
पृष्ठे सरस्वती तस्य उपविष्टेति मन्यते ॥ ५॥  
  
मूर्खस्य पञ्च चिह्नानि गर्वो दुर्वचनं तथा ।  
क्रोधश्च दृढवादश्च परवाक्येष्वनादरः ॥ ६॥  
  
मूकं करोति वाचालं पङ्गुं लङ्घयते गिरिम् ।  
यत्कृपा तमहं वन्दे परमानन्दमाधवम् ॥ ७॥  
  
मणिना वलयं वलयेन मणिः मणिना वलयेन विभाति करः ।  
पयसा कमलं कमलेन पयः पयसा कमलेन विभाति सरः ॥ ८॥  
  
मृगमीनसज्जनानां तृणजलसन्तोषविहितवृत्तीनाम् ।  
लुब्धकधीवरपिशुनः निष्कारणवैरणो जगति ॥ ९॥  
  
मर्कटस्य सुरापानं तस्य वृश्चिकदंशनम् ।  
तन्मध्ये भूतसञ्चारो यद्वा तद्वा भविष्यति ॥ १०॥  
  
मृगा मृगैः सङ्गमुपव्रजन्ति गावश्च गोभिस्तुरगास्तुरङ्गैः ।  
मूर्खाश्च मूर्खैः सुधयः सुधीभिः समानशीलव्यसनेषु सख्यं ॥ ११॥  
  
महाजनस्य संसर्गः कस्य नोन्नतिकारकः ।  
पद्मपत्रस्थितं तोयं धत्ते मुक्ताफलश्रियम् ॥ १२॥  
  
महानुभावसंसर्गः कस्य नोन्नतिकारकः ।  
रत्याम्बु जाह्नवीसङ्गात् त्रिदशैरपि वन्द्यते ॥ १३॥  
  
मा निशाद प्रतिष्ठां त्वं अगमः शाश्वतीः समाः ।  
यत्क्रौञ्चमिथुनादेकमवधीः काममोहितम् ॥ १४॥  
  
मलिनैरलकैरेतैः शुक्लत्वं प्रकटीकृतम् ।  
तद्रोषादिव निर्याता वदनाद्रदनावलिः ॥ १५॥  
  
मृदुरित्यवजानन्ति तीक्ष्ण इत्युद्विजन्ति च ।  
तीक्ष्णकाले भवेत्तीक्ष्णो मृदुकाले मृदुर्भवेत् ॥ १६॥  
  
मारात्परः शूरतरो न कश्चित् पराभवः स्त्रीहरणान्न चान्यः ।  
तथापि नाब्धिं प्रविवेश रामो बबन्ध सेतुं विजयी सहिष्णुः ॥ १७॥  
  
मौनान्मूर्खः प्रवचनपटुर्वातुलो जल्पको वा   
क्षान्त्या भीरुर्यदि न सहते प्रायशो नाभिजातः ।  
धृष्टः पाश्र्वे वसति नियतं दूरतश्चाप्रगल्भः   
सेवाधर्मः परमगहनो योगिनामप्यगम्यः ॥ १८॥  
  
यत्र रामकथागानं तत्रास्ते हनुमान् यथा ।  
संस्कृतध्ययनं यत्र तत्र संस्कृतिदर्शनम् ॥ २१॥  
  
यदेवोपनतं दुःखात् सुखं तद्रसवत्तरम् ।  
निर्वाणाय तरुच्छाया तप्तस्य हि विशेषतः ॥ २२॥  
  
यः समुत्पतितं क्रोधं क्षमयैव निरस्यति ।  
यथोरगस्त्वचं जीर्णां स वै पुरुष उच्यते ॥ २३॥  
  
योगक्षेमाय राष्ट्रस्य सभ्यतायाश्च संस्कृतेः ।  
नैवान्यो विद्यते पन्था लोकसङ्घटनं विना ॥ २४॥  
  
यां चिन्तयामि सततं मयि सा विरक्ता   
साप्यन्यमिच्छति जनं स जनोऽन्यसक्तः ।  
अस्मत्कृते च परितुष्यति काचिदन्या   
धिक् तां च तं च मदनं च इमां च मां च ॥ २५॥  
  
ययोरैव समं वित्तं ययोरैव समं कुलम् ।  
तयोर्मैत्रिर्विवाहश्च न तु पुष्टविपुष्टयोः ॥ २६॥  
  
यद् यद् विभूतिमत्सत्त्वं श्रीमदूर्जितमेव वा ।  
तत्तदेवावगच्छ त्वं मम तेजोऽंशसम्भवम् ॥ २७॥  
  
यः पूतनामारणलब्धकीर्तिः काकोदरो येन विनीतदर्पः ।  
यशोदयालङ्कृतमूर्तिरव्यात् पतिर्यदूनामथवा रघूणाम् ॥ २८॥  
  
यदि वा याति गोविन्दो मथुरातः पुनः सखी ।  
राधाया नयनद्वन्द्वे राधानामविपर्ययः ॥ २९॥  
  
यत्र नार्यस्तु पूज्यन्ते रमन्ते तत्र देवताः ।  
यत्र तास्तु न पूज्यन्ते सर्वास्तत्राफलाः क्रियाः ॥ ३०॥  
  
यत्र नास्ति दधिमन्थनघोषः तत्र नो लघुलघुनि शिशुनि ।  
यत्र नास्ति गुरुगौरवपूजा तानि किं बत गृहाणि वनानि ॥ ३१॥  
  
रूपयौवनसम्पन्ना विशालकुलसम्भवाः ।  
विद्याहीना न शोभन्ते निर्गन्धाः किंशुका यथा ॥ १॥  
  
राष्ट्रध्वजो राष्ट्रभाषा राष्ट्रगीतं तथैव च ।  
एतानि मानचिह्नानि सर्वदा हृदि धार्यताम् ॥ २॥  
  
रत्नैर्महार्हैस्तुतुषुर्न देवाः न भेजिरे भीमविषेण भीतिम् ।  
सुधां विना न प्रययुर्विरामं न निश्चिदार्थाद्विरमन्ति धीराः ॥ ३॥  
  
रात्रिर्गमिष्यति भविष्यति सुप्रभातं   
भास्वानुदेष्यति हसिष्यति पङ्कजश्रीः ।  
इत्थं विचिन्तयति कोषगते द्विरेफे   
हा हन्त हन्त नलिनीं गज उज्जहार ॥ ४॥  
  
रे रे चातक सावधानमनसा मित्र क्षणं श्रूयताम्   
अम्भोदा बहवो वसन्ति गगने सर्वेपि नैकादृशाः ।  
केचिद्वृष्टीभिरार्दयन्ति धरणीं गर्जन्ति केचिद्वृथा   
यं यं पश्यसि तस्य तस्य पुरतो मा ब्रूहि दीनं वचः ॥ ५॥  
  
रात्रौ जानु दिवा भानु कृशानुः सन्ध्ययोद्र्वयोः ।  
पश्य शीतं मया नीतं जानुभानुकृशानुभिः ॥ ६॥  
  
रामायणम् महाकाव्यम् महाभारतमेव च ।  
उभे च विश्वविख्याते संस्कृतस्य महानिधी ॥ ७॥  
  
रथस्यैकं चक्रं भुजगयामिता सप्ततुरगाः   
निरालम्बो मार्गश्चरणविकलः सारथिरपि ।  
रविर्यात्यन्तं प्रतिदिनमपारस्य नभसः   
क्रियासिधिः सत्त्वे भवति महतां नोपकरणे ॥ ८॥  
  
रजकश्चर्मकारश्च नटो वरुड एव च ।  
कैवर्तभेदभिल्लाश्च सप्तैते चान्त्यजाः स्मृताः ॥ ९॥  
  
रे रे रासभ वस्त्रभारवहनात्कुग्रासमश्नासि किं   
राजाश्वावसथं प्रयाहि चणकाभ्यूषान् सुखं भक्षय ।  
सर्वान् पृच्छवतो हयानिति वदन्त्यत्राधिकारे स्थिता   
राजा तैरुप्दिष्टमेव मनुते सत्यं तटस्थाः परे ॥ १०॥  
  
रामाद्याचय मेदिनीं धनपतेर्बीजं बलाल्लाङ्गलम्   
प्रेतेशान्महिषं तवास्ति वृषभः फालं त्रिशूलादपि ।  
शक्ताहं तव चान्नदानकरणे स्कन्दोऽपि गोरक्षणे   
खिन्नाहं तव याचनात् कुरु कृषिं भिक्षाटनं मा कृथाः ॥ ११॥  
  
रामाभिषेके मदविह्वलायाः हस्ताच्च्युतो हेमघटस्तरुण्याः ।  
सोपानमासाद्य करोति शब्दं ठा ठं ठ ठं ठं ठ ठ ठं ठ ठं ठः ॥ १२॥  
  
लब्ध्वा तीक्ष्णं रवेस्तेजः शान्तं शीतकरो वहन् ।  
सर्वान् सन्तोषयन् सोमः ओषधीशो विराजते ॥ १३॥  
  
लालयेत् पञ्चवर्षाणि दशवर्षाणि ताडयेत् ।  
प्राप्ते तु षोडशे वर्षे पुत्रे मित्रवदाचरेत् ॥ १४॥  
  
लोभमूलानि पापानि सङ्कटानि तथैव च ।  
लोभात्प्रवर्तते वैरं अतिलोभात्विनश्यति ॥ १५॥  
  
लक्ष्मीः कौस्तुभपारिजातकसुराधन्वन्तरीचन्द्रमाः   
गावः कामदुहः सुरेश्वरगजो रम्भादि देवाङ्गनाः ।  
अश्वः सप्तमुखः विषं हरिधनु शङ्खोऽमृतं चाम्बुधेः   
रत्नानीह चतुर्दशं प्रतिदिनं कुर्वन्तु वो मङ्गलम् ॥ १६॥  
  
लालने बहवो दोषास्ताडने बहवो गुणाः ।  
अतश्छात्रश्च पुत्रश्च ताडयेन्न तु लालयेत् ॥ १७॥  
  
लोभाविष्टो नरो वित्तम् वीक्ष्यते न तु सङ्कटम् ।  
दुग्धं पश्यति मार्जारी न तथा लगुडाहतिम् ॥ १८॥  
  
लाघवं कर्मसामथ्र्यं स्थैर्यम् क्लेशसहिष्णुता ।  
दोषक्षयोऽग्निवृद्धिश्च व्यायामादुपजायते ॥ १९॥  
  
लक्ष्मीवन्तो न जानन्ति प्रायेण परवेदनाः ।  
शेषे धराभराक्रान्ते शेते नारायणः सुखम् ॥ २०॥   
  
विद्याधिदेवता साक्षात् धन्या देवी सरस्वती ।  
यत्प्रसादेन कुर्वन्ति काव्यानि कवयः खलु ॥ १॥  
  
विषादप्यमृतं ग्राह्यं अमेध्यादपि काङ्चनम् ।  
अमित्रादपि सद्वृत्तं बालादपि सुभाषितम् ॥ २॥  
  
वृथा वृष्टिः समुद्रेषु वृथा तृप्तस्य भोजनम् ।  
वृथा दानम् समर्थस्य वृथा दीपो दिवापि च ॥ ३॥  
  
विद्या मित्रं प्रवासेषु भार्या मित्रं गृहेषु च ।  
व्याधितस्यौषधं मित्रम् धर्मो मित्रं मृतस्य च ॥ ४॥  
  
वन्दे सरस्वतीं देवीं उत्तमाङ्गेन सर्वदा ।  
मुखेन तां प्रशंसामि हस्ताभ्यां पूजयामि च ॥ ५॥  
  
वृक्षाणामधिराजो नु नित्यमाम्रो विराजते ।  
गन्धच्छायापुष्पफलैः यो रञ्जयति दुःखितान् ॥ ६॥  
  
वृश्चिकस्य विषं पृच्छे मक्षिकाया मुखे विषम् ।  
तक्षकस्य विषं दन्ते सर्वाङ्गे दुर्जनस्य तत् ॥ ७॥  
  
वसन्त्यरण्येषु चरन्ति दुर्वां पिबन्ति तोयानि वने स्थितानि ।  
तथापि निघ्नन्ति मृगान् नरा वृथा को लोकमाराधयितुं समर्थः ॥ ८॥  
  
विरला जानन्ति गुणान् विरलाः कुर्वन्ति निर्धने स्नेहम् ।  
विरलाः परकार्यरताः परदुःखेनापि दुःखिता विरलाः ॥ ९॥  
  
विद्या विवादाय धनं मदाय खलस्य शक्तिः परपीडनाय ।  
साधोस्तु सर्वं विपरीतमेतद् ज्ञानाय दानाय च रक्षणाय ॥ १०॥  
  
वरं दरिद्रः श्रुतिशास्त्रपारगो न चापि मूर्खो बहुरत्नसंयुतः ।  
सुलोचना जीर्णपटापि शोभते न नेत्रहीना कनकैरलङ्कृता ॥ ११॥  
  
वरं भृत्यविहीनस्य जीवनं श्रमपूरितं ।  
मूर्खभृत्यस्य संसर्गात् सर्वं कार्यं विनश्यति ॥ १२॥  
  
वरं बालो वरं वृद्धो न तु मूर्खोत्तमः खलु ।  
मूर्खभृत्यस्य संसर्गात् सर्वं कार्यं विनश्यति ॥ १३॥  
  
विकृतिं नैव गच्छन्ति सङ्गदोषेण साधवः ।  
आवेष्टितं महासर्पैश्चन्दनं न विषायते ॥ १४॥  
  
वदनं प्रसादसदनं सदयं हृदयं सुधामुचो वाचः ।  
करणं परोपकरणं येषं केषां न ते वन्द्याः ॥ १५॥  
  
वक्रतुण्ड महाकाय सूर्यकोटिसमप्रभ ।  
निर्विघ्नं कुरु मे देव शुभकार्येषु सर्वदा ॥ १६॥  
  
वसुदेवसुतं देवं कंसचाणूरमर्दनम् ।  
देवकीपरमानन्दं कृष्णं वन्दे जगद्गुरुम् ॥ १७॥  
  
वाल्मीकिगिरिसम्भूता रामसागरगामिनी ।  
पुनातु भुवनं पुण्या रामायणमहानदी ॥ १८॥  
  
वरं वनं वरं भैक्ष्यं वरं भारोपजीवनं ।  
पुंसां विवेकहीनानां सेवया न धनार्जनम् ॥ १९॥  
  
वज्रादपि कठोराणि मृदूनि कुसुमादपि ।  
लोकोत्तराणां चेतांसि को हि विज्ञातुमर्हति ॥ २०॥  
  
विपदि धैर्यमथाभ्युदये क्षमा सदसि वाक्पटुता युधि विक्रमः ।  
यशसि चाभिरुचिव्र्यसनं श्रुतौ प्रकृतिसिद्धमियं हि महात्मनाम् ॥ २१॥  
  
वैद्यराज नमस्तुभ्यं यमराजसहोदर ।  
यमस्तु हरति प्राणान् वैद्यो प्राणान् धनानि च ॥ २२॥  
  
वितर वारिद वारि दवातुरे चिरपिपासितचातकपोतके ।  
प्रचलिते मरुति क्षणमन्यथा क्व च भवान् क्व पयः क्व च चातकः ॥ २३॥  
  
वनानि दहतो वह्नेः सखा भवति मारुतः ।  
स एव दीपनाशाय कृशे कस्यास्ति सौहृदम् ॥ २४॥  
  
वरमेको गुणी पुत्रो न तु मूर्खशतान्यपि ।  
एकश्चन्द्रस्तमो हन्ति न तु तारागणोऽपि च ॥ २५॥  
  
वरं पर्वतदुर्गेषु भ्रान्तं वनचरैः सह ।  
न मूर्खजनसंसर्गः सुरेन्द्रभुवनेष्वपि ॥ २६॥  
  
व्यायामात् लभते स्वास्थ्यं दीर्घायुष्यं बलं सुखम् ।  
आरोग्यं परमं भाग्यं स्वास्थ्यं सर्वार्थसाधनम् ॥ २७॥  
  
वसन्ति कानने वृक्षाः फलपुष्पैश्च भूषिताः ।  
आम्रं विना परं चित्तं कोकिलस्य न तुष्यति ॥ २८॥  
  
वरं बुद्धिर्न सा विद्या विद्यया बुद्धिरुत्तमा ।  
बुद्धिहीना विनश्यन्ति यथा ते सिंहकारकाः ॥ २९॥  
  
विलक्षणः शब्दकोषः विद्यते तव भारति ।  
व्ययेन वर्धते नित्यं क्षयं गच्छति सञ्चयात् ॥ ३०॥  
  
वेदान्तानां पुराणानां शास्त्रानां च तथैव च ।  
मन्त्राणां तन्त्रसूत्राणामाद्यभाषास्ति संस्कृतम् ॥ ३१॥  
  
वासंसि जीर्णानि यथा विहाय नवानि गृह्णाति नरोपराणि ।  
तथा शरीराणि विहाय जीर्णान्यन्यानि संयाति नवानि देही ॥ ३२॥  
  
वातोल्लासितकल्लोल धिक् ते सागरगर्जनम् ।  
यस्य तीरे तृषाक्रान्तः पान्थः पृच्छति वापिकम् ॥ ३३॥  
  
व्यासाय विष्णुरूपाय व्यासरूपाय विष्णवे ।  
ज्ञानमुद्राय कृष्णाय गीतामृतदुहे नमः ॥ ३४॥  
  
वृक्षाग्रवासी न च पक्षिराजः  
त्रिनेत्रधारी न च शूलपाणिः ।  
त्वग्वस्त्रधारी न च सिद्धयोगी  
जलं च बिभ्रन्न घटो न मेघः ॥ ३५॥  
  
वागर्थाविव सम्पृक्तौ वागर्थप्रतिपत्तये ।  
जगतः पितरौ वन्दे पार्वतीपरमेश्वरौ ॥ ३६॥  
  
व्रजत्यधोऽधो यात्युचैर्नरः स्वैरेव कर्मभिः ।  
खनितेव हि कूपस्य प्रासादस्येव कारकः ॥ ३७॥  
  
विश्वाभिरामगुणगौरवगुम्फितानां  
रोषोऽपि निर्मलधियां रमणीय एव ।  
लोकप्रियैः परिमलैः परिपूरितस्य  
काश्मीरजस्य कटुतापि नितान्तरम्या ॥ ३८॥  
  
विराटनगरे राजन् कीचकादुपकीचकम् ।  
अत्र क्रियापदं गुप्तं मर्यादा दशवार्शिकि ॥ ३९॥  
  
वह्निस्तस्य जलायते जलनिधिः कुल्यायते तत्क्षणात्  
मेरुः स्वल्पशिलायते मृगपतिः सद्यः कुरङ्गायते ।  
व्यालो माल्यगुणायते विषारसः पीयूशवस्र्हायते  
यस्याङ्गेऽखिललोकवल्लभतमं शीलं समुन्मीलति ॥ ४०॥  
  
सदाचारेण सर्वेषां शुद्धं भवति मानसम् ।  
निर्मलं च विशुद्धं च मानसं देवमन्दिरम् ॥ १॥  
  
सुभाषितरसास्वादः सज्जनैः सह सङ्गतिः ।  
सेवा विवेकिभूपस्य दुःखनिर्मूलनं त्रयम् ॥ २॥  
  
सदयं हृदयं यस्य भाषितं सत्यभूषितम् ।  
देहः परहिते यस्य कलिस्तस्य करोति किम् ॥ ३॥  
  
सुखस्यानन्तरं दुःखम् दुःखस्यानन्तरं सुखम् ।  
न नित्यं लभते दुःखं न नित्यं लभते सुखम् ॥ ४॥  
  
स्थानभ्रष्टा न शोभन्ते दन्ताः केशा नखा नराः ।  
इति विज्ञाय मतिमान् स्वस्थानं न परित्यजेत् ॥ ५॥  
  
सुकुलजन्म विभूतिरनेकधा प्रियसमागमसौख्यपरम्पराः ।  
बुधजने गुरुता विमलं यशः भवति पुण्यतरोः फलमीदृशम् ॥ ६॥  
  
सुन्दरोऽपि सुशीलोऽपि कुलीनोऽपि महाधनः ।  
न शोभते विना विद्यां विद्या सर्वस्य भूषणम् ॥ ७॥  
  
सर्वे यत्र विनेतारः सर्वे पण्डितमानिनः ।  
सर्वे महत्त्वमिच्छन्ति राष्ट्रं तदवसीदति ॥ ८॥  
  
स्वभावो नोपदेशेन शक्यते कर्तुमन्यथा ।  
सुतप्तमपि पानीयं पुनर्गच्छति शीतताम् ॥ ९॥  
  
समुद्रवसने देवि पर्वतावलिभूषिते ।  
विष्णुपत्नि नमस्तुभ्यं पादस्पर्शं क्षमस्व मे ॥ १०॥  
  
सर्वथा सन्त्यजेद्वादं न कञ्चिन्मर्मणि स्पृशेत् ।  
सर्वान् परित्यजेदर्थान् स्वाध्यायस्य विरोधिनः ॥ ११॥  
  
सूर्यं भर्तारमुत्सृज्य पर्वतं मारुतं गिरिम् ।  
स्वजातिं मूषिका प्राप्ता स्वभावो दुरतिक्रमः ॥ १२॥  
  
स जातो येन जातेन याति वंशः समुन्नतिम् ।  
परिवर्तिनि संसारे मृतः को वा न जायते ॥ १३॥  
  
सम्पूर्णकुम्भो न करोति शब्दम् अर्धो घटो घोषमुपैति नूनम् ।  
विद्वान् कुलीनो न करोति गर्वं मुढास्तु जल्पन्ति गुणैर्वीहीनाः ॥ १४॥  
  
सौवर्णानि सरोजानि निर्मातुं सन्ति शिल्पिनः ।  
तत्र सौरभनिर्माणे चतुरश्चतुराननः ॥ १५॥  
  
सम्पदो महतामेव महतामेव चापदः ।  
वर्धते क्षीयते चन्द्रो न तु तारागणः क्वचित् ॥ १६॥  
  
सत्यानुसारिणी लक्ष्मीः कीर्तिस्त्यागानुसारिणी ।  
अभ्याससारिणी विद्या बुद्धिः कर्मानुसारिणी ॥ १७॥  
  
सेवितव्यो महावृक्षः फलच्छायासमान्वितः ।  
यदि दैवात् फलं नास्ति छाया केन निवार्यते ॥ १८॥  
  
सर्वत्र देशे गुणवान् शोभते प्रेरितो नरः ।  
मणिः शीर्शे गले बाहौ यत्र कुत्रापि शोभते ॥ १९॥  
  
स्वयं पञ्चमुखः पुत्रौ गजाननषडाननौ ।  
दिगम्बरः कथं जीवेत् अन्नपूर्णा न चेद्गृहे ॥ २०॥  
  
स्वयं महेषः श्वशुरः नगेशः सखः धनेशः तनयो गणेशः ।  
तथापि भीक्षाटनमेव शम्भोः बलीयसी केवलमीश्वरेच्छा ॥ २१॥  
  
सन्तप्तायसि संस्थितस्य पयसो नामापि न ज्ञायते  
मुक्ताकारतया तदेव नलिनीपत्रस्थितं राजते ।  
स्वात्यां सागरशुक्तिमध्यपतितं सन्मौक्तिकं ज्ञायते  
प्रायेणोत्तममध्यमाधमदशा संसर्गतो जायते ॥ २२॥  
  
सज्जनस्य हृदयं नवनीतं यद्वदन्ति कवयस्तदलीकं ।  
अन्यदेहविलसत्परितापात् सज्जनो द्रवति नो नवनीतम् ॥ २३॥  
  
सुखं हि दुःखान्यनुभूय शोभते  
घनान्धकारेश्विव दीपदर्शनम् ।  
सुखात्तु यो याति नरो दरिद्रतां  
धृतः शरीरेण मृतः स जीवति ॥ २४॥  
  
सारङ्गाः सुहृदो गृहं गिरिगुहा शान्तिः प्रिया गेहिनी  
वृत्तिर्वन्यफलैर्निवसनं श्रेष्ठं तरूणां त्वचः ।  
तद्ध्यानामृतपूरमग्नमनसां येषामियं निवृतिः  
तेषामिन्दुकलावतंसयमिनां मोक्षेऽपि नो न स्पृहा ॥ २५॥  
  
स्वस्ति श्रीभोजराजन् त्वमखिलभुवने धार्मिकः सत्यवक्ता  
पित्रा ते सङ्गृहीता नवनवतिमिता रत्नकोट्यो मदीयाः ।  
तास्त्वं देहीति राजन् सकलबुधजनैर्ज्ञायते सत्यमेतद्  
नो वा जानन्ति यत्तन्मम कृतिमपि नो देहि लक्षं ततो मे ॥ २६॥  
  
सुलभाः पुरुषा लोके सततं प्रियवादिनः ।  
अप्रियस्य च शब्दस्य वक्ता श्रोता च दुर्लभः ॥ २७॥  
  
सप्तैतानि न पूर्यन्ते पूर्यमाणान्यनेकशः ।  
स्वामी पयोधिरुदरं कृपणोऽग्निर्यमो गृहम् ॥ २८॥  
  
सूतो वा सूतपुत्रो वा यो वा को वा भवाम्यहम् ।  
दैवायत्तं कुले जन्म मदायत्तं तु पौरुषम् ॥ २९॥  
  
सुभाषितेन गीतेन युवतीनां च लीलया ।  
यस्य न द्रवते चित्तं स वै मुक्तोऽथवा पशुः ॥ ३०॥  
  
सिंहः शिशुरपि निपतति मदमलिनकपोलभित्तिषु गजेषु ।  
प्रकृतिरियं सत्त्ववतां तेजसां हि न वयः समीक्ष्यते ॥ ३१॥  
  
साहित्य सङ्गीतकलाविहीनः साक्षात् पशुः पुच्छविषाणहीनः ।  
तृणं न खादन्नपि जीवमानस्तद्भागधेयं परमं पषूणाम् ॥ ३२॥  
  
सरस्वतीं नमस्यामि चेतनानां हृदि स्थिताम् ।  
मतिदां वरदां शुद्धां वीणाहस्तवरप्रदाम् ॥ ३३॥  
  
सर्पा पिबन्ति पवनं न च दुर्बलास्ते  
शुष्कैस्तृणैर्वनगजा बलिनो भवन्ति ।  
कन्दैः फलैर्मुनिवराः क्षपयन्ति कालां  
सन्तोष एव पुरुषस्य परं निधानम् ॥ ३४॥  
  
संस्कृतं देवभाषास्ति वेदभाषास्ति संस्कृतम् ।  
प्राचीनज्ञानभाषा च संस्कृतं भद्रमण्डनम् ॥ ३५॥  
  
सुहृन्मित्रार्युदासीनमध्यस्थद्वेष्यबन्धुषु ।  
साधुष्वपि च पापेषु पण्डिताः समदर्शनाः ॥ ३६॥  
  
स्वायत्तमेकान्तहितं विधात्रा विनिर्मितं छादनमज्ञतायाः ।  
विशेषतः सर्वविदां समाजे विभूषणं मौनमपण्डितानाम् ॥ ३७॥  
  
साक्षराः विपरीताश्चेद्राक्षसा एव केवलम् ।  
सरसो विपरीतश्चेत्सरसत्त्वं न मुञ्चति ॥ ३८॥  
  
स्वातन्त्र्यो हि मनुष्याणामधिकारो स्वभावजः ।  
तमहं प्रार्थये नित्यं लोकमान्यवचस्त्विदम् ॥ ३९॥  
  
सत्यं ब्रूयात् प्रियं ब्रूयत् न ब्रूयात् सत्यमप्रियं ।  
प्रियं च नानृतं ब्रूयात् एष धर्मः सनातनः ॥ ४०॥  
  
स्नेहं दयां च सौख्यं च यदि वा जानकीमपि ।  
आराधनाय लोकस्य मुञ्चतो नास्ति मे व्यथा ॥ ४१॥  
  
स्नेहं दयां च सौख्यं च यदि वा जीवनमपि ।  
उद्धारणाय नारीणां मुञ्चतो नास्ति मे व्यथा ॥ ४२॥  
  
सन्तोषामृततृप्तानां यत्सुखं शान्तचेतसाम् ।  
कुतस्तद्धनलुब्धानां एतश्चेतश्च धावताम् ॥ ४३॥  
  
सर्पदुर्जनयोर्मध्ये वरं सर्पो न दुर्जनः ।  
सर्पो दशति कालेन दुर्जनस्तु पदे पदे ॥ ४४॥  
  
संहितैकपदे नित्या नित्या धातूपसर्गयोः ।  
नित्या समासे वाक्ये तु सा विवक्षामपेक्षते ॥ ४५॥  
  
सच्छिद्रनिकटे वासो न कर्तव्यः कदाचन ।  
घटी पिबति पानीयं ताड्यते झल्लरी यथा ॥ ४६॥  
  
सहसा विदधीत न क्रियां अविवेकः परमापदां पदम् ।  
वृणुते हि विमृश्यकारिणं गुणलुब्धा स्वयमेव सम्पदा ॥ ४७॥  
  
सरस्वति नमस्तुभ्यं वरदे कामरूपिणी ।  
विश्वरूपे विशालाक्षी विद्यां देहि शुभङ्करि ॥ ४८॥  
  
सर्पराज नमामि त्वां क्रूरमप्युपकारकम् ।  
क्षेत्रं रक्षसि चास्माकं शुद्धस्त्वं सुन्दरस्तथा ॥ ४९॥  
  
  
Transliterated by Kedar Naphade  
  
  
