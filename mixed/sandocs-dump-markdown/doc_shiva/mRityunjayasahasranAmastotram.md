---
Author: Traditional
Category: sahasranAma, shiva, stotra
Description-comments: rudrayAmale tantre devIrahasye
File name: mRityunjayasahasra.itx
Language: Sanskrit
Latest update: January 24, 2013
Location: doc_shiva
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: mRityunjayasahasranAmastotram
Texttype: stotra
Transliterated by: Ravin Bhalekar ravibhalekar at hotmail.com
engtitle: mRityunjayasahasranAmastotram
itxtitle: mRityunjayasahasranAmastotram
title: मृइत्युञ्जयसहस्रनामस्तोत्रम्

---
  
 मृत्युञ्जयसहस्रनामस्तोत्रम्   
  
श्रीगणेशाय नमः ।  
श्रीभैरव उवाच ।  
अधुना शृणु देवेशि सहस्राख्यस्तवोत्तमम् ।  
महामृत्युञ्जयस्यास्य सारात् सारोत्तमोत्तमम् ॥  
  
अस्य श्रीमहामृत्युञ्जसहस्रनामस्तोत्र मन्त्रस्य,  
भैरव ऋषिः, उष्णिक् छन्दः, श्रीमहामृत्युञ्जयो देवता,  
ॐ बीजं, जुं शक्तिः, सः कीलकं, पुरुषार्थसिद्धये  
सहस्रनाम पाठे विनियोगः ।  
ध्यानम्  
उद्यच्चन्द्रसमानदीप्तिममृतानन्दैकहेतुं शिवं  
ॐजुंसःभुवनैकसृष्टिप्रलयोद्भूत्येकरक्षाकरम् ।  
श्रीमत्तारदशार्णमण्डिततनुं त्र्यक्षं द्विबाहुं परं  
श्रीमृत्युञ्जयमीड्यविक्रमगुणैः पूर्णं हृदब्जे भजे ॥  
  
ॐजुंसःहौं महादेवो मन्त्रज्ञो मानदायकः ।  
मानी मनोरमाङ्गश्च मनस्वी मानवर्धनः ॥ १॥  
  
मायाकर्ता मल्लरूपो मल्लो मारान्तको मुनिः ।  
महेश्वरो महामान्यो मन्त्री मन्त्रिजनप्रियः ॥ २॥  
  
मारुतो मरुतां श्रेष्ठो मासिकः पक्षिकोऽमृतः ।  
मातङ्गको मत्तचित्तो मतचिन्मत्तभावनः ॥ ३॥  
  
मानवेष्टप्रदो मेषो मेनकापतिवल्लभः ।  
मानकायो मधुस्तेयी मारयुक्तो जितेन्द्रियः ॥ ४॥  
  
जयो विजयदो जेता जयेशो जयवल्लभः ।  
डामरेशो विरूपाक्षो विश्वभोक्ता विभावसुः ॥ ५॥  
  
विश्वेशो विश्वनाथश्च विश्वसूर्विश्वनायकः ।  
विनेता विनयी वादी वान्तदो वाक्प्रदो वटुः ॥ ६॥  
  
स्थूलः सूक्ष्मोऽचलो लोलो लोलजिह्वः करालकः ।  
विराधेयो विरागीनो विलासी लास्यलालसः ॥ ७॥  
  
लोलाक्षो लोलधीर्धर्मी धनदो धनदार्चितः ।  
धनी ध्येयोऽप्यध्येयश्च धर्म्यो धर्ममयो दयः ॥ ८॥  
  
दयावान् देवजनको देवसेव्यो दयापतिः ।  
डुलिचक्षुर्दरीवासो दम्भी देवमयात्मकः ॥ ९॥  
  
कुरूपः कीर्तिदः कान्तः क्लीवोऽक्लीवात्मकः कुजः ।  
बुधो विद्यामयः कामी कामकालान्धकान्तकः ॥ १०॥  
  
जीवो जीवप्रदः शुक्रः शुद्धः शर्मप्रदोऽनघः ।  
शनैश्चरो वेगगतिर्वाचालो राहुरव्ययः ॥ ११॥  
  
केतुः कारापतिः कालः सूर्योऽमितपराक्रमः ।  
चन्द्रो रुद्रपतिः भास्वान् भाग्यदो भर्गरूपभृत् ॥ १२॥  
  
क्रूरो धूर्तो वियोगी च सङ्गी गङ्गाधरो गजः ।  
गजाननप्रियो गीतो गानी स्नानार्चनप्रियः ॥ १३॥  
  
परमः पीवराङ्गश्च पार्वतीवल्लभो महान् ।  
परात्मको विराड्धौम्यः वानरोऽमितकर्मकृत् ॥ १४॥  
  
चिदानन्दी चारुरूपो गारुडो गरुडप्रियः ।  
नन्दीश्वरो नयो नागो नागालङ्कारमण्डितः ॥ १५॥  
  
नागहारो महानागो गोधरो गोपतिस्तपः ।  
त्रिलोचनस्त्रिलोकेशस्त्रिमूर्तिस्त्रिपुरान्तकः ॥ १६॥  
  
त्रिधामयो लोकमयो लोकैकव्यसनापहः ।  
व्यसनी तोषितः शम्भुस्त्रिधारूपस्त्रिवर्णभाक् ॥ १७॥  
  
त्रिज्योतिस्त्रिपुरीनाथस्त्रिधाशान्तस्त्रिधागतिः ।  
त्रिधागुणी विश्वकर्ता विश्वभर्ताऽऽधिपूरुषः ॥ १८॥  
  
उमेशो वासुकिर्वीरो वैनतेयो विचारकृत् ।  
विवेकाक्षो विशालाक्षोऽविधिर्विधिरनुत्तमः ॥ १९॥  
  
विद्यानिधिः सरोजाक्षो निःस्मरः स्मरनाशनः ।  
स्मृतिमान् स्मृतिदः स्मार्तो ब्रह्मा ब्रह्मविदां वरः ॥ २०॥  
  
ब्राह्मव्रती ब्रह्मचारी चतुरश्चतुराननः ।  
चलाचलोऽचलगतिर्वेगी वीराधिपो वरः ॥ २१॥  
  
सर्ववामः सर्वगतिः सर्वमान्यः सनातनः ।  
सर्वव्यापी सर्वरूपः सागरश्च समेश्वरः ॥ २२॥  
  
समनेत्रः समद्युतिः समकायः सरोवरः ।  
सरस्वान् सत्यवाक् सत्यः सत्यरूपः सुधीः सुखी ॥ २३॥  
  
सुराट् सत्यः सत्यमती रुद्रो रौद्रवपुर्वसुः ।  
वसुमान् वसुधानाथो वसुरूपो वसुप्रदः ॥ २४॥  
  
ईशानः सर्वदेवानामीशानः सर्वबोधिनाम् ।  
ईशोऽवशेषोऽवयवी शेषशायी श्रियः पतिः ॥ २५॥  
  
इन्द्रश्चन्द्रावतंसी च चराचरजगत्स्थितिः ।  
स्थिरः स्थाणुरणुः पीनः पीनवक्षाः परात्परः ॥ २६॥  
  
पीनरूपो जटाधारी जटाजूटसमाकुलः ।  
पशुरूपः पशुपतिः पशुज्ञानी पयोनिधिः ॥ २७॥  
  
वेद्यो वैद्यो वेदमयो विधिज्ञो विधिमान् मृडः ।  
शूली शुभङ्करः शोभ्यः शुभकर्ता शचीपतिः ॥ २८॥  
  
शशाङ्कधवलः स्वामी वज्री शङ्खी गदाधरः ।  
चतुर्भुजश्चाष्टभुजः सहस्रभुजमण्डितः ॥ २९॥  
  
स्रुवहस्तो दीर्घकेशो दीर्घो दम्भविवर्जितः ।  
देवो महोदधिर्दिव्यो दिव्यकीर्तिर्दिवाकरः ॥ ३०॥  
  
उग्ररूप उग्रपतिरुग्रवक्षास्तपोमयः ।  
तपस्वी जटिलस्तापी तापहा तापवर्जितः ॥ ३१॥  
  
हविर्हरो हयपतिर्हयदो हरिमण्डितः ।  
हरिवाही महौजस्को नित्यो नित्यात्मकोऽनलः ॥ ३२॥  
  
सम्मानी संसृतिर्हारी सर्गी सन्निधिरन्वयः ।  
विद्याधरो विमानी च वैमानिकवरप्रदः ॥ ३३॥  
  
वाचस्पतिर्वसासारो वामाचारी बलन्धरः ।  
वाग्भवो वासवो वायुर्वासनाबीजमण्डितः ॥ ३४॥  
  
वासी कोलशृतिर्दक्षो दक्षयज्ञविनाशनः ।  
दाक्षो दौर्भाग्यहा दैत्यमर्दनो भोगवर्धनः ॥ ३५॥  
  
भोगी रोगहरो हेयो हारी हरिविभूषणः ।  
बहुरूपो बहुमतिर्बहुवित्तो विचक्षणः ॥ ३६॥  
  
नृत्तकृच्चित्तसन्तोषो नृत्तगीतविशारदः ।  
शरद्वर्णविभूषाढ्यो गलदग्धोऽघनाशनः ॥ ३७॥  
  
नागी नागमयोऽनन्तोऽनन्तरूपः पिनाकभृतः ।  
नटनो हाटकेशानो वरीयांश्च विवर्णभृत् ॥ ३८॥  
  
झाङ्कारी टङ्कहस्तश्च पाशी शार्ङ्गी शशिप्रभः ।  
सहस्ररूपो समगुः साधूनामभयप्रदः ॥ ३९॥  
  
साधुसेव्यः साधुगतिः सेवाफलप्रदो विभुः ।  
सुमहा मद्यपो मत्तो मत्तमूर्तिः सुमन्तकः ॥ ४०॥  
  
कीली लीलाकरो लान्तः भवबन्धैकमोचनः ।  
रोचिष्णुर्विष्णुरच्युतश्चूतनो नूतनो नवः ॥ ४१॥  
  
न्यग्रोधरूपो भयदो भयहाऽभीतिधारणः ।  
धरणीधरसेव्यश्च धराधरसुतापतिः ॥ ४२॥  
  
धराधरोऽन्धकरिपुर्विज्ञानी मोहवर्जितः ।  
स्थाणुकेशो जटी ग्राम्यो ग्रामारामो रमाप्रियः ॥ ४३॥  
  
प्रियकृत् प्रियरूपश्च विप्रयोगी प्रतापनः ।  
प्रभाकरः प्रभादीप्तो मन्युमान् अवनीश्वरः ॥ ४४॥  
  
तीक्ष्णबाहुस्तीक्ष्णकरस्तीक्ष्णांशुस्तीक्ष्णलोचनः ।  
तीक्ष्णचित्तस्त्रयीरूपस्त्रयीमूर्तिस्त्रयीतनुः ॥ ४५॥  
  
हविर्भुग् हविषां ज्योतिर्हालाहलो हलीपतिः ।  
हविष्मल्लोचनो हालामयो हरितरूपभृत् ॥ ४६॥  
  
म्रदिमाऽऽम्रमयो वृक्षो हुताशो हुतभुग् गुणी ।  
गुणज्ञो गरुडो गानतत्परो विक्रमी क्रमी ॥ ४७॥  
  
क्रमेश्वरः क्रमकरः क्रमिकृत् क्लान्तमानसः ।  
महातेजा महामारो मोहितो मोहवल्लभः ॥ ४८॥  
  
महस्वी त्रिदशो बालो बालापतिरघापहः ।  
बाल्यो रिपुहरो हाही गोविर्गविमतोऽगुणः ॥ ४९॥  
  
सगुणो वित्तराड् वीर्यो विरोचनो विभावसुः ।  
मालामयो माधवश्च विकर्तनो विकत्थनः ॥ ५०॥  
  
मानकृन्मुक्तिदोऽतुल्यो मुख्यः शत्रुभयङ्करः ।  
हिरण्यरेताः सुभगः सतीनाथः सिरापतिः ॥ ५१॥  
  
मेढ्री मैनाकभगिनीपतिरुत्तमरूपभृत् ।  
आदित्यो दितिजेशानो दितिपुत्रक्षयङ्करः ॥ ५२॥  
  
वसुदेवो महाभाग्यो विश्वावसुर्वसुप्रियः ।  
समुद्रोऽमिततेजाश्च खगेन्द्रो विशिखी शिखी ॥ ५३॥  
  
गरुत्मान् वज्रहस्तश्च पौलोमीनाथ ईश्वरः ।  
यज्ञपेयो वाजपेयः शतक्रतुः शताननः ॥ ५४॥  
  
प्रतिष्ठस्तीव्रविस्रम्भी गम्भीरो भाववर्धनः ।  
गायिष्ठो मधुरालापो मधुमत्तश्च माधवः ॥ ५५॥  
  
मायात्मा भोगिनां त्राता नाकिनामिष्टदायकः ।  
नाकीन्द्रो जनको जन्यः स्तम्भनो रम्भनाशनः ॥ ५६॥  
  
शङ्कर ईश्वर ईशः शर्वरीपतिशेखरः ।  
लिङ्गाध्यक्षः सुराध्यक्षो वेदाध्यक्षो विचारकः ॥ ५७॥  
  
भर्गोऽनर्घ्यो नरेशानो नरवाहनसेवितः ।  
चतुरो भविता भावी भावदो भवभीतिहा ॥ ५८॥  
  
भूतेशो महितो रामो विरामो रात्रिवल्लभः ।  
मङ्गलो धरणीपुत्रो धन्यो बुद्धिविवर्धनः ॥ ५९॥  
  
जयी जीवेश्वरो जारो जाठरो जह्नुतापनः ।  
जह्नुकन्याधरः कल्पो वत्सरो मासरूपधृत् ॥ ६०॥  
  
ऋतुरृभूसुताध्यक्षो विहारी विहगाधिपः ।  
शुक्लाम्बरो नीलकण्ठः शुक्लो भृगुसुतो भगः ॥ ६१॥  
  
शान्तः शिवप्रदोऽभेद्योऽभेदकृच्छान्तकृत् पतिः ।  
नाथो दान्तो भिक्षुरूपी दातृश्रेष्ठो विशाम्पतिः ॥ ६२॥  
  
कुमारः क्रोधनः क्रोधी विरोधी विग्रही रसः ।  
नीरसः सरसः सिद्धो वृषणी वृषघातनः ॥ ६३॥  
  
पञ्चास्यः षण्मुखश्चैव विमुखः सुमुखीप्रियः ।  
दुर्मुखो दुर्जयो दुःखी सुखी सुखविलासदः ॥ ६४॥  
  
पात्री पौत्री पवित्रश्च भूतात्मा पूतनान्तकः ।  
अक्षरं परमं तत्वं बलवान् बलघातनः ॥ ६५॥  
  
भल्ली भौलिर्भवाभावो भावाभावविमोचनः ।  
नारायणो मुक्तकेशो दिग्देवो धर्मनायकः ॥ ६६॥  
  
कारामोक्षप्रदोऽजेयो महाङ्गः सामगायनः ।  
तत्सङ्गमो नामकारी चारी स्मरनिसूदनः ॥ ६७॥  
  
कृष्णः कृष्णाम्बरः स्तुत्यस्तारावर्णस्त्रपाकुलः ।  
त्रपावान् दुर्गतित्राता दुर्गमो दुर्गघातनः ॥ ६८॥  
  
महापादो विपादश्च विपदं नाशको नरः ।  
महाबाहुर्महोरस्को महानन्दप्रदायकः ॥ ६९॥  
  
महानेत्रो महादाता नानाशास्त्रविचक्षणः ।  
महामूर्धा महादन्तो महाकर्णो महोरगः ॥ ७०॥  
  
महाचक्षुर्महानासो महाग्रीवो दिगालयः ।  
दिग्वासा दितिजेशानो मुण्डी मुण्डाक्षसूत्र भृत् ॥ ७१॥  
  
श्मशाननिलयोऽरागी महाकटिरनूतनः ।  
पुराणपुरुषोऽपारः परमात्मा महाकरः ॥ ७२॥  
  
महालस्यो महाकेशो महोष्ठो मोहनो विराट् ।  
महामुखो महाजङ्घो मण्डली कुण्डली नटः ॥ ७३॥  
  
असपत्नः पत्रकरः पात्रहस्तश्च पाटवः ।  
लालसः सालसः सालः कल्पवृक्षश्च कम्पितः ॥ ७४॥  
  
कम्पहा कल्पनाहारी महाकेतुः कठोरकः ।  
अनलः पवनः पाठः पीठस्थः पीठरूपकः ॥ ७५॥  
  
पाटीनः कुलिशी पीनो मेरुधामा महागुणी ।  
महातूणीरसंयुक्तो देवदानवदर्पहा ॥ ७६॥  
  
अथर्वशीर्षः सोम्यास्यः ऋक्सहस्रामितेक्षणः ।  
यजुःसाममुखो गुह्यो यजुर्वेदविचक्षणः ॥ ७७॥  
  
याज्ञिको यज्ञरूपश्च यज्ञज्ञो धरणीपतिः ।  
जङ्गमी भङ्गदो भाषादक्षोऽभिगमदर्शनः ॥ ७८॥  
  
अगम्यः सुगमः खर्वः खेटी खट्वाननः नयः ।  
अमोघार्थः सिन्धुपतिः सैन्धवः सानुमध्यगः ॥ ७९॥  
  
प्रतापी प्रजयी प्रातर्मध्याह्नसायमध्वरः ।  
त्रिकालज्ञः सुगणकः पुष्करस्थः परोपकृत् ॥ ८०॥  
  
उपकर्तापहर्ता च घृणी रणजयप्रदः ।  
धर्मी चर्माम्बरश्चारुरूपश्चारुविशोषणः ॥ ८१॥  
  
नक्तञ्चरःकालवशी वशी वशिवरोऽवशः ।  
वश्यो वश्यकरो भस्मशायी भस्मविलेपनः ॥ ८२॥  
  
भस्माङ्गी मलिनाङ्गश्च मालामण्डितमूर्धजः ।  
गणकार्यः कुलाचारः सर्वाचारः सखा समः ॥ ८३॥  
  
सुकुरः गोत्रभिद् गोप्ता भीमरूपो भयानकः ।  
अरुणश्चैकचिन्त्यश्च त्रिशङ्कुः शङ्कुधारणः ॥ ८४॥  
  
आश्रमी ब्राह्मणो वज्री क्षत्रियः कार्यहेतुकः ।  
वैश्यः शूद्रः कपोतस्थः त्वष्टा तुष्टो रुषाकुलः ॥ ८५॥  
  
रोगी रोगापहः शूरः कपिलः कपिनायकः ।  
पिनाकी चाष्टमूर्तिश्च क्षितिमान् धृतिमांस्तथा ॥ ८६॥  
  
जलमूर्तिर्वायुमूर्तिर्हुताशः सोममूर्तिमान् ।  
सूर्यदेवो यजमान आकाशः परमेश्वरः ॥ ८७॥  
  
भवहा भवमूर्तिश्च भूतात्मा भूतभावनः ।  
भवः शर्वस्तथा रुद्रः पशुनाथश्च शङ्करः ॥ ८८॥  
  
गिरिजो गिरिजानाथो गिरीन्द्रश्च महेश्वरः ।  
गिरीशः खण्डहस्तश्च महानुग्रो गणेश्वरः ॥ ८९॥  
  
भीमः कपर्दी भीतिज्ञः खण्डपश्चण्डविक्रमः ।  
खड्गभृत् खण्डपरशुः कृत्तिवासा विषापहः ॥ ९०॥  
  
कङ्कालः कलनाकारः श्रीकण्ठो नीललोहितः ।  
गणेश्वरो गुणी नन्दी धर्मराजो दुरन्तकः ॥ ९१॥  
  
भृङ्गिरीटी रसासारो दयालू रूपमण्डितः ।  
अमृतः कालरुद्रश्च कालाग्निः शशिशेखरः ॥ ९२॥  
  
सद्योजातः सुवर्णमुञ्जमेखली दुर्निमित्तहृत् ।  
दुःस्वप्नहृत् प्रसहनो गुणिनादप्रतिष्ठितः ॥ ९३॥  
  
शुक्लस्त्रिशुक्लः सम्पन्नः शुचिर्भूतनिषेवितः ।  
यज्ञरूपो यज्ञमुखो यजमानेष्टदः शुचिः ॥ ९४॥  
  
धृतिमान् मतिमान् दक्षो दक्षयज्ञविघातकः ।  
नागहारी भस्मधारी भूतिभूषितविग्रहः ॥ ९५॥  
  
कपाली कुण्डली भर्गः भक्तार्तिभञ्जनो विभुः ।  
वृषध्वजो वृषारूढो धर्मवृषविवर्धकः ॥ ९६॥  
  
महाबलः सर्वतीर्थः सर्वलक्षणलक्षितः ।  
सहस्रबाहुः सर्वाङ्गः शरण्यः सर्वलोककृत् ॥ ९७॥  
  
पवित्रस्त्रिककुन्मन्त्रः कनिष्ठः कृष्णपिङ्गलः ।  
ब्रह्मदण्डविनिर्माता शतघ्नीपाशशक्तिमान् ॥ ९८॥  
  
पद्मगर्भो महागर्भो ब्रह्मगर्भो जलोद्भवः ।  
देवासुरविनिर्माता देवासुरपरायण ॥ ९९॥  
  
देवासुरगुरुर्देवो देवासुरनमस्कृत् ।  
गुहप्रियो गणसेव्यः पवित्रः सर्वपावनः ॥ १००॥  
  
ललाटाक्षो विश्वदेवो दमनः श्वेतपिङ्गलः ।  
विमुक्तिर्मुक्तितेजस्को भक्तानां परमा गतिः ॥ १०१॥  
  
देवातिदेवो देवर्षिर्देवासुरवरप्रदः ।  
कैलासगिरिवासी च हिमवद्गिरिसंश्रयः ॥ १०२॥  
  
नाथपूज्यः सिद्धनृत्यो नवनाथसमर्चितः ।  
कपर्दी कल्पकृद् रुद्रः सुमना धर्मवत्सलः ॥ १०३॥  
  
वृषाकपिः कल्पकर्ता नियतात्मा निराकुलः ।  
नीलकण्ठो धनाध्यक्षो नाथः प्रमथनायकः ॥ १०४॥  
  
अनादिरन्तरहितो भूतिदो भूतिविग्रहः ।  
सेनाकल्पो महाकल्पो योगो युगकरो हरिः ॥ १०५॥  
  
युगरूपो महारूपो महागीतो महागुणः ।  
विसर्गो लिङ्गरूपश्च पवित्रः पापनाशनः ॥ १०६॥  
  
ईड्यो महेश्वरः शम्भुर्देवसिंहो नरर्षभः ।  
विबुधोऽग्रवरः सूक्ष्मः सर्वदेवस्तपोमयः ॥ १०७॥  
  
सुयुक्तः शोभनो वज्री देवानां प्रभवोऽव्ययः ।  
गुहः कान्तो निजसर्गः पवित्रः सर्वपावनः ॥ १०८॥  
  
शृङ्गी शृङ्गप्रियो बभ्रू राजराजो निरामयः ।  
देवासुरगणाध्यक्षो नियमेन्द्रियवर्धनः ॥ १०९॥  
  
त्रिपुरान्तकः श्रीकण्ठस्त्रिनेत्रः पञ्चवक्त्रकः ।  
कालहृत् केवलात्मा च ऋग्यजुःसामवेदवान् ॥ ११०॥  
  
ईशानः सर्वभूतामीश्वरः सर्वरक्षसाम् ।  
ब्रह्माधिपतिर्ब्रह्मपतिर्ब्रह्मणोऽधिपतिस्तथा ॥ १११॥  
  
ब्रह्मा शिवः सदानन्दी सदानन्तः सदाशिवः ।  
मे-अस्तुरूपश्चार्वङ्गो गायत्रीरूपधारणः ॥ ११२॥  
  
अघोरेभ्योऽथघोरेभ्यो घोरघोरतरेभ्यश्च ।  
सर्वतः शर्वसर्वेभ्यो नमस्ते रुद्ररूपेभ्यः ॥ ११३॥  
  
वामदेवस्तथा ज्येष्ठः श्रेष्ठः कालः करालकः ।  
महाकालो भैरवेशो वेशी कलविकरणः ॥ ११४॥  
  
बलविकरणो बालो बलप्रमथनस्तथा ।  
सर्वभूतादिदमनो देवदेवो मनोन्मनः ॥ ११५॥  
  
सद्योजातं प्रपद्यामि सद्योजाताय वै नमः ।  
भवे भवे नातिभवे भजस्व मां भवोद्भवः ॥ ११६॥  
  
भावनो भवनो भाव्यो बलकारी परं पदम् ।  
परः शिवः परो ध्येयः परं ज्ञानं परात्परः ॥११७॥  
  
पारावारः पलाशी च मांसाशी वैष्णवोत्तमः ।  
ॐऐंह्रींश्रींह्सौः देवो ॐश्रींहौं भैरवोत्तमः ॥ ११८॥  
  
ॐह्रां नमः शिवायेति मन्त्रो वटुर्वरायुधः ।  
ॐह्रीं सदाशिवः ॐह्रीं आपदुद्धारणो मनुः ॥ ११९॥  
  
ॐह्रीं महाकरालास्यः ॐह्रीं बटुकभैरवः ।  
भगवांस्त्र्यम्बक ॐह्रीं ॐह्रीं चन्द्रार्धशेखरः ॥ १२०॥  
  
ॐह्रीं सञ्जटिलो धूम्रो ॐह्रीं त्रिपुरघातनः ।  
ह्रांह्रींह्रुं हरिवामाङ्ग ॐह्रींह्रूंह्रीं त्रिलोचनः ॥ १२१॥  
  
ॐ वेदरूपो वेदज्ञ ऋग्यजुःसाममूर्तिमान् ।  
रुद्रो घोररवोऽघोरो ॐ क्ष्म्यूं अघोरभैरवः ॥ १२२॥  
  
ॐजुंसः पीयुषसक्तोऽमृताध्यक्षोऽमृतालसः ।  
ॐ त्र्यम्बकं यजामहे सुगन्धिं पुष्टिवर्धनम् ॥ १२३॥  
  
उर्वारुकमिव बन्धनान्मृत्योर्मुक्षीय मामृतात् ।  
ॐहौञ्जुंसः ॐभूर्भुवः स्वः ॐजुंसः मृत्युञ्जयः ॥ १२४॥  
  
इदं नाम्नां सहस्रं तु रहस्यं परमाद्भुतम् ।  
सर्वस्वं नाकिनां देवि जन्तूनां भुवि का कथा ॥ १२५॥  
  
तव भक्त्या मयाख्यातं त्रिषु लोकेषु दुर्लभम् ।  
गोप्यं सहस्रनामेदं साक्षादमृतरूपकम् ॥ १२६॥  
  
यः पठेत् पाठयेद्वापि श्रावयेच्छृणुयात् तथा ।  
मृत्युञ्जयस्य देवस्य फलं तस्य शिवे शृणु ॥ १२७॥  
  
लक्ष्म्या कृष्णो धिया जीवो प्रतापेन दिवाकरः ।  
तेजसा वह्निदेवस्तु कवित्वे चैव भार्गवः ॥ १२८॥  
  
शौर्येण हरिसङ्काशो नीत्या द्रुहिणसन्निभः ।  
ईश्वरत्वेन देवेशि मत्समः किमतः परम् ॥ १२९॥  
  
यः पठेदर्धरात्रे च साधको धैर्यसंयुतः ।  
पठेत् सहस्रनामेदं सिद्धिमाप्नोति साधकः ॥ १३०॥  
  
चतुष्पथे चैकलिङ्गे मरुदेशे वनेऽजने ।  
श्मशाने प्रान्तरे दुर्गे पाठात् सिद्धिर्न संशयः ॥ १३१॥  
  
नौकायां चौरसङ्घे च सङ्कटे प्राणसङ्क्षये ।  
यत्र यत्र भये प्राप्ते विषवह्निभयादिषु ॥ १३२॥  
  
पठेत् सहस्रनामाशु मुच्यते नात्र संशयः ।  
भौमावस्यां निशीथे च गत्वा प्रेतालयं सुधीः ॥ १३३॥  
  
पठित्वा स भवेद् देवि साक्षादिन्द्रोऽर्चितः सुरैः ।  
शनौ दर्शदिने देवि निशायां सरितस्तटे ॥ १३४॥  
  
पठेन्नामसहस्रं वै जपेदष्टोत्तरं शतम् ।  
सुदर्शनो भवेदाशु मृत्युञ्जयप्रसादतः ॥ १३५॥  
  
दिगम्बरो मुक्तकेशः साधको दशधा पठेत् ।  
इह लोके भवेद्राजा परे मुक्तिर्भविष्यति ॥ १३६॥  
  
इदं रहस्यं परमं भक्त्या तव मयोदितम् ।  
मन्त्रगर्भं मनुमयं न चाख्येयं दुरात्मने ॥ १३७॥  
  
नो दद्यात् परशिष्येभ्यः पुत्रेभ्योऽपि विशेषतः ।  
रहस्यं मम सर्वस्वं गोप्यं गुप्ततरं कलौ ॥ १३८॥  
  
षण्मुखस्यापि नो वाच्यं गोपनीयं तथात्मनः ।  
दुर्जनाद् रक्षणीयं च पठनीयमहर्निशम् ॥ १३९॥  
  
श्रोतव्यं साधकमुखाद्रक्षणीयं स्वपुत्रवत् ।  
  
॥ इति श्रीरुद्रयामले तन्त्रे श्रीदेवीरहस्ये  
मृत्युञ्जयसहस्रनामं सम्पूर्णम् ॥  
  
  
Encoded and Proofread by Ravin Bhalekar ravibhalekar@hotmail.com  
  
