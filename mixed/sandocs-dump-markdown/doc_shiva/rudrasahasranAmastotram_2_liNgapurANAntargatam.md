---
Category: shiva, sahasranAma
Description/comments: Lingapuranam - pUrvabhAgaH/adhyAyaH 65.  Purana available at
  sa.wikisource.org
File name: rudrasahasranAmastotralingapurANa.itx
Language: Sanskrit
Latest update: March 26, 2020
Location: doc_shiva
Proofread by: DPD, Sivakumar Thyagarajan, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Rudra Sahasranama stotra 2 from LingapurAna
engtitle: rudrasahasranAmastotra lingapurANa
itxtitle: rudrasahasranAmastotram 2 (liNgapurANAntargatam)
title: रुद्रसहस्रनामस्तोत्रम् २ (लिण्गपुराणान्तर्गतम्)

---
  
 श्रीरुद्रसहस्रनामस्तोत्रम् २   
लिङ्गपुराणतः अध्याय ६५  
ॐ श्रीगणेशाय नमः ।  
ऋषयः ऊचुः ।  
आदित्यवंशं सोमस्य वंशं वंशविदां वर ।  
वक्तुमर्हसि चास्माकं सङ्क्षेपाद्रोमहर्षणम् ॥ १॥  
  
सूत उवाच ।  
अदितिः सुषुवे पुत्रमादित्यं कश्यपाद्द्विजाः ।  
तस्यादित्यस्य चैवासीद्भार्यात्रयमथापरम् ॥ २॥  
  
सञ्ज्ञा राज्ञी प्रभा छाया पुत्रांस्तासां वदामि वः ।  
सञ्ज्ञा त्वाष्ट्री च सुषुवे सूर्यान्मनुमनुत्तमम् ॥ ३॥  
  
यमं च यमुनां चैव राज्ञी रेवतमेव च ।  
प्रभा प्रभातमादित्याच्छायां सञ्ज्ञाप्यकल्पयत् ॥ ४॥  
  
छाया च तस्मात्सुषुवे सावर्णिं भास्कराद्द्विजाः ।  
ततः शनिञ्च तपतीं विष्टिञ्चैव यथाक्रमम् ॥ ५॥  
  
छाया स्वपुत्राभ्यधिकं स्नेहञ्चक्रे मनौ तदा ।  
पूर्वो मनुर्न चक्षाम यमस्तु क्रोधमूर्च्छितः ॥ ६॥  
  
मन्ताडयामास रुषा पादमुद्यम्य दक्षिणम् ।  
यमेन ताडिता सा तु छाया वै दुःखिताभवत् ॥ ७॥  
  
छायाशापात्पदञ्चैकं यमस्य क्लिन्नमुत्तमम् ।  
पूयशोणित सम्पूर्णं कृमीणां निचयान्वितम् ॥ ८॥  
  
सोऽपि गोकर्णमाश्रित्य फलकेनानिलाशनः ।  
आराधयन्महादेवं यावद्वर्षायुतायुतम् ॥ ९॥  
  
भवप्रसादादागत्य लोकपालत्वमुत्तमम् ।  
पितॄणामाधिपत्यं तु शापमोक्षं तथैव च ॥ १०॥  
  
लब्धवान्देवदेवस्य प्रभावाच्छूलपाणिनः ।  
असंहन्ती पुरा भानोस्तेजोमयमनिन्दिता ॥ ११॥  
  
रूपं त्वाष्ट्री स्वदेहात्तु छायाख्यां सा त्वकल्पयत् ।  
वडवारूपमास्थाय तपस्तेपे तु सुव्रता ॥ १२॥  
  
कालात्प्रयत्नतो ज्ञात्वा छायां छायापतिः प्रभुः ।  
वडवामगमत् सञ्ज्ञामश्वरूपेण भास्करः ॥ १३॥  
  
वडवा च तदा त्वाष्ट्री सञ्ज्ञा तस्माद्दिवाकरात् ।  
सुषुवे चाश्विनौ देवौ देवानान्तु भिषग्वरौ ॥ १४॥  
  
लिखितो भास्करः पश्चात्सञ्ज्ञापित्रा महात्मना ।  
विष्णोश्चक्रं तु यद्घोरं मण्डलाद्भास्करस्य तु ॥ १५॥  
  
निर्ममे भगवांस्त्वष्टा प्रधानं दिव्यमायुधम् ।  
रुद्रप्रसादाच्च शुभं सुदर्शनमिति स्मृतम् ॥ १६॥  
  
लब्धवान् भगवांश्चक्रं कृष्णः कालाग्निसन्निभम् ।  
मनोस्तु प्रथमस्यास नव पुत्रास्तु तत्समाः ॥ १७॥  
  
इक्ष्वाकुर्नभगश्चैव धृष्णुः शर्यातिरेव च ।  
नरिष्यन्तश्च वै धीमान् नाभागोऽरिष्ट एव च ॥ १८॥  
  
करूषश्च पृषध्रश्च नवैते मानवाः स्मृताः ।  
इला ज्येष्ठा वरिष्ठा च पुंस्त्वं प्राप च या पुरा ॥ १९॥  
  
सुद्युम्न इति विख्याता पुंस्त्वं प्राप्ता त्विला पुरा ।  
मित्रावरुणयोस्त्वत्र प्रसादान्मुनिपुङ्गवाः ॥ २०॥  
  
पुनः शरवणं प्राप्य स्त्रीत्वं प्राप्तो भवाज्ञया ।  
सुद्युम्नो मानवः श्रीमान् सोमवंशप्रवृद्धये ॥ २१॥  
  
इक्ष्वाकोरश्वमेधेन इला किम्पुरुषोऽभवत् ।  
इला किम्पुरुषत्वे च सुद्युम्न इति चोच्यते ॥ २२॥  
  
मासमेकं पुमान्वीरः स्त्रीत्वं मासमभूत्पुनः ।  
इला बुधस्य भवनं सोमपुत्रस्य चाश्रिता ॥ २३॥  
  
बुधेनान्तरमासाद्य मैथुनाय प्रविर्तिता ।  
सोमपुत्राद्बुधाच्चापि ऐलो यज्ञे पुरूरवाः ॥ २४॥  
  
सोमवंशाग्रजो धीमान्भवभक्तः प्रतापवान् ।  
इक्ष्वाकोर्वंशविस्तारं पश्चाद्वक्ष्ये तपोधनाः ॥ २५॥  
  
पुत्रत्रयमभूत्तस्य सुद्युम्नस्य द्विजोत्तमाः ।  
उत्कलश्च गयश्चैव विनताश्वस्तथैव च ॥ २६॥  
  
उत्कलस्योत्कलं राष्ट्रं विनताश्वस्य पश्चिमम् ।  
गया गयस्य चाख्याता पुरी परमशोभना ॥ २७॥  
  
सुराणां संस्थितिर्यस्यां पितॄणाञ्च सदा स्थितिः ।  
इक्ष्वाकुज्येष्ठदायादो मध्यदेशमवाप्तवान् ॥ २८॥  
  
कन्याभावाच्च सुद्युम्नो नैव भागमवाप्तवान् ।  
वसिष्ठवचनात्त्वासीत्प्रतीष्ठाने महाद्युतिः ॥ २९॥  
  
प्रतिष्ठा धर्मराजस्य सुद्युम्नस्य महात्मनः ।  
तत्पुरूरवसे प्रादाद्राज्यं प्राप्य महायशाः ॥ ३०॥  
  
मानवेयो महाभागः स्त्रीपुंसोर्लक्षणान्वितः ।  
इक्ष्वाकोरभवद्वीरो विकुक्षिर्धर्मवित्तमः ॥ ३१॥  
  
ज्येष्ठः पुत्रशतस्यासीद्दश पञ्च च तत्सुताः ।  
अभूज्ज्येष्ठः ककुत्स्थश्च ककुत्स्थात्तु सुयोधनः ॥ ३२॥  
  
ततः पृथुर्मुनिश्रेष्ठा विश्वकः पार्थिवस्तथा ।  
विश्वकस्यार्द्रको धीमान् युवनाश्वस्तु तत्सुतः ॥ ३३॥  
  
शाबस्तिश्च महातेजा वंशकस्तु ततोभवत् ।  
निर्मिता येन शाबस्ती गौडदेशे द्विजोत्तमाः ॥ ३४॥  
  
वंशाच्च बृहदश्वोऽभूत्कुवलाश्वस्तु तत्सुतः ।  
धुन्धुमारत्वमापन्नो धुन्धुं हत्वा महाबलम् ॥ ३५॥  
  
धन्धुमारस्य तनयास्त्रयस्त्रैलोक्यविश्रुताः ।  
दृढाश्वश्चैव चण्डाश्वः कपिलाश्वश्च ते स्मृताः ॥ ३६॥  
  
दृढाश्वस्य प्रमोदस्तु हर्यश्वस्तस्य वै सुतः ।  
हर्यश्वस्य निकुम्भस्तु संहताश्वस्तु तत्सुतः ॥ ३७॥  
  
कृशाश्वोऽथरणाश्वश्च संहताश्वात्मजावुभौ ।  
युवनाश्वो रणाश्वस्य मान्धाता तस्य वै सुतः ॥ ३८॥  
  
मान्धातुः पुरुकुत्सोऽभूदम्बरीषश्च वीर्यवान् ।  
मुचकुन्दश्च पुण्यात्मा त्रयस्त्रैलोक्यविश्रुताः ॥ ३९॥  
  
अम्बरीषस्य दायादो युवानाश्वोऽपरः स्मृतः ।  
हरितो युवनाश्वस्य हरितास्तु यतः स्मृताः ॥ ४०॥  
  
एते ह्यङ्गिरसः पक्षे क्षत्रोपेता द्विजातयः ।  
पुरुकुत्सस्य दायादस्त्रसद्दस्युर्महायशाः ॥ ४१॥  
  
नर्मदायां समुत्पन्नः सम्भूतिस्तस्य चात्मजः ।  
विष्णुवृद्धः सुतस्तस्य विष्णुवृद्धा यतः स्मृताः ॥ ४२॥  
  
एते ह्यङ्गिरसः पक्षे क्षत्रोपेताः समाश्रिताः ।  
सम्भूतिरपरं पुत्रमनरण्यमजीजनत् ॥ ४३॥  
  
रावणेन हतो योऽसौ त्रैलोक्यविजये द्विजाः ।  
बृहदश्वोऽनरण्यस्य हर्य्यश्वस्तस्य चात्मजः ॥ ४४॥  
  
हर्य्यश्वात्तु दृषद्वत्यां जज्ञे वसुमना नृपः ।  
तस्य पुत्रोऽभवद्राजा त्रिधन्वा भवभावितः ॥ ४५॥  
  
प्रनादाद्ब्रह्मसूनोर्वै तण्डिनः प्राप्य शिष्यताम् ।  
अश्वमेधसहस्रस्य फलं प्राप्य तदाज्ञया ॥ ४६॥  
  
गणैश्वर्य्यमनुप्राप्तो भवभक्तः प्रतापवान् ।  
कथञ्चैवाश्वमेधं वै करोमीति विचिन्तयन् ॥ ४७॥  
  
धनहीनश्च धर्मात्मा दृष्टवान् ब्रह्मणः सुतम् ।  
तण्डिसञ्ज्ञं द्विजं तस्माल्लब्धवान् द्विजसत्तमाः ॥ ४८॥  
  
नाम्नां सहस्रं रुद्रस्य ब्रह्मणा कथितं पुरा ।  
तेन नाम्नां सहस्रेण स्तुत्वा तण्डिर्महेश्वरम् ॥ ४९॥  
  
लब्धवान्गाणपत्यं च ब्रह्मयोनिर्द्विजोत्तमः ।  
ततस्तस्मान्नृपो लब्ध्वा तण्डिना कथितं पुरा ॥ ५०॥  
  
नाम्नां सहस्रं जप्त्वा वै गाणपत्यमवाप्तवान् ।  
ऋषय ऊचुः ।  
नाम्नां सहस्रं रुद्रस्य ताण्डिना ब्रह्मयोनिना ॥ ५१॥  
  
कथितं सर्ववेदार्थसञ्चयं सूत सुव्रत ।  
नाम्नां सहस्रं विप्राणां वक्तुमर्हसि शोभनम् ॥ ५२॥  
  
सूत उवाच ।  
सर्वभूतात्मभूतस्य हरस्यामिततेजसः ।  
अष्टोत्तरसहस्रं तु नाम्नां श्रृणुत सुव्रताः ॥ ५३॥  
  
यज्जप्त्वा तु मुनिश्रेष्ठा गाणपत्यमवाप्तवान् ।  
ॐ स्थिरः स्थाणुः प्रभुर्भानुः प्रवरो वरदो वरः ॥ ५४॥  
  
सर्वात्मा सर्वविख्यातः सर्वः सर्वकरो भवः ।  
जटी दण्डी शिखण्डी च सर्वगः सर्वभावनः ॥ ५५॥  
  
हरिश्च हरिणाक्षश्च सर्वभूतहरः स्मृतः ।  
प्रवृत्तिश्च निवृत्तिश्च शान्तात्मा शाश्वतो ध्रुवः ॥ ५६॥  
  
श्मशानवासी भगवान्खचरो गोचरोर्दनः ।  
अभिवाद्यो महाकर्मा तपस्वी भूतधारणः ॥ ५७॥  
  
उन्मत्तवेशः प्रच्छन्नः सर्वलोकप्रजापतिः ।  
महारूपो महाकायः सर्वरूपो महायशाः ॥ ५८॥  
  
महात्मा सर्वभूतश्च विरूपो वामनो नरः ।  
लोकपालोऽन्तर्हितात्मा प्रसादोऽभयदो विभुः ॥ ५९॥  
  
पवित्रश्च महांश्चैव नियतो नियताश्रयः ।  
स्वयम्भूः सर्वकर्मा च आदिरादिकरो निधिः ॥ ६०॥  
  
सहस्राक्षो विशालाक्षः सोमो नक्षत्रसाधकः ।  
चन्द्रः सूर्यः शनिः केतुर्ग्रहो ग्रहपतिर्मतः ॥ ६१॥  
  
राजा राज्योदयः कर्ता मृगबाणार्पणो घनः ।  
महातपा दीर्घतपा अदृश्यो धनसाधकः ॥ ६२॥  
  
संवत्सरः कृतो मन्त्रः प्राणायामः परन्तपः ।  
योगी योगो महाबीजो महारेता महाबलः ॥ ६३॥  
  
सुवर्णरेताः सर्वज्ञः सुबीजो वृषवाहनः ।  
दशबाहुस्त्वनिमिषो नीलकण्ठ उमापतिः ॥ ६४॥  
  
विश्वरूपः स्वयंश्रेष्ठो बलवीरो बलाग्रणीः ।  
गणकर्ता गणपतिर्दिग्वासाः काम्य एव च ॥ ६५॥  
  
मन्त्रवित्परमो मन्त्रः सर्वभावकरो हरः ।  
कमण्डलुधरो धन्वी बाणहस्तः कपालवान् ॥ ६६॥  
  
शरी शतघ्नी खड्गी च पट्टिशी चायुधी महान् ।  
अजश्च मृगरूपश्च तेजस्तेजस्करो विधिः ॥ ६७॥  
  
उष्णीषी च सुवक्त्रश्च उदग्रो विनतस्तथा ।  
दीर्घश्च हरिकेशश्च सुतीर्थः कृष्ण एव च ॥ ६८॥  
  
श्रृगालरूपः सर्वार्थो मुण्डः सर्वशुभङ्करः ।  
सिंहशार्दूलरूपश्च गन्धकारी कपर्द्यपि ॥ ६९॥  
  
ऊर्ध्वरेतोर्ध्वलिङ्गी च ऊर्ध्वशायी नभस्तलः ।  
त्रिजटी चीरवासाश्च रुद्रः सेनापतिर्विभुः ॥ ७०॥  
  
अहोरात्रञ्च नक्तञ्च तिग्ममन्युः सुवर्चसः ।  
गजहा दैत्यहा कालो लोकधाता गुणाकरः ॥ ७१॥  
  
सिंहशार्दुलरूपाणामार्द्रचर्माम्बरन्धरः ।  
कालयोगी महानादः सर्वावासश्चतुष्पथः ॥ ७२॥  
  
निशाचरः प्रेतचारी सर्वदर्शी महेश्वरः ।  
बहुभूतो बहुधनः सर्वसारोऽमृतेश्वरः ॥ ७३॥  
  
नृत्यप्रियो नित्यनृत्यो नर्तनः सर्वसाधकः ।  
सकार्मुको महाबाहुर्महाघोरो महातपाः ॥ ७४॥  
  
महाशरो महापाशो नित्यो गिरिचरो मतः ।  
सहस्रहस्तो विजयो व्यवसायो ह्यनिन्दितः ॥ ७५॥  
  
अमर्षणो मर्षणात्मा यज्ञहा कामनाशनः ।  
दक्षहा परिचारी च प्रहसो मध्यमस्तथा ॥ ७६॥  
  
तेजोऽपहारी बलवान्विदितोऽभ्युदितो बहुः ।  
गम्भीरघोषो योगात्मा यज्ञहा कामनाशनः ॥ ७७॥  
  
गम्भीररोषो गम्भीरो गम्भीरबलवाहनः ।  
न्यग्रोधरूपो न्यग्रोधो विश्वकर्मा च विश्वभुक् ॥ ७८॥  
  
तीक्ष्णोपायश्च हर्यश्वः सहायः कर्मकालवित् ।  
विष्णुः प्रसादितो यज्ञः समुद्रो वडवामुखः ॥ ७९॥  
  
हुताशनसहायश्च प्रशान्तात्मा हुताशनः ।  
उग्रतेजा महातेजा जयो विजयकालवित् ॥ ८०॥  
  
ज्योतिषामयनं सिद्धिः सन्धिर्विग्रह एव च ।  
खड्गी शङ्खी जटी ज्वाली खचरो द्युचरो बली ॥ ८१॥  
  
वैणवी पणवी कालः कालकण्ठः कटङ्कटः ।  
नक्षत्रविग्रहो भावो निभावः सर्वतोमुखः ॥ ८२॥  
  
विमोचनस्तु शरणो हिरण्यकवचोद्भवः ।  
मेखलाकृतिरूपश्च जलाचारः स्तुतस्तथा ॥ ८३॥  
  
वीणी च पणवी ताली नाली कलिकटुस्तथा ।  
सर्वतूर्यनिनादी च सर्वव्याप्यपरिग्रहः ॥ ८४॥  
  
व्यालरूपी बिलावासी गुहावासी तरङ्गवित् ।  
वृक्षः श्रीमालकर्मा च सर्वबन्धविमोचनः ॥ ८५॥  
  
बन्धनस्तु सुरेन्द्राणां युधि शत्रुविनाशनः ।  
सखा प्रवासो दुर्वापः सर्वसाधुनिषेवितः ॥ ८६॥  
  
प्रस्कन्दोऽप्यविभावश्च तुल्यो यज्ञविभागवित् ।  
सर्ववासः सर्वचारी दुर्वासा वासवो मतः ॥ ८७॥  
  
हैमो हेमकरो यज्ञः सर्वधारी धरोत्तमः ।  
आकाशो निर्विरूपश्च विवासा उरगः खगः ॥ ८८॥  
  
भिक्षुश्च भिक्षुरूपी च रौद्ररूपः सुरूपवान् ।  
वसुरेताः सुवर्चस्वी वसुवेगो महाबलः ॥ ८९॥  
  
मनोवेगो निशाचारः सर्वलोकशुभप्रदः ।  
सर्वावासी त्रयीवासी उपदेशकरो धरः ॥ ९०॥  
  
मुनिरात्मा मुनिर्लोकः सभाग्यश्च सहस्रभुक् ।  
पक्षी च पक्षरूपश्च अतिदीप्तो निशाकरः ॥ ९१॥  
  
समीरो दमनाकारो ह्यर्थो ह्यर्थकरोऽवशः ।  
वासुदेवश्च देवश्च वामदेवश्च वामनः ॥ ९२॥  
  
सिद्धियोगापहारी च सिद्धः सर्वार्थसाधकः ।  
अक्षुण्णः क्षुण्णरूपश्च वृषणो मृदुरव्ययः ॥ ९३॥  
  
महासेनो विशाखश्च षष्टिभागो गवां पतिः ।  
चक्रहस्तस्तु विष्टम्भी मूलस्तम्भन एव च ॥ ९४॥  
  
ऋतुरृतुकरस्तालो मधुर्मधुकरो वरः ।  
वानस्पत्यो वाजसनो नित्यमाश्रमपूजितः ॥ ९५॥  
  
ब्रह्मचारी लोकचारि सर्वचारि सुचारवित् ।  
ईशान ईश्वरः कालो निशाचारी ह्यनेकदृक् ॥ ९६॥  
  
निमित्तस्थो निमित्तं च नन्दिर्नन्दिकरो हरः ।  
नन्दीश्वरः सुनन्दी च नन्दनो विषमर्दनः ॥ ९७॥  
  
भगहारी नियन्ता च कालो लोकपितामहः ।  
चतुर्मुखो महालिङ्गश्चारुलिङ्गस्तथैव च ॥ ९८॥  
  
लिङ्गाध्यक्षः सुराध्यक्षः कालाध्यक्षो युगावहः ।  
बीजाध्यक्षो बीजकर्ता अध्यात्मानुगतो बलः ॥ ९९॥  
  
इतिहासश्च कल्पश्च दमनो जगदीश्वरः ।  
दम्भो दम्भकरो दाता वंशो वंशकरः कलिः ॥ १००॥  
  
लोककर्ता पशुपतिर्महाकर्ता ह्यधोक्षजः ।  
अक्षरं परमं ब्रह्म बलवाञ्छुक्र एव च ॥ १०१॥  
  
नित्यो ह्यनीशः शुद्धात्मा शुद्धो मानो गतिर्हविः ।  
प्रासादस्तु बलो दर्पो दर्पणो हव्यमिन्द्रजित् ॥ १०२॥  
  
वेदकारः सूत्रकारो विद्वांश्च परमर्दनः ।  
महामेघनिवासी च महाघोरो वशीकरः ॥ १०३॥  
  
अग्निज्वालो महाज्वालः परिधूम्रावृतो रविः ।  
धिषणः शङ्करो नित्यो वर्चस्वी धूम्रलोचनः ॥ १०४॥  
  
नीलस्तथाङ्गलुप्तश्च शोभनो नरविग्रहः ।  
स्वस्ति स्वस्तिस्वभावश्च भोगी भोगकरो लघुः ॥ १०५॥  
  
उत्सङ्गश्च महाङ्गश्च महागर्भः प्रतापवान् ।  
कृष्णवर्णः सुवर्णश्च इन्द्रियः सर्ववर्णिकः ॥ १०६॥  
  
महापादो महाहस्तो महाकायो महायशाः ।  
महामूर्धा महामात्रो महामित्रो नगालयः ॥ १०७॥  
  
महास्कन्धो महाकर्णो महोष्ठश्च महाहनुः ।  
महानासो महाकण्ठो महाग्रीवः श्मशानवान् ॥ १०८॥  
  
महाबलो महातेजा ह्यन्तरात्मा मृगालयः ।  
लम्बितोष्ठश्च निष्ठश्च महामायः पयोनिधिः ॥ १०९॥  
  
महादन्तो महादंष्ट्रो महाजिह्वो महामुखः ।  
महानखो महारोमा महाकेशो महाजटः ॥ ११०॥  
  
असपत्नः प्रसादश्च प्रत्ययो गीतसाधकः ।  
प्रस्वेदनो स्वहेनश्च आदिकश्च महामुनिः ॥ १११॥  
  
वृषको वृषकेतुश्च अनलो वायुवाहनः ।  
मण्डली मेरुवासश्च देववाहन एव च ॥ ११२॥  
  
अथर्वशीर्षः सामास्य ऋक्सहस्रोर्जितेक्षणः ।  
यजुः पादभुजो गुह्यः प्रकाशौजास्तथैव च ॥ ११३॥  
  
अमोघार्थप्रसादश्च अन्तर्भाव्यः सुदर्शनः ।  
उपहारः प्रियः सर्वः कनकः काञ्चनस्थितः ॥ ११४॥  
  
नाभिर्नन्दिकरो हर्म्यः पुष्करः स्थपतिः स्थितः ।  
सर्वशास्त्रो धनश्चाद्यो यज्ञो यज्वा समाहितः ॥ ११५॥  
  
नगो नीलः कविः कालो मकरः कालपूजितः ।  
सगणो गणकारश्च भूतभावनसारथिः ॥ ११६॥  
  
भस्मशायी भस्मगोप्ता भस्मभूततनुर्गणः ।  
आगमश्च विलोपश्च महात्मा सर्वपूजितः ॥ ११७॥  
  
शुक्लः स्त्रीरूपसम्पन्नः शुचिर्भूतनिषेवितः ।  
आश्रमस्थः कपोतस्थो विश्वकर्मा पतिर्विराट् ॥ ११८॥  
  
विशालशाखस्ताम्रोष्ठो ह्यम्बुजालः सुनिश्चितः ।  
कपिलः कलशः स्थूल आयुधश्चैव रोमशः ॥ ११९॥  
  
गन्धर्वो ह्यदितिस्तार्क्ष्यो ह्यविज्ञेयः सुशारदः ।  
परश्वधायुधो देवो ह्यर्थकारी सुबान्धवः ॥ १२०॥  
  
तुम्बवीणो महाकोप ऊर्ध्वरेता जलेशयः ।  
उग्रो वंशकरो वंशो वंशवादी ह्यनिन्दितः ॥ १२१॥  
  
सर्वाङ्गरूपी मायावी सुहृदो ह्यनिलो बलः ।  
बन्धनो बन्धकर्ता च सुबन्धनविमोचनः ॥ १२२॥  
  
राक्षसघ्नोऽथ कामारिर्महादंष्ट्रो महायुधः ।  
लम्बितो लम्बितोष्ठश्च लम्बहस्तो वरप्रदः ॥ १२३॥  
  
बाहुस्त्वनिन्दितः सर्वः शङ्करोऽथाप्यकोपनः ।  
अमरेशो महाघोरो विश्वदेवः सुरारिहा ॥ १२४॥  
  
अहिर्बुध्न्यो निरृतिश्च चेकितानो हली तथा ।  
अजैकपाच्च कापाली शं कुमारो महागिरिः ॥ १२५॥  
  
धन्वन्तरिर्धूमकेतुः सूर्यो वैश्रवणस्तथा ।  
धाता विष्णुश्च शक्रश्च मित्रस्त्वष्टा धरो ध्रुवः ॥ १२६॥  
  
प्रभासः पर्वतो वायुरर्यमा सविता रविः ।  
धृतिश्चैव विधाता च मान्धाता भूतभावनः ॥ १२७॥  
  
नीरस्तीर्थश्च भीमश्च सर्वकर्मा गुणोद्वहः ।  
पद्मगर्भो महागर्भश्चन्द्रवक्त्रो नभोऽनघः ॥ १२८॥  
  
बलवांश्चोपशान्तश्च पुराणः पुण्यकृत्तमः ।  
क्रूरकर्ता क्रूरवासी तनुरात्मा महौषधः ॥ १२९॥  
  
सर्वाशयः सर्वचारी प्राणेशः प्राणिनां पतिः ।  
देवदेवः सुखोत्सिक्तः सदसत्सर्वरत्नवित् ॥ १३०॥  
  
कैलासस्थो गुहावासी हिमवद्गिरिसंश्रयः ।  
कुलहारी कुलाकर्ता बहुवित्तो बहुप्रजः ॥ १३१॥  
  
प्राणेशो बन्धकी वृक्षो नकुलश्चाद्रिकस्तथा ।  
ह्रस्वग्रीवो महाजानुरलोलश्च महौषधिः ॥ १३२॥  
  
सिद्धान्तकारी सिद्धार्थश्छन्दो व्याकरणोद्भवः ।  
सिंहनादः सिंहदंष्ट्रः सिंहास्यः सिंहवाहनः ॥ १३३॥  
  
प्रभावात्मा जगत्कालः कालः कम्पी तरुस्तनुः ।  
सारङ्गो भूतचक्राङ्कः केतुमाली सुवेधकः ॥ १३४॥  
  
भूतालयो भूतपतिरहोरात्रो मलोऽमलः ।  
वसुभृत्सर्वभूतात्मा निश्चलः सुविदुर्बुधः ॥ १३५॥  
  
असुहृत्सर्वभूतानां निश्चलश्चलविद्बुधः ।  
अमोघः संयमो हृष्टो भोजनः प्राणधारणः ॥ १३६॥  
  
धृतिमान्मतिमांस्त्र्यक्षः सुकृतस्तु युधां पतिः ।  
गोपालो गोपतिर्ग्रामो गोचर्मवसनो हरः ॥ १३७॥  
  
हिरण्यबाहुश्च तथा गुहावासः प्रवेशनः ।  
महामना महाकामो चित्तकामो जितेन्द्रियः ॥ १३८॥  
  
गान्धारश्च सुरापश्च तापकर्मरतो हितः ।  
महाभूतो भूतवृतो ह्यप्सरोगणसेवितः ॥ १३९॥  
  
महाकेतुर्धराधाता नैकतानरतः स्वरः ।  
अवेदनीय आवेद्यः सर्वगश्च सुखावहः ॥ १४०॥  
  
तारणश्चरणो धाता परिधा परिपूजितः ।  
संयोगी वर्धनो वृद्धो गणिकोऽथ गणाधिपः ॥ १४१॥  
  
नित्यो धाता सहायश्च देवासुरपतिः पतिः ।  
युक्तश्च युक्तबाहुश्च सुदेवोऽपि सुपर्वणः ॥ १४२॥  
  
आषाढश्च सुषाढश्च स्कन्धदो हरितो हरः ।  
वपुरावर्तमानोऽन्यो वपुः श्रेष्ठो महावपुः ॥ १४३॥  
  
शिरो विमर्शनः सर्वलक्ष्यलक्षणभूषितः ।  
अक्षयो रथगीतश्च सर्वभोगी महाबलः ॥ १४४॥  
  
साम्नायोऽथ महाम्नायस्तीर्थदेवो महायशाः ।  
निर्जीवो जीवनो मन्त्रः सुभगो बहुकर्कशः ॥ १४५॥  
  
रत्नभूतोऽथ रत्नाङ्गः महार्णवनिपातवित् ।  
मूलं विशालो ह्यमृतं व्यक्ताव्यक्तस्तपोनिधिः ॥ १४६॥  
  
आरोहणोऽधिरोहश्च शीलधारी महातपाः ।  
महाकण्ठो महायोगी युगो युगकरो हरिः ॥ १४७॥  
  
युगरूपो महारूपो वहनो गहनो नगः ।  
न्यायो निर्वापणो पादः पण्डितो ह्यचलोपमः ॥ १४८॥  
  
बहुमालो महामालः शिपिविष्टः सुलोचनः ।  
विस्तारो लवणः कूपः कुसुमाङ्गो फलोदयः ॥ १४९॥  
  
ऋषभो वृषभो भङ्गो माणिबिम्बजटाधरः ।  
इन्दुर्विसर्गः सुमुखः शूरः सर्वायुधः सहः ॥ १५०॥  
  
निवेदनः सुधाजातः स्वर्गद्वारो महाधनुः ।  
गिरावासो विसर्गश्च सर्वलक्षणलक्षवित् ॥ १५१॥  
  
गन्धमाली च भगवाननन्तः सर्वलक्षणः ।  
सन्तानो बहुलो बाहुः सकलः सर्वपावनः ॥ १५२॥  
  
करस्थाली कपाली च ऊर्ध्वसंहननो युवा ।  
यन्त्रतन्त्रसुविख्यातो लोकः सर्वाश्रयो मृदुः ॥ १५३॥  
  
मुण्डो विरूपो विकृतो दण्डी कुण्डी विकुर्वणः ।  
वार्यक्षः ककुभो वज्री दीप्ततेजाः सहस्रपात् ॥ १५४॥  
  
सहस्रमूर्धा देवेन्द्रः सर्वदेवमयो गुरुः ।  
सहस्रबाहुः सर्वाङ्गः शरण्यः सर्वलोककृत् ॥ १५५॥  
  
पवित्रं त्रिमधुर्मन्त्रः कनिष्ठः कृष्णपिङ्गलः ।  
ब्रह्मदण्डविनिर्माता शतघ्नः शतपाशधृक् ॥ १५६॥  
  
कला काष्ठा लवो मात्रा मुहूर्तोहः क्षपा क्षणः ।  
विश्वक्षेत्रप्रदो बीजं लिङ्गमाद्यस्तु निर्मुखः ॥ १५७॥  
  
सदसद्व्यक्तमव्यक्तं पिता माता पितामहः ।  
स्वर्गद्वारं मोक्षद्वारं प्रजाद्वारं त्रिविष्टपः ॥ १५८॥  
  
निर्वाणं हृदयश्चैव ब्रह्मलोकः परा गतिः ।  
देवासुरविनिर्माता देवासुरपरायणः ॥ १५९॥  
  
देवासुरगुरुर्देवो देवासुरनमस्कृतः ।  
देवासुरमहामात्रो देवासुरगणाश्रयः ॥ १६०॥  
  
देवासुरगणाध्यक्षो देवासुरगणाग्रणीः ।  
देवाधिदेवो देवर्षिर्देवासुरवरप्रदः ॥ १६१॥  
  
देवासुरेश्वरो विष्णुर्देवासुरमहेश्वरः ।  
सर्वदेवमयोऽचिन्त्यो देवताऽऽत्मा स्वयम्भवः ॥ १६२॥  
  
उद्गतस्त्रिक्रमो वैद्यो वरदोऽवरजोऽम्बरः ।  
इज्यो हस्ती तथा व्याघ्रो देवसिंहो महर्षभः ॥ १६३॥  
  
विबुधाग्र्यः सुरश्रेष्ठः स्वर्गदेवस्तथोत्तमः ।  
संयुक्तः शोभनो वक्ता आशानां प्रभवोव्ययः ॥ १६४॥  
  
गुरुः कान्तो निजः सर्गः पवित्रः सर्ववाहनः ।  
श्रृङ्गी श्रृङ्गप्रियो बभ्रू राजराजो निरामयः ॥ १६५॥  
  
अभिरामः सुशरणो निरामः सर्वसाधनः ।  
ललाटाक्षो विश्वदेहो हरिणो ब्रह्मवर्चसः ॥ १६६॥  
  
स्थावराणां पतिश्चैव नियतेन्द्रियवर्तनः ।  
सिद्धार्थः सर्वभूतार्थोऽचिन्त्यः सत्यः शुचिव्रतः ॥ १६७॥  
  
व्रताधिपः परं ब्रह्म मुक्तानां परमा गातिः ।  
विमुक्तो मुक्तकेशश्च श्रीमाञ्छ्रीवर्धनो जगत् ॥ १६८॥  
  
यथाप्रधानं भगवानिति भक्त्या स्तुतो मया ।  
भक्तिमेवं पुरुस्कृत्य मया यज्ञपतिर्विभुः ॥ १६९॥  
  
ततो ह्यनुज्ञां प्राप्यैवं स्तुतो भक्तिमतां गतिः ।  
तस्माल्लब्ध्वा स्तवं शम्भोर्नृपस्त्रैलोक्यविश्रुतः ॥ १७०॥  
  
अश्वमेधसहस्रस्य फलं प्राप्य महायशाः ।  
गणाधिपत्यं सम्प्राप्तस्तण्डिनस्तेजसा प्रभोः ॥ १७१॥  
  
यः पठेच्छ्रुणुयाद्वापि श्रावयेद्ब्राह्मणानपि ।  
अश्वमेधसहस्रस्य फलं प्राप्नोति वै द्विजाः ॥ १७२॥  
  
ब्रह्मघ्नश्च सुरापश्च स्तेयश्च गुरुतल्पगः ।  
शरणागतघाती च मित्रविश्वासघातकः ॥ १७३॥  
  
मातृहा पितृहा चैव वीरहा भ्रूणहा तथा ।  
संवत्सरं क्रमाज्जप्त्वा त्रिसन्ध्यं शङ्कराश्रमे ॥ १७४॥  
  
दिवमिष्ट्वा त्रिसन्ध्यं च सर्वपापैः प्रमुच्यते ॥ १७५॥  
  
इति श्रीलिङ्गमहापुराणे पूर्वभागे रुद्रसहस्रनामकथनं नाम  
पञ्चषष्टित्तमोऽध्यायः ॥ ६५॥  
  
  
Lingapuranam - pUrvabhAgaH adhyAyaH 65  
There are some similarities with the sahasranAmastotra from  
Mahabharata, but the content is different at many places.  
Proofread by DPD, Sivakumar Thyagarajan  
  
