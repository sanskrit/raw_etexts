+++
"Text title" = "Aghorakavacham or Aghora Murti Kavacham"
"File name" = "aghoramUrtikavacham.itx"
itxtitle = "aghorakavacham athavA aghoramUrtikavacham"
engtitle = "aghoramUrtikavacham"
Category = "shiva, kavacha"
Location = "doc_shiva"
Sublocation = "shiva"
Language = "Sanskrit"
Subject = "philosophy/hinduism/religion"
"Transliterated by" = "Sivakumar Thyagarajan shivakumar24 at gmail.com"
"Proofread by" = "Sivakumar Thyagarajan, PSA Easwaran"
Indexextra = "(Manuscript)"
"Latest update" = "March 25, 2020"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "अघोरकवचम् अथवा अघोरमूर्तिकवचम्"

+++
  
 अघोरकवचम् अघोरमूर्तिकवचम्   
ॐ श्रीगणेशाय नमः ।  
अथ अघोरकवचं लिख्यते ।  
  
श्री अघोरभैरवाय नमः ।  
भैरवी उवाच -  
भगवन्करुणाम्भोधे शास्त्राम्भोनिधिपारग ।  
पुराऽस्माकं वरो दत्तः तं दातुं मे क्षमो भव ॥ १॥  
  
भैरव उवाच -  
सत्यं पुरा वरो दत्तो वरं वरय पार्वति ।  
यत्किञ्चिन्मनसीष्टं स्यात्तद्दातुं ते क्षमोऽस्म्यहम् ॥ २॥  
  
देवी उवाच -  
अघोरस्य महादेव कवचं देवदुर्लभम् ।  
शीघ्रं मे दयया ब्रूहि यद्यहं प्रेयसी तव ॥ ३॥  
  
भैरव उवाच -  
अघोरकवचं वक्ष्ये महामन्त्रमयं परम् ।  
रहस्यं परमं तत्त्वं न चाख्येयं दुरात्मने ॥ ४॥  
  
अस्य श्री अघोरकवचस्य महाकालभैरव ऋषिः  
अनुष्टुप् छन्दः श्रीकालाग्निरुद्रो देवता ।  
क्ष्मीं बीजं क्ष्मां शक्तिः क्ष्मः कीलकं  
    श्री अघोर विद्यासिद्ध्यर्थं कवचपाठे विनियोगः ॥  
  
अथ मन्त्रः  
अघोरेभ्योऽथ घोरेभ्यो घोरघोरतरेभ्यः ।  
सर्वतः सर्वसर्वेभ्यो नमस्तेभ्यो रुद्ररूपेभ्यः ॥  
  
ॐ अघोरो मे शिवः पातु श्री मेऽघोरो ललाटकम् ।  
ह्रीं घोरो मेऽवतां नेत्रे क्लीं घोरो मेऽवताच्छती ॥ ५॥  
  
सौःतरेभ्योऽवताङ्गडौक्षी नासां पातु सर्वतः क्षं  ।  
मुखं पातु मे शर्वोऽघोरः सर्वोऽवताङ्गलम् ॥ ६॥   
घोरश्च मेऽवतात्स्कन्धौ हस्तौ ज्वलन्नमोऽवतु ।  
ज्वलनः पातु मे वक्षः कुक्षिं प्रज्वलरुद्रकः ॥ ७॥  
  
पार्श्वौ  प्रज्वलरूपेभ्यो नाभिं मेऽघोररूपभृत् ।  
शिश्नं मे शूलपाणिश्च गुह्यं रुद्रः सदावतु ॥ ८॥  
  
कटिं मेऽमृतमूर्तिश्च मेढ्रेऽव्यान्नीलकण्ठकः  ।  
ऊरू चन्द्रजटः पातु पातु मे त्रिपुरान्तकः ॥ ६॥  
  
जङ्घे त्रिलोचनः पातु गुल्फौ  याज्ञियरूपवान् ।  
अघोरोऽङ्घ्री  च मे पातु पादौ मेऽघोरभैरवः ॥ १०॥  
  
पादादिमूर्धपर्यन्तमघोरात्मा शिवोऽवतु ।  
शिरसः पादपर्यन्तं पायान्मेऽघोरभैरवः ॥ ११॥  
  
प्रभाते भैरवः पातु मध्याहे वटुकोऽवतु ।  
सन्ध्यायां च महाकालो निशायां कालभैरवः ॥ १२॥  
  
अर्द्धरात्रे स्वयं घोरो निशान्तेऽमृतरूपधृत् ।  
पूर्वे मां पातु ऋग्वेदो यजुर्वेदस्तु दक्षिणे ॥ १३॥  
  
पश्चिमे सामवेदोऽव्यादुत्तरेऽथर्ववेदकः ।  
आग्नेय्यामग्निरव्यान्मां नैरृत्यां नित्यचेतनः ॥ १४॥  
  
वायव्यां रौद्ररूपोऽव्यादैशान्यां कालशासनः ।  
ऊर्ध्वोऽव्यादूर्ध्वरेताश्च पाताले परमेश्वरः ॥ १५॥  
  
दशदिक्षु सदा पायाद्देवः कालाग्निरुद्रकः ।  
अग्नेर्मां पातु कालाग्निर्वायोर्मां  वायुभक्षकः ॥ १६॥  
  
जलादौर्वामुखः पातु पथि मां शङ्करोऽवतु ।  
निषण्णं योगध्येयोऽव्याद्गच्छन्तं  वायुरूपभृत् ॥ १७॥  
  
गृहे शर्वः सदा पातु बहिः पायाद्वृषध्वजः ।  
सर्वत्र सर्वदा पातु मामघोरोऽथ घोरकः ॥ १८॥  
  
रणे राजकुले दुर्गे दुर्भिक्षे शत्रुसंसदि ।  
द्यूते मारीभये राष्ट्रे प्रलये वादिना कुले ॥ १६॥  
  
अघोरेभ्योऽथ घोरेभ्योऽवतान्मां घोरभैरवः ।  
घोरघोरतरेभ्यो मां पायान्मन्मथसङ्गरे ॥ २०॥  
  
सर्वतः सर्वसर्वेभ्यो भोजनावसरेऽवतु ।  
नमस्ते रुद्ररूपेभ्योऽवतु मां घोरभैरवः ॥ २१॥  
  
सर्वत्र सर्वदाकालं सर्वाङ्गं सर्वभीतिषु ।  
हं यं रं लं वं शं षं सं हं लं क्षः अघोरकः ॥ २२॥  
  
अघोरास्त्राय फट् पातु अघोरो मां  सभैरवः ।  
विस्मारितं च यत्स्थानं स्थलं यन्नामवर्जितम् ॥ २३॥  
  
तत्सर्वं मामघोरोऽव्यान्मामथाघोरः सभैरवः ।  
भार्यान्पुत्रान्सुहृद्वर्गान्कन्यां यद्वस्तु मामकम् ॥ २४॥  
  
तत्सर्वं पातु मे नित्यं अघोरो माथ घोरकः ।  
स्नाने स्तवे जपे पाठे होमेऽव्यात्क्षः अघोरकः ॥ २५॥  
  
अघोरेभ्योऽथ घोरेभ्यो घोरघोरतरेभ्यः ।  
सर्वतः सर्वसर्वेभ्यो नमस्तेभ्यो रुद्ररूपेभ्यः ॥ २६॥  
  
ॐ श्रीं ह्रीं क्लीं सौः क्ष्मं  पातु नित्यं मां श्री अघोरकः ।  
इतीदं कवचं गुह्यं त्रिषु लोकेषु दुर्लभम् ॥ २७॥  
  
मूलमन्त्रमयं दिव्यं त्रैलोक्ये सारमुत्तमम् ।  
अदातव्यमवाच्यं च कवचं गुह्यमीश्वरि ॥ २८॥  
  
अप्रष्टव्यमस्तोतव्यं दीक्षाहीनेन मन्त्रिणा ।  
अदीक्षिताय शिष्याय पुत्राय शरजन्मने ॥ २६॥  
  
न दातव्यं न श्रोतव्यमित्याज्ञां मामकां शृणु ।  
परं श्रीमहिमानं च शृणु चास्य सुवर्मणः  ॥ ३०॥  
  
अदीक्षितो यदा मन्त्री विद्यागृध्नुः पठेदिदम् ।  
सदीक्षित इति ज्ञेयो मान्त्रिकः साधकोत्तमः ॥ ३१॥  
  
यः पठेन्मनसा तस्य रात्रौ ब्राह्मे मुहूर्त्तके ।  
पूजाकाले निशीथे च तस्य हस्तेऽष्टसिद्धयः ॥ ३२॥  
  
दुःस्वप्ने बन्धने धीरे कान्तारे सागरे भये ।  
पठेत् कवचराजेन्द्रं मन्त्री विद्यानिधिं प्रिये ॥ ३३॥  
  
सर्वं तत्प्रशमं याति भयं कवचपाठनात् ।  
रजः-सत्त्व-तमोरूपमघोरकवचं पठेत् ॥ ३४॥  
  
वाञ्छितं मनसा यद्यत्तत्तत्प्राप्नोति साधकः ।  
कुङ्कुमेन लिखित्वा च भूर्जत्वचि रवौ शिवे ॥ ३५॥  
  
केवलेन सुभक्ष्ये च धारयेन्मूर्ध्नि वा भुजे ।  
यद्यदिष्टं भवेत् तत्तत्साधको लभतेऽचिरात् ॥ ३६॥  
  
यद्गृहे अघोरकवचं वर्तते तस्य मन्दिरे ।  
विद्या कीर्तिर्धनारोग्यलक्ष्मीवृद्धिर्न संशयः ॥ ३७॥  
  
जपेच्चाघोरविद्यां यो विनानेनैव वर्मणा ।  
तस्य विद्या जपं हीनं तस्माद्धर्मं  सदा पठेत् ॥ ३८॥  
  
अघोरमन्त्रविद्यापि जपन् स्तोत्रं तथा मनुम् ।  
सद्यः सिद्धिं समायाति अघोरस्य प्रसादतः ॥ ३९॥  
  
इति श्रीदेवदेवेशि अघोरकवचं स्मरेत् ।  
गोप्यं कवचराजेन्द्रं गोपनीयं स्वयोनिवत् ॥ ४०॥  
  
॥ इति श्रीरुद्रयामले तन्त्रेविश्वसारोद्धारे तन्त्रेऽघोरसहस्रनामाख्ये  
        कल्पे अघोरकवचं समाप्तम् ॥  
  
  
Encoded by Sivakumar Thyagarajan  
Proofread by Sivakumar Thyagarajan, PSA Easwaran  
  
