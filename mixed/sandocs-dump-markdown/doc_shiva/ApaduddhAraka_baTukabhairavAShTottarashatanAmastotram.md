+++
"Text title" = "Batukabhairava Ashtottarashatanama Stotram"
"File name" = "baTukabhairavAShTottarashatanAmastotram.itx"
itxtitle = "ApaduddhAraka baTukabhairavAShTottarashatanAmastotram"
engtitle = "Batukabhairavashtottarashatanamastotram ApaduddhAraka"
Category = "aShTottarashatanAma, shiva"
Location = "doc_shiva"
Sublocation = "shiva"
Language = "Sanskrit"
Subject = "philosophy/hinduism/religion"
"Transliterated by" = "Gopal Upadhyay gopal.j.upadhyay at gmail.com"
"Proofread by" = "Gopal Upadhyay, Psa Easwaran psaeaswaran at gmail.com"
Source = "Shivanama Manjari 1, page 480"
Indexextra = "(SN Manjari 1, stotramAlA)"
"Latest update" = "June 23, 2016"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "आपदुद्धारक बटुकभैरवाष्टोत्तरशतनामस्तोत्रम्"

+++
  
 श्रीबटुकभैरवाष्टोत्तरशतनामस्तोत्रम्   
आपदुद्धारकबटुकभैरवस्तोत्रम्  
  
॥ श्रीगणेशाय नमः ॥  
  
॥ श्रीउमामहेश्वराभ्यां नमः ॥  
  
॥ श्रीगुरवे नमः ॥  
  
॥ श्रीभैरवाय नमः ॥    
  
मेरुपृष्ठे सुखासीनं देवदेवं त्रिलोचनम् ।  
शङ्करं परिपप्रच्छ पार्वती परमेश्वरम् ॥ १॥  
  
श्रीपार्वत्युवाच -  
भगवन्सर्वधर्मज्ञ सर्वशास्त्रागमादिषु ।  
आपदुद्धारणं मन्त्रं सर्वसिद्धिकरं परम् ॥ २॥  
  
सर्वेषां चैव भूतानां हितार्थं वाञ्छितं मया ।  
विशेषमतस्तु राज्ञां वै शान्तिपुष्टिप्रसाधनम् ॥ ३॥  
  
अङ्गन्यासकरन्यासदेहन्याससमन्वितम् ।  
वक्तुमर्हसि देवेश मम हर्षविवर्द्धनम् ॥ ४॥  
  
शङ्कर उवाच -  
शृणु देवि महामन्त्रमापदुद्धारहेतुकम् ।  
सर्वदुःखप्रशमनं सर्वशत्रुविनाशनम् ॥ ५॥  
  
अपस्मारादि रोगानां ज्वरादीनां विशेषतः ।  
नाशनं स्मृतिमात्रेण मन्त्रराजमिमं प्रिये ॥ ६॥  
  
ग्रहरोगत्राणनां च नाशनं सुखवर्द्धनम् ।  
स्नेहाद्वक्ष्यामि तं मन्त्रं सर्वसारमिमं प्रिये ॥ ७॥  
  
सर्वकामार्थदं पुण्यं राज्यं भोगप्रदं नृणाम् ।  
आपदुद्धारणमिति मन्त्रं वक्ष्याम्यशेषतः ॥ ८॥  
  
प्रणवं पूर्वमुद्धृत्य देवी प्रणवमुद्धरेत् ।  
बटुकायेति वै पश्चादापदुद्धारणाय च ॥ ९॥  
  
कुरु द्वयं ततः पश्चाद्वटुकाय पुनः क्षिपेत् ।  
देवीं प्रणवमुद्धृत्य मन्त्रोद्धारमिमं प्रिये ॥ १०॥  
  
मन्त्रोद्धारमिदं देवी त्रैलोक्यस्यापि दुर्लभम् ।  
ॐ ह्रीं बटुकाय आपदुद्धारणाय कुरु-कुरु बटुकाय ह्रीम् ।  
अप्रकाश्यमिमं मन्त्रं सर्वशक्तिसमन्वितम् ॥ ११॥  
  
स्मरणादेव मन्त्रस्य भूतप्रेतपिशाचकाः ।  
विद्रवन्त्यतिभीता वै कालरुद्रादिव द्विजाः ॥ १२॥  
  
पठेद्वा पाठयेद्वापि पूजयेद्वापि पुस्तकम् ।  
अग्निचौरभयं तस्य ग्रहराजभयं तथा ॥ १३॥  
  
न च मारिभयं किञ्चित्सर्वत्रैव सुखी भवेत् ।  
आयुरारोग्यमैश्वर्यं पुत्रपौत्रादि सम्पदः ॥ १४॥  
  
भवन्ति सततं तस्य पुस्तकस्यापि पूजनात् ।  
न दारिद्र्यं न दौर्भाग्यं नापदां भयमेव च ॥ १५॥  
  
श्रीपार्वत्युवाच -  
य एष भैरवो नाम आपदुद्धारको मतः ।  
त्वया च कथितो देव भैरवःकल्पवित्तमः ॥ १६॥  
  
तस्य नाम सहस्राणि अयुतान्यर्बुदानि च ।  
सारं समुद्धृत्य तेषां वै नामाष्टशतकं वद ॥ १७॥  
  
यानि सङ्कीर्तयन्मर्त्यः सर्वदुःखविवर्जितः ।  
सर्वान्कामानवाप्नोति साधकःसिद्धिमेव च ॥ १८॥  
  
ईश्वर उवाच -  
शृणु देवि प्रवक्ष्यामि भैरवस्य महात्मनः ।  
आपदुद्धारकस्येदं नामाष्टशतमुत्तमम् ॥ १९॥  
  
सर्वपापहरं पुण्यं सर्वापत्तिविनाशनम् ।  
सर्वकामार्थदं देवि साधकानां सुखावहम् ॥ २०॥  
  
सर्वमङ्गलमाङ्गल्यं सर्वोपद्रवनाशनम् ।  
आयुष्करं पुष्टिकरं श्रीकरं च यशस्करम् ॥ २१॥  
  
नामाष्टशतकस्यास्य छन्दोऽनुष्टुप् प्रकीर्तितः ।  
बृहदारण्यको नाम ऋषिर्देवोऽथ भैरवः ॥ २२॥  
  
लज्जाबीजं बीजमिति बटुकामेति शक्तिकम् ।  
प्रणवः कीलकं प्रोक्तमिष्टसिद्धौ नियोजयेत् ॥ २३॥  
  
अष्टबाहुं त्रिनयनमिति बीजं समाहितः ।  
शक्तिः ह्रीं कीलकं शेषमिष्टसिद्धौ नियोजयेत् ॥ २४॥  
  
ॐ अस्य श्रीमदापदुद्धारक-बटुकभैरवाष्टोत्तरशतनामस्तोत्रस्य  
बृहदारण्यक ऋषिः । अनुष्टुप् छन्दः।  
श्रीमदापदुद्धारक-बटुकभैरवो देवता ।  
बं बीजम् । ह्रीं वटुकाय इति शक्तिः । प्रणवः कीलकम् ।   
ममाभीष्टसिद्ध्यर्थे जपे विनियोगः ॥  
  
॥ ऋष्यादि न्यासः ॥  
  
श्रीबृहदारण्यकऋषये नमः (शिरसि)।  
अनुष्टप् छन्दसे नमः (मुखे)।  
श्रीबटुकभैरव देवतायै नमः (हृदये)।  
ॐ बं बीजाय नमः (गुह्ये)।  
ॐ ह्रीं वटुकायेति शक्तये नमः पादयोः ।  
ॐ कीलकाय नमः (नाभौ)।     
विनियोगाय नमः सर्वाङ्गे ।  
॥ इति ऋष्यादि न्यासः ॥  
  
॥ अथ करन्यासः ॥  
  
ॐ ह्रां वां ईशानाय नमः अङ्गुष्ठाभ्यां नमः ।  
ॐ ह्रीं वीं तत्पुरुषाय नमः तर्जनीभ्यां नमः ।  
ॐ ह्रूं वूं अघोराय नमः मध्यमाभ्यां नमः ।  
ॐ ह्रैं वैं वामदेवाय नमः अनामिकाभ्यां नमः ।  
ॐ ह्रौं वौं सद्योजाताय नमः कनिष्ठिकाभ्यां वमः ।  
ॐ ह्रः वः पञ्चवक्त्राय महादेवाय नमः करतलकरपृष्ठाभ्यां नमः ।  
॥ इति करन्यासः ॥  
  
॥ अथ हृदयादि न्यासः ॥  
  
ॐ ह्रां वां ईशानाय नमः हृदयाय नमः ।  
ॐ ह्रीं वीं तत्पुरुषाय नमः शिरसे स्वाहा ।  
ॐ ह्रूं वूं अघोराय नमः शिखायै वषट् ।  
ॐ ह्रैं वैं वामदेवाय नमः कवचाय हुम् ।  
ॐ ह्रौं वौं सद्योजाताय नमः नेत्रत्रयाय वौषट् ।  
ॐ ह्रः वः पञ्चवक्त्राय महादेवाय नमः अस्त्राय फट् ।  
॥ इति हृदयादि न्यासः ॥  
  
अथ देहन्यासः ।  
भैरवं मूर्ध्नि विन्यस्य ललाटे भीमदर्शनम् ।  
नेत्रयोर्भूतहननं सारमेयानुगं भ्रुवोः ॥ २५॥  
  
कर्णयोर्भूतनाथं च प्रेतबाहुं कपोलयोः ।  
नासौष्ठयोश्चैव तथा भस्माङ्गं सर्पविभूषणम् ॥ २६॥  
  
अनादिभूतभाष्यौ च शक्तिहस्तखले न्यसेत् ।  
स्कन्धयोर्दैत्यशमनं वाह्वोरतुलतेजसः ॥ २७॥  
  
पाण्योः कपालिनं न्यस्य हृदये मुण्डमालिनम् ।  
शान्तं वक्षस्थले न्यस्य स्तनयोः कामचारिणम् ॥ २८॥  
  
उदरे च सदा तुष्टं क्षेत्रेशं पार्श्वयोस्तथा ।  
क्षेत्रपालं पृष्ठदेशे क्षेत्रज्ञं नाभिदेशके ॥ २९॥  
  
पापौघनाशनं कट्यां बटुकं लिङ्गदेशके ।  
गुदे रक्षाकरं न्यस्येत्तथोर्वोर्रक्तलोचनम् ॥ ३०॥  
  
जानुनोर्घुर्घुरारावं जङ्घयो रक्तपाणिनम् ।  
गुल्फयोः पादुकासिद्धं पादपृष्ठे सुरेश्वरम् ॥ ३१॥  
  
आपादमस्तकं चैव आपदुद्धारकं तथा ।  
पूर्वे डमरुहस्तं च दक्षिणे दण्डधारिणम् ॥ ३२॥  
  
खड्गहस्ते पश्चिमायां घण्टावादिनमुत्तरे ।  
आग्नेय्यामग्निवर्णं च नैरृत्ये च दिगम्बरम् ॥ ३३॥  
  
वायव्यां सर्वभूतस्थमैशान्ये चाष्टसिद्धिदम् ।  
ऊर्ध्वं खेचारिणं न्यस्य पाताले रौद्ररूपिणम् ॥ ३४॥  
  
एवं विन्यस्य स्वदेहस्य षडङ्गेषु ततो न्यसेत् ।  
रुद्रं मुखोष्ठयोर्न्यस्य तर्जन्योश्च दिवाकरम् ॥ ३५॥  
  
शिवं मध्यमयोर्न्यस्य नासिकायां त्रिशूलिनम् ।  
ब्रह्माणं तु कनिष्ठिक्यां स्तनयोस्त्रिपुरान्तकम् ॥ ३६॥  
  
मांसासिनं कराग्रे तु करपृष्ठे दिगम्बरम् ।  
  
अथ नामाङ्गन्यासः ।  
हृदये भूतनाथाय आदिनाथाय मूर्द्धनि ॥ ३७॥  
  
आनन्दपादपूर्वाय नाथाय च शिखासु च ।  
सिद्धसामरनाथाय कवचं विन्यसेत्ततः ॥ ३८॥  
  
सहजानन्दनाथाय न्यसेन्नेत्रत्रयेषु च ।  
परमानन्दनाथाय अस्त्रं चैव प्रयोजयेत् ॥ ३९॥  
  
एवं न्यासविधिं कृत्वा यथावत्तदनन्तरम् ।  
तस्य ध्यानं प्रवक्ष्यामि यथा ध्यात्वा पठेन्नरः ॥ ४०॥  
  
शुद्धस्फटिकसङ्काशं नीलाञ्जनसमप्रभम् ।  
अष्टबाहुं त्रिनयनं चतुर्बाहुं द्विबाहुकम् ॥ ४१॥  
  
दंष्ट्राकरालवदनं नूपुरारावसङ्कुलम् ।  
भुजङ्गमेखलं देवमग्निवर्णं शिरोरुहम् ॥ ४२॥  
  
दिगम्बरं कुमारीशं बटुकाख्यं महाबलम् ।  
खट्वाङ्गमसिपाशं च शूलं दक्षिणभागतः ॥ ४३॥  
  
डमरुं च कपोलं च वरदं भुजगं तथा ।  
अग्निवर्णं समोपेतं सारमेयसमन्वितम् ॥ ४४॥  
  
ध्यात्वा जपेत्सुसंस्पृष्टः सर्वान्कामानवाप्नुयात् ॥  
  
ध्यात्वा जपेत्सुसंस्पृष्टः सर्वान्कामानवाप्नुयात् ॥  
  
मन्त्रमहार्णवे सात्त्विकध्यानम् -  
वन्दे बालं स्फटिकसदृशं कुण्डलोभासिताङ्गं  
दिव्याकल्पैर्नवमणिमयैः किङ्किणीनूपुराढ्यैः ॥  
  
दीप्ताकारं विशदवसनं सुप्रसन्नं त्रिनेत्रं  
हस्ताग्राभ्याम्बटुकेशं शूलदण्डैर्दधानम् ॥ १॥  
  
मन्त्रमहार्णवे राजसध्यानम् -  
उद्यद्भास्करसन्निभं त्रिनयनं रक्ताङ्गरागस्रजं  
स्मेरास्यं वरदं कपालमभयं शूलं दधानं करैः ॥  
  
नीलग्रीवमुदारभूषणयुतं शीतांशुखण्डोज्ज्वलं  
बन्धूकारुणवाससं भयहरं देवं सदा भावये ॥ २॥  
  
मन्त्रमहार्णवे तामसध्यानम् -  
ध्यायेन्नीलाद्रिकान्तिं शशिशकलधरं मुण्डमालं महेशं  
दिग्वस्त्रं पिङ्गलाक्षं डमरुमथ सृणिं खड्गपाशाभयानि ॥  
  
नागं घण्टां कपालं करसरसिरुहैर्बिभ्रतं भीमदंष्ट्रं,  
दिव्याकल्पं त्रिनेत्रं मणिमयविलसत्किङ्किणीनूपुराढ्यम् ॥ ३॥  
  
 ॥ इति ध्यानत्रयम् ॥  
  
सात्त्विकं ध्यानमाख्यातञ्चतुर्वर्गफलप्रदम् ।  
राजसं कार्यशुभदं तामसं शत्रुनाशनम् ॥ १॥  
  
ध्यात्वा जपेत्सुसंहृष्टः सर्वान्कामानवाप्नुयात् ।  
आयुरारोग्यमैश्वर्यं सिद्ध्यर्थं विनियोजयेत् ॥ २॥  
  
विनियोगः  
ॐ अस्य श्रीबटुकभैरवनामाष्टशतकस्य आपदुद्धारणस्तोमन्त्रस्य,  
बृहदारण्यको नाम ऋषिः, श्रीबटुकभैरवो देवता, अनुष्टुप् छन्दः,  
ह्रीं बीजम्, बटुकायेति शक्तिः, प्रणवः कीलकं, अभीष्टतां सिद्ध्यिर्थे  
जपे विनियोगः ॥ ह्रीं ह्रौं नमः शिवाय इति नमस्कार मन्त्रः ॥  
  
॥ अथ ध्यानम् ॥  
  
वन्दे बालं स्फटिकसदृशं कुण्डलोद्भासिवक्त्रं  
दिव्याकल्पैर्नवमणिमयैः किङ्किणीनूपुराढ्यैः ।  
दीप्ताकारं विशदवदनं सुप्रसन्नं त्रिनेत्रं  
हस्ताग्राभ्यां वटुकमनिशं शूलदण्डौ दधानम् ॥   
करकलितकपालः कुण्डली दण्डपाणिः  
तरुणतिमिरनीलो व्यालयज्ञोपवीती ।  
क्रतुसमयसपर्याविघ्नविच्छिप्तिहेतुः   
जयति वटुकनाथः सिद्धिदः साधकानाम् ॥  
  
शुद्धस्फटिकसङ्काशं सहस्रादित्यवर्चसम् ।  
नीलजीमूतसङ्काशं नीलाञ्जनसमप्रभम् ॥  
  
अष्टबाहुं त्रिनयनं चतुर्बाहुं द्विबाहुकम् ।  
दशबाहुमथोग्रं च दिव्याम्बरपरिग्रहम् ॥  
  
दंष्ट्राकरालवदनं नूपुरारावसङ्कुलम् ।  
भुजङ्गमेखलं देवमग्निवर्णं शिरोरुहम् ॥  
  
दिगम्बरमाकुरेशं बटुकाख्यं महाबलम् ।  
खट्वाङ्गमसिपाशं च शूलं दक्षिणभागतः ॥  
  
डमरुं च कपालं च वरदं भुजगं तथा ।  
आत्मवर्णसमोपेतं सारमेयसमन्वितम् ॥  
  
॥ इति ध्यानम् ॥  
  
॥ मूलमन्त्रः ॥  
  
ॐ ह्रीं  बटुकायापदुद्धारणाय कुरु कुरु बटुकाय ह्रीं ॐ  
इसका जप ११ २१ ५१ या १०८ बार करे          
  
॥  अथ स्तोत्रम् ॥   
ॐ ह्रीं भैरवो भूतनाथश्च भूतात्मा भूतभावनः ।    
क्षेत्रदः क्षेत्रपालश्च क्षेत्रज्ञः क्षत्रियो विराट् ॥ १॥  
  
श्मशानवासी मांसाशी खर्पराशी स्मरान्तकः ।  
रक्तपः पानपः सिद्धः सिद्धिदः सिद्धसेवितः ॥ २॥  
  
कङ्कालः कालशमनः कलाकाष्ठातनुः कविः ।  
त्रिनेत्रो बहुनेत्रश्च तथा पिङ्गललोचनः ॥ ३॥  
  
शूलपाणिः खङ्गपाणिः कङ्काली धूम्रलोचनः ।  
अभीरुर्भैरवीनाथो भूतपो योगिनीपतिः ॥ ४॥  
  
धनदोऽधनहारि च धनवान्प्रीतिवर्धनः । प्रतिभानवान्  
नागहारो नागकेशो व्योमकेशो कपालभृत् ॥ ५॥ नागपाशो  
कालः कपालमालि च कमनीयः कलानिधिः ।  
त्रिलोचनो ज्वलन्नेत्रस्त्रिशिखी च त्रिलोकभृत् ॥ त्रिलोकपः  
त्रिनेत्रतनयो डिम्भः शान्तः शान्तजनप्रियः ।  
बटुको बटुवेशश्च खट्वाङ्गवरधारकः ॥ ७॥  
  
भूताध्यक्षो पशुपतिर्भिक्षुकः परिचारकः ।  
धूर्तो दिगम्बरः शूरो हरिणः पाण्डुलोचनः ॥ ८॥  
  
प्रशान्तः शान्तिदः शुद्धः शङ्करप्रियबान्धवः ।  
अष्टमूर्तिर्निधीशश्च ज्ञानचक्षुस्तपोमयः ॥ ९॥  
  
अष्टाधारः षडाधारः सर्पयुक्तः शिखीसखः ।  
भूधरो भुधराधीशो भूपतिर्भूधरात्मजः ॥ १०॥  
  
कङ्कालधारी मुण्डी च आन्त्रयज्ञोपवीतवान् ।  
 variation  कपालधारि मुण्डी च नागयज्ञोपवीतवान् ।  
जृम्भणो मोहनः स्तम्भी मारणः क्षोभणस्तथा ॥ ११॥  
  
शुद्धनीलाञ्जनप्रख्यो दैत्यहा मुण्डविभूषितः ।     
बलिभुग् बलिभुङ्नाथो बालोऽबालपराक्रमः ॥ १२॥  
  
सर्वापत्तारणो दुर्गो दुष्टभूतनिषेवितः ।  
कामी कलानिधिः कान्तः कामिनीवशकृद्वशी ॥ १३॥  
  
जगद्रक्षाकरोऽनन्तो मायामन्त्रौषधीमयः ।  
सर्वसिद्धिप्रदो वैद्यः प्रभविष्णुरितीव हि ह्रीं ओं ॥ १४॥  
  
फलश्रुतिः ।  
अष्टोत्तरशतं नाम्नां भैरवाय महात्मनः ।  
मया ते कथितं देवि रहस्यं सर्वकामदम् ॥ १५॥  
  
य इदं पठति स्तोत्रं नामाष्टशतमुत्तमम् ।  
न तस्य दुरितं किञ्चिन्न रोगेभ्यो भयं भवेत् ॥ १६॥  
  
न च मारीभयं किञ्चिन्न च भूतभयं क्वचित् ।  
न शत्रुभ्यो भयं किञ्चित्प्राप्नुयान्मानवः क्वचित् ॥ १७॥  
  
पातकेभ्यो भयं नैव यः पठेत्स्तोत्रमुत्तमम् ।  
मारीभये राजभये तथा चौराग्निजे भये ॥ १८॥  
  
औत्पत्तिके महाघोरे तथा दुःखप्रदर्शने ।  
बन्धने च तथा घोरे पठेत्स्तोत्रमनुत्तमम् ॥ १९॥  
  
सर्वं प्रशममायाति भयं भैरवकीर्तनात् ।  
एकादशसहस्रं तु पुरश्चरणमुच्यते ॥ २०॥  
  
यस्त्रिसन्ध्यं पठेद्देवि संवत्सरमतन्द्रितः ।  
स सिद्धिं प्राप्नुयादिष्टां दुर्लभामपि मानवः ॥ २१॥  
  
षण्मासं भूमिकामस्तु जपित्बा प्राप्नुयान्महीम् ।  
राजशत्र्युविनाशार्थं पठेन्मासाष्टकं पुनः ॥ २२॥  
  
रात्रौ वारत्रयं चैव नाशयत्येव शात्रवान् ।  
जपेन्मासत्रयं मर्त्यो राजानं वशमानयेत् ॥ २३॥  
  
धनार्थी च सुतार्थी च दारार्थी चापि मानवः ।  
पठेन् (जपेन्) मासत्रयं देवि वारमेकं तथा निशि ॥ २४॥  
  
धनं पुत्रं तथा दारान्प्राप्नुयान्नात्र संशयः ।  
रोगी भयात्प्रमुच्येत बद्धो मुच्येत बन्धनात् ॥ २५॥  
  
भीतो भयात्प्रमुच्येत देवि सत्यं न संशयः ।  
निगडिश्चापि बद्धो यः कारागेहे निपातितः ॥ २६॥  
  
शृङ्खलाबन्धनं प्राप्तं पठेच्चैव दिवानिशि ।  
यं यं चिन्तयते कामं तं तं प्राप्नोति निश्चितम् ।  
अप्रकाश्यं परं गुह्यं न देयं यस्य कस्यचित् ॥ २७॥  
  
सुकुलीनाय शान्ताय ऋजवे दम्भवर्जिते ।  
दद्यात्स्तोत्रमिमं पुण्यं सर्वकामफलप्रदम् ॥ २८॥  
  
जजाप परमं प्राप्यं भैरवस्य महात्मनः ।  
भैरवस्य प्रसन्नाभूत्सर्वलोकमहेश्वरी ॥ २९॥  
  
भैरवस्तु प्रहृष्टोऽभूत्सर्वगः परमेश्वरः ।  
जजाप परया भक्त्या सदा सर्वेश्वरेश्वरीम् ॥ ३०॥  
  
॥ इति श्रीबटुकभैरवाष्टोत्तरशतनामस्तोत्रम् सम्पूर्णम् ॥  
  
  
Encoded and proofread by Gopal Upadhyay gopal.j.upadhyay at gmail.com  
PSA Easwaran psaeaswaran at gmail.com  
  
