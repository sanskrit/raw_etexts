---
Acknowledge-Permission: http://shaivam.org
Author: Appayya Dikshita
Category: shiva, appayya-dIkShita
File name: AtmArpaNastuti.itx
Indexextra: (Sanskrit Hindi TIkA)
Language: Sanskrit
Latest update: January 4, 2017
Location: doc_shiva
Proofread by: Rajani Arjun Shankar rajani_arjun at yahoo.com
Send corrections to: Sanskrit@cheerful.com
Site access: https://sanskritdocuments.org
Source: ParAsharasamhita Hanumachcharitra Vol 2 pages 10-12
Subject: philosophy/hinduism/religion
Sublocation: shiva
Text title: AtmArpaNastuti by Shrimad Appayya Dixita
Transliterated by: shaivam.org  Corrected further
engtitle: AtmArpaNastutiH by Shrimad Appayya Dixita
itxtitle: AtmArpaNastutiH (appayyAdIkShitavirachitA)
title: आत्मार्पणस्तुतिः (अप्पय्यादीक्षितविरचिता)

---
  
 आत्मार्पणस्तुतिः   
श्रीमदप्पय्य दीक्षित विरचिता  
  
कस्ते बोद्धुं प्रभवति परं देवदेव प्रभावं  
यस्मादित्थं विविधरचना सृष्टिरेषा बभूव ।  
भक्तिग्राह्यस्त्वमिह तदपि त्वामहं भक्तिमात्रात्  
स्तोतुं वाञ्छाम्यतिमहदिदं साहसं मे सहस्व ॥ १॥  
  
क्षित्यादिनामवयववतां निश्चितं जन्म तावत्  
तन्नास्त्येव क्वचन कलितं कर्त्रधिष्ठानहीनम् ।  
नाधिष्ठातुं प्रभवति जडो नाप्यनीशश्च भावः  
तस्मादाद्यस्त्वमसि जगतां नाथ जाने विधाता ॥ २॥  
  
इन्द्रं मित्रं वरुणमनिलं पुनरजं विष्णुमीशं  var  पद्मजं  
प्राहुस्ते ते परमशिव ते मायया मोहितास्त्वाम् ।  
एतैः साकं सकलमपि यच्छक्तिलेशे समाप्तं   var  एतैस्सार्धं  
स त्वं देवः श्रुतिषु विदितः शम्भुरित्यादिदेवः ॥ ३॥  
  
आनन्दाद्यः कमपि च घनीभावमास्थायरूपं  var  आनन्दाब्धेः  
शक्त्या सार्धं परममुमया शाश्वतं भोगमृच्छन् । भोगमिच्छन्  
अध्वातीते शुचिदिवसकृत्कोटिदीप्ते कपर्दिन्  var  दीपे  
आद्ये स्थाने विहरसि सदा सेव्यमानो गणेशैः ॥ ४॥  
  
त्वं वेदान्तैः प्रथितमहिमा गीयसे विश्वनेतः var  विविधमहिमा  
त्वं विप्राद्यैर्वरद निखिलैरिज्यसे कर्मभिः स्वैः ।  
त्वं दृष्टानुश्रविकविषयानन्दमात्रावितृष्णै-  
रन्तर्ग्रन्थिप्रविलयकृते चिन्त्यसे योगिवृन्दैः ॥ ५॥  
  
ध्यायन्तस्त्वां कतिचन भवं दुस्तरं निस्तरन्ति  
त्वत्पादाब्जं विधिवदितरे नित्यमाराधयन्तः ।  
अन्ये वर्णाश्रमविधिरताः पालयन्तस्त्वदाज्ञां  
सर्वं हित्वा भवजलनिधौ देव मज्जामि घोरे ॥ ६॥  
  
variation   भवजलनिधावेष  
उत्पद्यापि स्मरहर महत्युत्तमानां कुलेऽस्मिन्  
आस्वाद्य त्वन्महिमजलधेरप्यहं शीकराणून् ।  
त्वत्पादार्चाविमुखहृदयश्चापलादिन्द्रियाणां  
व्यग्रस्तुच्छेष्वहह जननं व्यर्थयाम्येष पापः ॥ ७॥  
  
अर्कद्रोणप्रभृतिकुसुमैरर्चनं ते विधेयं  
प्राप्यं तेन स्मरहर फलं मोक्षसाम्राज्यलक्ष्मीः ।  
एतज्जानन्नपि शिव शिव व्यर्थयन्कालमात्मन्  
आत्मद्रोही करणविवशो भूयसाधः पतामि ॥ ८॥  
  
किं वा कुर्वे विषमविषयस्वैरिणा वैरिणाहं  
बद्धः स्वामिन् वपुषि हृदयग्रन्थिना सार्धमस्मिन् ।  
उक्ष्णा दर्पज्वरभरजुषा साकमेकत्र बद्धः  
श्राम्यन्वत्सः स्मरहर युगे धावता किं करोतु ॥ ९॥  
  
नाहं रोद्धुं करणनिचयं दुर्नयं पारयामि  
स्मारं स्मारं जनिपथरुजं नाथ सीदामि भीत्या ।  
किं वा कुर्वे किमुचितमिह क्वाद्य गच्छामि हन्त  
त्वत्पादाब्जप्रपतनमृते नैव पश्याम्युपायम् ॥ १०॥  
  
उल्लङ्घ्याज्ञामुडुपतिकलाचूड ते विश्ववन्द्य  
त्यक्ताचारः पशुवदधुना मुक्तलज्जश्चरामि ।  
एवं नानाविधभवततिप्राप्तदीर्घापराधः  
क्लेशाम्भोधिं कथमहमृते त्वत्प्रसदात्तरेयम् ॥ ११॥  
  
क्षाम्यस्येव त्वमिह करुणासागरः कृत्स्नमागः   
संसारोत्थं गिरिश सभयप्रार्थनादैन्यमात्रात् ।  
यद्यप्येवं प्रतिकलमहं व्यक्तमागःसहस्रं  
कुर्वन् मूर्खः कथमिव तथा निस्त्रपः प्रार्थयेयम् ॥ १२॥  
  
सर्वं क्षेप्तुं प्रभवति जनः संसृतिप्राप्तमागः  
चेतः श्वासप्रशमसमये त्वत्पादाब्जे निधाय ।  
तस्मिन्काले यदि मम मनो नाथ दोषत्रयार्तं  
प्रज्ञाहीनं पुरहर भवेत् तत्कथं मे घटेत ॥ १३॥  
  
प्राणोत्क्रान्तिव्यतिकरदलत्सन्धिबन्धे शरीरे  
प्रेमावेशप्रसरदमिताक्रन्दिते बन्धुवर्गे ।  
अन्तः प्रज्ञामपि शिव भजन्नन्तरायैरनन्तैः  
आविद्धोऽहं त्वयि कथमिमामर्पयिष्यामि बुद्धिम् ॥ १४॥  
  
अद्यैव त्वत्पदनलिनयोरर्पयाम्यन्तरात्मन्  
आत्मानं मे सह परिकरैरद्रिकन्याधिनाथ ।  
नाहं बोद्धुं शिव तव पदं न क्रिया योगचर्याः  
कर्तुं शक्नोम्यनितरगतिः केवलं त्वां प्रपद्ये ॥ १५॥  
  
यः स्रष्टारं निखिलजगतां निर्ममे पूर्वमीशः  
तस्मै वेदानदित सकलान् यश्च साकं पुराणैः ।  
तं त्वामाद्यं गुरुमहमसावात्मबुद्धिप्रकाशं  
संसारार्तः शरणमधुना पार्वतीशं प्रपद्ये ॥ १६॥  
  
ब्रह्मादीन् यः स्मरहर पशून्मोहपाशेन बद्ध्वा  
सर्वानेकश्चिदचिदधिकः कारयित्वाऽऽत्मकृत्यम् ।  
यश्चैतेषु स्वपदशरणान्विद्यया मोचयित्वा  
सान्द्रानन्दं गमयति परं धाम तं त्वां प्रपद्ये ॥ १७॥  
  
भक्ताग्र्याणां कथमपि परैर्योऽचिकित्स्याममर्त्यैः   
संसाराख्यां शमयति रुजं स्वात्मबोधौषधेन ।  
तं सर्वाधीश्वर भवमहादीर्घतीव्रामयेन  
क्लिष्टोऽहं त्वां वरद शरणं यामि संसारवैद्यम् ॥ १८॥  
  
ध्यातो यत्नाद्विजितकरणैर्योगिभिर्यो विमुक्त्यै (विमृग्यः)  
तेभ्यः प्राणोत्क्रमणसमये सन्निधायात्मनैव ।  
तद्व्याचष्टे भवभयहरं तारकं ब्रह्म देवः  
तं सेवेऽहं गिरिश सततं ब्रह्मविद्यागुरुं त्वाम् ॥ १९॥  
  
दासोऽस्मीति त्वयि शिव मया नित्यसिद्धं निवेद्यं  
जानास्येतत् त्वमपि यदहं निर्गतिः सम्भ्रमामि ।  
नास्त्येवान्यन्मम किमपि ते नाथ विज्ञापनीयं   
कारुण्यान्मे शरणवरणं दीनवृत्तेर्गृहाण ॥ २०॥  
  
ब्रह्मोपेन्द्रप्रभृतिभिरपि स्वेप्सितप्रार्थनाय  
स्वामिन्नग्रे चिरमवसरस्तोषयद्भिः प्रतीक्ष्यः ।  
द्रागेव त्वां यदिह शरणं प्रार्थये कीटकल्पः  
तद्विश्वाधीश्वर तव कृपामेव विश्वस्य दीने ॥ २१॥  
  
कर्मज्ञानप्रचयमखिलं दुष्करं नाथ पश्यन्  
पापासक्तं हृदयमपि चापारयन्सन्निरोद्धुम् ।  
संसाराख्ये पुरहर महत्यन्धकूपे विषीदन्  
हस्तालम्बप्रपतनमिदं प्राप्य ते निर्भयोस्मि ॥ २२॥  
  
त्वामेवैकं हतजनिपथे पान्थमस्मिन्प्रपञ्चे  
मत्वा जन्मप्रचयजलधेः बिभ्यतः पारशून्यात् ।  
यत्ते धन्याः सुरवर मुखं दक्षिणं संश्रयन्ति  
क्लिष्टं घोरे चिरमिह भवे तेन मां पाहि नित्यम् ॥ २३॥  
  
एकोऽसि त्वं शिव जनिमतामीश्वरो बन्धमुक्त्योः  
क्लेशाङ्गारावलिषु लुठतः का गतिस्त्वां विना मे ।  
तस्मादस्मिन्निह पशुपते घोरजन्मप्रवाहे  
खिन्नं दैन्याकरमतिभयं मां भजस्व प्रपन्नम् ॥ २४॥  
  
यो देवानां प्रथममशुभद्रावको भक्तिभाजां  
पूर्वं विश्वाधिक शतधृतिं जायमानं महर्षिः ।  
दृष्ट्यापश्यत्सकलजगतीसृष्टिसामर्थ्यदात्र्या  
स त्वं ग्रन्थिप्रविलयकृते विद्यया योजयास्मान् ॥ २५॥  
  
यद्याकाशं शुभद मनुजाश्चर्मवद्वेष्टयेयुः  
दुःखस्यान्तं तदपि पुरुषस्त्वामविज्ञाय नैति ।  
विज्ञानं च त्वयि शिव ऋते त्वत्प्रसादान्न लभ्यं  
तद्दुःखार्तः कमिह शरणं यामि देवं त्वदन्यम् ॥ २६॥  
  
किं गूढार्थैरकृतकवचोगुम्फनैः किं पुराणैः  
तन्त्राद्यैर्वा पुरुषमतिभिर्दुर्निरूप्यैकमत्यैः ।  
किं वा शास्त्रैरफलकलहोल्लासमात्रप्रधानैः  
विद्या विद्येश्वर कृतधियां केवलं त्वत्प्रसादात् ॥ २७॥  
  
पापिष्टोऽहं विषयचपलः सन्ततद्रोहशाली var  सन्ततं द्रोहशाली  
कार्पण्यैकस्थिरनिवसतिः पुण्यगन्धानभिज्ञः ।  
यद्यप्येवं तदपि शरणं त्वत्पदाब्जं प्रपन्नं  
नैनं दीनं स्मरहर तवोपेक्षितुं नाथ युक्तम् ॥ २८॥  
  
आलोच्यैवं यदि मयि भवान् नाथ दोषाननन्तान्   
अस्मत्पादाश्रयणपदवीं नार्हतीति क्षिपेन्माम् ।  
अद्यैवेमं शरणविरहाद्विद्धि भीत्यैव नष्टं  
ग्रामो गृह्णात्यहिततनयं किं नु मात्रा निरस्तम् ॥ २९॥  
  
क्षन्तव्यं वा निखिलमपि मे भूतभावि व्यलीकं   
दुर्व्यापारप्रवणमथवा शिक्षणीयं मनो मे ।  
न त्वेवार्त्त्या निरतिशयया त्वत्पदाब्जं प्रपन्नं   
त्वद्विन्यस्ताखिलभरममुं युक्तमीश प्रहातुम् ॥ ३०॥  
  
सर्वज्ञस्त्वं निरवधिकृपासागरः पूर्णशक्तिः  
कस्मादेनं न गणयसि मामापदब्धौ निमग्नम् ।  
एकं पापात्मकमपि  रुजा सर्वतोऽत्यन्तदीनं  
जन्तुं यद्युद्धरसि शिव कस्तावतातिप्रसङ्गः ॥ ३१॥  
  
अत्यन्तार्तिव्यथितमगतिं देव मामुद्धरेति  
क्षुण्णो मार्गस्तव शिव पुरा केन वाऽनाथनाथ ।  
कामालम्बे बत तदधिकां प्रार्थनारीतिमन्यां   
त्रायस्वैनं सपदि कृपया वस्तुतत्त्वं विचिन्त्य ॥ ३२॥  
  
एतावन्तं भ्रमणनिचयं प्रापितोऽयं वराकः  
श्रान्तः स्वामिन्नगतिरधुना मोचनीयस्त्वयाहम् ।  
कृत्याकृत्यव्यपगतमतिर्दीनशाखामृगोऽयं  
सन्ताड्यैनं दशनविवृतिं पश्यतस्ते फलं किम् ॥ ३३॥  
  
माता तातः सुत इति समाबध्य मां मोहपाशै-  
रापात्यैवं भवजलनिधौ हा किमीश त्वयाऽऽप्तम् ।  
एतावन्तं समयमियतीमार्तिमापादितेऽस्मिन्  
कल्याणी ते किमिति न कृपा कापि मे भाग्यरेखा ॥ ३४॥  
  
भुङ्क्षे गुप्तं बत सुखनिधिं तात साधारणं त्वं  
भिक्षावृत्तिं परमभिनयन्मायया मां विभज्य ।  
मर्यादायाः सकलजगतां नायकः स्थापकस्त्वं  
युक्तं किं तद्वद विभजनं योजयस्वात्मना माम् ॥ ३५॥  
  
न त्वा जन्मप्रलयजलधेरुद्धरामीति चेद्धीः  
आस्तां तन्मे भवतु च जनिर्यत्र कुत्रापि जातौ ।  
त्वद्भक्तानामनितरसुखैः पादधूलीकिशोरैः  
आरब्धं मे भवतु भगवन् भावि सर्वं शरीरम् ॥ ३६॥  
  
कीटा नागास्तरव इति वा किं न सन्ति स्थलेषु  
त्वत्पादाम्भोरुहपरिमलोद्वाहिमन्दानिलेषु ।  
तेष्वेकं वा सृज पुनरिमं नाथ दीनार्त्तिहारिन्  
आतोषान्मां मृड भवमहाङ्गारनद्यां लुठन्तम् ॥ ३७॥  
  
काले कण्ठस्फुरदसुकलालेशसत्तावलोक-  
व्याग्रोदग्रव्यसनिसकलस्निग्घरुद्धोपकण्ठे ।  
अन्तस्तोदैरवधिरहितामार्तिमापद्यमानो-  
ऽप्यङिघ्रद्वन्द्वे तव निविशतामन्तरात्मन् ममात्मा ॥ ३८॥  
  
अन्तर्बाष्पाकुलितनयनानन्तरङ्गानपश्यन्  
अग्रे घोषं रुदितबहुलं कातराणामश्रुण्वन् ।  
अत्युत्क्रान्तिश्रममगणयन् अन्तकाले कपर्दिन्  
अङ्घ्रिद्वन्द्वे तव निविशतामन्तरात्मन् ममात्मा ॥ ३९॥  
  
चारुस्मेराननसरसिजं चन्द्ररेखावतंसं  
फुल्लन्मल्लीकुसुमकलिकादामसौभाग्यचोरम् ।  
अन्तःपश्याम्यचलसुतया रत्नपीठे निषण्णं  
लोकातीतं सततशिवदं रूपमप्राकृतं ते ॥ ४०॥  
  
स्वप्ने वापि स्वरसविकसद्दिव्यपङ्केरुहाभं  
पश्येयं किं तव पशुपते पादयुग्मं कदाचित् ।  
क्वाहं पापः क्व तव चरणालोकभाग्यं तथापि  
प्रत्याशां मे घटयति पुनर्विश्रुता तेऽनुकम्पा ॥ ४१॥  
  
भिक्षावृत्तिं चर पितृवने भूतसङ्घैर्भ्रमेदं  
विज्ञातं ते चरितमखिलं विप्रलिप्सोः कपालिन् ।  
आवैकुण्ठद्रुहिणमखिलप्राणिनामीश्वरस्त्वं  
नाथ स्वप्नेऽप्यहमिह न ते पादपद्मं त्यजामि ॥ ४२॥  
  
आलेपनं भसितमावसथः श्मशानं  
अस्थीनि ते सततमाभरणानि सन्तु ।  
निह्नोतुमीश सकलश्रुतिपारसिद्धं  
ऐश्वर्यमम्बुजभवोऽपि च न क्षमस्ते ॥ ४३॥  
  
विविधमपि गुणौघं वेदयन्त्यर्थवादाः  
परिमितविभवानां पामराणां सुराणाम् ।  
तनुहिमकरमौले तावता त्वत्परत्वे  
कति कति जगदीशाः कल्पिता नो भवेयुः ॥ ४४॥  
  
विहर पितृवने वा विश्वपारे पुरे वा  
रजतगिरितटे वा रत्नसानुस्थले वा ।  
दिश भवदुपकण्ठं देहि मे भृत्यभावं  
परमशिव तव श्रीपादुकावाहकानाम् ॥ ४५॥  
  
बलमबलममीषां बल्बजानां विचिन्त्यं  
कथमपि शिव कालक्षेपमात्रप्रधानैः ।  
निखिलमपि रहस्यं नाथ निष्कृष्य साक्षात्  
सरसिजभवमुख्यैः साधितं नः प्रमाणम् ॥ ४६॥  
  
न किञ्चिन्मेनेऽतः समभिलषणीयं त्रिभुवने  
सुखं वा दुःखं वा मम भवतु यद्भावि भगवन् ।  
समुन्मीलत्पाथोरुहकुहरसौभाग्यमुषिते  
पदद्वन्द्वे चेतः परिचयमुपेयान्मम सदा ॥ ४७॥  
  
उदरभरणमात्रं साध्यमुद्दिश्य नीचे-  
ष्वसकृदुपनिबद्धामाहितोच्छिष्टभावाम् ।  
अहमिह नुतिभङ्गीमर्पयित्वोपहारं  
तव चरणसरोजे तात जातोऽपराधी ॥ ४८॥  
  
सर्वं सदाशिव सहस्व ममापराधं  
मग्नं समुद्धर महत्यमुमापदब्धौ ।  
सर्वात्मना तव पदाम्बुजमेव दीनः  
स्वामिन्ननन्यशरणः शरणं प्रपद्ये ॥ ४९॥  
  
आत्मार्पणस्तुतिरियं भगवन्निबद्धा  
यद्यप्यनन्यमनसा न मया तथापि ।  
वाचापि केवलमयं शरणं वृणीते  
दीनो वराक इति रक्ष कृपानिधे माम् ॥ ५०॥  
  
इति श्रीमदप्पय्यदीक्षितेन्द्राणां कृतिष्वन्यतमा आत्मार्पणस्तुतिः सम्पूर्णा ।  
  
  
Proofread by Rajani Arjun Shankar rajani\_arjun at yahoo.com  
  
