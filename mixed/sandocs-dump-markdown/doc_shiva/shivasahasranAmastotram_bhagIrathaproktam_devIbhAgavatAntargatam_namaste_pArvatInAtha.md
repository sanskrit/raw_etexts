---
Category: sahasranAma, shiva
Description/comments: bhagIrathakRitam  shrImahAdevIbhAgavata upapurANe
File name: shivasahasranAmastotradevIbhAgavata.itx
Indexextra: (mahAdevIbhAgavata)
Language: Sanskrit
Latest update: March 31, 2018
Location: doc_shiva
Proofread by: DPD, Nithesh Bharadwaj Sivakumar
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivasahasranAmastotra from devIbhAgavata
Transliterated by: DPD
engtitle: shivasahasranAmastotram from devIbhAgavata
itxtitle: shivasahasranAmastotram (bhagIrathaproktam devIbhAgavatAntargatam namaste
  pArvatInAtha)
title: शिवसहस्रनामस्तोत्रम् (भगीरथप्रोक्तम् देवीभागवतान्तर्गतम् नमस्ते पार्वतीनाथ)

---
  
 श्रीशिवसहस्रनामस्तोत्रम् देवीभागवतान्तर्गतम्   
भगीरथकृतं  श्रीमहादेवीभागवत उपपुराणे  
भगीरथ उवाच-  
ॐ नमस्ते पार्वतीनाथ देवदेव परात्पर ।  
अच्युतानघ पञ्चास्य भीमास्य रुचिरानन ॥ १॥  
  
व्याघ्राजिनधरानन्त पारावारविवर्जित ।  
पञ्चानन महासत्त्व महाज्ञानमय प्रभो ॥ २॥  
  
अजितामितदुर्धर्ष विश्वेश परमेश्वर ।  
विश्वात्मन्विश्वभूतेश विश्वाश्रय जगत्पते ॥ ३॥  
  
विश्वोपकारिन्विश्वैकधाम विश्वाश्रयाश्रय ।  
विश्वाधार सदानन्द विश्वानन्द नमोऽस्तु ते ॥ ४॥  
  
शर्व सर्वविदज्ञानविवर्जित सुरोत्तम ।  
सुरवन्द्य सुरस्तुत्य सुरराज सुरोत्तम ॥ ५॥  
  
सुरपूज्य सुरध्येय सुरेश्वर सुरान्तक ।  
सुरारिमर्दक सुरश्रेष्ठ तेऽस्तु नमो नमः ॥ ६॥  
  
त्वं शुद्धः शुद्धबोधश्च शुद्धात्मा जगतां पतिः ।  
शम्भुः स्वयम्भूरत्युग्र उग्रकर्मोग्रलोचनः ॥ ७॥  
  
उग्रप्रभावश्चात्युग्रमर्दकोऽत्युग्ररूपवान् ।  
उग्रकण्ठः शिवः शान्तः सर्वशान्तिविधायकः ॥ ८॥  
  
सर्वार्थदः शिवाधारः शिवायनिरमित्रजित् ।  
शिवदः शिवकर्ता च शिवहन्ता शिवेश्वरः ॥ ९॥  
  
शिशुः शैशवयुक्तस्च पिङ्गकेशो जटाधरः ।  
गङ्गाधरकपर्दी च जटाजूटविराजितः ॥ १०॥  
  
जटिलो जटिलाराध्यः सर्वदोन्मत्तमानसः ।  
उन्मत्तकेश उन्मत्त उन्मत्तानामधीश्वरः ॥ ११॥  
  
उन्मत्तलोचनो भीमस्त्रिनेत्रो भीमलोचनः ।  
बहुनेत्रो द्विनेत्री च रक्तनेत्रः सुनेत्रकः ॥ १२॥  
  
दीर्घनेत्रस्च पिङ्गाक्षः सुप्रभाख्यः सुलोचनः ।  
सोमनेत्रोऽग्निनेत्राख्यः सूर्यनेत्रः सुवीर्यवान् ॥ १३॥  
  
पद्माक्षः कमलाक्षश्च नीलोत्पलदलेक्षणः ।  
सुलक्षणः शूलपाणिः कपाली कपिलेक्षणः ॥ १४॥  
  
व्याघूर्णनयनो धूर्तो व्याघ्रचर्माम्बरावृतः ।  
श्रीकण्ठो नीलकण्ठाख्यः शितिकण्ठः सुकण्ठकः ॥ १५॥  
  
चन्द्रचूडश्चन्द्रधरश्चन्द्रमौलिः शशाङ्कभृत् ।  
शशिकान्तः शशाङ्काभः शशाङ्काङ्कितमूर्धजः ॥ १६॥  
  
शशाङ्कवदनो वीरो वरदो वरलोचनः ।  
शरच्चन्द्रसमाभासः शरदिन्दुसमप्रभः ॥ १७॥  
  
कोटिसूर्यप्रतीकाशश्चन्द्रास्यश्चन्द्रशेखरः ।  
अष्टमूर्तिर्महामूतिर्भीममूर्तिर्भयानकः ॥ १८॥  
  
भयदाता भयत्राता भयहर्ता भयोज्झितः ।  
निर्भूतो भूतवन्द्यश्च भूतात्मा भूतभावनः ॥ १९॥  
  
कौपीनवासा दुर्वासा विवासाः कामिनीपतिः ।  
करालः कीर्तिदो वैद्यः किशोरः कामनाशनः ॥ २०॥  
  
कीर्तिरूपः कुन्तधारी कालकूटकृताशनः ।  
कालकूटः सुरूपी च कुलमन्त्रप्रदीपकः ॥ २१॥  
  
कलाकाष्ठात्मकः काशीविहारी कुटिलाननः ।  
महाकाननसंवासी कालीप्रतिविवर्धनः ॥ २२॥  
  
कालीधरः कामचारि कुलकीर्तिविवर्धनः ।  
कामाद्रिः कामुकवरः कार्मुकी काममोहितः ॥ २३  
कटाक्षः कनकाभासः कनकोज्ज्वलगात्रकः ।  
कामातुरः क्वणत्पादः कुटिलभ्रुकुटीधरः ॥ २४॥  
  
कार्तिकेयपिता कोकनदभूषणभूषितः ।  
खट्वाङ्गयोद्धा खड्गी च गिरीशो गगनेश्वरः ॥ २५  
गणाध्यक्षः खेटकधृक् खर्वः खर्वतरः खगः ।  
खगारूढः खगाराध्यः खेचरः खेचरेश्वरः ॥ २६॥  
  
खेचरत्वप्रदः क्षोणीपतिः खेचरमर्दकः ।  
गणेश्वरो गणपिता गरिष्ठो गणभूपतिः ॥ २७॥  
  
गुरुर्गुरुतरो ज्ञेयो गङ्गापतिरमर्षणः ।  
गीतप्रियो गीतरतः सुगोप्यो गोपवृन्दपः ॥ २८॥  
  
गवारूढो जगद्भर्ता गोस्वामी गोस्वरूपकः ।  
गोप्रदो गोधरो गृध्रो गरुत्मान् गोकृतासनः ॥ २९।  
गोपीशो गुरुतातश्च गुहावासी सुगोपितः ।  
गजारूढो गजास्यश्च गजाजिनधरोऽग्रजः ॥ ३०॥  
  
ग्रहाध्यक्षो ग्रहगणो दुष्टग्रहविमर्दकः ।  
मानरूपी गानरतः प्रचण्डो गानविह्वलः ॥ ३१॥  
  
गानमत्तो गुणी गुह्यो गुणग्रमाशयो गुणः ।  
गूढबुद्धिर्गूढमूर्तिर्गूढपादविभूषितः ॥ ३२॥  
  
गोप्ता गोलोकवासी च गुणवान्गुणिनां वरः ।  
हरो हरितवर्णाक्षो मृत्युर्मृत्युञ्जयो हरिः ॥ ३३॥  
  
हव्यभुघरिसम्पूज्यो हविर्हविर्भुजां वरः ।  
अनादिरादिः सर्वाद्य आदितेयवरप्रदः ॥ ३४॥  
  
अनन्तविक्रमो लोको लोकानां पापहारकः ।  
गीष्पतिः सद्गुणोपेतः सगुणो निर्गुणो गुणी ॥ ३५॥  
  
गुणप्रीतो गुणवरो गिरिजानायको गिरिः ।  
गौरीभर्ता गुणाढयश्च गोश्रेष्ठासनसंस्थितः ॥ ३६॥  
  
पद्मासनः पद्मनेत्रः पद्मतुष्टः सुपद्मकः ।  
पद्मवक्त्रः पद्मकरः पद्मारूढपदाम्बुजः ॥ ३७॥  
  
पद्मप्रियतमः पद्मालयः पद्मप्रकाशकः ।  
पद्मकाननसंवासः पद्मकाननभञ्जकः ॥ ३८॥  
  
पद्मकाननसंवासी पद्मारण्यकृतालयः ।  
प्रफुल्लवदनः फुल्लकमलाक्षः प्रफुल्लकृत् ॥ ३९॥  
  
फुल्लेन्दीवरसन्तुष्टः प्रफुल्लकमलासनः ।  
फुल्लाम्भोजकरः फुल्लमानसः पापहारकः ॥ ४०॥  
  
पापापहारी पुण्यात्मा पुण्यकीर्तिः सुपुण्यवान् ।  
पुण्यः पुण्यतमो धन्यः सुपूतात्मा परात्मकः ॥ ४१॥  
  
पुण्येशः पुण्यदः पुण्यनिरतः पुण्यभाजनः ।  
परोपकारी पापिष्ठनाशकः पापहारकः ॥ ४२॥  
  
पुरातनः पूर्वहीनः परद्रोहविवर्जितः ।  
पीवरः पीवरमुखः पीनकायः पुरान्तकः ॥ ४३॥  
  
पाशी पशुपतिः पाशहस्तः पाषाणवित्पतिः ।  
पलात्मकः परो वेत्ता पाशबद्धविमोचकः ॥ ४४॥  
  
पशूनामधिपः पाशच्छेत्ता पाशविभेदकः ।  
पाषाणधारी पाषाणशयानः पाशिपूजितः ॥ ४५॥  
  
पश्वारूढः पुष्पधनुः पुष्पवृन्दसुपूजितः ।  
पुण्डरीकः पीतवासा पुण्डरीकाक्षवल्लभः ॥ ४६॥  
  
पानपात्रकरः पानमत्तः पानातिभूतकः ।  
पोष्टा पोष्ट्ट्वरः पूतः परित्राताऽखिलेश्वरः ॥ ४७॥  
  
पुण्डरीकाक्षकर्ता च पुण्डरीकाक्षसेवितः ।  
पल्लवस्थः प्रपीठस्थः पीठभूमिनिवासकः ॥ ४८॥  
  
पिता पितामहः पार्थप्रसन्नोऽभीष्टदायकः ।  
पितॄणां प्रीतिकर्ता च प्रीतिदः प्रीतिभाजनः ॥ ४९॥  
  
प्रीत्यात्मकः प्रीतिवशी सुप्रीतः प्रीतिकारकः ।  
प्रीतिहृत्प्रीतिरूपात्मन् प्रीतियुक्तस्त्वमेव हि ॥ ५०॥  
  
प्रणतार्तिहरः प्राणवल्लभः प्राणदायकः ।  
प्राणी प्राणस्वरूपश्च प्राणग्राही मुनिर्दयः ॥ ५१॥  
  
प्राणनाथः प्रीतमनाः सर्वेषां प्रपितामहः ।  
वृद्धः प्रवृद्धरूपश्च प्रेतः प्रणयिनां वरः ॥ ५२॥  
  
पराधीशः परं ज्योतिः परनेत्रः परात्मकः ।  
पारुष्यरहितः पुत्री पुत्रदः पुत्ररक्षकः ॥ ५३॥  
  
पुत्रप्रियः पुत्रवश्यः पुत्रवत्परिपालकः ।  
परित्राता परावासः परचेताः परेश्वरः ॥ ५४॥  
  
पतिः सर्वस्य सम्पाल्यः पवमानः परोऽन्तकः ।  
पुरहा पुरुहूतश्च त्रिपुरारिः पुरान्तकः ॥ ५५॥  
  
पुरन्दरोऽतिसम्पूज्यः प्रधर्षो दुष्प्रधर्षणः ।  
पटुः पटुतरः प्रौढः प्रपूज्यः पर्वतालयः ॥ ५६॥  
  
पुलिनस्थः पुलस्त्याख्यः पिङ्गचक्षुः प्रपन्नगः ।  
अभीरुरसिताङ्गश्च चण्डरूपः सिताङ्गकः ॥ ५७॥  
  
सर्वविद्याविनोदश्च सर्वसौख्ययुतः सदा ।  
सुखहर्ता सर्वसुखी सर्वलोकैकपावनः ॥ ५८॥  
  
सदावनः सारदश्च सुसिद्धः शुद्धरूपकः ।  
सारः सारतरः सूर्यः सोमः सर्वप्रकाशकः ॥ ५९॥  
  
सोममण्डलधारी च समुद्र सिन्धुरूपवान् ।  
सुरज्येष्ठः सुरश्रेष्ठः सुरासुरनिषेवितः ॥ ६०॥  
  
सर्वधर्मविनिर्मुक्तः सर्वलोकनमस्कृतः ।  
सर्वाचारयुतः सौरः शाक्तः परमवैष्णवः ॥ ६१॥  
  
सर्वधर्मविधानज्ञः सर्वाचारपरायणः ।  
सर्वरोगप्रशमनः सर्वरोगापहारकः ॥ ६२॥  
  
प्रकृष्टात्मा महात्मा च सर्वधर्मप्रदर्शकः ।  
सर्वसम्पद्युतः सर्वसम्पद्दानसमेक्षणः ॥ ६३॥  
  
सहास्यवदनो हास्ययुक्तः प्रहसिताननः ।  
साक्षी समक्षवक्ता च सर्वदर्शी समस्तवित् ॥ ६४॥  
  
सकलज्ञः समर्थज्ञः सुमनाः शैवपूजितः ।  
शोकप्रशमनः शोकहन्ताऽशोच्यः शुभान्वितः ॥ ६५॥  
  
शैलज्ञः शैलजानाथः शैलनाथः शनैश्चरः ।  
शशाङ्कसदृशज्योतिः शशाङ्कार्धविराजितः ॥ ६६॥  
  
साधुप्रियः साधुतमः साध्वीपतिरलौकिकः ।  
शून्यरूपः शून्यदेहः शून्यस्थः शून्यभावनः ॥ ६७॥  
  
शून्यगामी श्मशानस्थः श्मशानाधिपतिः सुवाक् ।  
शतसूर्यप्रभः सूर्यः सूर्यदीप्तः सुरारिहा ।  
शुभान्वितः शुभतनुः शुभबुद्धिः शुभात्मकः ॥ ६८॥  
  
शुभान्विततनुः शुक्लतनुः शुक्लप्रभान्वितः ।  
सुशौक्लः शुक्लदशनः शुक्लाभः शुक्लमाल्यधृत् ॥ ६९॥  
  
शुक्लपुष्पप्रियः शुक्लवसनः शुक्लकेतनः ।  
शेषालङ्करणः शेषरहितः शेषवेष्टितः ॥ ७०॥  
  
शेषारूढः शेषशायी शेषाङ्गदविराजितः ।  
सतीप्रियः साशङ्कश्च समदर्शी समाधिमान् ॥ ७१॥  
  
सत्सङ्गी सत्प्रियः सङ्गी निःसङ्गी सङ्गवर्जितः ।  
सहिष्णुः शाश्वतैश्वर्यः सामगानरतः सदा ॥ ७२॥  
  
सामवेत्ता साम्यतरः श्यामापतिरशेषभुक् ।  
तारिणीपतिराताम्रनयनस्त्वरिताप्रियः ॥ ७३॥  
  
तारात्मकस्त्वग्वसनस्तरुणीरमणो रतः ।  
तृप्तिरूपस्तृप्तिकर्ता तारकारिनिषेवितः ॥ ७४॥  
  
वायुकेशो भैरवेशो भवानीशो भवान्तकः ।  
भवबन्धुर्भवहरो भवबन्धनमोचकः ॥ ७५॥  
  
अभिभूतोऽभिभूतात्मा सर्वभूतप्रमोहकः ।  
भुवनेशो भूतपूज्यो भोगमोक्षफलप्रदः ॥ ७६॥  
  
दयालुर्दीननाथश्च दुःसहो दैत्यमर्दकः ।  
दक्षकन्यापतिर्दुःखनाशको धनधान्यदः ॥ ७७॥  
  
दयावान् दैवतश्रेष्ठो देवगन्धर्वसेवितः ।  
नानायुधधरो नानापुष्पगुच्छविराजितः ॥ ७८॥  
  
नानासुखप्रदो नानामूर्तिधारी च नर्तकः ।  
नित्यविज्ञानसंयुक्तो नित्यरूपोऽनिलोऽनलः ॥ ७९॥  
  
लब्धवर्णो लघुतरो लघुत्वपरिवर्जितः ।  
लोलाक्षो लोकसम्पूज्यो लावण्य परिसंयुतः ॥ ८०॥  
  
नपुरीन्याससंस्थश्च नागेशो नगपूजितः ।  
नारायणो नारदश्च नानाभरणभूषितः ॥ ८१॥  
  
नगभूतो नग्नदेशो नग्नः सानन्दमानसः ।  
नमस्यो नतनाभिश्च नम्रमूर्धाभिवन्दितः ॥ ८२॥  
  
नन्दिकेशो नन्दिपूज्यो नानानीरजमध्यगः ।  
नवीनबिल्वपत्रौघतुष्टो नवघनद्युतिः ॥ ८३॥  
  
नन्दः सानन्द आनन्दमयश्चानन्दविह्वलः ।  
नालसंस्थः शोभनस्थः सुस्थः सुस्थमतिस्तथा ॥ ८४॥  
  
स्वल्पासनो भीमरुचिर्भुवनान्तकराम्बुदः ।  
आसन्नः सिकतालीनो वृषासीनो वृषासनः ॥ ८५॥  
  
वैरस्यरहितो वार्यो व्रती व्रतपरायणः ।  
ब्राह्म्यो विद्यामयो विद्याभ्यासी विद्यापतिस्तथा ॥ ८६॥  
  
घण्टाकारो घोटकस्थो घोररावो घनस्वनः ।  
घूर्णचक्षुरघूर्णात्मा घोरहासो गभीरधीः ॥ ८७॥  
  
चण्डीपतिश्चण्डमूर्तिश्चण्डो मुण्डी प्रचण्डवाक् ।  
चितासंस्थश्चितावासश्चितिर्दण्डकरः सदा ॥ ८८॥  
  
चिताभस्माभिसंलिप्तश्चितानृत्यपरायणः ।  
चिताप्रमोदी चित्साक्षी चिन्तामणिरचिन्तकः ॥ ८९॥  
  
चतुर्वेदमयश्चक्षुश्चतुराननपूजितः ।  
चीरवासाश्चकोराक्षश्चलन्मूर्तिश्चलेक्षणः ॥ ९०॥  
  
चलत्कुण्डलभूषाढयश्चलद्भूषणभूषितः ।  
चलन्नेत्रश्चलत्पादश्चलन्नूपुरराजितः ॥ ९१॥  
  
स्थावरः स्थिरमूर्तिश्च स्थावरेशः स्थिरासनः ।  
स्थापकः स्थैर्यनिरतः स्थूलरूपी स्थलालयः ॥ ९२॥  
  
स्थैर्यातिगः स्थितिपरः स्थाणुरूपी स्थलाधिपः ।  
ऐहिको मदनार्तश्च महीमण्डलपूजितः ॥ ९३॥  
  
महीप्रियो मत्तरवो मीनकेतुविमर्दकः ।  
मीनरूपो मनिसंस्थो मृगहस्तो मृगासनः ॥ ९४॥  
  
मार्गस्थो मेखलायुक्तो मैथिलीश्वरपूजितः ।  
मिथ्याहीनो मङ्गलदो माङ्गल्यो मकरासनः ॥ ९५॥  
  
मत्स्यप्रियो मथुरगीर्मधुपानपरायणः ।  
मृदुवाक्यपरः सौरप्रियो मोदान्वितस्तथा ॥ ९६॥  
  
मुण्डालिर्भूषणो दण्डी उद्दण्डो ज्वललोचनः ।  
असाध्यसाधकः शूरसेव्यः शोकापनोदनः ॥ ९७॥  
  
श्रीपतिः श्रीसुसेव्यश्च श्रीधरः श्रीनिकेतनः ।  
श्रीमतां श्रीस्वरूपश्च श्रीमान्श्रीनिलयस्तथा ॥ ९८॥  
  
श्रमादिक्लेशरहितः श्रीनिवासः श्रियान्वितः ।  
श्रद्धालुः श्राद्धदेवश्च श्राद्धो मधुरवाक् तथा ॥ ९९॥  
  
प्रलयाग्न्यर्कसङ्काशः प्रमत्तनयनोज्ज्वलः ।  
असाध्यसाधकः शूरसेव्यः शोकापनोदनः ॥ १००॥  
  
विश्वभूतमयो वैश्वानरनेत्रोऽधिमोहकृत् ।  
लोकत्राणपरोऽपारगुणः पारविवर्जितः ॥ १०१॥  
  
अग्निजिह्वो द्विजास्यश्च विश्वास्यः सर्वभूतधृक् ।  
खेचरः खेचराधीशः सर्वगः सार्वलौकिकः ॥ १०२॥  
  
सेनानीजनकः क्षुब्धाब्धिर्वारिक्षोभविनाशकः ।  
कपालविलसद्धस्तः कमण्डलुभृदर्चितः ॥ १०३॥  
  
केवलात्मस्वरूपश्च केवलज्ञानरूपकः ।  
व्योमालयनिवासी च बृहद्व्योमस्वरूपकः ॥ १०४॥  
  
अम्भोजनयनोऽम्भोधिशयानः पुरुषातिगः ।  
निरालम्बोऽवलम्बश्च सम्भोगानन्दरूपकः ॥ १०५॥  
  
योगनिद्रामयो लोकप्रमोहापहरात्मकः ।  
बृहद्वक्त्रो बृहन्नेत्रो बृहद्वाहुर्बृहद्वलः ॥ १०६॥  
  
बृहत्सर्पाङ्गदो दुष्टबृहद्वालविमर्दकः ।  
बृहद्भुजबलोन्मत्तो बृहत्तुण्डो बृहद्वपुः ॥ १०७॥  
  
बृहदैश्वर्ययुक्तस्च बृहदैश्वर्यदः स्वयम्।  
बृहत्सम्भोगसनुष्टो बृहदानन्ददायकः ॥ १०८॥  
  
बृहज्जटाजूटधरो बृहन्माली बृहद्धनुः ।  
इन्द्रियाधिष्ठितः सर्वलोकेन्द्रियविमोहकृत् ॥ १०९॥  
  
सर्वेन्द्रियप्रवृत्तिकृत् सर्वेन्द्रियनिवृत्तिकृत्।  
प्रवृत्तिनायकः सर्वविपत्तिपरिनाशकः ॥ ११०॥  
  
प्रवृत्तिमार्गनेता त्वं स्वतन्त्रेच्छामयः स्वयम् ।  
सत्प्रवृत्तिरतो नित्यं दयानन्दशिवाधरः ॥ १११॥  
  
क्षितिरूपस्तोयरूपी विश्वतृप्तिकरस्तथा ।  
तर्पस्तर्पणसम्प्रीतस्तर्पकस्तर्पणात्मकः ॥ ११२॥  
  
तृप्तिकारणभूतश्च सर्वतृप्तिप्रसाधकः ।  
अभेदो भेदकोऽच्छिद्यच्छेदकोऽच्छेद्य एव हि ॥ ११३॥  
  
अच्छिन्नधन्वाऽच्छिन्नेषुरच्छिन्नध्वजवाहनः ।  
अदृष्टः समधृष्टास्त्रः समधृष्टो बलोन्नतः ॥ ११४॥  
  
चित्रयोधी चित्रकर्मा विश्वसङ्कर्षकः स्वयम् ।  
भक्तानामीप्सितकरः सर्वेप्सितफलप्रदः ॥ ११५॥  
  
वाञ्छिताभीष्टफलदोऽभिन्नज्ञानप्रवर्तकः ।  
बोधनात्मा बोधनार्थातिगः सर्वप्रबोधकृत् ॥ ११६॥  
  
त्रिजटश्चैकजटिलश्चलज्जूटो भयानकः ।  
जटाटीनो जटाजूटस्पृष्टावरवचः स्वयम् ॥ ११७॥  
  
षाण्मातुरस्य जनकः शक्तिः प्रहरतां वरः ।  
अनर्घास्त्रप्रहारी चानर्घधन्वा महार्घ्यपात् ॥ ११८॥  
  
योनिमण्डलमध्यस्थो मुखयोनिरजृम्भणः ।  
महाद्रिसदृशः श्वेतः श्वेतपुष्पस्रगन्वितः ॥ ११९॥  
  
मकरन्दप्रियो नित्यं मासर्तुहायनात्मकः ।  
नानापुष्पप्रसूर्नानापुष्पैरर्चितगात्रकः ॥ १२०॥  
  
षडङ्गयोगनिरतः सदायोगार्द्रमानसः ।  
सुरासुरनिषेव्याङ्घ्रिर्विलसत्पादपङ्कजः ॥ १२१॥  
  
सुप्रकाशितवक्त्राब्जः सितेतरगलोज्ज्वलः ।  
वैनतेयसमारूढः शरदिन्दुसहस्रवत् ॥ १२२॥  
  
जाज्वल्यमानस्तेजोभिर्ज्वालपुञ्जो यमः स्वयम् ।  
प्रज्वलद्विद्युदाभश्च साट्टहासभयङ्करः ॥ १२३॥  
  
प्रलयानलरूपी च प्रलयाग्निरुचिः स्वयम् ।  
जगतामेकपुरुषो जगतां प्रलयात्मकः ॥ १२४॥  
  
प्रसीद त्वं जगन्नाथ जगद्योने नमोऽस्तु ते ॥ १२५॥  
  
श्रीमहादेव उवाच-  
एवं नामसहस्रेण राज्ञा वै संस्तुतो हरः ।  
प्रत्यक्षमगमत्तस्य सुप्रसन्नमुखाम्बुजः ॥ १२६॥  
  
स तं विलोक्य त्रिदशैकनाथं  
पञ्चाननं श्वेतरुचिं प्रसन्नम् ।  
वृषाधिरूढं भुजगाङ्गदैर्युतं  
ननर्त राजा धरणीभुजां वरः ॥ १२७॥  
  
प्रोवाच चेदं परमेश्वराद्य मे  
एतानि सर्वाणि सुखार्थकानि ।  
तपश्च होमश्च मनुष्यजन्म  
यत्त्वां प्रपश्यामि दृशा परेशम् ॥ १२८॥  
  
मत्तो न धन्योस्ति महीतले वा  
स्वर्गे यतस्त्वं मम नेत्रगोचरः ।  
सुरासुराणामपि दुर्लभेक्षणः  
परात्परः पूर्णमयो निरामयः ॥ १२९॥  
  
ततस्तमेवं प्रतिभाषमाणं  
प्राह प्रपनार्तिहरो महेश्वरः ।  
किं ते मनोवाञ्छितमेव विद्यते  
वृणुष्व तत्पुत्र ददामि तुभ्यम् ॥ १३०॥  
  
सचाह पूर्वं कपिलस्य शापतः  
पातालरन्ध्रे मम पूर्ववंशजाः ।  
भस्मीबभूवुः सगरस्य पुत्रा  
महाबला देवसमानविक्रमाः ॥ १३१॥  
  
तेषां तु निस्तारणकाम्यया ह्यहं  
गङ्गां धरण्यामभिनेतुमीहे ।  
सा तु त्वदीया परमा हि शक्तिः  
विनाज्ञया ते न हि याति पृथ्वीम् ॥ १३२॥  
  
तदेतदिच्छामि समेत्य गङ्गा  
क्षितौ महावेगवती महानदी ।  
प्रविश्य तस्मिन्विवरे महेश्वरी  
पुनातु सर्वान्सगरस्य पुत्रान् ॥ १३३॥  
  
इत्येवमाकर्ण्य वचः परेश्वरः  
प्रोवाच वाक्यं क्षितिपालपुङ्गवम् ।  
मनोरथस्तेऽयमवेहि पूर्णो  
मम प्रसादादचिराद्भविष्यति ॥ १३४॥  
  
ये चापि मां भक्तित एव मर्त्याः  
स्तोत्रेण चानेन नृप स्तुवन्ति ।  
तेषां तु पूर्णाः सकला मनोरथा  
ध्रुवं भविष्यन्ति मम प्रसादात् ॥ १३५॥  
  
श्रीमहादेव उवाच-  
इत्येवं स वरं लब्ध्वा राजा हृष्टमनास्ततः ।  
दण्डवत्प्रणिपत्याह धन्योऽहं त्वत्प्रसादतः ॥ १३६॥  
  
ततश्चान्तर्दधे देवः क्षणादेव महामते ।  
राजा निर्वृत्तचेताः स बभूव मुनिसत्तम ॥ १३७॥  
  
राज्ञा कृतमिदं स्तोत्रं सहस्रनामसञ्ज्ञकम् ।  
यः पठेत्परया भक्त्या स कैवल्यमवाप्नुयात् ॥ १३८॥  
  
न चेह दुःखं कुत्रापि जायते तस्य नारद ।  
जायते परमैश्वर्यं प्रसादाच्च महेशितुः ॥ १३९॥  
  
महापदि भये घोरे यः पठेत्स्तोत्रमुत्तमम् ।  
शम्भोर्नामसहस्राख्यं सर्वमङ्गलवर्धनम् ॥ १४०॥  
  
महाभयहरं सर्वसुखसम्पत्तिदायकम् ।  
स मुच्यते महादेवप्रसादेन महाभयात् ॥ १४१॥  
  
दुर्भिक्ष्ये लोकपीडायां देशोपद्रव एव वा ।  
सम्पूज्य परमेशानं धूपदीपादिभिर्मुने ॥ १४२॥  
  
यः पठेत्परया भक्त्या स्तोत्रं नामसहस्रकम् ।  
न तस्य देशे दुर्भिक्षं न च लोकादिपीडनम् ॥ १४३॥  
  
न चान्योपद्रवो वापि भवेदेतत्सुनिश्चितम् ।  
पर्जन्योऽपि यथाकाले वृष्टिं तत्र करोति हि ॥ १४४॥  
  
यत्रेदं पठ्यते स्तोत्रं सर्वपापप्रणाशनम् ।  
सर्वसस्ययुता पृथ्वी तस्मिन्देशे भवेद्ध्रुवम् ॥ १४५॥  
  
न दुष्टबुद्धिर्लोकानां तत्रस्थानां भवेदपि ।  
नाकाले मरणं तत्र प्राणिनां जायते मुने ॥ १४६॥  
  
न हिंस्रास्तत्र हिंसन्ति देवदेवप्रसादतः ।  
धन्या देशाः प्रजा धन्या यत्र देशे महेश्वरम् ॥ १४७॥  
  
सम्पूज्य पार्थिवं लिङ्गं पठेद्यत्रेदमुत्तमम् ।  
चतुर्दश्यां तु कृष्णायां फाल्गुने मासि भक्तितः ॥ १४८॥  
  
यः पठेत्परमेशस्य नाम्नां दशशताख्यकम् ।  
स्तोत्रमत्यन्तसुखदं न पुनर्जन्मभाग्भवेत् ॥ १४९॥  
  
वायुतुल्यबलो नूनं विहरेद्धरणीतले ।  
धनेशतुल्यो धनवान्कन्दर्पसमरूपवान् ॥ १५०॥  
  
विहरेद्देवतातुल्यो निग्रहानुग्रहे क्षमः ।  
गङ्गायां वा कुरुक्षेत्रे प्रयागे वा महेश्वरम् ।  
परिपूज्य पठेद्यस्तु स कैवल्यमवाप्नुयात् ॥ १५१॥  
  
काश्यां यस्तु पठेदेतत्स्तोत्रं परममङ्गलम् ।  
तस्य पुण्यं मुनिश्रेष्ठ किमहं कथयामि ते ॥ १५२॥  
  
एतत्स्तोत्रप्रसादेन स जीवन्नेव मानवः ।  
साक्षान्महेशतामेति मुक्तिरन्ते करस्थिता ॥ १५३॥  
  
प्रत्यहं प्रपठेदेतद्बिल्वमूले नरोत्तमः ।  
स सालोक्यमवाप्नोति देवदेवप्रसादतः ॥ १५४॥  
  
यो ह्येतत्पाठयेत्स्तोत्रं सर्वपापनिबर्हणम् ।  
स मुच्यते महापापात्सत्यं सत्यं वदामि ते ॥ १५५॥  
  
न तस्य ग्रहपीडा स्यान्नापमृत्युभयं तथा ।  
न तं द्विषन्ति राजानो न वा व्याधिभयं भवेत् ॥ १५६॥  
  
पठेदेतद्धृदि ध्यात्वा देवदेवं सनातनम् ।  
सर्वदेवमयं पूर्णं रजताद्रिसमप्रभम् ॥ १५७॥  
  
प्रफुल्लपङ्कजास्यं च चारुरूपं वृषध्वजम्।  
जटाजूटज्वलत्कालकूटशोभितविग्रहम् ॥ १५८॥  
  
त्रिशूलं डमरु चैव दधानं दक्षवामयोः ।  
द्वीपिचर्माम्बरधरं शान्तं त्रैलोक्यमोहनम् ॥ १५९॥  
  
एवं हृदि नरो भक्त्या विभाव्यैतत्पठेद्यदि ।  
इह भुक्त्वा परं भोगं परत्र च महामते ॥ १६०॥  
  
शम्भोः स्वरूपतां याति किमन्यत्कथयामि ते ॥ १६१॥  
  
तत्रैव सद्भक्तियुतः पठेदिदं  
स्तोत्रं मम प्रीतिकरं परं मुने ।  
मर्त्यो हि योऽन्यः खलु सोऽपि कृच्छ्रं  
जगत्पवित्रायत एव पापतः ॥ १६२॥  
  
॥ श्रीमहाभागवते उपपुराणे भगीरथप्रोक्तं  
              शिवसहस्रनामस्तोत्रं सम्पूर्णम् ॥  
  
  
Encoded and proofread by DPD, Nithesh Bharadwaj Sivakumar  
  
