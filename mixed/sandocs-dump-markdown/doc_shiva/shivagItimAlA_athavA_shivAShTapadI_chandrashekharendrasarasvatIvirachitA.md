---
Author: Shri Chandrashekharendra Saraswati, 62nd Sankaracharya of Kanchi Kamakoti
  Peetham
Category: shiva, aShTaka, kRitI
Description/comments: Praising the pleasurable moments of Lord Ekamreshwarar and Goddess
  Sri Kamakshi
File name: shivagItimAlA.itx
Indexextra: (Meaning)
Language: Sanskrit
Latest update: January 19, 2019
Location: doc_shiva
Proofread by: P.R. Kannan prkannanvashi at yahoo.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivagItimAlA
Transliterated by: P.R. Kannan prkannanvashi at yahoo.com
engtitle: shivagItimAlA or shivAShTapadI
itxtitle: shivagItimAlA athavA shivAShTapadI (chandrashekharendrasarasvatIvirachitA)
title: शिवगीतिमाला अथवा शिवाष्टपदी (चन्द्रशेखरेन्द्रसरस्वतीविरचिता)

---
  
 शिवगीतिमाला अथवा शिवाष्टपदी   
श्रीचन्द्रशेखरेन्द्रसरस्वतीविरचिता  
Sivagitimala (Sivashtapadi)  
by Jagadguru Sri Chandrasekharendra Saraswati  
(62nd Sankaracharya of Kanchi Kamakoti Peetham)  
  
॥ प्रथमः सर्गः ॥  
ध्यानश्लोकाः -  
सकलविघ्ननिवर्तक शङ्करप्रियसुत प्रणतार्तिहर प्रभो ॥  
  
मम हृदम्बुजमध्यलसन्मणीरचितमण्डपवासरतो भव ॥ १॥  
  
विधिवदनसरोजावासमाध्वीकधारा  
           विविधनिगमवृन्दस्तूयमानापदाना ।  
समसमयविराजच्चन्द्रकोटिप्रकाशा  
           मम वदनसरोजे शारदा सन्निधत्ताम् ॥ २॥  
  
यदनुभवसुधोर्मीमाधुरीपारवश्यं  
           विशदयति मुनीनात्मनस्ताण्डवेन ।  
कनकसदसि रम्ये साक्षिणीवीक्ष्यमाणः  
           प्रदिशतु स सुखं मे सोमरेखावतंसः ॥ ३॥  
  
शर्वाणि पर्वतकुमारि शरण्यपादे  
     निर्वापयास्मदघसन्ततिमन्तरायम् ।  
इच्छामि पङ्गुरिव गाङ्गजलावगाह-  
           मिच्छामिमां कलयितुं शिवगीतिमालाम् ॥ ४॥  
  
शिवचरणसरोजध्यानयोगामृताब्धौ  
           जलविहरणवाञ्छासङ्गतं यस्य चेतः ।  
निखिलदुरितमभङ्गव्यापृतं वा मनोज्ञं  
           परशिवचरिताख्यं गानमाकर्णनीयम् ॥ ५॥  
  
     ॥ प्रथमाष्टपदी ॥  
  
मालवीरागेण       आदितालेन गीयते  
(प्रलयपयोधिजले इतिवत्)  
  
कनकसभासदने वदने दरहासं  
नटसि विधाय सुधाकरभासं  
शङ्कर धृततापसरूप       जय भवतापहर ॥ १॥  
  
जलधिमथनसमये गरलानलशैलं  
वहसि गलस्थमुदित्वरकीलं  
शङ्कर धृतनीलगलाख्य       जय भवतापहर ॥ २॥  
  
विधुरविरथचरणे निवसन्नवनिरथे  
पुरमिषुणा हृतवानितयोधे  
शङ्कर वर वीरमहेश      जय भवतापहर ॥ ३॥  
  
कुसुमशरासकरं पुरतो विचरन्तं  
गिरिश निहिंसितवानचिरं तं  
शङ्कर मदनारिपदाख्य      जय भवतापहर ॥ ४॥  
  
वटतरुतलमहिते निवसन्मणिपीठे  
दिशसि परात्मकलामतिगाढे  
शङ्कर धृतमौन गभीर      जय भवतापहर ॥ ५॥  
  
जलनिधिसेतुतटे जनपावनयोगे  
रघुकुलतिलकयशः प्रविभागे  
शङ्कर रघुराममहेश       जय भवतापहर ॥ ६॥  
  
तनु भृदवनकृते वरकाशीनगरे  
तारकमुपदिशसि स्थलसारे  
शङ्कर शिव विश्वमहेश       जय भवतापहर ॥ ७॥  
  
निगमरसालतले निरवधिबोधघन  
श्रीकामक्षिकुचकलशाङ्कन  
शङ्कर सहकारमहेश       जय भवतापहर ॥ ८॥  
  
कच्छपतनुहरिणा निस्तुलभक्तियुजा  
सन्ततपूजितचरणसरोज  
शङ्कर शिव कच्छप लिङ्ग       जय भवतापहर ॥ ९॥  
  
शङ्करवरगुरुणा परिपूजितपाद  
काञ्चिपुरे विवृताखिलवेद  
शङ्कर विधुमौलिमहेश        जय भवतापहर ॥ १०॥  
  
श्रीविधुमौलियतेरिदमुदितमुदारं  
श्रृणु करुणाभरणाखिलसारं  
शङ्करारुणशैलमहेश       जय भवतापहर ॥ ११॥  
  
श्लोकः  
कनकसभानटाय हरिनीलगळाय नम-  
     स्त्रिपुरहराय माररिपवे मुनिमोहभिदे ।  
रघुकृतसेतवे विमलकाशिजुषे भवते  
     निगमरसाल कूर्महरिपूजित चन्द्रधर ॥॥ ६॥  
  
पापं वारयते परं घटयते कालं पराकुर्वते  
     मोहं दूरयते मदं शमयते मत्तासुरान् हिंसते ।  
मारं मारयते महामुनिगणानानन्दिनः कुर्वते  
     पार्वत्या सहिताय सर्वनिधये शर्वाय तुभ्यं नमः ॥ ७॥  
  
     ॥ द्वितीयाष्टपदी ॥  
  
भैरवीरागेण       त्रिपुटतालेन गीयते  
(श्रितकमलाकुच इतिवत्)  
कलिहरचरितविभूषण श्रुतिभाषण  
करतलविलसितशूल       जय भवतापहर ॥ १॥  
  
दिनमणिनियुतविभासुर विजितासुर  
नलिननयनकृतपूज      जय भवतापहर ॥ २॥  
  
निर्जितकुसुमशरासन पुरशासन  
निटिलतिलकशिखिकील       जय भवतापहर ॥ ३॥  
  
पदयुगविनताखण्डल फणिकुण्डल  
त्रिभुवनपावन पाद      जय भवतापहर ॥ ४॥  
  
अन्धकदानवदारण भवतारण  
स्मरतनुभसितविलेप       जय भवतापहर ॥ ५॥  
  
हिमकरशकलवतंसक फणिहंसक  
गगनधुनीधृतशील       जय भवतापहर ॥ ६॥  
  
परमतपोधनभावित सुरसेवित  
निखिलभुवनजनपाल       जय भवतापहर ॥ ७॥  
  
करिमुखशरभवनन्दन कृतवन्दन  
श्रृणुशशिधरयतिगीतं       जय भवतापहर ॥ ८॥  
  
श्लोकः  
तुहिनगिरिकुमारी तुङ्गवक्षोजकुम्भ-  
     स्फुटदृढपरिरम्भश्लिष्ट दिव्याङ्गरागम् ।  
उदितमदनखेदस्वेदमंसान्तरं मां  
     अवतु परशुपाणेर्व्यक्त गाढानुरागम् ॥ ८॥  
  
वासन्तिकाकुसुमकोमलदर्शनीयैः  
     अङ्गैरनङ्गविहितज्वरपारवश्यात् ।  
कम्पातटोपवनसीमनि विभ्रमन्तीं  
     गौरिमिदं सरसमाह सखी रहस्यम् ॥ ९॥  
  
     ॥ तृतीयाष्टपदी ॥  
  
वसन्तरागेण      आदितालेन गीयते  
(ललितलवङ्गलता इतिवत्)  
विकसदमलकुसुमानुसमागमशीतलमृदुलसमीरे  
अतिकुलकलरवसम्भृतघनमदपरभृतघोषगभीरे  
विलसति सुरतरुसदसि निशान्ते  
वरयुवतिजनमोहनतनुरिह शुभदति विततवसन्ते विलसति ॥ १॥  
  
कुसुमशरासनशबरनिषूदितकुपितवधूधृतमाने  
धनरसकुङ्कुमपङ्कविलेपनविटजनकुतुकविधाने विलसति ॥ २॥  
  
कुसुमितबालरसालमनोहरकिसलयमदनकृपाणे  
मधुकरमिथुनपरस्परमधुरसपाननियोगधुरीणे विलसति ॥ ३॥  
  
मदनमहीपतिशुभकरमन्त्रजपायितमधुकरघोषे  
अविरलकुसुममरन्दकृताभिनिषेचनतरुमुनिपोषे विलसति ॥ ४॥  
  
मदननिदेशनिवृत्तकलेबरमर्दनमलयसमीरे  
तुषितमधुव्रतसञ्चलदतिथिसुपूजनमधुरसपूरे विलसति ॥ ५॥  
  
सुचिरकृतव्रतमौनवनप्रियमुनिजनवागनुकूले  
ललितलतागृहविहृतिकृतश्रमयुवतिसुखानिलशीले विलसति ॥ ६॥  
  
विषमशरावनिपालरथायितमृदुलसमीरणजाले  
विरहिजनाशयमोहनभसितपरागविजृम्भणकाले विलसति ॥ ७॥  
  
श्रीशिवपूजनयतमति चन्द्रशिखामणियतिवरगीतं  
श्रीशिवचरणयुगस्मृतिसाधकमुदयतु वन्यवसन्तं विलसति ॥ ८॥  
  
श्लोकः  
विकचकमलकम्पाशैवलिन्यास्तरङ्गैः  
अविरलपरिरम्भः सम्भ्रमन् मञ्जरीणाम् ।  
परिसररसरागैर्व्याप्तगात्रानुलेपो  
विचरति कितवोऽयं मन्दमन्दं समीरः ॥ ९॥  
  
॥ द्वितीयः सर्गः ॥  
श्लोकः  
प्रगल्भतरभामिनी शिवचरित्र गानामृत-  
प्रभूतनवमञ्जरीसुरभिगन्धिमन्दानिले ।  
रसालतरुमूलगस्फुरितमाधवी मण्डपे  
महेशमुपदर्शयन्त्यसकृदाह गौरीमसौ ॥  
  
     ॥ चतुर्थाष्टपदी ॥  
  
रामक्रियारागेण       आदितालेन गीयते  
(चन्दनचर्चित इतिवत्)  
अविरल कुङ्कुमपङ्ककरम्बितमृगमदचन्द्रविलेपं  
निटिल विशेषकभासुरवह्निविलोचन कृतपुरतापं  
शशिमुखि शैलवधूतनये विलोकय हरमथ केलिमये शशिमुखि ॥ १॥  
  
युवतिजनाशयमदनशरायितशुभतरनयन विलासं  
भुवनविजृम्भितघनतरतिमिरनिषूदननिजतनु भासं शशिमुखि ॥ २॥  
  
पाणि सरोजमृगीपरिशङ्कितबालतृणालिगलाभं  
यौवतहृदयविदारणपटुतरदरहसितामितशोभं शशिमुखि ॥ ३॥  
  
चरणसरोजलसन्मणिनूपुरघोषविवृतपदजातं  
गगनधुनीसमतनुरुचिसंहतिकारितभुवनविभातं शशिमुखि ॥ ४॥  
  
निखिलवधूजनहृदयसमाहृतिपटुतरमोहनरूपं  
मुनिवरनिकरविमुक्तिविधायकबोधविभावनदीपं शशिमुखि ॥ ५॥  
  
विकचसरोरुहलोचनसकृदवलोकनकृतशुभजातं  
भुजगशिरोमणिशोणरुचा परिभीतमृगीसमुपेतं  शशिमुखि ॥ ६॥  
  
रजतमहीधरसदृशमहावृषदृष्टपुरोवनिभागं  
सनकसनन्दनमुनिपरिशोभितदक्षिणतदितरभागं शशिमुखि ॥ ७॥  
  
श्रीशिवपरिचरणव्रतचन्द्रशिखामणि नियमधनेन  
शिवचरितं शुभगीतमिदं कृतमुदयतु बोधघनेन शशिमुखि ॥ ८॥  
  
श्लोकः  
मदनकदनशान्त्यै फुल्लमल्ली प्रसूनैः  
     विरचितवरशय्यामाप्नुवन्निन्दुमौलिः ।  
मृदुमलयसमीरं मन्यमानः स्फुलिङ्गान्  
     कलयति हृदये त्वामन्वहं शैल कन्ये ॥ १२॥  
  
इति सहचरीवाणीमाकर्ण्य सापि सुधाझरीं  
     अचलदुहिता नेतुः श्रुत्वाभिरूप्यगुणोदयम् ।  
विरहजनितामार्तिं दूरीचकार हृदि स्थितां  
     दयितनिहितप्रेमा कामं जगाद मिथः सखीम् ॥ १३॥  
  
     ॥ पञ्चमाष्टपदी ॥  
  
तोडिरागेण      चापुतालेन गीयते  
(सञ्चरदधर इतिवत्)  
जलरुहशिखरविराजितहिमकरशङ्कितकरनखराभं  
रुचिररदनकिरणामरसरिदिव शोणनदाधर शोभं  
सेवे निगमरसालनिवासं - युवतिमनोहरविविधविलासं सेवे ॥ १॥  
  
शुभतनुसौरभलोभविभूषणकैतवमहित भुजङ्गं  
मुकुटविराजितहिमकरशकलविनिर्गलदमृतसिताङ्गं सेवे ॥ २॥  
  
मकुटपरिभ्रमदमरधुनीनखविक्षतशङ्कित चन्द्रं  
उरसि विलेपितमलयजपङ्कविमर्दितशुभतरचन्द्रं सेवे ॥ ३॥  
  
पन्नगकर्णविभूषणमौलिगमणिरुचि शोणकपोलं  
अगणितसरसिजसम्भवमौलिकपालनिवेदित कालं सेवे ॥ ४॥  
  
हरिदनुपालसुरेशपदोन्नतिमुपनमतो वितरन्तं  
अनवधिमहिमचिरन्तनमुनिहृदयेषु सदा विहरन्तं सेवे ॥ ५॥  
  
नारदपर्वतवरमुनिकिन्नरसन्नुत वैभव जातं  
अन्धकसुररिपुगन्धसिन्धुर विभङ्गमृगादिपरीतं सेवे ॥ ६॥  
  
विषयविरतविमलाशयकोशमहाधनचरणसरोजं  
घनतरनिजतनुमञ्जुलतापरि निर्जितनियुत मनोजं सेवे ॥ ७॥  
  
श्रीशिव भजन मनोरथचन्द्रशिखामणियतिवरगीतं  
श्रोतुमुदञ्चितकौतुकमविरतममरवधूपरि गीतं सेवे ॥ ८॥  
  
श्लोकः  
सहचरि मुखं चेतः प्रातः प्रफुल्लसरोरुह-  
     प्रतिममनघं कान्तं कान्तस्य चन्द्रशिखामणेः ।  
स्मरति परितोदृष्टिस्तुष्टा तदाकृतिमाधुरी-  
     गतिविषयिणी वाणी तस्य ब्रवीति गुणोदयम् ॥ १४॥  
  
     ॥ षष्टाष्टपदी ॥  
  
काम्भोजिरागेण      त्रिपुटतालेन गीयते  
(निभृतनिकुञ्ज इतिवत्)  
निखिलचराचरनिर्मितिकौशलभरितचरित्र विलोलं  
ललितरसालनिबद्धलतागृहविहरण कौतुक शीलं  
कलये कालमथनमधीशं  
घटय मया सह घनतरकुचपरिरम्भण केलिकृताशं  कलये ॥ १॥  
  
कुवलयसौरभवदनसमीरणवसितनिखिलदिगन्तं  
चरणसरोजविलोकनतोऽखिलतापरुजं शमयन्तं कलये ॥ २॥  
  
पटुतरचाटुवचोमृतशिशिरनिवारितमनसिजतापं  
तरुणवनप्रियभाषणया सह सादरविहितसुलापं कलये ॥ ३॥  
  
चलितदृगञ्चलमसमशरानिव युवतिजने निदधानं  
रहसि रसालगृहं गतया सह सरसविहारविधानं कलये ॥ ४॥  
  
दरहसितद्युतिचन्द्रिकया गतखेद विकारचकोरं  
लसदरुणाधरवदनवशीकृतयुवतिजनाशयचोरं कलये ॥ ५॥  
  
मलयजपङ्कविलेपनमुरुतरकुचयुगमाकलयन्तं  
कृतकरुषो मम सुतनुलतापरिरम्भणकेळिमयन्तं कलये ॥ ६॥  
  
सुरतरुकुसुमसुमालिकया परिमण्डितचिकुरनिकायं  
अलघुपुलककटसीमनि मृगमदपत्रविलेखविधेयं कलये ॥ ७॥  
  
श्रीशिवसेवनचन्द्रशिखामणियतिवरगीतमुदारं  
सुखयतु शैलजया कथितं शिवचरितविशेषितसारं कलये ॥ ८॥  
  
श्लोकः  
लीलाप्रसूनशरपाशसृणिप्रकाण्ड-  
     पुण्ड्रेक्षुभासिकरपल्लवमम्बुजाक्षम् ।  
आलोक्य सस्मितमुखेन्दुकमिन्दुमौलिं  
     उत्कण्ठते हृदयमीक्षितुमेव भूयः ॥ १५॥  
  
॥ तृतीयः सर्गः ॥  
श्लोकः  
इति बहु कथयन्तीमालिमालोक्य बालां  
     अलघुविरहदैन्यामद्रिजामीक्षमाणः ।  
सपदि मदनखिन्नः सोमरेखावतंसः  
     किमपि विरहशान्त्यै चिन्तयामास धीरः ॥ १६॥  
  
     ॥ सप्तमाष्टपदी ॥  
  
भूपालरागेण      त्रिपुटतालेन गीयते  
(मामियं चलिता इतिवत्)  
श्लोकः  
लीलया कलहे गता कपटक्रुधा वनितेयं  
मानिनी मदनेन मामपि सन्तनोति विधेयम् ॥  
  
शिव शिव कुलाचलसुता ॥ १॥  
  
तापितो मदनज्वरेण तनूनपादधिकेन  
यापयमि कतं नु तद्विरहं क्षणं कुतुकेन शिव शिव ॥ २॥  
  
यत्समागमसम्मदेन सुखी चिरं विहरामि ।  
यद्वियोगरुजा न जातु मनोहितं वितनोमि शिव शिव ॥ ३॥  
  
लीलया कुपिता यदा मयि तामथानुचरामि ।  
भूयसा समयेन तामनुनीय संविहरामि शिव शिव ॥ ४॥  
  
अर्पितं शिरसि क्रुधा मम हा यदङ्घ्रिसरोजं  
पाणिना परिपूजितं बत जृम्भमाणमनोजं शिव शिव ॥ ५॥  
  
दृश्यसे पुरतोऽपि गौरि न दृश्यसे चपलेव ।  
नापराधकथा मयि प्रणतं जनं कृपयाव शिव शिव ॥ ६॥  
  
नीलनीरदवेणि किं तव मत्कृतेऽनुनयेन ।  
सन्निधेहि न गन्तुमर्हसि मादृशे दयनेन शिव शिव ॥ ७॥  
  
वर्णितं शिवदासचन्द्रशिखामणिश्रमणेन ।  
वृत्तमेतदुदेतु सन्ततं ईशितुः प्रवणेन शिव शिव ॥ ८॥  
  
श्लोकः  
भुवनविजयी विक्रान्तेषु त्वमेव न चेतरः  
     तव न कृपणे युक्तं मादृग्विधे शरवर्षणम् ।  
मदन यदि ते वैरं निर्यातु भो नियतं पुरा  
     विहितमहितो नाहं नित्यं तवास्मि निदेशगः ॥ १७॥  
  
मधुकरमयज्याघोषेण प्रकम्पयसे मनः  
     परभृतवधूगाने कर्णज्वरं तनुषेतराम् ।  
कुसुमरजसां बृन्दैरुत्मादयस्यचिरादितः  
     स्मर विजयसे विश्वं चित्रीयते कृतिरीदृशी ॥ १८॥  
  
चलितललितापाङ्ग श्रेणीप्रसारणकैतवात्  
     दरविकसितस्वच्छच्छायासितोत्पलवर्षणैः ।  
विरहशिखिना दूनं दीनं न मामभिरक्षितुं  
     यदि न मनुषे जानासि त्वं मदीयदशां ततः ॥ १९॥  
  
शुभदति विचरावः शुभ्रकम्पातटिन्यास्तट  
     भुवि रमणीयोद्यानकेळिं भजावः ।  
प्रतिमुहुरिति चिन्ताविह्वलः शैलकन्यामभि  
     शुभतरवादः पातु चन्द्रार्धमौलेः ॥ २०॥  
  
॥ चतुर्थः सर्गः ॥  
श्लोकः  
कम्पातीरप्रचुररुचिरोद्यानविद्योतमान-  
     श्रीमाकन्दद्रुमपरिसर माधवीक्लृप्तशालाम् ।  
अध्यासीनं रहसि विरहश्रान्तमश्रान्तकेलिं  
     वाचं गौरीप्रियसहचरी प्राह चन्द्रावतंसम् ॥ २१॥  
  
     ॥ अष्टमाष्टपदी ॥  
  
सौराष्ट्ररागेण          आदितालेन गीयते  
(निन्दति चन्दनं इतिवत्)  
या हि पुरा हर कुतुकवती परिहासकथासु विरागिणी  
असितकुटिल चिकुरावळि मण्डनशुभतरदाम निरोधिनी  
शङ्कर शरणमुपैति शिवामतिहन्ति स शम्बरवैरी  
           शिव विरहकृशा तव गौरी ॥ १॥  
  
कुसुम शयनमुपगम्य सपदि मदनशरविसरपरिदूना  
मलयजरजसि महनलततिमिव कलयति मतिमतिदीना  
           शिव विरहकृशा तव गौरी ॥ २॥  
  
उरसिरुचिरमणिहारलतागतबलभिदुपलततिनीला  
मञ्जुवचनगृहपञ्जरशुकपरिभाषणपरिहृतलीला  
           शिव विरहकृशा तव गौरी ॥ ३॥  
  
भृशकृतभवदनुभावनयेक्षित भवति विहितपरिवादा  
सपदि विहित विरहानुगमनादनुसम्भृतहृदय विषादा  
           शिव विरहकृशा तव गौरी ॥ ४॥  
  
बालहरिणपरिलीढपदा तदनादरविगत विनोदा  
उन्मदपरभृतविरुताकर्णनकर्णशल्यकृतबाधा  
           शिव विरहकृशा तव गौरी ॥ ५॥  
  
कोकमिथुनबहुकेळिविलोकनजृम्भितमदन विकारा  
शङ्करहिमकरशेखर पालय मामिति वदति न धीरा  
           शिव विरहकृशा तव गौरी ॥ ६॥  
  
दूषितमृगमदरुचिरविशेषक निटिलभसिकृतरेखा  
अतनुतनुज्वरकारितया परिवर्जितचन्द्रमयूखा  
           शिव विरहकृशा तव गौरी ॥ ७॥  
  
श्रीशिवचरणनिषेवणचन्द्रशिखामणियतिवरगीतं  
श्रीगिरिजाविरहक्रमवर्णनमुदयतु विनयसमेतं  
           शिव विरहकृशा तव गौरी ॥ ८॥  
  
श्लोकः  
आवासमन्दिरमिदं मनुते मृडानी घोराटवीसदृशमाप्तसखीजनेन ।  
ना भाषणानि तनुते नलिनायताक्षी देव त्वया विरहिता हरिणाङ्कमौले ॥  
  
     ॥ नवमाष्टपदी ॥  
  
बिलहरिरागेण       त्रिपुटतालेन गीयते  
(स्तनविनिहत इतिवत्)  
हिमकरमणिमयदामनिकाय कलयति वह्निशिखामुरसीयं  
शैलजा शिव शैलजा विरहे तव शङ्कर शैलजा ॥ १॥  
  
वपुषि पतितघनहिमकरपूरं सन्तनुते हृदि दिवि दुरितारं शैलजा ॥ २॥  
  
उरसि निहितमृदु विततमृणालं पश्यति सपदि विलसदळिनीलं शैलजा ॥ ३॥  
  
सहचरयुवतिषु नयनमनीलं नमितमुखी वितनोति विशालं शैलजा ॥ ४॥  
  
रुष्यति खिद्यति मुहुरनिदानं न प्रतिवक्ति सखीमपि दीनं शैलजा ॥ ५॥  
  
शिव इति शिव इति वदति सकामं पश्यति पशुरिव किमपि ललामं शैलजा ॥ ६॥  
  
सुरतरुविविधफलामृतसारं पश्यति विषमिव भृशमतिघोरं शैलजा ॥ ७॥  
  
यतिवरचन्द्रशिखामणिगीतं सुखयतु साधुजनं शुभगीतं शैलजा ॥ ८॥  
  
श्लोकः  
त्वद्भावनैकरसिकां त्वदधीनवृत्तिं  
     त्वन्नामसंस्मरणसंयुतचित्तवृत्तिम् ।  
बालामिमां विरहिणीं कृपणैकबन्धो  
     नोपेक्षसे यदि तदा तव शङ्कराख्या ॥ २३॥  
  
वस्तूनि निस्तुलगुणानि निराकृतानि  
     कस्तूरिकारुचिरचित्रकपत्रजातम् ।  
ईदृग्विधं विरहिणी तनुते मृडानी  
     तामाद्रियस्व करुणाभरितैरपाङ्गैः ॥ २४॥  
  
॥ पञ्चमः सर्गः ॥  
श्लोकः  
एकाम्रमूलविलसन्नवमञ्जरीक  
श्रीमाधवीरुचिरकुञ्जगृहेवसामि ।  
तामानयानुनय मद्वचनेन गौरीमित्थं  
शिवेन पुनराह सखी नियुक्ता ॥  
  
     ॥ दशमाष्टपदी ॥  
  
आनन्दभैरवीरागेण      आदितालेन गीयते  
(वहति मलयसमीरे इतिवत्)  
जयति मदननृपाले शिवे कुपितपथिक जालं  
भ्रमरमिथुन जाले शिवे पिबति मधु सलीलं  
विरहरुजा पुरवैरी परिखिद्यति गौरी शिवविरहरुजा ॥ १॥  
  
मलयमरुति वलमाने शिवे विरह विघटनाय  
सति च मधुपगाने शिवे सरसविहरणाय शिव विरहरुजा ॥ २॥  
  
कुसुमभरितसाले शिवे विततसुमधुकाले  
कृपणविरहिजाले शिवे कितवहृदनुकूले शिवविरहरुजा ॥ ३॥  
  
मदनविजयनिगमं शिवे जपति पिकसमूहे  
चतुरकितवसङ्ग (शिवे) कुटिलरवदुरूहे शिवविरहरुजा ॥ ४॥  
  
कुसुमरजसि भरिते शिवे कितवमृदुळमरुता  
दिशि च विदिशि वितते शिवे विरहिवपुषि चरता शिवविरहरुजा ॥ ५॥  
  
विमलतुहिनकिरणे शिवे विकिरति करजालं  
विहृतिविरतिहरणे शिवे वियति दिशि विशालं शिवविरहरुजा ॥ ६॥  
  
मृदुलकुसुमशयने शिवे वपुषि विरहदूने  
भ्रमति लुठति दीने शिवे सुहितशरणहीने शिवविरहरुजा ॥ ७॥  
  
जयति गिरिशमतिना शिवे गिरिशविरहकथनं  
चन्द्रमकुटयतिना शिवे निखिलकलुषमथनं शिवविरहरुजा ॥ ८॥  
  
श्लोकः  
यत्रत्वामनुरञ्जयन्नतितरामारब्धकामागमं  
     व्यापारैरचलाधिराजतनये केलीविशेषैर्युतः ।  
तत्र त्वामनुचिन्तयन्नथ भवन्नामैकतन्त्रं जपन्  
     भूयस्तत्परितम्भसम्भ्रमसुखं प्राणेश्वरः काङ्क्षति ॥ २६॥  
  
     ॥ एकादशाष्टपदी ॥  
  
केदारगौळरागेण      आदितालेन गीयते  
(रतिसुखसारे गतमभिसारे इतिवत्)  
हिमगिरितनये गुरुतरविनये नियुतमदनशुभरूपं  
निटिलनयनमनुरञ्जय सति तव विरहजनितघनतापम् ।  
मलयजपवने कम्पानुवने वसति सुदति पुरवैरी  
युवतिहृदयमदमर्दनकुशली सम्भृत केलिविहारी । मलयजपवने ॥ १॥  
  
वद मृदु दयिते मम हृदि नियते बहिरिव चरसि समीपं  
वदति मुहुर्मुहुरिति हर मामकदेहमदनघनतापम् । मलयजपवने ॥ २॥  
  
उरुघन सारं हिमजल पूरं वपुषि पतितमतिघोरं  
सपदि न मृष्यति शपति मनोभवमतिमृदुमलय समीरम् ।  
                                                    मलयजपवने ॥ ३॥  
  
विलिखति चित्रं तव च विचित्रं पश्यति सपदि समोदं  
वदति झटिति बहु मामिति शम्बररिपुरतिकलयति खेदम् ।  
                                                    मलयजपवने ॥ ४॥  
  
अर्पयनीलं मयि धृतलीलं नयनकुसुममतिलोलं  
विरहतरुणि विरहातुरमनुभज मामिह (ति) विलपति सा (सोऽ) लम् ।  
                                                    मलयजपवने ॥ ५॥  
  
लसदपराधं मनसिजबाधं विमृश विनेतुमुपायं  
गुरुतरतुङ्गपयोधरदुर्गमपानय हरमनपायम् । मलयजपवने ॥ ६॥  
  
अतिधृतमाने परभृतगाने किञ्चिदुदञ्चय गानं  
जहि जहि मानमनूनगुणै रमयाशु विरहचिरदीनम् । मलयजपवने ॥ ७॥  
  
इति शिवविरहं घनतरमोहं भणति नियमिजनधीरे  
चन्द्रशिखामणिनामनि कुशलमुपनय गजवरचीरे । मलयजपवने ॥ ८॥  
  
श्लोकः  
विमल सलिलोदञ्चत्कम्पासरोरुहधोरणी-  
     परिमलरजः पालीसङ्क्रान्तमन्दसमीरणे ।  
वितपति वियद्गङ्गामङ्गीचकार शिरः स्थितां  
     तव हि विरहाक्रान्तः कान्तः नतोऽपि न वेदितः ॥ २७॥  
  
अनुभवति मृगाक्षी त्वद्वियोगक्षणानां  
     लवमिव युगकल्पं स्वल्पमात्मापराधम् ।  
त्वयि विहितमनल्पं मन्यमानः कथञ्चित्  
     नयति समयमेनं देवि तस्मिन्प्रसीद ॥ २८॥  
  
इति सहचरीवाणीमेणाङ्कमौळिमनोभव-  
     व्यथनकथनीमेनामाकर्ण्य कर्णसुधाझरीम् ।  
सपदि मुदिता विन्यस्यन्ती पदानि शनैः शनैः  
     जयति जगतां माता नेतुः प्रविश्य लतागृहम् ॥ २९॥  
  
सा दक्षदेवनविहारजयानुषङ्गलीलाहवे भवति शैलजया शिवस्य ।  
चेतः प्रसादमनयोस्तरसा विधाय देव्या कृतं कथयति स्म सखी रहस्यम् ॥ ३०॥  
  
     ॥ द्वादशाष्टपदी ॥  
  
शङ्कराभरणरागेण      त्रिपुटतालेन गीयते  
(पश्यति दिशि दिशि इतिवत्)  
कलयति कलयति मनसि चरन्तं  
     कुचकलशस्पृशमयति भवन्तम् ।  
पाहि विभो शिव पाहि विभो  
     निवसति गौरी केळिवने पाहि विभो ॥ १॥  
  
जपति जपति तव नाम सुमन्त्रं  
प्रति मुहुरुदितसुमायुधतन्त्रं        पाहि ॥ २॥  
  
उपचितकुसुमसुदामवहन्ती  
भवदनुचिन्तनमाकलयन्ती        पाहि ॥ ३॥  
  
मलयजरजसि निराकृतरागा  
वपुषि भसित धृतिसंयतयोगा  पाहि ॥ ४॥  
  
परिहृतवेणि जटाकच भारा  
निजपतिघटकजनाशयधारा        पाहि ॥ ५॥  
  
अविधृतमणिमुकुटादिललामा  
बिसवलयादिविधारणकामा      पाहि ॥ ६॥  
  
मुहुरवलोकित किसलयशयना  
बहिरुपसङ्गत सुललित नयना         पाहि ॥ ७॥  
  
इति शिव भजनगुणेन विभान्तं  
चन्द्रशिखामणिना शुभगीतम् ॥   पाहि ॥ ८॥  
  
श्लोकः  
सा वीक्षते सहचरीं मदनेन लज्जा-  
     भारेण नोत्तरवचो वदति प्रगल्भा ।  
व्याधून्वति श्वसितकोष्णसमीरणेन  
     तुङ्गस्तनोत्तरपटं गिरिजा वियुक्ता ॥ ३१॥  
  
॥ षष्ठः सर्गः ॥  
श्लोकः  
अथ विरहिणीमर्मच्छेदानुसम्भृतपातक-  
     श्रित इव निशानाथः सङ्क्रान्तनीलगुणान्तरः ।  
किरणनिकरैरञ्चत्कम्पासरित्तटरम्यभू-  
     वलयमभितो व्याप्त्या विभ्राजयन्परिजृम्भते ॥ ३२॥  
  
विकिरति निजकरजालं हिमकरबिम्बेऽपि नागते कान्ते ।  
अकृतकमनीयरूपा स्वात्मगतं किमपि वदति गिरिकन्या ॥ ३३॥  
  
     ॥ त्रयोदशाष्टपदी ॥  
  
आहिरिरागेण      झम्पतालेन गीयते  
(कथितसमयेऽपि इतिवत्)  
सुचिरविरहापनय सुकृतभिकामितं  
सफलयति किमिह विधिरुत न विभवामितं  
कामिनी किमिह कलये सहचरीवञ्चिताहं कामिनी ॥ १॥  
  
यदनुभजनेन मम सुखमखिलमायतं  
तमनुकलये किमिह नयनपथमागतं कामिनी ॥ २॥  
  
येन मलयजरेणुनिकरमिदमीरितं  
न च वहति कुचयुगलमुरु तदवधीरितुं कामिनी ॥ ३॥  
  
यच्चरणपरिचरणमखिलफलदायकं  
न स्पृशति मनसि मम हा तदुपनायकं कामिनी ॥ ४॥  
  
निगमशिरसि स्फुरति यतिमनसि यत्पदम् ।  
विततसुखदं तदपि हृदि न मे किमिदं कामिनी ॥ ५॥  
  
विरहसमयेषु किल हृदि यदनुचिन्तनम् ।  
न स भजति नयनपथमखिलभय कृन्तनं कामिनी ॥ ६॥  
  
कुचयुगलमभिमृशति स यदि रतसूचितम् ।  
सफलमिह निखिलगुणसहितमपि जीवितं कामिनी ॥ ७॥  
  
नियमधनविधुमौळिफणितमिदमञ्चितम् ।  
बहुजनिषु कलुषभयमपनयतु सञ्चितं कामिनी ॥ ८॥  
  
श्लोकः  
आजग्मुषीं सहचरीं हरमन्तरेण  
     चिन्ताविजृम्भितविषादभरेण दीना ।  
आलोक्य लोकजननी हृदि सन्दिहाना  
     कान्तं कयाभिरमितं निजगाद वाक्यम् ॥ ३४॥  
  
     ॥ चतुर्दशाष्टपदी ॥  
  
सारङ्गरागेण      त्रिपुटतालेन गीयते  
(स्मरसमरोचित इतिवत्)  
कुसुमशराहवसमुचितरूपा प्रियपरिरम्भणपरिहृततापा  
कापि पुररिपुणा रमयति हृदयममितगुणा कापि ॥ १॥  
  
घनतरकुचयुगमृगमदलेपा  
दयितविहितरतिनव्यसुलापा ॥ कापि ॥ २॥  
  
रमणरचितकटपत्रविशेषा  
उरसिलुलितमणिहारविभूषा ॥ कापि ॥ ३॥  
  
दयितनिपीतसुधाधरसीमा  
गलितवसनकटिपरिहृतदामा ॥ कापि ॥ ४॥  
  
अधिगतमृदुतरकिसलयशयना  
दरपरिमीलितचालितनयना ॥ कापि ॥ ५॥  
  
विहितमधुररतिकूजितभेदा  
दृढपरिरम्भणहतमेति भेदा ॥ कापि ॥ ६॥  
  
महित महोरसि सरभसपतिता  
लुलितकुसुमकुटिलालकमुदिता ॥ कापि ॥ ७॥  
  
चन्द्रशिखामणियतिवरभणितम् ।  
सुखयतु साधुजनं शिवचरितम् ॥ कापि ॥ ८॥  
  
॥ सप्तमः सर्गः ॥  
श्लोकः  
चकोराणां प्रीतिं कलयसि मयूखैर्निजकला-  
     प्रदानैर्देवानमपि दयितभाजां मृगदृशाम् ।  
न कोकानां राकाहिमकिरण मादृग्विरहिणी-  
     जनानां युक्तं ते किमिदमसमं हन्त चरितम् ॥ ३५॥  
  
गङ्गामङ्गनिषङ्गिपङ्कजरजोगन्धावहामङ्गनां  
     आश्लिष्यन्निभृतं निरङ्कुशरहः केळीविशेषैरलम् ।  
विभ्रान्तः किमदभ्ररागभरितस्तस्यामुत स्यादयं  
     कान्तोऽश्रान्तमनङ्गनागविहतो नाभ्याशमभ्यागतः ॥ ३६॥  
  
सन्तापयन्नखिलगात्रममित्रभावात्  
     सन्दृश्यते जडधियामिह शीतभानुः ।  
दोषाकरो वपुषि सङ्गतराजयक्ष्मा  
     घोराकृतिर्हि शिवदूति निशाचराणाम् ॥ ३७॥  
  
     ॥ पञ्चदशाष्टपदी ॥  
  
सावेरिरागेण      आदितालेन गीयते  
(समुदितवदने इतिवत्)  
विरहितशरणे रमणीचरणे विजितारुणपङ्कजे  
अरुणिमरुचिरं कलयति सुचिरं मतिमिव वपुषि निजे  
रमते कम्पामहितवने विजयी पुरारिजने ॥ रमते ॥ १॥  
  
अलिकुलवलिते परिमळललिते युवतिकुटिलालके  
कलयति कुसुमं विलसितसुषुमं सुमशरपरिपालके ॥ रमते ॥ २॥  
  
कुचगिरियुगले निजमतिनिगले मृगमदरचनाकरे  
मणिसरनिकरं विलसितमुकुरं घटयति सुमनोहरे ॥ रमते ॥ ३॥  
  
विलसितरदने तरुणीवदने किसलयरुचिराधरे  
रचयति पत्रं मकरविचित्रं स्मितरुचिपरिभासुरे ॥ रमते ॥ ४॥  
  
कटितटभागे मनसिजयोगे विगळितकनकाम्बरे  
मणिमयरशनं रविरचिवसनं घटयति तुहिनकरे ॥  रमते ॥ ५॥  
  
अधरसुधाळिं रुचिररदालिं पिबति सुमुखशङ्करे  
विदधति मधुरं हसति च विधुरं रतिनिधिनिहितादरे ॥ रमते ॥ ६॥  
  
मृदुलसमीरे वलति गभीरे विलसति तुहिनकरे  
उदितमनोजं विकसदुरोजं शिवरतिविहितादरे ॥ रमते ॥ ७॥  
  
इति रसवचने शिवनति रचने पुरहरभजनादरे  
बहुजनिकलुषं निरसतु परुषं यतिवरविधुशेखरे ॥ रमते ॥ ८॥  
  
श्लोकः  
आयातवानिह न खेदपरानुषङ्ग-  
     वाञ्छाभरेण विवशस्तरुणेन्दुमौलिः ।  
स्वच्छ्न्दमेव रमतां तव कोऽत्र दोषः  
     पश्याचिरेण दयितं मदुपाश्रयस्थम् ॥ ३८॥  
  
॥ अष्टमः सर्गः ॥  
श्लोकः  
मत्प्राणनेतुरसहायरसालमूल-  
लीलागृहस्य मयि चेदनुरागबन्धः ।  
अन्याकथानुभविनः प्रणयानुबन्धो  
दूति प्रसीदति ममैष महानुभावः ॥  
  
     ॥ षोडशाष्टपदी ॥  
  
पुन्नागवराली रागेण      आदितालेन गीयते  
(अनिलतरलकुवलयनयनेन इतिवत्)  
अरुणकमलशुभतरचरणेन सपदि गता न हि भवतरणेन ।  
या विहृता पुरवैरिणा ॥ १॥  
  
स्मितरुचिहिमकरशुभवदनेन निहितगुणा विलसितसदनेन ।  
या विहृता पुरवैरिणा ॥ २॥  
  
सरसवचनजितकुसुमरसेन हृदि विनिहितरतिकृतरभसेन ।  
या विहृता पुरवैरिणा ॥ ३॥  
  
विहित विविधकुसुमशरविहृते नानागतरसा नयगुण विहितेन ।  
या विहृता पुरवैरिणा ॥ ४॥  
  
उदितजलजरुचिरगळेन स्फुटितमना न युवतिनिगळेन ।  
या विहृता पुरवैरिणा ॥ ५॥  
  
कनकरुचिरसुजटापटलेनानुहतसुखासतिलकनिटिलेन ।  
या विहृता पुरवैरिणा ॥ ६॥  
  
निखिलयुवतिमदनोदयनेन ज्वरितमाना न विरहदहनेन ।  
या विहृता पुरवैरिणा ॥ ७॥  
  
तुहिनकिरणधरयतिरचनेन सुखयतु मां शिवहितवचनेन ।  
या विहृता पुरवैरिणा ॥ ८॥  
  
श्लोकः  
अयि मलयसमीर क्रूर भावोरगाणां  
     श्वसितजनित किं ते  मादृशीहिंसनेन ।  
क्षणमिव सहकारादीशगात्रानुषङ्ग-  
     उपहृतपरिमलात्मा सन्निधेहि प्रसन्नः ॥ ४०॥  
  
॥ नवमः सर्गः ॥  
श्लोकः  
इत्थं रुषा सहचरीं परुषं वदन्ती  
     शैलाधिराजतनुजा  तनुजातकार्श्या ।  
नीत्वा कथं कथमपि क्षणदां महेशः  
     मागः प्रशान्ति विनतं कुटिलं बभाषे ॥ ४१॥  
  
     ॥ सप्तदशाष्टपदी ॥  
  
आरभीरागेण      त्रिपुटतालेन गीयते  
(रजनिजनितगुरु इतिवत्)  
चतुरयुवतिसुरतादर जागरितारुणमधृतविलासं  
निटिलनयन नयनद्वितयं तव कथयति तदभिनिवेशम् ।  
पाहि तामिह फाललोचन या तव दिशति विहारं  
गरळमिलितधवलामृतमिव हरमागमवचनमसारं पाहि ॥  
  
गुरुतरकुचपरिरम्भणसम्भृतकुङ्कुमपङ्किलहारं  
स्मरति विशालमुरो विशदं तव रतिरभसादनुरागं पाहि ॥ २॥  
  
रतिपतिसमरविनिर्मित निशितनखक्षतचिह्नितरेखं  
वपुरिदमळिकविलोचन लसदिव रतिभरकृतजयरेखं पाहि ॥ ३॥  
  
रदनवसनमरुणमिदं तव पुरहर भजति विरागं  
विगलितहिमकरशकलमुदञ्चितदर्शितरतिभरवेगं पाहि ॥ ४॥  
  
युवतिपदस्थितयावकरसपरिचिन्तितरतिकमनीयं  
विलसति वपुरिदमलघुबहिर्गतमयति विरागममेयं पाहि ॥ ५॥  
  
युवतिकृतव्रणमधरगतं तव कलयति मम हृदि रोषं  
प्रियवचनावसरेऽपि मया सह स्फुटयति तत्परितोषं पाहि ॥ ६॥  
  
सुरतरुसुमदामनिकायनिबद्धजटावलिवलयमुदारं  
कितवमनोभवसङ्गरशिथिलितमनुकथयति सुविहारं पाहि ॥ ७॥  
  
इति हिमगिरिकुलदीपिकया कृतशिवपरिवदनविधानं  
सुखयतु बुधजनमीशनिषेवणयतिवरविधुशेखरगानं पाहि ॥ ८॥  
  
श्लोकः  
ईदृग्विधानि सुबहूनि तव प्रियायां  
गाढानुरागकृतसङ्गमलाञ्छितानि ।  
साक्षदवेक्षितवतीमिह मामुपेत्य  
किं भाषसे कितवशेखर चन्द्रमौळे ॥ ४२  
  
॥ दशमः सर्गः ॥  
श्लोकः  
तामुद्यतप्रसवबाणविकारखिन्नां  
     सञ्चिन्त्यमानशशिमौलिचरित्रलीलाम् ।  
बालां तुषारगिरिजां रतिकेलिभिन्नां  
     आळिः प्रियाथ कलहान्तरितामुवाच ॥ ४३॥  
  
     ॥ अष्टादशाष्टपदी ॥  
  
यदुकुलकाम्भोजिरागेण       आदितालेन गीयते  
(हरिरभिसरति इतिवत्)  
पुररिपुरभिरतिमति हृदि तनुते  
     भवदुपगूहनमिह बहु मनुते ।  
शङ्करे हे शङ्करि मा भज  
     मानिनि परिमानमुमे शङ्करे ॥ १॥  
  
मृगमदरसमय गुरुकुचयुगले  
     कलयति पुररिपुरथ मति निगले ॥ शङ्करे ॥ २॥  
  
सुचिरविरहभवमपहर कलुषं  
     भवदधरामृतमुपहर निमिषं ॥  शङ्करे ॥ ३॥  
  
सरस निटिलकृतचित्रकरुचिरं  
     तव वदनं स च कलयति सुचिरं ॥ शङ्करे ॥ ४॥  
  
विभुरयमेष्यति शुभतरमनसा  
     तदुरसि कुचयुगमुपकुरु सहसा ॥ शङ्करे ॥ ५॥  
  
सकुसुमनिकरमुदञ्चय चिकुरं  
     सुदति विलोकय मणिमय मुकुरं ॥ शङ्करे ॥ ६॥  
  
श्रृणु सखि शुभदति मम हितवचनं  
     घटय  जघनमपि विगलितरशनं ॥ शङ्करे ॥ ७॥  
  
श्रीविधुशेखरयतिवरफणितं  
     सुखयतु साधुजनं शिवचरितं ॥ शङ्करे ॥ ८॥  
  
महादेवे तस्मिन्प्रणमति निजागः शमयितुं  
     तदीयं मूर्धानं प्रहरसि पदाभ्यां गिरिसुते ।  
स एष क्रुद्धश्चेत्तुहिनकिरणं स्थापयति चेत्  
     मृदून्यङ्गान्यङ्गारक इव तनोत्येष पवनः ॥ ४४॥  
  
॥ एकादशः सर्गः ॥  
इत्थं प्रियां सहचरीं गिरमुद्गिरन्तीं  
     चिन्ताभरेण चिरमीक्षितुमप्यधीरा ।  
गौरी कथञ्चिदभिमानवती ददर्श  
     कान्तं प्रियानुनयवाक्य मुदीरयन्तम् ॥ ४५॥  
  
बाले कुलाचलकुमारि विमुञ्च रोषं  
     दोषं च मय्यधिगतं हृदये न कुर्याः ।  
शक्ष्यामि नैव भवितुं भवतीं विनाहं  
     वक्ष्यामि किं तव पुरः प्रियमन्यदस्मात् ॥ ४६॥  
  
     ॥ एकोनविंशाष्टपदी ॥  
  
मुखारि रागेण      झम्पतालेन गीयते  
(वदसि यदि किञ्चिदपि इतिवत्)  
भजसि यदि मयि रोषमरुणवारिरुहाक्षि  
किमिह मम शरणमभिजातं  
शरणमुपयायतवति कलुषपरिभावनं  
न वरमिति सति सुजनगीतं शिवे शैलकन्ये  
पञ्चशरतपनमिह जातं  
हरकमलशीतलं सरसनयनाञ्चलं  
मयि कलय रतिषु कमनीयं शिवे शैलकन्ये ॥ १॥  
  
स्पृशसि यदि वपुररुणकमलसमपाणिना  
न स्पृशसि तपनमनिवारं  
दरहसितचन्द्रकरनिकरमनुषञ्जयसि  
यदि मम च हृदयमतिधीरं  शिवे शैलकन्ये ॥ २॥  
  
कुसुमदामचयेन मम जटावलिजूटनिचयमयि सुदति सविलासं  
सपदि कलयामि वलयाकृतिसरोजवनसुरसरितमुपहसितभासम्  
                           शिवे शैलकन्ये ॥ ३॥  
  
अमलमणिहारनिकरेण परिभूषयसि  
     पृथुल कुचयुगल मतिभारम् ।  
तुहिनगरिशिखरानुगळितसुरनिम्नगा  
     सुगळसमभावसुगभीरम्  शिवे शैलकन्ये ॥ ४॥  
  
विकसदसिताम्बुरुहविमलनयना-  
     ञ्चलैरुपचरसि विरहपरिदूनम् ।  
सफलमिह जीवितं मम सुदति कोपने  
     विसृज मयि सफलमतिमानम्  शिवे शैलकन्ये ॥ ५॥  
  
भवदधर मधु वितर विषमशरविकृति-  
हरमयि वितर रतिनियतभानं  
स्फुयमदपराधशतमगणनीयमिह  
विमृश भवदनुसृतिविधानं शिवे शैलकन्ये ॥ ६॥  
  
कुपितहृदयासि मयि कलय भुजबन्धने  
कुरु निशितरदनपरिपातं  
उचितमिदमखिलं तु नायिके सुदति मम  
शिक्षणं स्वकुचगिरिपातं शिवे शैलकन्ये ॥ ७॥  
  
इति विविधवचनमपि चतुरपुरवैरिणा  
हिमशिखरिजनुषमभिरामं  
शिवभजननियतमतियतिचन्द्रमौलिना  
फणितमपि जयतु भुवि कामं  शिवे शैलकन्ये ॥ ८॥  
  
श्लोकः  
सुचिर विरहाक्रान्तं विभ्रान्तचित्तमितस्ततः  
     स्मरपरवशं दीनं नोपेक्षसे यदि मां प्रिये ।  
अहमिह चिरं जीवन्भावत्कसेवनमाद्रिये  
     यदपकरणं सर्वं क्षन्तव्यमद्रिकुमारिके ॥ ४७॥  
  
॥ द्वादशः सर्गः ॥  
श्लोकः  
इति विरहितामेनां चेतः प्रसादवतीं शिवां  
     अनुनयगिरां गुम्फैः सम्भावयन्निजपाणिना ।  
झटिति घटयन्मन्दस्मेरस्तदीयकराम्बुजं  
     हिमकरकलामौलिः सम्प्राप केलिलतागृहम् ॥ ४८॥  
  
सम्प्राप्य केळीगृहमिन्दुमौलिः इन्दीवराक्षीमनुवीक्षमाणः ।  
जहौ रहः केलिकुतूहलेन वियोगजार्तिं पुनराबभाषे ॥ ४९॥  
  
     ॥ विंशाष्टपदी ॥  
  
घण्टारागेण      झम्पतालेन गीयते  
(मञ्जुतरकुञ्जतल इतिवत्)  
पृथुलतरललितकुचयुगलमयि ते  
मृगमदरसेन कलयामि दयिते ।  
रमय बाले भवदनुगमेनं ॥ रमय बाले ॥ १॥  
  
विधुशकलरुचिरमिदमलिकमयि ते  
शुभतिलकमभिलसतु केलिनियते ॥ रमय बाले ॥ २॥  
  
इह विहर तरुणि नव कुसुमशयने  
भवदधरमधु वितर मकरनयने ॥ रमय बाले ॥ ३॥  
  
अयि सुचिरविरहरुजमपहर शिवे  
सरसमभिलप रमणि परभृतरवे ॥ रमय बाले ॥ ४॥  
  
कलय मलयजपङ्कमुरसि मम ते  
कठिनकुचयुगमतनु घटय ललिते ॥ रमय बाले ॥ ५॥  
  
इदममरतरुकुसुमनिकरमयि ते  
घनचिकुरमुपचरतु सपदि वनिते ॥ रमय बाले ॥ ६॥  
  
दरहसितविधुकरमुदञ्चय मनो-  
भवतपनमपनुदतु विलसितघने ॥ रमय बाले ॥ ७॥  
  
शिवचरणपरिचरणयतविचारे  
फणति हिमकरमौळिनियमिधीरे ॥ रमय बाले ॥ ८॥  
  
श्लोकः  
ईदृग्विधैश्चटुलचाटुवचोविलासैः  
     गाढोपगूहनमुखाम्बुजचुम्भनाद्यैः ।  
आह्लादयन् गिरिसुतामधिकाञ्चि नित्यं  
     एकाम्रमूलवसतिर्जयति प्रसन्नः ॥ ५०॥  
  
विद्याविनीतजयदेवकवेरुदार-  
     गीतिप्रबन्धसरणिप्रणिधानमात्रात् ।  
एषा मया विरचिता शिवगीतिमाला  
     मोदं करोतु शिवयोः पदयोजनीया ॥ ५१॥  
  
अव्यक्तवर्णमुदितेन यथार्भकस्य  
     वाक्येन मोदभरितं हृदयं हि पित्रोः ।  
एकाम्रनाथ भवदङ्घ्रिसमर्पितेयं  
     मोदं करोतु भवतः शिवगीतिमाला ॥ ५२॥  
  
गुणानुस्यूतिरहिता दोषग्रन्थिविदूषिता ।  
तथापि शिवगीतिर्नो मालिका चित्रमीदृशी ॥ ५३॥  
  
ॐ नमः शिवायै च नमः शिवाय  
  
इति श्रीचन्द्रशेखरेन्द्रसरस्वतीविरचिता शिवगीतिमाला  
                       अथवा शिवाष्टपदी समाप्ता ।  
  
     ॥ शुभमस्तु ॥  
  
  
  
Encoded and proofread by P.R. Kannan prkannanvashi at yahoo.com  
  
  
