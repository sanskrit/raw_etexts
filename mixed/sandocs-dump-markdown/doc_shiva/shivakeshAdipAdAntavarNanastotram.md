---
Author: Shankaracharya
Category: shiva, shankarAchArya
Description-comments: Brihatstotraratnakara
File name: shivakeshAdipAdAntavarNanastotram.itx
Language: Sanskrit
Latest update: January 16, 2017
Location: doc_shiva
Proofread by: Rajnarayanan C K, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivakeshAdipAdAntavarNanastotram
Transliterated by: Rajnarayanan C K krajnara at gmail.com
engtitle: shivakeshAdipAdAntavarNanastotram
itxtitle: shivakeshAdipAdAntavarNanastotram
title: शिवकेशादिपादान्तवर्णनस्तोत्रम्

---
  
 श्रीशिवकेशादिपादान्तवर्णनस्तोत्रम्   
  
देयासुमूर्ध्नि राजत्सरससुरसरित्पारपर्यन्तनिर्य-  
त्प्रांशुस्तम्बाः पिशङ्गास्तुलितपरिणतारक्तशालीलता वः ।  
दुर्वारापत्तिगर्तश्रितनिखिलजनोत्तारणे रज्जुभूता  
घोराघोर्वीरुहालीदहनशिखिशिखाः शर्म शार्वाः कपर्दाः ॥ १॥  
  
कुर्वन्निर्वाणमार्गप्रगमपरिलसद्रूप्यसोपानशङ्कां  
शक्रारीणां पुराणां त्रयविजयकृतस्पष्टरेखायमाणम् ।  
अव्यादव्याजमुच्चैरलिकहिमधराधित्यकान्तस्त्रिधोद्य-  
ज्जाह्नव्याभं मृडानीकमितुरुडुपरुक्पाण्डरं वस्त्रिपुण्ड्रम् ॥ २॥  
  
क्रुध्यद्गौरीप्रसादानतिसमयपदाङ्गुष्ठसङ्क्रान्तलाक्षा-  
बिन्दुस्पर्धि स्मरारेः स्फटिकमणिदृषन्मग्नमाणिक्यशोभम् ।  
मूर्ध्न्युद्यद्दिव्यसिन्धोः पतितशफरिकाकारि वो मास्तकं स्ता-  
दस्तोकापत्तिकृत्यै हुतवहकणिकामोक्षरूक्षं सदाक्षि ॥ ३॥  
  
भूत्यै दृग्भूतयोः स्याद्यदहिमहिमरुग्बिम्बयोः स्निग्धवर्णो  
दैत्यौघध्वंसशंसी स्फुट इव परिवेषावशेषो विभाति ।  
सर्गस्थित्यन्तवृत्तिर्मयि समुपगतेऽतीव निर्वृत्तगर्वं  
शर्वाणीभर्तुरुच्चैर्युगलमथ दधद्विभ्रमं तद्भ्रुवोर्वः ॥ ४॥  
  
युग्मे रुक्माब्जपिङ्गे ग्रह इव पिहिते द्राग्ययोः प्राग्दुहित्रा  
शैलस्य ध्वान्तनीलाम्बररचितबृहत्कञ्चुकोऽभूत्प्रपञ्चः ।  
ते त्रैनेत्रे पवित्रे त्रिदशवरघटामित्रजैत्रोग्रशस्त्रे  
नेत्रे नेत्रे भवेतां द्रुतमिह भवतामिन्द्रियाश्वान्नियन्तुम् ॥ ५॥  
  
चण्डीवक्त्रार्पणेच्छोस्तदनु भगवतः पाण्डुरुक्पाण्डुगण्ड-  
प्रोद्यत्कण्डूं विनेतुं वितनुत इव ये रत्नकोणैर्विघृष्टिम् ।  
चण्डार्चिर्मण्डलाभे सततनतजनध्वान्तखण्डातिशौण्डे  
चाण्डीशे ते श्रिये स्तामधिकमवनताखण्डले कुण्डले वः ॥ ६॥  
  
खट्वाङ्गोदग्रपाणेः स्फुटविकटपुटो वक्त्ररन्ध्रप्रवेश-  
प्रेप्सूदञ्चत्फणोरुश्वसदतिधवलाहीन्द्रशङ्कां दधानः ।  
युष्माकं कम्रवक्त्राम्बुरुहपरिलसत्कर्णिकाकारशोभः  
शश्वत्त्राणाय भूयादलमतिविमलोत्तुङ्गकोणः स घोणः ॥ ७॥  
  
क्रुध्यत्यद्धा ययोः स्वां तनुमतिलसतोर्बिम्बतां लक्षयन्ती  
भर्त्रे स्पर्धातिनिघ्ना मुहुरितरवधूशङ्कया शैलकन्या ।  
युष्मांस्तौ शश्वदुच्चैरबहुलदशमीशर्वरीशातिशुभ्रा-  
वव्यास्तां दिव्यसिन्धोः कमितुरवनमल्लोकपालौ कपोलौ ॥ ८॥  
  
यो भासा भात्युपान्तस्थित इव निभृतं कौस्तुभो द्रष्टुमिच्छन्  
सोत्थस्नेहान्नितान्तं गलगतगरलं पत्युरुच्चैः पशूनाम् ।  
प्रोद्यन्प्रेम्णा यमार्द्रा पिबति गिरिसुता सम्पदः सातिरेका  
लोकाश्शोणीकृतान्ता यदधरमहसा सोऽधरो वो विधत्ताम् ॥ ९॥  
  
अत्यर्थं राजते या वदनशशधरादुद्गलच्चारुवाणी-  
पीयूषाम्भःप्रवाहप्रसरपरिलसत्फेनबिन्द्वावलीव ।  
देयात्सा दन्तपङ्क्तिश्चिरमिह दनुदायाददौवारिकस्य  
द्युत्या दीप्तेन्दुकुन्दच्छविरमलतरप्रोन्नताग्रा मुदं वः ॥ १०॥  
  
न्यक्कुर्वन्नुर्वराभृन्निभघनसमयोध्दुष्टमेघौघघोषं  
स्फूर्जद्वार्ध्युत्थितोरुध्वनितमपि परब्रह्मभूतो गभीरः ।  
सुव्यक्तो व्यक्तमूर्तेः प्रकटितकरणः प्राणनाथस्य सत्याः  
प्रीत्या वः संविदध्यात्फलविकलमलं जन्म नादः स नादः ॥ ११॥  
  
भासा यस्य त्रिलोकी लसति परिलसत्फेनबिन्द्वर्णवान्त-  
र्व्यामग्नेवातिगौरस्तुलितसुरसरिद्वारिपूरप्रसारः ।  
पीनात्मा दन्तभाभिर्भृशमहहहकारातिभीमः सदेष्टां  
पुष्टां तुष्टिं कृषीष्ट स्फुटमिह भवतामट्टहासोऽष्टमूर्तेः ॥ १२॥  
  
सद्योजाताख्यमाप्यं यदुविमलमुदग्वर्ति यद्वामदेवं  
नाम्ना हेम्ना सदृक्षं जलदनिभमघोराह्वयं दक्षिणं यत् ।  
यद्बालार्कप्रभं तत्पुरुषनिगदितं पूर्वमीशानसञ्ज्ञं  
यद्दिव्यं तानि शम्भोर्भवदभिलषितं पञ्च दद्युर्मुखानि ॥ १३॥  
  
आत्मप्रेम्णो भवान्या स्वयमिव रचिताः सादरं सांवनन्या  
मष्या तिस्रः सुनीलाञ्जननिभगररेखाः समाभान्ति यस्याम् ।  
आकल्पानल्पभासा भृशरुचिरतरा कम्बुकल्पाम्बिकायाः  
पत्युः सात्यन्तमन्तर्विलसतु सततं मन्थरा कन्धरा वः ॥ १४॥  
  
वक्त्रेन्दोर्दन्तलक्ष्म्याश्चिरमधरमहाकौस्तुभस्याप्युपान्ते  
सोत्थानां प्रार्थयन् यः स्थितिमचलभुवे वारयन्त्यै निवेशम् ।  
प्रायुङ्क्तेवाशिषो यः प्रतिपदममृतत्वे स्थितः कालशत्रोः  
कालं कुर्वन् गलं वो हृदयमयमलं क्षालयेत् कालकूटः ॥ १५॥  
  
प्रौढप्रेमाकुलाया दृढतरपरिरम्भेषु पर्वेन्दुमुख्याः  
पार्वत्याश्चारुचामीकरवलयपदैरङ्कितं कान्तिशालि ।  
रङ्गन्नागाङ्गदाढ्यं सततमविहितं कर्म निर्मूलयेत्त-  
द्दोर्मूलं निर्मलं यद्धृदि दुरितमपास्यार्जितं धूर्जटेर्वः ॥ १६॥  
  
कण्ठाश्लेषार्थमाप्ता दिव इव कमितुः स्वर्गसिन्धोः प्रवाहाः  
क्रान्त्यै संसारसिन्धोः स्फटिकमणिमहासङ्क्रमाकारदीर्घाः ।  
तिर्यग्विष्कम्भभूतास्त्रिभुवनवसतेर्भिन्नदैत्येभदेहा  
बाहा वस्ता हरस्य द्रुतमिह निवहानंहसां संहरन्तु ॥ १७॥  
  
वक्षो दक्षद्विषोऽलं स्मरभरविनमद्दक्षजाक्षीणवक्षो-  
जान्तर्निक्षिप्तशुम्भन्मलयजमिलितोद्भासि भस्मोक्षितं यत् ।  
क्षिप्रं तद्रूक्षचक्षुः श्रुतिगणफणरत्नौघभाभीक्ष्णशोभं  
युष्माकं शश्वदेनः स्फटिकमणिशिलामण्डलाभं क्षिणोतु ॥ १८॥  
  
मुक्तामुक्ते विचित्राकुलवलिलहरीजालशालिन्यवाञ्च-  
न्नाभ्यावर्ते विलोलद्भुजगवरयुते कालशत्रोर्विशाले ।  
युष्मच्चित्तत्रिधामा प्रतिनवरुचिरे मन्दिरे कान्तिलक्ष्म्याः  
शेतां शीतांशुगौरे चिरतरमुदरक्षीरसिन्धौ सलीलम् ॥ १९॥  
  
वैयाघ्री यत्र कृत्तिः स्फुरति हिमगिरेर्विस्तृतोपत्यकान्तः  
सान्द्रावश्यायमिश्रा परित इव वृता नीलजीमूतमाला ।  
आबद्धाहीन्द्रकाञ्चीगुणमतिपृथुलं शैलजाक्रीडभूमि-  
स्तद्वो निःश्रेयसे स्याज्जघनमतिघनं बालशीतांशुमौलेः ॥ २०॥  
  
पुष्टावष्टम्भभूतौ पृथुतरजघनस्यापि नित्यं त्रिलोक्याः  
सम्यग्वृत्तौ सुरेन्द्रद्विरदवरकरोदारकान्तिं दधानौ ।  
सारावूरू पुरारेः प्रसभमरिघटाघस्मरौ भस्मशुभ्रौ  
भक्तैरत्यार्द्रचित्तैरधिकमवनतौ वाञ्छितं वो विधत्ताम् ॥ २१॥  
  
आनन्दायेन्दुकान्तोपलरचितसमुद्गायिते ये मुनीनां  
चित्तादर्शं निधातुं विदधति चरणे ताण्डवाकुञ्चनानि ।  
काञ्ची भोगीन्द्रमूर्ध्नां प्रतिमुहुरुपधानायमाने क्षणं ते  
कान्ते स्तामन्तकारेर्द्युतिविजितसुधाभानुनी जानुनी वः ॥ २२॥  
  
मञ्जीरीभूतभोगिप्रवरगणफणामण्डलान्तर्नितान्त-  
व्यादीर्घानर्घरत्नद्युतिकिसलयिते स्तूयमाने द्युसद्भिः ।  
बिभ्रत्यौ विभ्रमं वः स्फटिकमणिबृहद्दण्डवद्भासिते ये  
जङ्घे शङ्खेन्दुशुभ्रे भृशमिह भवतां मानसे शूलपाणेः ॥ २३॥  
  
अस्तोकस्तोमशस्त्रैरपचितिममलां भूरिभावोपहारैः  
कुर्वद्भिस्सर्वदोच्चैः सततमभिवृतौ ब्रह्मविद्देवलाद्यैः ।  
सम्यक्सम्पूज्यमानाविह हृदि सरसीवानिशं युष्मदीये  
शर्वस्य क्रीडतां तौ प्रपदवरबृहद्कच्छपावच्छभासौ ॥ २४॥  
  
याः स्वस्यैकांशपातादतिबहुलगलद्रक्तवक्त्रं प्रणुन्न-  
प्राणं प्राक्रोशयन् प्राङ् निजमचलवरं चालयन्तं दशास्यम् ।  
पादाङ्गुल्यो दिशन्तु द्रुतमयुगदृशः कल्मषप्लोषकल्याः  
कल्याणं फुल्लमाल्यप्रकरविलसिता वः प्रणद्धाहिवल्ल्यः ॥ २५॥  
  
प्रह्वप्राचीनबर्हिः प्रमुखसुरवरप्रस्फुरन्मौलिसक्त-  
ज्यायोरत्नोत्करोस्रैरविरतममला भूरिनीराजिता या ।  
प्रोदग्राग्रा प्रदेयात्ततिरिव रुचिरा तारकाणां नितान्तं  
नीलग्रीवस्य पादाम्बुरुहविलसिता सा नखाली सुखं वः ॥ २६॥  
  
सत्याः सत्याननेन्दावपि सविधगते ये विकासं दधाते  
स्वान्ते स्वां ते लभन्ते श्रियमिह सरसीवामरा ये दधानाः ।  
लोलं लोलम्बकानां कुलमिव सुधियां सेवते ये सदा स्तां  
भूत्यै भूत्यैणपाणेर्विमलतररुचस्ते पदाम्भोरुहे वः ॥ २७॥  
  
येषां रागादिदोषाक्षतमति यतयो यान्ति मुक्तिं प्रसादा-  
द्ये वा नम्रात्ममूर्तिर्द्युसदृषिपरिषन्मूर्ध्नि शेषायमाणाः ।  
श्रीकण्ठस्यारुणोद्यच्चरणसरसिजप्रात्थितास्ते भावाख्या-  
त्पारावाराच्चिरं वो दुरितहतिकृतस्तारयेयुः परागाः ॥ २८॥  
  
भूम्ना यस्यास्तसीम्ना भुवनमनुसृतं यत्परं धाम धाम्नां  
साम्नामाम्नायतत्त्वं यदपि च परमं यद्गुणातीतमाद्यम् ।  
यच्चांहोहन्निरीहं गहनमिति मुहुः प्राहुरुच्चैर्महान्तौ  
माहेशं तन्महो मे महितमहरहर्मोहरोहं निहन्तु ॥ २९॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य श्रीमच्छङ्करभगवतः कृतौ  
श्रीशिवकेशादिपादान्तवर्णनस्तोत्रं सम्पूर्णम् ॥  
  
  
Encoded by Rajnarayanan C K krajnara at gmail.com  
Proofread by Rajnarayanan C K, PSA Easwaran psaeaswaran at gmail.com  
  
