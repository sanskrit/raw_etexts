---
Author: Pushhpadanta
Category: shiva, stotra, puShpadanta
File name: shivamahi.itx
Indexextra: (puShpadanta  (with trans. and intro) (Hindi-English, Hindi, Sanskrit-Gujarati,
  audio))
Language: Sanskrit
Latest update: March 23, 2004, May 12, 2018
Location: doc_shiva
Proofread by: S . V . Ganesan
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: shiva
Text title: shivamahimnastotra (text)
Texttype: stotra
Translated by: Translation in shivamahimean file
Transliterated by: Devendraray V . Bhatt and S . V . Ganesan
engtitle: shivamahimna stotra (puShpadanta)
itxtitle: shivamahimnastotram (puShpadantarachitam)
title: शिवमहिम्नस्तोत्रम् (पुष्पदन्तरचितम्)

---
  
 श्रीशिवमहिम्नस्तोत्र ( पुष्पदन्त )   
      ॥ ॐ नमः शिवाय ॥  
  
   ॥ अथ श्री शिवमहिम्नस्तोत्रम् ॥  
  
महिम्नः पारं ते परमविदुषो यद्यसदृशी  
स्तुतिर्ब्रह्मादीनामपि तदवसन्नास्त्वयि गिरः ।  
अथाऽवाच्यः सर्वः स्वमतिपरिणामावधि गृणन्  
ममाप्येष स्तोत्रे हर निरपवादः परिकरः ॥ १॥  
  
अतीतः पन्थानं तव च महिमा वाङ्मनसयोः  
अतद्व्यावृत्त्या यं चकितमभिधत्ते श्रुतिरपि ।  
स कस्य स्तोतव्यः कतिविधगुणः कस्य विषयः  
पदे त्वर्वाचीने पतति न मनः कस्य न वचः ॥ २॥  
  
मधुस्फीता वाचः परमममृतं निर्मितवतः  
तव ब्रह्मन् किं वागपि सुरगुरोर्विस्मयपदम् ।  
मम त्वेतां वाणीं गुणकथनपुण्येन भवतः  
पुनामीत्यर्थेऽस्मिन् पुरमथन बुद्धिर्व्यवसिता ॥ ३॥  
  
तवैश्वर्यं यत्तज्जगदुदयरक्षाप्रलयकृत्  
त्रयीवस्तु व्यस्तं तिस्रुषु गुणभिन्नासु तनुषु ।  
अभव्यानामस्मिन् वरद रमणीयामरमणीं  
विहन्तुं व्याक्रोशीं विदधत इहैके जडधियः ॥ ४॥  
  
किमीहः किङ्कायः स खलु किमुपायस्त्रिभुवनं  
किमाधारो धाता सृजति किमुपादान इति च ।  
अतर्क्यैश्वर्ये त्वय्यनवसर दुःस्थो हतधियः  
कुतर्कोऽयं कांश्चित् मुखरयति मोहाय जगतः ॥ ५॥  
  
अजन्मानो लोकाः किमवयववन्तोऽपि जगतां  
अधिष्ठातारं किं भवविधिरनादृत्य भवति ।  
अनीशो वा कुर्याद् भुवनजनने कः परिकरो  
यतो मन्दास्त्वां प्रत्यमरवर संशेरत इमे ॥ ६॥  
  
त्रयी साङ्ख्यं योगः पशुपतिमतं वैष्णवमिति  
प्रभिन्ने प्रस्थाने परमिदमदः पथ्यमिति च ।  
रुचीनां वैचित्र्यादृजुकुटिल नानापथजुषां  
नृणामेको गम्यस्त्वमसि पयसामर्णव इव ॥ ७॥  
  
महोक्षः खट्वाङ्गं परशुरजिनं भस्म फणिनः  
कपालं चेतीयत्तव वरद तन्त्रोपकरणम् ।  
सुरास्तां तामृद्धिं दधति तु भवद्भूप्रणिहितां  
न हि स्वात्मारामं विषयमृगतृष्णा भ्रमयति ॥ ८॥  
  
ध्रुवं कश्चित् सर्वं सकलमपरस्त्वध्रुवमिदं  
परो ध्रौव्याऽध्रौव्ये जगति गदति व्यस्तविषये ।  
समस्तेऽप्येतस्मिन् पुरमथन तैर्विस्मित इव  
स्तुवन् जिह्रेमि त्वां न खलु ननु धृष्टा मुखरता ॥ ९॥  
  
तवैश्वर्यं यत्नाद् यदुपरि विरिञ्चिर्हरिरधः  
परिच्छेतुं यातावनिलमनलस्कन्धवपुषः ।  
ततो भक्तिश्रद्धा-भरगुरु-गृणद्भ्यां गिरिश यत्  
स्वयं तस्थे ताभ्यां तव किमनुवृत्तिर्न फलति ॥ १०॥  
  
अयत्नादासाद्य त्रिभुवनमवैरव्यतिकरं  
दशास्यो यद्बाहूनभृत-रणकण्डू-परवशान् ।  
शिरःपद्मश्रेणी-रचितचरणाम्भोरुह-बलेः  
स्थिरायास्त्वद्भक्तेस्त्रिपुरहर विस्फूर्जितमिदम् ॥ ११॥  
  
अमुष्य त्वत्सेवा-समधिगतसारं भुजवनं  
बलात् कैलासेऽपि त्वदधिवसतौ विक्रमयतः ।  
अलभ्यापातालेऽप्यलसचलिताङ्गुष्ठशिरसि  
प्रतिष्ठा त्वय्यासीद् ध्रुवमुपचितो मुह्यति खलः ॥ १२॥  
  
यदृद्धिं सुत्राम्णो वरद परमोच्चैरपि सतीं  
अधश्चक्रे बाणः परिजनविधेयत्रिभुवनः ।  
न तच्चित्रं तस्मिन् वरिवसितरि त्वच्चरणयोः  
न कस्याप्युन्नत्यै भवति शिरसस्त्वय्यवनतिः ॥ १३॥  
  
अकाण्ड-ब्रह्माण्ड-क्षयचकित-देवासुरकृपा  
विधेयस्याऽऽसीद् यस्त्रिनयन विषं संहृतवतः ।  
स कल्माषः कण्ठे तव न कुरुते न श्रियमहो  
विकारोऽपि श्लाघ्यो भुवन-भय- भङ्ग- व्यसनिनः ॥ १४॥  
  
असिद्धार्था नैव क्वचिदपि सदेवासुरनरे  
निवर्तन्ते नित्यं जगति जयिनो यस्य विशिखाः ।  
स पश्यन्नीश त्वामितरसुरसाधारणमभूत्  
स्मरः स्मर्तव्यात्मा न हि वशिषु पथ्यः परिभवः ॥ १५॥  
  
मही पादाघाताद् व्रजति सहसा संशयपदं  
पदं विष्णोर्भ्राम्यद् भुज-परिघ-रुग्ण-ग्रह- गणम् ।  
मुहुर्द्यौर्दौस्थ्यं यात्यनिभृत-जटा-ताडित-तटा  
जगद्रक्षायै त्वं नटसि ननु वामैव विभुता ॥ १६॥  
  
वियद्व्यापी तारा-गण-गुणित-फेनोद्गम-रुचिः  
प्रवाहो वारां यः पृषतलघुदृष्टः शिरसि ते ।  
जगद्द्वीपाकारं जलधिवलयं तेन कृतमिति  
अनेनैवोन्नेयं धृतमहिम दिव्यं तव वपुः ॥ १७॥  
  
रथः क्षोणी यन्ता शतधृतिरगेन्द्रो धनुरथो  
रथाङ्गे चन्द्रार्कौ रथ-चरण-पाणिः शर इति ।  
दिधक्षोस्ते कोऽयं त्रिपुरतृणमाडम्बर विधिः  
विधेयैः क्रीडन्त्यो न खलु परतन्त्राः प्रभुधियः ॥ १८॥  
  
हरिस्ते साहस्रं कमल बलिमाधाय पदयोः  
यदेकोने तस्मिन् निजमुदहरन्नेत्रकमलम् ।  
गतो भक्त्युद्रेकः परिणतिमसौ चक्रवपुषः  
त्रयाणां रक्षायै त्रिपुरहर  जागर्ति जगताम् ॥ १९॥  
  
क्रतौ सुप्ते जाग्रत् त्वमसि फलयोगे क्रतुमतां  
क्व कर्म प्रध्वस्तं फलति पुरुषाराधनमृते ।  
अतस्त्वां सम्प्रेक्ष्य क्रतुषु फलदान-प्रतिभुवं  
श्रुतौ श्रद्धां बध्वा दृढपरिकरः कर्मसु जनः ॥ २०॥  
  
क्रियादक्षो दक्षः क्रतुपतिरधीशस्तनुभृतां  
ऋषीणामार्त्विज्यं शरणद सदस्याः सुर-गणाः ।  
क्रतुभ्रंशस्त्वत्तः क्रतुफल-विधान-व्यसनिनः  
ध्रुवं कर्तुं श्रद्धा विधुरमभिचाराय हि मखाः ॥ २१॥  
  
प्रजानाथं नाथ प्रसभमभिकं स्वां दुहितरं  
गतं रोहिद् भूतां रिरमयिषुमृष्यस्य वपुषा ।  
धनुष्पाणेर्यातं दिवमपि सपत्राकृतममुं  
त्रसन्तं तेऽद्यापि त्यजति न मृगव्याधरभसः ॥ २२॥  
  
स्वलावण्याशंसा धृतधनुषमह्नाय तृणवत्  
पुरः प्लुष्टं दृष्ट्वा पुरमथन पुष्पायुधमपि ।  
यदि स्त्रैणं देवी यमनिरत-देहार्ध-घटनात्  
अवैति त्वामद्धा बत वरद मुग्धा युवतयः ॥ २३॥  
  
श्मशानेष्वाक्रीडा स्मरहर पिशाचाः सहचराः  
चिता-भस्मालेपः स्रगपि नृकरोटी-परिकरः ।  
अमङ्गल्यं शीलं तव भवतु नामैवमखिलं  
तथापि स्मर्तॄणां वरद परमं मङ्गलमसि ॥ २४॥  
  
मनः प्रत्यक् चित्ते सविधमविधायात्त-मरुतः  
प्रहृष्यद्रोमाणः प्रमद-सलिलोत्सङ्गति-दृशः ।  
यदालोक्याह्लादं ह्रद इव निमज्यामृतमये  
दधत्यन्तस्तत्त्वं किमपि यमिनस्तत् किल भवान् ॥ २५॥  
  
त्वमर्कस्त्वं सोमस्त्वमसि पवनस्त्वं हुतवहः  
त्वमापस्त्वं व्योम त्वमु धरणिरात्मा त्वमिति च ।  
परिच्छिन्नामेवं त्वयि परिणता बिभ्रति गिरं  
न विद्मस्तत्तत्त्वं वयमिह तु यत् त्वं न भवसि ॥ २६॥  
  
त्रयीं तिस्रो वृत्तीस्त्रिभुवनमथो त्रीनपि सुरान्  
अकाराद्यैर्वर्णैस्त्रिभिरभिदधत् तीर्णविकृति ।  
तुरीयं ते धाम ध्वनिभिरवरुन्धानमणुभिः  
समस्त-व्यस्तं त्वां शरणद गृणात्योमिति पदम् ॥ २७॥  
  
भवः शर्वो रुद्रः पशुपतिरथोग्रः सहमहान्  
तथा भीमेशानाविति यदभिधानाष्टकमिदम् ।  
अमुष्मिन् प्रत्येकं प्रविचरति देव श्रुतिरपि  
प्रियायास्मैधाम्ने प्रणिहित-नमस्योऽस्मि भवते ॥ २८॥  
  
नमो नेदिष्ठाय प्रियदव दविष्ठाय च नमः  
नमः क्षोदिष्ठाय स्मरहर महिष्ठाय च नमः ।  
नमो वर्षिष्ठाय त्रिनयन यविष्ठाय च नमः  
नमः सर्वस्मै ते तदिदमतिसर्वाय च नमः ॥ २९॥  
  
बहुल-रजसे विश्वोत्पत्तौ भवाय नमो नमः  
प्रबल-तमसे तत् संहारे हराय नमो नमः ।  
जन-सुखकृते सत्त्वोद्रिक्तौ मृडाय नमो नमः  
प्रमहसि पदे निस्त्रैगुण्ये शिवाय नमो नमः ॥ ३०॥  
  
कृश-परिणति-चेतः क्लेशवश्यं क्व चेदं  
क्व च तव गुण-सीमोल्लङ्घिनी शश्वदृद्धिः ।  
इति चकितममन्दीकृत्य मां भक्तिराधाद्  
वरद चरणयोस्ते वाक्य-पुष्पोपहारम् ॥ ३१॥  
  
असित-गिरि-समं स्यात् कज्जलं सिन्धु-पात्रे  
सुर-तरुवर-शाखा लेखनी पत्रमुर्वी ।  
लिखति यदि गृहीत्वा शारदा सर्वकालं  
तदपि तव गुणानामीश पारं न याति ॥ ३२॥  
  
असुर-सुर-मुनीन्द्रैरर्चितस्येन्दु-मौलेः  
ग्रथित-गुणमहिम्नो निर्गुणस्येश्वरस्य ।  
सकल-गण-वरिष्ठः पुष्पदन्ताभिधानः  
रुचिरमलघुवृत्तैः स्तोत्रमेतच्चकार ॥ ३३॥  
  
अहरहरनवद्यं धूर्जटेः स्तोत्रमेतत्  
पठति परमभक्त्या शुद्ध-चित्तः पुमान् यः ।  
स भवति शिवलोके रुद्रतुल्यस्तथाऽत्र  
प्रचुरतर-धनायुः पुत्रवान् कीर्तिमांश्च ॥ ३४॥  
  
महेशान्नापरो देवो महिम्नो नापरा स्तुतिः ।  
अघोरान्नापरो मन्त्रो नास्ति तत्त्वं गुरोः परम् ॥ ३५॥  
  
दीक्षा दानं तपस्तीर्थं ज्ञानं यागादिकाः क्रियाः ।  
महिम्नस्तव पाठस्य कलां नार्हन्ति षोडशीम् ॥ ३६॥  
  
कुसुमदशन-नामा सर्व-गन्धर्व-राजः  
शशिधरवर-मौलेर्देवदेवस्य दासः ।  
स खलु निज-महिम्नो भ्रष्ट एवास्य रोषात्  
स्तवनमिदमकार्षीद् दिव्य-दिव्यं महिम्नः ॥ ३७॥  
  
सुरगुरुमभिपूज्य स्वर्ग-मोक्षैक-हेतुं  
पठति यदि मनुष्यः प्राञ्जलिर्नान्य-चेताः ।  
व्रजति शिव-समीपं किन्नरैः स्तूयमानः  
स्तवनमिदममोघं पुष्पदन्तप्रणीतम् ॥ ३८॥  
  
आसमाप्तमिदं स्तोत्रं पुण्यं गन्धर्व-भाषितम् ।  
अनौपम्यं मनोहारि सर्वमीश्वरवर्णनम् ॥ ३९॥  
  
इत्येषा वाङ्मयी पूजा श्रीमच्छङ्कर-पादयोः ।  
अर्पिता तेन देवेशः प्रीयतां मे सदाशिवः ॥ ४०॥  
  
तव तत्त्वं न जानामि कीदृशोऽसि महेश्वर ।  
यादृशोऽसि महादेव तादृशाय नमो नमः ॥ ४१॥  
  
एककालं द्विकालं वा त्रिकालं यः पठेन्नरः ।  
सर्वपाप-विनिर्मुक्तः शिव लोके महीयते ॥ ४२॥  
  
श्री पुष्पदन्त-मुख-पङ्कज-निर्गतेन  
स्तोत्रेण किल्बिष-हरेण हर-प्रियेण ।  
कण्ठस्थितेन पठितेन समाहितेन  
सुप्रीणितो भवति भूतपतिर्महेशः ॥ ४३॥  
  
॥ इति श्री पुष्पदन्त विरचितं शिवमहिम्नः  
         स्तोत्रं समाप्तम् ॥  
  
  
In some texts, following verses are included as starting ones.  
(Stotra Patha Sangraha, page 88, Chakreshvar Sanstha,  
Sharika Parvat, Shrinagar)   
  
ॐ नमः शिवाय ।  
आधीनामगधं दिव्यं व्याधीनां मूलकृन्तनम् ।  
उपद्रावाणां दलनं महादेवमुपास्महे ॥ १॥  
  
अहं पापी पापक्षपण निपूणाः शङ्कर भवान् ।  
अहं भीतो भीताभयवितरणे ते व्यसनिता  
अहं दीनो दीनोद्धरण विधिसज्जस्त्वदितरत्  
न जानेऽहं वक्तुं कुरु सकल शोच्ये मयि कृपाम् ॥ २॥  
  
जनस्त्वदपादाब्जश्रवणमननध्याननिपुणाः  
स्वयं ते विस्तीर्णा न खलु करुणा तेषु करणा ।  
भवे लीने दीने मयि मननहीने न करुणा  
कथं नाथ ख्यातस्त्वमसि करुणागार सागर इति ॥ ३॥  
  
ॐ महिम्नः पारं ते ....  
  
A copy with Urdu translation (Shiv Ratri Puja Mahimna Stotra  
in archive.org has a verse numbered 30 below which appears new.  
The booklet has only 35 verses.  
वपुष्प्रादुर्भावादनुतमितदं जन्मनि पुरा  
पुरारे! नैवाहं क्वचिदपि भवन्तं प्रणतवान् ।  
नमन्मुक्तः सम्प्रत्यतनुरहमग्रेप्यनतिमान्  
महेश! क्षन्तव्यं तदिदमपराधद्वयमपि ॥ ३०॥  
  
  
  
