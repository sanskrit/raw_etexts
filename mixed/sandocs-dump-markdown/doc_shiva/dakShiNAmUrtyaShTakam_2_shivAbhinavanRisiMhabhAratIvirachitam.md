+++
"Text title" = "dakShiNAmUrtyaShTakam 2"
"File name" = "dakShiNAmUrtyaShTakam2.itx"
itxtitle = "dakShiNAmUrtyaShTakam 2 (shivAbhinavanRisiMhabhAratIvirachitam)"
engtitle = "dakShiNAmUrtyaShTakam 2"
Category = "shiva, sachchidAnanda-shivAbhinava-nRisiMhabhAratI, aShTaka"
Location = "doc_shiva"
Sublocation = "shiva"
Author = "Sachchidananda Shivabhinava Nrisimha Bharati Swamigal"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
Indexextra = "(Scans 1, 2)"
"Latest update" = "November 9, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "दक्षिणामूर्त्यष्टकम् २ (शिवाभिनवनृइसिंहभारतीविरचितम्)"

+++
  
 श्रीदक्षिणामूर्त्यष्टकम् २   
पायय जनमिमममृतं दुर्लभमितरस्य लोकस्य ।  
नतजनपारनदीक्षित मेधाधीदक्षिणामूर्ते ॥ १॥  
  
स्तोतुं वा नेतुं वा जडविषयासक्तहृन्न शक्रोमि ।  
नैसर्गिकी कुरु कृपां मयि वटतटवास दक्षिणामूर्ते ॥ २॥  
  
स्फुरतु मम हृदि तनुस्ते पुस्तकमुद्राक्षमालिकाकुम्भान् ।  
दधती चन्द्रार्धलसच्छीर्षा श्रीदक्षिणामूर्ते ॥ ३॥  
  
सहमान दक्षिणानन सहमानविहीनमत्कमन्तुततीः ।  
सहमानत्वं त्यज वा युक्तं कुर्वत्र यद्विभाति तव ॥ ४॥  
  
मेधाप्रज्ञे जन्ममूकोऽपि लोकः प्राप्नोत्यङ्घ्रिं पूजयन्यस्य लोके ।  
तं पादाम्भोजातनम्रामरालिं मेधाप्रज्ञादक्षिणामूर्तिमीडे ॥ ५॥  
  
गङ्गानिर्झरिणी हिमाद्रिकुहराद्यद्वत्सुधांशोः प्रभा  
निर्गच्छत्यतिवेगतः कमपि च त्यक्त्वा प्रयत्नं मुहुः ।  
तद्वद्यत्पदभक्तवक्त्रकुहराद्वाणी जवान्निसरेत्  
तं वन्दे मुनिवृन्दवन्द्यचरणं श्रीदक्षिणास्यं मुदा ॥ ६॥  
  
अप्पित्तार्कशशाङ्कनेत्रमगजासंलिङ्गिताङ्गं कृपा-  
वाराशिं विधिविष्णुमुख्यदिविजैः संसेविताङ्घ्रिं मुदा ।  
नन्दीशप्रमुखैर्गणैः परिवृतं नागास्यषड्वक्त्रयु-  
क्पार्श्वं नीलगलं नमामि वटभूरुण्मूलवासं शिवम् ॥ ७॥  
  
शीतांशुप्रतिमानकान्तिवपुषं पीताम्बुराश्यादिभि-  
र्मौनीन्द्रैः परिचिन्त्यमानमनिशं मोदाद्धृदम्भोरुहे ।  
शान्तानङ्गकटाक्षिभासिनिटिलं कान्तार्धकायं विभुं  
वन्दे चित्रचरित्रमिन्दुमुकुटं न्यग्रोधमूलाश्रयम् ॥ ८॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीदक्षिणामूर्त्यष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
