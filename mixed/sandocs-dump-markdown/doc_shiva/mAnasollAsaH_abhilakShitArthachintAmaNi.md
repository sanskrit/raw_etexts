+++
"Text title" = "manasollAsa or abhilakShitArthachintAmaNi"
"File name" = "manasollasa.itx"
itxtitle = "mAnasollAsaH (abhilakShitArthachintAmaNi)"
engtitle = "Manasollasa"
Category = "shiva, stotra"
Location = "doc_shiva"
Sublocation = "shiva"
Texttype = "stotra"
Author = "Sureshvaracharya"
Language = "Sanskrit"
Subject = "hinduism/religion/philosophy"
"Transliterated by" = "Sunder Hattangadi sunderh at hotmail.com"
"Proofread by" = "Sunder Hattangadi sunderh at hotmail.com"
"Translated by" = "-"
Description-comments = "A commentary (vArtika) on Shankara@s Dakshinamurti Stotra"
Indexextra = "(commentary on dakShiNAmUrti stotra by Sureshvaracharya)"
"Latest update" = "April 17, 2003"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "मानसोल्लासः (अभिलक्षितार्थचिन्तामणि)"

+++
  
 मानसोल्लास   
  
॥ श्रीदक्षिणामूर्तिस्तोत्रम् ॥  
  
विश्वं दर्पणदृश्यमाननगरीतुल्यं निजान्तर्गतं  
पश्यन्नात्मनि मायया बहिरिवोद्भूतं यथा निद्रया ।  
यः साक्षात्कुरुते प्रबोधसमये स्वात्मानमेवाद्वयं  
तस्मै श्री गुरुमूर्तये नम इदं श्रीदक्षिणामूर्तये ॥ १॥  
  
बीजस्यान्तरिवाङ्कुरो जगदिदं प्राङ्निर्विकल्पं पुनः  
मायाकल्पितदेशकालकलनावैचित्र्यचित्रीकृतम् ।  
मायावीव विजृम्भयत्यपि महायोगीव यःस्वेच्छया  
तस्मै श्री गुरुमूर्तये नम इदं श्रीदक्षिणामूर्तये ॥ २॥  
  
यस्यैव स्फुरणं सदात्मकमसत्कल्पार्थगं भासते  
साक्षात्तत्त्वमसीति वेदवचसा यो बोधयत्याश्रितान् ।  
यत्साक्षात्करणाद्भवेन्नपुनरावृत्तिर्भवाम्भोनिधौ  
तस्मै श्री गुरुमूर्तये नम इदं श्रीदक्षिणामूर्तये ॥ ३॥  
  
नानाच्छिद्रघटोदरस्थितमहादीपप्रभाभास्वरं  
ज्ञानं यस्य तु चक्षुरादिकरणद्वारा बहिःस्पन्दते ।  
जानामीति तमेव भान्तमनुभात्येतत्समस्तं जगत्  
तस्मै श्री गुरुमूर्तये नम इदं श्रीदक्षिणामूर्तये ॥ ४॥  
  
देहं प्राणमपीन्द्रियाण्यपि चलां बुद्धिं च शून्यं विदुः  
स्त्रीबालान्धजडोपमास्त्वहमिति भ्रान्ता भृशं वादिनः ।  
मायाशक्तिविलासकल्पितमहाव्यामोहसंहारिणे  
तस्मै श्री गुरुमूर्तये नम इदं श्रीदक्षिणामूर्तये ॥ ५॥  
  
राहुग्रस्तदिवाकरेन्दुसदृशो मायासमाच्छादनात्  
सन्मात्रः करणोपसंहरणतो योऽभूत्सुषुप्तः पुमान् ।  
प्रागस्वाप्समिति प्रबोधसमये यः प्रत्यभिज्ञायते  
तस्मै श्री गुरुमूर्तये नम इदं श्रीदक्षिणामूर्तये ॥ ६॥  
  
बाल्यादिष्वपि जाग्रदादिषु तथा सर्वास्ववस्थास्वपि  
व्यावृत्तास्वनुवर्तमानमहमित्यन्तः स्फुरन्तं सदा ।  
स्वात्मानं प्रकटीकरोति भजतां यो मुद्रया भद्रया  
तस्मै श्री गुरुमूर्तये नम इदं श्रीदक्षिणामूर्तये ॥ ७॥  
  
विश्वं पश्यति कार्यकारणतया स्वस्वामिसंबन्धतः  
शिष्याचार्यतया तथैव पितृपुत्राद्यात्मना भेदतः ।  
स्वप्ने जाग्रति वा एष पुरुषो मायापरिभ्रामितः  
तस्मै श्री गुरुमूर्तये नम इदं श्रीदक्षिणामूर्तये ॥ ८॥  
  
भूरम्भांस्यनलोऽनिलोऽम्बरमहर्नाथो हिमांशुः पुमान्  
इत्याभाति चराचरात्मकमिदं यस्यैव मूर्त्यष्टकम् ।  
नान्यत्किञ्चन विद्यते विमृशतां यस्मात्परस्माद्विभोः  
तस्मै श्री गुरुमूर्तये नम इदं श्रीदक्षिणामूर्तये ॥ ९॥  
  
सर्वात्मत्वमिति स्फुटीकृतमिदं यस्मादमुष्मिंस्तवे  
तेनास्य श्रवणात्तदर्थमननाद्ध्यानाच्च संकीर्तनात् ।  
सर्वात्मत्वमहाविभूतिसहितं स्यादीश्वरत्वं स्वतः  
सिद्ध्येत्तत्पुनरष्टधा परिणतं चैश्वर्यमव्याहतम् ॥ १०॥  
  
॥ मानसोल्लास ॥  
  
विश्वं दर्पणदृश्यमाननगरीतुल्यं निजान्तर्गतं  
पश्यन्नात्मनि मायया बहिरिवोद्भूतं यथा निद्रया ।  
यः साक्षात्कुरुते प्रबोधसमये स्वात्मानमेवाद्वयं  
तस्मै श्री गुरुमूर्तये नम इदं श्रीदक्षिणामूर्तये ॥ १॥  
  
मङ्गळं दिशतु मे विनायको  
मङ्गळं दिशतु मे सरस्वती ।  
मङ्गळं दिशतु मे महेश्वरो  
मङ्गळं दिशतु मे सदाशिवः ॥ १॥  
  
आत्मलाभात्परो लाभो नास्तीति मुनयो विदुः ।  
तल्लाभार्थं कविः स्तौति स्वात्मानं परमेश्वरम् ॥ २॥  
  
स्वेच्छया सृष्टमाविश्य विश्वं यो मनसि स्थितः ।  
स्तोत्रेण स्तूयतेऽनेन स एव परमेश्वरः ॥ ३॥  
  
अस्ति प्रकाशत इति व्यवहारः प्रवर्तते ।  
तच्चास्तित्वं प्रकाशत्वं कस्मिन्नर्थे प्रतिष्ठितम् ॥ ४॥  
  
किं तेषु तेषु वाऽर्थेषु किं वा सर्वात्मनीश्वरे ।  
ईश्वरत्वं च जीवत्वं सर्वात्मत्वं च कीदृशम् ॥ ५॥  
  
जानीयात्कथं जीवः किं तज्ज्ञानस्य साधनम् ।  
ज्ञानात्तस्य फलं किं स्यादेकत्वं च कथं भवेत् ॥ ६॥  
  
सर्वज्ञः सर्वकर्ता च कथमात्मा भविष्यति ।  
शिष्यं प्रतीत्थं पृच्छन्तं वक्तुमारभते गुरुः ॥ ७॥  
  
अन्तरस्मिन्निमे लोका अन्तर्विश्वमिदं जगत् ।  
बहिर्वन्माययाऽऽभाति दर्पणे स्वशरीरवत् ॥ ८॥  
  
स्वप्ने स्वान्तर्गतं विश्वं यथा पृथगिवेक्ष्यते ।  
तथैव जाग्रत्कालेऽपि प्रपञ्चोऽयं विविच्यताम् ॥ ९॥  
  
स्वप्ने स्वसत्तैवार्थानां सत्ता नान्येति निश्चिता ।  
को जाग्रति विशेषोऽस्ति जडानामाशु नाशिनाम् ॥ १०॥  
  
स्वप्ने प्रकाशो भावानां स्वप्रकाशान्न हीतरः ।  
जाग्रत्यपि तथैवेति निश्चिन्वन्ति विपश्चितः ॥ ११॥  
  
निद्रया दर्शितानर्थान्न पश्यति यथोत्थितः ।  
सम्यग्ज्ञानोदयादूर्ध्वं तथा विश्वं न पश्यति ॥ १२॥  
  
अनादिमायया सुप्तो यदा जीवः प्रबुध्यते ।  
अजन्मनिद्रमस्वप्नमद्वैतं बुध्यते तदा ॥ १३॥  
  
श्रुत्याऽऽचार्यप्रसादेन योगाभ्यासवशेन च ।  
ईश्वरानुग्रहेणापि स्वात्मबोधो यदा भवेत् ॥ १४॥  
  
भुक्तं यथाऽन्नं कुक्षिस्थं स्वात्मत्वेनैव पश्यति ।  
पूर्णाहन्ताकबळितं विश्वं योगीश्वरस्तथा ॥ १५॥  
  
यथा स्वप्ने नृपो भूत्वा भुक्त्वा भोगान्यथेप्सितान् ।  
चतुरङ्गबलोपेतः शत्रुं जित्वा रणाङ्गणे ॥ १६॥  
  
परात्पराजितो भूत्वा वनं प्राप्य तपश्चरन् ।  
मुहूर्तमात्रमात्मानं मन्यते कल्पजीविनम् ॥ १७॥  
  
तथैव जाग्रत्कालेऽपि मनोराज्यं करोत्यसौ ।  
कालनद्योघयोगेन क्षीणमायुर्न पश्यति ॥ १८॥  
  
मेघच्छन्नोंऽशुमालीव मायया मोहितोऽधिकम् ।  
किञ्चित्कर्ता च किञ्चिज्ज्ञो लक्ष्यते परमेश्वरः ॥ १९॥  
  
यद्यत्करोति जानाति तस्मिन्तस्मिन्परेश्वरः ।  
राजा विद्वान् स्वसामर्थ्यादीश्वरोऽयमितीर्यते ॥ २०॥  
  
ज्ञानक्रिये शिवेनैक्यात्सङ्क्रान्ते सर्वजनुषु ।  
ईश्वरत्वं च जीवानां सिद्धं तच्छक्तिसङ्गमात् ॥ २१॥  
  
अयं घटोऽयं पट इत्येवं नानाप्रतीतिषु ।  
अर्कप्रभेव स्वज्ञानं स्वयमेव प्रकाशते ॥ २२॥  
  
ज्ञानं न चेत्स्वयं सिद्धं जगदन्धं तमो भवेत् ।  
न चेदस्य क्रिया काचित् व्यवहारः कथं भवेत् ॥ २३॥  
  
क्रिया नाम परिस्पन्दपरिणामस्वरूपिणी ।  
स्पन्दमाने बहिर्ज्ञाने तदङ्कुरवदुद्भवेत् ॥ २४॥  
  
उत्पाद्यप्राप्यसंस्कार्यविकार्योपाश्रया क्रिया ।  
करोति गच्छत्युन्मार्ष्टि छिनत्तीति प्रतीयते ॥ २५॥  
  
शिवो ब्रह्मादिदेहेषु सर्वज्ञ इति भासते ।  
देवतिर्यङ्मनुष्येषु किञ्चिज्ज्ञस्तारतम्यतः ॥ २६॥  
  
जरायुजोऽण्डजश्चैव स्वेदजः पुनरुद्भिदः ।  
एते चतुर्विधाः देहाः क्रमशो न्यूनवृत्तयः ॥ २७॥  
  
ब्रह्मादिस्तम्बपर्यन्ता स्वप्नकल्पैव कल्पना ।  
साक्षात्कृतेऽनवच्छिन्नप्रकाशे परमात्मनि ॥ २८॥  
  
अणोरणीयान्महतो महीयानिति वेदवाक् ।  
रुद्रोपनिषदप्येतं स्तौति सर्वात्मकं शिवम् ॥ २९॥  
  
ईश्वरो गुरुरात्मेति मूर्तिभेदविभागिने ।  
व्योमवद्व्याप्तदेहाय दक्षिणामूर्तये नमः ॥ ३०॥  
  
इति श्रीदक्षिणामूर्तिस्तोत्रार्थप्रतिपादके  ।  
प्रबन्धे मानसोल्लासे प्रथमोल्लाससंग्रहः ॥ ३१॥  
  
बीजस्यान्तरिवाङ्कुरो जगदिदं प्राङ्निर्विकल्पं पुनः  
मायाकल्पितदेशकालकलनावैचित्र्यचित्रीकृतम् ।  
मायावीव विजृम्भयत्यपि महायोगीव यःस्वेच्छया  
तस्मै श्री गुरुमूर्तये नम इदं श्रीदक्षिणामूर्तये ॥ २॥  
  
उपादानं प्रपञ्चस्य संयुक्ताः परमाणवः ।  
मृदन्वितो घटस्तस्माद्भासते नेश्वरान्वितः ॥ १॥  
  
परमाणुगता एव गुणा रूपरसादयः ।  
कार्ये समानजातीयमारभन्ते गुणान्तरम् ॥ २॥  
  
कार्यं यत्र समन्वेति कारणं समवायि तत् ।  
चक्राद्यं साधनं यत्तु घटस्यासमवायि तत् ॥ ३॥  
  
समवायिनि तिष्ठेद्यत् समवाय्याश्रये तथा ।  
कार्येऽवधृतसामर्थ्यं कल्प्यतेऽसमवायि तत् ॥ ४॥  
  
निमित्तं कारणं तेषामीश्वरश्च कुलालवत् ।  
यत्कार्यं जायते यस्मात्तस्मिन् तत्प्रतितिष्ठति ॥ ५॥  
  
मृत्तिकायां घटस्तन्तौ पटः स्वर्णेऽङ्गुलीयकम् ।  
इति वैशेषिकाः प्राहुस्तथा नैयायिका अपि ॥ ६॥  
  
रजः सत्त्वं तमश्चेति प्रधानस्य गुणास्त्रयः ।  
रजो रक्तं चलं तेषु सत्त्वं शुक्लं प्रकाशकम् ॥ ७॥  
  
तमः कृष्णं चावरकं सृष्टिस्थित्यन्तहेतवः ।  
इति सांख्याश्च भाषन्ते तेषां दूषण उच्यते ॥ ८॥  
  
अङ्कुरादिफलान्तेषु कार्येष्वस्तित्वमिष्यते ।  
कुत आगत्य सम्बद्धा वटबीजेषु ते कणाः ॥ ९॥  
  
कारणानुगतं कार्यमिति सर्वैश्च सम्मतम् ।  
तस्मात्सत्ता स्फुरत्ता च सर्वत्राप्यनुवर्तते ॥ १०॥  
  
पुष्पे फलत्वमापन्ने क्षीरे च दधितां गते ।  
विजातीयाः प्रतीयन्ते गुणा रूपरसादयः ॥ ११॥  
  
कारणं कार्यमंशोंऽशी जातिव्यक्ती गुणी गुणः ।  
क्रिया क्रियावानित्याद्याः प्रकाशस्यैव कल्पनाः ॥ १२॥  
  
चैतन्यं परमाणूनां प्रधानस्यापि नेष्यते ।  
ज्ञानक्रिये जगत्क्लृप्तौ दृश्येते चेतनाश्रये ॥ १३॥  
  
कालरूपक्रियाशक्त्या क्षीरात्परिणमेद्दधि ।  
ज्ञातृज्ञानज्ञेयरूपं ज्ञानशक्त्या भवेज्जगत् ॥ १४॥  
  
ज्ञानं द्विधा वस्तुमात्रद्योतकं निर्विकल्पकम् ।  
सविकल्पन्तु संज्ञादिद्योतकत्वादनेकधा ॥ १५॥  
  
सङ्कल्पसंशयभ्रान्तिस्मृतिसादृश्यनिश्चयाः ।  
ऊहोऽनध्यवसायश्च तथाऽन्येनुभवा अपि॥ १६॥  
  
प्रत्यक्षमेकं चार्वाकाः कणादसुगतौ पुनः ।  
अनुमानञ् च तच्चापि सांख्याः शब्दं च ते अपि ॥ १७॥  
  
न्यायैकदर्शिनोप्यवेमुपमानं च के चन ।  
अर्थापत्त्या सहैतानि चत्वार्याह प्रभाकरः ॥ १८॥  
  
अभावषष्ठान्येतानि भाट्टा वेदान्तिनस्तथा ।  
सम्भवैतिह्ययुक्तानि तानि पौराणिका जगुः ॥ १९॥  
  
द्रव्यं गुणस्तथा कर्म सामन्यं च विशेषकम् ।  
समवायं च काणादाः पदार्थान्षट्प्रचक्षते ॥ २०॥  
  
नव द्रव्याणि भूतानि दिक्कालात्ममनांसि च ।  
चतुर्विंशतिरेव स्युर्गुणाः शब्दादिपञ्चकम् ॥ २१॥  
  
परिमाणं च सङ्ख्या च द्वौ संयोगविभागकौ ।  
स्वभावतः पृथक्त्वं च गुरुत्वं द्रवता पुनः ॥ २२॥  
  
परत्वं चापरत्वं च स्नेहः संस्कार इत्यपि ।  
धीर्द्वेषसुखदुःखेच्छाधर्माधर्मप्रयत्नकाः ॥ २३॥  
  
संस्कारस्त्रिविधो वेग इष्वादेर्गतिकारणम् ।  
दृष्टश्रुतानुभूतार्थस्मृतिहेतुश्च भावना ॥ २४॥  
  
स्थितस्थापकता नाम पूर्ववत्स्थितिकारणम् ।  
आकृष्टशाखाभूर्जादौ स्पष्टमेवोपलक्ष्यते ॥ २५॥  
  
उत्क्षेपणमवक्षेपो गमनं च प्रसारणम् ।  
आकुञ्चनमिति प्राहुः कर्म पञ्चविधं बुधाः ॥ २६॥  
  
सामान्यं द्विविधं प्रोक्तं परं चापरमेव च ।  
परं सत्तैव सर्वत्र तदनुस्यूतवर्तनम् ॥ २७॥  
  
द्रव्यत्वं च गुणत्वाद्यं सामान्यमपरं तथा ।  
विशेषाः स्युरनन्तास्ते व्यावृत्तिज्ञानहेतवः ॥ २८॥  
  
रूपस्येव घटे नित्यः सम्बन्धः समवायकः ।  
कालाकाशदिगात्मानो नित्याश्च विभवश्च ते ॥ २९॥  
  
चतुर्विधाः परिच्छिन्ना नित्याश्च परमाणवः ।  
इति वैशेषिकमते पदार्थाः षट् प्रकीर्तिताः ॥ ३०॥  
  
माया प्रधानमव्यक्तमविद्याऽज्ञानमक्षरम् ।  
अव्याकृतं च प्रकृतिः तम इत्यभिधीयते ॥ ३१॥  
  
मायायां ब्रह्मचैतन्यप्रतिबिम्बानुषङ्गतः ।  
महत्कालपुमांसः स्युः महत्तत्त्वादहंकृतिः ॥ ३२॥  
  
तामसात्स्युरहङ्कारात्खानिलाग्न्यम्बुभूमयः ।  
शब्दः स्पर्शश्च रूपं च रसो गन्धोप्यनुक्रमात् ॥ ३३॥  
  
इन्द्रियाणां च विषया भूतानामपि ते गुणाः ।  
देवाः सदाशिवश्चेशो रुद्रो विष्णुश्चतुर्मुखः ॥ ३४॥  
  
सात्त्विकात्स्यादहङ्कारादन्तःकरणधीन्द्रियम् ।  
मनो बुद्धिरहङ्कारश्चित्तं करणमान्तरम् ॥ ३५॥  
  
संशयो निश्चयो गर्वः स्मरणं विषया अमी ।  
चन्द्रः प्रजापती रुद्रः क्षेत्रज्ञ इति देवताः ॥ ३६॥  
  
श्रोत्रं त्वक्चक्षु जिह्वा घ्राणं ज्ञानेन्द्रियं विदुः ।  
दिग्वातसूर्यवरुणा नासत्यौ देवताः स्मृताः ॥ ३७॥  
  
राजसात्स्युरहङ्कारात्कर्मेन्द्रियसमीरणाः ।  
कर्मेन्द्रियाणि वाक्पाणिः पादः पायुरुपस्थकम् ॥ ३८॥  
  
वचनादानगमनविसर्गानन्दसंज्ञकाः ।  
विषया देवतास्तेषां वह्नीन्द्रोपेन्द्रमृत्युकाः ॥ ३९॥  
  
प्राणोपानः समानश्चोदानव्यानौ च वायवः ।  
भूतैस्तु पञ्चभिः प्राणैः चतुर्दशभिरिन्द्रियैः ॥ ४०॥  
  
चतुर्विंशतितत्त्वानि साङ्ख्यशास्त्रविदो विदुः ।  
महान्कालः प्रधानं च मायाविद्ये च पूरुषः ॥ ४१॥  
  
इति पौराणिकाः प्राहुस्त्रिंशत्तत्त्वानि तैः सह ।  
बिन्दुनादौ शक्तिशिवौ शान्तातीतौ ततः परम् ॥ ४२॥  
  
षट्त्रिंशत्तत्वमित्युक्तं शैवागमविशारदैः ।  
सर्वे विकल्पाः प्रागासन् बीजेऽङ्कुर इवात्मनि ॥ ४३॥  
  
इच्छाज्ञानक्रियारूपमायया ते विजृम्भिताः ।  
इच्छाज्ञानक्रियापूर्वा यस्मात्सर्वाः प्रवृत्तयः ॥ ४४॥  
  
सर्वेऽपि जन्तवस्तस्मादीश्वरा इति निश्चिताः ।  
बीजाद्वृक्षस्तरोबीजं पारम्पर्येण जायते ॥ ४५॥  
  
इतिशङ्कानिवृत्त्यर्थं योगिदृष्टान्तकीर्तनम् ।  
विश्वामित्रादयः पूर्वे परिपक्वसमाधयः ॥ ४६॥  
  
उपादानोपकरणप्रयोजनविवार्जिताः ।  
स्वेच्छया ससृजुः सर्गं सर्वभोगोपबृंहितम् ॥ ४७॥  
  
ईश्वरोऽनन्तशक्तित्वात्स्वतन्त्रोऽन्यानपेक्षकः ।  
स्वेच्छामात्रेण सकलं सृजत्यवति हन्ति च ॥ ४८॥  
  
न कारकाणां व्यापारात्कर्ता स्यान्नित्य ईश्वरः ।  
नापि प्रमाणव्यापरात् ज्ञाताऽसौ स्वप्रकाशकः ॥ ४९॥  
  
ज्ञातृत्वमपि कर्तृत्वं स्वातन्त्र्यात्तस्य केवलम् ।  
या चेच्छाशक्तिवैचित्री साऽस्य स्वच्छन्दकारिता ॥ ५०॥  
  
यया कर्तुं न वा कर्तुमन्यथा कर्तुमर्हति ।  
स्वतन्त्रामीश्वरेच्छां के परिच्छेतुमिहेशते ॥ ५१॥  
  
श्रुतिश्च सोऽकामयतेतीच्छया सृष्टिमीशितुः ।  
तस्मादात्मन आकाशः सम्भूत इति चाब्रवीत् ॥ ५२॥  
  
निमित्तमात्रं चेदस्य जगतः परमेश्वरः ।  
विकारित्वं विनाशित्वं भवेदस्य कुलालवत् ॥ ५३॥  
  
बुद्ध्यादयो नव गुणाः नित्या एवेश्वरस्य चेत् ।  
नित्येच्छावान्ं जगत्सृष्टौ प्रवतेतैव सर्वदा ॥ ५४॥  
  
प्रवृत्त्युपरमाभावात्संसारो नैव नश्यति ।  
मोक्षोपदेशो व्यर्थः स्यादागमोऽपि निरर्थकः ॥ ५५॥  
  
तस्मान्मायाविलासोऽयं जगत्कर्तृत्वमीशितुः ।  
बन्धमोक्षोपदेशादिव्यवहारोऽपि मायया ॥ ५६॥  
  
इति श्रीदक्षिणामूर्तिस्तोत्रार्थप्रतिपादके ।  
प्रबन्धे मानसोल्लासे द्वितीयोल्लाससंग्रहः ॥ ५७॥  
  
यस्यैव स्फुरणं सदात्मकमसत्कल्पार्थगं भासते  
साक्षात्तत्त्वमसीति वेदवचसा यो बोधयत्याश्रितान् ।  
यत्साक्षात्करणाद्भवेन्नपुनरावृत्तिर्भवाम्भोनिधौ  
तस्मै श्री गुरुमूर्तये नम इदं श्रीदक्षिणामूर्तये ॥ ३॥  
  
सत्तास्फुरत्ते भावेषु कुत आगत्य सङ्गते ।  
बिम्बादिदर्पणन्यायादित्थं पृच्छन् प्रबोध्यते ॥ १॥  
  
असत्कल्पेषु भावेषु जडेषु क्षणनाशिषु ।  
अस्तित्वं च प्रकाशत्वं नित्यात्संक्रामतीश्वरात् ॥ २॥  
  
आत्मसत्तैव सत्तैषां भावानां न ततोऽधिका ।  
तथैव स्फुरणं चैषां नात्मस्फुरणतोऽधिकम् ॥ ३॥  
  
ज्ञानानि बहुरूपाणि तेषं च विषया अपि ।  
अहङ्कारेऽनुषज्यन्ते सूत्रे मणिगणा इव ॥ ४॥  
  
प्रकाशाभिन्नमेवैतद्विश्वं सर्वस्य भासते ।  
लहरीबुद्बुदादीनां सलिलान्न पृथक्स्थितिः ॥ ५॥  
  
जानामित्येव यज्ज्ञानं भावानाविश्य वर्तते ।  
ज्ञातं मयेति तत्पश्चाद्विश्राम्यत्यन्तरात्मनि ॥ ६॥  
  
घटादिकानि कार्याणि विश्राम्यन्ति मृदादिषु ।  
विश्वं प्रकाशाभिन्नत्वाद्विश्राम्येत्परमेश्वरे ॥ ७॥  
  
स्वगतेनैव काळिम्ना दर्पणं मलिनं यथा ॥  
  
अज्ञानेनावृतं ज्ञानं तेन मुह्यन्ति जन्तवः ॥ ८॥  
  
घटाकाशो महाकाशो घटोपाधिकृतो यथा ।  
देहोपाधिकृतो भेदो जीवात्परमात्मनोः ॥ ९॥  
  
तत्त्वमस्यादिवाक्यैस्तु तयोरैक्यं प्रदर्श्यते ।  
सोयं पुरुष इत्युक्ते पुमानेको हि दृश्यते ॥ १०॥  
  
यज्जगत्कारणं तत्त्वं तत्पदार्थः स उच्यते ।  
देहादिभिः परिच्छिन्नो जीवस्तु त्वंपदाभिधः ॥ ११॥  
  
तद्देशकालावस्थादौ दृष्टः स इति कथ्यते ।  
तथैतद्देशकालादौ दृष्टोऽयमिति कीर्त्यते ॥ १२॥  
  
मुख्यं तदेतद्वैशिष्ट्यं विसृज्य पदयोर्द्वयोः ।  
पुम्मात्रं लक्षयत्येकं यथा सोयं पुमान्वचः ॥ १३॥  
  
प्रत्यक्त्वं च पराक्त्वं च त्यक्त्वा तत्त्वमसीति वाक् ।  
तथैव लक्षयत्यैकं जीवात्मपरमात्मनोः ॥ १४॥  
  
सामानाधिकरणाख्यः सम्बन्धः पदयोरिह ।  
विशेषणविशेष्यत्वं सम्बन्धः स्यात्पदार्थयोः ॥ १५॥  
  
लक्ष्यलक्षणसंयोगाद्वाक्यमैक्यं च बोधयेत् ।  
गङ्गायां घोष इतिवन्न जहल्लक्षणा भवेत् ॥ १६॥  
  
नाजहल्लक्षणाऽपि स्याच्छ्वेतोधावतिवाक्यवत् ।  
तत्त्वमस्यादिवाक्यानां लक्षणा भागलक्षणा ॥ १७॥  
  
सोऽयं पुरुष इत्यादिवाक्यानामिव कीर्तिता ।  
भिन्नवृत्तिनिमित्तानां शब्दानामेकवस्तुनि ॥ १८॥  
  
प्रवृत्तिस्तु समानाधिकरणत्वमिहोच्यते ।  
परस्यांशो विकारो वा जीवो वाक्येन नोच्यते ॥ १९॥  
  
जीवात्मना प्रविष्ठत्वात्स्वमायासृष्टमूर्तिषु ।  
निरंशो निर्विकारोऽसौ श्रुत्या युक्त्या च गम्यते ॥ २०॥  
  
घटाकाशो विकरो वा नांशो वा वियतो यथा ।  
त्वमिन्द्रोसीतिवद्वाक्यं न खलु स्तुतितत्परम् ॥ २१॥  
  
न सादृश्यपरं वाक्यमग्निर्माणवकादिवत् ।  
न कार्यकारणत्वस्य साधनं मृद्घटादिवत् ॥ २२॥  
  
न जाति व्यक्तिगमकं गौः खण्ड इतिवद्वचः ।  
गुणगुण्यात्मकं वाक्यं नैतन्नीलोत्पलादिवत् ॥ २३॥  
  
नोपासनापरं वाक्यं प्रतिमास्वीशबुद्धिवत् ।  
न वौपचारिकं वाक्यं राजवद्राजपूरुषे ॥ २४॥  
  
जीवात्मना प्रविष्टोऽसावीश्वरः श्रूयते यतः ।  
देहेन्द्रियमनोबुद्धिप्राणाहङ्कारसंहतौ ॥ २५॥  
  
आत्मसङ्कलनादज्ञैरात्मत्वं प्रतिपाद्यते ।  
वह्निधीः काष्ठलोहादौ वह्निसङ्कलनादिव ॥ २६॥  
  
देहमन्नमयं कोशमाविश्यात्मा प्रकाशते ।  
स्थूलो बालः कृशः कृष्णो वर्णाश्रमविकल्पवान् ॥ २७॥  
  
प्राणकोशेऽपि जीवामि क्षुधितोऽस्मि पिपासितः ।  
संशितो निश्चितो मन्ये इति कोशे मनोमये ॥ २८॥  
  
विज्ञानमयकोशस्थो विजानामीति तिष्ठति ।  
आनन्दमयकोशाख्ये त्वहङ्कारे पुराकृतैः ॥ २९॥  
  
पुण्यैरुपासनाभिश्च सुखितोऽस्मीति मोदते ।  
एवं कंचुकितः कोशैः कंचुकैरिव पञ्चभिः ॥ ३०॥  
  
परिच्छिन्न इवाभाति व्याप्तोऽपि परमेश्वरः ।  
यथा सलिलमाविश्य बहुधा भाति भस्करः ॥ ३१॥  
  
तथा शरीराण्याविश्य बहुधा स्फुरतीश्वरः ।  
कारणत्वं च कार्यत्वं तटस्थं लक्षणं तयोः ॥ ३२॥  
  
शाखायां चन्द्र इतिवन्नैव मुख्यमिदं मतम् ।  
महाप्रकाश इत्युक्तं स्वरूपं चन्द्रलक्षणम् ॥ ३३॥  
  
सच्चिदानन्दरूपत्वं स्वरूपं लक्षणं तयोः ।  
एकलक्षणयोरैक्यं वाक्येन प्रतिपाद्यते ॥ ३४॥  
  
तस्मादेकप्रकाशत्वं सर्वात्मत्वमिति स्थितम् ।  
देवतिर्यङ्मनुष्याणां प्रकाशान्न पृथक्स्थितिः ॥ ३५॥  
  
जीवः प्रकाशाभिन्नत्वात्सर्वात्मेत्यभिधीयते ।  
एवं प्रकाशरूपत्वपरिज्ञाने दृढीकृते ॥ ३६॥  
  
पुनरावृत्तिरहितं कैवल्यं पदमश्नुते ।  
सकृत्प्रसक्तमात्रोऽपि सर्वात्मत्व यदृच्छया ॥ ३७॥  
  
सर्वपापविनिर्मुक्तः शिवलोके महीयते ।  
सर्वात्मभावना यस्य परिपक्वा महात्मनः ।  
संसारतारकः साक्षात्स एव परमेश्वरः ॥ ३८॥  
  
इति श्रीदक्षिणामूर्तिस्तोत्रार्थप्रतिपादके ।  
प्रबन्धे मानसोल्लासे तृतीयोल्लाससंग्रहः ॥ ३९॥  
  
नानाच्छिद्रघटोदरस्थितमहादीपप्रभाभास्वरं  
ज्ञानं यस्य तु चक्षुरादिकरणद्वारा बहिःस्पन्दते ।  
जानामीति तमेव भान्तमनुभात्येतत्समस्तं जगत्  
तस्मै श्री गुरुमूर्तये नम इदं श्रीदक्षिणामूर्तये ॥ ४॥  
  
स्वतः सन्तः प्रकाशन्ते भावा घटपटादयः ।  
नेश्वरस्य समावेशादित्यस्योत्तरमुच्यते ॥ १॥  
  
अहमित्यनुसन्धाता जानामीति न चेत्स्फुरेत् ।  
कस्य को वा प्रकाशेत जगच्च स्यात्सुषुप्तवत् ॥ २॥  
  
प्रागूर्ध्वं चासतां सत्त्वं वर्तमानेऽपि न स्वतः ।  
तस्मादीशे स्थितं सत्त्वं प्रागूर्ध्वत्वविवर्जिते ॥ ३॥  
  
स्वयमेव प्रकाशेरन् जडा यदि विनेश्वरम् ।  
सर्वं सर्वस्य भासेत न वा भासेत किञ्चन ॥ ४॥  
  
तस्मात्सर्वज्ञमज्ञं वा जगत्स्यादेकरूपकम् ।  
तुल्ये स्वयंप्रकाशत्वे जडचेतनयोर्मिथः ॥ ५॥  
  
तुल्यमेव प्रसज्येरन् ग्राह्यग्राहकतादयः ।  
इन्द्रियाणामनियमाच्चाक्षुषा स्यू रसादयः ॥ ६॥  
  
मलिनामलिनादर्शपश्चात्प्राग्भागतुल्ययोः ।  
क्रियाशक्तिज्ञानशक्त्येरन्तःकरणभागयोः ॥ ७॥  
  
प्रतिबिम्बे स्फुरन्नीशः कर्ता ज्ञातेति कथ्यते ।  
बुद्धिः सत्त्वगुणोत्कर्षान्निर्मलो दर्पणो यथा ॥ ८॥  
  
गृह्णाति विषयच्छायामात्मच्छायानुभावतः ।  
अन्तःकरणसम्बन्धान्निखिलानीन्द्रियाण्यपि ॥ ९॥  
  
रथाङ्गनेमिवलये कीलिता इव कीलकाः ।  
नाड्योऽन्तःकरणे स्यूता जलसंस्यूतसूत्रवत् ॥ १०॥  
  
ताभिस्तु गोळकान्ताभिः प्रसर्पन्ति स्फुलिङ्गवत् ।  
करणानि समस्तानि यथास्वं विषयं प्रति ॥ ११॥  
  
देहस्य मध्यमं स्थानं मूलाधार इतीर्यते ।  
गुदात्तु द्व्यङ्गुलादूर्ध्वं मेढ्रात्तु द्व्यङ्गुलादधः ॥ १२॥  
  
त्रिकोणोऽधोमुखाग्रश्च कन्यकायोनिसन्निभः ।  
यत्र कुण्डलिनी नाम पराशक्तिः प्रतिष्ठिता ॥ १३॥  
  
प्राणाग्निबिन्दुनादानां सवित्री सा सरस्वती ।  
मूलाधाराग्रकोणस्था सुषुम्ना ब्रह्मरन्ध्रगा ॥ १४॥  
  
मूलेऽर्धच्छिन्नवंशाभा षडाधारसमन्विता ।  
तत्पार्श्वकोणयोर्जाते द्वे इडापिङ्गले स्थिते ॥ १५॥  
  
नाडीचक्रमिति प्राहुः तस्मान्नाड्यः समुद्गताः ।  
गान्धारी हस्तिजिह्वा च नयनान्तं प्रधावतः ॥ १६॥  
  
नाडीचक्रेण संस्यूते नासिकान्तमुभे गते ।  
नाभिमण्डलमाश्रित्य कुक्कुटाण्डमिव स्थितम् ॥ १७॥  
  
नाडीचक्रमिति प्राहुस्तस्मान्नाड्यः समुद्गताः ।  
पूषा चालाम्बुषा नाडी कर्णद्वयमुपाश्रिते ।  
नाडी शुक्लाह्वया तस्माद् भ्रूमध्यमुपसर्पति ॥ १८॥  
  
सरस्वत्याह्वया नाडी जिह्वान्ता वाक्प्रसारिणी ।  
नाडी विश्वोदरी नाम भुङ्क्तेऽन्नं सा चतुर्विधम् ॥ १९॥  
  
पीत्वा पयस्विनी तोयं कण्ठस्था कुरुते क्षुतम् ।  
नाडीचक्रात्समुद्भूता नाड्यस्तिस्रस्त्वधोमुखाः ॥ २०॥  
  
राका शुक्लं सिनीवाली मूत्रं मुञ्चेत्कुहुर्मलम् ।  
भुक्तान्नरसमादाय शङ्खिनी धमनी पुनः ॥ २१॥  
  
कपालकुहरं गत्वा मूर्ध्नि सञ्चिनुते सुधाम् ।  
शतं चैका च नाड्यः स्युस्तासामेका शिरोगता ॥ २२॥  
  
तयोर्ध्वमायन्मुक्तः स्यादिति वेदान्तशासनम् ।  
यदा बुद्धिगतैः पुण्यैः प्रेरितेन्द्रियमार्गतः ॥ २३॥  
  
शब्दादीन् विषयान् भुङ्क्ते तदा जागरितं भवेत् ।  
संहृतेष्विन्द्रियेष्वेषु जाग्रत्संस्कारजान्पुमान् ॥ २४॥  
  
मानसान्विषयान्भुङ्क्ते स्वप्नावस्था तदा भवेत् ।  
मनसोप्युपसंहारः सुषुप्तिरिति कथ्यते ॥ २५॥  
  
तत्र मायासमाच्छन्नः सन्मात्रो वर्तते पुमान् ।  
मूढो जडोऽज्ञ इत्येवं मायावेशात्प्रकाशते ॥ २६॥  
  
सुखमस्वाप्समित्येवं प्रबोधसमये पुमान् ।  
सच्चिदानन्दरूपः सन् सम्यगेव प्रकाशते ॥ २७॥  
  
इत्थं जगत्समाविश्य भासमाने महेश्वरे ।  
सूर्यादयोऽपि भासन्ते किमुतान्ये घटादयः ॥ २८॥  
  
तस्मात्सत्ता स्फुरत्ता च भावानामीश्वराश्रयात् ।  
सत्यं ज्ञानमनन्तं च श्रुत्या ब्रह्मोपदिश्यते ॥ २९॥  
  
जाग्रत्स्वप्नोद्भवं सर्वमसत्यं जडमन्धवत् ।  
ईश्वरश्चाहमित्येवं भासते सर्वजन्तुषु ॥ ३०॥  
  
निर्विकल्पश्च शुद्धश्च मलिनश्चेत्यहं त्रिधा ।  
निर्विकल्पं परं ब्रह्म निर्धूताखिलकल्पनम् ॥ ३१॥  
  
धूल्यन्धकारधूमाभ्रनिर्मुक्तगगनोपमम् ।  
विवेकसमये शुद्धं देहादीनां व्यपोहनात् ॥ ३२॥  
  
यथाऽन्तरिक्षं संक्षिप्तं नक्षत्रैः किञ्चिदीक्ष्यते ।  
देहेन्द्रियादिसंसर्गान्मलिनं कलुषीकृतम् ॥ ३३॥  
  
यथाऽऽकाशं तमोरूढं स्फुरत्यनवकाशवत् ।  
अहमित्यैश्वरं भावं यदा जीवः प्रबुध्यते ॥ ३४॥  
  
सर्वज्ञः सर्वकर्ता च तदा जीवो भविष्यति ।  
माययाधिकसम्मूढो विद्ययेशः प्रकाशते ॥ ३५॥  
  
निर्विकल्पानुसन्धाने सम्यगात्मा प्रकाशते ।  
अविद्याख्यतिरोधानव्यपाये परमेश्वरः ।  
दक्षिणामूर्तिरूपोसौ स्वयमेव प्रकाशते ॥ ३६॥  
  
इति श्रीदक्षिणामूर्तिस्तोत्रार्थप्रतिपादके ।  
प्रबन्धे मानसोल्लासे चतुर्थोल्लाससंग्रहः ॥ ३७॥  
  
देहं प्राणमपीन्द्रियाण्यपि चलां बुद्धिं च शून्यं विदुः  
स्त्रीबालान्धजडोपमास्त्वहमिति भ्रान्ता भृशं वादिनः ।  
मायाशक्तिविलासकल्पितमहाव्यामोहसंहारिणे  
तस्मै श्री गुरुमूर्तये नम इदं श्रीदक्षिणामूर्तये ॥ ५॥  
  
प्रमाणमेकं प्रत्यक्षं तत्त्वं भूतचतुष्टयम् ।  
मोक्षश्च मरणान्नान्यः कामार्थौ पुरुषार्थकौ ॥ १॥  
  
न हि खल्वीश्वरः कर्ता परलोककथा वृथा ।  
देहं विनाऽस्ति चेदात्मा कुम्भवद्दृश्यतां पुरः ॥ २॥  
  
ह्रस्वो दीर्घो युवा बाल इति देहो हि दृश्यते ।  
अस्ति जातः परिणतो वृद्धः क्षीणो जरन्मृतः ॥ ३॥  
  
इत्येवमुक्ताः षड्भावविकारा देहसंश्रयाः ।  
वर्णाश्रमविभागश्च देहेष्वेव प्रतिष्ठितः ॥ ४॥  
  
जातकर्मादिसंस्कारो देहस्यैव विधीयते ।  
शतं जीवेति देहस्य प्रयुञ्जन्त्याशिषं शुभाम् ॥ ५॥  
  
इति प्रपञ्चं चार्वाको वंचयत्यल्पचेतनः ।  
केचिच्छ्वसिमि जीवामि क्षुधितोस्मि पिपासितः ॥ ६॥  
  
इत्यादिप्रत्ययबलात्प्ताणमात्मेति मन्वते ।  
केचिच्छृणोमि पश्यामि जिघ्राम्या स्वादयाम्यहम् ॥ ७॥  
  
इतीन्द्रियाणामात्मत्वं प्रतियन्ति ततोधिकम् ।  
जानामिप्रत्ययबलाद्बुद्धिरित्यपरे जगुः ॥ ८॥  
  
मायाव्यामूढचित्तानां तेषां दूषणमुच्यते ।  
देहादीनां जडार्थानां पाषाणवदनात्मनाम् ॥ ९॥  
  
कथं भवेदहम्भावः समावेशं विनेशितुः ।  
देहस्तावदयं नात्मा दृश्यत्वाच्च जडत्वतः ॥ १०॥  
  
रूपादिमत्त्वात्सांशत्वाद्भौतिकत्वाच्च कुम्भवत् ॥  
  
मूर्च्छासुषुप्तिमरणेश्वपि देहः प्रतीयते ॥ ११॥  
  
देहादिव्यतिरिक्तत्वात्तदाऽऽत्मा न प्रकाशते ।  
यथा जगत्प्रवृत्तीनामादिकारणमंशुमान् ॥ १२॥  
  
पुमांस्तथैव देहादिप्रवृत्तौ कारणं परम् ।  
मम देहोयमित्येवं स्त्रीबालान्धाश्च मन्वते ॥ १३॥  
  
देहोहमिति नावैति कदाचिदपि कश्चन ।  
इन्द्रियाण्यपि नात्मानः करणत्वात्प्रदीपवत् ॥ १४॥  
  
वीणादिवाद्यवच्छ्रोत्रं शब्दग्रहणसाधनम् ।  
चक्षुस्तेजस्त्रितयवद्रूपग्रहणसाधनम् ॥ १५॥  
  
गन्धस्य ग्राहकं घ्राणं पुष्पसम्पुटकादिवत् ।  
रसस्य ग्राहिका जिह्वा दधिक्षौद्रघृतादिवत् ॥ १६॥  
  
इन्द्रियाणि न मे सन्ति मूकोन्धो बधिरोस्म्यहम् ।  
इत्याहुरिन्द्रियैर्हीना जनाः किं ते निरात्मकाः ॥ १७॥  
  
प्राणोप्यात्मा न भवति ज्ञानाभावात्सुषुप्तिषु ।  
जाग्रत्स्वप्नोपभोगोत्थश्रमविच्छित्तिहेतवे ॥ १८॥  
  
सुषुप्तिं पुरुषे प्राप्ते शरीरमभिरक्षितुम् ।  
शेषकर्मोभोगार्थं प्राणश्चरति केवलम् ॥ १९॥  
  
प्राणस्य तत्राचैतन्यं करणोपरमे यदि ।  
प्राणे व्याप्रियमाणे तु करणोपरमः कथम् ॥ २०॥  
  
सम्राजि हि रणोद्युक्ते विरमन्ति न सैनिकाः ।  
तस्मान्न करणस्वामी प्राणो भवितुमर्हति ॥ २१॥  
  
मनसः प्रेरके पुंसि विरते विरमन्त्यतः ।  
करणानि समस्तानि तेषां स्वामी ततः पुमान् ॥ २२॥  
  
बुद्धिस्तु क्षणिका वेद्या गमागमसमन्विता ।  
आत्मनः प्रतिबिम्बेन भासिता भासयेज्जगत् ॥ २३॥  
  
आत्मन्युत्पद्यते बुद्धिरात्मन्येव प्रलीयते ।  
प्रागूर्ध्वं चासती बुद्धिः स्वयमेव न सिध्यति ॥ २४॥  
  
ज्ञानाच्चेत्पूर्वपूर्वस्मादुत्तरोत्तरसम्भवः ।  
युगपद्बहुबुद्धित्वं प्रसज्येत क्षणे क्षणे ॥ २५॥  
  
बुद्ध्यन्तरं न जनयेन्नाशोत्त्रमसत्त्वतः ।  
एषां सङ्घात आत्मा चेदेकदेशे पृथक्कृते ॥ २६॥  
  
न चैतन्यं प्रसज्येत सङ्घाताभावतस्तदा ।  
भिन्नदृग्गत्यभिप्राये बहुचेतनपुञ्जितम् ॥ २७॥  
  
सद्यो भिन्नं भवेदेतन्निष्क्रियं वा भविष्यति ।  
देहस्यान्तर्गतोप्यात्मा व्याप्त एवेति बुध्यते ॥ २८॥  
  
अणुप्रमाणश्चेदेष व्याप्नुयान्नाखिलं वपुः ।  
देहप्रमाणश्चेन्न स्याद्बालस्य स्थविरादिता ॥ २९॥  
  
देहवत्परिणामी चेत्तद्वदेव विनङ्क्ष्यति ।  
कर्मणां परिणामेन क्रिमिहस्त्यादिमूर्तिषु ॥ ३०॥  
  
व्याप्तत्वात्प्रविशत्यात्मा घटादिष्वन्तरिक्षवत् ।  
परमाणुप्रमाणेऽपि मनसि प्रतिभासते ॥ ३१॥  
  
स्वप्ने चराचरं विश्वमात्मन्येव प्रतिष्ठितम् ।  
देहादिष्वहमित्येवं भ्रमः संसारहेतुकः ॥ ३२॥  
  
अन्तः प्रविष्टः शास्तेति मोक्षायोपादिशच्छ्रुतिः ।  
एवमेषा महामाया वादिनामपि मोहिनी ॥ ३३॥  
  
यस्मात्साक्षात्कृते सद्यो लीयते च सदाशिवे ।  
देहेन्द्रियासुहीनाय मानदूरस्वरूपिणे ।  
ज्ञानानन्दस्वरूपाय दक्षिणामूर्तये नमः ॥ ३४॥  
  
इति श्रीदक्षिणामूर्तिस्तोत्रार्थ प्रतिपादके ।  
प्रबन्धे मानसोल्लासे पञ्चमोल्लाससङ्ग्रहः ॥ ३५॥  
  
राहुग्रस्तदिवाकरेन्दुसदृशो मायासमाच्छादनात्  
सन्मात्रः करणोपसंहरणतो योऽभूत्सुषुप्तः पुमान् ।  
प्रागस्वाप्समिति प्रबोधसमये यः प्रत्यभिज्ञायते  
तस्मै श्री गुरुमूर्तये नम इदं श्रीदक्षिणामूर्तये ॥ ६॥  
  
स्वप्ने विश्वं यथाऽन्तस्थं जाग्रत्यपि तथेति चेत् ।  
सुषुप्तौ कस्य किं भाति कः स्थायी तत्र चेतनः ॥ १॥  
  
सर्वं च क्षणिकं शून्यं सर्वमेव स्वलक्षणम् ।  
सङ्घातः परमाणूनां मह्यम्ब्वग्निसमीरणाः ॥ २॥  
  
मनुष्यादिशरीराणि स्कन्धपंचकसंहतिः ।  
स्कन्धाश्च रूपविज्ञानसंज्ञासंकारवेदनाः ॥ ३॥  
  
रूप्यन्त इति रूपाणि विषयाश्चेन्द्रियाण्यपि ।  
विषयेन्द्रिययोर्ज्ञानं विज्ञानस्कन्ध उच्यते ॥ ४॥  
  
संज्ञागुणक्रियाजातिविशिष्टप्रत्ययात्मिका ।  
पञ्चधा कल्पना प्रोक्ता संज्ञास्कन्धस्य सौगतैः ॥ ५॥  
  
गवां गौरिति संज्ञोक्ता जातिर्गोत्वं तु गोगतम् ।  
गुणाः शुक्लादयस्तस्य गच्छत्याद्यास्तथा ॥ ६॥  
  
शृङ्गी चतुष्पाल्लाङ्गूली विशिष्टप्रत्ययो ह्यसौ ।  
एवं पञ्चविधा क्लृप्तः संज्ञास्कन्ध इतीर्यते ॥ ७॥  
  
रागाद्याः पुण्यपापे च संस्कारस्कन्ध उच्यते ।  
सुखं दुःखं च मोक्षश्च स्कन्धः स्याद्वेदनाह्वयः ॥ ८॥  
  
पञ्चभ्य एव स्कन्धेभ्यो नान्य आत्मास्ति कश्चन ।  
न कश्चदीश्वरः कर्ता स्वगतातिशयं जगत् ॥ ९॥  
  
स्कन्धेभ्यः परमाणुभ्यः क्षणिकेभ्योऽभिजायते ।  
पूर्वपूर्वक्षणादेव क्षणः स्यादुत्तरोत्तरः ॥ १०॥  
  
पूर्वस्मादेव हि ज्ञानाज्जायते ज्ञानमुत्तरम् ।  
स एवायमिति ज्ञानं सेयं ज्वालेव विभ्रमः ॥ ११॥  
  
अस्ति भातीतिधीभ्रान्तैरात्मानात्मसु कल्प्यते ।  
हानोपादानराहित्यादाकाशः किं प्रकाशते ॥ १२॥  
  
इत्येवं बौद्धसिद्धान्ती भाषमाणो निषिद्ध्यते ।  
शून्यं चेज्जगतो हेतुः जगदेव न सिद्ध्यति ॥ १३॥  
  
घटः शून्यः पटः शून्यः इति कैः प्रतिपाद्यते ।  
नैव भासेत शून्यं चेज्जगन्नरविषाणवत् ॥ १४॥  
  
वस्त्वर्थी किमुपादद्याद्भारार्थः किं परित्यजेत् ।  
को विदध्यान्निषिद्ध्येद्वा शून्यत्वात्स्वस्य चात्मनः ॥ १५॥  
  
अवसीदेन्नीराकूतं तस्मात्सर्वमिदं जगत् ।  
स्कन्धानां परमाणूनां न सङ्घातयितास्ति चेत् ॥ १६॥  
  
सङ्घातो न विना हेतुं जडा घटपटादयः ।  
महानुभावो भूयासमिति भ्रान्तश्च मन्यते ॥ १७॥  
  
आत्मापलापको बौद्धः किमर्थं चरति व्रतम् ।  
प्रत्यभिज्ञा यदि भ्रान्तिः भोजनादि कथं भवेत् ॥ १८॥  
  
इष्टसाधनमेवैतदन्नं गतदिनान्नवत् ।  
इति निश्चित्य बालोऽपि भोजनादौ प्रवर्तते ॥ १९॥  
  
अवकाशप्रदातृत्वमाकाशार्थक्रिया यथा ।  
तथैवार्थक्रिया पुंसः कर्तृत्वज्ञातृतादिका ॥ २०॥  
  
सुषुप्तिसमयेप्यात्मा सत्यज्ञानसुखात्मकः ।  
सुखमस्वाप्समित्येवं प्रत्यभिज्ञायते यतः ॥ २१॥  
  
प्रत्यभिज्ञायत इति प्रयोगः कर्मकर्तरि ।  
आत्मा स्वयंप्रकाशात्वाज्जानात्यात्मानमात्मना ॥ २२॥  
  
सुषुप्तौ मायया मूढः जडोन्ध इति लक्ष्यते ।  
अप्रकाशतया भाति स्वप्रकाशतयापि च ॥ २३॥  
  
जडात्मनि च देहादौ साक्षादीशो विविच्यते ।  
एषैव मोहिनी नाम मायाशक्तिर्महेशितुः ॥ २४॥  
  
मोहापोहः प्रमातॄणां मोक्ष इत्यभिधीयते ।  
अवस्थात्रयनिर्मुक्तो दोषदिभिरनाविलः ॥ २५॥  
  
इषीक इव सन्मात्रो न्यग्रोधकणिकोपमः ।  
बाह्याबाह्यदळोन्मुक्तकदळीकन्दसन्निभः ॥ २६॥  
  
निरंशो निर्विकारश्च निराभासो निरञ्जनः ।  
पुरुषः केवलः पूर्णः प्रोच्यते परमेश्वरः ॥ २७॥  
  
वाचो यत्र निवर्तन्ते मनो यत्र विलीयते ।  
एकीभवन्ति यत्रैव भूतानि भुवनानि च ॥ २८॥  
  
समस्तानि च तत्त्वानि समुद्रे सिन्धवो यथा ।  
कः शोकस्तत्र को मोह एकत्वमनुपश्यतः ॥ २९॥  
  
वाच्यवाचकरूपत्वात्सविकल्पोपि सन्नयम् ।  
देहादीनां व्यपोहेन सम्भवेन्निर्विकल्पकम् ॥ ३०॥  
  
असन्नेव भवेद्विद्वानसद्ब्रह्मेति वेद चेत् ।  
अस्ति ब्रह्मेति चेद्वेद सन्तेमेनं ततो विदुः ॥ ३१॥  
  
इति श्रीदक्षिणामूर्तिस्तोत्रार्थप्रतिपादके ।  
प्रबन्धे मानसोल्लासे षष्ठोल्लासस्य सङ्ग्रहः ॥ ३२॥  
  
बाल्यादिष्वपि जाग्रदादिषु तथा सर्वास्ववस्थास्वपि  
व्यावृत्तास्वनुवर्तमानमहमित्यन्तः स्फुरन्तं सदा ।  
स्वात्मानं प्रकटीकरोति भजतां यो मुद्रया भद्रया  
तस्मै श्री गुरुमूर्तये नम इदं श्रीदक्षिणामूर्तये ॥ ७॥  
  
प्रत्यभिज्ञाबलादात्मा स्थायी निर्धार्यते यदि ।  
का नाम प्रत्यभिज्ञैषा किं वा तस्याः प्रयोजनम् ॥ १॥  
  
प्रत्यक्षादिप्रमाणेषु प्रत्यभिज्ञा न पठ्यते ।  
कथं तस्याः प्रमाणत्वमिति पृच्छन् प्रबोध्यते ॥ २॥  
  
भातस्य कस्य चित्पूर्वं भासमानस्य साम्प्रतम् ।  
सोऽयमित्यनुसन्धानं प्रत्यभिज्ञानमुच्यते ॥ ३॥  
  
तद्देशकालाकारादीनवधूयानुष्ङ्गिकान् ।  
यथैकं वस्त्वनुस्यूतं सोऽयमित्यभिधीयते ॥ ४॥  
  
मायानुष्ङ्गसञ्जातकिञ्चिज्ज्ञत्वाद्यपोहनात् ।  
सर्वज्ञत्वादिविज्ञानं प्रत्यभिज्ञानमात्मनः ॥ ५॥  
  
पूर्वजन्मानुभूतार्थस्मरणान्मृगशाबकः ।  
जननीस्तन्यपानाय स्वयमेव प्रवर्तते ॥ ६॥  
  
तस्मान्निश्चीयते स्थायीत्यात्मा देहान्तरेष्वपि ।  
स्मृतिं विना न घटते स्तन्यपानं शिशोर्यतः ॥ ७॥  
  
पूर्वत्रानुभवे काले स्मृतिकाले परत्र सन् ।  
आत्मा संस्काररूपेण स्मरत्यर्थं स्वनिष्ठितम् ॥ ८॥  
  
प्रत्यभिज्ञेति भावानां स्मृतिश्चेदभिधीयते ।  
आत्मस्थैर्ये प्रमाणत्वं स्मृतिश्च प्राप्नुयात्कथम् ॥ ९॥  
  
स्मृतौ प्रकाशो नार्थस्य न चाप्यर्थस्य निश्चयः ।  
न चाप्यर्थानुभवयोरङ्गुल्योरिव सम्भवेत् ॥ १०॥  
  
नानुभूतिविशिष्टस्य पदार्थस्य च दण्डिवत् ।  
सर्वत्राप्येवमित्येवं प्रसङ्गादिति चेच्छृणु ॥ ११॥  
  
प्राक्तनानुभवे नष्टे तदवष्टम्भसम्भवात् ।  
संस्कारसंज्ञात्सामग्र्यात् पौरुषाज्जायते स्मृतिः ॥ १२॥  
  
आवेद्यानुभवे नष्टे तदीयं विषयं प्रति ।  
अनुभावकमात्मानं बोधयत्यनपायिनम् ॥ १३॥  
  
विषये च प्रमुषिते नष्टे वाऽनुभवे सति ।  
स्वविश्रान्तं स्मरत्यर्थं देवोऽप्रमुषितः सदा ॥ १४॥  
  
प्रमोषणं प्रमातॄणां मायया तमसा कृतम् ।  
मायाविद्ये प्रभोः शक्ती भानोश्छायाप्रभोपमे ॥ १५॥  
  
अर्थानाच्छदयेन्माया विद्या व्याक्षिप्य दर्शयेत् ।  
प्रत्यभिज्ञैव सर्वेषां प्रमाणानां च साधनम् ॥ १६॥  
  
ईश्वरोन्योहमप्यन्य इति विच्छेदकारिणीम् ।  
व्याक्षिप्य विद्यया मायामीश्वरोहमिति स्मृतिः ॥ १७॥  
  
ईषत्प्रकाशोभूदीशो मायायवनिकावृतः ।  
सम्यगावरणापाये सहस्रांशुरिव स्फुरेत् ॥ १८॥  
  
न कारणानां व्यापारः प्रमाणानां न वा पुनः ।  
प्रत्यभिज्ञापनं नाम मोहापसरणं परम् ॥ १९॥  
  
यावन्ति सन्ति मानानि व्यवहारप्रवृत्तये ।  
तेषां मोहापसरणाद्व्यपारोन्यो न विद्यते ॥ २०॥  
  
जडानृतपरिच्छिन्नदेहधर्माश्चिदात्मनि ।  
सत्यज्ञानसुखात्मत्वं मोहाद्देहेऽपि कल्प्यते ॥ २१॥  
  
शुक्तौ रजतमित्येवं यथा व्यामुह्यतेऽन्यथा ।  
सएव र्रूप्यं चेद्भाति विलयस्ते न सिध्यति ॥ २२  
नात्यन्तासत्प्रकाशेत नरशृङ्गादिवत्क्वचित् ।  
कान्ताकरादौ रजतमिति स्यात्स्मरणं भ्रमे ॥ २३॥  
  
तेनेदं तुल्यमित्येवं स्यात्सादृश्याद्यदि भ्रमः ।  
पीतः शङ्खो गुडस्तिक्त इत्यादौ नास्ति तुल्यता ॥ २४॥  
  
तादात्म्येन स्फुरति चेद्रजतत्वेन शुक्तिका ।  
विभ्रमो निरधिष्ठानो बाधो निरवधिर्भवेत् ॥ २५॥  
  
बुद्धिस्थितं चेद्रजतं बाह्यत्वेन प्रतीयते ।  
गुञ्जादौ ज्वलनारोपे देहदाहः प्रसज्यते ॥ २६॥  
  
युक्तिहीनप्रकाशत्वाद् भ्रान्तेर्न ह्यस्ति लक्षणम् ।  
यदि स्याल्लक्षणं किंचिद् भ्रान्तिरेव न सिध्यति ॥ २७॥  
  
जलचन्द्रवदेकस्मिन्निर्भये रज्जुसर्पवत् ।  
प्रतीयते यथा स्वर्णे कारणे कटकादिवत् ॥ २८॥  
  
उपात्ते रूप्यवच्छुक्तौ व्याप्ते यक्षपुरीव खे ।  
रश्म्यम्बुवत्स्फुरद्रूपे स्थाणौ चोरवदक्रिये ॥ २९॥  
  
असत्कल्पमिदं विश्वमात्मन्यारोप्यते भ्रमात् ।  
स्वयंप्रकाशं सद्रूपं भ्रान्तिबाधविवर्जितम् ॥ ३०॥  
  
प्रत्यभिज्ञायते वस्तु प्राग्वन्मोहे व्यपोहिते ।  
देहाद्युपाधौ निर्धूते स्यादात्मैव महेश्वरः ॥ ३१॥  
  
स्मृतिः प्रत्यक्षमैतिह्यमित्यादीन्यपराण्यपि ।  
प्रमाणान्याप्तवागाह प्रत्यभिज्ञाप्रसिद्धये ॥ ३२॥  
  
इति श्रीदक्षिणामूर्तिस्तोत्रार्थप्रतिपादके ।  
प्रबन्धे मानसोल्लासे सप्तमोल्लाससङ्ग्रहः ॥ ३३॥  
  
विश्वं पश्यति कार्यकारणतया स्वस्वामिसंबन्धतः  
शिष्याचार्यतया तथैव पितृपुत्राद्यात्मना भेदतः ।  
स्वप्ने जाग्रति वा एष पुरुषो मायापरिभ्रामितः  
तस्मै श्री गुरुमूर्तये नम इदं श्रीदक्षिणामूर्तये ॥ ८॥  
  
प्रकाशव्यतिरेकेण पदार्थः कोऽपि नास्ति चेत् ।  
परमार्थोपदेशान्तो व्यवहारः कथं भवेत् ॥ १॥  
  
कस्य बन्धश्च मोक्षश्च बध्यते केन हेतुना ।  
मायया लक्षणं किं स्यादित्येवं परिपृच्छतः ॥ २॥  
  
प्रशनः स्यादुत्तरं वक्तुं प्रतिपत्तुं सुखेन च ।  
उक्तोर्थः सप्तभिः श्लोकैः पुनः संक्षिप्य कथ्यते ॥ ३॥  
  
पौनरुक्त्यं न दोषोऽत्र शब्देनार्थेन वा भवेत् ।  
अभ्यासेन गरीयस्त्वमर्थस्य प्रतिपाद्यते ॥ ४॥  
  
स्वयंप्रकाशे सद्रूपेऽप्येकस्मिन्परमेश्वरे ।  
कार्यकारणसम्बन्धाद्यनेकविधकल्पना ॥ ५॥  
  
राहोः शिरः सुषिः खस्य ममात्मा प्रतिमावपुः ।  
इत्यादिकल्पना तुल्या न पृथग्वस्तुगोचरा ॥ ६॥  
  
उपास्योपासकत्वेन गुरुशिष्यक्रमेण च ।  
स्वामिभृतादिरूपेण क्रीडति स्वेच्छयेश्वरः ॥ ७॥  
  
पितरं प्रति पुत्रो यः पुत्रं प्रति पितैव सः ।  
एक एव हि नानेव कल्प्यते शब्दमात्रतः ॥ ८॥  
  
तस्मात्प्रकाश एवास्ति परमार्थनिरूपणे ।  
भेदप्रतीतिर्मिथ्यैव माययाऽऽत्मनि कल्पिता ॥ ९॥  
  
मिथ्यात्वं नाम बाध्यत्वं सम्यग्ज्ञानोदये सति ।  
शिष्याचार्योपदेशादि स्वप्नवत्प्रतिभासते ॥ १०॥  
  
मिथ्याभूतोऽपि वेदान्तः सत्यमर्थं प्रबोधयेत् ।  
देवताप्रतिमावच्च चित्रवत्प्रतिबिम्बवत् ॥ ११॥  
  
सर्वोऽपि व्यवहारोऽयं मायया परिजृम्भणम् ।  
सुषुप्तिसदृशी माया स्वप्रबोधेन बाध्यते ॥ १२॥  
  
युक्तिहीनप्रकाशस्य संज्ञा मायेति कथ्यते ।  
नासती दृश्यमाना सा बाध्यमाना न वा सती ॥ १३॥  
  
न प्रकाशादियं भिन्ना छायेवार्कस्य तामसी ।  
न चाभिन्ना जडत्वेन विरोधान्नोभयात्मिका ॥ १४॥  
  
स्वहेत्ववयवाभावान्नेयं सावयवोच्यते ।  
न चावयवहीना सा कार्येष्ववयवान्विता ॥ १५॥  
  
अविचारितसिद्धेयं मायावेश्याविलासिनी ।  
पुरुषं वञ्चयत्येव मिथ्याभूतैः स्वविभ्रमैः ॥ १६॥  
  
न तस्या मूलविच्छेदमभिवाञ्छति केचन ।  
तेषां पक्षे कथं मोक्षो मनसः सम्भविष्यति ॥ १७॥  
  
तिस्रोप्यवस्था मनसो जाग्रत्स्वप्नसुषुप्तयः ।  
चक्रवत्परिवर्तन्ते भेदभ्रान्त्येकहेतवः ॥ १८॥  
  
ताभिः करोति कर्माणि पुनस्तैर्बध्यते मनः ।  
मनसः केवलः साक्षी भानुवत्पुरुषः परः ॥ १९॥  
  
यथा प्राणिकृतैरर्कः कर्मभिर्नैव बध्यते ।  
तथा मनःकृतैरात्मा साक्षित्वान्नैव बध्यते ॥ २०॥  
  
आत्मा करोति कर्माणि बध्यते मुच्यते च तैः ।  
इत्यौपचारिकी क्लृप्तिर्भ्रममात्रैव केवलम् ॥ २१॥  
  
धूमाभ्रधूलीनीहारैरस्पृष्टोऽपि दिवाकरः ।  
यथा छन्न इवाभाति तथैवात्माऽपि मायया ॥ २२॥  
  
यथा लीलावशात्कश्चिद्भ्राम्यमाणः कुमारकः ।  
भ्रमत्तत्पश्यति जगत् शतचन्द्रं नभःस्थलम् ॥ २३॥  
  
तथैव मायया जीवो भ्रामितो वासनावशात् ।  
नानाकारमिदं विश्वं भ्रममाणं च पश्यति ॥ २४॥  
  
संसृज्य मनसा देवः संसरन्निव लक्ष्यते ।  
यथाऽर्को जलसंसर्गाच्चलन्नानेव लक्ष्यते ॥ २५॥  
  
योगाभ्यासवशाद्येन मनो निर्विषयं कृतम् ।  
निवृत्तः स पुमांसद्यो जीवन्मुक्तो भविष्यति ॥ २६॥  
  
द्वा सुपर्णौ च सयुजाभवन्मायया शिवः ।  
अजामेकां जुषन्नेको नानेवासीदिति श्रुतिः ॥ २७॥  
  
इति श्रीदक्षिणामूर्तिस्तोत्रार्थप्रतिपादके ।  
प्रबन्धे मानसोल्लासे अष्टमोल्लाससङ्ग्रहः ॥ २८॥  
  
भूरम्भांस्यनलोऽनिलोऽम्बरमहर्नाथो हिमांशुः पुमान्  
इत्याभाति चराचरात्मकमिदं यस्यैव मूर्त्यष्टकम् ।  
नान्यत्किञ्चन विद्यते विमृशतां यस्मात्परस्माद्विभोः  
तस्मै श्री गुरुमूर्तये नम इदं श्रीदक्षिणामूर्तये ॥ ९॥  
  
कथमेवंविधा माया निवर्तेतेति पृच्छतः ।  
ईश्वरोपासनारूपस्तदुपायः प्रकीर्त्यते ॥ १॥  
  
षट्त्रिंशत्तत्त्वरूपासु परमेश्वरमूर्तिषु ।  
प्रत्यक्षेणोपलभ्यन्ते सर्वैरप्यष्टमूर्तयः ॥ २॥  
  
अमेयासु मनः क्षिप्रमारोढुं नार्हतीत्यतः ।  
मूर्त्यष्टकमयीं ब्रूत गुरुः सर्वात्मभावनाम् ॥ ३॥  
  
विराट्छरीरे ब्रह्माण्डे प्राणिनामपि विग्रहे ।  
षट्त्रिंशत्तत्त्वसङ्घातः सर्वत्राप्यनुवर्तते ॥ ४॥  
  
व्याप्तिर्व्यष्टिशरीरेऽस्मिन्मनसो व्यष्टिरूपिणः ।  
तस्मात्सर्वात्मकमिदं स्वशरीरं विचिन्तयेत् ॥ ५॥  
  
व्यष्ट्युपासनया पुंसः समष्टिव्याप्तिमाप्नुयात् ।  
उपसंक्रामतीत्येवं दशकृत्व उपादिशत् ॥ ६॥  
  
ब्रह्माण्डस्योदरे लोकाः सप्तभूरादयः स्मृताः ।  
मूलादिब्रह्मरन्ध्रान्तेष्वाधारेषु वसन्ति ते ॥ ७॥  
  
वीणादण्डो महामेरुस्थीनि कुलपर्वताः ।  
गङ्गा तु पिङ्गळा नाडी यमुनेडा प्रकीर्तिता ॥ ८॥  
  
सरस्वती सुषुम्नोक्ता नाड्योन्याः पुण्यनिम्नगाः ।  
द्वीपाः स्युर्धातवः सप्त स्वेदबाष्पादयोब्धयः ॥ ९॥  
  
मूले तिष्ठति कालाग्निरस्थिमध्ये च बाडबः ।  
वैद्युतोग्निः सुषुम्नायां पार्थिवो नाभिमण्डले ॥ १०॥  
  
हृदि तिष्ठति सूर्याग्निः कपाले चन्द्रमण्डलम् ।  
नक्षत्राण्यपराण्याहुर्नेत्रादीनीन्द्रियाण्यपि ॥ ११॥  
  
धार्यन्ते वायुभिर्लोकाः यथा प्रवहणादिभिः ।  
प्राणादिभिर्दशविधैर्धार्यते वायुभिर्वपुः ॥ १२॥  
  
प्राप्येडापिङ्गळे प्राणो मूलात्सूर्यस्वरूपतः ।  
नासिकाभ्यां बहिर्गत्वा लीयते द्विषडङ्गुले ॥ १३॥  
  
अष्टाङ्गुळेन सोमात्मा नाडीभ्यामन्तराविशत् ।  
मलमूत्रमरुच्छुक्राण्यपानो विसृजेद्बहिः ॥ १४॥  
  
अग्नीषोममयो भूत्वा सुषुम्नारन्ध्रमाश्रितः ।  
आब्रह्मरन्ध्रमुद्गच्छन्नुदानो वर्धते स्वयम् ॥ १५॥  
  
व्यापयेद्वपुषि व्यानो भुक्तान्नरसमन्वहम् ।  
सन्धुक्षणं समानस्तु कायाग्नेः कुरुते सदा ॥ १६॥  
  
नागो हिक्काकरः कूर्मो निमेषोन्मेषकारकः ।  
क्षुतं करोति कृकरो देवदत्तो विजृम्भणम् ॥ १७॥  
  
स्थौल्यं धनञ्जयः कुर्यान्मृतं चापि न मुञ्चति ।  
आकाशो बहिरप्यन्तरवकाशं प्रयच्छति ॥ १८॥  
  
चन्द्रार्कौ कालनेतारौ प्राणापानौ शरीरिणाम् ।  
साक्षी पुरुष इत्येवं मूर्त्यष्टकमिदं वपुः ॥ १९॥  
  
समनस्कमिदं योगी सेवमान उपासनम् ।  
अष्टाङ्गयोगयुक्तः सन्नमनस्कं स गच्छति । २०॥  
  
मनः प्रसादः सन्तोषो मौनमिन्द्रियनिग्रहः ।  
दया दाक्षिण्यमास्तिक्यमार्जवं मार्दवं क्षमा ॥ २१॥  
  
भावशुद्धिरहिंसा च ब्रह्मचर्यं स्मृतिर्धृतिः ।  
इत्येवमादयोन्ये च मनः साध्या यमाः स्मृताः ॥ २२॥  
  
स्नानं शौचं क्रतुः सत्यं जपो होमश्च तर्पणम् ।  
तपो दानं तितिक्षा च नमस्कारः प्रदक्षिणम् ॥ २३॥  
  
व्रतोपवासाद्याश्चान्ये कायिका नियमाः स्मृताः ।  
स्वस्तिकं गोमुखं पद्यं हंसाख्यं ब्राह्ममासनम् ॥ २४॥  
  
नृसिंहं गरुडं कूर्मं नागाख्यं वैष्णवासनम् ।  
वीरं मयूरं वज्राख्यं सिद्धाख्यं रौद्रमासनम् ॥ २५॥  
  
योन्यासनं विदुः शाक्तं शैवं पश्चिमतानकम् ।  
निरालम्बनयोगस्य निरालम्बनमासनम् ॥ २६॥  
  
निरालम्बतया ध्यानं निरालम्बः सदाशिवः ।  
रेचकः पूरकश्चैव कुम्भकः प्राणसंयमः ॥ २७॥  
  
इन्द्रियाणां समस्तानां विषयेभ्यो निवारणम् ।  
प्रत्याहार इति प्रोक्तं प्रत्याहारार्थवेदिभिः ॥ २८॥  
  
आधारे क्वापि मनसः स्थापनं धारणोच्यते ।  
ब्रह्मविष्णुशिवादीनां चिन्ता ध्यानं प्रचक्षते ॥ २९॥  
  
ध्यानादस्पन्दनं बुद्धेः समाधिरभिधीयते ।  
अमनस्कसमाधिस्तु सर्वचिन्ताविवर्जितम् ॥ ३०॥  
  
चित्ते निश्चलतां याते प्राणो भवति निश्चलः ।  
चित्तस्य निश्चलत्वाय योगं सध्यानमभ्यसेत् ॥ ३१॥  
  
आकुञ्चनमपानस्य प्राणस्य च निरोधनम् ।  
लम्बिकोपरि जिह्वायाः स्थापनं योगसाधनम् ॥ ३२॥  
  
चित्ते निश्चलतां याते प्राणे मध्यपथं गते ।  
चिह्नान्येतानि जायन्ते पञ्चभूतजयात्पृथक् ॥ ३३॥  
  
मलमूत्रकफाल्पत्वमारोग्यं लघुता तनोः ।  
सुगन्धः स्वर्ण[स्वर] वर्णत्वं प्रथमं योगलक्षणम् ॥ ३४॥  
  
कण्टकाग्रेष्वसङ्गत्वं जलपङ्केष्वमज्जनम् ।  
क्षुत्तृडादिसहिष्णुत्वं द्वितीयं योगलक्षणम् ॥ ३५॥  
  
बह्वन्नपानभोक्तृत्वमातपाग्निसहिष्णुता ।  
दर्शनं श्रवणं दूरात्तृतीयं योगलक्षणम् ॥ ३६॥  
  
मण्डूकप्लवनं भूमौ मर्कटप्लवनं द्रुमे ।  
आकाशगमनं चेति चतुर्थं योगलक्षणम् ॥ ३७॥  
  
ज्ञानं त्रिकालविषयमैश्वर्यमणिमादिकम् ।  
अनन्तशक्तिमत्वं च पञ्चमं योगलक्षणम् ॥ ३८॥  
  
प्राणे सुषुम्नां सम्प्राप्ते नादोन्तः श्रूयतेष्टधा ।  
घण्टादुन्दुभिशङ्खाब्धिवीणावेण्वादितालवत् ॥ ३९॥  
  
तनूनपात्तटित्तारातारेशतपनोपमम् ।  
ब्रह्मनाडीं गते प्राणे बिम्बरूपं प्रकाशते ॥ ४०॥  
  
श्वासाश्चरन्ति यावन्तो मनुष्यस्य दिनं प्रति ।  
तावन्ति योजनान्यर्कः श्वासेश्वासे प्रधावति ॥ ४१॥  
  
एकविंशतिसाहस्रं षट्छतं श्वाससङ्ख्यया ।  
सोऽहमित्युच्चरत्यात्मा मन्त्रं प्रत्यहमायुषे ॥ ४२॥  
  
सकारं च हकारं च लोपयित्वा प्रयोजयेत् ।  
सन्धिं वै पूर्वरूपाख्यं ततोऽसौ प्रणवो भवेत् ॥ ४३॥  
  
अकारश्चाप्युकारश्च मकारो बिन्दुनादकौ ।  
पञ्चाक्षराण्यमून्याहुः प्रणवस्थानि पण्डिताः ॥  
  
ब्रह्मा विष्णुश्च रुद्रश्चापीश्वरश्च सदाशिवः ।  
तेष्वक्षरेषु तिष्ठन्ति षट्त्रिंशत्तत्त्वसंयुताः ॥ ४५॥  
  
गुरुप्रसादाल्लभते योगमष्टाङ्गलक्षणम् ।  
शिवप्रसादाल्लभते योगसिद्धिं च शाश्वतीम् ॥ ४६॥  
  
सच्चिदानन्दरूपाय बिन्दुनादान्तरात्मने ।  
आदिमध्यान्तशून्याय गुरूणां गुरवे नमः ॥ ४७॥  
  
इति श्रीदक्षिणामूर्तिस्तोत्रार्थप्रतिपादके ।  
प्रबन्धे मानसोल्लासे नवमोल्लाससङ्ग्रहः ॥ ४८॥  
  
सर्वात्मत्वमिति स्फुटीकृतमिदं यस्मादमुष्मिंस्तवे  
तेनास्य श्रवणात्तदर्थमननाद्ध्यानाच्च संकीर्तनात् ।  
सर्वात्मत्वमहाविभूतिसहितं स्यादीश्वरत्वं स्वतः  
सिद्ध्येत्तत्पुनरष्टधा परिणतं चैश्वर्यमव्याहतम् ॥ १०॥  
  
परिच्छिन्नमहम्भावं परित्यज्यानुषङ्गिकम् ।  
पूर्णाहम्भावलाभोस्य स्तोत्रस्य फलमुच्यते ॥ १॥  
  
पुत्रपौत्रगृहक्षेत्रधनधान्यसमृद्धयः ।  
अर्वाचीनाश्च सिध्यन्ति स्वर्गपाताळभूमिषु ॥ २॥  
  
पाके प्रवर्तमानस्य शीतादिपरिहारवत् ।  
प्रासङ्गिकाश्च सिध्यन्ति स्तोत्रेणानेन सर्वदा ॥ ३॥  
  
ऐश्वर्यमीश्वरत्वं हि तस्य नास्ति पृथक्स्थितिः ।  
पुरुषे धावमानेऽपि छाया तमनुधावति ॥ ४॥  
  
अनन्तशक्तिरैश्वर्यं निष्यन्दाश्चाणिमादयः ।  
स्वस्येश्वरत्वे संसिद्धे सिध्यन्ति स्वयमेव हि ॥ ५॥  
  
यदीयैश्वर्यविप्रुड्भिर्ब्रह्मविष्णुशिवादयः ।  
ऐश्वर्यवन्तो शासन्ते स एवात्मा सदाशिवः ॥ ६॥  
  
पुष्पमानयता गन्धो विनेच्छामनुभूयते ।  
पूर्णाहम्भावयुक्तेन परिच्छिन्ना विभूतयः ॥ ७॥  
  
अणिमा महिमा चैव गरिमा लघिमा तथा ।  
प्राप्तिः प्राकाम्यमीशित्वं वशित्वं चाष्टसिद्धयः ॥ ८॥  
  
अत्यन्तमणुषु प्राणिष्वात्मत्वेन प्रवेशनम् ।  
अणिमासंज्ञमैश्वर्यं व्याप्तस्य परमात्मनः ॥ ९॥  
  
ब्रह्माण्डादिशिवान्तायाः षट्त्रिंशत्तत्त्वसंहतेः ।  
बहिश्च व्याप्यवृत्तित्वमैश्वर्यं महिमाह्वयम् ॥ १०॥  
  
महामेरुसमाङ्गस्य समुद्धरणकर्मणि ।  
लाघवे तूलतुल्यत्वं लघिमानं विदुर्बुधाः ॥ ११॥  
  
परमाणुसमाङ्गस्य समुद्धरणकर्मणि ।  
गुरवे मेरुतुल्यत्वं गरिमाणं विदुर्बुधाः ॥ १२॥  
  
पातालवासिनः पुंसो ब्रह्मलोकावलोकनम् ।  
प्राप्तिर्नाम महैश्वर्यं सुदुष्प्रापमयोगिनाम् ॥ १३॥  
  
आकाशगमनादीनामन्यासं सिद्धिसम्पदाम् ।  
स्वेच्छामात्रेण संसिद्धिः प्राकाम्यमभिधीयते ॥ १४॥  
  
स्वशरीरप्रकाशेन सर्वार्थानां प्रकाशनम् ।  
प्राकाश्यमिदमैश्वर्यमिति केचित्प्रचक्षते ॥ १५॥  
  
स्वेच्छामात्रेण लोकानां सृष्टिस्थित्यन्तकर्तृता ।  
सूर्यादिनां नियोक्तृत्वमीशित्वमभिधीयते ॥ १६॥  
  
सलोकपालाः सर्वेऽपि लोकाः स्ववशवर्तिनः ।  
तदैश्वर्यं वशित्वाख्यं सुलभं शिवयोगिनाम् ॥ १७॥  
  
यस्त्वेवं ब्राह्मणो वेत्ति तस्य देवा वशे स्थिताः ।  
किं पुनः क्ष्मापतिव्याघ्रव्याळस्त्रीपुरुषादयः ॥ १८॥  
  
सर्वात्मभावसाम्राज्यनिरन्तरितचेतसाम् ।  
परिपक्वसमाधीनां किं किं नाम न सिध्यति ॥ १९॥  
  
स्तोत्रमेतत्पठेद्धीमान्सर्वात्मत्वं च भावयेत् ।  
अर्वाचीने स्पृहां मुक्त्वा फले स्वर्गादिसम्भवे ॥ २०॥  
  
स्वर्गादिराज्यं साम्राज्यं मनुते न हि पण्डितः ।  
तदेव तस्य साम्राज्यं यत्तु स्वाराज्यमात्मनि ॥ २१॥  
  
सर्वात्मभावनावन्तं सेवन्ते सर्वसिद्धयः ।  
तस्मादात्मनि साम्राज्यं कुर्यान्नियतमानसः ॥ २२॥  
  
यस्य देवे परा भक्तिर्यथा देवे तथा गुरौ ।  
तस्यैते कथिता ह्यर्थाः प्रकाशन्ते महात्मनः ॥ २३॥  
  
प्रकाशात्मिकया शक्त्या प्रकाशानां प्रभाकरः ।  
प्रकाशयति यो विश्वं प्रकाशोऽयं प्रकाशताम् ॥ २४॥  
  
इति श्रीदक्षिणामूर्तिस्तोत्रार्थप्रतिपादके ।  
प्रबन्धे मानसोल्लासे दशम्मोल्लाससङ्ग्रहः ॥ २५॥  
  
इति श्रीमच्छङ्करभगवत्पादाचार्यकृत  
दक्षिणामूर्तिस्तोत्रभावार्थवार्तिकं  
सुरेश्वराचार्यकृतं समाप्तम् ॥  
  
ॐ तत् सत् ॥  
  
  
  
  
  
Encoded and proofread by Sunder Hattangadi sunderh@hotmail.com  
  
