---
Author: Dandin
Category: shiva
File name: anAmayastotram.itx
Language: Sanskrit
Latest update: August 22, 2015
Location: doc_shiva
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Source: Stutisanchaya
Subject: philosophy/hinduism/religion
Sublocation: shiva
Text title: Anamayastotra
Transliterated by: Sunder Hattangadi sunderh at hotmail.com
itxtitle: anAmayastotram (daNDivirachitam)
title: अनामयस्तोत्रम् (दण्डिविरचितम्)

---
  
 अनामयस्तोत्रम्   
तृष्णातन्त्रे मनसि तमसा दुर्दिने बन्धुवर्ती  
मादृग्जन्तुः कथमधिकरोत्यैश्वरं ज्योतिरग्र्यम् ।  
वाचः स्फीता भगवति हरेस्सन्निकृष्टात्मरूपा-  
स्स्तुत्यात्मानस्स्वयमिवमुखादस्य मे निष्पतन्ति ॥ १॥  
वेधा विष्णुर्वरुणधनदौ वासवो जीवितेश-  
श्चन्द्रादित्ये वसव इति या देवता भिन्नकक्ष्या ।  
मन्ये तासामपि न भजते भारती ते स्वरूपं  
स्थूले त्वंशे स्पृशति सदृशं तत्पुनर्मादृशोऽपि ॥ २॥  
तन्नस्थाणोस्स्तुतिरतिभरा भक्तिरुच्चैर्मुखी चेद्  
ग्राम्यस्तोता भवति पुरुषः कश्चिदारण्यको वा ।  
नो चेद्भक्तिस्त्वयि च यदि वा ब्रह्मविद्यात्वधीते  
नानुध्येयस्तव पशुरसावात्मकर्मानभिज्ञः ॥ ३॥  
विश्वं प्रादुर्भवति लभते त्वामधिष्ठायकं चेत्  
नेहोत्पत्तिर्यदि जनयिता नास्ति चैतन्ययुक्तः ।  
क्षित्यादीनां भव निजकलावत्तया जन्मवत्ता  
सिध्यत्येवं सति भगवतस्सर्वलोकाधिपत्यम् ॥ ४॥  
भोग्यामाहुः प्रकृतिमृषयश्चेतनाशक्तिशून्यां  
भोक्ता चैनां परिणमयितुं बुद्धिवर्ती समर्थः ।  
भोगोप्यस्मिन् भवति मिथुने पुष्कलस्तत्र हेतुः  
नीलग्रीव त्वमसि भुवनस्थापनासूत्रधारः ॥ ५॥  
भिन्नावस्थं जगति बहुना देशकालप्रभेदाद्  
द्वाभ्यां पापान्यभिगिरि हरन् योनवद्य क्रमाभ्याम् ।  
प्रेक्ष्यारूढस्सृजति नियमादस्य सर्वं हि यत्तत्  
सर्वज्ञत्वं त्रिभुवन सृजा यत्र सूत्रं न किञ्चित् ॥ ६॥  
चारूद्रेके रजसि जगतां जन्मसत्वे प्रकृष्टे  
यात्रां भूयस्तमसि बहुले बिभ्रतस्संहृतिं च ।  
ब्रह्माद्यैतत्प्रकृतिगहनं स्तम्भपर्यन्तमासीत्  
क्रीडावस्तु त्रिनयन मनोवृत्तिमात्रानुगं ते ॥ ७॥  
कृत्तिश्चित्रा निवसनपदे कल्पिता पौण्डरीको  
वासागारं पितृवनभुवं वाहनं कश्चिदुक्षा ।  
एवं प्राहुः प्रलघुहृदया यद्यपि स्वार्थपोषं  
त्वां प्रत्येकं ध्वनति भगवन्नीश इत्येष शब्दः ॥ ८॥  
क्लृप्ताकल्पः किमयमशिवैरस्थिमुख्यैः पदार्थैः  
कस्स्यादस्य स्तनकलशयोर्भारनम्रा भवानी ।  
बाणौ खड्गः परशुरिदमप्यक्षसूत्रं किमस्येत्  
या चक्षाणो हर कृतवियामस्तु हास्यैकवेद्यः ॥ ९॥  
यत्कापालव्रतमपि महद् पृष्टमेकान्तघोरं  
मुक्तेरध्वा स पुनरमलः पावनः किं न जातः ।  
दाक्षायण्यां प्रियतमतया वर्तते योगमाया  
सा स्याद्धत्ते मिथुनचरितं वृद्धिमूलं प्रजानाम् ॥ १०॥  
कश्चिन्मर्त्यः क्रतुकृशतनुर्नीलकण्ठ त्वया चेद्  
दृष्टिस्निग्धस्स पुनरमरस्त्रीभुजग्राह्यकण्ठः ।  
अप्यारूढस्सुपरिवृतं स्थानमाखण्डलीयं  
त्वं चेत्क्रुद्धस्स पतति निरालम्बनो ध्वान्तजाले ॥ ११॥  
शश्वद्बाल्यं शरवणभवं षण्मुखं द्वादशाक्षं  
तेजो यत्ते कनकनलिनीपद्मपत्रावदातम् ।  
विस्मार्यन्ते सुरयुवतयस्तेन सेन्द्रावरोधा  
दैत्येन्द्राणामसुरजयिनां बन्धनागारवासम् ॥ १२॥  
वेगाकृष्टग्रहरविशशिव्यश्नुवानं दिगन्तात्  
न्यक्कुर्वाणं प्रलयपयसामूर्मिभङ्गावलेपम् ।  
मुक्ताकारं हर तव जटाबद्धसंस्पर्शि सद्यो  
जज्ञे चूडा कुसुमसुभगं वारि भागीरथीयम् ॥ १३॥  
कल्माषस्ते मरकतशिलाभङ्गकान्तिर्न कण्ठे  
न व्याचष्टे भुवनविषयीं त्वत्प्रसादप्रवृत्तिम् ।  
वारां गर्भस्य हि विषमयो मन्दरक्षोभजन्मा  
नैवं रुद्धो यदि न भवति स्थावरं जङ्गमं वा ॥ १४॥  
सन्धायास्त्रं धनुषि नियमोन्मायि सम्मोहनाख्यं  
पार्श्वे तिष्ठन् गिरिशसदृशे पञ्चबाणो मुहूर्तम् ।  
तस्मादूर्ध्वं दहनपरिधौ राषदृष्टिप्रसूते  
रक्ताशोकस्तवकित इव प्रान्तधूमद्विरेफः ॥ १५॥  
लङ्कानाथं लवणजलधिस्थूलवेलोर्मिदीर्घैः  
कैलासं ते निलयनगरीं बाहुभिः कम्पयन्तम् ।  
आक्रोशद्भिर्वमितरुधिरैराननैराप्लुताक्षै-  
रापातालानयदलसाबद्धमङ्गुष्ठकर्म ॥ १६॥  
ऐश्वर्यं तेऽप्यनृणतपतन्नेकमूर्धावशेषः  
पादद्वन्द्वं दशमुखशिरः पुण्डरीकोपहारः ।  
येनैवासावधिगतफलो राक्षसश्रीविधेय-  
श्चक्रे देवासुरपरिषदो लोकपालैकशत्रुः ॥ १७॥  
भक्तिर्बाणासुरमपि भयत्पादपद्य स्पृशन्तं  
स्थानं चन्द्राभरण गमयामास लोकस्य मूर्ध्नि ।  
नह्यस्यापि भ्रुकुटिनयनादग्निदंष्ट्राकरालं  
द्रष्टुं कश्चिद्वदनमशकद्देवदैत्येश्वरेषु ॥ १८॥  
पादन्यासान्नमति वसुधा पन्नगस्कन्धलग्ना  
बाहुक्षेपाद् ग्रहगणयुतं घूर्णते मेघवृन्दम् ।  
उत्साद्यन्ते क्षणमिव दिशो हुङ्कृतेनातिमात्रं  
भिन्नावस्थं भवति भुवनं त्वय्युपक्रान्तवृत्ते ॥ १९॥  
नोर्ध्वं गम्यं सरसिजभुवो नाप्यधश्शार्ङ्गपाणे-  
रासीदन्यस्तव हुतवहस्तम्भमूर्त्या स्थितस्य ।  
भूयस्ताभ्यामुपरि लघुना विस्मयेन स्तुवद्भ्यां  
कण्ठे कालं कपिलनयनं रूपमाविर्बभूव ॥ २०॥  
श्लाध्यां दृष्टिं दुहितरि गिरेर्न्यस्य चापोर्ध्वकोट्यां  
कृत्वा बाहुं त्रिपुरविजयानन्तरं ते स्थितस्य ।  
मन्दाराणां मधुरसुरभयो वृष्टयः पेतुरार्द्राः  
स्वर्गोद्यानभ्रमरवनितादत्तदीर्घानुयाताः ॥ २१॥  
उद्धृत्यैकं नयनमरुणं स्निग्धतारापरागं  
पूर्णेधाद्यः परमसुलभे दुष्कराणां सहस्रे ।  
चक्रं भेजे दहनजटिलं दक्षिणं तस्य हस्तं  
बालस्येव द्यूतिवलयितं मण्डलं भास्करस्य ॥ २२॥  
विष्णुश्चक्रे करतलगते विष्टपानां त्रयाणां  
दत्ताश्वासो दनुसुतशिरश्छेददीक्षां बबन्ध ।  
प्रत्यासन्नं तदपि नयनं पुण्डरीकातुकारि  
श्लाघ्या भक्तिस्त्रिनयन भवत्यर्पिता किं न सूते ॥ २३॥  
सव्ये शूलं त्रिशिखरमपरे दोष्णि भिक्षाकपालं  
सोमो मुग्धश्शिरसि भुजगः कश्चिदंशोत्तरीयः ।  
कोऽयं वेषस्त्रिनयन कुतो दृष्ट इत्यद्रिकन्या  
प्रायेण त्वां हसति भगवन् प्रेमनिर्यन्त्रितात्मा ॥ २४॥  
आर्द्रं नागाजिनमवयवग्रन्थिमद्बिभ्रदंसे  
रूपं प्रावृड्घनरुचिमहाभैरवं दर्शयित्वा ।  
पश्यन् गौरीं भयचलकरालम्बितस्कन्धहस्तां  
मन्ये प्रीत्या दृढ इति भवान् वज्रदेहेऽपि जातः ॥ २५॥  
व्यालाकल्पा विषमनयना विद्रुमाताम्रभासो  
जायामिश्रा जटिलशिरश्चन्द्ररेखावतंसाः ।  
नित्यानन्दा नियतललिताः स्निग्धकल्माषकण्ठाः  
देवा रुद्रा धृतपरशवस्ते भविष्यन्ति भक्ताः ॥ २६॥  
मन्त्राभ्यासो नियमविधयस्तीर्थयात्रानुरोधो  
ग्रामे भिक्षाचरणमुटजे बीजवृत्तिर्वने वा  
इत्यायासे महति रमतामप्रगल्भः फलार्थे  
स्मृत्येवाहं तवचरणयोर्निर्वृतिं साधयामि ॥ २७॥  
आस्तां तावत्स्नपनमुपरिक्षीरधाराप्रवाहैः  
स्नेहाभ्यङ्गो भवनकरणं गन्धपुष्पार्पणं वा ।  
यस्ते कश्चित्किरति कुसुमान्युद्दिशन् पादपीठं  
भूयो नैव भ्रमति जननीगर्भकारागृहेषु ॥ २८॥  
शुक्ताकारं मुनिभिरनिशं चेतसि ध्यायमानं  
मुक्तागीरं शिरसिजटिले जाह्नवीमुद्वहन्तम् ।  
नानाकारं नवशशिकलाशेखरं नागहारं  
नारीमिश्रं धृतनरशिरोमाल्यमीशं नमामि ॥ २९॥  
तिर्यग्योनौ त्रिदशनिलये मानुषे राक्षसे वा  
यक्षावासे विषधरपुरे देव विद्याधरे वा ।  
यस्मिन् कस्मिन्सुकृतनिलये जन्मनि श्रेयसो वा  
भूयाद्युष्मच्चरणकमलध्यायिनी चित्तवृत्तिः ॥ ३०॥  
वन्दे रुद्रं वरदममलं दण्डिनं मुण्डधारिं  
दिव्यज्ञानं त्रिपुरदहनं शङ्करं शूलपाणिम् ।  
तेजोराशिं त्रिभुवनगुरुं तीर्थमौलिं त्रिनेत्रं  
कैलासस्थं धनपतिसखं पार्वतीनाथमीशम् ॥ ३१॥  
योगी भोगी विषभुगमृतभृक् शस्त्रपाणिस्तपस्वी  
शान्तः क्रूरः शमितविषयः शैलकन्यासहायः ।  
भिक्षावृत्तिस्त्रिभुवनपतिः शुद्धिमानस्थिमाली  
शक्यो ज्ञातुं कथमिव शिव त्वं विरुद्धस्वभावः ॥ ३२॥  
उपदिशति यदुच्चैर्ज्योतिराम्नायविद्यां  
परम परमदूरं दूरमाद्यन्तशून्याम् ।  
त्रिपुरजयिनी तस्मिन् देवदेवे निविष्टां  
भगवति परिवर्तोन्मादिनी भक्तिरस्तु ॥ ३३॥  
इति विरचितमेतच्चारुचन्द्रार्धमौले-  
र्ललितपदमुदारं दण्डिना पण्डितेन ।  
स्तवनमवनकामेनात्मनोऽनामयाख्यं  
भवति विगतरोगी जन्तुरेतज्जपेन ॥ ३४॥  
स्तोत्रं सम्यक्परमविदुषा दण्डिनां वाच्यवृत्तान्  
मन्दाक्रान्तान् त्रिभुवनगुरोः पार्वतीवल्लभस्य ।  
कृत्वा स्तोत्रं यदि सुभगमाप्नोति नित्यं हि पुण्यं  
तेन व्याधिं हर हर नृणां स्तोत्रपाठेन सत्यम् ॥ ३५॥  
  
इति दण्डिविरचितमनामयस्तोत्रं सम्पूर्णम् ॥  
  
Encoded and proofread by Sunder Hattangadi sunderh at hotmail.com  
  
