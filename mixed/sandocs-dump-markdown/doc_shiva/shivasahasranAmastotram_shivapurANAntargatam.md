+++
"Text title" = "shivasahasranAmastotra from shivapurANa"
"File name" = "shivasahasranAmastotrashivapurANa.itx"
itxtitle = "shivasahasranAmastotram (shivapurANAntargatam)"
engtitle = "Shivasahasranamastotra from Shivapurana"
Category = "sahasranAma, shiva"
Location = "doc_shiva"
Sublocation = "shiva"
Language = "Sanskrit"
Subject = "philosophy/hinduism/religion"
"Transliterated by" = "Srihari teluguinternet at gmail.com"
"Proofread by" = "Srihari, Usha Rani Sanka usharani.sanka at  gmail.com"
Description-comments = "Chapter 35 of ShivapurAna Kotirudrasamhita"
Source = "shivapurANe chaturthyAM koTirudrasaMhitAyAM panchatriMsho.adyAyaH"
"Latest update" = "May 23, 2015"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शिवसहस्रनामस्तोत्रम् (शिवपुराणान्तर्गतम्)"

+++
  
 शिवसहस्रनामस्तोत्रं शिवपुराणान्तर्गतम्   
सूत उवाच ।  
श्रूयतां भो ऋषिश्रेष्ठ येन तुष्टो महेश्वरः ।  
तदहं कथयाम्यद्य शिवं नामसहस्रकम् ॥ १॥  
  
श्री विष्णुरुवाच ।  
शिवो हरो मृडो रुद्रः पुष्करः पुष्पलोचनः ।  
अर्थिगम्यः सदाचारः शर्वः शम्भुर्महेश्वरः ॥ २॥  
  
चन्द्रापीडश्चन्द्रमौलिर्विश्वं विश्वम्भरेश्वरः ।  
वेदान्तसारसन्दोहः कपाली नीललोहितः ॥ ३॥  
  
ध्यानाधारोऽपरिच्छेद्यो गौरीभर्ता गणेश्वरः ।  
अष्टमूर्तिर्विश्वमूर्तिस्त्रिवर्गः स्वर्गसाधनः ॥ ४॥  
  
ज्ञानगम्यो दृढप्रज्ञो देवदेवस्त्रिलोचनः ।  
वामदेवो महादेवः पटुः परिवृढो दृढः ॥ ५॥  
  
विश्वरूपो विरूपाक्षो वागीशः शुचिसत्तमः ।  
सर्वप्रमाणसंवादी वृषाङ्को वृषवाहनः ॥ ६॥  
  
ईशः पिनाकी खट्वाङ्गी चित्रवेषश्चिरन्तनः ।  
तमोहरो महायोगी गोप्ता ब्रह्मा च धूर्जटिः ॥ ७॥ पाठभेद  ब्रह्माण्डहृज्जटी  
कालकालः कृत्तिवासाः सुभगः प्रणवात्मकः । पाठभेद  प्रणतात्मकः  
उन्नद्ध्रः पुरुषो जुष्यो दुर्वासाः पुरशासनः ॥ ८॥ पाठभेद  उन्नध्रः  
दिव्यायुधः स्कन्दगुरुः परमेष्ठी परात्परः ।  
अनादिमध्यनिधनो गिरीशो गिरिजाधवः ॥ ९॥  
  
कुबेरबन्धुः श्रीकण्ठो लोकवर्णोत्तमो मृदुः ।  
समाधिवेद्यः कोदण्डी नीलकण्ठः परश्वधीः ॥ १०॥  
  
विशालाक्षो मृगव्याधः सुरेशस्सूर्यतापनः ।  
धर्मधाम क्षमाक्षेत्रं भगवान् भगनेत्रभित् ॥ ११॥ पाठभेद  धर्माध्यक्षः  
उग्रः पशुपतिस्तार्क्ष्यः प्रियभक्तः परन्तपः ।  
दाता दयाकरो दक्षः कपर्दी कामशासनः ॥ १२॥  
  
श्मशाननिलयः सूक्ष्मः श्मशानस्थो महेश्वरः ।  
लोककर्ता मृगपतिर्महाकर्ता महौषधिः ॥ १३॥  
  
सोमपोमृतपः सौम्यो महातेजा महाद्युतिः ।  
तेजोमयोऽमृतमयोऽन्नमयश्च सुधापतिः ॥ १४॥  
  
उत्तरो गोपतिर्गोप्ता ज्ञानगम्यः पुरातनः ।  
नीतिः सुनीतिः शुद्धात्मा सोमः सोमरतः सुखी ॥ १५॥  
  
अजातशत्रुरालोकसम्भाव्यो हव्यवाहनः ।  
लोककारो वेदकरः सूत्रकारः सनातनः ॥ १६॥  
  
महर्षिः कपिलाचार्यो विश्वदीप्तिस्त्रिलोचनः ।  
पिनाकपाणिर्भूदेवः स्वस्तिदः स्वस्तिकृत् सुधीः ॥ १७॥  
  
धातृधामा धामकरः सर्वगः सर्वगोचरः ।  
ब्रह्मसृग्विश्वसृक् सर्गः कर्णिकारप्रियः कविः ॥ १८॥  
  
शाखो विशाखो गोशाखः शिवो भिषगनुत्तमः ।  
गङ्गाप्लवोदको भव्यः पुष्कलः स्थपतिः स्थिरः ॥ १९॥  
  
विजितात्मा विधेयात्मा भूतवाहनसारथिः ।  
सगणो गणकायश्च सुकीर्तिश्छिन्नसंशयः ॥ २०॥  
  
कामदेवः कामपालो भस्मोद्धूलितविग्रहः ।  
भस्मप्रियो भस्मशायी कामी कान्तः कृतागमः ॥ २१॥  
  
समावर्तोऽनिवृत्तात्मा धर्मपुञ्जः सदाशिवः ।  
अकल्मषश्च पुण्यात्मा चतुर्बाहुर्दुरासदः ॥ २२॥  
  
दुर्लभो दुर्गमो दुर्गः सर्वायुधविशारदः ।  
अध्यात्मयोगनिलयः सुतन्तुस्तन्तुवर्धनः ॥ २३॥  
  
शुभाङ्गो लोकसारङ्गो जगदीशो जनार्दनः ।  
भस्मशुद्धिकरो मेरुरोजस्वी शुद्धविग्रहः ॥ २४॥ पाठभेद  भस्मशुद्धिकरोऽभीरु  
असाध्यः साधुसाध्यश्च भृत्यमर्कटरूपधृक् ।  
हिरण्यरेताः पौराणो रिपुजीवहरो बली ॥ २५॥  
  
महाह्रदो महागर्तः सिद्धो बृन्दारवन्दितः ।  
व्याघ्रचर्माम्बरो व्याली महाभूतो महानिधिः ॥ २६॥  
  
अमृतोमृतपः श्रीमान् पाञ्चजन्यः प्रभञ्जनः । पाठभेद  पञ्चजन्यः  
पञ्चविंशतितत्त्वस्थः पारिजातः परात्परः ॥  २७॥  
  
सुलभः सुव्रतः शूरो वाङ्मयैकनिधिर्निधिः ।  
वर्णाश्रमगुरुर्वर्णी शत्रुजिच्छत्रुतापनः ॥ २८॥  
  
आश्रमः क्षपणः क्षामो ज्ञानवानचलेश्वरः । पाठभेद  श्रमणः  
प्रमाणभूतो दुर्ज्ञेयः सुवर्णो वायुवाहनः ॥ २९॥  
  
धनुर्धरो धनुर्वेदो गुणः शशिगुणाकरः ।  
सत्यः सत्यपरोऽदीनो धर्माङ्गो धर्मशासनः ॥ ३०॥  
  
अनन्तदृष्टिरानन्दो दण्डो दमयिता दमः ।  
अभिचार्यो महामायो विश्वकर्मविशारदः ॥ ३१॥  
  
वीतरागो विनीतात्मा तपस्वी भूतभावनः ।  
उन्मत्तवेषः प्रच्छन्नो जितकामो जितप्रियः ॥ ३२॥  
  
कल्याणप्रकृतिः कल्पः सर्वलोकप्रजापतिः ।  
तरस्वी तारको धीमान् प्रधानः प्रभुरव्ययः ॥ ३३॥  
  
लोकपालोऽन्तर्हितात्मा कल्पादिः कमलेक्षणः । पाठभेद  लोकपालोऽन्तरात्मा च  
वेदशास्त्रार्थतत्वज्ञो नियमो नियताश्रयः ॥ ३४॥  
  
चन्द्रः सूर्यः शनिः केतुर्वराङ्गो विद्रुमच्छविः ।  
भक्तिवश्यः परं ब्रह्मा मृगबाणार्पणोऽनघः ॥ ३५॥ पाठभेद  परब्रह्म  
अद्रिरद्र्यालयः कान्तः परमात्मा जगद्गुरुः ।  
सर्वकर्मालयस्तुष्टो मङ्गल्यो मङ्गलावृतः ॥ ३६॥  
  
महातपा दीर्घतपाः स्थविष्ठः स्थविरो धृवः ।  
अहः संवत्सरो व्याप्तिः प्रमाणं परमं तपः ॥ ३७॥  
  
संवत्सरकरो मन्त्रः प्रत्ययः सर्वतापनः ।  
अजः सर्वेस्वरः सिद्धो महातेजा महाबलः ॥ ३८॥  
  
योगी योग्यो महारेताः सिद्धिः सर्वादिरग्रहः ।  
वसुर्वसुमनाः सत्यः सर्वपापहरो हरः ॥ ३९॥  
  
सुकीर्तिः शोभनः स्रग्वी वेदाङ्गो वेदविन्मुनिः ।  
भ्राजिष्णुर्भोजनं भोक्ता लोकनाथो दुराधरः ॥ ४०॥  
  
अमृतः शाश्वतः शान्तो बाणहस्तः प्रतापवान् ।  
कमण्डलुधरो धन्वी ह्यवाङ्मनसगोचरः ॥ ४१॥  
  
अतीन्द्रियो महामायः सर्ववासश्चतुष्पथः ।  
कालयोगी महानादो महोत्साहो महाबलः ॥ ४२॥  
  
महाबुद्धिर्महावीर्यो भूतचारी पुरन्दरः ।  
निशाचरः प्रेतचारी महाशक्तिर्महाद्युतिः ॥ ४३॥  
  
अनिर्देश्यवपुः श्रीमान् सर्वाचार्यमनोगतिः ।  
बहुश्रुतिर्महामायो नियतात्मा ध्रुवोऽध्रुवः ॥ ४४॥  
  
ओजस्तेजो द्युतिधरो जनकः सर्वशासकः ।  
नृत्यप्रियो नृत्यनित्यः प्रकाशात्मा प्रकाशकः ॥४५॥ पाठभेद  नित्यनृत्यः  
स्पष्टाक्षरो बुधो मन्त्रः समानः सारसम्प्लवः ।  
युगादिकृद्युगावर्तो गम्भीरो वृषवाहनः ॥ ४६॥  
  
इष्टो विशिष्टः शिष्टेष्टः सुलभः सारशोधनः ।  
तीर्थरूपस्तीर्थनामा तीर्थदृश्यस्तु तीर्थदः ॥ ४७॥  
  
अपां निधिरधिष्ठानं विजयो जयकालवित् । पाठभेद  दुर्जयो  
प्रतिष्ठितः प्रमाणज्ञो हिरण्यकवचो हरिः ॥ ४८॥  
  
विमोचनः सुरगणो विद्येशो बिन्दुसंश्रयः ।  
वातरूपोऽमलोन्मायी विकर्ता गहनो गुहः ॥ ४९॥  
  
करणं कारणं कर्ता सर्वबन्धविमोचनः ।  
व्यवसायो व्यवस्थानः स्थानदो जगदादिजः ॥ ५०॥  
  
गुरुदो ललितोऽभेदो भावात्मात्मनि संस्थितः ।  
वीरेश्वरो वीरभद्रो वीरासनविधिर्गुरुः ॥ ५१॥  
  
वीरचूडामणिर्वेत्ता चिदानन्दो नदीधरः ।  
आज्ञाधारस्त्रिशूली च शिपिविष्टः शिवालयः ॥ ५२॥  
  
वालखिल्यो महावीरस्तिग्मांशुर्बधिरः खगः । पाठभेद  बालखिल्यो  
अभिरामः सुशरणः सुब्रह्मण्यः सुधापतिः ॥ ५३॥  
  
मघवान् कौशिको गोमान् विरामः सर्वसाधनः । मघवाकौशिको  
ललाटाक्षो विश्वदेहः सारः संसारचक्रभृत् ॥ ५४॥  
  
अमोघदण्डी मध्यस्थो हिरण्यो ब्रह्मवर्चसः । पाठभेद  दण्डो  
परमार्थः परो मायी शम्बरो व्याघ्रलोचनः ॥ ५५॥ पाठभेद  परोमायः संवरो  
रुचिर्बहुरुचिर्वैद्यो वाचस्पतिरहस्पतिः ।  
रविर्विरोचनः स्कन्दः शास्ता वैवस्वतो यमः ॥ ५६॥  
  
युक्तिरुन्नतकीर्तिश्च सानुरागः पुरञ्जयः ।  
कैलासाधिपतिः कान्तः सविता रविलोचनः ॥ ५७॥  
  
विश्वोत्तमो वीतभयो विश्वभर्ताऽनिवारतः ।  
नित्यो नियतकल्याणः पुण्यश्रवणकीर्तनः ॥ ५८॥  
  
दूरश्रवो विश्वसहो ध्येयो दुस्स्वप्ननाशनः ।  
उत्तारणो दुष्कृतिहा विज्ञेयो दुस्सहोऽभवः ॥ ५९॥  
  
अनादिर्भूर्भुवो लक्ष्मीः किरीटी त्रिदशाधिपः ।  
विश्वगोप्ता विश्वकर्ता सुवीरो रुचिराङ्गदः ॥ ६०॥  
  
जननो जनजन्मादिः प्रीतिमान्नीतिमान् ध्रुवः ।  
वशिष्ठः कश्यपो भानुर्भीमो भीमपराक्रमः ॥ ६१॥  
  
प्रणवः सत्पथाचारो महाकोशो महाधनः ।  
जन्माधिपो महादेवः सकलागमपारगः ॥ ६२॥  
  
तत्त्वं तत्त्वविदेकात्मा विभुर्विष्णुविभूषणः । पाठभेद  विष्णुर्विभू  
ऋषिर्ब्राह्मण ऐश्वर्यं जन्ममृत्युजरातिगः ॥ ६३॥  
  
पञ्चयज्ञसमुत्पत्तिर्विश्वेशो विमलोदयः । पाठभेद  पञ्चतत्त्व  
आत्मयोनिरनाद्यन्तो वत्सलो भक्तलोकधृक् ॥ ६४॥ पाठभेद  अनाद्यन्तो ह्यात्मयोनिर्  
गायत्रीवल्लभः प्रांशुर्विश्वावासः प्रभाकरः ।  
शिशुर्गिरिरतः सम्राट् सुषेणः सुरशत्रुहा ॥ ६५॥  
  
अनेमिरिष्टनेमिश्च मुकुन्दो विगतज्वरः ।  
स्वयञ्ज्योतिर्महाज्योतिस्तनुज्योतिरचञ्चलः ॥ ६६॥  
  
पिङ्गळः कपिलश्मश्रुर्भालनेत्रस्त्रयीतनुः ।  
ज्ञानस्कन्दो महानीतिर्विश्वोत्पत्तिरुपप्लवः ॥ ६७॥ पाठभेद  स्कन्धो  
भगो विवस्वानादित्यो गतपारो बृहस्पतिः ।  
कल्याणगुणनामा च पापहा पुण्यदर्शनः ॥ ६८॥  
  
उदारकीर्तिरुद्योगी सद्योगी सदसन्मयः । पाठभेद  सदसन्त्रपः  
नक्षत्रमाली नाकेशः स्वाधिष्ठानः षडाश्रयः ॥ ६९॥  
  
पवित्रः पापहारी च मणिपूरो नभोगतिः । पाठभेद  पापनाशश्च  
हृत्पुण्डरीकमासीनः शक्रः शान्तो वृषाकपिः ॥ ७०॥  
  
उष्णो ग्रहपतिः कृष्णः समर्थोनर्थनाशनः ।  
अधर्मशत्रुरज्ञेयः पुरुहूतः पुरश्रुतः ॥ ७१॥  
  
ब्रह्मगर्भो बृहद्गर्भो धर्मधेनुर्धनागमः ।  
जगद्धितैषी सुगतः कुमारः कुशलागमः ॥ ७२॥  
  
हिरण्यवर्णो ज्योतिष्मान्नानाभूतरतो ध्वनिः ।  
आरोग्यो नयनाध्यक्षो विश्वामित्रो धनेश्वरः ॥ ७३॥ नमना?  
ब्रह्मज्योतिर्वसुधामा महाज्योतिरनुत्तमः । पाठभेद  वसुर्धामा  
मातामहो मातरिश्वा नभस्वान्नागहारधृक् ॥ ७४॥  
  
पुलस्त्यः पुलहोऽगस्त्यो जातूकर्ण्यः पराशरः ।  
निरावरणनिर्वारो वैरञ्च्यो विष्टरश्रवाः ॥ ७५॥  
  
आत्मभूरनिरुद्धोत्रिर्ज्ञानमूर्तिर्महायशाः ।  
लोकवीराग्रणीर्वीरश्चण्डः सत्यपराक्रमः ॥ ७६॥  
  
व्यालकल्पो महाकल्पः कल्पवृक्षः कलाधरः ।  
अलङ्करिष्णुरचलो रोचिष्णुर्विक्रमोन्नतः ॥ ७७॥  
  
आयुः शब्दपतिर्वाग्मी प्लवनः शिखिसारथिः ।  
असंसृष्टोऽतिथिः शत्रुप्रमाथी पादपासनः ॥ ७८॥  
  
वसुश्रवाः कव्यवाहः प्रतप्तो विश्वभोजनः ।  
जप्यो जरादिशमनो लोहितश्च तनूनपात् ॥ ७९॥  
  
वृषदश्वो नभोयोनिः सुप्रतीकस्तमिस्रहा । पाठभेद  बृहदश्वो  
निदाघस्तपनो मेघभक्षः परपुरञ्जयः ॥ ८०॥  
  
सुखानिलः सुनिष्पन्नः सुरभिः शिशिरात्मकः ।  
वसन्तो माधवो ग्रीष्मो नभस्यो बीजवाहनः ॥ ८१॥  
  
अङ्गिरा गुरुरात्रेयो विमलो विश्वपावनः ।  
पावनः पुरजिच्छक्रस्त्रैविद्यो वरवाहनः ॥ ८२॥ पाठभेद  नववारणः  
मनो बुद्धिरहङ्कारः क्षेत्रज्ञः क्षेत्रपालकः ।  
जमदग्निर्बलनिधिर्विगालो विश्वगालवः ॥ ८३॥ पाठभेद  बलनिधिः यः?  
अघोरोऽनुत्तरो यज्ञः श्रेयो निःश्रेयसप्रदः ।  
शैलो गगनकुन्दाभो दानवारिररिन्दमः ॥ ८४॥  
  
चामुण्डो जनकश्चारुर्निश्शल्यो लोकशल्यधृक् ।  
चतुर्वेदश्चतुर्भावश्चतुरश्चतुरप्रियः ॥ ८५॥  
  
आम्नायोऽथ समाम्नायस्तीर्थदेवः शिवालयः ।  
बहुरूपो महारूपः सर्वरूपश्चराचरः ॥ ८६॥  
  
न्यायनिर्णायको नेयो न्यायगम्यो निरञ्जनः । पाठभेद  न्यायी  
सहस्रमूर्धा देवेन्द्रः सर्वशस्त्रप्रभञ्जनः ॥ ८७॥ पाठभेद  शास्त्र  
मुण्डी विरूपो विकृतो दण्डी नादी गुणोत्तमः । पाठभेद  मुण्डो दानी  
पिङ्गलाक्षो हि बह्वक्षो नीलग्रीवो निरामयः ॥ ८८॥ पाठभेद  जनाध्यक्षो  
सहस्रबाहुः सर्वेशः शरण्यः सर्वलोकधृक् ।  
पद्मासनः परञ्ज्योतिः पारम्पर्यफलप्रदः ॥ ८९॥  
  
पद्मगर्भो महागर्भो विश्वगर्भो विचक्षणः ।  
परावरज्ञो वरदो वरेण्यश्च महास्वनः ॥ ९०॥  
  
देवासुरगुरुर्देवो देवासुरनमस्कृतः ।  
देवासुरमहामित्रो देवासुरमहेस्वरः ॥ ९१॥  
  
देवासुरेश्वरो दिव्यो देवासुरमहाश्रयः ।  
देवदेवोऽनयोऽचिन्त्यो देवतात्मात्मसम्भवः ॥ ९२॥  
  
सद्यो महासुरव्याधो देवसिंहो दिवाकरः ।  
विबुधाग्रचरः श्रेष्ठः सर्वदेवोत्तमोत्तमः ॥ ९३॥  
  
शिवज्ञानरतः श्रीमान् शिखी श्रीपर्वतप्रियः ।  
वज्रहस्तः सिद्धखड्गो नरसिंहनिपातनः ॥ ९४॥  
  
ब्रह्मचारी लोकचारी धर्मचारी धनाधिपः ।  
नन्दी नन्दीश्वरोऽनन्तो नग्नव्रतधरः शुचिः ॥ ९५॥  
  
लिङ्गाध्यक्षः सुराध्यक्षो युगाध्यक्षो युगापहः ।  
स्वधामा स्वगतः स्वर्गी स्वरः स्वरमयः स्वनः ॥ ९६॥  
  
बाणाध्यक्षो बीजकर्ता कर्मकृद्धर्मसम्भवः । पाठभेद  धर्मकृत्  
दम्भो लोभोऽथ वै शम्भुः सर्वभूतमहेश्वरः ॥ ९७॥ पाठभेद  लोभोऽर्थविच्छम्भुः  
श्मशाननिलयस्त्र्यक्षः सेतुरप्रतिमाकृतिः ।  
लोकोत्तरस्फुटो लोकस्त्र्यम्बको नागभूषणः ॥ ९८॥  
  
अन्धकारिर्मखद्वेषी विष्णुकन्धरपातनः । पाठभेद  मयद्वेषी  
हीनदोषोऽक्षयगुणो दक्षारिः पूषदन्तभित् ॥ ९९॥  
  
धूर्जटिः खण्डपरशुः सकलो निष्कलोऽनघः ।  
अकालः सकलाधारः पाण्डुराभो मृडो नटः ॥ १००॥  
  
पूर्णः पूरयिता पुण्यः सुकुमारः सुलोचनः ।  
सन्मार्गपः प्रियोऽधूर्तः पुण्यकीर्तिरनामयः ॥ १०१॥  
  
मनोजवस्तीर्थकरो जटिलो नियमेश्वरः ।  
जीवितान्तकरो नित्यो वसुरेता वसुप्रदः ॥ १०२॥  
  
सद्गतिः सिद्धिदः सिद्धिः सज्जातिः खलकण्टकः ।  
कलाधरो महाकालभूतः सत्यपरायणः ॥ १०३॥  
  
लोकलावण्यकर्ता च लोकोत्तरसुखालयः ।  
चन्द्रसञ्जीवनः शास्ता लोकग्राहो महाधिपः ॥ १०४॥  
  
लोकबन्धुर्लोकनाथः कृतज्ञः कृत्तिभूषितः ।  
अनपायोऽक्षरः कान्तः सर्वशस्त्रभृतां वरः ॥ १०५॥ पाठभेद  शास्त्र  
तेजोमयो द्युतिधरो लोकमानी घृणार्णवः ।  
शुचिस्मितः प्रसन्नात्मा ह्यजेयो दुरतिक्रमः ॥ १०६॥  
  
ज्योतिर्मयो जगन्नाथो निराकारो जलेश्वरः ।  
तुम्बवीणो महाकायो विशोकः शोकनाशनः ॥ १०७॥  
  
त्रिलोकपस्त्रिलोकेशः सर्वशुद्धिरधोक्षजः ।  
अव्यक्तलक्षणो देवो व्यक्तोऽव्यक्तो विशांपतिः ॥ १०८॥  
  
परः शिवो वसुर्नासासारो मानधरो यमः ।  
ब्रह्मा विष्णुः प्रजापालो हंसो हंसगतिर्वयः ॥ १०९॥  
  
वेधा विधाता धाता च स्रष्टा हर्ता चतुर्मुखः ।  
कैलासशिखरावासी सर्वावासी सदागतिः ॥ ११०॥  
  
हिरण्यगर्भो द्रुहिणो भूतपालोथ भूपतिः ।  
सद्योगी योगविद्योगी वरदो ब्राह्मणप्रियः ॥ १११॥  
  
देवप्रियो देवनाथो देवको देवचिन्तकः ।  
विषमाक्षो विरूपाक्षो वृषदो वृषवर्धनः ॥ ११२॥  
  
निर्ममो निरहङ्कारो निर्मोहो निरुपद्रवः ।  
दर्पहा दर्पदो दृप्तः सर्वार्थपरिवर्तकः ॥ ११३॥  
  
सहस्रार्चिर्भूतिभूषः स्निग्धाकृतिरदक्षिणः ।  
भूतभव्यभवन्नाथो विभवो भूतिनाशनः ॥ ११४॥  
  
अर्थोऽनर्थो महाकोशः परकार्यैकपण्डितः ।  
निष्कण्टकः कृतानन्दो निर्व्याजो व्याजमर्दनः ॥ ११५॥  
  
सत्त्ववान् सात्त्विकः सत्यः कृतस्नेहः कृतागमः ।  
अकम्पितो गुणग्राही नैकात्मा नैककर्मकृत् ॥ ११६॥  
  
सुप्रीतः सुखदः सूक्ष्मः सुकरो दक्षिणानिलः ।  
नन्दिस्कन्दो धरो धुर्यः प्रकटप्रीतिवर्धनः ॥ ११७॥  
  
अपराजितः सर्वसहो गोविन्दः सत्ववाहनः ।  
अधृतः स्वधृतः सिद्धः पूतमूर्तिर्यशोधनः ॥ ११८॥  
  
वाराहशृङ्गधृक् शृङ्गी बलवानेकनायकः ।  
शृतिप्रकाशः श्रुतिमानेकबन्धुरनेकधृक् ॥ ११९॥  
  
श्रीवत्सलः शिवारम्भः शान्तभद्रः समो यशः ।  
भूयशो भूषणो भूतिर्भूतिकृद् भूतभावनः ॥ १२०॥  
  
अकम्पो भक्तिकायस्तु कालहानिः कलाविभुः ।  
सत्यव्रती महात्यागी नित्यः शान्तिपरायणः ॥ १२१॥  
  
परार्थवृत्तिर्वरदो विरक्तस्तु विशारदः ।  
शुभदः शुभकर्ता च शुभनामा शुभः स्वयम् ॥ १२२॥  
  
अनर्थितो गुणग्राही ह्यकर्ता कनकप्रभः ।  
स्वभावभद्रो मध्यस्थः शत्रुघ्नो विघ्ननाशनः ॥ १२३॥  
  
शिखण्डी कवची शूली जटी मुण्डी च कुण्डली ।  
अमृत्युः सर्वदृक् सिंहस्तेजोराशिर्महामणिः ॥ १२४॥  
  
असङ्ख्येयोऽप्रमेयात्मा वीर्यवान् वीर्यकोविदः ।  
वेद्यश्च वै वियोगात्मा परावरमुनीश्वरः ॥ १२५॥ पाठभेद  सप्तावर  
अनुत्तमो दुराधर्षो मधुरः प्रियदर्शनः ।  
सुरेशः शरणः सर्वः शब्दः प्रतपतां वरः ॥ १२६॥  
  
कालपक्षः कालकालः सुकृती कृतवासुकिः ।  
महेष्वासो महीभर्ता निष्कलङ्को विशृङ्खलः ॥ १२७॥  
  
द्युमणिस्तरणिर्धन्यः सिद्धिदः सिद्धिसाधनः ।  
विश्वतः सम्प्रवृत्तस्तु व्यूढोरस्को महाभुजः ॥ १२८॥  
  
सर्वयोनिर्निराटङ्को नरनारायणप्रियः । पाठभेद  निरातङ्को  
निर्लेपो यतिसङ्गात्मा निर्व्यङ्गो व्यङ्गनाशनः ॥ १२९॥  
  
स्तव्यः स्तवप्रियः स्तोता व्यासमूर्तिर्निराकुलः । पाठभेद  स्तुति  
निरवद्यमयोपायो विद्याराशिश्च सत्कृतः ॥ १३१॥  
  
प्रशान्तबुद्धिरक्षुण्णः सङ्ग्रहो नित्यसुन्दरः ।  
वैयाघ्रधुर्यो धात्रीशः सङ्कल्पः शर्वरीपतिः ॥ १३२॥  
  
परमार्थगुरुर्दत्तः सूरिराश्रितवत्सलः ।  
सोमो रसज्ञो रसदः सर्वसत्वावलम्बनः ॥ १३२  
एवं नाम्नां सहस्रेण तुष्टाव हि हरं हरिः ।  
प्रार्थयामास शम्भुं वै पूजयामास पङ्कजैः ॥ १३३॥  
  
ततः स कौतुकी शम्भुश्चकार चरितं द्विजाः ।  
महद्भूतं सुखकरं तदेव शृणुतादरात् ॥ १३४॥  
  
इति श्रीशिवमहापुराणे चतुर्थ्यां कोटिरुद्रसंहितायां  
शिवसहस्रनामवर्णनं नाम पञ्चत्रिंशोऽध्यायः ॥ ३५॥  
  
  
  
Encoded by Srihari teluguinternet at gmail.com  
Proofread by Srihari, Usha Rani Sanka usharani.sanka at  gmail.com  
  
