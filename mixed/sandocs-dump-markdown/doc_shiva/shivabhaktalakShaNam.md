---
Author: Shridharavenkatesa of Tiruvisanallur or Ayyaval with respect
Category: shiva, shrIdhara-venkaTesha
File name: shivabhaktalakShaNam.itx
Indexextra: (Works)
Language: Sanskrit
Latest update: November 16, 2019
Location: doc_shiva
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Shivabhakta Lakshanam
engtitle: shivabhaktalakShaNam
itxtitle: shivabhaktalakShaNam
title: शिवभक्तलक्षणम्

---
  
 श्री श्रीधरवेङ्कटार्यकृतौ शिवभक्तलक्षणम्   
शिवाभ्यां नमः ।  
अथ शिवभक्तलक्षणं प्रारम्भः ।  
नाथ त्वदीयमभिधानमुपाश्रितानां  
     क्रोधस्मरादिक कुवृत्तिपिशाचिकाभिः ।  
आभिः कथं परिभवो भगवन्नमीषां  
     अन्तर्निषीदति भवान् खलु शूलपाणिः ॥ १॥  
  
दर्पस्मरप्रभृतिदावविदह्यमानं  
     लोकं विलोक्य कृपयेश कृपां तवास्मिन् ।  
वाञ्छन्ति यान्ति च मुदं वयमेतदापत्   
    त्यक्ताः किलेति शरणीकृत तावकाख्याः ॥ २॥  
  
कायस्य हेयनिधितां मृतिरुग्जरार्त्या-  
     द्यानन्त्यमप्यलमवेत्य विमुक्तसर्वाः ।  
शम्भो चरन्ति विरुजस्त्वयि बध्दभावाः  
     ये सादरास्तव हि नाम्नि महानुभावाः ॥ ३॥  
  
त्वन्नामकीर्तनवरौषधमाश्रितेऽस्मिन्  
     अस्मै खलु स्मरहर स्वदसे त्वमेकः ।  
अन्यत्तु किञ्चिदपि न स्वदते तदेतत्  
     आखण्डलस्य पदमस्तु विधेः पदं वा ॥ ४॥  
  
आकाङ्क्षितुं कमलजादिभिरप्यलभ्यं  
     आप्तुञ्च तन्निरुपहत्यथ वर्तितुञ्च ।  
सन्मौळिलाळनपदं पदमीश ते किं  
     गौरीश ये त्वदभिधा नरतास्तदन्ये ॥ ५॥  
  
एकं भवद्भजनमेव सुखं तदन्यत्  
     आर्त्यात्मकं सकलमेतदिति प्रबोद्धुम् ।  
स्थातुं च मुक्तसकलं भवदेकतानं  
     ईशास्त एव शिव ये तव नाम्नि सक्ताः ॥ ६॥  
  
दुःखात्मकत्वमखिलस्य तवातिवेला-  
     नन्दात्मताञ्च समवेत्य झटित्यशेषम् ।  
त्यक्त्वाऽनलार्त वपुषः सरसीव शम्भो  
     त्वय्यापतन्ति समुपाश्रित तावकाख्याः ॥ ७॥  
  
आख्यापरास्तव विभो भवदात्मकत्वं  
     अस्याखिलस्य तव चित्सुखरूपताञ्च ।  
आबुध्द्य बध्दहृदयास्तव शर्म  
     विन्दन्त्यन्तः किमप्यगणित द्रुहिणादिभोगाः ॥ ८॥  
  
द्वेष्य प्रियादि सकलं भवदीयरूपं  
     बुध्द्वा त्वयि प्रणयतः प्रणयार्द्रदृष्ट्या ।  
पश्यन्त एतदवलम्बित तावकाख्याः  
     पश्यल्ललाट विचरन्ति जगत् पुनन्तः ॥ ९॥  
  
रागादिकृद्विविधमेष महानटः  
     खल्वानृत्यतीत्थमिति तत्वदृशेक्षमाणाः ।  
क्षोभं न यान्ति दधते च मुदं स्मरन्तः  
     त्वद्वैभवं त्वदभिधान निबद्धभावाः ॥ १०॥  
  
शम्भो कथं नु चतुरास्तव नाम्नि सक्ताः  
     शश्वत्कृतेऽप्यपद एव पराभवेऽन्यैः ।  
अस्तोद्यमाः प्रतिकृतावपयात्वमीषामेषा  
     कदाऽऽर्तिरिति तेषु दयां वहन्ति ॥ ११॥  
  
त्वन्नामधेयसिकास्तरुणेन्दुमौळे  
     दुःखं न यान्ति किमपीति हि वादमात्रम् ।  
तेऽमी किल स्वविपदीव वहन्ति दुःखं  
     दृग्गोचरं व्रजति दुःखिनि जन्तुमात्रे ॥ १२॥  
  
सर्वत्र वत्सलतया त्वदवेक्षया चो-  
     दारा महान्त इति धीनिगळेन मुक्ताः ।  
प्रेम्णा खलु त्वयि विभो तृणिताखिलार्थाः  
     त्वन्नामधेयरसिकाः कृतिनो जयन्ति ॥ १३॥  
  
नाथ त्वदीक्षणवशादखिलेष्वमीषु  
     न क्वाप्यगौरवदृगात्मनि तु प्रकामम् ।  
नैच्यग्रहस्त्वयि तु रक्तिरनर्गळेति  
     क्वाधीतवन्त इदमादृत तावकाख्याः ॥ १४॥  
  
अत्युन्नतिं वितरतीति यथोऽतिवेलं  
     अस्याश्चकास्ति शिव तावकनाम्नि सक्तेः ।  
आख्यायतां किमियमातनुते नितान्तं  
     आनम्रमेतमखिलेषु चराचरेषु ॥ १५॥  
  
त्वन्नामकीर्तनजुषोऽनिशमेकतानाः  
     त्वत्सेवनं विदधतोऽपि न तत्र तृप्तिम् ।  
विन्दन्ति हन्त सति विघ्नलवे भवन्ति  
     वह्निप्रवेश इव दुस्सहतापभाजः ॥ १६॥  
  
अस्तस्पृहं मुनिमहं समदर्शनं स-  
     मन्वेमि तच्चरणपद्मरजोभिलाषात् ।  
इत्यादि ताक्कगिरां गिरिशास्पदं त्वत्  
     आख्यापराः पुनरमूनवितुं क्षमः कः ॥ १७॥  
  
त्वत्सौहृदादि सुगुणामृतशीतळास्त्वत्  
     आख्यापरा इति तवेश यशोऽभिगोप्तुम् ।  
अस्मानपि त्वदभिधान जुषो जुषस्व  
     स्वच्छं यशस्तदपदे ननु माऽपनैषीः ॥ १८॥  
  
क्रोधस्मराद्युपशमं त्वयि रागिताञ्च  
     देहीश मे न यदि मे श्वमुखेभ्य एभ्यः ।  
किं भेदकं त्वदभिधां मम गृह्णतोऽस्य  
     फल्गुस्थितिस्त्वदयशोभरहेतुरेषा ॥ १९॥  
  
त्वन्नामकीर्तन सुधारसधारयाऽस्त-  
     विच्छेदया भृशविश्रृङ्खलसौहितीकः ।  
वेद्यान्तराण्यकलयन् विचराणि सोऽहं  
     शान्तः कदा शशिवतंस तव प्रसादात् ॥ २०॥  
  
मत्प्राणवल्ल्भ मदीयनिधे मदात्मन्  
     साम्ब प्रभो शिव शशाङ्कविभूषणेति ।  
त्वन्नामदीव्यदमृतोदधिवीचिडोळा-  
     न्दोळैर्विधेहि विरुजं कृपया विभो माम् ॥ २१॥  
  
इति श्री श्रीधरवेङ्कटेशार्य कृतिषु शिवभक्तलक्षणं सम्पूर्णम् ।  
  
  
