+++
"Text title" = "shivasahasranAma stotra from Mahabharat"
"File name" = "shivasahasMaha.itx"
itxtitle = "shivasahasranAmastotram (mahAbhAratAntargatam)"
engtitle = "shiva sahasranAma stotram"
Category = "sahasranAma, shiva, stotra, vyAsa"
Location = "doc_shiva"
Sublocation = "shiva"
Texttype = "stotra"
Author = "Vyas"
Language = "Sanskrit"
Subject = "philosophy/hinduism/religion"
"Proofread by" = "Kirk Wortman kirkwort at hotmail.com, NA"
Description-comments = "with pUrva and uttarapIThikA from Anushasanaparva"
Source = "mahAbhArata 13 anushAsanaparva adhyAya 48"
Indexextra = "(mahAbhArata (Hindi Translation, thesis))"
"Latest update" = "November 1, 2010, August 31, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शिवसहस्रनामस्तोत्रम् (महाभारतान्तर्गतम्)"

+++
  
 श्रीशिवसहस्रनामस्तोत्रम्   
महाभारतान्तर्गतम्  
  
ततः स प्रयतो भूत्वा मम तात युधिष्ठिर ।  
प्राञ्जलिः प्राह विप्रर्षिर्नामसङ्ग्रहमादितः ॥ १॥  
  
उपमन्युरुवाच  
ब्रह्मप्रोक्तैरृषिप्रोक्तैर्वेदवेदाङ्गसम्भवैः ।  
सर्वलोकेषु विख्यातं स्तुत्यं स्तोष्यामि नामभिः ॥ २॥  
  
महद्भिर्विहितैः सत्यैः सिद्धैः सर्वार्थसाधकैः ।  
ऋषिणा तण्डिना भक्त्या कृतैर्वेदकृतात्मना ॥ ३॥  
  
यथोक्तैः साधुभिः ख्यातैर्मुनिभिस्तत्त्वदर्शिभिः ।  
प्रवरं प्रथमं स्वर्ग्यं सर्वभूतहितं शुभम् ॥ ४॥  
  
श्रुतेः सर्वत्र जगति ब्रह्मलोकावतारितैः ।  
सत्यैस्तत्परमं ब्रह्म ब्रह्मप्रोक्तं सनातनम् ।  
वक्ष्ये यदुकुलश्रेष्ठ शृणुष्वावहितो मम ॥ ५॥  
  
वरयैनं भवं देवं भक्तस्त्वं परमेश्वरम् ।  
तेन ते श्रावयिष्यामि यत्तद्ब्रह्म सनातनम् ॥ ६॥  
  
न शक्यं विस्तरात्कृत्स्नं वक्तुं सर्वस्य केनचित् ।  
युक्तेनापि विभूतीनामपि वर्षशतैरपि ॥ ७॥  
  
यस्यादिर्मध्यमन्तं च सुरैरपि न गम्यते ।  
कस्तस्य शक्नुयाद्वक्तुं गुणान्कार्त्स्न्येन माधव ॥ ८॥  
  
किन्तु देवस्य महतः सङ्क्षिप्तार्थपदाक्षरम् ।  
शक्तितश्चरितं वक्ष्ये प्रसादात्तस्य धीमतः ॥ ९॥  
  
अप्राप्य तु ततोऽनुज्ञां न शक्यः स्तोतुमीश्वरः ।  
यदा तेनाभ्यनुज्ञातः स्तुतो वै स तदा मया ॥ १०॥  
  
अनादिनिधनस्याहं जगद्योनेर्महात्मनः ।  
नाम्नां कञ्चित्समुद्देशं वक्ष्याम्यव्यक्तयोनिनः ॥ ११॥  
  
वरदस्य वरेण्यस्य विश्वरूपस्य धीमतः ।  
शृणु नाम्नां चयं कृष्ण यदुक्तं पद्मयोनिना ॥ १२॥  
  
दश नामसहस्राणि यान्याह प्रपितामहः ।  
तानि निर्मथ्य मनसा दध्नो घृतमिवोद्धृतम् ॥ १३॥  
  
गिरेः सारं यथा हेम पुष्पसारं यथा मधु ।  
घृतात्सारं यथा मण्डस्तथैतत्सारमुद्धृतम्।  १४॥  
  
सर्वपापापहमिदं चतुर्वेदसमन्वितम् ।  
प्रयत्नेनाधिगन्तव्यं धार्यं च प्रयतात्मना ॥ १५॥  
  
माङ्गल्यं पौष्टिकं चैव रक्षोघ्नं पावनं महत् ॥ १६॥  
  
इदं भक्ताय दातव्यं श्रद्दधानास्तिकाय च ।  
नाश्रद्दधानरूपाय नास्तिकायाजितात्मने ॥ १७॥  
  
यश्चाभ्यसूयते देवं कारणात्मानमीश्वरम् ।  
स कृष्ण नरकं याति सहपूर्वैः सहात्मजैः ॥ १८॥  
  
इदं ध्यानमिदं योगमिदं ध्येयमनुत्तमम् ।  
इदं जप्यमिदं ज्ञानं रहस्यमिदमुत्तम् ॥ १९॥  
  
यं ज्ञात्वा अन्तकालेऽपि गच्छेत परमां गतिम् ।  
पवित्रं मङ्गलं मेध्यं कल्याणमिदमुत्तमम् ॥ २०॥  
  
इदं ब्रह्मा पुरा कृत्वा सर्वलोकपितामहः ।  
सर्वस्तवानां राजत्वे दिव्यानां समकल्पयत् ॥ २१॥  
  
तदा प्रभृति चैवायमीश्वरस्य महात्मनः ।  
स्तवराज इति ख्यातो जगत्यमरपूजितः ॥ २२॥  
  
ब्रह्मलोकादयं स्वर्गे स्तवराजोऽवतारितः ।  
यतस्तण्डिः पुरा प्राप तेन तण्डिकृतोऽभवत् ॥ २३॥  
  
स्वर्गाच्चैवात्र भूर्लोकं तण्डिना ह्यवतारितः ।  
सर्वमङ्गलमाङ्गल्यं सर्वपापप्रणाशनम् ॥ २४॥  
  
निगदिष्ये महाबाहो स्तवानामुत्तमं स्तवम् ।  
ब्रह्मणामपि यद्ब्रह्म पराणामपि यत्परम् ॥ २५॥  
  
तेजसामपि यत्तेजस्तपसामपि यत्तपः ।  
शान्तीनामपि या शान्तिर्द्युतीनामपि या द्युतिः ॥ २६॥  
  
दान्तानामपि यो दान्तो धीमतामपि या च धीः ।  
देवानामपि यो देवो ऋषीणामपि यस्त्वृषिः ॥ २७॥  
  
यज्ञानामपि यो यज्ञः शिवानामपि यः शिवः ।  
रुद्राणामपि यो रुद्रः प्रभा प्रभवतामपि ॥ २८॥  
  
योगिनामपि यो योगी कारणानां च कारणम् ।  
यतो लोकाः सम्भवन्ति न भवन्ति यतः पुनः ॥ २९॥  
  
सर्वभूतात्मभूतस्य हरस्यामिततेजसः ।  
अष्टोत्तरसहस्रं तु नाम्नां शर्वस्य मे शृणु ।  
यच्छ्रुत्वा मनुजव्याघ्र सर्वान्कामानवाप्स्यसि ॥ ३०॥  
  
(अथ सहस्रनामस्तोत्रम् ।)  
स्थिरः स्थाणुः प्रभुर्भीमः प्रवरो वरदो वरः ।  var  प्रभुर्भानुः  
सर्वात्मा सर्वविख्यातः सर्वः सर्वकरो भवः ॥ ३१॥  
  
जटी चर्मी शिखी खड्गी सर्वाङ्गः सर्वभावनः ।  var  शिखण्डी च  
हरश्च हरिणाक्षश्च सर्वभूतहरः प्रभुः ॥ ३२॥  
  
प्रवृत्तिश्च निवृत्तिश्च नियतः शाश्वतो ध्रुवः ।  
श्मशानवासी भगवान्खचरो गोचरोऽर्दनः ॥ ३३॥  
  
अभिवाद्यो महाकर्मा तपस्वी भूतभावनः ।  
उन्मत्तवेषप्रच्छन्नः सर्वलोकप्रजापतिः ॥ ३४॥  
  
महारूपो महाकायो वृषरूपो महायशाः ।  
महात्मा सर्वभूतात्मा विश्वरूपो महाहनुः ॥ ३५॥  
  
लोकपालोऽन्तर्हितात्मा प्रसादो हयगर्दभिः ।  
पवित्रं च महांश्चैव नियमो नियमाश्रितः ॥ ३६॥  
  
सर्वकर्मा स्वयम्भूत आदिरादिकरो निधिः ।  
सहस्राक्षो विशालाक्षः सोमो नक्षत्रसाधकः ॥ ३७॥  
  
चन्द्रः सूर्यः शनिः केतुर्ग्रहो ग्रहपतिर्वरः ।  
अत्रिरत्र्यानमस्कर्ता मृगबाणार्पणोऽनघः ॥ ३८॥  
  
महातपा घोरतपा अदीनो दीनसाधकः ।  
संवत्सरकरो मन्त्रः प्रमाणं परमं तपः ॥ ३९॥  
  
योगी योज्यो महाबीजो महारेता महाबलः ।  
सुवर्णरेताः सर्वज्ञः सुबीजो बीजवाहनः ॥ ४०॥  
  
दशबाहुस्त्वनिमिषो नीलकण्ठ उमापतिः ।  
विश्वरूपः स्वयंश्रेष्ठो बलवीरो बलो गणः ॥ ४१॥  var  बलवीरोऽबलो  
गणकर्ता गणपतिर्दिग्वासाः काम एव च ।  
मन्त्रवित्परमो मन्त्रः सर्वभावकरो हरः ॥ ४२॥  
  
कमण्डलुधरो धन्वी बाणहस्तः कपालवान् ।  
अशनी शतघ्नी खड्गी पट्टिशी चायुधी महान् ॥ ४३॥  
  
स्रुवहस्तः सुरूपश्च तेजस्तेजस्करो निधिः ।  
उष्णीषी च सुवक्त्रश्च उदग्रो विनतस्तथा ॥ ४४॥  
  
दीर्घश्च हरिकेशश्च सुतीर्थः कृष्ण एव च ।  
शृगालरूपः सिद्धार्थो मुण्डः सर्वशुभङ्करः ॥ ४५॥  
  
अजश्च बहुरूपश्च गन्धधारी कपर्द्यपि ।  
ऊर्ध्वरेता ऊर्ध्वलिङ्ग ऊर्ध्वशायी नभःस्थलः ॥ ४६॥  
  
त्रिजटी चीरवासाश्च रुद्रः सेनापतिर्विभुः ।  
अहश्चरो नक्तञ्चरस्तिग्ममन्युः सुवर्चसः ॥ ४७॥  
  
गजहा दैत्यहा कालो लोकधाता गुणाकरः ।  
सिंहशार्दूलरूपश्च आर्द्रचर्माम्बरावृतः ॥ ४८॥  
  
कालयोगी महानादः सर्वकामश्चतुष्पथः ।  
निशाचरः प्रेतचारी भूतचारी महेश्वरः ॥ ४९॥  
  
बहुभूतो बहुधरः स्वर्भानुरमितो गतिः ।  
नृत्यप्रियो नित्यनर्तो नर्तकः सर्वलालसः ॥ ५०॥  
  
घोरो महातपाः पाशो नित्यो गिरिरुहो नभः ।  
सहस्रहस्तो विजयो व्यवसायो ह्यतन्द्रितः ॥ ५१॥  
  
अधर्षणो धर्षणात्मा यज्ञहा कामनाशकः ।  
दक्षयागापहारी च सुसहो मध्यमस्तथा ॥ ५२॥  
  
तेजोपहारी बलहा मुदितोऽर्थोऽजितोऽवरः ।  var  ऽजितो वरः  
गम्भीरघोषा गम्भीरो गम्भीरबलवाहनः ॥ ५३॥  
  
न्यग्रोधरूपो न्यग्रोधो वृक्षपर्णस्थितिर्विभुः ।  var  वृक्षकर्ण  
सुतीक्ष्णदशनश्चैव महाकायो महाननः ॥ ५४॥  
  
विष्वक्सेनो हरिर्यज्ञः संयुगापीडवाहनः ।  
तीक्ष्णतापश्च हर्यश्वः सहायः कर्मकालवित् ॥ ५५॥  
  
विष्णुप्रसादितो यज्ञः समुद्रो वडवामुखः ।  
हुताशनसहायश्च प्रशान्तात्मा हुताशनः ॥ ५६॥  
  
उग्रतेजा महातेजा जन्यो विजयकालवित् ।  
ज्योतिषामयनं सिद्धिः सर्वविग्रह एव च ॥ ५७॥  
  
शिखी मुण्डी जटी ज्वाली मूर्तिजो मूर्धगो बली ।  
वेणवी पणवी ताली खली कालकटङ्कटः ॥ ५८॥  
  
नक्षत्रविग्रहमतिर्गुणबुद्धिर्लयो गमः ।  var  लयोऽगमः  
प्रजापतिर्विश्वबाहुर्विभागः सर्वगोमुखः ॥ ५९॥  var  सर्वगोऽमुखः  
विमोचनः सुसरणो हिरण्यकवचोद्भवः ॥  var  सुशरणो  
मेढ्रजो बलचारी च महीचारी स्रुतस्तथा ॥ ६०॥  
  
सर्वतूर्यनिनादी च सर्वातोद्यपरिग्रहः ।  
व्यालरूपो गुहावासी गुहो माली तरङ्गवित् ॥ ६१॥  
  
त्रिदशस्त्रिकालधृक्कर्मसर्वबन्धविमोचनः ।  
बन्धनस्त्वसुरेन्द्राणां युधि शत्रुविनाशनः ॥ ६२॥  
  
साङ्ख्यप्रसादो दुर्वासाः सर्वसाधुनिषेवितः ।  
प्रस्कन्दनो विभागज्ञो अतुल्यो यज्ञभागवित् ॥ ६३॥  
  
सर्ववासः सर्वचारी दुर्वासा वासवोऽमरः ।  
हैमो हेमकरो यज्ञः सर्वधारी धरोत्तमः ॥ ६४॥  
  
लोहिताक्षो महाक्षश्च विजयाक्षो विशारदः ।  
सङ्ग्रहो निग्रहः कर्ता सर्पचीरनिवासनः ॥ ६५॥  
  
मुख्योऽमुख्यश्च देहश्च काहलिः सर्वकामदः ।  var  मुख्यो मुख्यश्च  
सर्वकासप्रसादश्च सुबलो बलरूपधृत् ॥ ६६॥  
  
सर्वकामवरश्चैव सर्वदः सर्वतोमुखः ।  
आकाशनिर्विरूपश्च निपाती ह्यवशः खगः ॥ ६७॥  
  
रौद्ररूपोंऽशुरादित्यो बहुरश्मिः सुवर्चसी ।  
वसुवेगो महावेगो मनोवेगो निशाचरः ॥ ६८॥  
  
सर्ववासी श्रियावासी उपदेशकरोऽकरः ।  
मुनिरात्मनिरालोकः सम्भग्नश्च सहस्रदः ॥ ६९॥  
  
पक्षी च पक्षरूपश्च अतिदीप्तो विशाम्पतिः ।  
उन्मादो मदनः कामो ह्यश्वत्थोऽर्थकरो यशः ॥ ७०॥  
  
वामदेवश्च वामश्च प्राग्दक्षिणश्च वामनः ।  
सिद्धयोगी महर्षिश्च सिद्धार्थः सिद्धसाधकः ॥ ७१॥  
  
भिक्षुश्च भिक्षुरूपश्च विपणो मृदुरव्ययः ।  
महासेनो विशाखश्च षष्टिभागो गवाम्पतिः ॥ ७२॥  
  
वज्रहस्तश्च विष्कम्भी चमूस्तम्भन एव च ।  
वृत्तावृत्तकरस्तालो मधुर्मधुकलोचनः ॥ ७३॥  
  
वाचस्पत्यो वाजसनो नित्यमाश्रमपूजितः ।  
ब्रह्मचारी लोकचारी सर्वचारी विचारवित् ॥ ७४॥  
  
ईशान ईश्वरः कालो निशाचारी पिनाकवान् ।  
निमित्तस्थो निमित्तं च नन्दिर्नन्दिकरो हरिः ॥ ७५॥  
  
नन्दीश्वरश्च नन्दी च नन्दनो नन्दिवर्धनः ।  
भगहारी निहन्ता च कालो ब्रह्मा पितामहः ॥ ७६॥  
  
चतुर्मुखो महालिङ्गश्चारुलिङ्गस्तथैव च ।  
लिङ्गाध्यक्षः सुराध्यक्षो योगाध्यक्षो युगावहः ॥ ७७॥  
  
बीजाध्यक्षो बीजकर्ता अव्यात्माऽनुगतो बलः ।  
इतिहासः सकल्पश्च गौतमोऽथ निशाकरः ॥ ७८॥  
  
दम्भो ह्यदम्भो वैदम्भो वश्यो वशकरः कलिः ।  
लोककर्ता पशुपतिर्महाकर्ता ह्यनौषधः ॥ ७९॥  
  
अक्षरं परमं ब्रह्म बलवच्छक्र एव च ।  
नीतिर्ह्यनीतिः शुद्धात्मा शुद्धो मान्यो गतागतः ॥ ८०॥  
  
बहुप्रसादः सुस्वप्नो दर्पणोऽथ त्वमित्रजित् ।  
वेदकारो मन्त्रकारो विद्वान्समरमर्दनः ॥ ८१॥  
  
महामेघनिवासी च महाघोरो वशीकरः ।  
अग्निर्ज्वालो महाज्वालो अतिधूम्रो हुतो हविः ॥ ८२॥  
  
वृषणः शङ्करो नित्यं वर्चस्वी धूमकेतनः ।  var  नित्यवर्चस्वी  
नीलस्तथाङ्गलुब्धश्च शोभनो निरवग्रहः ॥ ८३॥  
  
स्वस्तिदः स्वस्तिभावश्च भागी भागकरो लघुः ।  
उत्सङ्गश्च महाङ्गश्च महागर्भपरायणः ॥ ८४॥  
  
कृष्णवर्णः सुवर्णश्च इन्द्रियं सर्वदेहिनाम् ।  
महापादो महाहस्तो महाकायो महायशाः ॥ ८५॥  
  
महामूर्धा महामात्रो महानेत्रो निशालयः ।  
महान्तको महाकर्णो महोष्ठश्च महाहनुः ॥ ८६॥  
  
महानासो महाकम्बुर्महाग्रीवः श्मशानभाक् ।  
महावक्षा महोरस्को ह्यन्तरात्मा मृगालयः ॥ ८७॥  
  
लम्बनो लम्बितोष्ठश्च महामायः पयोनिधिः ।  
महादन्तो महादंष्ट्रो महाजिह्वो महामुखः ॥ ८८॥  
  
महानखो महारोमा महाकेशो महाजटः ।  
प्रसन्नश्च प्रसादश्च प्रत्ययो गिरिसाधनः ॥ ८९॥  
  
स्नेहनोऽस्नेहनश्चैव अजितश्च महामुनिः ।  
वृक्षाकारो वृक्षकेतुरनलो वायुवाहनः ॥ ९०॥  
  
गण्डली मेरुधामा च देवाधिपतिरेव च ।  
अथर्वशीर्षः सामास्य ऋक्सहस्रामितेक्षणः ॥ ९१॥  
  
यजुःपादभुजो गुह्यः प्रकाशो जङ्गमस्तथा ।  
अमोघार्थः प्रसादश्च अभिगम्यः सुदर्शनः ॥ ९२॥  
  
उपकारः प्रियः सर्वः कनकः काञ्चनच्छविः ।  
नाभिर्नन्दिकरो भावः पुष्करस्थपतिः स्थिरः ॥ ९३॥  
  
द्वादशस्त्रासनश्चाद्यो यज्ञो यज्ञसमाहितः ।  
नक्तं कलिश्च कालश्च मकरः कालपूजितः ॥ ९४॥  
  
सगणो गणकारश्च भूतवाहनसारथिः ।  
भस्मशयो भस्मगोप्ता भस्मभूतस्तरुर्गणः ॥ ९५॥  
  
लोकपालस्तथा लोको महात्मा सर्वपूजितः ।  var  लोकपालस्तथाऽलोको  
शुक्लस्त्रिशुक्लः सम्पन्नः शुचिर्भूतनिषेवितः ॥ ९६॥  
  
आश्रमस्थः क्रियावस्थो विश्वकर्ममतिर्वरः ।  
विशालशाखस्ताम्रोष्ठो ह्यम्बुजालः सुनिश्चलः ॥ ९७॥  
  
कपिलः कपिशः शुक्ल आयुश्चैवि परोऽपरः ।  
गन्धर्वो ह्यदितिस्तार्क्ष्यः सुविज्ञेयः सुशारदः ॥ ९८॥  
  
परश्वधायुधो देव अनुकारी सुबान्धवः ।  
तुम्बवीणो महाक्रोध ऊर्ध्वरेता जलेशयः ॥ ९९॥  
  
उग्रो वंशकरो वंशो वंशनादो ह्यनिन्दितः ।  
सर्वाङ्गरूपो मायावी सुहृदो ह्यनिलोऽनलः ॥ १००॥  
  
बन्धनो बन्धकर्ता च सुबन्धनविमोचनः ।  
स यज्ञारिः स कामारिर्महादंष्ट्रो महायुधः ॥ १०१॥  
  
बहुधानिन्दितः शर्वः शङ्करः शङ्करोऽधनः ।  var  शङ्करोऽनघः  
अमरेशो महादेवो विश्वदेवः सुरारिहा ॥ १०२॥  
  
अहिर्बुध्न्योऽनिलाभश्च चेकितानो हविस्तथा ।  
अजैकपाच्च कापाली त्रिशङ्कुरजितः शिवः ॥ १०३॥  
  
धन्वन्तरिर्धूमकेतुः स्कन्दो वैश्रवणस्तथा ।  
धाता शक्रश्च विष्णुश्च मित्रस्त्वष्टा ध्रुवो धरः ॥ १०४॥  
  
प्रभावः सर्वगो वायुरर्यमा सविता रविः ।  var  सर्वगोवायुरर्यमा  
उषङ्गुश्च विधाता च मान्धाता भूतभावनः ॥ १०५॥  
  
विभुर्वर्णविभावी च सर्वकामगुणावहः ।  
पद्मनाभो महागर्भश्चन्द्रवक्त्रोऽनिलोऽनलः ॥ १०६॥  
  
बलवांश्चोपशान्तश्च पुराणः पुण्यचञ्चुरी ।  
कुरुकर्ता कुरुवासी कुरुभूतो गुणौषधः ॥ १०७॥  
  
सर्वाशयो दर्भचारी सर्वेषां प्राणिनां पतिः ।  
देवदेवः सुखासक्तः सदसत्सर्वरत्नवित् ॥ १०८॥  
  
कैलासगिरिवासी च हिमवद्गिरिसंश्रयः ।  
कूलहारी कूलकर्ता बहुविद्यो बहुप्रदः ॥ १०९॥  
  
वणिजो वर्धकी वृक्षो बकुलश्चन्दनश्छदः ।  
सारग्रीवो महाजत्रुरलोलश्च महौषधः ॥ ११०॥  
  
सिद्धार्थकारी सिद्धार्थश्छन्दोव्याकरणोत्तरः ।  
सिंहनादः सिंहदंष्ट्रः सिंहगः सिंहवाहनः ॥ १११॥  
  
प्रभावात्मा जगत्कालस्थालो लोकहितस्तरुः ।  
सारङ्गो नवचक्राङ्गः केतुमाली सभावनः ॥ ११२॥  
  
भूतालयो भूतपतिरहोरात्रमनिन्दितः ॥ ११३॥  
  
वाहिता सर्वभूतानां निलयश्च विभुर्भवः ।  
अमोघः संयतो ह्यश्वो भोजनः प्राणधारणः ॥ ११४॥  var  प्राणधारकः  
  
धृतिमान्मतिमान्दक्षः सत्कृतश्च युगाधिपः ।  
गोपालिर्गोपतिर्ग्रामो गोचर्मवसनो हरिः।  ११५॥  
  
हिरण्यबाहुश्च तथा गुहापालः प्रवेशिनाम् ।  
प्रकृष्टारिर्महाहर्षो जितकामो जितेन्द्रियः ॥ ११६॥  
  
गान्धारश्च सुवासश्च तपःसक्तो रतिर्नरः ।  
महागीतो महानृत्यो ह्यप्सरोगणसेवितः ॥ ११७॥  
  
महाकेतुर्महाधातुर्नैकसानुचरश्चलः ।  
आवेदनीय आदेशः सर्वगन्धसुखावहः ॥ ११८॥  
  
तोरणस्तारणो वातः परिधी पतिखेचरः ।  
संयोगो वर्धनो वृद्धो अतिवृद्धो गुणाधिकः ॥ ११९॥  
  
नित्य आत्मसहायश्च देवासुरपतिः पतिः ।  
युक्तश्च युक्तबाहुश्च देवो दिवि सुपर्वणः ॥ १२०॥  
  
आषाढश्च सुषाण्ढश्च ध्रुवोऽथ हरिणो हरः ।  
वपुरावर्तमानेभ्यो वसुश्रेष्ठो महापथः ॥ १२१॥  
  
शिरोहारी विमर्शश्च सर्वलक्षणलक्षितः ।  
अक्षश्च रथयोगी च सर्वयोगी महाबलः ॥ १२२॥  
  
समाम्नायोऽसमाम्नायस्तीर्थदेवो महारथः ।  
निर्जीवो जीवनो मन्त्रः शुभाक्षो बहुकर्कशः ॥ १२३॥  
  
रत्नप्रभूतो रत्नाङ्गो महार्णवनिपानवित् ।  
मूलं विशालो ह्यमृतो व्यक्ताव्यक्तस्तपोनिधिः ॥ १२४॥  
  
आरोहणोऽधिरोहश्च शीलधारी महायशाः ।  
सेनाकल्पो महाकल्पो योगो युगकरो हरिः ॥ १२५॥  
  
युगरूपो महारूपो महानागहनो वधः ।  
न्यायनिर्वपणः पादः पण्डितो ह्यचलोपमः ॥ १२६॥  
  
बहुमालो महामालः शशी हरसुलोचनः ।  
विस्तारो लवणः कूपस्त्रियुगः सफलोदयः ॥ १२७॥  
  
त्रिलोचनो विषण्णाङ्गो मणिविद्धो जटाधरः ।  
बिन्दुर्विसर्गः सुमुखः शरः सर्वायुधः सहः ॥ १२८॥  
  
निवेदनः सुखाजातः सुगन्धारो महाधनुः ।  
गन्धपाली च भगवानुत्थानः सर्वकर्मणाम् ॥ १२९॥  
  
मन्थानो बहुलो वायुः सकलः सर्वलोचनः ।  
तलस्तालः करस्थाली ऊर्ध्वसंहननो महान् ॥ १३०॥  
  
छत्रं सुच्छत्रो विख्यातो लोकः सर्वाश्रयः क्रमः ।  
मुण्डो विरूपो विकृतो दण्डी कुण्डी विकुर्वणः।  १३१॥  
  
हर्यक्षः ककुभो वज्रो शतजिह्वः सहस्रपात् ।  
सहस्रमूर्धा देवेन्द्रः सर्वदेवमयो गुरुः ॥ १३२॥  
  
सहस्रबाहुः सर्वाङ्गः शरण्यः सर्वलोककृत् ।  
पवित्रं त्रिककुन्मन्त्रः कनिष्ठः कृष्णपिङ्गलः।  १३३॥  
  
ब्रह्मदण्डविनिर्माता शतघ्नीपाशशक्तिमान् ।  
पद्मगर्भो महागर्भो ब्रह्मगर्भो जलोद्भवः ॥ १३४॥  
  
गभस्तिर्ब्रह्मकृद्ब्रह्मी ब्रह्मविद्ब्राह्मणो गतिः ।  
अनन्तरूपो नैकात्मा तिग्मतेजाः स्वयम्भुवः ॥ १३५॥  
  
ऊर्ध्वगात्मा पशुपतिर्वातरंहा मनोजवः ।  
चन्दनी पद्मनालाग्रः सुरभ्युत्तरणो नरः ॥ १३६॥  
  
कर्णिकारमहास्रग्वी नीलमौलिः पिनाकधृत् ।  
उमापतिरुमाकान्तो जाह्नवीधृगुमाधवः ॥ १३७॥  
  
वरो वराहो वरदो वरेण्यः सुमहास्वनः ।  
महाप्रसादो दमनः शत्रुहा श्वेतपिङ्गलः ॥ १३८॥  
  
पीतात्मा परमात्मा च प्रयतात्मा प्रधानधृत् ।  
सर्वपार्श्वमुखस्त्र्यक्षो धर्मसाधारणो वरः ॥ १३९॥  
  
चराचरात्मा सूक्ष्मात्मा अमृतो गोवृषेश्वरः ।  
साध्यर्षिर्वसुरादित्यो विवस्वान्सविताऽमृतः  १४०॥  
  
व्यासः सर्गः सुसङ्क्षेपो विस्तरः पर्ययो नरः ।  
ऋतु संवत्सरो मासः पक्षः सङ्ख्यासमापनः ॥ १४१॥  
  
कला काष्ठा लवा मात्रा मुहूर्ताहःक्षपाः क्षणाः ।  
विश्वक्षेत्रं प्रजाबीजं लिङ्गमाद्यस्तु निर्गमः ॥ १४२॥  
  
सदसद्व्यक्तमव्यक्तं पिता माता पितामहः ।  
स्वर्गद्वारं प्रजाद्वारं मोक्षद्वारं त्रिविष्टपम् ॥ १४३॥  
  
निर्वाणं ह्लादनश्चैव ब्रह्मलोकः परा गतिः ।  
देवासुरविनिर्माता देवासुरपरायणः ॥ १४४॥  
  
देवासुरगुरुर्देवो देवासुरनमस्कृतः ।  
देवासुरमहामात्रो देवासुगणाश्रयः ॥ १४५॥  
  
देवासुरगणाध्यक्षो देवासुरगणाग्रणीः ।  
देवातिदेवो देवर्षिर्देवासुरवरप्रदः ॥ १४६॥  
  
देवासुरेश्वरो विश्वो देवासुरमहेश्वरः ।  
सर्वदेवमयोऽचिन्त्यो देवतात्माऽऽत्मसम्भवः ॥ १४७॥  
  
उद्भित्त्रिविक्रमो वैद्यो विरजो नीरजोऽमरः ॥  
  
ईड्यो हस्तीश्वरो व्याघ्रो देवसिंहो नरर्षभः ॥ १४८॥  
  
विबुधोऽग्रवरः सूक्ष्मः सर्वदेवस्तपोमयः ।  
सुयुक्तः शोभनो वज्री प्रासानां प्रभवोऽव्ययः ॥ १४९॥  
  
गुहः कान्तो निजः सर्गः पवित्रं सर्वपावनः ।  
शृङ्गी शृङ्गप्रियो बभ्रू राजराजो निरामयः ॥ १५०॥  
  
अभिरामः सुरगणो विरामः सर्वसाधनः ।  
ललाटाक्षो विश्वदेवो हरिणो ब्रह्मवर्चसः ॥ १५१॥  
  
स्थावराणां पतिश्चैव नियमेन्द्रियवर्धनः ।  
सिद्धार्थः सिद्धभूतार्थोऽचिन्त्यः सत्यव्रतः शुचिः ॥ १५२॥  
  
व्रताधिपः परं ब्रह्म भक्तानां परमा गतिः ।  
विमुक्तो मुक्ततेजाश्च श्रीमान्श्रीवर्धनो जगत् ॥ १५३॥  
  
(इति सहस्रनामस्तोत्रम् । )  
  
यथा प्रधानं भगवानिति भक्त्या स्तुतो मया ।  
यन्न ब्रह्मादयो देवा विदुस्तत्त्वेन नर्षयः ।  
स्तोतव्यमर्च्यं वन्द्यं च कः स्तोष्यति जगत्पतिम् ॥ १५४॥  
  
भक्तिं त्वेवं पुरस्कृत्य मया यज्ञपतिर्विभुः ।  
ततोऽभ्यनुज्ञां सम्प्राप्य स्तुतो मतिमतां वरः ॥ १५५॥  
  
शिवमेभिः स्तुवन्देवं नामभिः पुष्टिवर्धनैः ।  
नित्ययुक्तः शुचिर्भक्तः प्राप्नोत्यात्मानमात्मना ॥ १५६॥  
  
एतद्धि परमं ब्रह्म परं ब्रह्माधिगच्छति ॥ १५७॥  
  
ऋषयश्चैव देवाश्च स्तुवन्त्येतेन तत्परम् ॥ १५८॥  
  
स्तूयमानो महादेवस्तुष्यते नियतात्मभिः ।  
भक्तानुकम्पी भगवानात्मसंस्थाकरो विभुः ॥ १५९॥  
  
तथैव च मनुष्येषु ये मनुष्याः प्रधानतः ।  
आस्तिकाः श्रद्धधानाश्च बहुभिर्जन्मभिः स्तवैः ॥ १६०॥  
  
भक्त्या ह्यनन्यमीशानं परं देवं सनातनम् ।  
कर्मणा मनसा वाचा भावेनामिततेजसः ॥ १६१॥  
  
शयाना जाग्रमाणाश्च व्रजन्नुपविशंस्तथा ।  
उन्मिषन्निमिषंश्चैव चिन्तयन्तः पुनःपनः ॥ १६२॥  
  
शृण्वन्तः श्रावयन्तश्च कथयन्तश्च ते भवम् ।  
स्तुवन्तः स्तूयमानाश्च तुष्यन्ति च रमन्ति च ॥ १६३॥  
  
जन्मकोटिसहस्रेषु नानासंसारयोनिषु ।  
जन्तोर्विगतपापस्य भवे भक्तिः प्रजायते ॥ १६४॥  
  
उत्पन्ना च भवे भक्तिरनन्या सर्वभावतः ।  
भाविनः कारणे चास्य सर्वयुक्तस्य सर्वथा ॥ १६५॥  
  
एतद्देवेषु दुष्प्रापं मनुष्येषु न लभ्यते ।  
निर्विघ्ना निश्चला रुद्रे भक्तिरव्यभिचारिणी ॥ १६६॥  
  
तस्यैव च प्रसादेन भक्तिरुत्पद्यते नॄणाम् ।  
येन यान्ति परां सिद्धिं तद्भागवतचेतसः ॥ १६७॥  var  ये न  
  
ये सर्वभावानुगताः प्रपद्यन्ते महेश्वरम् ।  
प्रपन्नवत्सलो देवः संसारात्तान्समुद्धरेत् ॥ १६८॥  
  
एवमन्ये विकुर्वन्ति देवाः संसारमोचनम् ।  
मनुष्याणामृते देवं नान्या शक्तिस्तपोबलम् ॥ १६९॥  
  
इति तेनेन्द्रकल्पेन भगवान्सदसत्पतिः ।  
कृत्तिवासाः स्तुतः कृष्ण तण्डिना शुभबुद्धिना ॥ १७०॥  
  
स्तवमेतं भगवतो ब्रह्मा स्वयमधारयत् ।  
गीयते च स बुद्ध्येत ब्रह्मा शङ्करसन्निधौ ॥ १७१॥  
  
इदं पुण्यं पवित्रं च सर्वदा पापनाशनम् ।  
योगदं मोक्षदं चैव स्वर्गदं तोषदं तथा ॥ १७२॥  
  
एवमेतत्पठन्ते य एकभक्त्या तु शङ्करम् ।  
या गतिः साङ्ख्ययोगानां व्रजन्त्येतां गतिं तदा ॥ १७३॥  
  
स्तवमेतं प्रयत्नेन सदा रुद्रस्य सन्निधौ ।  
अब्दमेकं चरेद्भक्तः प्राप्नुयादीप्सितं फलम् ॥ १७४॥  
  
एतद्रहस्यं परमं ब्रह्मणो हृदि संस्थितम् ।  
ब्रह्मा प्रोवाच शक्राय शक्रः प्रोवाच मृत्यवे ॥ १७५॥  
  
मृत्युः प्रोवाच रुद्रेभ्यो रुद्रेभ्यस्तण्डिमागमत् ।  
महता तपसा प्राप्तस्तण्डिना ब्रह्मसद्मनि ॥ १७६॥  
  
तण्डिः प्रोवाच शुक्राय गौतमाय च भार्गवः ।  
वैवस्वताय मनवे गौतमः प्राह माधव ॥ १७७॥  
  
नारायणाय साध्याय समाधिष्ठाय धीमते ।  
यमाय प्राह भगवान्साध्यो नारायणोऽच्युतः ॥ १७८॥  
  
नाचिकेताय भगवानाह वैवस्वतो यमः ।  
मार्कण्डेयाय वार्ष्णेय नाचिकेतोऽभ्यभाषत ॥ १७९॥  
  
मार्कण्डेयान्मया प्राप्तो नियमेन जनार्दन ।  
तवाप्यहममित्रघ्न स्तवं दद्यां ह्यविश्रुतम् ॥ १८०॥  
  
स्वर्ग्यमारोग्यमायुष्यं धन्यं वेदेन संमितम् ।  
नास्य विघ्नं विकुर्वन्ति दानवा यक्षराक्षसाः ॥ १८१॥  
  
पिशाचा यातुधाना वा गुह्यका भुजगा अपि ।  
यः पठेत शुचिः पार्थ ब्रह्मचारी जितेन्द्रियः ।  
अभग्नयोगो वर्षं तु सोऽश्वमेधफलं लभेत् ॥ १८२॥  
  
इति श्रीमन्महाभारते अनुशासनपर्वणि दानधर्मपर्वणि  
अष्टचत्वारिंशोऽध्यायः ॥ ४८ ॥  
  
श्रीमहादेवसहस्रनामस्तोत्रं समाप्तम् ।  
श्रीकृष्णार्पणमस्तु ।  
श्रीशिवार्पणमस्तु ।  
  
  
Proofread by Kirk Wortman kirkwort at hotmail.com, NA  
  
  
