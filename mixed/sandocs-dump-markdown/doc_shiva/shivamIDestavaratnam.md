---
Author: tyAgarAja
Category: shiva, stotra, tyAgarAja
File name: shivamIDestava.itx
Language: Sanskrit
Latest update: June 20, 2002
Location: doc_shiva
Proofread by: Sridhar Seshagiri seshagir at engineering.sdsu.edu
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivamIDestavaratnam
Texttype: stotra
Transliterated by: Sridhar Seshagiri seshagir at engineering.sdsu.edu
engtitle: shivamIDestavaratnam
itxtitle: shivamIDestavaratnam
title: शिवमीडेस्तवरत्नम्

---
  
 श्रीशिवमीडेस्तवरत्नम्   
  
स्वप्रकाशशिवरूपसद्गुरुं निष्प्रकाशजडचैत्यभासकम् ।  
अप्रमेयसुगुणामृतालयं संस्मरामि हृदि नित्यमद्भुतम् ॥ १॥  
  
यः क्रीडार्थं विश्वमशेषं निजशक्त्या  
सृष्ट्वा स्वस्मिन् क्रीडति देवोऽप्यनवद्यः ।  
निस्त्रैगुण्यो मायिकभूमिव्यतिरिक्तः  
तं सर्वाघध्वंसकमाद्यं शिवमीडे ॥ २॥  
  
एको देवो भाति तरङ्गेष्विव भानुः  
नानाभूतेष्वात्मसु सर्वेष्वपि नित्यम् ।  
शुद्धो बुद्धो निर्मलरूपो निरवद्यः  
तं सर्वाघध्वंसकमाद्यं शिवमीडे ॥ ३॥  
  
देवाधीशं सर्ववरेण्यं हृदयाब्जे  
नित्यं ध्यात्वा योगिवरा यं दृढभक्त्या ।  
शुद्धा भूत्वा यान्ति भवाब्धिं न पुनस्ते  
तं सर्वाघध्वंसकमाद्यं शिवमीडे ॥ ४॥  
  
श्रौतैः स्मार्तैः कर्मशतैश्चपि य ईशो  
दुर्विज्ञेयः कल्पशतं तैर्जडरूपैः ।  
संविद्रूपस्वैकविचारादधिगम्यः  
तं सर्वाघध्वंसकमाद्यं शिवमीडे ॥ ५॥  
  
कर्माध्यक्षः कामिजनानां फलदाता  
कर्तृत्वाहङ्कारविमुक्तो निरपेक्षः ।  
देहातीतो दृश्यविविक्तो जगदीशः  
तं सर्वाघध्वंसकमाद्यं शिवमीडे ॥ ६॥  
  
नान्तर्बाह्ये नोभयतो वा प्रविभक्तं  
यं सर्वज्ञं नापि समर्थो निगमादिः ।  
तत्त्वातीतं तत्पदलक्ष्यं गुरुगम्यं  
तं सर्वाघध्वंसकमाद्यं शिवमीडे ॥ ७॥  
  
यद्भासार्को भाति हिमांशुर्दहनो वा  
दृश्यैर्भास्यैर्यो न च भाति प्रियरूपः ।  
यस्माद् भाति व्यष्टिसमष्ट्यात्मकमेतत्  
तं सर्वाघध्वंसकमाद्यं शिवमीडे ॥ ८॥  
  
आशादेशाद्यव्यवधानो विभुरेकः  
सर्वाधारः सर्वनियन्ता परमात्मा ।  
पूर्णानन्दः सत्त्ववतां यो हृदि देवः  
तं सर्वाघध्वंसकमाद्यं शिवमीडे ॥ ९॥  
  
कोऽहं देवः किं जगदेतत् प्रविचाराद्  
दृश्यं सर्वं नश्वररूपं गुरुवाक्यात् ।  
सिद्धे चैवं यः खलु शेषः प्रतिपन्नः  
तं सर्वाघध्वंसकमाद्यं शिवमीडे ॥ १०॥  
  
सत्यं ज्ञानं ब्रह्म सुखं यं प्रणवान्तं  
सर्वस्फूर्तिः शाश्वतरूपस्त्विति वेद्ः ।  
जल्पन्त्येवं स्वच्छधियोऽपि प्रभुमेकं  
तं सर्वाघध्वंसकमाद्यं शिवमीडे ॥ ११॥  
  
यस्माद् भीतो वाति च वायुस्त्रिपुरेषु  
ब्रह्मेन्द्राद्यास्ते निजकर्मस्वनुबद्धाः ।  
चन्द्रादित्यौ लोकसमूहे प्रचरन्तौ  
तं सर्वाघध्वंसकमाद्यं शिवमीडे ॥ १२॥  
  
मायाकार्यं जन्म च नाशः पुरजेतुः  
नास्ति द्वन्द्वं नाम च रूपं श्रुतिवाक्यात् ।  
निर्णीतार्थो नित्यविमुक्तो निरपायः  
तं सर्वाघध्वंसकमाद्यं शिवमीडे ॥ १३॥  
  
नायं देहो नेन्द्रियवर्गो न च वायुः  
नेदं दृश्यं जात्यभिमानो न च बुद्धिः ।  
इत्थं श्रुत्या यो गुरुवाक्यात् प्रतिलब्धः  
तं सर्वाघध्वंसकमाद्यं शिवमीडे ॥ १४॥  
  
स्थूलं सूक्ष्मं क्षाममनेकं न च दीर्घं  
ह्रस्वं शुक्लं कृष्णमखण्डोऽव्ययरूपः ।  
प्रत्यक्साक्षी यः परतेजाः प्रणवान्तः  
तं सर्वाघध्वंसकमाद्यं शिवमीडे ॥ १५॥  
  
यत्सौख्याब्धेर्लेशकणांशोः सुरमर्त्या-  
स्तिर्यञ्चोऽपि स्थावरभेदाः प्रभवन्ति ।  
तत्तत्कार्यप्राभववन्तः सुखिनस्ते  
तं सर्वाघध्वंसकमाद्यं शिवमीडे ॥ १६॥  
  
यस्मिञ्ज्ञाते ज्ञातमशेषं भुवनं स्याद्  
यस्मिन् दृष्टे भेदसमूहो लयमेति ।  
यस्मिन्मृत्युर्नास्ति च शोको भवपाशाः  
तं सर्वाघध्वंसकमाद्यं शिवमीडे ॥ १७॥  
  
द्यां मूर्धानं यस्य वदन्ति श्रुतयस्ताः  
चन्द्रादित्यौ नेत्रयुगं ज्यां पदयुग्मम् ।  
आशां श्रोत्रं लोमसमूहं तरुवल्लीः  
तं सर्वाघध्वंसकमाद्यं शिवमीडे ॥ १८॥  
  
प्राणायामैः पूतधियो यं प्रणवान्तं  
सन्धायात्मन्यव्यपदेश्यं निजबोधम् ।  
जीवन्मुक्ताः सन्ति दिशासु प्रचरन्तः  
तं सर्वाघध्वंसकमाद्यं शिवमीडे ॥ १९॥  
  
यच्छ्रोतव्यं श्रौतगिरा श्रीगुरुवाक्याद्  
यन्मन्तव्यं स्वात्मसुखार्थं पुरुषाणाम् ।  
यद् ध्यातव्यं सत्यमखण्डं निरवद्यं  
तं सर्वाघध्वंसकमाद्यं शिवमीडे ॥ २०॥  
  
यं जिज्ञासुः सद्गुरुमूर्तिं द्विजवर्यं  
नित्यानन्दं तं फलपाणिः समुपैति ।  
भक्तिश्रद्धादान्तिविशिष्टो धृतियुक्तः  
तं सर्वाघध्वंसकमाद्यं शिवमीडे ॥ २१॥  
  
पृथव्यम्बवग्निस्पर्शनखानि प्रविलाप्य  
स्वस्मिन् मत्या धारनया वा प्रणवेन ।  
यच्छिष्टं तद् ब्रह्म भवामीत्यनुभूतं  
तं सर्वाघध्वंसकमाद्यं शिवमीडे ॥ २२॥  
  
लीने चित्ते भाति च एको निखिलेषु  
प्रत्यग्दृष्ट्या स्थावरजन्तुष्वपि नित्यम् ।  
सत्यासत्ये सत्यमभूच्च व्यतिरेकात्  
तं सर्वाघध्वंसकमाद्यं शिवमीडे ॥ २३॥  
  
चेतःसाक्षी प्रत्यगभिन्नो विभुरेकः  
प्रज्ञानात्मा विश्वभुगादिव्यतिरिक्तः ।  
सत्यज्ञानानन्दसुधाब्धिः परिपूर्णः  
तं सर्वाघध्वंसकमाद्यं शिवमीडे ॥ २४॥  
  
सर्वे कामा यस्य विलीना हृदि संस्थाः  
तस्योदेति ब्रह्मरविर्यो हृदि तत्र ।  
विद्याविद्या नास्ति परे च श्रुतिवाक्यात्  
तं सर्वाघध्वंसकमाद्यं शिवमीडे ॥ २५॥  
  
स त्यागेशः सर्वगुहान्तः परिपूर्णो  
वक्ता श्रोता वेदपुराणप्रतिपाद्यः ।  
इत्थं बुद्धौ ज्ञानमखण्डं स्फुरदास्ते  
तं सर्वाघध्वंसकमाद्यं शिवमीडे ॥ २६॥  
  
नित्यं भक्त्या यः पठतीदं स्तवरत्नं  
तस्याविद्या जन्म च नाशो लयमेतु ।  
किं चात्मनं पश्यतु सत्यं निजबोधं  
सर्वान् कामान् स्वं लभतां स प्रियरूपम् ॥ २७॥  
  
इत्यानन्दनाथपादपपद्मोपजीविना काश्यपगोत्रोत्पन्नेनान्ध्रेण  
त्यागराजनाम्ना विरचितं शिवमीडेस्तवरत्नं सम्पूर्णम् ॥  
  
  
Encoded by Sridhar Seshagiri seshagir at engineering.sdsu.edu  
  
