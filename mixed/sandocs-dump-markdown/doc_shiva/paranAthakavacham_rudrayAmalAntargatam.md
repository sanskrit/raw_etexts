---
Acknowledge-Permission: Marjorie Woollacott, Ph.D., Digital Library Coordinator muktabodha.org
Category: shiva, kavacha
Description/comments: rudrayAmale uttaratantre 2 bhairava bhairavI sa.nvAde
File name: paranAthakavacham.itx
Language: Sanskrit
Latest update: February 16, 2020
Location: doc_shiva
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Source: Rudrayamalam part 2 edited by Ram Prasad Tripathi and Sudhakar Malaviya
Subject: philosophy/hinduism/religion
Text title: Paranatha Kavacham
Texttype: stotra
Transliterated by: staff of Muktabodha.org Mark S.G. Dyczkowski
engtitle: paranAthakavacham
itxtitle: paranAthakavacham (rudrayAmalAntargatam)
title: परनाथकवचम् (रुद्रयामलान्तर्गतम्)

---
  
 परनाथकवचम्   
अथ पञ्चाशीतितमः पटलः ।  
श्रीआनन्दभैरव उवाच  
वरानने वरारोहे सर्वज्ञाननिदानदे ।  
आनन्दहृदयोल्लासे परमानन्दवर्धिनि ॥ ८५-१॥  
  
कथितं कवचं पुण्यं रहस्यं चातिदुर्लभम् ।  
न चोक्तं ज्ञानगम्यं तु महाजालनिसेवितम् ॥ ८५-२॥  
  
परनाथस्य कवचं सार्वज्ञज्ञानसिद्धिदम् ।  
इदानीं वद मे यत्नादानन्दकुलभैरवी ॥ ८५-३॥  
  
श्रीआनन्दभैरवी उवाच  
श्रूयतां योगिनीनाथ योगविद्यापते प्रभो ।  
परनाथस्य कवचं ज्ञानगम्यं पुरातनम् ॥ ८५-४॥  
  
अतिगोप्यं योगसारं सर्वतन्त्रेषु दुर्लभम् ।  
इदानीं नाथ यत्नेन कथयामि परं पदम् ॥ ८५-५॥  
  
अस्य श्रीपरनाथमहाकवचस्य सदाशिव ऋषिः परमात्मा देवता  
ह्सौः बीजं ज्ञानशक्तिरानन्दं कीलकं सर्वाभीष्टसिद्ध्यर्थे विनियोगः ।  
ॐङ्कारं वेदबीजं मे सदा पातु शिरोधनम् ।  
ह्सौः महाप्रेतराजः कपालं पातु सर्वदा ॥ ८५-६॥  
  
हाकिनीशः सहायाख्यः कामकेशगुणानि मे ।  
वाराणसीपुरः पातु भ्रूमध्यपरदेवता ॥ ८५-७॥  
  
षं रं शं वं सदा पातु हं क्षं पातु भ्रुवोर्दलम् ।  
बाणलिङ्गं सदा पातु भ्रूपद्मयुवती मम ॥ ८५-८॥  
  
कालानलः सदा पातु द्विदलस्थं परात्परम् ।  
भ्रूगह्वरं सदानन्दं पातु त्रिपुरभैरवः ॥ ८५-९॥  
  
अनाथलिङ्गः सर्वेशः पातु मे लोचनत्रयम् ।  
अभयो मङ्गलः पातु ध्रुवाख्ये लोलजिह्विकाम् ॥ ८५-१०॥  
  
पञ्चाननः सदा पातु वदनं कामसुन्दरः ।  
उन्मत्तभैरवेन्द्रोऽथ गण्डयुग्मं सदावतु ॥ ८५-११॥  
  
हिरण्याख्यः सदा पातु दन्ताग्रालिं श्मशानगः ।  
महादेवः सदा पातु महाकाशः श्रुती मम ॥ ८५-१२॥  
  
विकटाख्यो मञ्जुघोषः सदा पातु हनुस्थलम् ।  
प्रणवात्मा सदा पातु कण्ठं मे नीलकण्ठभृत् ॥ ८५-१३॥  
  
अपराजितः शुक्लवर्णः सदा पातु महामला ।  
गलदेशं महाकाशं त्रिपुरा परमेश्वरी ॥ ८५-१४॥  
  
मृत्युञ्जयश्च घोराख्यो विशुद्धं सर्वदाऽवतु ।  
स्वरानीश्वरसंयुक्तान् योगीशः सर्वदाऽवतु ॥ ८५-१५॥  
  
वामदेवः सदा पातु हृदयं परमेश्वरः ।  
ईश्वरः सर्वदा पातु परदेवः सदाशिवः ॥ ८५-१६॥  
  
अट्टहासः सदा पातु योगिनीकोटिभिः सह ।  
अकालचक्रः सर्वज्ञश्चावधूतेश्वरो भुजौ ॥ ८५-१७॥  
  
महाकालः सदा पातु भेरुण्डापतिरीश्वरः ।  
पार्श्वदेशं सदा पातु काकिनीपरवल्लभः ॥ ८५-१८॥  
  
अच्युतेशः सदा पातु कुक्षियुग्मं सदा मम ।  
अथर्वेशः सदानन्दः पातु पृष्ठं सुरेश्वरः ॥ ८५-१९॥  
  
तपिनीपतिरीशानो वीरभद्रो यतीश्वरः ।  
नाभिमण्डलमापातु ममोदरमुमापतिः ॥ ८५-२०॥  
  
घर्घरः पातु सततं रुद्रं राकिणिवल्लभम् ।  
जटाजूटधरः पातु रुद्राणीं रौद्रदेवताम् ॥ ८५-२१॥  
  
नितम्बं पातु योगेन्द्रः प्रभाद्यो मे कटिस्थलम् ।  
स्वाधिष्ठानं सदा पातु षड्दलान्तः प्रकाशकः ॥ ८५-२२॥  
  
अभयः सर्वदा पातु भर्गः पातु चतुर्दलम् ।  
तरुणीशः सदा पातु कुण्डलीं डाकिनीपदम् ॥ ८५-२३॥  
  
गुदरन्ध्रं सदा पातु पार्वतीप्रियवल्लभः ।  
यज्ञनाथः सदा पातु ऊरुयुग्मं स्वमन्त्रवित् ॥ ८५-२४॥  
  
जङ्घायुगं सदा पातु धर्मलक्ष्मीश्वरः प्रभुः ।  
महाकालः पातु पादतलयुग्मं महीश्वरः ॥ ८५-२५॥  
  
सर्वाङ्गं वरदः पातु वटुकः श्रीसदाशिवः ।  
महारुद्रः श्रीपतीशः सदा उग्रः प्रपातु माम् ॥ ८५-२६॥  
  
रणे द्यूते विवादे च शून्यागारे महाभये ।  
पाताले पर्वतेऽरण्ये पातु वाग्वादिनीश्वरः ॥ ८५-२७॥  
  
घण्टेश्वरः शङ्खनादो मुरारीशः प्रपातु माम् ।  
परमानन्ददः पातु हितार्थी पथि पातु माम् ॥ ८५-२८॥  
  
महाविद्यापतिः पातु प्रेतराजः प्रपातु माम् ।  
पुत्रं मित्रं कलत्रं मे बन्धुं स्वजनमेव च ॥ ८५-२९॥  
  
सर्वाधारः सदा पातु लिङ्गरूपी महेश्वरः ।  
परमात्मा सदा पातु गुह्यदेशस्थदेवताम् ॥ ८५-३०॥  
  
परिवारान्वितः पातु महाचन्द्रः सदाऽवतु ।  
मारणोच्चाटने स्तम्भे विद्वेषे पातु मोहनः ॥ ८५-३१॥  
  
मोहने द्रावणे स्थैर्ये वश्ये शान्तौ सदाशिवः ।  
परनाथो गुरुः पातु पारिजातवनाश्रयः ॥ ८५-३२॥  
  
सर्वभुक् कालरुद्रो मे सर्वत्र परिपातु माम् ।  
इत्येतत् कथितं सर्वसिद्धिदं कवचं शुभम् ॥ ८५-३३॥  
  
परनाथस्य देवस्य सार्वज्ञज्ञानसिद्धिदम् ।  
कवचं दुर्लभं लोके सर्वतन्त्रेषु गोपितम् ॥ ८५-३४॥  
  
यामले देवदेवेश प्रकाशितमहर्निशम् ।  
यः पठेदेकवारं तु स रुद्रो नात्र संशयः ॥ ८५-३५॥  
  
कीर्तिश्रीकान्तिमेधायुर्बृंहितो भवति ध्रुवम् ।  
अस्य स्मरणमात्रेण राजत्वं योगिनां पतिः ॥ ८५-३६॥  
  
भवेत् कामक्रोधजेता मृत्युजेता महाकविः ।  
तस्यासाध्यं त्रिभुवने न किञ्चिदपि वर्तते ॥ ८५-३७॥  
  
यः कण्ठे मस्तके वापि धारयेत् कवचं शुभम् ।  
रक्तेन चन्दनेनापि कुङ्कुमेनापि वा लिखेत् ॥ ८५-३८॥  
  
स भवेद् वीरपुत्रश्च महापातककोटिहा ।  
अनायासेन देवेश योगसिद्धिमवाप्नुयात् ॥ ८५-३९॥  
  
शतमष्टोत्तरं जप्त्वा पुरश्चर्याफलं लभेत् ॥ ८५-४०॥  
  
इति श्रीरुद्रयामले उत्तरतन्त्रे महातन्त्रोद्दीपने सिद्धमन्त्रप्रकरणे  
षट्चक्रप्रकाशे भैरवीभैरवसंवादे परशिवकवचपाठो नाम  
पञ्चाशीतितमः पटलः ॥ ८५॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
