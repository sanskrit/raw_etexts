---
Author: Shankaracharya
Category: shiva, shankarAchArya
Description-comments: Brihatstotraratnakara 1927 Madras, page 144 to 152
File name: shivapAdAdikeshAntastutiH.itx
Language: Sanskrit
Latest update: January 25, 2017
Location: doc_shiva
Proofread by: Rajnarayanan C K, PSA Easwaran psaeaswaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivapAdAdikeshAntastutiH
Transliterated by: Rajnarayanan C K krajnara at gmail.com
engtitle: shivapAdAdikeshAntastutiH
itxtitle: shivapAdAdikeshAntastutiH
title: शिवपादादिकेशान्तस्तुतिः

---
  
 श्रीशिवपादादिकेशान्तस्तुतिः   
  
कल्याणं वो विधत्तां कटकतटलसत्कल्पवाटीनिकुञ्ज-  
क्रीडासंसक्तविद्याधरनिवहवधूगीतरुद्रापदानः ।  
तारैर्हेरम्बनादैस्तरलितनिनदत्तारकारातिकेकी-  
कैलासश्शर्वनिर्वृत्यभिजनकपदस्सर्वदा पर्वतेन्द्रः ॥ १॥  
  
यस्य प्राहुस्स्वरूपं सकलदिविषदां सारसर्वस्वयोगं  
यत्येषुश्शार्ङ्गधन्वा समजनि जगतां रक्षणे जागरूकः ।  
मौर्वी दर्वीकराणामपि च परिबृढः पूस्त्रयी सा च लक्ष्यं  
सोऽव्यादव्याजमस्मानशिवभिदनिशं नाकिनां श्रीपिनाकः ॥ २॥  
  
आतङ्कावेगहारी सकलदिविषदामङ्घ्रिपद्माश्रयाणां  
मातङ्गाद्युग्रदैत्यप्रकरतनुगलद्रक्तधारात्तधारः ।  
क्रूरः सूरायुतानामपि च परिभवं स्वीयभासा वितन्वन्  
घोराकारः कुठारो दृढतरदुरिताख्याटवीं पाटयेन्नः ॥ ३॥  
  
कालारातेः कराग्रे कृतवसतिरुरश्शाणशातो रिपूणां  
काले काले कुलाद्रि प्रवरतनयया कल्पितस्नेहलेपः ।  
पायान्नः पावकार्चिःप्रसरसखमुखः पापहन्ता नितान्तं  
शूलश्श्रीपादसेवाभजनपरहृदां पालनैकान्तशीलः ॥ ४॥ भजनरसजुषां  
  
देवस्याङ्काश्रयायाः कुलगिरिदुहितुर्नेत्रकोणप्रचार-  
प्रस्तारानत्युदारान् पिपठिषुरिव यो नित्यमत्यादरेण ।  
आधत्ते भङ्गितुङ्गैरनिशमवयवैरन्तरङ्गं समोदं  
सोमापीडस्य सोऽयं प्रदिशतु कुशलं पाणिरङ्गः कुरङ्गः ॥ ५॥  
  
कण्ठप्रान्तावसज्जत्कनकमयमहाघण्टिकाघोरघोषैः  
कण्ठारावैरकुण्ठैरपि भरितजगच्चक्रवालान्तरालः ।  
चण्डः प्रोद्दण्डशृङ्गः ककुदकबलितोत्तुङ्गकैलासशृङ्गः  
कण्ठे कालस्य वाहः शमयतु दुरितं शाश्वतः शाक्करेन्द्रः ॥ ६॥ शमयति शमलं  
  
निर्यद्दानाम्बुधारापरिमलतरलीभूतलोलम्बपाली  
झङ्गारैः शङ्कराद्रेः शिखरशतदरीः पूरयन्भूरिघोषैः ।  
शार्वस्सौवर्णशैलप्रतिमपृथुवपुस्सर्वविघ्नोपहर्ता  
शर्वाण्याः पूर्वसूनुस्स भवतु भवतां स्वस्तिदो हस्तिवक्त्रः ॥ ७॥  
  
यः पुण्यैर्देवतानां समजनि शिवयोश्श्लाघ्यवीरैकमत्यात्  var  वीर्यैकमत्यात्]  
यन्नाम्नि श्रूयमाणे दितिजभटघटा भीतिभारं भजन्ते ।  
भूयात्सोऽयं विभूत्यै निशितशरशिखापाटितक्रौञ्चशैल-  
स्संसारागाधकूपोदरपतितसमुत्तारकस्तारकारिः ॥ ८॥  
  
आरूढप्रौढवेगप्रविजितपवनं तुङ्गतुङ्गं तुरङ्गं  
चेलं नीलं वसानः करतलविलसत्काण्डकोदण्डदण्डः ।  
रागद्वेषादिनानाविधमृगपटलीभीतिकृद्भूतभर्ता  
कुर्वन्नाखेटलीलां परिलसतु मनः कानने मामकीने ॥ ९॥  
  
अम्भोजाभ्यां च रम्भारथचरणलताद्वन्द्वकुम्भीन्द्रकुम्भै-  
र्बिम्बेनेन्दोश्च कम्बोरुपरि विलसता विद्रुमेणोत्पलाभ्याम् ।  
अम्भोदेनापि सम्पादितमुपजनिताडम्बरं शम्बरारेः  
शम्भोस्सम्भोगयोग्यं किमपि धनमिदं सम्भवेत्सम्पदे नः ॥ १०॥  
  
वेणीसौभाग्यविस्मापिततपनसुताचारुवेणीविलासा-  
न्वाणीनिर्धूतवाणीकरतलविधृतोदारवीणाविरावान् ।  
एणीनेत्रान्तभङ्गीनिरसननिपुणापाङ्गकोणानुपासे  
शोणान् प्राणानुदूढप्रतिनवसुषमाकन्दलानिन्दुमौलैः ॥ ११॥  
  
नृत्तारम्भेषु हस्ताहतमुरजधिमिद्धिङ्कृतैरत्युदारै-  
श्चित्तानन्दं विधत्ते सदसि भगवतस्सन्ततं यस्स नन्दी ।  
चण्डीशाद्यास्तथान्ये चतुरगुणगणप्राणितस्वामिसत्का-  
रोत्कर्षोद्यत्प्रतापाः प्रमथपरिवृढास्सन्तु सन्तोषिणो नः ॥ १२॥  
  
 var  रोत्कर्षोद्यत्प्रसादाः प्रमथपरिवृढाः पान्तु  
  
मुक्तामाणिक्यजालैः परिकलितमहासालमालोकनीयं  
प्रत्युप्तानर्घरत्नैर्दिशि भवनैः कल्पितैर्दिक्पतीनाम् ।  
उद्यानैरद्रिकन्यापरिजनवनितामाननीयैः परीतं  
हृद्यं स्तुत्यं सुराणां मम भुवनपतेर्धाम सोमार्धमौलेः ॥ १३॥  
  
 var  हृद्यं हृद्यस्तु नित्यं  
  
स्तम्भैर्जम्भारिरत्नप्रवरविरचितैस्सम्भृतोपान्तभागं  
शुम्भत्सोपानमार्गं शुचिमणिनिचयैर्गुम्भितानल्पशिल्पम् ।  
कुम्भैस्सम्पूर्णशोभं शिरसि सुघटितैः शातकुम्भैरपङ्कै-  
श्शम्भोस्सम्भावनीयं सकलमुनिजनैस्सर्वदा सुप्रसन्नः ॥ १४॥ जनैः स्वस्तिदं स्यात्सदो नः  
  
न्यस्तो मध्ये सभायाः परिसरविलसत्पादपीठाभिरामो  
हृद्यः पादैश्चतुर्भिः कनकमणिमयैरुच्चकैरुज्ज्वलात्मा ।  
वासोरत्नेन केनाप्यधिकमृदुकरेणास्त्रतो विस्मृतश्रीः-  var  तरेणास्तृतो   
पीठः पीडाधरं नः शमयतु शिवयोस्स्वैरसंवासयोग्यः ॥ १५॥ पीडाभरं  
  
आसीनस्याधिपीठं त्रिजगदधिपतेरङ्घ्रिपीठानुषक्तौ  
पाथोजाभोगभाजौ परिमृदुलतलोल्लासिपद्माभिलेखौ ।  
पातां पादावुभौ तौ नमदमरकिरीटोल्लसच्चारुहीर्-  
श्रेणीशोणायमानोन्नतनखदशकोद्भासमानौ समानौ ॥ १६॥  
  
यन्नादो वेदवाचां निगदति निखिलं लक्षणं पक्षिकेतु-  
र्लक्ष्मीसम्भोगसौख्यं विरचयति ययोश्चापदे रूपभेदे ।  
शम्भोस्सम्भावनीये पदकमलसमासङ्गतस्तुङ्गशोभे  
माङ्गल्यं नस्समग्रं सकलसुखकरे नूपुरे पूरयेताम् ॥ १७॥  
  
अङ्गे शृङ्गारयोनेस्सपदि शलभतां नेत्रवह्नौ प्रयाते  
शत्रोरुद्धृत्य तस्मादिषुधियुगमधो न्यस्तमग्रे किमेतत् ।  
शङ्कामित्थं नतानाममरपरिषदामन्तरं कूरयत्त-  
त्सङ्घातं चारुजङ्घायुगमखिलपतेरंहसां संहरेन्नः ॥ १८॥  
  
जानुद्वन्द्वेन मीनध्वजनृपरसमुद्रोपमानेन साकं  
राजन्तौ राजरम्भाकरिकरकनकस्तम्भसम्भावनीयौ ।  
ऊरू गौरी कराम्भोरुहसरससमामर्दनानन्दभाजौ-  
चारू दूरीक्रियास्तां दुरितमुपचितं जन्मजन्मान्तरे नः ॥ १९॥  
  
आमुक्तानर्घरत्नप्रकरकरपरिष्वक्तकल्याणकाञ्ची-  
दाम्ना बद्धेन दुग्धद्युतिनिचयमुषा चीनपट्टाम्बरेण ।  
संवीते शैलकन्यासुचरितपरिपाकायमाणे नितम्बे  
नित्यं नर्नर्तु चित्तं मम निखिलजगत्स्वामिनस्सोममौलेः ॥ २०॥  
  
सन्ध्याकालानुरज्यद्दिनकरसरुचा कालधौतेन गाधं  
व्यानद्धस्स्निग्धवर्णस्सरसमुदरबन्धेन पीतोपमेन ।  var  स्निग्धमुग्धः  
उद्दीप्रैस्स्वप्रकाशैरूपचितमहिमा मन्मथारेरुदारो  
मध्यो मिथ्यार्थसध्र्यङ्मम दिशतु सदा सङ्गतिं मङ्गलानाम् ॥ २१॥  
  
नाभीचक्रालवालान्नवनवसुषमादोहदश्रीपरीता-  
दुद्गच्छन्ती पुरस्तादुदरपथमतिक्रम्य वक्षः प्रयान्ती ।  
श्यमा कामागमार्थप्रकथनलिपिवद्भासते या निकामं  
सा मा सोमार्धमौलेस्सुखयतु सततं रोमवल्लीमतल्ली ॥ २२॥  
  
आश्लेषेष्वद्रिजायाः कठिनकुचतटीलिप्तकाश्मीरपङ्क-  
व्यासङ्गादुद्यदर्कद्युतिभिरुपचितस्पर्धमुद्दामहृद्यम् ।  
दक्षारातेरुदूढप्रतिनवमणिमालावलीभासमानं  
वक्षो विक्षोभिताघं सततनतिजुषां रक्षतादक्षतन्नः ॥ २३॥  
  
वामाङ्के विष्फुरन्त्या करतलविलसच्चारुरक्तोत्पलायाः  
कान्ताया वामवक्षोरुहभरशिखरोन्मर्दनव्यग्रमेकम् ।  
अन्यांस्त्रीनप्युदारान्वरपरशुमृगालङ्कृतान्सिन्धुमौले-  var  तानिन्दुमौले-  
र्बाहूनाबद्धहेमाङ्गदमणिकटकानन्तरालोकयामः ॥ २४॥  
  
सन्भ्रान्तायाश्शिवायाः पतिविलयभयात्सर्वलोकोपतापा-  var  भिया सर्वलोकोपतापा  
त्संविग्नस्यापि विष्णोः सरभसमुभयोर्वारणप्रेरणाभ्याम् ।  
मध्ये त्रैशङ्कवीयामनुभवति दशां यत्र हालाहलोष्मा  
सोऽयं सर्वापदां नः शमयतु निचयं नीलकण्ठस्य कण्ठः ॥ २५॥  
  
हृद्यैरद्रीन्द्रकन्यामृदुदशनपदैर्मुद्रितो विद्रुमश्री-  
रुद्द्योतन्त्या नितान्तं धवलधवलया मिश्रितो दन्तकान्त्या ।  
मुक्तामाणिक्यपूरव्वतिकरसदृशा तेजसा भासमान-  var  माणिक्यजाल  
स्सद्योजातस्य दद्यादधरमणिरसौ सम्पदां सञ्चयन्नः ॥ २६॥  
  
कर्णालङ्कारनानामणिनिकररुचां सञ्चयैरञ्चितायां  
वर्ण्यायां स्वर्णपद्मोदरपरिविलसत्कर्णिकासन्निभायाम् ।  
पद्धत्यां प्राणवायोः प्रणतजनहृदम्भोजवानस्यशम्भो-  
र्नित्यं नश्चित्तमेतद्विरचयतु सुखेनासिकां नासिकायाम् ॥ २७॥  
  
अत्यन्तं भासमाने रुचिरतररुचां सङ्गमात्सन्मणीना-  
मुद्यच्चण्डांशुधामप्रसरनिरसनस्पष्टदृष्टापदाने ।  
भूयास्तां भूतये नः करिवरजयिनः कर्णपाशावलम्बे  
भक्तालीभालसज्जज्जनिमरणलिपेः कुण्डले कुण्डले ते ॥ २८॥  
  
याभ्यां कालव्यवस्था भवति तनुमतां यो मुखं देवतानां  
येषामाहुस्स्वरूपं जगति मुनिवरा देवतानां त्रयीं ताम् ।  
रुद्राणीवक्त्रपङ्केरुहसततविहारोस्तुकेन्दिन्दिरेभ्य-  
स्तेभ्यस्त्रिभ्यः प्रणामाञ्जलिमुपरचये त्रीक्षणस्येक्षणेभ्यः ॥ २९॥  
  
वामं वामाङ्कगाया वदनसरसिजे व्यावलद्वल्लभाया  
व्यानम्नेष्वन्यदन्यत्पुनरलिकभवं वीतनिश्शेषरौक्ष्यम् ।  
भूयो भूयोऽपि मोदान्निपतदतिदयाशीतलं चूतबाणे  
दक्षारेरीक्षणानां त्रयमपहरतादाशु तापत्रयन्नः ॥ ३०॥  
  
यस्मिन्नधेन्दुमुग्धद्युतितिमिरतिरस्कारनिस्तन्द्रकान्तौ  var  धुतिनिचय  
काश्मीरक्षोदसङ्कल्पितमिव रुचिरं चित्रकं भाति नेत्रम् ।  
तस्मिन्नुल्लीलचिल्लीनटवरतरुणीलास्यरङ्गायमाणे  
कालारेर्भालदेशे विहरतु हृदयं वीतचिन्तान्तरन्नः ॥ ३१॥  
  
स्वामिन् गङ्गामिवाङ्गीकुरु तव शिरसा मामपीत्यर्थयन्तीं  
धन्यां कन्यां खरांशोश्शिरसि वहति किन्वेष कारुण्यशाली ।  
इत्थं शङ्कां जनानां जनयदतिघनं कैशिकं कालमेघ-  
च्छायं भूयादुदारं त्रिपुरविजयिनः श्रेयसे भूयसेनः ॥ ३२॥  
  
शृङ्गाराकल्पयोग्यैश्शिखरिवरसुतासत्सखीहस्तलूनै-  
स्सूनैराबद्धमालावलिपरिविलसत्सौरभाकृष्टभृङ्गम् ।  
तुङ्गं माणिक्यकान्त्या परिहसितसुरावासशैलेन्द्रशृङ्गं  
सङ्घन्नः सङ्कटानां विघटयतु सदा काङ्कटीकं किरीटम् ॥ ३३॥  
  
वक्राकारः कलङ्की जडतनुरहमप्यङ्घ्रिसेवानुभावा-  
दुत्तंसत्वं प्रयातस्सुलभतरघृणास्यन्दिनश्चन्द्रमौलेः ।  
तत्सेवन्तां जनौघाश्शिवमिति निजयावस्थयापि ब्रुवाणं  var  निजयावस्थयैव  
वन्दे देवस्य शम्भोर्मकुटसुघटितं मुग्धपीयूषभानुम् ॥ ३४॥  
  
कान्त्या सम्फुल्लमल्लीकुसुमधवलया व्याप्य विश्वं विराजन्  
वृत्ताकारो वितन्वन्मुहुरपि च परां निर्वृतिं पादभाजाम् ।  
सानन्दं नन्दिदोष्णा मणिकटकवता वाह्यमानः पुरारेः  
श्वेतच्छत्राख्यशीतद्युतिरपहरतादापदस्तापदा नः ॥ ३५॥  
  
दिव्याकल्पोज्ज्वलानां शिवगिरिसुतयोः पार्श्वयोराश्रितानां  
रुद्राणीसत्सखीनामतितरलकटाक्षाञ्चलैरञ्चितानाम् ।  var  सखीनां मदतरल  
उद्वेल्लद्बाहुवल्लीविलसनसमये चामरान्दोलनीना-  
मुद्भूतः कङ्कणालीवलयकलकलो वारयेदापदो नः ॥ ३६॥  
  
स्वर्गौकस्सुन्दरीणां सुललितवपुषां स्वामिसेवापराणां  
वल्गद्भूषाणि वक्त्राम्बुजपरिविगलन्मुग्धगीतामृतानि ।  
नित्यं नृत्तान्युपासे भुजविधुतिपदन्यासभावावलोक-  
प्रत्युद्यत्प्रीतिमाद्यत्प्रथमनटनटीदत्तसम्भावनानि ॥ ३७॥  
  
स्थानप्राप्त्या स्वराणां किमपि विशदतां व्यञ्जयन्मञ्जुवीणा-  
स्वानावच्छिन्नतालक्रमममृतमिवास्वाद्यमानं शिवाभ्याम् ।  
नानारागादिहृद्यं नवरसमधुरस्तोत्रजातानुविद्धं  
गानं वीणामहर्षेः कलमतिललितं कर्णपूरायतान्नः ॥ ३८॥  
  
चेतो जातप्रमोदं सपदि विदधति प्राणिनां वाणिनीनां  
पाणिद्वन्द्वाग्रकूजत्सुललितविलसत्स्वर्णतालानुकूला ।  
 var  पाणिद्वन्द्वाग्रजाग्रत्सुललितरणितस्वर्ण  
स्वीयारावेण पाथोधररवपटुना नादयन्तीं मयूरीं  
मायूरी मन्दभावं मणिमुरजभवा मार्जना मार्जयेन्नः ॥ ३९॥  
  
देवेभ्यो दानवेभ्यः पितृमुनिपरिषत्सिद्धविद्याधरेभ्य-  
स्साध्येभ्यश्चारणेभ्यो मनुजपशुलसज्जातिकीटादिकेभ्यः ।  var  पशुपतज्जाति  
श्रीकैलासप्ररूढास्तृणविटपिमुखाश्चापि ये सन्ति तेभ्य-  
स्सर्वेभ्यो निर्विचारं नतिमुपरचये शर्वपादाश्रयेभ्यः ॥ ४०॥  
  
इत्थं ध्यायन् प्रभाते प्रतिदिवसमिदं स्तोत्ररत्नं पठेद्यः  var  ध्यन्नित्थं  
किं वा ब्रूमस्तदीयं सुचरितमथवा कीर्तयामस्समासात् ।  
सम्पज्जातं समग्रं सदसि बहुमतिं सर्वलोकप्रियत्वं  
सम्प्राप्यायुश्शतान्ते पदमयति परब्रह्मणो मन्मथारेः ॥ ४१॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य श्रीमच्छङ्करभगवतः कृतौ  
श्रीशिवपादादिकेशान्तवर्णनस्तोत्रं सम्पूर्णम् ॥  
  
  
Encoded by Rajnarayanan C K krajnara at gmail.com  
Proofread by Rajnarayanan C K, PSA Easwaran psaeaswaran at gmail.com  
  
  
