+++
"Text title" = "mahAkAlasahasranAmastotra"
"File name" = "mahAkAlasahasranAmastotra.itx"
itxtitle = "mahAkAlasahasranAmastotram"
engtitle = "mahAkAlasahasranAmastotra"
Category = "sahasranAma, shiva, stotra"
Location = "doc_shiva"
Sublocation = "shiva"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "Sivakumar Thyagarajan shivakumar24xi at gmail.com"
"Proofread by" = "Sivakumar Thyagarajan, DPD, NA, PSA Easwaran"
Description-comments = "prakRiShTanandoktAgam"
"Latest update" = "December 14, 2019"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "महाकालसहस्रनामस्तोत्रम्"

+++
  
 श्रीमहाकालसहस्रनामस्तोत्रम्   
श्रीप्रकृष्टनन्दोक्तागमे  
  
ऋषिरुवाच -  
महाकालसहस्रं तु श्रोतुमिच्छामि सुव्रत! ।  
कथयस्व प्रसादेन शिष्याय वक्तुमर्हसि ॥ १॥  
  
सूत उवाच -  
सुधामयः सुतः श्रीमान् सुदामा नाम वै द्विजः ।  
तेन गोपीपतिः कृष्णो विद्यामभ्यसितुङ्गतः ॥ २॥  
  
सान्दीपनान्तिकेऽवन्त्यां गतौ तौ पठनार्थिनौ ।  
चतुःषष्टिः कलाः सर्वाः कृता विद्याश्चतुर्दश ॥ ३॥  
  
एकदा प्राह कृष्णं स सुदामा द्विजसत्तमः ।  
सुदामोवाच -  
महाकालं प्रतिबिल्वं केन मन्त्रेण वाऽर्पणम् ॥ ४॥  
  
करोमि वद मे कृष्ण ! कृपया सात्त्वताम्पते ! ।  
श्रीकृष्ण उवाच -  
शृणु मित्र! महाप्राज्ञ! कथयामि तवाग्रतः ॥ ५॥  
  
सहस्रं कालकालस्य महाकालस्य वै द्विज ! ।  
सुगोप्यं सर्वदा विप्र! भक्तायाभाषितं मया ॥ ६॥  
  
कुरु बिल्वार्पणं तेन येन त्वं विन्दसे सुखम् ।  
सहस्रस्यास्य ऋष्योऽहं छन्दोऽनुष्टुप् तथैव च ॥ ७॥  
  
देवः प्रोक्तो महाकालो विनियोगश्च सिद्धये ।  
सङ्कल्प्यैवं ततो ध्यायेन्महाकालविभुं मुदा ॥ ८॥  
  
विनियोगः ।  
ॐ अस्य श्रीमहाकालसहस्रनामस्तोत्रमालामन्त्रस्य श्रीकृष्णऋषिः ।  
अनुष्टुप्छन्दः । श्रीमहाकालो देवता । ॐ बीजम् । नमः शक्तिः ।  
महाकालायेति कीलकम् । सर्वार्थसिद्ध्यर्थे पाठे विनियोगः ।  
ऋष्यादिन्यासः ।  
ॐ श्रीकृष्णर्षये नमः शिरसि । अनुष्टुप्छन्दसे नमः मुखे ।  
महाकालदेवतायै नमः हृदये । ॐ बीजाय नमः गुह्ये ।  
नमः शक्तये नमः पादयोः ।  महाकालायेति कीलकाय नमः नाभौ ॥  
  
श्रीमहाकालप्रीत्यर्थे सहस्रनामस्तोत्रपाठे विनियोगाय नमः सर्वाङ्गे ॥  
  
करन्यासः एवं हृदयादिन्यासः ॥  
  
करन्यासः ।  
ॐ अङ्गुष्ठाभ्यां नमः । महाकालाय तर्जनीभ्यां नमः ।  
नमः मध्यमाभ्यां नमः । ॐ अनामिकाभ्यां नमः ।  
महाकालाय कनिष्ठिकाभ्यां नमः ।  
नमः करतलकरपृष्ठाभ्यां नमः ॥  
  
अङ्गन्यासः ।  
ॐ हृदयाय नमः । महाकालाय शिरसे स्वाहा ।  
नमः शिखायै वषट् । ॐ कवचाय हुम् ।  
महाकालाय नेत्रत्रयाय वौषट् । नमः अस्त्राय फट् ।  
व्यापकन्यासः  ॐ महाकालाय नमः ॥  
  
अथ ध्यानं  
कुङ्कुमागरुकस्तूरीकेशरेण विचर्चितम् ।  
नानापुष्पस्रजालङ्कृद्बिल्वमौलिवलान्वितम् ॥ ९॥  
  
पुरो नन्दी स्थितो वामे गिरिराजकुमारिका ।  
ब्राह्मणैरावृतं नित्यं महाकालमहं भजे ॥ १०॥  
  
॥ इति ध्यानम् ॥  
  
ॐ महाकालो महारूपो महादेवो महेश्वरः ।  
महाप्राज्ञो महाशम्भुर्महेशो मोहभञ्जनः ॥ ११॥  
  
मान्यो मन्मथहन्ता च मोहनो मृत्युनाशनः ।  
मान्यदो माधवो मोक्षो मोक्षदो मरणापहा ॥ १२॥  
  
मुहूर्तो मुनिवन्द्यश्च मनुरूपो मनुर्मनुः ।  
मन्मथारिर्महाप्राज्ञो मनोनन्दो ममत्वहा ॥ १३॥  
  
मुनीशो मुनिकर्ता च महत्त्वं महदाधिपः ।  
मैनाको मैनकावन्द्यो मध्वरिप्राणवल्लभः ॥ १४॥  
  
महालयेश्वरो मोक्षो मेघनादेश्वराभिधः ।  
मुक्तीश्वरो महामुक्तो मन्त्रज्ञो मन्त्रकारकः ॥ १५॥  
  
मङ्गलो मङ्गलाधीशो मध्यदेशपतिर्महान् ।  
मागधो मन्मथो मत्तो मातङ्गो मालतीपतिः ॥ १६॥  
  
माथुरो मथुरानाथो मालवाधीशमन्युपः ।  
मारुतिर्मीनपो मौनो मार्कण्डो मण्डलो मृडः ॥ १७॥  
  
मधुप्रियो मधुस्नायी मिष्टभोजी मृणालधृक् ।  
मञ्जुलो मल्लमोदज्ञो मोदकृन्मोददायकः ॥ १८॥  
  
मुक्तिदो मुक्तरूपश्च मुक्तामालाविभूषितः ।  
मृकण्डो मोदपो मोदो मोदकाशनकारकः ॥ १९॥  
  
यज्ञो यज्ञपतिर्यज्ञो यज्ञेशो यज्ञनाशनः ।  
यज्ञतेजा यशो योगी योगीशो योगदायकः ॥ २०॥  
  
यतिरूपो याज्ञवल्क्यो यज्ञकृद् यज्ञलुप्तहा ।  
यज्ञमृद् यज्ञहा यज्ञो यज्ञभुग् यज्ञसाधकः ॥ २१॥  
  
यज्ञाङ्गो यज्ञहोता च यज्वानो यजनो यतिः ।  
यशःप्रदो यशःकर्ता यशो यज्ञोपवीतधृक् ॥ २२॥  
  
यज्ञसेनो याज्ञिकश्च यशोदावरदायकः ।  
यमेशो यमकर्ता च यमदूतनिवारणः ॥ २३॥  
  
याचको यमुनाक्रीडो याज्ञसेनीहितप्रदः ।  
यवप्रियो यवरूपो यवनान्तो यवी यवः ॥ २४॥  
  
ऋग्वेदो रोगहन्ता च रन्तिदेवो रणाग्रणीः ।  
रैवतो रैवताधीशो रैवतेश्वरसंज्ञकः ॥ २५॥  
  
रामेश्वरो रकारश्च रामप्रियो रमाप्रियः ।  
रणी रणहरो रक्षो रक्षको ऋणहारकः ॥ २६॥  
  
रक्षिता राजरूपो राट् रवो रूपो रजःप्रदः ।  
रामचन्द्रप्रियो राजा रक्षोघ्नो राक्षसाधिपः ॥ २७॥  
  
रक्षसां वरदो रामो राक्षसान्तकरो रथी ।  
रथप्रियो रथस्थायी रथहा रथहारकः ॥ २८॥  
  
रावणप्रियकृद्रावस्वरूपश्च ऋतूरजः ॥  
  
रतिवरप्रदाता च रन्तिदेववरप्रदः ॥ २९॥  
  
राजधानीप्रदो रेतो रेवाभञ्जो रवी रजी ।  
ऋत्विजो रसकर्ता च रसज्ञो रसदायकः ॥ ३०॥  
  
रुद्रो रुद्राक्षधृग्रौद्रो रत्नो रत्नैर्विभूषितः ।  
रूपेश्वरो रमापूज्यो रुरुराज्यस्थलेश्वरः ॥ ३१॥  
  
लक्षो लक्षपतिर्लिङ्गो लड्डुको लड्डुकप्रियः ।  
लीलाम्बरधरो लाभो लाभदो लाभकृत्सदा ॥ ३२॥  
  
लज्जारक्षो लघुरूपो लेखको लेखकप्रियः ।  
लाङ्गलो लवणाब्धीशो लक्ष्मीपूजितलक्षकः ॥ ३३॥  
  
लोकपालेश्वरो लम्पो लङ्केशो लम्पकेश्वरः ।  
वहिर्नेत्रो वराङ्गश्च वसुरूपो वसुप्रदः ॥ ३४॥  
  
वरेण्यो वरदो वेदो वेदवेदाङ्गपारगः ।  
वृद्धकालेश्वरो वृद्धो विभवो विभवप्रदः ॥ ३५॥  
  
वेणुगीतप्रियो वैद्यो वाराणसीस्थितः सदा ।  
विश्वेशो विश्वकर्ता च विश्वनाथो विनायकः ॥ ३६॥  
  
वेदज्ञो वर्णकृद्वर्णो वर्णाश्रमफलप्रदः ।  
विश्ववन्द्यो विश्ववेत्ता विश्वावसुर्विभावसुः ॥ ३७॥  
  
वित्तरूपो वित्तकर्ता वित्तदो विश्वभावनः ।  
विश्वात्मा वैश्वदेवश्च वनेशो वनपालकः ॥ ३८॥  
  
वनवासी वृषस्थायी वृषभो वृषभप्रियः ।  
विल्वीदलप्रियो विल्वो विशालनेत्रसंस्थितः ॥ ३९॥  
  
वृषध्वजो वृषाधीशो वृषभेशो वृषप्रियः ।  
विल्वेश्वरो वरो वीरो वीरेशश्च वनेश्वरः ॥ ४०॥  
  
विभूतिभूषितो वेण्यो व्यालयज्ञोपवीतकः ।  
विश्वेश्वरो वरानन्दो वटरूपो वटेश्वरः ॥ ४१॥  
  
सर्वेशः सत्त्वः सारङ्गो सत्त्वरूपः सनातनः ।  
सद्वन्द्यः सच्चिदानन्दः सदानन्दः शिवप्रियः ॥ ४२॥  
  
शिवदः शिवकृत्साम्बः शशिशेखरशोभनः ।  
शरण्यः सुखदः सेव्यः शतानन्दवरप्रदः ॥ ४३॥  
  
सात्त्विकः सात्त्वतः शम्भुः शङ्करः सर्वगः शिवः ।  
सेवाफलप्रदाता च सेवकप्रतिपालकः ॥ ४४॥  
  
शत्रुघ्नः सामगः शौरिः सेनानीः शर्वरीप्रियः ।  
श्मशानी स्कन्दसद्वेदः सदा सुरसरित्प्रियः ॥ ४५॥  
  
सुदर्शनधरः शुद्धः सर्वसौभाग्यदायकः ।  
सौभाग्यः सुभगः सूरः सूर्यः सारङ्गमुक्तिदः ॥ ४६॥  
  
सप्तस्वरश्च सप्ताश्वः सप्तः सप्तर्षिपूजितः ।  
शितिकण्ठः शिवाधीशः सङ्गमः सङ्गमेश्वरः ॥ ४७॥  
  
सोमेशः सोमतीर्थेशः सर्पधृक्स्वर्णकारकः ।  
स्वर्णजालेश्वरः सिद्धः सिद्धेशः सिद्धिदायकः ॥ ४८॥  
  
सर्वसाक्षी सर्वरूपः सर्वज्ञः शास्त्रसंस्कृतः ।  
सौभाग्येश्वरः सिंहस्थः शिवेशः सिंहकेश्वरः ॥ ४९॥  
  
शूलेश्वरः शुकानन्दः सहस्रधेनुकेश्वरः ।  
स्यन्दनस्थः सुराधीशः सनकाद्यर्चितः सुधीः ॥ ५०॥  
  
षडूर्मिः षट्।सुचक्रज्ञः षट्चक्रकविभेदकः ।  
षडाननः षडङ्गज्ञः षड्रसज्ञः षडाननः ॥ ५१॥  
  
हरो हंसो हतारातिर्हिरण्यो हाटकेश्वरः ।  
हेरम्बो हवनो होता हयरूपो हयप्रदः ॥ ५२॥  
  
हस्तिदो हस्तित्वग्धारी हाहाहूहूवरप्रदः ।  
हव्यहेमहविष्यान्नो हाटकेशो हविःप्रियः ॥ ५३॥  
  
हिरण्यरेता हंसज्ञो हिरण्यो हाटकेश्वरः ।  
हनुमदीशो हरो हर्षो हरसिद्धिपीठगः ॥ ५४॥  
  
हैमो हैमालयो हूहूहाहाहेतुर्हठो हठी ।  
क्षत्रः क्षत्रप्रदः क्षत्री क्षेत्रज्ञः क्षेत्रनायकः ॥ ५५॥  
  
क्षेमः क्षेमप्रदाता च क्षान्तिकृत् क्षान्तिवर्धनः ।  
क्षीरार्णवः क्षीरभोक्ता क्षिप्राकूलक्षितेः पतिः ॥ ५६॥  
  
क्षौद्ररसप्रियः क्षीरः क्षिप्रसिद्धिप्रदः सदा ।  
ज्ञानो ज्ञानप्रदो ज्ञेयो ज्ञानातीतो ज्ञपो ज्ञयः ॥ ५७॥  
  
ज्ञानरूपो ज्ञानगम्यो ज्ञानी ज्ञानवतांवरः ।  
अजो ह्यनन्तश्चाव्यक्त आद्य आनन्ददायकः ॥ ५८॥  
  
अकथ आत्मा ह्यानन्दश्चाजेयो ह्यज आत्मभूः ।  
आद्यरूपो ह्यरिच्छेत्ताऽनामयश्चाप्यलौकिकः ॥  
  
अतिरूपो ह्यखण्डात्मा चात्मज्ञानरतः सदा ।  
आत्मवेत्ता ह्यात्मसाक्षी अनादिश्चान्तरात्मगः ॥ ६०॥  
  
आनन्देशोऽविमुक्तेशश्चालर्केशोऽप्सरेश्वरः ।  
आदिकल्पेश्वरोऽगस्त्यश्चाक्रूरेशोऽरुणेश्वरः ॥ ६१॥  
  
इडारूप इभच्छेत्ता ईश्वरश्चेन्दिरार्चितः ।  
इन्दुरिन्दीवरश्चेश ईशानेश्वर ईर्षहा ॥ ६२॥  
  
इज्य इन्दीवरश्चेभ इक्षुरिक्षुरसप्रियः ।  
उमाकान्त उमास्वामी तथोमायाः प्रमोदकृत् ॥ ६३॥  
  
उर्वशीवरदश्चैव उच्चैरुत्तुङ्गधारकः ।  
एकरूप एकस्वामी ह्येकात्मा चैकरूपवान् ॥ ६४॥  
  
ऐरावत ऐस्थिरात्मा चैकारैश्वर्यदायकः ।  
ओकार ओजस्वांश्चैव ह्यौखरश्चौखराधिपः ॥ ६५॥  
  
औषध्य औषधिज्ञाता ह्योजोद औषधीश्वरः ।  
अनन्तो ह्यन्तकश्चान्तो ह्यन्धकासुरसूदनः ॥ ६६॥  
  
अच्युतश्चाप्रमेयात्मा अक्षरश्चाश्वदायकः ।  
अरिहन्ता ह्यवन्तीशश्चाहिभूषणभृत्सदा ॥ ६७॥  
  
अवन्तीपुरवासी चाप्यवन्तीपुरपालकः ।  
अमरश्चामराधीशो ह्यमरारिविहिंसकः ॥ ६८॥  
  
कामहा कामकामश्च कामदः करुणाकरः ।  
कारुण्यः कमलापूज्यः कपाली कलिनाशनः ॥ ६९॥  
  
कामारिकृत्कल्लोलः कालिकेशश्च कालजित् ।  
कपिलः कोटितीर्थेशः कल्पान्तः कालहा कविः ॥ ७०॥  
  
कालेश्वरः कालकर्ता कल्पाब्धिः कल्पवृक्षकः ।  
कोटीशः कामधेन्वीशः कुशलः कुशलप्रदः ॥ ७१॥  
  
किरीटी कुण्डली कुन्ती कवची कर्परप्रियः ।  
कर्पूराभः कलादक्षः कलाज्ञः किल्बिषापहा ॥ ७२॥  
  
कुक्कुटेशः कर्कटेशः कुलदः कुलपालकः ।  
कञ्जाभिलाषी केदारः कुङ्कुमार्चितविग्रहः ॥ ७३॥  
  
कुन्दपुष्पप्रियः कञ्जः कामारिः कामदाहकः ।  
कृष्णरूपः कृपारूपश्चाथ कृष्णार्चिताङ्घ्रिकः ॥ ७४॥।  
  
कुण्डः कुण्डेश्वरः काण्वः केशवैः परिपूजितः ।  
कामेश्वरः कलानाथः कण्ठेशः कुङ्कुमेश्वरः ॥ ७५॥  
  
कन्थडेशः कपालेशः कायावरोहणेश्वरः ।  
करभेशः कुटुम्बेशः कर्केशः कौशलेश्वरः ॥ ७६॥  
  
कोशदः कोशभृत् कोशः कौशेयः कौशिकप्रियः ।  
खचरः खचराधीशः खचरेशः खरान्तकः ॥ ७७॥  
  
खेचरैः पूजितपदः खेचरीसेवकप्रियः ।  
खण्डेश्वरः खड्गरूपः खड्गग्राही खगेश्वरः ॥ ७८॥  
  
खेटः खेटप्रियः खण्डः खण्डपालः खलान्तकः ।  
खाण्डवः खाण्डवाधीशः खड्गतासङ्गमस्थितः ॥ ७९॥  
  
गिरिशो गिरिजाधीशो गजारित्वग्विभूषितः ।  
गौतमो गिरिराजश्च गङ्गाधरो गुणाकरः ॥ ८०॥  
  
गौतमीतटवासी च गालवो गोपतीश्वरः ।  
गोकर्णो गोपतिर्गर्वो मजारिर्गरुडप्रियः ॥ ८१॥  
  
गङ्गामौलिर्गुणग्राही गारुडीविद्यया युतः ।  
गुरोर्गुरुर्गजारातिर्गोपालो गोमतीप्रियः ॥ ८२॥  
  
गुणदो गुणकर्ता च गणेशो गणपूजितः ।  
गणको गौरवो गर्गो गन्धर्वेण प्रपूजितः ॥ ८३॥  
  
गोरक्षो गुर्विणीत्राता गेहो गेहप्रदायकः ।  
गीताध्यायी गयाधीशो गोपतिर्गीतमोहितः ॥ ८४॥  
  
गिरातीतो गुणातीतो गडःगेशो गुह्यकेश्वरः ।  
ग्रहो ग्रहपतिर्गम्यो ग्रहपीडानिवारणः ॥ ८५॥  
  
घटनादिर्घनाधारो घनेश्वरो घनाकरः ।  
घुश्मेश्वरो घनाकारो घनरूपो घनाग्रणीः ॥ ८६॥  
  
घण्टेवरो घटाधीशो घर्घरो घस्मरापहा ।  
घुष्मेशो घोषकृद्घोषी घोषाघोषो घनध्वनिः ॥ ८७॥  
  
घृतप्रियो घृताब्धीशो घण्टो घण्टघटोत्कचः ।  
घटोत्कचाय वरदो घटजन्मा घटेश्वरः ॥ ८८॥  
  
घकारो ङकृतो ङश्च ङकारो ङकृताङ्गजः ।  
चराचरश्चिदानन्दश्चिन्मयश्चन्द्रशेखरः ॥ ८९॥  
  
चन्द्रेश्वरश्चामरेशश्चामरेण विभूषितः ।  
चामरश्चामराधीशश्चराचरपतिश्चिरः ॥ ९०॥  
  
चमत्कृतश्चन्द्रवर्णश्चर्मभृच्चर्म चामरी ।  
चाणक्यश्चर्मधारी च चिरचामरदायकः ॥ ९१॥  
  
च्यवनेशश्चरुश्चारुश्चन्द्रादित्येश्वराभिधः ।  
चन्द्रभागाप्रियश्चण्डश्चामरैः परिवीजितः ॥ ९२॥  
  
छत्रेश्वरश्छत्रधारी छत्रदश्छलहा छली ।  
छत्रेशश्छत्रकृच्छत्री छन्दविच्छन्ददायकः ॥ ९३॥  
  
जगन्नाथो जनाधारो जगदीशो जनार्दनः ।  
जाह्नवीधृग्जगत्कर्ता जगन्मयो जनाधिपः ॥ ९४॥  
  
जीवो जीवप्रदाता च जेताऽथो जीवनप्रदः ।  
जङ्गमश्च जगद्धाता जगत्केनप्रपूजितः ॥ ९५॥  
  
जटाधरो जटाजूटी जटिलो जलरूपधृक् ।  
जालन्धरशिरश्छेत्ता जलजाङ्घ्रिर्जगत्पतिः ॥ ९६॥  
  
जनत्राता जगन्निधिर्जटेश्वरो जलेश्वरः ।  
झर्झरो झरणाकारी झूञ्झकृत् झूझहा झरः ॥ ९७॥  
  
ञकारश्च ञमुवासी ञजनप्रियकारकः ।  
टकारश्च ठकारश्च डामरो डमरुप्रियः ॥ ९८॥  
  
डण्डधृग्डमरुहस्तो डाकिहृड्डमकेश्वरः ।  
ढुण्ढो ढुण्ढेश्वरो ढक्को ढक्कानादप्रियः सदा ॥ ९९॥  
  
णकारो णस्वरूपश्च णुणोणिणोणकारणः ।  
तन्त्रज्ञस्त्र्यम्बकस्तन्त्रीतुम्बुरुस्तुलसीप्रियः ॥ १००॥  
  
तूणीरधृक् तदाकारस्ताण्डवी ताण्डवेश्वरः ।  
तत्त्वज्ञस्तत्त्वरूपश्च तात्त्विकस्तरविप्रभः ॥ १०१॥  
  
त्रिनेत्रस्तरुणस्तत्त्वस्तकारस्तलवासकृत् ।  
तेजस्वी तेजोरूपी च तेजःपुञ्जप्रकाशकः ॥ १०२॥  
  
तान्त्रिकस्तन्त्रकर्ता च तन्त्रविद्याप्रकाशकः ।  
ताम्ररूपस्तदाकारस्तत्त्वदस्तरणिप्रियः ॥ १०३॥  
  
तान्त्रेयस्तमोहा तन्वी तामसस्तामसापहा ।  
ताम्रस्ताम्रप्रदाता च ताम्रवर्णस्तरुप्रियः ॥ १०४॥  
  
तपस्वी तापसी तेजस्तेजोरूपस्तलप्रियः ।  
तिलस्तिलप्रदाता च तूलस्तूलप्रदायकः ॥ १०५॥  
  
तापीशस्ताम्रपर्णीशस्तिलकस्त्राणकारकः ।  
त्रिपुरघ्नस्त्रयातीतस्त्रिलोचनस्त्रिलोकपः ॥ १०६॥  
  
त्रिविष्टपेश्वरस्तेजस्त्रिपुरस्त्रिपुरदाहकः ।  
तीर्थस्तारापतिस्त्राता ताडिकेशस्तडिज्जवः ॥ १०७॥  
  
थकारश्च स्थुलाकारः स्थूलः स्थविरः स्थानदः ।  
स्थाणुः स्थायी स्थावरेशः स्थम्भः स्थावरपीडहा ॥ १०८॥  
  
स्थूलरूपस्थितेः कर्ता स्थूलदुःखविनाशनः ।  
थन्दिलस्थदलः स्थाल्यः स्थलकृत् स्थलभृत् स्थली ॥ १०९॥  
  
स्थलेश्वरः स्थलाकारः स्थलाग्रजः स्थलेश्वरः ।  
दक्षो दक्षहरो द्रव्यो दुन्दुभिर्वरदायकः ॥ ११०॥  
  
देवो देवाग्रजो दानो दानवारिर्दिनेश्वरः ।  
देवकृद्देवभृद्दाता दयारूपी दिवस्पतिः ॥ १११॥  
  
दामोदरो दलाधारो दुग्धस्नायी दधिप्रियः ।  
देवराजो दिवानाथो देवज्ञो देवताप्रियः ॥ ११२॥  
  
देवदेवो दानरूपो दूर्वादलप्रियः सदा ।  
दिग्वासा दरभो दन्तो दरिद्रघ्नो दिगम्बरः ॥ ११३॥  
  
दीनबन्धुर्दुराराध्यो दुरन्तो दुष्टदर्पहा ।  
दक्षघ्नो दक्षहन्ता च दक्षजामात देवजित् ॥ ११४॥  
  
द्वन्द्वहा दुःखहा दोग्धा दुर्धरो दुर्धरेश्वरः ।  
दानाप्तो दानभृद्दीप्तदीप्तिर्दिव्यो दिवाकरः ॥ ११५॥  
  
दम्भहा दम्भकृद्दम्भी दक्षजापतिर्दीप्तिमान् ।  
धन्वी धनुर्धरो धीरो धान्यकृद्धान्यदायकः ॥ ११६॥  
  
धर्माधर्मभृतो धन्यो धर्ममूर्तिर्धनेश्वरः ।  
धनदो धूर्जटिर्धान्यो धामदो धार्मिको धनी ॥ ११७॥  
  
धर्मराजो धनाधारो धराधरो धरापतिः ।  
धनुर्विद्याधरो धूर्तो धूलिधूसरविग्रहः ॥ ११८॥  
  
धनुषो धनुषाकारो धनुर्धरभृतांवरः ।  
धरानाथो धराधीशो धनेशो धनदाग्रजः ॥ ११९॥  
  
धर्मभृद्धर्मसन्त्राता धर्मरक्षो धनाकरः ।  
नर्मदो नर्मदाजातो नर्मदेशो नृपेश्वरः ॥ १२०॥  
  
नागभृन्नागलोकेशो नागभूषणभूषितः ।  
नागयज्ञोपवीतेयो नगो नागारिपूजितः ॥ १२१॥  
  
नान्यो नरवरो नेमो नूपुरो नूपुरेश्वरः ।  
नागचण्डेश्वरो नागो नगनाथो नगेश्वरः ॥ १२२॥  
  
नीलगङ्गाप्रियो नादो नवनाथो नगाधिपः ।  
पृथुकेशः प्रयागेशः पत्तनेशः पराशरः ॥ १२३॥  
  
पुष्पदन्तेश्वरः पुष्पः पिङ्गलेश्वरपूर्वजः ।  
पिशाचेशः पन्नगेशः पशुपतीश्वरः प्रियः ॥ १२४॥  
  
पार्वतीपूजितः प्राणः प्राणेशः पापनाशनः ।  
पार्वतीप्राणनाथश्च प्राणभृत् प्राणजीवनः ॥ १२५॥  
  
पुराणपुरुषः प्राज्ञः प्रेमज्ञः पार्वतीपतिः ।  
पुष्करः पुष्कराधीशः पात्रः पात्रैः प्रपूजितः ॥ १२६॥  
  
पुत्रदः पुण्यदः पूर्णः पाटाम्बरविभूषितः ।  
पद्माक्षः पद्मस्रग्धारी पद्मेन परिशोभितः ॥ १२७॥  
  
फणिभृत् फणिनाथश्च फेनिकाभक्षकारकः ।  
स्फटिकः फर्शुधारी च स्फटिकाभो फलप्रदः ॥ १२८॥  
  
बद्रीशो बलरूपश्च बहुभोजी बटुर्बटुः ।  
बालखिल्यार्चितो बालो ब्रह्मेशो ब्राह्मणार्चितः ॥ १२९॥  
  
ब्राह्मणो ब्रह्महा ब्रह्मा ब्रह्मज्ञो ब्राह्मणप्रियः ।  
ब्राह्मणस्थो ब्रह्मरूपो ब्राह्मणपरिपालकः ॥ १३०॥  
  
ब्रह्ममूर्तिर्ब्रह्मस्वामी ब्राह्मणैः परिशोभितः ।  
ब्राह्मणारिहरो ब्रह्म ब्राह्मणास्यैः प्रतर्पितः ॥ १३१॥  
  
भूतेशो भूतनाथश्च भस्माङ्गो भीमविक्रमः ।  
भीमो भवहरो भव्यो भैरवो भयभञ्जनः ॥ १३२॥  
  
भूतिदो भुवनाधारो भुवनेशो भृगुर्भवः ।  
भारतीशो भुजङ्गेशो भास्करो भिन्दिपालधृक् ॥ १३३॥  
  
भूतो भयहरो भानुर्भावनो भवनाशनः ।  
सहस्रनामभिश्चैतैर्महाकालः प्रसीदतु ॥ १३४॥  
  
अथ महाकालसहस्रनाममाहात्म्यम् ।  
सूत उवाच -  
इतीदं कीर्तितं तेभ्यो महाकालसहस्रकम् ।  
पठनात् श्रवणात् सद्यो धूतपापो भवेन्नरः ॥ १३५॥  
  
एकवारं पठेन्नित्यं सर्वसत्यं प्रजायते ।  
द्विवारं यः पठेत् सत्यं तस्य वश्यं भवेज्जगत् ॥ १३६॥  
  
त्रिवारं पठनान्मर्त्यो धनधान्ययुतो भवेत् ।  
अतः स्थानविशेषस्येदानीं पाठफलं शृणु ॥ १३७॥  
  
  वटमूले -  
वटमूले पठेन्नित्यमेकाकी मनुजो यदि ।  
त्रिवारञ्च दिनत्रिंशत्सिद्धिर्भवति सर्वथा ॥ १३८॥  
  
  मनोरथसिद्धौ -  
अश्वत्थे तुलसीमूले तीर्थे वा हरिहरालये ।  
शुचिर्भूत्वा पठेद्यो हि मनसा चिन्तितं लभेत् ॥ १३९॥  
  
  सिद्धिदतीर्थे -  
यत्र तीर्थोऽस्ति चाश्वत्थो वटो वा द्विजसत्तम!  
स तीर्थः सिद्धिदः सर्वपाठकस्य न संशयः ॥ १४०॥  
  
तत्रैकाग्रमना भूत्वा यः पठेच्छुभमानसः ।  
यं यं काममभिध्यायेत्तं तं प्राप्नोति निश्चितम् ॥ १४१॥  
  
मनसा चिन्तितं सर्वं महाकालप्रसादतः ।  
लभते सकलान् कामान् पठनाच्छ्रवणान्नरः ॥ १४२॥  
  
  शतावर्तपाठफलं -  
शतावर्तं पठेद्यत्र चिन्तितं लभते ध्रुवम् ।  
दुःसाध्यः सोऽपि साध्यः स्याद्दिनान्येकोनवींशतेः ॥ १४३॥  
  
  महाशिवरात्रौ पाठफलम् ।  
शिवरात्रिदिने मर्त्य उपवासी जितेन्द्रियः ।  
निशामध्ये शतावर्तपठनाच्चिन्तितं लभेत् ॥ १४४॥  
  
सहस्रावर्तनं तत्र तीर्थे ह्यश्वत्थसन्निधौ ।  
पठनाद्भुक्तिर्मुक्तिश्च भवतीह कलौ युगे ॥ १४५॥  
  
तद्दशांशः क्रियाद्धोमं तद्दशांशं च तर्पणम् ।  
दशांशं मार्जयेन्मर्त्यः सर्वसिद्धिः प्रजायते ॥ १४६॥  
  
गतं राज्यमवाप्नोति वन्ध्या पुत्रवती भवेत् ।  
कुष्ठरोगाः प्रणश्यन्ति दिव्यदेहो भवेन्नरः ॥ १४७॥  
  
सहस्रावर्तपाठेन महाकालप्रियो नरः ।  
महाकालप्रसादेन सर्वसिद्धिः प्रजायते ॥ १४८॥  
  
शापानुग्रहसामर्थ्यं भवतीह कलौ युगे ।  
सत्यं सत्यं न सन्देहः सत्यञ्च गदितं मम ॥ १४९॥  
  
अवन्तिकास्थिततीर्थेषु पाठफलम् ।  
  कोटितीर्थे -  
कोटितीर्थे पठेद्विप्र! महाकालः प्रसीदति ।  
  रुद्रसरोवरे -  
पाठाच्च रुद्रसरसि कुष्ठपीडा निवर्तते ॥ १५०॥  
  
  सिद्धपीठे -  
सिद्धपीठे पठेद्यो हि तस्य वश्यं भवेज्जगत् ।  
  शिप्राकूले -  
शिप्राकूले पठेत्प्राज्ञो धनधान्ययुतो भवेत् ॥ १५१॥  
  
कालत्रयं पठेद्यश्च शत्रुनिर्मूलनं भवेत् ।  
  भैरवालये -  
अपमृत्युमपाकुर्यात् पठनाद्भैरवालये ॥ १५२॥  
  
  सिद्धवटस्याधः -  
सिद्धवटस्य च्छायायां पठते मनुजो यदि ।  
वन्ध्यायां जायते पुत्रश्चिरञ्जीवी न संशयः ॥ १५३॥  
  
  औखरे -  
औखरे पठनात् सद्यो भूतपीडा निवर्तते ।  
  गयाकूपे -  
गयाकूपे पठेद्यो हि तुष्टाः स्युः पितरस्ततः ॥ १५४॥  
  
  गोमत्यां -  
गोमत्याञ्च पठेन्नित्यं विष्णुलोकमवाप्नुयात् ।  
  अङ्कपाते -  
अङ्कपाते पठेद्यो हि धूतपापः प्रमुच्यते ॥ १५५॥  
  
खड्गतासङ्गमे -  
खड्गतासङ्गमे सद्यः खड्गसिद्धिमवाप्नुयात् ।  
  यमतडागे -  
पठेद्यमतडागे यो यमदुःखं न पश्यति ॥ १५६॥  
  
नवनद्यां -  
नवनद्यां पठेद्यो हि ऋद्धिसिद्धिपतिर्भवेत् ।  
  योगिनीपुरतः -  
योगिनीपुरतः पाठं महामारीभयं न हि ॥ १५७॥  
  
  वृद्धकालेश्वरान्तिके -  
पुत्रपौत्रयुतो मर्त्यो वृद्धकालेश्वरान्तिके ।  
पाठस्थाने घृतं दीपं नित्यं ब्राह्मणभोजनम् ॥ १५८॥  
  
एकादशाथवा पञ्च त्रयो वाऽप्येकब्राह्मणः ।  
भोजनं च यथासाध्यं दद्यात् सिद्धिसमुत्सुकः ॥ १५९॥  
  
विधिवद्भक्तिमान् श्रद्धायुक्तो भक्तः सदैव हि ।  
पठन् यजन् स्मरँश्चैव जपन् वापि यथामति ।  
महाकालस्य कृपया सकलं भद्रमाप्नुयात् ॥ १६०॥  
  
इति श्रीप्रकृष्टनन्दोक्तागमे श्रीकृष्णसुदाम्नः संवादे  
महाकालसहस्रनामस्तोत्रं सम्पूर्णम् ।  
  
॥ ॐ नमो नमः ॥ शिवार्पणमस्तु ।  
  
  
Encoded Sivakumar Thyagarajan shivakumar24xi at gmail.coM  
Proofread by Sivakumar Thyagarajan, DPD, NA, PSA Easwaran  
  
