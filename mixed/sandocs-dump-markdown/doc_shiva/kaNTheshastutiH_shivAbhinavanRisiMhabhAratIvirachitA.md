+++
"Text title" = "kaNTheshastutiH"
"File name" = "kaNTheshastutiH.itx"
itxtitle = "kaNTheshastutiH (shivAbhinavanRisiMhabhAratIvirachitA)"
engtitle = "kaNTheshastutiH"
Category = "shiva, sachchidAnanda-shivAbhinava-nRisiMhabhAratI"
Location = "doc_shiva"
Sublocation = "shiva"
Author = "Sachchidananda Shivabhinava Nrisimha Bharati Swamigal"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
Indexextra = "(Scans 1, 2)"
"Latest update" = "November 9, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "कण्ठेशस्तुतिः (शिवाभिनवनृइसिंहभारतीविरचिता)"

+++
  
 श्रीकण्ठेशस्तुतिः   
(शिष्याशीर्वचनात्मकस्तवाः)  
  
श्रीशाम्भोजभवादिमामरगणप्रस्तूयमानागजा-  
चित्ताम्भोरुहबालवासरपते कारुण्यवारान्निधे ।  
श्रीविद्याप्रदपादपङ्कजसकृत्प्राणम्रलोकालये  
श्रीकण्ठेश महाप्रभोऽव ससुतं श्रीचामराजप्रभुम् ॥ १॥  
  
पापाम्भोनिधिबाडवप्रविलसज्ज्योत्स्नाभदेहच्छवे  
कालाहङ्कृतिवारणव्रतविधिप्रावीण्यभाक्शङ्कर ।  
प्राणायामपरायणैर्मुनिवरैः सञ्चिन्त्यमूर्तेऽनिशं  
श्रीकण्ठेश महाप्रभोऽव ससुतं श्रीचामराजप्रभुम् ॥ २॥  
  
श्रीमच्छङ्करदेशिकेन्द्ररचितव्याख्यानसिंहासना-  
धीशश्रीनरसिंहभारतिकराम्भोजार्चिताङ्घ्रिद्वय ।  
श्रीवाणीपरिसेवितागतनयासंशोभिताङ्कस्थल  
श्रीकण्ठेश महाप्रभोऽव ससुतं श्रीचामराजप्रभुम् ॥ ३॥  
  
हस्त्यश्वादिसमस्तमङ्गनिवहं प्रापय्य वृद्धिं परां  
हस्तीन्द्राननकार्तिकेयविलसत्पार्श्वद्वय प्रेमतः ।  
दारामात्यसुमित्रबन्धुसहितं श्रीकृष्णराजात्मजं  
श्रीकण्ठेश महाप्रभोऽव ससुतं श्रीचामराजप्रभुम् ॥ ४॥  
  
विद्यावृद्धिकृते सभा बहुविधा निर्माय तत्राग्रिमं  
दत्त्वा वेतनमादरात्सुविदुषः संस्थाप्य देशे स्वके ।  
अध्येतॄन् परिपोषयन्तमनिशं दत्त्वाशनाच्छादने  
श्रीकण्ठेश महाप्रभोऽव ससुतं श्रीचामराजप्रभुम् ॥ ५॥  
  
गौरीनाथरमाधवाङ्घ्रिसरसीसञ्जातशृङ्गायित-  
स्वान्तं मन्मथगर्वहारिवपुषं कारुण्यरत्नाकरम् ।  
देवब्राह्मणभक्तिजन्मसदनं वाणीविलासाश्रयं  
श्रीकण्ठेश महाप्रभोऽव ससुतं श्रीचामराजप्रभुम् ॥ ६॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचिता श्रीकण्ठेशस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
