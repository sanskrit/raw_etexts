+++
"Text title" = "shivasahasranAmastotra from Saurapurana"
"File name" = "shivasahasranAmastotrasaura.itx"
itxtitle = "shivasahasranAmastotram (saurapurANAntargatam)"
engtitle = "shivasahasranAmastotram from Saurapurana"
Category = "shiva, sahasranAma"
Location = "doc_shiva"
Sublocation = "shiva"
Language = "Sanskrit"
Subject = "philosophy/hinduism/religion"
"Transliterated by" = "DPD"
"Proofread by" = "DPD, Sivakumar Thyagarajan Iyer shivakumar24 at gmail.com"
"Description/comments" = "shrIbrahmapurANopapurANe shrIsaure sUtashaunakasaMvAde"
"Latest update" = "December 28, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शिवसहस्रनामस्तोत्रम् (सौरपुराणान्तर्गतम्)"

+++
  
 श्रीशिवसहस्रनामस्तोत्रं श्रीसौरपुराणान्तर्गतम्   
  
ऋषय ऊचु -  
सुदर्शनाख्यं यच्चक्रं लब्धवांस्तत्कथं हरिः ।  
महादेवाद्भगवतः सत्त तद्वक्तुमर्हसि ॥ १॥  
  
सूत उवाच -  
देवासुराणामभवत्सङ्ग्रामोऽद्भुतदर्शनः ।  
देवा विनिर्जिता दैत्यैर्विष्णुं शरणमागताः ॥ २॥  
  
स्तुत्वा तं विविधैः स्तोत्रैः प्रणम्य पुरतः स्थिताः ।  
भयभीताश्च ते सर्वे क्षताङ्गाः क्लेशिता भृशम् ॥ ३॥  
  
तान्दृष्ट्वा प्राह भगवान्देवदेवो जनार्दनः ।  
किमर्थमागता देवा वक्तुमर्हथ साम्प्रतम् ॥ ४॥  
  
वचः श्रुत्वा हरेर्देवाः प्रणम्योचुः सुरोत्तमाः ।  
निर्जिता दानवैः सर्वे शरणं त्वामिहाऽऽगताः ॥ ५॥  
  
गतिस्त्वमेव देवानां त्राता त्वं पुरुषोत्तम ।  
हन्तुमर्हसि ताञ्शीघ्रमवध्यान्वारिजेक्षण ॥ ६॥  
  
जालन्धरवधार्थाय यच्चक्रं शूलपाणिनः ।  
महादेववराल्लब्धं जहि तेन महाबलान् ॥ ७॥  
  
तेषां तद्वचनं श्रुत्वा भगवान्वारिजेक्षणः ।  
अहं देवास्तथा नूनं करिष्यामीति सुव्रताः ॥ ८॥  
  
हिमवत्पर्वतं गत्वा पूजयामास शङ्करम् ।  
लिङ्गं तत्र प्रतिष्ठाप्य स्नाप्य गन्धोदकैः शुभैः ॥ ९॥  
  
त्वरिताख्येन रुद्रेण सम्पूज्य च महेश्वरम् ।  
ततो नाम्नां सहस्रेण तुष्टाव परमेश्वरम् ॥ १०॥  
  
प्रतिनाम च पद्मानि तैरिष्ट्वा वृषभध्वजम् ।  
भवाद्यैर्नामभिर्भक्त्या स्तोतुं समुपचक्रमे ॥ ११॥  
  
श्रीविष्णुरुवाच -  
भवः शिवो हरो रुद्रः पुष्कलो मुग्धलोचनः ।  
अग्रगण्यः सदाचारः सर्वः शम्भुर्महेश्वरः ॥ १२॥  
  
ईश्वरः स्थाणुरीशानः सहस्राक्षः सहस्रपात् ।  
वरीयान्वरदो वन्द्यः शङ्करः परमेश्वरः ॥ १३॥  
  
गङ्गाधरः शूलधरः परार्थैकप्रयोजकः ।  
सर्वज्ञः सर्वदेवादिर्गिरिधन्वा जटाधरः ॥ १४॥  
  
चन्द्रापीडश्चन्द्रमौलिर्वेधा विश्वामरेश्वरः ।  
वेदान्तसारसन्दोहः कपाली नीललोहितः ॥ १५॥  
  
ध्यानाहारोऽपरिच्छेद्यो गौरीभर्ता गणेश्वरः ।  
अष्टमूर्तिर्विश्वमूर्तिस्त्रिवर्गः स्वर्गसाधनः ॥ १६॥  
  
ज्ञानगम्यो दृढप्रज्ञो देवदेवस्त्रिलोचनः ।  
वामदेवो महादेवः पटुः परिवृढो दृढः ॥ १७॥  
  
विश्वरूपो विरूपाक्षो वागीशः श्रुतिमन्त्रगः ।  
सर्वप्रणवसंवादी वृषाङ्को वृषवाहनः ॥ १८॥  
  
ईशः पिनाकी खट्वाङ्गी चित्रवेषश्चिरन्तनः ।  
मनोमयो महायोगी स्थिरो ब्रह्माण्डधूर्जटी ॥ १९॥  
  
कालकालः कृत्तिवासाः सुभगः प्रणवात्मकः ।  
नागचूडः सुचक्षुष्यो दुर्वासाः पुरशासनः ॥ २०॥  
  
दृगायुधः स्कन्दगुरुः परमेष्ठी परायणः ।  
अनादिमध्यनिधनो गिरीशो गिरिजाधवः ॥ २१॥  
  
कुबेरबन्धुः श्रीकण्ठो लोकवन्द्योत्तमो मृदुः ।  
सामान्यो देवको दण्डी नीलकण्ठः परश्वधीः ॥ २२॥  
  
विशालाक्षो महाव्याधः सुरेशः सूर्यतापनः ।  
धर्मधामा क्षमाक्षेत्रं भगवान्भगनेत्रहा ॥ २३॥  
  
उग्रः पशुपतिस्तार्क्ष्यः प्रियभक्तः प्रियंवदः ।  
दाता दयाकरो दक्षः कपर्दी कामशासनः ॥ २४  
श्मशाननिलयस्तिष्यः श्मशानस्थो महेश्वरः ।  
लोककर्ता भूतपतिर्महाकर्ता महौषधिः ॥ २५॥  
  
उत्तरो गोपतिर्गोप्ता ज्ञानगम्यः पुरातनः ।  
नीतिः सुनीतिः शुद्धात्मा सोमः सोमरतः सुधीः ॥ २५॥  
  
सोमपोऽमृतपः सौम्यो महानीतिर्महास्मृतिः ।  
अजातशत्रुरालोक्यः सम्भाव्यो हव्यवाहनः ॥ २७॥  
  
लोककारो वेदकारः सूत्रकारः सनातनः ।  
महर्षिः कपिलाचार्यो विश्वदीप्तिर्विलोचनः ॥ २८॥  
  
पिनाकपाणिर्भूदेवः स्वस्तिकृत्स्वस्तिदः सुधा ।  
धात्रीधामा धामकरः सर्वगः सर्वगोचरः ॥ २९॥  
  
ब्रह्मसृग्विश्वसृक्सर्गः कर्णिकारः प्रियः कविः ।  
शाखो विशाखो गोशाखः शिवो भिषगनुत्तमः ॥ ३०॥  
  
गङ्गाप्लवोदको भव्यः पुष्कलः स्थपतिः स्थितः ।  
विजितात्मा विधेयात्मा भूतवाहनसारथिः ॥ ३१॥  
  
सगणो गणकायश्च सुकीर्तिश्छिन्नसंशयः ।  
कामदेवः कामकालो भस्मोद्धूलितविग्रहः ॥ ३२॥  
  
भस्मप्रियो भस्मशायी कामी कान्तः कृतागमः ।  
समावृत्तो निवृत्तात्मा धर्मपुञ्जः सदाशिवः ॥ ३३॥  
  
अकल्मषश्चतुर्बाहुः सर्वावासो दुरासदः ।  
दुर्लभो दुर्गमो दुर्गः सर्वायुधविशारदः ॥ ३४॥  
  
अध्यात्मयोगनिलयः सुतन्तुस्तन्तुवर्धनः ।  
शुभाङ्गो योगसारङ्गो जगदीशो जनार्दनः ॥ ३५॥  
  
भस्मशुद्धिकरो मेरुस्तेजस्वी शुद्धविग्रहः ।  
हिरण्यरेतास्तरणिर्मरीचिर्महिमालयः ॥ ३६॥  
  
महाह्रदो महागर्तः सिद्धवृन्दारवन्दितः ।  
व्याघ्रचर्मधरो व्याली महाभूतो महानिधिः ॥ ३७॥  
  
अमृतात्माऽमृतवपुः पञ्चयज्ञः प्रभञ्जनः ।  
पञ्चविंशतितत्त्वस्थः पारिजातः परापरः ॥ ३८॥  
  
सुलभः सुव्रतः शूरो वाग्मायैकनिधिर्निधिः ।  
वर्णाश्रमगुरुर्वर्णी शत्रुजिच्छत्रुतापनः ॥ ३९॥  
  
आश्रमः क्षपणः क्षामो ज्ञानवानचलश्चलः ।  
प्रमाणभूतो दुर्ज्ञेयः सुपर्णो वायुवाहनः ॥ ४०॥  
  
धनुर्धरो धनुर्वेदो गुणराशिर्गुणाकरः ।  
अनन्तदृष्टिरानन्दो दण्डो दमयिता दमः ॥ ४१॥  
  
अविवाद्यो महाकायो विश्वकर्मा विशारदः ।  
वीतरागो विनीतात्मा तपस्वी भूतवाहनः ॥ ४२॥  
  
उन्मत्तवेषः प्रच्छन्नो जितकामो जितप्रियः ।  
कल्याणप्रकृतिः कल्पः सर्वलोकप्रजापतिः ॥ ४३॥  
  
तपस्वी तारको धीमान्प्रधानप्रभुरव्ययः ।  
लोकपालोऽन्तर्हितात्मा कल्पादिः कमलेक्षणः ॥ ४४  
वेदशास्त्रार्थतत्त्वज्ञो नियमो नियमाश्रयः ।  
राहुः सूर्यः शनिः केतुर्विरामो विद्रुमच्छविः ॥ ४५॥  
  
भक्तिगम्यः परं ब्रह्म मृगबाणार्पणोऽनघः ।  
अद्रिद्रोणिकृतस्थानः पवनात्मा जगत्पतिः ॥ ४६॥  
  
सर्वकर्माचलस्त्वष्टा मङ्गऽल्यो मङ्गलप्रदः ।  
महातपा दीर्घतपाः स्थविष्णुः स्थविरो ध्रुवः ॥ ४७॥  
  
अहः संवत्सरो व्यालः प्रमाणं परमं तपः ।  
संवत्सरकरो मन्त्रः प्रत्ययः सर्वदर्शनः ॥ ४८॥  
  
अजः सर्वेश्वरः सिद्धो महारेता महाबलः ।  
योगी योगो महादेवः सिद्धः सर्वादिरच्युतः ॥ ४९॥  
  
वसुर्वसुमनाः सत्यः सर्वपापहरो हरः ।  
अमृतः शाश्वतः शान्तो बाणहस्तः प्रतापवान् ॥ ५०॥  
  
कमण्डलुधरो धन्वी वेदाङ्गो वेदविन्मुनिः ।  
भ्राजिष्णुर्भोजनं भोक्ता लोकनेता दुराधरः ॥ ५१॥  
  
अतीन्द्रियो महामायः सर्वावासश्चतुष्पथः ।  
कालयोगी महानादो महोत्साहो महाचलः ॥ ५२॥  
  
महाबुद्धिर्महावीर्यो भूतचारी पुरन्दरः ।  
निशाचरः प्रेतचारी महाशक्तिर्महाद्युतिः ॥ ५३॥  
  
अनिर्देश्यवपुः श्रीमान्सर्वाकर्षकरो मतः ।  
बहुश्रुतो बहुमायो नियतात्माऽभयोद्भवः ॥ ५४॥  
  
ओजस्तेजोद्युतिधरो नर्तकः सर्वनायकः ।  
नित्यघण्टाप्रियो नित्यप्रकाशात्मा प्रतापनः ॥ ५५॥  
  
ऋद्धः स्पष्टाक्षरो मन्त्रः सङ्ग्रामः शारदप्लवः ।  
युगादिकृद्युगावर्तो गम्भीरो वृषवाहनः ॥ ५६॥  
  
इष्टो विशिष्टः शिष्टेष्टः शरभः सरभो धनुः ।  
अपां निधिरधिष्ठानं विजयो जयकालवित् ॥ ५७॥  
  
प्रतिष्ठितः प्रमाणज्ञो हिरण्यकवचो हरिः ।  
विमोचनं सुरगणो विद्येशो विबुधाश्रयः ॥ ५८॥  
  
बालरूपो बलोन्मायी विकर्ता गहनो गुहः ।  
करणं कारणं कर्ता सर्वबन्धप्रमोचनः ॥ ५९॥  
  
व्यवसायो व्यवस्थानः स्थानदो जनदादिजः ।  
दुन्दुभो ललितो विश्वो भवात्माऽऽत्मनि संस्थितः ॥ ६०॥  
  
राजराजप्रियो रामो राजचूडामणिः प्रभुः ।  
वीरेश्वरो वीरभद्रो वीरासनविधिर्विराट् ॥ ६१॥  
  
वीरचूडामणिहर्ता तीव्रानन्दो नदीधरः ।  
आत्माधारस्त्रिशूलाङ्कः शिपिविष्टः शिवाश्रयः ॥ ६२॥  
  
बालखिल्यो महाचारस्तिग्मांशुर्वारिधिः खगः ।  
अभिरामः सुशरण्यः सुब्रह्मण्यः सुधापतिः ॥ ६३॥  
  
मधुमान्कौशिको गोमान्विरामः सर्वसाधनः ।  
ललाटाक्षो विश्वदेहः सारः संसारचक्रभृत् ॥ ६४॥  
  
अमोघदण्डो मध्यस्थो हिरण्यो ब्रह्मवर्चसी ।  
परब्रह्मपदो हंसः शबरो व्याघ्रकोऽनलः ॥ ६५॥  
  
रुचिर्वररुचिर्वन्द्यो वाचस्पतिरहर्पतिः ।  
रविर्विरोचनः स्कन्दः शास्ता वैवस्वतोऽर्जुनः ॥ ६६॥  
  
मुक्तिरुन्नतकीर्तिश्च शान्तरामः पुरञ्जयः ।  
कैलासपतिः कामारिः सविता रविलोचनः ॥ ६७॥  
  
विद्वत्तमो वीतभयो विश्वकर्माऽनिवारितः ।  
नित्यो नियतकल्याणः पुण्यश्रवणकीर्तनः ॥ ६८॥  
  
दूरश्रवा विश्वसहो ध्येयो दुःस्वप्ननाशनः ।  
उत्तारको दुष्कृतिहा दुर्धर्षो दुःसहोऽभयः ॥ ६९॥  
  
अनादिर्भूर्भुवो लक्ष्मीः किरीटी त्रिदशाधिपः ।  
विश्वगोप्ता विश्वहर्ता सुवीरो रुचिराङ्गदी ॥ ७०॥  
  
जननो जनजन्मादिः प्रीतिमान्नीतिमानथ ।  
वसिष्ठः कश्यपो भानुर्भीमो भीमपराक्रमः ॥ ७१॥  
  
प्रणवः सत्पथाचारो महाकायो महाधनुः ।  
जन्माधिपो महादेवः सकलागमपारगः ॥ ७२॥  
  
तत्त्वं तत्त्वविदेकात्मा विभूतिर्भूतिभूषणः ।  
ऋषिर्ब्राह्मणविद्विष्णुर्जन्ममृत्युजरातिगः ॥ ७३॥  
  
यज्ञो यज्ञपतिर्यज्वा यज्ञान्तोऽमोघविक्रमः ।  
महेन्द्रो दुर्भरः सेनी यज्ञाङ्गो यज्ञवाहनः ॥ ७४॥  
  
पञ्चब्रह्मसमुत्पत्तिर्विश्वतो विमलोदयः ।  
आत्मयोनिरनाद्यन्तः पट्त्रिंशो लोकभृत्कविः ॥ ७५॥  
  
गायत्रीवल्लभः प्रांशुर्विश्वावासः सदाशिवः ।  
शिशुर्गिरिरतः सम्राट् सुषेणः सुरशत्रुहा ॥ ७६॥  
  
अमेयोऽरिष्टमथनो मुकुन्दो विगतज्वरः ।  
स्वयञ्ज्योतिरनुज्योतिरचलः परमेश्वरः ॥ ७७॥  
  
पिङ्गलः कपिलश्मश्रुः शास्त्रनेत्रस्त्रयीतनुः ।  
ज्ञानस्कन्धो महाज्ञानी वीरोत्पत्तिरुपप्लवी ॥ ७८॥  
  
भगो विवस्वानादित्यो योगाचारो दिवस्पतिः ।  
उदारकीर्तिरुद्योगी सद्योगी सदसन्मयः ॥ ७९॥  
  
नक्षत्रमार्ला नाकेशः स्वाधिष्ठानषडाश्रयः ।  
पवित्रपादः पापारिर्मणिपूरो नभोगतिः ॥ ८०॥  
  
हृत्पुण्डरीकमासीनः शुक्राशानो वृषाकपिः ।  
तुष्टो गृहपतिः कृष्णः समर्थोऽनर्थशासनः ॥ ८१॥  
  
अधर्मशत्रुरक्षय्यः पुरुहूतः पुरुष्टुतः ॥  
  
बृहद्भुजो ब्रह्मगर्भो धर्मधेनुर्धनागमः ॥ ८२॥  
  
जगद्धितैषी सुगतः कुमारः कुशलागमः ।  
हिरण्यगर्भो ज्योतिष्मानुपेन्द्रस्तिमिरापहः ॥ ८३॥  
  
अरोगस्तपनाध्यक्षो विश्वामित्रो द्विजेश्वरः ।  
ब्रह्मज्योतिः सुबुद्धात्मा बृहज्ज्योतिरनुत्तमः ॥ ८४  
मातामहो मातरिश्वा मनस्वी नागहारधृक् ।  
पुलस्त्यः पुलहोऽगस्त्यो जातूकर्ण्यः पराशरः ॥  
  
निरावरणविज्ञानो विरञ्चो विष्टरश्रवाः ।  
आत्मभूरनिरुद्धोऽत्रिर्ज्ञानमूर्तिर्महायशाः ॥ ८६॥  
  
लोकचूडामणिर्वीरश्चन्द्रः सत्यपराक्रमः ।  
व्यालकल्पो महाकल्पः कल्पवृक्षः कलानिधिः ॥ ८७॥  
  
अलकरिष्णुरचलो रोचिष्णुर्विक्रमोत्तमः ।  
आशुः सप्तपतिर्वेगी प्लवनः शिखिसारथिः ॥ ८८॥  
  
असन्तुष्टोऽतिथिः शुक्तः प्रमाथी पापशासनः ।  
वसुश्रवाः कव्यवाहः प्रतप्तो विश्वभोजनः ॥ ८९॥  
  
जयो जरारिशमनो लोहिताश्वस्तनूनपात् ।  
पृषदश्वो नभोयोनिः सुप्रतीकस्तमिस्रहा ॥ ९०॥  
  
निदाघस्तपनो मेघः पक्षः परपुरञ्जयः ।  
सुखी नीलः सुनिष्पन्नः सुरभिः शिशिरात्मकः ॥ ९१॥  
  
वसन्तो माधवो ग्रीष्मो नभस्यो बीजवाहनः ।  
मनो बुद्धिरहङ्कारः क्षेत्रज्ञः क्षेत्रपालकः ॥ ९२॥  
  
जमदग्निर्जलनिधिर्विपाको विश्वकारकः ।  
अधरोऽनुत्तरो ज्ञेयो ज्येष्ठो निःश्रेयसालयः ॥ ९३॥  
  
शैलो नाम तरुर्दाहो दानवारिररिन्दमः ।  
चामुण्डी जनकश्चारुर्निःशल्यो लोकशल्यहृत् ॥ ९४॥  
  
चतुर्वेदश्चतुर्भावश्चतुरश्चत्वरप्रियः ।  
आम्नायोऽथ समाम्नायरतीर्थदेवः शिवालयः ॥ ९५॥  
  
वज्ररूपो महादेवः सर्वरूपश्चराचरः ।  
न्यायनिर्वाहको न्यायो न्यायगम्यो निरञ्जनः ॥ ९६॥  
  
सहस्रमूर्धा देवेन्द्रः सर्वशस्त्रप्रभञ्जनः ।  
मुण्डो विरूपो विकृतो दण्डी दान्तो गुणोत्तरः ॥ ९७॥  
  
पिङ्गलाक्षोऽथ हर्यश्वो नीलग्रीवो निरामयः ।  
सहस्रबाहुः सर्वेशः शरण्यः सर्वलोकधृक् ॥ ९८॥  
  
पद्मासनः परं ज्योतिः परावरः परं फलम् ।  
पद्मगर्भो महागर्भो विश्वगर्भो विलक्षणः ॥ ९९॥  
  
यज्ञभुग्वरदो देवो वरेशश्च महास्वनः ।  
देवासुरगुरुर्देवः शङ्करो लोकसम्भवः ॥ १००॥  
  
सर्ववेदमयोऽचिन्त्यो देवतासत्यसम्भवः ।  
देवाधिदेवो देवर्षिर्देवासुरवरप्रदः ॥ १०१॥  
  
देवासुरेश्वरो दिव्यो देवासुरमहेश्वरः ।  
देवासुराणां वरदो देवासुरनमस्कृतः ॥ १०२॥  
  
देवासुरमहामात्रो देवासुरमहाश्रयः ।  
सर्वदेवमयोऽचिन्त्यो देवानामात्मसम्भवः ॥ १०३॥  
  
ईड्योऽनीशः सुरव्याप्तो देवसिंहो दिवाकरः ।  
विबुधाग्रवरः श्रेष्ठः सर्वदेवोत्तमोत्तमः ॥ १०४॥  
  
शिवध्यानरतः श्रीमाञ्शिखी श्रीपर्वतप्रियः ।  
वज्रहस्तः प्रतिष्टम्भी विश्वज्ञानी निशाकरः ॥ १०५॥  
  
ब्रह्मचारी लोकचारी धर्मचारी धनाधिपः ।  
नन्दी नन्दीश्वरो नग्नो नग्नव्रतधरः शुचिः ॥ १०६॥  
  
लिङ्गाध्यक्षः सुराध्यक्षो धर्माध्यक्षो युगावहः ।  
स्ववशः स्वर्गतः स्वर्गः सर्गः स्वरमयः स्वनः ॥ १०७॥  
  
बीजाध्यक्षो बीजकर्ता धर्मकृद्धर्मवर्धनः ।  
दम्भोऽदम्भो महादम्भः सर्वेभूतमहेश्वरः ॥ १०८॥  
  
श्मशाननिलयस्तिष्यः सेतुरप्रतिमाकृतिः ।  
लोकोत्तरः स्फुतालोकस्त्र्यम्बको भक्तवत्सलः ॥ १०९॥  
  
अन्धकारिर्मखद्वेषी विष्णुकन्धरपातनः ।  
वीतदोषोऽक्षयगुणोऽन्तकारिः पूषदन्तभित् ॥ ११०॥  
  
धूर्जटिः खण्डपरशुः सकलो निष्कलोऽनघः ।  
आकारः सकलाधारः पाण्डुरागो मृगो नटः ॥ १११॥  
  
पूर्णः पूरयिता पुण्यः सुकुमारः सुलोचनः ।  
सामगेयः प्रियः क्रूरः पूण्यकीर्तिरनामयः ॥ ११२॥  
  
मनोजवस्तीर्थकरो जटिलो जीवितेश्वरः ।  
जीवितान्तकरोऽनन्तो वसुरेता वसुप्रदः ॥ ११३॥  
  
सद्गतिः सत्कृतिः शान्तः कालकण्ठः कलाधरः ।  
मानी मन्तुर्महाकालः सद्भूतिः सत्परायणः ॥ ११४॥  
  
चन्द्रसञ्जीवनः शास्ता लोकरूढो महाधिपः ।  
लोकबन्धुर्लोकनाथः कृतज्ञः कृतभूषणः ॥ ११५॥  
  
अनपायोऽक्षरः शान्तः सर्वशस्त्रभृतां वरः ।  
तेजोमयो द्युतिधरो लोकमायोऽग्रणीरणुः ॥ ११६॥  
  
सुविस्मितः प्रसन्नात्मा दुर्जयो दुरतिक्रमः ।  
ज्योतिर्मयो निराकारो जगन्नाथो जलेश्वरः ॥ ११७॥  
  
तुम्बी वीणा महाशोको विशोकः शोकनाशनः ।  
त्रिलोकेशस्रिलोकात्मा सिद्धिः शुद्धिरधोक्षजः ॥ ११८॥  
  
अव्यक्तलक्षणो व्यक्तो व्यक्ताव्यक्तो विशाम्पतिः ।  
वरशीलो वरगुणो गतो गव्ययनो मयः ॥ ११९॥  
  
ब्रह्मा विष्णुः प्रजापालो हंसो हंसगतिर्मतः ।  
वेधा विधाता स्रष्टा च कर्ता हर्ता चतुर्मुखः ॥ १२०॥  
  
कैलासशिखरावासी सर्वावासी सदागतिः ।  
हिरण्यगर्भो गगनः पुरुषः पूर्वजः पिता ॥ १२१॥  
  
भूतालयो भूतपतिर्भूतिदो भुवनेश्वरः ।  
संयमो योगविद्भ्रष्टो ब्रह्मण्यो ब्राह्मणप्रियः ॥ १२२॥  
  
देवप्रियो देवनाथो दैवज्ञो देवचिन्तकः ।  
विषमाक्षो विशालाक्षो वृषदो वृषवर्धनः ॥ १२३  
निर्ममो निरहङ्कारो निर्मोहो निरुपद्रवः ।  
दर्पहा दर्पणो दृप्तः सर्वर्तुपरिवर्तकः ॥ १२४॥  
  
सप्तजिह्वः सहस्रार्चिः स्निग्धः प्रकृतिदक्षिणः ।  
भूतभव्यभवन्नाथः प्रभवो भ्रान्तिनाशनः ॥ १२५॥  
  
अर्थोऽनर्थो महाकोशः परकार्यैकपण्डितः ।  
निष्कण्टकः कृतानन्दो निर्व्याजो व्याजदर्शनः ॥  
  
सत्त्ववान्सात्विकः सत्यः कीर्तिस्तम्भः कृतागमः ।  
अकम्पितो गुणग्राही नैकात्मा लोककर्मकुत् ॥ १२७॥  
  
श्रीवल्लभः शिवारम्भः शान्तभद्रः समञ्जसः ।  
भूशयो भूतिकृद्भूतिर्विभूतिर्भूतिवाहनः ॥ १२८॥  
  
अकायो भूतकायरथः कालज्ञानो महापटुः ।  
सत्यव्रतो महात्याग इच्छाशान्तिपरायणः ॥ १२९॥  
  
परार्थवृत्तिवरदो विविक्तः श्रुतिसागरः ।  
अनिर्विण्णो गुणग्राही निष्कलङ्कः कलङ्कहा ॥ १३०॥  
  
स्वभावभद्रो मध्यस्थः शत्रुघ्नः शत्रुनाशनः ।  
शिखण्डी कवची शूली जटी मुण्डी च कुण्डली ॥ १३१॥  
  
मेखली कञ्चुकी खड्गी मौली संसारसारथिः ।  
अमृत्युः सर्वजित्सिंहस्तेजोराशिर्महामणिः ॥ १३२॥  
  
असङ्ख्येयोऽप्रमेयात्मा वीर्यवान्कार्यकोविदः ।  
वेद्यो वैद्यो वियद्गोप्ता सप्तावरमुनीश्वरः ॥ १३३॥  
  
अनुत्तमो दुराधर्षो मधुरः प्रियदर्शनः ।  
सुरेशः शरणं शर्म सर्वः शब्दवतां गतिः ॥ १३४॥  
  
कालः पक्षः करङ्कारिः कङ्कणीकृतवासुकिः ।  
महेष्वासो महीभर्ता निष्कलङ्को विशृङ्खलः ॥ १३५॥  
  
द्युमणिस्तरणिर्धन्यः सिद्धिदः सिद्धिसाधनः ।  
विवृतः संवृतः शिल्पी व्यूढोरस्को महाभुजः ॥ १३६॥  
  
एकज्योतिर्निरातङ्को नरनारायणप्रियः ।  
निर्लेपो निष्प्रपञ्चात्मा निर्व्यग्रो व्यग्रनाशनः ॥ १३७॥  
  
स्तव्यः स्तवप्रियः स्तोता व्योममूर्तिरनाकुलः ।  
निरवेद्यपदोपायो विद्याराशिरकृत्रिमः ॥ १३८॥  
  
प्रशान्तबुद्धिरक्षुद्रः क्षुद्रहा नित्यसुन्दरः ।  
ध्येयोऽग्रधुर्यो धात्रीशः साकल्यः शर्वरीपतिः ॥ १३९॥  
  
परमार्थगुरुर्व्यापी शुचिराश्रितवत्सलः ।  
रसो रसज्ञः सारज्ञः सर्वसत्त्वावलम्बनः ॥ १४०॥  
  
एवं नाम्नां सहस्रेण तुष्टाव गिरिजापतिम् ।  
सम्पूज्य परया भक्त्या पुण्डरीकैद्विजोत्तमाः ॥ १४१॥  
  
जिज्ञासार्थं हरेर्भक्त्या कमलेषु शिवः स्वयम् ।  
तत्रैकं गोपयामास कमलं मुनिपुङ्गवाः ॥ १४२॥  
  
हृते पुष्पे तदा विष्णुश्चिन्तयन्किमिदं त्विति ।  
ज्ञात्वाऽऽत्मनोऽक्षिमुद्धृत्य पूजयामास शङ्करम् ॥ १४३॥  
  
अथ ज्ञात्वा महादेवो हरेर्भक्ति सुनिश्चलाम् ।  
प्रादुर्भूतो महादेवो मण्डलात्तिग्मदीधितेः ॥ १४४॥  
  
सूर्यकोटिप्रतीकाशस्त्रिनेत्रश्चन्द्रशेखरः ।  
शूलटङ्कदगाचक्रकुन्तपाशधरो विभुः ॥ १४५॥  
  
वरदाभयपाणिश्च सर्वाभरणभूषितः ।  
तं दृष्ट्वा देवदेवेशं भगवान्कमलेक्षणः ॥ १४६॥  
  
पुनर्ननाम चरणौ दण्डवच्छूलपाणिनः ।  
दृष्ट्वा शम्भुं तदा देवा दुद्रुवुर्भयविह्वलाः ॥ १४७॥  
  
चचाल ब्रह्मभुवनं चकम्पे च वसुन्धरा ।  
अधश्चोर्ध्वं ततः प्रीते ददाह शतयोजनम् ॥ १४८॥  
  
शम्भोर्भगवतस्तेजस्तद्दृष्ट्वा प्रहसञ्शिवः ।  
अब्रवीच्छार्ङ्गिणं विप्राः कृताञ्जलिपुटं स्थितम् ॥ १४९॥  
  
देवकार्यमिऽदं ज्ञातमिदानीं मधुसूदन ।  
दिव्यं ददामि ते चक्रमद्भुतं तत्सुदर्शनम् ॥ १५०॥  
  
हितार्थं सर्वदेवानां निर्मितं यन्मया पुरा ।  
गृहीत्वा तद्गुणैर्दैत्याञ्जहि विष्णो ममाऽऽज्ञया ॥ १५१॥  
  
एवमुक्त्वा ददौ चक्रं सूर्यायुतसमप्रभम् ।  
लोकेषु पुण्डरीकाक्ष इति ख्यातिं गता हरिः ॥ १५२॥  
  
पुनस्तमब्रवीच्छम्भुर्नारायणमनामयम् ।  
वरानन्यान्सुरश्रेष्ठ वरयस्व यथेप्सितान् ॥ १५३॥  
  
एवं शम्भोर्निगदितं श्रुत्वा देवो जनार्दनः ।  
अब्रवीत्खण्डपरशुं प्राञ्जलिः प्रणयान्वितः ॥ १५४॥  
  
श्रीविष्णुरुवाच -  
भगवन्देवदेवेश परमात्मञ्शिवाव्यय ।  
निश्चला त्वयि मे भक्तिर्भवत्विति वरो मम ॥ १५५॥  
  
ईश्वर उवाच -  
भक्तिर्मयि दृढा विष्णो भविष्यति तवानघ ।  
अजेयस्त्रिषु लोकेषु मत्प्रसादाद्भविष्यसि ॥ १५६॥  
  
सूत उवाच -  
एवं दत्त्वा वरं शम्भुर्विष्णवे प्रभविष्णवे ।  
अन्तर्हितो द्विजश्रेष्ठा इति देवोऽब्रवीद्रविः ॥ १५७॥  
  
नाम्नां सहस्रं यद्दिव्यं विष्णुना समुदीरितम् ।  
यः पठेच्छृणुयाद्वाऽपि सर्वपापैः प्रमुच्यते ॥ १५८॥  
  
अश्वमेधसहस्रस्य फलं प्राप्नोति निश्चितम् ।  
पठतः सर्वभावेन विद्या वा महती भवे ॥ १५९॥  
  
जायते महदैश्वर्यं शिवस्य दयितो भवेत् ।  
दुस्तरे जलसङ्घाते यज्जलं स्थलतां व्रजेत् ॥ १६०॥  
  
हारायन्ते महासर्पाः सिंहः क्रीडामृगायते ।  
तस्मान्नाम्नां सहस्रेण स्तोतव्यो भगवाञ्शिवः ॥ १६१॥  
  
प्रयच्छत्यखिलान्कामान्देहान्ते च परां गतिम् ॥ १६२॥  
  
इति श्रीब्रह्मपुराणोपपुराणे श्रीसौरे सूतशौनकसंवादे  
(विष्णुचक्रप्राप्तिकथनं नामैकचत्वारिंशोऽध्यायः)  
श्रीशिवसहस्रनामस्तोत्रं सम्पूर्णम् ॥  
  
  
  
Encoded by DPD  
Proofread by DPD, Sivakumar Thyagarajan Iyer shivakumar24 at gmail.com  
  
