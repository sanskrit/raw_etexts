+++
"Text title" = "vishveshalaharI"
"File name" = "vishveshalaharI.itx"
itxtitle = "vishveshalaharI"
engtitle = "vishveshalaharI"
Category = "laharI, shiva"
Location = "doc_shiva"
Sublocation = "shiva"
Author = "khaNDarAjadIkShita"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
Description-comments = "Brihatstotraratnakara 1, Narayana Ram Acharya, Nirnayasagar, stotrasankhyA 211"
"Latest update" = "February 28, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "विश्वेशलहरी"

+++
  
 विश्वेशलहरी   
श्रीगणेशाय नमः ॥  
  
सिद्धिबुद्धिपतिं वन्दे श्रीगणाधीश्वरं मुदा ।  
तस्य यो वन्दनं कुर्यात् स धीनां योगमिन्वति ॥ १॥  
  
वन्दे काशीपतिं काशी जाता यत्कृपया पुरी ।  
प्रकाशनार्थं भक्तानां होतारं रत्नधातमम् ॥ २॥  
  
भक्तावनं करोमीति मा गर्वं वह शङ्कर ।  
तेभ्यः स्वपूजाग्रहणात्तवेतत्सत्यमङ्गिरः ॥ ३॥  
  
मुधा लक्ष्मीं कामयन्ते चञ्चलां सकला जनाः ।  
काशीरूपां कामयेऽहं लक्ष्मीमनपगामिनीम् ॥ ४॥  
  
प्राप्नुवन्तु जना लक्ष्मीं मदान्धनृपसेवनात् ।  
लभे विश्वेशसेवातो गामश्वं पुरुषानहम् ॥ ५॥  
  
न मत्कुटुम्बरक्षार्थमाहूयामि श्रियं बुधाः ।  
विश्वेश्वराराधनार्थं श्रियं देवीमुपाह्वये ॥ ६॥  
  
आपातरमणीयेयं श्रीर्मदान्धकरी चला ।  
असारसंसृतौ काशीं सा हि श्रीरमृता सताम् ॥ ७॥  
  
काशी गङ्गान्नपूर्णा च विश्वेशाद्याश्च देवताः ।  
अवन्तु बालमज्ञं मामुशतीरिव मातरः ॥ ८॥  
  
सदैव दुःखकारिणीं न संसृतिं हि कामये  
     शिवप्रियां सुखप्रदां परां पुरीं हि कामये ।  
स्वभक्तदुःखहारकं मनोरथप्रपूरकं  
     शिवं सदा मुदा भजे महेरणाय चक्षसे ॥ ९॥  
  
स्वसेवकसुतादीनां पालनं कुर्वते नृपाः ।  
पास्येवास्मांस्तु विश्वेश गीर्वाणः पाहि नः सुतान् ॥ १०॥  
  
निषेव्य काशिकां पुरीं सदाशिवं प्रपूज्य वै  
     गुरोर्मुखारविन्दतः सदादिरूपमद्वयम् ।  
विचार्य रूपमात्मनो निषेध्य नश्वरं जडं  
     चिदात्मना तमोभिदं धनेन हन्मि वृच्छिकम् ॥ ११॥  
  
हे भागीरथि हे काशि हे विश्वेश्वर ते सदा ।  
कलयामि स्तवं श्रेष्ठमेष रारन्तु ते हृदि ॥ १२॥  
  
विश्वनाथ सदा काश्यां देह्यस्मभ्यं धनं परम् ।  
पुरा युद्धेषु दैत्यानां विद्महे त्वां धनञ्जयम् ॥ १३॥  
  
अविनाशि पुरा दत्तं भक्तेभ्यो द्रविणं त्वया ।  
काशिविश्वेश गङ्गे त्वामथ ते स्तुम्नमीमहे ॥ १४॥  
  
संसारदाववह्नौ मां पतितं दुःखितं तव ।  
विश्वेश पाहि गङ्गाद्यैरागत्य वृषभिः सुतम् ॥ १५॥  
  
काशीं प्रति वयं याम दयया विश्वनाथ ते ।  
तत्रैव वासं कुर्याम वृक्षे न वसतिं वयः ॥ १६॥  
  
हे सरस्वति हे गङ्गे हे कालिन्दि सदा वयम् ।  
भजामामृतरूपं तं यो वः शिवतमो रसः ॥ १७॥  
  
विश्वनाथेदमेव त्वां याचाम सततं वयम् ।  
स्थित्वा काश्यामध्वरे त्वां हविष्मन्तो जरामहे ॥ १८॥  
  
सर्वासु सोमसंस्थासु काश्यामिन्द्रस्वरूपिणे ।  
हे विश्वेश्वर ते नित्यं सोमं चोदामि पीतये ॥ १९॥  
  
काश्यां रौद्रेषु चान्येषु यजाम त्वां मखेषु वै ।  
हे विश्वेश्वर देवैस्त्वं रारन्धि सवनेषु नः ॥ २०॥  
  
मां मोहाद्या दुर्जनाश्च बाधन्ते निष्प्रयोजनम् ।  
विश्वेश्वर ततो मे त्वां वरूत्रीं धिषणां वह ॥ २१॥  
  
रुद्राक्षभस्मधारी त्वां काश्यां स्तौमीश संस्तवैः ।  
त्वत्पादाम्बुजभृङ्गं मां न स्तोतारं निदेकरः ॥ २२॥  
  
विहाय चञ्चलं वधूसुतादिकं हि दुःखदं  
त्वदीयकामसंयुता भवेम काशिकापुरी ।  
स्वसेवकार्तिनाशक प्रकृष्टसंविदर्पक  
भवैव देव सन्ततं ह्युतत्वभस्मयुर्वसो ॥ २३॥  
  
विश्वेश काश्यां गङ्गायां स्नात्वा त्वां रम्यवस्तुभिः ।  
पूजयाम वयं भक्त्या कुशिकासो अवस्यवः ॥ २४॥  
  
विश्वेश नित्यमस्मभ्यं भयमुत्पादयन्ति ये ।  
तेषां विधायोपमर्दं ततो नो अभयं कृधि ॥ २५॥  
  
राक्षसानां स्वभावोऽयं बाध्या विश्वेश जीवकाः ।  
भक्तानुकम्पया शम्भो सर्वं रक्षो निबर्हय ॥ २६॥  
  
विश्वेश्वर सदा भीतः संसारार्णवाज्जनात् ।  
मां पालय सदेति त्वां पुरुहूतमुपब्रुवे ॥ २७॥  
  
इदं विमृश्य नश्वरं जडं सदैव दुःखदं  
समर्चितुं शिवं गताः परां पुरीं यतो द्विजाः ।  
ततोऽभिगम्य तां पुरीं समर्च्य वस्तुभिः परैः  
शिवं स्वभक्तमुक्तिदं तमिल्यखित्व ईमहे ॥ २८॥  
  
काश्यां वयं सदैव त्वां यजाम सकलैर्मखैः ।  
विश्वेश्वर त्वं समस्तैर्देवैरासत्सि बर्हिषि ॥ २९॥  
  
यक्षेश्वरेण रक्षितं श्रेष्ठं धनमखेषु ते ।  
देहि व्ययाम शङ्कर ह्यस्मभ्यमप्रतिष्कृतः ॥ ३०॥  
  
मत्पूर्वजा महाशैवा भस्मरुद्राक्षधारिणः ।  
विश्वेश्वर सुरेषु त्वामद्वशमिव येमिरे ॥ ३१॥  
  
शम्भोर्विधाय येऽर्चनं तिष्ठन्ति तत्परा यदा ।  
तान् शङ्करो गिरे द्रुतं यूथेन वृष्णिरेजति ॥ ३२॥  
  
त्वां पूजयामीश सुरं मानसैर्दिव्यवस्तुभिः ।  
हे विश्वेश्वर देवैस्त्वं सोम रारन्धि नो हृदि ॥ ३३॥  
  
प्रादुर्भवसि सद्यस्त्वं क्लेशो भक्तजने यदा ।  
ततोऽहं क्लेशवान् कुर्वे सद्योजाताय वै नमः ॥ ३४॥  
  
वामदेवेति मनू रम्यतां यस्य सञ्जगौ ।  
ईशस्तस्मात्क्रियते वमदेवाय ते नमः ॥ ३५॥  
  
दयासिन्धो दीनबन्धो योऽस्तीश वरदः करः ।  
अस्माकं वरदानेन स युक्तस्तेऽस्तु दक्षिणः ॥ ३६॥  
  
दुष्टभीतस्य मे नित्यं करस्तेऽभयदायकः ।  
महेशाभयदाने स्यादुत सव्यः शतक्रतो ॥ ३७॥  
  
महेश्वरीयपदपद्मसेवकः पुरन्दरादिपदनिःस्पृहः सदा ।  
जनोऽस्ति यः सततदुर्गतः प्रभो पृणक्षि वसुना भवीयसा ॥ ३८॥  
  
रक्षणाय नास्ति मे त्वां विनेश साधनम् ।  
निश्चयेन हे शिव त्वामवस्युराचके ॥ ३९॥  
  
रोगैदुःखैर्वैरिगणैश्च युक्तास्त्वद्दासत्वाच्छङ्कर तत्सहस्व ।  
रम्यं स्तोत्रं रोषकरं वचो वा यत्किञ्चाहं त्वायुरिदं वदामि ॥ ४०॥  
  
ध्यायाम वस्तु शङ्करं याचाम धाम शङ्करम् ।  
कुर्याम कर्म शङ्करं वोचेम शन्तमं हृदे ॥ ४१॥  
  
माता तातः स्वादिष्ठं च पौष्टिकं मन्वाते वाक्यं बालस्य कुत्सितम् ।  
यद्वत्तद्वाक्यं मेऽस्तु शम्भवे स्वादोः स्वादीयो रुद्राय बन्धनम् ॥ ४२॥  
  
शिवं सुगन्धिसंयुतं स्वभक्तपुष्टिवर्धनम् ।  
सुदीनभक्तपालकं त्रियम्बकं यजामहे ॥ ४३॥  
  
देव देव गिरिजावल्लभ त्वं पाहि पाहि शिव शम्भो महेश ।  
यद्वदामि सततं स्तोत्रवाक्यं तज्जुषस्व कृधि मा देववन्तम् ॥ ४४॥  
  
त्यक्त्वा सदा निष्फलकार्यभारं धृत्वा सदा शङ्करनामसारम् ।  
हे जीव जन्मान्तकनाशकारं यक्ष्यामहे सौमनसाय रुद्रम् ॥ ४५॥  
  
स्थित्वा काश्यां निर्मलगङ्गातोये स्नात्वा सम्पूज्य त्रिदशेश्वरं वै ।  
तस्य स्तोत्रं पापहरैस्तु देव भद्रं कर्णेभिः शृणुयाम देवाः ॥ ४६॥  
  
वाराणस्यां शङ्करं सुराढ्यं सपूज्येशं वसुभिः सुकान्तैः ।  
अग्रे नृत्यन्तः शिवस्य रूपं भद्र पश्येमाक्षभिर्यजत्राः ॥ ४७॥  
  
इच्छामस्त्वां पूजयितुं वयं विश्वेश सन्ततम् ।  
प्रयच्छ नो धनं श्रेष्ठं यशसं वीरवत्तमम् ॥ ४८॥  
  
काश्यामुषित्वा गङ्गायां स्नात्वा सम्पूज्य शङ्करम् ।  
ध्यात्वा तच्चरणौ नित्यमलक्ष्मीर्नाशयाम्यहम् ॥ ४९॥  
  
असत्पदं स्वहर्षदं न चान्यहर्षदायकं  
सदा मुदा प्रसूर्यथा शृणोति भाषितं शिशोः ।  
शिवापगाशिवाबलाशिवालयासमन्वितस्तथा  
शिवेश नः सुरैर्गिरामुपश्रुतिं चर ॥ ५०॥  
  
सगरस्यात्मजा गङ्गे मताः सन्तारितास्त्वया ।  
अगरस्यात्मजा तस्मात् किं न तारयसि ध्रुवम् ॥ ५१॥  
  
प्रायिकोऽयं प्रवादोऽस्तु तरन्ति तव सन्निधौ ।  
तारकं नाम ते गङ्गे सन्निधेः किं प्रयोजनम् ॥ ५२॥  
  
मीनैरायतलोचने वसुमुखीवाब्जेन रोमावलीयुक्तो  
राजवतीव पद्ममुकुलैः शैवालवल्ल्या युतैः ।  
उद्भास्वज्जघनेन वालपुलिनैरुद्यद्भुजेवोर्मिभि-  
र्गर्तेनोज्ज्वलनाभिकेव विलसस्येषा परं जाह्नवी ॥ ५३॥  
  
शृङ्गारितां जलचरैः शिवसुन्दराङ्ग-  
     सङ्गां सदापहृतविश्वधवान्तरङ्गाम् ।  
भृङ्गाकुलाम्बुजगलन्मकरन्दतुन्द-  
     भृङ्गावलीविलसितां कलयेऽथ गङ्गाम् ॥ ५४॥  
  
विश्वेशोऽसि धनाधिपप्रियसखा किं चान्नपूर्णापति-  
र्जामाता धरणीभृतो निरुपमाष्टैश्वर्ययुक्तः स्वयम् ।  
चत्वार्येव तथापि दास्यसि फलान्यात्माश्रयान्ते चिरं  
तेभ्योऽतो बत युज्यते पशुपते लब्धावतारस्तव ॥ ५५॥  
  
दोषाकरं वहसि मूर्ध्नि कलङ्कवन्तं  
     कण्ठे द्विजिह्वमतिवक्रगतिं सुघोरम् ।  
पापीत्ययं मयि कुतो न कृपां करोषि  
     युक्तैव ते विषमदृष्टिरतो महेश ॥ ५६॥  
  
अस्ति त्रिनेत्रमुडुराजकला ममेति  
     गर्वायते ह्यतितरां बत विश्वनाथ ।  
त्वद्वासिनो जननकाशिशशाङ्कचूडा-  
     भालेक्षणाश्च न भवन्ति जनाः कियन्तः ॥ ५७॥  
  
कामं सन्त्यज नश्वरेऽत्र विषये वामं पदं मा विश  
क्षेमं चात्मन आचर त्वमदयं कामं स्मरस्वान्तकम् ।  
भीमं दण्डधरस्य योगिहृदयारामं शिरप्रोल्लसत्सोमं  
भावय विश्वनाथमनिशं सोमं सखे मानसे ॥ ५८॥  
  
सम्पूज्य त्रिदशवरं सदाशिवं यो विश्वेशस्तुतिलहरीं सदा पठेद्वै ।  
कैलासे शिवपदपङ्कजराजहंस आकल्पं स हि निवसेच्छिवस्वरूपः ॥ ५९॥  
  
अनेन प्रीयतां देवो भगवान् काशिकापतिः ।  
श्रीविश्वनाथः पूर्वेषामस्माकं कुलदैवतम् ॥ ६०॥  
  
इयं विश्वेशलहरी रचिता खण्डयज्वना ।  
विश्वेशतुष्टिदा नित्यं वसतां हृदये सताम् ॥ ६१॥  
  
नाम्ना गुणैश्चापि शिवैव माता तातः शिवस्त्र्यम्बकयज्वनामा ।  
मल्लारिदेवः कुलदैवतं मे श्रीकौशिकस्यास्ति कुले च जन्म ॥ ६२॥  
  
इति श्रीगणेशदीक्षितात्मजत्र्यम्बकदीक्षिततनूजखण्डराजदीक्षितविरचिता  
विश्वेशलहरी सम्पूर्णा ॥  
  
  
Proofread by PSA Easwaran psaeaswaran at gmail.com  
  
