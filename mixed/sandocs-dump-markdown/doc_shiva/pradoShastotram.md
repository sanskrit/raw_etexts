---
Author: Traditional
Category: shiva, stotra
File name: pradosha.itx
Language: Sanskrit
Latest update: January 01, 2005
Location: doc_shiva
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: pradoShastotram
Texttype: stotra
Transliterated by: WebD
engtitle: pradoShastotram
itxtitle: pradoShastotram
title: प्रदोषस्तोत्रम्

---
  
 प्रदोषस्तोत्रम्   
  
श्री गणेशाय नमः ।  
जय देव जगन्नाथ जय शङ्कर शाश्वत ।  
जय सर्वसुराध्यक्ष जय सर्वसुरार्चित ॥ १॥  
  
जय सर्वगुणातीत जय सर्ववरप्रद ।  
जय नित्य निराधार जय विश्वम्भराव्यय ॥ २॥  
  
जय विश्वैकवन्द्येश जय नागेन्द्रभूषण ।  
जय गौरीपते शम्भो जय चन्द्रार्धशेखर ॥ ३॥  
  
जय कोट्यर्कसङ्काश जयानन्तगुणाश्रय ।  
जय भद्र विरूपाक्ष जयाचिन्त्य निरञ्जन ॥ ४॥  
  
जय नाथ कृपासिन्धो जय भक्तार्तिभञ्जन ।  
जय दुस्तरसंसारसागरोत्तारण प्रभो ॥ ५॥  
  
प्रसीद मे महादेव संसारार्तस्य खिद्यतः ।  
सर्वपापक्षयं कृत्वा रक्ष मां परमेश्वर ॥ ६॥  
  
महादारिद्र्यमग्नस्य महापापहतस्य च ।  
महाशोकनिविष्टस्य महारोगातुरस्य च ॥ ७॥  
  
ऋणभारपरीतस्य दह्यमानस्य कर्मभिः ।  
ग्रहैः प्रपीड्यमानस्य प्रसीद मम शङ्कर ॥ ८॥  
  
दरिद्रः प्रार्थयेद्देवं प्रदोषे गिरिजापतिम् ।  
अर्थाढ्यो वाऽथ राजा वा प्रार्थयेद्देवमीश्वरम् ॥ ९॥  
  
दीर्घमायुः सदारोग्यं कोशवृद्धिर्बलोन्नतिः ।  
ममास्तु नित्यमानन्दः प्रसादात्तव शङ्कर ॥ १०॥  
  
शत्रवः सङ्क्षयं यान्तु प्रसीदन्तु मम प्रजाः ।  
नश्यन्तु दस्यवो राष्ट्रे जनाः सन्तु निरापदः ॥ ११॥  
  
दुर्भिक्षमरिसन्तापाः शमं यान्तु महीतले ।  
सर्वसस्यसमृद्धिश्च भूयात्सुखमया दिशः ॥ १२॥  
  
एवमाराधयेद्देवं पूजान्ते गिरिजापतिम् ।  
ब्राह्मणान्भोजयेत् पश्चाद्दक्षिणाभिश्च पूजयेत् ॥ १३॥  
  
सर्वपापक्षयकरी सर्वरोगनिवारणी ।  
शिवपूजा मयाऽऽख्याता सर्वाभीष्टफलप्रदा ॥ १४॥  
  
॥ इति प्रदोषस्तोत्रं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
