+++
"Text title" = "sharabheshAShTakam"
"File name" = "sharabheshAShTakam.itx"
itxtitle = "sharabheshAShTakam"
engtitle = "sharabheshAShTakam"
Category = "shiva, aShTaka"
Location = "doc_shiva"
Sublocation = "shiva"
Language = "Sanskrit"
Subject = "philosophy/hinduism/religion"
"Proofread by" = "Venkata Subramanian, PSA Easwaran psaeaswaran at gmail.com"
Description-comments = "(shlokAni 25\\-34 sharabhashAntistotram)"
Indexextra = "(Text)"
"Latest update" = "February 28, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शरभेशाष्टकम्"

+++
  
 शरभेशाष्टकम्   
  
श्रीशिव उवाच -  
शृणु देवि महागुह्यं परं पुण्यविवर्धनम् ।  
शरभेशाष्टकं मन्त्रं वक्ष्यामि तव तत्त्वतः ॥ १॥  
  
ऋषिन्यासादिकं यत्तत्सर्वपूर्ववदाचरेत् ।  
ध्यानभेदं विशेषेण वक्ष्याम्यहमतः शिवे ॥ २॥  
  
ध्यानम् -  
ज्वलनकुटिलकेशं सूर्यचन्द्राग्निनेत्रं  
     निशिततरनखाग्रोद्धूतहेमाभदेहम् ।  
शरभमथ मुनीन्द्रैः सेव्यमानं सिताङ्गं  
     प्रणतभयविनाशं भावयेत्पक्षिराजम् ॥ ३॥  
  
अथ स्तोत्रम् -  
देवादिदेवाय जगन्मयाय शिवाय नालीकनिभाननाय ।  
शर्वाय भीमाय शराधिपाय नमोऽस्तु तुभ्यं शरभेश्वराय ॥ ४॥  
  
हराय भीमाय हरिप्रियाय भवाय शान्ताय परात्पराय ।  
मृडाय रुद्राय विलोचनाय नमोऽस्तु तुभ्यं शरभेश्वराय ॥ ५॥  
  
शीतांशुचूडाय दिगम्बराय सृष्टिस्थितिध्वंसनकारणाय ।  
जटाकलापाय जितेन्द्रियाय नमोऽस्तु तुभ्यं शरभेश्वराय ॥ ६॥  
  
कलङ्ककण्ठाय भवान्तकाय कपालशूलात्तकराम्बुजाय ।  
भुजङ्गभूषाय पुरान्तकाय नमोऽस्तु तुभ्यं शरभेश्वराय ॥ ७॥  
  
शमादिषट्काय यमान्तकाय यमादियोगाष्टकसिद्धिदाय ।  
उमाधिनाथाय पुरातनाय नमोऽस्तु तुभ्यं शरभेश्वराय ॥ ८॥  
  
घृणादिपाशाष्टकवर्जिताय खिलीकृतास्मत्पथि पूर्वगाय ।  
गुणादिहीनाय गुणत्रयाय नमोऽस्तु तुभ्यं शरभेश्वराय ॥ ९॥  
  
कालाय वेदामृतकन्दलाय कल्याणकौतूहलकारणाय ।  
स्थूलाय सूक्ष्माय स्वरूपगाय नमोऽस्तु तुस्तु तुभ्यं शरभेश्वराय ॥ १०॥  
  
पञ्चाननायानिलभास्कराय पञ्चाशदर्णाद्यपराक्षयाय ।  
पञ्चाक्षरेशाय जगद्धिताय नमोऽस्तु तुभ्यं शरभेश्वराय ॥ ११॥  
  
नीलकण्ठाय रुद्राय शिवाय शशिमौलिने ।  
भवाय भवनाशाय पक्षिराजाय ते नमः ॥ १२॥  
  
परात्पराय घोराय शम्भवे परमात्मने ।  
शर्वाय निर्मलाङ्गाय सालुवाय नमो नमः ॥ १३॥  
  
गङ्गाधराय साम्बाय परमानन्दतेजसे ।  
सर्वेश्वराय शान्ताय शरभाय नमो नमः ॥ १४॥  
  
वरदाय वराङ्गाय वामदेवाय शूलिने ।  
गिरिशाय गिरीशाय गिरिजापतये नमः ॥ १५॥  
  
कनकजठरकोद्यद्रक्तपानोन्मदेन  
     प्रथितनिखिलपीडानारसिंहेन जाता ।  
शरभ हर शिवेश त्राहि नः सर्वपापा-  
     दनिशमिह कृपाब्धे सालुवेश प्रभो त्वम् ॥ १६॥  
  
सर्वेश सर्वाधिकशान्तमूर्ते कृतापराधानमरानथान्यान् ।  
विनीय विश्वविधायि नीते नमोऽस्तु तुभ्यं शरभेश्वराय ॥ १७॥  
  
दंष्ट्रानखोग्रः शरभः सपक्षश्चतुर्भुजश्चाष्टपदः सहेतिः ।  
कोटीरगङ्गेन्दुधरो नृसिंहक्षोभापहोऽस्मद्रिपुहास्तु शम्भुः ॥ १८॥  
  
हुङ्कारी शरभेश्वरोऽष्टचरणः पक्षी चतुर्बाहुकः ।  
पादाकृष्टनृसिंहविग्रहधरः कालाग्निकोटिद्युतिः ।  
विश्वक्षोभहरः सहेतिरनिशं ब्रह्मेन्द्रमुख्यैः स्तुतो  
गङ्गाचन्द्रधरः पुरत्रयहरः सद्यो रिपुघ्नोऽस्तु नः ॥ १९॥  
  
मृगाङ्कलाङ्गूलसचञ्चुपक्षो दंष्ट्राननाङ्घ्रिश्च भुजासहस्रः ।  
त्रिनेत्रगङ्गेन्दुधरः प्रभाढ्यः पायादपायाच्छरभेश्वरो नः ॥ २०॥  
  
नृसिंहमत्युग्रमतीवतेजःप्रकाशितं दानवभङ्गदक्षम् ।  
प्रशान्तिमन्तं विदधाति यो मां सोऽस्मानपायाच्छरभेश्वरोऽवतु नः ॥ २१॥  
  
योऽभूत् सहस्रांशुशतप्रकाशः स पक्षिसिंहाकृतिरष्टपादः ।  
नृसिंहसङ्क्षोभशमात्तरूपः पायादपायाच्छरभेश्वरो नः ॥ २२॥  
  
त्वां मन्युमन्तं प्रवदन्ति वेदास्त्वां शान्तिमन्तं मुनयो गृणन्ति ।  
दृष्टे नृसिंहे जगदीश्वरे ते सर्वापराधं शरभ क्षमस्व ॥ २३॥  
  
करचरणकृतं वाक्कर्मजं कायजं वा  
     श्रवणनयनजं वा मानसं वापराधम् ।  
विहितमविहितं वा सर्वमेतत्क्षमस्व  
     शिव शिव करुणाब्धे श्रीमहादेव शम्भो ॥ २४॥  
  
रुद्रः शङ्कर ईश्वरः पशुपतिः स्थाणुः कपर्दी शिवो  
     वागीशो वृषभध्वजः स्मरहरो भक्तप्रियस्त्र्यम्बकः ।  
भूतेशो जगदीश्वरश्च वृषभो मृत्युञ्जयः श्रीपतिः  
     योऽस्मान् कालगलोऽवतात्पुरहरः शम्भुः पिनाकी हरः ॥ २५॥  
  
यतो नृसिंहं हरसि हर इत्युच्यते बुधैः ।  
यतो बिभर्षि सकलं विभज्य तनुमष्टधा ॥ २६॥  
  
अतोऽस्मान् पाहि भगवन्प्रसीद च पुनः पुनः ।  
इति स्तुतो महादेवः प्रसन्नो भक्तवत्सलः । २७॥  
  
सुरानाह्लादयामास वरदानैरभीप्सितैः ।  
प्रसन्नोऽस्मि स्तवेनाहमनेन विबुधेश्वराः ॥ २८॥  
  
मयि रुद्रे महादेवे भयत्वं भक्तिमूर्जितम् ।  
ममांशोऽयं नृसिंहोऽयं मयि भक्ततमस्त्विह ॥ २९॥  
  
इमं स्तवं जपेद्यस्तु शरभेशाष्टकं नरः ।  
तस्य नश्यन्ति पापानि रिपवश्च सुरोत्तमाः ॥ ३० ॥  
  
नश्यन्ति सर्वरोगाणि क्षयरोगादिकानि च ।  
अशेषग्रहभूतानि कृत्रिमाणि ज्वराणि च ॥ ३१॥  
  
सर्पचोराग्निशार्दूलगजपोत्रिमुखानि च ।  
अन्यानि च वनस्थानि नास्ति भीतिर्न संशयः ॥ ३२॥  
  
इत्युक्त्वान्तर्दधे देवि देवान् शरभसालुवः ।  
ततस्ते स्व-स्वधामानि ययुराह्लादपूर्वकम् ॥ ३३॥  
  
एतच्छरभकं स्तोत्रं मन्त्रभूतं जपेन्नरः ।  
सर्वान्कामानवाप्नोति शिवलोकं च गच्छति ॥ ३४॥  
  
इति श्रीआकाशभैरवकल्पोक्तं प्रत्यक्षसिद्धिप्रदे  
उमामहेश्वरसंवादे शरभेशाष्टकस्तोत्रमन्त्रं सम्पूर्णम् ।  
  
श्लोकानि २५-३४ शरभशान्तिस्तोत्रम्  
  
  
Verses 25-34 are marked as sharabhashAntistotram  
Proofread by Venkata Subramanian, PSA Easwaran psaeaswaran at gmail.com  
  
