+++
"Text title" = "shrIshivasuvarNamAlAstavaH"
"File name" = "shivasuvarNamAlAstavaH.itx"
itxtitle = "shivasuvarNamAlAstavaH (shivAbhinavanRisiMhabhAratIvirachitA)"
engtitle = "shrIshivasuvarNamAlAstavaH"
Category = "shiva, sachchidAnanda-shivAbhinava-nRisiMhabhAratI"
Location = "doc_shiva"
Sublocation = "shiva"
Author = "sachchidAnanda-shivAbhinava-nRisiMhabhAratI"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
Description-comments = "Brihatstotraratnakara 1 newer, Narayana Ram Acharya, Nirnayasagar, stotrasankhyA 225"
Indexextra = "(Scans 1, 2)"
"Latest update" = "November 7, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शिवसुवर्णमालास्तवः (शिवाभिनवनृइसिंहभारतीविरचिता)"

+++
  
 श्रीशिवसुवर्णमालास्तवः   
  
श्रीगणेशाय नमः ॥  
  
अनेककोटिब्रह्माण्डजननीनायकप्रभो ।  
अनेकप्रमुखस्कन्दपरिसेवित पाहि माम् ॥ १॥  
  
आकारापारनिर्व्याजकरुणायाः सतीपते ।  
आशाभिपूरकानम्रविततेः पाहि शङ्कर ॥ २॥  
  
इभाश्वमुखसम्पत्तिदानदक्षकृपालव ।  
इष्टप्रालेयशैलेन्द्रपुत्र्याः पाहि गिरीश माम् ॥ ३॥  
  
ईहाशून्यजनावाप्य नतानन्दाब्धिचन्द्रमः ।  
ईशान सर्वविद्यानामिन्दुचूड सदाऽव माम् ॥ ४॥  
  
उरगाधिपसंराजत्पदपङ्केरुहद्वय ।  
उडुराजकृतोत्तंस गिरिजासख मामव ॥ ५॥  
  
ऊरीकृतविनम्रेष्टपूगसम्पूरणव्रत ।  
अखिलामरकोटीरनिघृष्टपद पाहि माम् ॥ ६॥  
  
ऋद्धिदाम्भोजवासायाः काममाशु नमत्ततेः ।  
शैलेन्द्रतनयाऽऽश्लिष्ट शर्व मां पाहि सर्वदा ॥ ७॥  
  
ऋस्वराख्येयरूपाय भूतिदायादराद्दुतम् ।  
षण्मुखेभास्यपूज्याय नमश्चन्द्रार्धमौलये ॥ ८॥  
  
लृकाराख्याय लक्ष्मीशद्रुहिणाद्यर्चिताङ्घ्रये ।  
अपारकरुणाजन्मभूमये शम्भवे नमः ॥ ९॥  
  
लॄस्वरूप ललाटाक्ष लाकिन्यादिनिषेवित ।  
लावण्याकर कारुण्यवारिधे पाहिमां प्रभो ॥ १०॥  
  
एणाङ्कचूड काणादशास्त्रप्रज्ञाप्रदायक ।  
शोणाधर नमस्यामि त्वत्पादाम्बुरुहद्वयम् ॥ ११॥  
  
ऐहिकामुष्मिके पुंसां सुलभे यत्पदार्चनात् ।  
चन्द्रार्धविलसन्मौलिं नमामि तमुमापतिम् ॥ १२॥  
  
ओमित्याख्यां यस्य वेदा वेदान्ताश्च जगुर्मुहुः ।  
ओङ्कारजपतुष्टं तं नौमि चन्द्रार्धशेखरम् ॥ १३॥  
  
औदासीन्यं समस्तेषु विषयेषु प्रकुर्वताम् ।  
सुलभं जगदीशानं पार्वतीपतिमाश्रये ॥ १४॥  
  
अङ्गशोभापराभूतकोटिराकानिशाकरम् ।  
अन्तकान्तककामादिगर्वहारिणमाश्रये ॥ १५॥  
  
अश्च उश्च मकारश्च यन्नामावयवाक्षराः ।  
अशेषशुभदातारं तं नौमि शशिशेखरम् ॥ १६॥  
  
कविता वृणुते रतीशतुल्यं पतिमास्थासहितेव मानिनी ।  
तरसा पुरुषं यदङ्घ्रिनम्रं तमहं नौमि शशाङ्कबालचूडम् ॥ १७॥  
  
खण्डेन चान्द्रेण किरीटगेन विराजमानं वृषभाधिरूढ ।  
खवायुतेजोऽम्बुधरादिरूपं नमामि शैलेन्द्रसुतासमेतम् ॥ १८॥  
  
गद्यानि पद्यानि च शीघ्रमेव मूकस्य वक्त्रादपि निःसरन्ति ।  
यदीयकारुण्यलवात्तमीशं नमामि चन्द्रार्धकभासिमौलिम् ॥ १९॥  
  
घटोद्भवाद्या मुनयो यदङ्घ्रिसमर्चनातो महतीं प्रपन्नाः ।  
सिद्धिं तमानम्रजनेष्टदाननिबद्धदीक्षं प्रणमामि शम्भुम् ॥ २०॥  
  
नकारवाच्याय नमज्जनौघविद्याप्रदानप्रवणाय शीघ्रम् ।  
वटागमूलैकनिकेतनाय श्रीदक्षिणास्याय नमः शिवाय ॥ २१॥  
  
चयेन भासां वपुषश्चकोरबन्धुं जयन्तं जितपुष्पचापम् ।  
प्रालेयशैलेन्द्रसुतामनोऽब्जभानुं भजे कञ्चन देववर्यम् ॥ २२॥  
  
छत्रं च वालव्यजने मनोज्ञे समुद्रकाञ्चीं पृथिवीं च लोकाः ।  
जवाद्भजन्तेऽप्यतिकिम्पचाना यदङ्घिनम्रास्तमुमेशमीडे ॥ २३॥  
  
जन्मस्वनेकेषु विधाय धर्मान्स्ववर्णयोग्यान्मनुजोऽतिभक्त्या ।  
जिज्ञासते यत्पदमादरेण तं नौमि सच्चित्सुखरूपमीशम् ॥ २४॥  
  
झरीं दधानं दिविषत्तटिन्या झटित्ययोग्यानपि भक्तिपूर्णान् ।  
पुनानमर्धेन्दुलसत्किरीटं युवानमीशं कलयामि चित्ते ॥ २५॥  
  
नकाररूपाय रवीन्दुवह्निनेत्राय नानाविधरूपधर्त्रे ।  
लोकावनायातिमनोहराय शैलेन्द्रकन्यापतये नमोऽस्तु ॥ २६॥  
  
टवर्णवाच्याय तडित्प्रभाय यमादियोगाङ्गविदर्चिताय ।  
शमादिसम्पत्सहिताप्यपादपद्माय गौरीपतये नमोऽस्तु ॥ २७॥  
  
ठपुक्त्रिवर्णप्रतिपादिताय हराय निःशेषविषाघहर्त्रे ।  
श्रीनीलकण्ठाय यमिप्रवीरध्येयाय कुर्मः प्रणतिं प्रमोदात् ॥ २८॥  
  
डामरप्रमुखदुःखसमूहध्वंसदक्षचरणस्मरणस्य ।  
शैलजाहृदयपङ्कजभानोः शङ्करस्य चरणौ प्रणतोऽस्मि ॥ २९॥  
  
ढक्काख्यवाद्यश्रवणोत्युकाय प्रौढाय कन्दर्पशरप्रभेदे ।  
शिवाय चन्द्रार्धलसज्जटाय कुर्मः प्रमोदात्प्रणतेः सहस्रम् ॥ ३०॥  
  
णान्तदादिहरिदुत्सुखमूर्ते नाकनाथपरिसेवितपाद ।  
वासलोल वटवृक्षतले मां वाराणस्यामिव पाहि दयालो ॥ ३१॥  
  
तप्ताः संसृतिवह्निना भुवि नराः सम्प्राप्य सद्देशिकं   
तस्यास्याच्छ्रुतिशीर्षवाक्यनिचयं श्रुत्वार्थयुक्तं मुहुः ।  
युक्त्या श्रुत्यविरुद्धया तदनुसञ्चिन्त्यार्थमाद्योदितं   
ध्यात्वाऽजस्रमवाप्नुवन्ति यमहं तं नौमि गौरीपतिम् ॥ ३२॥  
  
थायैयेति समस्तदेववनिता नृत्यं यदग्रेऽन्वहं   
कुर्वन्त्यम्बुजसम्भवप्रभृतयः स्तुन्वन्ति वेदैश्च यम् ।  
इन्द्राणीशरमाधवादिमसुरा यस्यार्चनां कुर्वते   
कल्पागप्रभवैः सुमैस्तमनिशं नौम्यादिजावल्लभम् ॥ ३३॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितः श्रीशिवसुवर्णमालास्तवः सम्पूर्णः ।  
  
  
Proofread by PSA Easwaran psaeaswaran at gmail.com  
  
