+++
"Text title" = "sadAshivendrastutiH"
"File name" = "sadAshivendrastutiH.itx"
itxtitle = "sadAshivendrastutiH (nRisiMhabhAratIvirachitA)"
engtitle = "sadAshivendrastutiH"
Category = "shiva, nRisiMhabhAratIsvAmi"
Location = "doc_shiva"
Sublocation = "shiva"
Author = "nRisiMhabhAratIsvAmibhirvirachitA"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
Description-comments = "Brihatstotraratnakara 1, Narayana Ram Acharya, Nirnayasagar, stotrasankhyA 211"
"Latest update" = "January 19, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "सदाशिवेन्द्रस्तुतिः (नृइसिंहभारतीविरचिता)"

+++
  
 सदाशिवेन्द्रस्तुतिः   
  
श्रीगणेशाय नमः ।  
परतत्त्वलीनमनसे प्रणमद्भवबन्धमोचनायाशु ।  
प्रकटितपरतत्त्वाय प्रणतिं कुर्मः सदाशिवेन्द्राय ॥ १॥  
  
परमशिवेन्द्रकराम्बुजसम्भूताय प्रणम्रवरदाय ।  
पदधूतपङ्कजाय प्रणतिं०॥ २॥  
  
विजननदीकुञ्जगृहे मञ्जुलपुलिनैकमञ्जुतरतल्पे ।  
शयनं कुर्वाणाय प्रणतिं- ॥ ३॥  
  
कामाहिद्विजपतये शमदममुखदिव्यरत्नवारिधये ।  
शमनाय मोहविततेः प्रणर्ति०॥ ४॥  
  
नमदात्मबोधदात्रे रमते परमात्मतत्त्वसौधाग्रे ।  
समबुद्धयेऽश्महेम्नोः प्रणतिं०॥ ५॥  
  
गिलिताविद्याहालाहलहतपुर्यष्टकाय बोधेन ।  
मोहान्धकाररवये प्रणतिं०॥ ६॥  
  
शममुखषट्कमुमुक्षाविवेकवैराग्यदाननिरताय ।  
तरसा नतजनततये प्रणतिं०॥ ७॥  
  
सिद्धान्तकल्पवल्लीमुखकृतिकर्त्रे कपालिभक्तिकृते ।  
करतलमुक्तिफलाय प्रणतिं०॥ ८॥  
  
तृणपङ्कलिप्तवपुषे तृणतोऽप्यधरं जगद्विलोकयते ।  
वनमध्यविहरणाय प्रणतिं०॥ ९॥  
  
निगृहीतहृदयहरये प्रगृहीतात्मस्वरूपरत्नाय ।  
प्रणताब्धिपूर्णशशिने प्रणतिं०॥ १०॥  
  
अज्ञानतिमिररवये प्रज्ञानाम्भोधिपूर्णचन्द्राय ।  
प्रणताघविपिनशुचये प्रणतिं०॥ ११॥  
  
मतिमलमोचनदक्षप्रत्यग्ब्रह्मैक्यदाननिरताय ।  
स्मृतिमात्रतुष्टमनसे प्रणतिं०॥ १२॥  
  
निजगुरुपरम शिवेन्द्रश्लाघितविज्ञानकाष्ठाय ।  
निजतत्त्वनिश्चलहृदे प्रणतिं०॥ १३॥  
  
प्रविलाप्य जगदशेषं परिशिष्टखण्डवस्तुनिरताय ।  
आस्यप्राप्तान्नभुजे प्रणर्ति०॥ १४॥  
  
उपधानीकृतबाहुः परिरब्धविरक्तिरामो यः ।  
वसनीकृतखायास्मै प्रणतिं०॥ १५॥  
  
सकलागमान्तसारप्रकटनदक्षाय नम्रपक्षाय ।  
सच्चित्सुखरूपाय प्रणतिं ॥ ३६॥  
  
द्राक्षाशिक्षणचतुरव्याहाराय प्रभूतकरुणाय ।  
वीक्षापावितजगते प्रणतिं०॥ १७॥  
  
योऽनुत्पन्नविकारो बाहौ म्लेच्छेन छिन्नपतितेऽपि ।  
अविदितममतायास्मै प्रणतिं०॥ १८॥  
  
न्यपतन्सुमानि मूर्धनि येनोच्चरितेषु नामसूग्रस्य ।  
तस्मै सिद्धवराय प्रणतिं०॥ १९॥  
  
यः पापिनोऽपि लोकान् तरसा प्रकरोति पुण्यनिष्ठाग्र्यान् ।  
करुणाम्बुराशयेऽस्मै प्रणतिं०॥ २०॥  
  
सिद्धेश्वराय बुद्धेः शुद्धिप्रदपादपद्मनमनाय ।  
बद्वा प्रमोचकाय प्रणतिं०॥ २१॥  
  
हृद्याय लोकविततेः पद्यावलिदाय जन्ममूकेभ्यः ।  
प्रणतेभ्यः पदयुगले प्रणतिं०॥ २२॥  
  
जिह्वोपस्थरतानप्याह्वोच्चारेण जातु नैजस्य ।  
कुर्वाणाय विरक्तान्प्रणतिं०॥ २३॥  
  
कमनीयकवनकर्त्रे शमनीयभयापहारचतुराय ।  
तपनीयसदृशवपुषे प्रणतिं०॥ २४॥  
  
तारकविद्यादात्रे तारकपतिगर्ववारकास्याय ।  
तारजपप्रवणाय प्रणतिं०॥ २५॥  
  
मूकोऽपि यत्कृपा चेल्लोकोत्तरकीर्तिराशु जायेत ।  
अद्भुतचरितायास्मै प्रणतिं०॥ २६॥  
  
दुर्जनदूरायतरां सज्जनसुलभाय हस्तपात्राय ।  
तरुतलकेतिनाय ग्रणतिं०॥ २७॥  
  
भवसिन्धुधारयित्रे भवभक्ताय प्रणम्रवश्याय ।  
भवबन्धविरहिताय प्रणतिं०॥ २८॥  
  
त्रिविधस्यापि त्यागं वपुषः कर्तुं स्थलत्रये य इव ।  
अकरोत्समाधिमस्मै प्रणतिं०॥ २९॥  
  
कामिनमपि जितहृदयं क्रूरं शान्तं जडं सुधियम् ।  
कुरुते यत्करुणाऽस्मै प्रणतिं०॥ ३०॥  
  
वेदस्मृतिस्थविद्वल्लक्षणलक्ष्येषु सन्दिहानानाम् ।  
निश्चयकृते विहर्त्रे प्रणतिं०॥ ३१॥  
  
बालारुणनिभवपुषे लीलानिर्धूतकामगर्वाय ।  
लोलाय चितिपरस्यां प्रणति०॥ ३२॥  
  
शरणीकृताब सुगुणैणीकृतरक्तपङ्कजाताय ।  
धरणीसदृक्क्षमाय प्रणति०॥ ३३॥  
  
प्रणताय यतिवरेण्यैर्गणनाथेनाप्यसाध्यविघ्नहृते ।  
गुणदासीकृतजगते प्रणति०॥ ३४॥  
  
सहमानाय सहस्राण्यप्यपराधान्प्रणम्रजनरचितान् ।  
सहसैव मोक्षदात्रे प्रणतिं०॥ ३५॥  
  
धृतदेहाय नतावलितूणप्रज्ञाप्रदानवाञ्छातः ।  
श्रदिक्षिणवक्त्राय प्रणतिं कुर्मः सदाशिवेन्द्राय ॥ ३६॥  
  
तापत्रयार्तहृदयस्तापत्रयहारदक्षनमनमहम् ।  
गुरुवरबोधितमहिमन् शरणं यास्ये तवाङ्घ्रिकमलयुगम् ॥ ३७॥  
  
सदाऽऽत्मनि विलीनहृत्सकलवेदशास्त्रार्थवित्  
     सरित्तटविहारकृत् सकललोकहृतापहृत् ।  
सदाशिवपदाम्बुजप्रणतलोकलभ्य ग्रभो  
     सदाशिवयतीट् सदा मयि कृपामपारां कुरु ॥ ३८॥  
  
पुरा यवनकर्तनस्रवदमन्दरक्तोऽपि यः  
     पुनः पदसरोरुहप्रणतमेनमेनोविधिम् ।  
कृपापरवशः पदं पतनवर्जितं प्राप यत्-  
     सदाशिवयतीट् स मय्यनवधिं कृपां सिञ्चतु ॥ ३९॥  
  
हृषीकहृतचेतसि प्रहृतदेहके रोगकै-  
     रनेकवृजिनालये शमदमादिदिगन्धोज्झिते ।  
तवाङ्घ्रिपतिते यतौ यतिपते महायोगिराट्  
     सदाशिव कृपां मयि प्रकुरु हेतुशून्यां द्रुतम् ॥ ४०॥  
  
न चाहमतिचातुरीरचितशब्दसङ्घैः स्तुतिं  
     विधातुमपि च क्षमो न च जपादिकेऽप्यस्ति मे ।  
बलं बलवतां वर प्रकुरु हेतुशून्यां विभो  
     सदाशिव कृपां मयि प्रवर योगिनां सत्वरम् ॥ ४१॥  
  
शब्दार्थविज्ञानयुता हि लोके वसन्ति लोका बहवः प्रकामम् ।  
निष्ठायुता न श्रुतदृष्टपूर्वा विना भवन्तं यतिराज नूनम् ॥ ४२॥  
  
स्तोकार्चनप्रीतहृदम्बुजाय पादाब्जचूडापररूपधर्त्रे ।  
शोकापहर्त्रे तरसा नतानां पाकाय पुण्यस्य नमो यतीश ॥ ४३॥  
  
नाहं हृषीकाणि विजेतुमीशो नाहं सपर्याभजनादि कर्तुम् ।  
निसर्गया त्वं दययैव पाहि सदाशिवेमं करुणापयोधे ॥ ४४॥  
  
कृतयाऽनयानतावलिकोटिगतेनातिमन्दबोधेन ।  
मुदमेहि नित्यतृप्तप्रवर स्तुत्या सदाशिवायाशु ॥ ४५॥  
  
इति श्रीजगद्रुरुशृङ्गगिरिश्रीसच्चिदानन्दशिवाभिनव-  
नृसिंहभारतीस्वामिभिर्विरचिता सदाशिवमहेन्द्रस्तुतिः समाप्ता ॥  
  
  
Proofread by PSA Easwaran psaeaswaran at gmail.com  
  
