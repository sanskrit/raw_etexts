+++
"Text title" = "kAmeshvarastotram"
"File name" = "kAmeshvarastotram.itx"
itxtitle = "kAmeshvarastotram (shivAbhinavanRisiMhabhAratIvirachitam)"
engtitle = "kAmeshvarastotram"
Category = "shiva, sachchidAnanda-shivAbhinava-nRisiMhabhAratI"
Location = "doc_shiva"
Sublocation = "shiva"
Author = "sachchidAnanda-shivAbhinava-nRisiMhabhAratI"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
Description-comments = "Brihatstotraratnakara 1 newer, Narayana Ram Acharya, Nirnayasagar, stotrasankhyA 225"
Indexextra = "(Scans 1, 2)"
"Latest update" = "March 25, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "कामेश्वरस्तोत्रम् (शिवाभिनवनृइसिंहभारतीविरचितम्)"

+++
  
 श्रीकामेश्वरस्तोत्रम्   
श्रीगणेशाय नमः ॥  
  
ककाररूपाय करात्तपाशसृणीक्षुपुष्पाय कलेश्वराय ।  
काकोदरस्रग्विलसद्गलाय कामेश्वरायास्तु नतेः सहस्रम् ॥ १॥  
  
कनत्सुवर्णाभजटाधराय सनत्कुमारादिसुनीडिताय ।  
नमत्कलादानधुरन्धराय कामेश्वरायास्तु नतेः सहस्रम् ॥ २॥  
  
कराम्बुजातम्रदिमावधूतप्रवालगर्वाय दयामयाय ।  
दारिद्र्यदावामृतवृष्टये ते कामेश्वरायास्तु नतेः सहस्रम् ॥ ३॥  
  
कल्याणशैलेषुधयेऽहिराजगुणाय लक्ष्मीधवसायकाय ।  
पृथ्वीरथायागमसैन्धवाय कामेश्वरायास्तु नतेः सहस्रम् ॥ ४॥  
  
कल्याय बल्याशरसङ्घभेदे तुल्या न सन्त्येव हि यस्य लोके ।  
शल्यापहर्त्रै विनतस्य तस्मै कामेश्वरायास्तु नतेः सहस्रम् ॥ ५॥  
  
कान्ताय शैलाधिपतेः सुतायाः धटोद्भवात्रेयमुखार्चिताय ।  
अघौघविध्वंसनपण्डिताय कामेश्वरायास्तु नतेः सहस्रम् ॥ ६॥  
  
कामारये काङ्क्षितदाय शीघ्रं त्रात्रे सुराणां निखिलाद्भयाच्च ।  
चलत्फणीन्द्रश्रितकन्धराय कामेश्वरायास्तु नतेः सहस्रम् ॥ ७॥  
  
कालान्तकाय प्रणतार्तिहन्त्रे तुलाविहीनास्यसरोरुहाय ।  
निजाङ्गसौन्दर्यजिताङ्गजाय कामेश्वरायास्तु नतेः सहस्रम् ॥ ८॥  
  
कैलासवासादरमानसाय कैवल्यदाय प्रणतव्रजस्य ।  
पदाम्बुजानम्रसुरेश्वराय कामेश्वरायास्तु नतेः सहस्रम् ॥ ९॥  
  
हतारिषट्कैरनुभूयमाननिजस्वरूपाय निरामयाय ।  
निराकृतानेकविधामयाय कामेश्वरायास्तु नतेः सहस्रम् ॥ १०॥  
  
हतासुराय प्रणतेष्टदाय प्रभाविनिर्धूतजपासुमाय ।  
प्रकर्षदाय प्रणमज्जनानां कामेश्वरायास्तु नतेः सहस्रम् ॥ ११॥  
  
हराय ताराधिपशेखराय तमालसङ्काशगलोज्ज्वलाय ।  
तापत्रयाम्भोनिधिवाडवाय कामेश्वरायास्तु नतेः सहस्रम् ॥ १२॥  
  
हृद्यानि पद्यानि विनिःसरन्ति मुखाम्बुजाद्यत्पदपूजकानाम् ।  
विना प्रयत्नं कमपीह तस्मै कामेश्वरायास्तु नतेः सहस्रम् ॥ १३॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीकामेश्वरस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
