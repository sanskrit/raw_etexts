---
Author: Shankaracharya
Category: varNamAlA, shiva, shankarAchArya
File name: dakShiNAvarNamAlA.itx
Indexextra: (info)
Language: Sanskrit
Latest update: October 27, 2002
Location: doc_shiva
Proofread by: Sridhar  Seshagiri seshagir at engineering.sdsu.edu
Send corrections to: Sanskrit@cheerful.com
Site access: https://sanskritdocuments.org
Subject: hinduism/religion
Sublocation: shiva
Text title: dakShiNAmUrtivarNamAlAstotram
Transliterated by: Sridhar  Seshagiri seshagir at engineering.sdsu.edu
engtitle: dakShiNAmUrtivarNamAlAstotram
itxtitle: dakShiNAmUrtivarNamAlAstotram
title: दक्षिणामूर्तिवर्णमालास्तोत्रम्

---
  
 दक्षिणामूर्तिवर्णमालास्तोत्रम्   
  
दक्षिणामूर्तिचतुर्विंशतिवर्णमालास्तोत्रम् ।  
  
ॐमित्येतद्यस्य बुधैर्नाम गृहीतं  
यद्भासेदं भाति समस्तं वियदादि ।  
यस्याज्ञातः स्वस्वपदस्था विधिमुख्या-  
स्तं प्रत्यञ्चं दक्षिणवक्त्रं कलयामि ॥ १॥  
  
नम्राङ्गाणां भक्तिमतां यः पुरुषार्था-  
न्दत्वा क्षिप्रं हन्ति च तत्सर्वविपत्तीः ।  
पादाम्भोजाधस्तनितापस्मृतिमीशं  
तं प्रत्यञ्चं दक्षिणवक्त्रं कलयामि ॥ २॥  
  
मोहध्वस्त्यै वैणिकवैयासिकिमुख्याः  
संविन्मुद्रापुस्तकवीणाक्षगुणान्यम् ।  
हस्ताम्भोजैर्बिभ्रतमाराधितवन्त-  
स्तं प्रत्यञ्चं दक्षिणवक्त्रं कलयामि ॥ ३॥  
  
भद्रारूढं भद्रदमाराधयितृणां  
भक्तिश्रद्धापूर्वकमीशं प्रणमन्ति ।  
आदित्या यं वाञ्छितसिद्ध्यै करुणाब्धिं  
तं प्रत्यञ्चं दक्षिणवक्त्रं कलयामि ॥ ४॥  
  
गर्भान्तःस्थाः प्राणिन एते भवपाश-  
च्छेदे दक्षं निश्चितवन्तः शरणं यम् ।  
आराध्याङ्घ्रिप्रस्फुरदम्भोरुहयुग्मं  
तं प्रत्यञ्चं दक्षिणवक्त्रं कलयामि ॥ ५॥  
  
वक्त्रं धन्याः संसृतिवार्धेरतिमात्रा-  
द्भीताः सन्तः पूर्णशशाङ्कद्युति यस्य ।  
सेवेन्तेऽध्यासीनमनन्तं वटमूलं  
तं प्रत्यञ्चं दक्षिणवक्त्रं कलयामि ॥ ६॥  
  
तेजःस्तोमैरङ्गदसङ्घट्टितभास्व-  
न्माणिक्योत्थैर्भासितविश्वो रुचिरैर्यः ।  
तेजोमूर्तिं खानिलतेजःप्रमुखाब्धिं  
तं प्रत्यञ्चं दक्षिणवक्त्रं कलयामि ॥ ७॥  
  
दध्याज्यादिद्रव्यककर्माण्यखिलानि  
त्यक्त्वा काङ्क्षा कर्मफलेष्वत्र करोति ।  
यज्जिज्ञासां रूपफलार्थी क्षितिदेव-  
स्तं प्रत्यञ्चं दक्षिणवक्त्रं कलयामि ॥ ८॥  
  
क्षिप्रं लोके यं भजमानः पृथुपुण्यः  
प्रध्वस्ताधिः प्रोज्झितसंसृत्यखिलार्तिः ।  
प्रत्यग्भूतं ब्रह्म परं सन्रमते य-  
स्तं प्रत्यञ्चं दक्षिणवक्त्रं कलयामि ॥ ९॥  
  
णानेत्येवं यन्मनुमध्यस्थितवर्णा-  
न्भक्ताः काले वर्णगृहीत्यै प्रजपन्तः ।  
मोदन्ते सम्प्राप्तसमस्तश्रुतितन्त्रा-  
स्तं प्रत्यञ्चं दक्षिणवक्त्रं कलयामि ॥ १०॥  
  
मूर्तिश्छायानिर्जितमन्दाकिनिकुन्द-  
प्रालेयाम्भोराशिसुधाभूतिसुरेभा ।  
यस्याभ्राभा हासविधौ दक्षशिरोधि-  
स्तं प्रत्यञ्चं दक्षिणवक्त्रं कलयामि ॥ ११॥  
  
तप्तस्वर्णच्छायजटाजूटकटाह-  
प्रोद्यद्वीचीवल्लिविराजत्सुरसिन्धुम् ।  
नित्यं सूक्ष्मं नित्यनिरस्ताखिलदोषं  
तं प्रत्यञ्चं दक्षिणवक्त्रं कलयामि ॥ १२॥  
  
येन ज्ञातेनैव समस्तं विदितं स्या-  
द्यस्मादन्यद्वस्तु जगत्यां शशशृङ्गम् ।  
यं प्राप्तानां नास्ति परं प्राप्यमनादिं  
तं प्रत्यञ्चं दक्षिणवक्त्रं कलयामि ॥ १३॥  
  
मत्तो मारो यस्य ललाटाक्षिभवाग्नि-  
स्फूर्जत्कीलप्रोषितभस्मीकृतदेहः ।  
तद्भस्मासीद्यस्य सुजातः पटवास-  
स्तं प्रत्यञ्चं दक्षिणवक्त्रं कलयामि ॥ १४॥  
  
ह्यम्भोराशौ संसृतिरूपे लुठतां त-  
त्पारं गन्तुं यत्पदभक्तिर्दृढनौका ।  
सर्वाराध्यं सर्वगमानन्दपयोनिधिं  
तं प्रत्यञ्चं दक्षिणवक्त्रं कलयामि ॥ १५॥  
  
मेधावी स्यादिन्दुवतंसं धृतवीणं  
कर्पूराभं पुस्तकहस्तं कमलाक्षम् ।  
चित्ते ध्यायन्यस्य वपुर्द्राङ्निमिषार्धं  
तं प्रत्यञ्चं दक्षिणवक्त्रं कलयामि ॥ १६॥  
  
धाम्नां धाम प्रौढरुचीनां परमं य-  
त्सूर्यादीनां यस्य स हेतुर्जगदादेः ।  
एतावान्यो यस्य न सर्वेश्वरमीड्यं  
तं प्रत्यञ्चं दक्षिणवक्त्रं कलयामि ॥ १७॥  
  
प्रत्याहारप्राणनिरोधादिसमर्थै-  
र्भक्तैर्दान्तैः संयतचित्तैर्यतमानैः ।  
स्वात्मत्वेन ज्ञायत एव त्वरया य-  
स्तं प्रत्यञ्चं दक्षिणवक्त्रं कलयामि ॥ १८॥  
  
ज्ञांशीभूतान्प्राणिन एतान्फलदाता  
चित्तान्तःस्थः प्रेरयति स्वे सकलेऽपि ।  
कृत्ये देवः प्राक्तनकर्मानुसरः सं-  
स्तं प्रत्यञ्चं दक्षिणवक्त्रं कलयामि ॥ १९॥  
  
प्रज्ञामात्रं प्रापितसम्बिन्निजभक्तं  
प्राणाक्षादेः प्रेरयितारं प्रणवार्थम् ।  
प्राहुः प्राज्ञा विदितानुश्रवतत्त्वा-  
स्तं प्रत्यञ्चं दक्षिणवक्त्रं कलयामि ॥ २०॥  
  
यस्याञ्ज्ञानादेव नृणां संसृतिबोधो  
यस्य ज्ञानादेव विमोक्षो भवतीति ।  
स्पष्टं ब्रूते वेदशिरो देशिकमाद्यं  
तं प्रत्यञ्चं दक्षिणवक्त्रं कलयामि ॥ २१॥  
  
छन्नेऽविद्यारूपपटेनैव च विश्वं  
यत्राध्यस्तं जीवपरेशत्वमपीदम् ।  
भानोर्भानुष्वम्बुवदस्ताखिलभेदं  
तं प्रत्यञ्चं दक्षिणवक्त्रं कलयामि ॥ २२॥  
  
स्वापस्वप्नौ जाग्रदवस्थापि न यत्र  
प्राणश्वेतः सर्वगतो यः सकलात्मा ।  
कूटस्थो यः केवलसच्चित्सुखरूप-  
स्तं प्रत्यञ्चं दक्षिणवक्त्रं कलयामि ॥ २३॥  
  
हा हेत्येवं विस्मयमीयुर्मुनिमुख्या  
ज्ञाते यस्मिन्स्वात्मतयानात्मविमोहः ।  
प्रत्यग्भूते ब्रह्मणि यातः कथमित्थं  
तं प्रत्यञ्चं दक्षिणवक्त्रं कलयामि ॥ २४॥  
  
यैषा रम्यैर्मत्तमयूराभिधवृत्तै-  
रादौ क्लृप्ता यन्मनुवर्णैर्मुनिभङ्गी ।  
तामेवैतां दक्षिणवक्त्रः कृपयासा-  
वूरीकुर्याद्देशिकसम्राट् परमात्मा ॥ २५॥  
  
इति श्रीमत्परमहंसपरिव्रजकाचार्यस्य  
श्रिगोविन्दभगवत्पूज्यपादशिष्यस्य  
श्रीमच्छङ्करभगवतः कृतौ  
श्रीदक्षिणामूर्तिवर्णमालास्तोत्रं सम्पूर्णम् ॥  
  
  
Encoded and proofread by Sridhar Seshagiri seshagir at engineering.sdsu.edu  
  
