+++
"Text title" = "shivAShTamUrtistotram"
"File name" = "shivAShTamUrtistotram.itx"
itxtitle = "shivAShTamUrtistotram (prakAshAnandapurIvirachitam)"
engtitle = "shivAShTamUrtistotram"
Category = "shiva"
Location = "doc_shiva"
Sublocation = "shiva"
Language = "Sanskrit"
Subject = "philosophy/hinduism/religion"
"Transliterated by" = "NA"
"Proofread by" = "Madhura Bal madhurabal11 gmail.com"
Indexextra = "(Scan)"
"Latest update" = "August 27, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शिवाष्टमूर्तिस्तोत्रम् (प्रकाशानन्दपुरीविरचितम्)"

+++
  
 श्रीशिवाष्टमूर्तिस्तोत्रम्   
ॐ तत्सदित्यमलधीभिरधीयमान-  
मानन्दकन्दमवबोधमसद्विविक्तम् ।  
यं ग्राहयन्ति निगमागमशासनानि  
प्रत्यक्तया तमगजापतिमाश्रयामः ॥ १॥  
  
ॐ भूर्भुवःस्वरिति तत्सवितुर्वरेण्यं  
ध्यायेम मन्मथरिपोर्धिषणाः क्रियासु ।  
यन्नः प्रचोदयति भर्ग ऋगादिभिस्त-  
द्गीतस्य शम्भुशिवरुद्रमुखैः पदौघैः ॥ २॥  
  
यस्मादिदं जगदशेषविशेषहीना-  
ज्जातं भुजङ्गम इव प्रतिभाति रज्ज्वाम् ।  
यस्मिन्विनश्यदखिलं न खिलं यमेति  
हंसं नुमस्तममलं मुनिमानसानाम् ॥ ३॥  
  
ब्रह्माच्युतादिमुकुटव्यतिषक्तपुष्प-  
मालाविलासरसतुन्दिलितारुणश्रीः ।  
भूयान्मृगाङ्ककलिकाललितावतंस-  
पादाब्जरेणुरभिवाञ्छितसिद्धये नः ॥ ४॥  
  
आमोदितो दितिजनाथशिरःप्रसूनै-  
र्देवेन्द्रमौलिसुमनोमकरन्दपीनः ।  
बुद्ध्या युनक्तु शुभया भवतापहारी  
मुग्धेन्दुमौलिचरणाम्बुजरेणुरस्मान् ॥ ५॥  
  
आह्लादकत्वमपि चिन्तनतोऽधिगन्तुं  
शीतांशुरग्निरखिलाशनदोषहानिम् ।  
हार्दान्धकारपरिहारपटुत्वमर्को  
यं सेवते नयनभावगतस्तमीडे ॥ ६॥  
  
जूटेऽपगां शिरसि चन्द्रकलां कृशानुं  
भानुं सुधांशुमधिदृष्ट्यधरे स्मितं च ।  
कण्ठे विषं हृदि कृपाममृतं करे च  
कृत्तिं कटौ मृगपतेरगराजपुत्रीम् ॥ ७॥  
  
अङ्के शिरांस्यपि मनांसि पदाब्जयुग्मे  
देवासुरेशयमिनां भसितं सितं च ।  
भूषाविधौ च भुजगान्भवमादधानं  
ज्योत्स्नाब्धिफेनघटितामिव मूर्तिमीडे ॥ ८॥  
  
रङ्गःस्थलीश पुरुषार्थचतुष्टयस्य  
रक्षास्पदं कृतलयस्खलितामराणाम् ।  
पुष्णाति मातृवदशेषजनानसौ या  
सर्वंसहा विजयते तव मूर्तिरेषा ॥ ९॥  
  
आप्यायिनी तनुभृतां मलनाशिनी च  
धात्रीव नाकफलकर्मनिदानमेकम् ।  
येयं त्रिलोकसुखदा विविधात्मना सा  
मूर्तिर्विभो विजयते तव जीवनाख्या ॥ १०॥  
  
आधाय वेदविधिना शिव पञ्चधा यां  
प्रीणन्ति दानवरिपून् कृतिनो वितानैः ।  
कर्त्री लयस्य जगतामपि पालनस्य  
सा ते तनुर्विजयते हुतभुक्स्वरूपा ॥ ११॥  
  
यां जीवनौषधमिमां पवनाभिधानां  
त्यक्त्वा न जीवितुमपि क्षणमेकमीष्टे ।  
कोऽपीह गन्तुमपरत्र च लोकयात्रा-  
नेत्री तनुर्विजयते तव सा महेश ॥ १२॥  
  
आधारमीश गणनातिगताण्डकानां  
सीम्नामभूमिरखिलान्तरबाह्यलीना ।  
मीना इवान्तरुदकं भुवनानि यस्या-  
माभान्ति सा विजयते तनुरम्बरं ते ॥ १३॥  
  
उच्चावचासु तनुषु प्रविशन्सुखैको  
नानाविधः स्फुरति यः पुरुषोऽविवेकात् ।  
मुक्तोऽपि बद्ध इव भाति च सच्चिदात्मा  
सा ते तनुर्विजयते जगदेकबन्धो ॥ १४॥  
  
ह्लादं तनोति कुरुते तमसो विनाशं  
तापं धुनोति विबुधानपि चौषधीर्या ।  
पुष्णाति सा त्रिभुवनाभरणोज्ज्वलश्री-  
रीशान ते विजयतेऽमृतभानुमूर्तिः ॥ १५॥  
  
या स्तूयते श्रुतिभिरीश तनूरशेष-  
लोकप्रवृत्तिजननी तिमिरं धुनाना ।  
देवैः कृताञ्जलिपुटैर्मुनिभिश्च सा ते  
नित्यं नुता विजयते तपनाभिधाना ॥ १६॥  
  
अष्टाभिराभिरशरीर तनूभिरस्मां-  
स्त्रायस्व लोकधिषणातिगतप्रभाव ।  
बन्धुर्न कोऽपि भवदुःखशतार्दितानां  
कारुण्यमङ्गलगृहाद्भवतः परोऽस्ति ॥ १७॥  
  
आर्ता वयं भव भवप्रभवामयैस्त्वं  
चार्तार्तिनाशनमखे खलु दीक्षितोऽतः ।  
अर्थामहे निहतकाम निकाममेत-  
द्बाधौघबाधनविधौ कुरु मावहेलाम् ॥ १८॥  
  
संसारवाडवशिखापरिलीढगात्रा-  
न्पात्रान्सुधारसभराकुलदृक्छटानाम् ।  
त्वं चेदकारणकृपाकुलवासभूमि-  
र्भूमञ्जहासि बत कं कृपणाः श्रयन्तु ॥ १९॥  
  
संसारसागरभयङ्करगोधिकानां  
चेञ्त्रायसे बत न मां कवलीभवन्तम् ।  
ब्रूयान्न कः कृपणशोकविमोककारि-  
न्कारुण्यमस्तमगमत्किल निर्निमित्तम् ॥ २०॥  
  
शम्भो सुधाकरकलाकलितावतंस  
स्थाणो सुधाशनसरिल्ललितावचूड ।  
श्रीकण्ठ कातरमनाथमनाथबन्धो  
त्रायस्व शोकदलितं करुणाम्बुधे माम् ॥ २१॥  
  
स्वर्गापगाच्छुरितशीतमयूखभानु-  
वर्धिष्णुगौररुचिरञ्जितरम्यमूर्तिः ।  
भूयादनङ्गदमनो दमनो रिपूणां  
नालिङ्गितार्थकरुणावरुणालयो नः ॥ २२॥  
  
गङ्गगधरा शशिकलाललिता त्रिनेत्रा  
नीला गले करतलेऽमृतकुम्भभर्त्री ।  
कर्पूरपूरघटितेव पुनातु काचि-  
त्सौभाग्यसम्पदतुला गिरिराजपुत्र्याः ॥ २३॥  
  
क्षीराब्धिफेनशरदिन्दुसुधावदात  
कृत्या भवाति न कदापि भवामयानाम् ।  
यस्मात्कृपारसमवाप्य भुवः स विज्ञः  
पीयूषपाणिरवताद्भिषजां वरेण्यः ॥ २४॥  
  
येनाक्रियन्त भुवनानि विचित्रभोग-  
योगाभिरामविषमाणि कपालयुग्मे ।  
कीर्णानि नाकिनरनागमुखैः स नोऽव्या-  
द्ब्रह्माण्डभाण्डघटनाचतुरः कुलालः ॥ २५॥  
  
ससारदुर्जरपटं त्रिभिरेव तेने  
चित्रं गुणैरपगताखिलतर्कचर्चाम् ।  
बिभ्रच्चमत्कृतिकरीं रचनामसौ यः  
पायान्मृगाङ्कमुकुटः प्रथमः कुविन्दः ॥ २६॥  
  
आह्लादिनो विजयिनः शमिनोऽपि चार्ता-  
न्क्रूरान्विधाय नटयन्नृसुरादिपात्रान् ।  
यो मोदते स सुखयत्वनपेक्षकोऽस्मा-  
न्ब्रह्माण्डनाटकमहामतिसूत्रधारः ॥ २७॥  
  
पापं दृशा शासितकामकालया  
तापं सुधासूतिमरीचिमालया ।  
मोहान्धकारं निशितांशुजालया  
नाशं नयोमेश्वर मे विशालया ॥ २८॥  
  
जटास्खलद्देवनदीतरङ्गैऽ-  
र्भालेन्दुरश्मिच्छुरितैः सदा नः ।  
सुरासुराराधितपादपद्मः  
श्रीशङ्करस्तापमपाकरोतु ॥ २९॥  
  
स्तोत्रं महेशचरणप्रवणप्रबोधा-  
नन्देन निर्मितमिदं यमिना नराणाम् ।  
एणाङ्कखण्डशिखराङ्घ्रिसरोजचिन्ता-  
सन्तानपूतमनसां तनुतां प्रमोदम् ॥ ३०॥  
  
इति श्रीमत्परमहंसपरिव्राजकाचार्यस्वामिप्रकाशानन्दपुरीविरचितं  
शिवाष्टमूर्तिस्तोत्रं सम्पूर्णम् ॥  
  
  
Proofread by Madhura Bal madhurabal11 gmail.com  
  
