+++
"Text title" = "mahAmRRtyunjaya kavacham 2"
"File name" = "mahAmRRityunjayakavacha2.itx"
itxtitle = "mahAmRityunjayakavacham 2"
engtitle = "mahAmRityunjaya kavacha 2"
Category = "kavacha, shiva"
Location = "doc_shiva"
Sublocation = "shiva"
Language = "Sanskrit"
Subject = "philosophy/hinduism/religion"
"Transliterated by" = "Dinesh Agarwal  dinesh.garghouse at gmail.com"
"Proofread by" = "Dinesh Agarwal  dinesh.garghouse at gmail.com, PSA Easwaran psaeaswaran at gmail.com"
Source = "http://www.scribd.com/doc/104847345/Hindi-Book-Danik-Prarthna-Strota-amp-Kavach  printed pages 75-76"
"Latest update" = "July 31, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "महामृइत्युञ्जयकवचम् २"

+++
  
 महामृत्युञ्जयकवचम् २   
  
श्रिदेव्युवाच  
भगवन् सर्वधर्मज्ञ सृष्टिस्थितिलयात्मक ॥  
  
मृत्युञ्जयस्य देवस्य कवचं में प्रकाशय ॥  
  
श्री ईश्वर उवाच  
शृणु देवि प्रवक्ष्यामि कवचं सर्वसिद्धिदम् ।  
मार्कण्डेयोऽपि यद्धृत्वा चिरञ्जीवी व्यजायत ॥  
  
तथैव सर्वदिक्पाला अमरात्वमवाप्नुयुः ।  
कवचस्य ऋषिर्ब्रह्मा छन्दोऽनुष्टुबुदाहृतन् ॥  
  
मृत्यञ्जयः समुद्दिष्टो देवता पार्वतीपतिः ।  
देहारोग्यदलायुष्ट्वे विनियोगः प्रकीर्तितः ।  
ओं त्रयम्बकं मे शिरः पातु ललाटं मे यजामहे ।  
सुगन्धिं पातु हृदयं जठरं पुष्टिवर्धनम् ॥  
  
नाभिमुर्वारुकमिव पातु मां पार्वतीपतिः ।  
वन्धनादूरुयुग्मं मे पातु वामाङ्गशासनः ॥  
  
मृत्योर्जानुयुगं पातु दक्षयज्ञविनाशनः ।  
जङ्घायुग्मं च मुक्षीय पातु मां चन्द्रशेखरः ॥  
  
मामृताच्च पदद्वन्द्वं पातु सर्वेश्वरो हरः ।  
प्रसौ मे श्रीशिवः पातु नीलकण्ठश्च पार्श्वयोः ॥  
  
ऊर्ध्वमेव सदा पातु सोमसूर्याग्निलोचनः ।  
अधः पातु सदा शम्भुः सर्वापद्विनिवारणः ॥  
  
वारुण्यामर्धनारीशो वायव्यां पातु शङ्करः ।  
कपर्दी पातु कौबेर्यामैशान्यामीश्वरोऽवतु ॥  
  
ईशानः सलिले पायदघोरः पातु कानने ।  
अन्तरिक्षे वामदेवः पायात्तत्पुरुषो भुवि ॥  
  
श्रीकण्ठः शयने पातु भोजने नीललोहितः ।  
गमने त्र्यम्बकः पातु सर्वकार्येषु भुपतिः ।  
सर्वत्र सर्वदेहं मे सदा मृत्युञ्जयोऽवतु ।  
इति ते कथितं दिव्यं कवचं सर्वकामदम् ॥  
  
सर्वरक्षाकरं सर्वग्रहपीडा-निवारणम् ।  
दुःस्वप्ननाशनं पुण्यमायुरारोग्यदायकम् ॥  
  
त्रिसन्ध्यं यः पठेदेतन्मृत्युस्तस्य न विद्यते ।  
लिखितं भूर्जपत्रे तु य इदं मे व्यधारयेत् ॥  
  
तं दृष्ट्वैव पलायन्ते भूतप्रेतपिशाचकाः ।  
डाकिन्यशचैव योगिन्यः सिद्धगन्धर्वराक्षसाः ॥  
  
बालग्रहादिदोषा हि नश्यन्ति तस्य दर्शनात् ।  
उपग्रहाश्चैव मारीभयं चौराभिचारिणः ॥  
  
इदं कवचमायुष्यं कथितं तव सुन्दरि ।  
न दातव्यं प्रयत्नेन न प्रकाश्यं कदाचन ॥  
  
  
  
  
  
From Dainik Prarthana printed pages 75-76  
https://archive.org/details/HindiBook-danikPrarthnastrotaKavach  
  
Encoded and proofread by Dinesh Agarwal  dinesh.garghouse at gmail.com  
Proofread by PSA Easwaran psaeaswaran at gmail.com  
  
  
