---
Category: shiva, stavarAja
File name: shivastavarAja.itx
Language: Sanskrit
Latest update: December 27, 2016
Location: doc_shiva
Proofread by: Pallasena Narayanaswami ppnswami at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivastavarAja
Transliterated by: NA, Pallasena Narayanaswami
engtitle: shivastavarAja
itxtitle: shivastavarAja
title: शिवस्तवराज

---
  
 शिवस्तवराजः   
  
श्रीगणेशाय नमः ।  
सूत उवाच ।  
एकदा नारदो योगी परानुग्रहतत्परः ।  
विमत्सरो वीतरागो ब्रह्मलोकमुपाययौ ॥ १॥  
  
तत्र दृष्ट्वा समासीनं विधातारं जगत्पतिम् ।  
प्रणम्य शिरसा भूमौ कृताञ्जलिरभाषत ॥ २॥  
  
नारद उवाच ।  
ब्रह्मञ्जगत्पते तात नतोऽस्मि त्वत्पदाम्बुजम् ।  
कृपया परया देव यत्पृछामि तदुच्यताम् ॥ ३॥  
  
श्रुतिशास्त्रपुराणानि त्वदास्यात्संश्रुतानि च ।  
तथापि मन्मनो याति सन्देहं मोहकारणम् ॥ ४॥  
  
सर्वमन्त्राधिको मन्त्रः सदा जाप्यः क उच्यते ।  
सर्वध्यानादिकं ध्यानं सदा ध्येयमिहास्ति किम् ॥ ५॥  
  
वेदोपनिषदां सारमायुःश्रीजयवर्धनम् ।  
मुक्तिकाङ्क्षापरैर्नित्यं कः स्तवः पठ्यते बुधैः ॥ ६॥  
  
इमं मत्संशयं तात स्वं भेत्तासि न कश्चन ।  
ब्रूहि कारुणयभावेन मह्यं शुश्रूषवे हितम् ॥ ७॥  
  
श्रुत्वाऽङ्गजवचो वेधा हृदि हर्षमुपागतः ।  
देवदेवं शिवाकान्तं नत्वा चाह मुनीश्वरम् ॥ ८॥  
  
ब्रह्मोवाच ।  
साधु पृष्टं महाप्राज्ञ लोकानुग्रहतत्पर ।  
सत्सर्वं ते प्रवक्ष्यामि गोपनीयं प्रयत्नतः ॥ ९॥  
  
प्रणवं पूर्वमुच्चार्य नमःशब्दं समुच्चरेत् ।  
सचतुर्थ्यैकवचनं शिवं चैव समुच्चरेत् ॥ १०॥  
  
एष शैवो महामन्त्रः षड्वर्णाख्यो विमुक्तिदः ।  
सर्वमन्त्राधिकः प्रोक्तः शिवेन ज्ञानरूपिणा ॥ ११॥  
  
अनेन मन्त्रराजेन नाशयितुं न शक्यते ।  
तच्च पापं न पश्यामि मार्गमाणोऽपि सर्वदा ॥ १२॥  
  
अयं संसारदावाग्निर्मोहसागरवाडवः ।  
तस्मात्प्रयत्नतः पुत्र  मन्त्रो ग्राह्यो मुमुक्षुभिः ॥ १३॥  
  
मातृपुत्रादिहा योऽपि वेदधर्मविवर्जितः ।  
सकृदुच्चारणादस्य सायुज्यमुक्तिमाप्नुयात् ॥ १४॥  
  
किं पुनर्वक्ष्यते पुत्र स्वाचारपर्रिनिष्ठितः ।  
सर्वमन्त्रान्विसृज्य त्वमिमं मन्त्रं सदा जप ॥ १५॥  
  
ध्यानं तेऽहं प्रवक्ष्यामि ज्ञात्वा यन्मुच्यते चिरात् ।  
वेदोपनिषदोक्तं च योगगम्यं सनातनम् ॥ १६॥  
  
इन्द्रियाणि नियम्यादौ यतवाग्यतमानसः ।  
स्वस्तिकाद्यासनयुतो हृदि ध्यानं समारभेत् ॥ १७॥  
  
नाभिनालं हृदिस्थं च पङ्कजं परिकल्पयेत् ।  
रक्तवर्णमष्टदलं चन्त्रसूर्यादिशोभितम् ॥ १८॥  
  
समन्तात्कल्पवृक्षेण वेष्टितं कान्तिमत्सदा ।  
तन्मध्ये शङ्करं ध्यायेद्देवदैवं जगद्गुरुम्  ॥ १९॥  
  
कर्पूरसदृशं चन्दशेखरं शूलपाणिनम् ।  
त्रिलोचन महादेवं द्विभुजं भस्मभूषितम् ॥ २०॥।  
  
परार्धभूषणयुतं क्वणन्नूपुरमण्डितम् ।  
सरत्नमेखलाबद्धकटिवस्त्रं सकुण्डलम् ॥ २१॥  
  
नीलकण्ठं जटावन्तं सकिरीडं सुशोभितम् ।  
ग्रैवेयादिप्रबन्धढ्यं पार्वतीसहितं पुरम् ॥ २२॥  
  
कृपालुं जगदाधारं स्कन्दादिपरिवेष्टितम् ।  
इन्द्रेण पूजितं यक्षराजेन व्यञ्जितं विभुम् ॥ २३॥  
  
प्रेतराजस्तुतं नीरनाथेन नमितं मुहुः ।  
ब्रह्मणा गीयमानं च  विष्णुवन्द्यं मुनिस्तुतम् ॥ २४॥  
  
ध्यानमेतन्मया ख्यातं सूत वेदान्तशेखरम् ।  
सर्वपापक्षयकरं जयसम्पत्तिवर्धनम् ॥ २५॥  
  
अनेन सदृशं तात नास्ति संसारतारकम्  ।  
सर्वध्यानादिकं ध्यानं गोपनीयं सुत त्वया ॥ २६॥  
  
कायवाङ्मानसोत्थं यत्पापमन्यच्च विद्यते ।  
तत्सर्वं नाशमायाति ध्यानात्सत्यं वचो मम ॥ २७॥  
  
वेदशास्त्रपुराणानि सेतिहासानि यानि च ।  
ध्यानस्य तानि सर्वाणि कलां नार्हन्ति षोडशीम् ॥ २८॥  
  
प्रेम्णा कुरु महाभाग ध्यानमेतद्विमुक्तिदम् ।  
अथ ते वच्म्यहं  योगिन् स्तवं सर्वोत्तमं च यत् ॥ २९॥  
  
ब्रह्मास्यैव ऋषिः प्रोक्तोऽनुष्टुप् छन्दः प्रकीर्तितम् ।  
शिवो वै दैवतं प्रोक्तं बीजं मृत्युञ्जयं मतम् ॥ ३०॥  
  
कीलिकं नीलकण्ठश्च शक्तिः प्रोक्ता हरस्तथा ।  
नियोगः सर्वसिद्ध्यर्थं मुक्तिकामाय वै मतः ॥ ३१॥  
  
शिरस्यास्ये हृदि पदे कट्यां बाह्वोस्तु व्यापके ।  
ऋषयदीनि क्रमाद्युञ्जेत्साङ्गुष्टाङ्गुलिभिः सुत ॥ ३२॥  
  
मन्त्रन्यासं  ततः कुर्याच्छ्रुणु चैकाग्रमानस्वः ।  
षडक्षराणि युञ्जीयादङ्गुष्ठाद्यङ्गुलीषु च ॥ ३३॥  
  
हृदये च शिरस्येव शिखायां कवचे यथा ।  
नेत्रत्रये तथाऽस्त्रे च वर्णा ह्येवं च षट क्रमात् ॥ ३४॥  
  
नमः स्वाहा वषट् हुं  च सर्वौषट् फट्क्रमो वदेत् ।  
मन्त्रन्यासमिमं कृत्वा स्तवन्यामं सामाचरेत् ॥ ३५॥  
  
शिवं मृडं पशुपतिं शङ्करं चन्द्रशेखरम् ।  
भवं चैव क्रमादेवमङ्गुष्टादिहृदादिषु ॥ ३६॥  
  
सर्वन्यासान्प्रयुञ्जीत चतुर्थीसहितान्सुत ।  
नमोयुतान्नमश्चैव शिरसादिषु वर्जयेत् ॥ ३७॥  
  
शिवं सर्वात्मकं सर्वपतिं सर्वजनप्रियम् ।  
सर्वदुःखहरं चैव मोहनं गिरिशं भजे ॥ ३८॥  
  
कामघ्नं  कामदं कान्तं कालमृत्युनिवर्तकम् ।  
कलावन्तं कलाधीशं  वन्देऽहं गिरिजापतिम् ॥ ३९॥  
  
परेशं परमं देवं परम्ब्रह्म  परात्परम् ।  
परपीडाहरं  नित्यं प्रणमामि वृषध्वजम् ॥ ४०॥  
  
लोकेशं लोकवन्द्यं च लोककर्तारमीश्वरम् ।  
लोकपालं हरं वन्दे धीरं शशिविभूषणम् ॥ ४१॥  
  
शिवापतिं गिरिपतिं  सर्वदेवपतिं विभुम् ।  
प्रमथाधिपतिं सूक्ष्मं नौम्यहं शिखिलोचनम् ॥ ४२॥  
  
भूतेशं भूतनाथं च भूतप्रेतविनाशनम् ।  
भूधर भूपतिं शान्तं शूलपाणिमहं भजे ॥ ४३॥  
  
कैलासवासिनं रौद्रं फणिराजविभूषणम् ।  
फणिबद्धजटाजूटं  प्रणमामि सदाशिवम् ॥ ४४॥  
  
नीलकण्ठं दशभुजं त्र्यक्षं धूम्रविलोचनम् ।  
दिगम्बरं दिशाधीशं नमामि विषभूषणम् ॥ ४५॥  
  
मुक्तीशं मुक्तिदं मुक्तं मुक्तगम्यं सनातनम् ।  
सत्पतिं निर्मलं शम्भुं नतोऽस्मि सकलार्थदम्  ॥ ४६॥  
  
विश्वेशं विश्वनाथं च विश्वपालनतत्परम् ।  
विश्वमूर्तिं विश्वहरं प्रणमामि जटाधरम् ॥ ४७॥  
  
गङ्गाधरं कपालाक्षं पञ्चवक्त्रं  त्रिलोचनम् ।  
विद्युत्कोटिप्रतीकाशं वन्दऽहं पार्वतापतिम् ॥ ४८॥  
  
स्फटिकाभं जनार्तिघ्नं देवदेवमुमापतिम् ।  
त्रिपुरारिं त्रिलोकेशं  नतोऽस्मि भवतारकम् ॥ ४९॥  
  
अव्यक्तमक्षरं दान्तं मोहसागरतारकम् ।  
स्तुतिप्रीयं भक्तिगम्यं सदा वन्दे  हरिप्रियम् ॥ ५०॥  
  
अमलं निर्मलं नाथमपमृत्युभयापहम् ।  
भीमयुद्धकरं भीमवरदं तं नतोऽस्म्यहम् ॥ ५१॥  
  
हरिचक्रप्रदं योगिध्येयमूर्तिं सुमङ्गलम् ।  
गजचर्माम्बरधरं प्रणमामि विभूतिदम् ॥ ५२॥  
  
आनन्दकारिणं  सोम्यं सुन्दरं भुवनेश्वरम् ।  
काशीप्रियं  काशिराजं वरदं  प्रणतोऽस्म्यहम् ॥ ५३॥  
  
श्मशानवसिनं भव्यं ग्रहपीडाविनाशनम् ।  
महान्तं प्रणवं योगं भजेऽहं दीनरक्षकम् ॥ ५४॥  
  
ज्योतिर्मयं ज्योतिरूपं  जितक्रोधं तपस्विनम् ।  
अनन्तं स्वर्गदं स्वर्गपालं वन्दे निरञ्जनम् ॥ ५५॥  
  
वेदवेद्यं पापहरं गुप्तनाथमतीन्द्रियम् ।  
सत्यात्मकं सत्यहरं निरीहं तं नतोऽस्म्यहम् ॥ ५६॥  
  
द्वीपिचर्मोत्तरीयं च शवमूर्धाविभूषणम् ।  
अस्थिमालं श्वेतवर्णं नमामि चन्द्रशेखरम् ॥ ५७॥  
  
शूलिनं सर्वभूतस्थं भक्तोद्धरणसंस्थितम् ।  
लिङ्गमूर्ति सिद्धसेव्यं सिद्धसिद्धिप्रदायकम् ॥ ५८॥  
  
अनादिनिधनाख्यं  तं रामसेव्यं जयप्रदम् ।  
योधादिं यज्ञभोक्तारं वन्दे नित्यं परावरम् ॥ ५९॥  
  
अचिन्त्यमचलं विष्णुं महाभागवतोत्तमम् ।  
परघ्नं  परवेद्यं च वन्दे वैकुण्ठनायकम् ॥ ६०॥  
  
आनन्दं  निर्भयं भक्तवाञ्च्छितार्थप्रदायकम् ।  
भवानीपतिमाचार्यं वन्देऽहं नन्दिकेश्वरम् ॥ ६१॥  
  
सोमप्रियं  सोमनाथं यक्षराजनिषेवितम् ।  
सर्वाधारं सुविस्तारं प्रणमामि विभूतिदम् ॥ ६२॥  
  
अनन्तनामानमनन्तरूपमनादिमध्यान्तमनादिसत्वम् ।  
चिद्रूपमेकं भवनागसिंहं भजामि नित्यं भुवनाधिनाथम् ॥ ६३॥  
  
वेदोपगीतं विधुशेखरं च सुरारिनाथार्चितपादपद्मम् ।  
कर्पूरगौरं भुजगेन्द्रहारं जानामि तत्त्वं शिवमेव नान्यम् ॥ ६४॥  
  
गणाधिणाथं शितिकण्ठमाद्यं तेजस्विनं सर्वमनोभिरामम् ।  
सर्वज्ञमीशं जगदात्मकं च पञ्चाननं नित्यमहं नमामि ॥ ६५॥  
  
विश्वसृजं नृत्यकरं  प्रियं तं विश्वात्मकं विश्वविधूतपापम् ।  
मृत्युञ्जयं भालविलोचनं च चेतः सदा चिन्तय देवदेवम् ॥ ६६॥  
  
कपालिनं सर्पकृतावतंसं मनोवचोगोचरमम्बुजाक्षम् ।  
क्षमाम्बुधिं दीनदयाकरं तं नमामि नित्यं भवरोगवैद्यम् ॥ ६७॥  
  
सर्वान्तरस्थं जगदादिहेतुं कालज्ञमात्मानमनन्तपादम् ।  
अनन्तबाहूदरमस्तक्राक्षं ललाटनेत्रं भज चन्द्रमौलिम् ॥ ६८॥  
  
सर्वप्रदं भक्तसुखावहं च पुष्पायुधादिप्रणतिप्रियं च ।  
त्रिलोकनाथं ऋणबन्धनाशं भजस्व नित्यं प्रणतार्तिनाशम् ॥ ६९॥  
  
आनन्दमूर्ति सुखकल्पवृक्षं कुमारनाथं विधृतप्रपञ्चम् ।  
यज्ञादिनाथं परमप्रकाशं नमामि विश्वम्भरमीशितारम् ॥ ७०॥  
  
इत्येवं स्तवमाख्यातं शिवस्य परमात्मनः ।  
पापक्षयकरं पुत्र सायुज्यमुक्तिदायकम् ॥ ७१॥  
  
सर्वरोगहरं मोक्षप्रदं सिद्धिप्रदायकम्  ।  
माङ्गल्यं  भुक्तिमुक्त्यादिसाधनं जयवर्धनम् ॥ ७२॥  
  
सर्वस्तवोत्तमं विद्धि सर्ववेदान्तशेखरम् ।  
पठस्वानुदिनं  तात प्रेम्णा भक्त्या विशुद्धिकृत् ॥ ७३॥  
  
गोहा स्त्रीबालविप्रादिहन्तान्यत्पापकृत्तथा ।  
विश्वासधातचारी च खाद्यपेयादिदूषक्रः ॥ ७४॥  
  
कोटिजन्मार्जितैः पापैरसङ्ख्यातैश्च वेष्टितः ।  
अष्टोत्तरशतात्पाठात् शुद्धो भवति निश्चितम् ॥ ७५॥  
  
महारोगयुतो वापि मृत्युग्रहयुतस्तथा ।  
त्रिंशत्तदस्य पठनात्सर्वदुःखं विनश्यति ॥ ७६॥  
  
राजवश्ये सहस्रं तु स्त्रीवश्ये च तदर्धकम् ।  
मित्रवश्ये पञ्चशतं  पाठं कुर्यात्समाहितः ॥ ७७॥  
  
लक्षपाठाद्भवेच्चैव शिव एव न संशयः ।  
बहुना किमिहोक्तेन भावनासिद्धिदायकः ॥ ७८॥  
  
पार्वत्या सहितं गिरीन्द्रशिखरे मुक्तामये सुन्दरे  
पीठे संस्थिनमिन्दुशेखरमहर्नाथादिसंसेवितम् ।  
पञ्चास्यं फणिराजकङ्कणधरं गङ्गाधरं शूलिनं  
त्र्यक्षं पापहरं नमामि सततं पद्मासनस्थं शिवम् ॥ ७९॥  
  
इति श्रीपद्मपुराणे ब्रह्मनारदसंवादे शिवस्तवराजः सम्पूर्णः ॥  
  
  
Proofread by Pallasena Narayanaswami ppnswami at gmail.com  
  
  
