---
Author: Ravana
Category: shiva, stotra
Description-comments: Extended version with 17 verses
File name: shivtAND.itx
Indexextra: (Meanings 1 2, 3, 4, 5, 6, 7, Hindi, Gujarati)
Language: Sanskrit
Latest update: February 16, 2018
Location: doc_shiva
Proofread by: Girish Beeharry and Sushil D. Sharma
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivaTANDava stotra
Texttype: stotra
Transliterated by: Girish Beeharry and Sushil D. Sharma sushil at synopsys.com
engtitle: Shivatandavastotra (Ravana)
itxtitle: shivatANDavastotram (rAvaNarachitam)
title: शिवताण्डवस्तोत्रम् (रावणरचितम्)

---
  
 श्रीशिवताण्डवस्तोत्रम् रावणरचितम्   
  
   ॥ अथ रावणकृतशिवताण्डवस्तोत्रम् ॥  
  
               ॥ श्रीगणेशाय नमः ॥  
  
जटाटवीगलज्जलप्रवाहपावितस्थले  
  गलेऽवलम्ब्य लम्बितां भुजङ्गतुङ्गमालिकाम् ।  
डमड्डमड्डमड्डमन्निनादवड्डमर्वयं  
  चकार चण्डताण्डवं तनोतु नः शिवः शिवम् ॥ १॥  
  
जटाकटाहसम्भ्रमभ्रमन्निलिम्पनिर्झरी-  
     -विलोलवीचिवल्लरीविराजमानमूर्धनि ।  
धगद्धगद्धगज्ज्वलल्ललाटपट्टपावके  
      किशोरचन्द्रशेखरे रतिः प्रतिक्षणं मम ॥ २॥  
  
धराधरेन्द्रनन्दिनीविलासबन्धुबन्धुर  
      स्फुरद्दिगन्तसन्ततिप्रमोदमानमानसे ।  
कृपाकटाक्षधोरणीनिरुद्धदुर्धरापदि  
      क्वचिद्दिगम्बरे(क्वचिच्चिदम्बरे) मनो विनोदमेतु वस्तुनि ॥ ३॥  
  
जटाभुजङ्गपिङ्गलस्फुरत्फणामणिप्रभा  
      कदम्बकुङ्कुमद्रवप्रलिप्तदिग्वधूमुखे ।  
मदान्धसिन्धुरस्फुरत्त्वगुत्तरीयमेदुरे  
     मनो विनोदमद्भुतं बिभर्तु भूतभर्तरि ॥ ४॥  
  
सहस्रलोचनप्रभृत्यशेषलेखशेखर  
     प्रसूनधूलिधोरणी विधूसराङ्घ्रिपीठभूः ।  
भुजङ्गराजमालया निबद्धजाटजूटक  
     श्रियै चिराय जायतां चकोरबन्धुशेखरः ॥ ५॥  
  
ललाटचत्वरज्वलद्धनञ्जयस्फुलिङ्गभा-  
    -निपीतपञ्चसायकं नमन्निलिम्पनायकम् ।  
सुधामयूखलेखया विराजमानशेखरं  
     महाकपालिसम्पदेशिरोजटालमस्तु नः  ॥ ६॥  
  
करालभालपट्टिकाधगद्धगद्धगज्ज्वल-  
     द्धनञ्जयाहुतीकृतप्रचण्डपञ्चसायके ।  
धराधरेन्द्रनन्दिनीकुचाग्रचित्रपत्रक-  
    -प्रकल्पनैकशिल्पिनि त्रिलोचने रतिर्मम ॥ ७॥  
  
नवीनमेघमण्डली निरुद्धदुर्धरस्फुरत्-  
     कुहूनिशीथिनीतमः प्रबन्धबद्धकन्धरः ।  
निलिम्पनिर्झरीधरस्तनोतु कृत्तिसिन्धुरः  
     कलानिधानबन्धुरः श्रियं जगद्धुरन्धरः ॥ ८॥  
  
प्रफुल्लनीलपङ्कजप्रपञ्चकालिमप्रभा-  
    -वलम्बिकण्ठकन्दलीरुचिप्रबद्धकन्धरम् ।  
स्मरच्छिदं पुरच्छिदं भवच्छिदं मखच्छिदं  
     गजच्छिदान्धकच्छिदं तमन्तकच्छिदं भजे ॥ ९॥  
  
अखर्व(अगर्व)सर्वमङ्गलाकलाकदम्बमञ्जरी  
     रसप्रवाहमाधुरी विजृम्भणामधुव्रतम् ।  
स्मरान्तकं पुरान्तकं भवान्तकं मखान्तकं  
     गजान्तकान्धकान्तकं तमन्तकान्तकं भजे ॥ १०॥  
  
जयत्वदभ्रविभ्रमभ्रमद्भुजङ्गमश्वस-  
    -द्विनिर्गमत्क्रमस्फुरत्करालभालहव्यवाट् ।  
धिमिद्धिमिद्धिमिध्वनन्मृदङ्गतुङ्गमङ्गल  
     ध्वनिक्रमप्रवर्तित प्रचण्डताण्डवः शिवः ॥ ११॥  
  
दृषद्विचित्रतल्पयोर्भुजङ्गमौक्तिकस्रजोर्-  
    -गरिष्ठरत्नलोष्ठयोः सुहृद्विपक्षपक्षयोः ।  
तृणारविन्दचक्षुषोः प्रजामहीमहेन्द्रयोः  
     समं प्रवर्तयन्मनः कदा सदाशिवं भजे ॥ १२॥  
  
कदा निलिम्पनिर्झरीनिकुञ्जकोटरे वसन्  
     विमुक्तदुर्मतिः सदा शिरः स्थमञ्जलिं वहन् ।  
विमुक्तलोललोचनो ललामभाललग्नकः  
     शिवेति मन्त्रमुच्चरन् कदा सुखी भवाम्यहम् ॥ १३॥  
  
निलिम्पनाथनागरीकदम्बमौलमल्लिका-  
     निगुम्फनिर्भरक्षरन्मधूष्णिकामनोहरः ।  
तनोतु नो मनोमुदं विनोदिनीमहर्निशं  
     परश्रियः परं पदन्तदङ्गजत्विषां चयः ॥ १४॥  
  
प्रचण्डवाडवानलप्रभाशुभप्रचारणी  
     महाष्टसिद्धिकामिनीजनावहूतजल्पना ।  
विमुक्तवामलोचनाविवाहकालिकध्वनिः  
     शिवेति मन्त्रभूषणा जगज्जयाय जायताम् ॥ १५॥  
  
इदम् हि नित्यमेवमुक्तमुत्तमोत्तमं स्तवं  
     पठन्स्मरन्ब्रुवन्नरो विशुद्धिमेतिसन्ततम् ।  
हरे गुरौ सुभक्तिमाशु याति नान्यथा गतिं  
     विमोहनं हि देहिनां सुशङ्करस्य चिन्तनम् ॥ १६॥  
  
पूजावसानसमये दशवक्त्रगीतं  
     यः शम्भुपूजनपरं पठति प्रदोषे ।  
तस्य स्थिरां रथगजेन्द्रतुरङ्गयुक्तां  
     लक्ष्मीं सदैव  सुमुखिं प्रददाति शम्भुः ॥ १७॥  
  
   ॥ इति श्रीरावणविरचितं शिवताण्डवस्तोत्रं सम्पूर्णम् ॥  
  
  
  
The stotra is in panchachAmara Chanda, in which there are 16  
varna-s per line, each line begins with a laghu and the laghu  
and guru varna-s alternate. So there are eight LG (laghu-guru)  
pairs, making up 16 syllables of each line.  The last shloka  
is in Vasanta-tilakA metre.  Some of the versions of the stotra  
carry 15-19 verses.  
  
There are two additional verses seen in some version   
नमामि पार्वतीपतिं नमामि जाह्नवीपतिं  
     नमामि भक्तवत्सलं नमामि फाललोचनम् ।  
नमामि चन्द्रशेखरं नमामि दुःखमोचनं  
     तदीयपादपङ्कजं स्मराम्यहं नटेश्वरम् ॥ १६॥  
  
रावणेन कृतं स्तोत्रं यः पठेच्छिवसन्निधौ ।  
पुत्रपौत्रादिकं सौख्यं लभते मोक्षमेव च ॥ १९॥  
  
   इति दशकन्धरविरचितं शिवताण्डवस्तोत्रं समाप्तम् ।  
  
Also there are variations, for example, the last line  
of verse 12 is also chanted as   
समप्रवृत्तिकः कदा सदाशिवं भजाम्यहम् ॥ १२॥  or in 13  
विलोललोललोचनो  instead of  विमुक्तलोललोचनो  
Both alternatives are correct and there is no need to  
document all kinds of variations seen in different prints.  
  
