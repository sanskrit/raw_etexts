+++
"Text title" = "chandrashekharAShTakaM"
"File name" = "chandra8.itx"
itxtitle = "chandrashekharAShTakam"
engtitle = "chandrashekharAShTakam"
Category = "aShTaka, shiva"
Location = "doc_shiva"
Sublocation = "shiva"
Language = "Sanskrit"
Subject = "philosophy/hinduism/religion"
"Proofread by" = "NA"
Description-comments = "BSR"
"Latest update" = "NOvember 17, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "चन्द्रशेखराष्टकम्"

+++
  
 चन्द्रशेखराष्टकं   
चन्द्रशेखर चन्द्रशेखर चन्द्रशेखर पाहि माम् ।  
चन्द्रशेखर चन्द्रशेखर चन्द्रशेखर रक्ष माम् ॥ १॥  
  
रत्नसानुशरासनं रजतादिशृङ्गनिकेतनं  
    सिञ्जिनीकृतपन्नगेश्वरमच्युताननसायकम् ।  
क्षिप्रदग्धपुरत्रयं त्रिदिवालयैरभिवन्दितं  
    चन्द्रशेखरमाश्रये मम किं करिष्यति वै यमः ॥ २॥  
  
पञ्चपादपपुष्पगन्धपदाम्बुजद्वयशोभितं  
    भाललोचनजातपावकदग्धमन्मथविग्रहम् ।  
भस्मदिग्धकलेवरं भवनाशनं भवमव्ययं  
    चन्द्रशेखरमाश्रये मम किं करिष्यति वै यमः ॥ ३॥  
  
मत्तवारणमुख्यचर्मकृतोत्तरीयमनोहरं  
    पङ्कजासनपद्मलोचनपूजिताङ्घ्रिसरोरुहम् ।  
देवसिन्धुतरङ्गसीकरसिक्तशुभ्रजटाधरं  
    चन्द्रशेखरमाश्रये मम किं करिष्यति वै यमः ॥ ४॥  
  
यक्षराजसखं भगाक्षहरं भुजङ्गविभूषणं  
    शैलराजसुतापरिष्कृतचारुवामकलेवरम् ।  
क्ष्वेडनीलगलं परश्वधधारिणं मृगधारिणं  
    चन्द्रशेखरमाश्रये मम किं करिष्यति वै यमः ॥ ५॥  
  
कुण्डलीकृतकुण्डलेश्वरकुण्डलं वृषवाहनं  
    नारदादिमुनीश्वरस्तुतवैभवं भुवनेश्वरम् ।  
अन्धकान्धकामाश्रितामरपादपं शमनान्तकं  
    चन्द्रशेखरमाश्रये मम किं करिष्यति वै यमः ॥ ६॥  
  
भेषजं भवरोगिणामखिलापदामपहारिणं  
    दक्षयज्ञविनाशनं त्रिगुणात्मकं त्रिविलोचनम् ।  
भुक्तिमुक्तिफलप्रदं सकलाघसङ्घनिबर्हणं  
    चन्द्रशेखरमाश्रये मम किं करिष्यति वै यमः ॥ ७॥  
  
भक्तवत्सलमर्चितं निधिमक्षयं हरिदम्बरं  
    सर्वभूतपतिं परात्परम्प्रमेयमनुत्तमम् ।  
सोमवारिदभूहुताशनसोमपानिलखाकृतिं  
    चन्द्रशेखरमाश्रये मम किं करिष्यति वै यमः ॥ ८॥  
  
विश्वसृष्टिविधायिनं पुनरेव पालनतत्परं  
    संहरन्तमपि प्रपञ्चमशेषलोकनिवासिनम् ।  
क्रीडयन्तमहर्निशं गणनाथयूथसमन्वितं  
    चन्द्रशेखरमाश्रये मम किं करिष्यति वै यमः ॥ ९॥  
  
मृत्युभीतमृकण्डसूनुकृतस्तवं शिवसन्निधौ  
    यत्र कुत्र च यः पठेन्न हि तस्य मृत्युभयं भवेत् ।  
पूर्णमायुररोगितामखिलार्थसम्पदमादरं  
    चन्द्रशेखर एव तस्य ददाति मुक्तिमयत्नतः ॥ १०॥  
  
    ॥ इति श्रीचन्द्रशेखराष्टकं सम्पूर्णम् ॥  
  
  
NA  
  
