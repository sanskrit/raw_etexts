---
Author: Shankaracharya
Category: shiva, bhujanga, shankarAchArya, vedanta
File name: shivabhujangam.itx
Language: Sanskrit
Latest update: July 12, 2015
Location: doc_shiva
Proofread by: Kamakshi kAmAkShi7 at gmail.com
Send corrections to: Sanskrit@cheerful.com
Site access: https://sanskritdocuments.org
Subcategory: bhujanga
Subject: philosophy/hinduism/religion
Sublocation: shiva
Text title: shivabhuja.ngam
Transliterated by: Kamakshi kAmAkShi7 at gmail.com
engtitle: Shivabhujangam
itxtitle: shivabhujaNgam (shaNkarAchAryavirachitam)
title: शिवभुजण्गम् (शण्कराचार्यविरचितम्)

---
  
 श्रीशिवभुजङ्गम् अथवा शिवस्तुतिः   
  
गलद्दानगण्डं मिलद्भृङ्गषण्डं  
चलच्चारुशुण्डं जगत्त्राणशौण्डम् ।  
कनद्दन्तकाण्डं विपद्भङ्गचण्डं  
शिवप्रेमपिण्डं भजे वक्रतुण्डम् ॥ १॥  
  
अनाद्यन्तमाद्यं परं तत्त्वमर्थं  
चिदाकारमेकं तुरीयं त्वमेयम् ।  
हरिब्रह्ममृग्यं परब्रह्मरूपं  
मनोवागतीतं महःशैवमीडे ॥ २॥  
  
स्वशक्त्यादिशक्त्यन्तसिंहासनस्थं  
मनोहारिसर्वाङ्गरत्नोरुभूषम् ।  
जटाहीन्दुगङ्गास्थिशम्याकमौलिं  
पराशक्तिमित्रं नुमः पञ्चवक्त्रम् ॥ ३॥  
  
शिवेशानतत्पूरुषाघोरवामा-  
दिभिः पञ्चभिर्हृन्मुखैः षड्भिरङ्गैः ।  
अनौपम्य षट्त्रिंशतं तत्त्वविद्या-  
मतीतं परं त्वां कथं वेत्ति को वा ॥ ४॥  
  
प्रवालप्रवाहप्रभाशोणमर्धं  
मरुत्वन्मणिश्रीमहःश्याममर्धम् ।  
गुणस्यूतमेतद्वपुः शैवमन्तः  
स्मरामि स्मरापत्तिसम्पत्तिहेतोः ॥ ५॥  
  
स्वसेवासमायातदेवासुरेन्द्रा-  
नमन्मौलिमन्दारमालाभिषिक्तम् ।  
नमस्यामि शम्भो पदाम्भोरुहं ते  
भवाम्भोधिपोतं भवानीविभाव्यम् ॥ ६॥  
  
जगन्नाथ मन्नाथ गौरीसनाथ  
प्रपन्नानुकम्पिन्विपन्नार्तिहारिन्।  
महःस्तोममूर्ते समस्तैकबन्धो  
नमस्ते नमस्ते पुनस्ते नमोऽस्तु ॥ ७॥  
  
विरूपाक्ष विश्वेश विश्वादिदेव  
त्रयीमूल शम्भो शिव त्र्यम्बक त्वम् ।  
प्रसीद स्मर त्राहि पश्यावमुक्त्यै  
क्षमां प्राप्नुहि त्र्यक्ष मां रक्ष मोदात्॥ ८॥  
  
महादेव देवेश देवादिदेव  
स्मरारे पुरारे यमारे हरेति ।  
ब्रुवाणः स्मरिष्यामि भक्त्या भवन्तं  
ततो मे दयाशील देव प्रसीद ॥ ९॥  
  
त्वदन्यः शरण्यः प्रपन्नस्य नेति  
प्रसीद स्मरन्नेव हन्यास्तु दैन्यम् ।  
न चेत्ते भवेद्भक्तवात्सल्यहानि-  
स्ततो मे दयालो सदा सन्निधेहि ॥ १०॥  
  
अयं दानकालस्त्वहं दानपात्रं  
भवानेव दाता त्वदन्यं न याचे ।  
भवद्भक्तिमेव स्थिरां देहि मह्यं  
कृपाशील शम्भो कृतार्थोऽस्मि तस्मात्॥ ११॥  
  
पशुं वेत्सि चेन्मां तमेवाधिरूढः  
कलङ्कीति वा मूर्ध्नि धत्से तमेव ।  
द्विजिह्वः पुनः सोऽपि ते कण्ठभूषा  
त्वदङ्गीकृताः शर्व सर्वेऽपि धन्याः ॥ १२॥  
  
न शक्नोमि कर्तुं परद्रोहलेशं  
कथं प्रीयसे त्वं न जाने गिरीश ।  
तथाहि प्रसन्नोऽसि कस्यापि कान्ता-  
सुतद्रोहिणो वा पितृद्रोहिणो वा ॥ १३॥  
  
स्तुतिं ध्यानमर्चां यथावद्विधातुं  
भजन्नप्यजानन्महेशावलम्बे ।  
त्रसन्तं सुतं त्रातुमग्रे मृकण्डो-  
र्यमप्राणनिर्वापणं त्वत्पदाब्जम् ॥ १४॥  
  
शिरोद्दृष्टिहृद्रोगशूलप्रमेह-  
ज्वरार्शोजरायक्ष्महिक्काविषार्तान्।  
त्वमाद्यो भिषग्भेषजं भस्म शम्भो  
त्वमुल्लाघयास्मान्वपुर्लाघवाय ॥ १५॥  
  
दरिद्रोऽस्म्यभद्रोऽस्मि भग्नोऽस्मि दूये  
विष्ण्णोऽस्मि सन्नोऽस्मि खिन्नोऽस्मि चाहम् ।  
भवान्प्राणिनामन्तरात्मासि शम्भो  
ममाधिं न वेत्सि प्रभो रक्ष मां त्वम् ॥ १६॥  
  
त्वदक्ष्णोः कटाक्षः पतेत्त्र्यक्ष यत्र  
क्षणं क्ष्मा च लक्ष्मीः स्वयं तं वृणाते ।  
किरीटस्फुरच्चामरच्छत्रमाला-  
कलाचीगजक्षौमभूषाविशेषैः ॥ १७॥  
  
भवान्यै भवायापि मात्रे च पित्रे  
मृडान्यै मृडायाप्यघघ्न्यै मखघ्ने ।  
शिवाङ्ग्यै शिवाङ्गाय कुर्मः शिवायै  
शिवायाम्बिकायै नमस्त्र्यम्बकाय ॥ १८॥  
  
भवद्गौरवं मल्लघुत्वं विदित्वा  
प्रभो रक्ष कारुण्यदृष्ट्यानुगं माम् ।  
शिवात्मानुभावस्तुतावक्षमोऽहं  
स्वशक्त्या कृतं मेऽपराधं क्षमस्व ॥ १९॥  
  
यदा कर्णरन्ध्रं व्रजेत्कालवाह-  
द्विषत्कण्ठघण्टाघणात्कारनादः ।  
वृषाधीशमारुह्य देवौपवाह्यं  
तदा वत्स मा भीरिति प्रीणय त्वम् ॥ २०॥  
  
यदा दारुणाभाषणा भीषणा मे  
भविष्यन्त्युपान्ते कृतान्तस्य दूताः ।  
तदा मन्मनस्त्वत्पदाम्भोरुहस्थं  
कथं निश्चलं स्यान्नमस्तेऽस्तु शम्भो ॥ २१॥  
  
यदा दुर्निवारव्यथोऽहं शयानो  
लुठन्निःश्वसन्निःसृताव्यक्तवाणिः ।  
तदा जह्नुकन्याजलालङ्कृतं ते  
जटामण्डलं मन्मनोमन्दिरं स्यात्॥ २२॥  
  
यदा पुत्रमित्रादयो मत्सकाशे  
रुदन्त्यस्य हा कीदृशीयं दशेति।  
तदा देवदेवेश गौरीश शम्भो  
नमस्ते शिवायेत्यजस्रं ब्रवाणि ॥ २३॥  
  
यदा पश्यतां मामसौ वेत्ति नास्मा-  
नयं श्वास एवेति वाचो भवेयुः ।  
तदा भूतिभूषं भुजङ्गावनद्धं  
पुरारे भवन्तं स्फुटं भावयेयम् ॥ २४॥  
  
यदा यातनादेहसन्देहवाही  
भवेदात्मदेहे न मोहो महान्मे ।  
तदा काशशीतांशुसङ्काशमीश  
स्मरारे वपुस्ते नमस्ते स्मराणि ॥ २५॥  
  
यदापारमच्छायमस्थानमद्भि-  
र्जनैर्वा विहीनं गमिष्यामि मार्गम् ।  
तदा तं निरुन्धन्कृतान्तस्य मार्गं  
महादेव मह्यं मनोज्ञं प्रयच्छ ॥ २६॥  
  
यदा रौरवादि स्मरन्नेव भीत्या  
व्रजाम्यत्र मोहं महादेव घोरम् ।  
तदा मामहो नाथ कस्तारयिष्य-  
त्यनाथं पराधीनमर्धेन्दुमौले ॥ २७॥  
  
यदा श्वेतपत्रायतालङ्घ्यशक्तेः  
कृतान्ताद्भयं भक्तवात्सल्यभावात् ।  
तदा पाहि मां पार्वतीवल्लभान्यं  
न पश्यामि पातारमेतादृशं मे ॥ २८॥  
  
इदानीमिदानीं मृतिर्मे भवित्री-  
त्यहो सन्ततं चिन्तया पीडितोऽस्मि ।  
कथं नाम मा भून्मृतौ भीतिरेषा  
नमस्ते गतीनां गते नीलकण्ठ ॥ २९॥  
  
अमर्यादमेवाहमाबालवृद्धं  
हरन्तं कृतान्तं समीक्ष्यास्मि भीतः ।  
मृतौ तावकाङ्घ्र्यब्जदिव्यप्रसादा-  
द्भवानीपते निर्भयोऽहं भवानि ॥ ३०॥  
  
जराजन्मगर्भाधिवासादिदुःखा-  
न्यसह्यानि जह्यां जगन्नाथ देव ।  
भवन्तं विना मे गतिर्नैव शम्भो  
दयालो न जागर्ति किं वा दया ते ॥ ३१॥  
  
शिवायेति शब्दो नमःपूर्व एष  
स्मरन्मुक्तिकृन्मृत्युहा तत्त्ववाची ।  
महेशान मा गान्मनस्तो वचस्तः  
सदा मह्यमेतत्प्रदानं प्रयच्छ ॥ ३२॥  
  
त्वमप्यम्ब मां पश्य शीतांशुमौलि-  
प्रिये भेषजं त्वं भवव्याधिशान्तौ ।  
बहुक्लेशभाजं पदाम्भोजपोते  
भवाब्धौ निमग्नं नयस्वाद्य पारम् ॥ ३३॥  
  
अनुद्यल्ललाटाक्षिवह्निप्ररोहै-  
रवामस्फुरच्चारुवामोरुशोभैः ।  
अनङ्गभ्रमद्भोगिभूषाविशेषै-  
रचन्द्रार्धचूडैरलं दैवतैर्नः ॥ ३४॥  
  
अकण्ठेकलङ्कादनङ्गेभुजङ्गा-  
दपाणौकपालादफालेनलाक्षात्।  
अमौळौशशाङ्कादवामेकलत्रा-  
दहं देवमन्यं न मन्ये न मन्ये ॥ ३५॥  
  
महादेव शम्भो गिरीश त्रिशूलिं-  
स्त्वदीयं समस्तं विभातीति यस्मात्।  
शिवादन्यथा दैवतं नाभिजाने  
शिवोऽहं शिवोऽहं शिवोऽहं शिवोऽहम् ॥ ३६॥  
  
यतोऽजायतेदं प्रपञ्चं विचित्रं  
स्थितिं याति यस्मिन्यदेकान्तमन्ते ।  
स कर्मादिहीनः स्वयञ्ज्योतिरात्मा  
शिवोऽहं शिवोऽहं शिवोऽहं शिवोऽहम् ॥ ३७॥  
  
किरीटे निशेशो ललाटे हुताशो  
भुजे भोगिराजो गले कालिमा च ।  
तनौ कामिनी यस्य तत्तुल्यदेवं  
न जाने न जाने न जाने न जाने ॥ ३८॥  
  
अनेन स्तवेनादरादम्बिकेशं  
परां भक्तिमासाद्य यं ये नमन्ति ।  
मृतौ निर्भयास्ते जनास्तं भजन्ते  
हृदम्भोजमध्ये सदासीनमीशम् ॥ ३९॥  
  
भुजङ्गप्रियाकल्प शम्भो मयैवं  
भुजङ्गप्रयातेन वृत्तेन कॢप्तम् ।  
नरः स्तोत्रमेतत्पठित्वोरुभक्त्या  
सुपुत्रायुरारोग्यमैश्वर्यमेति ॥ ४०॥  
  
इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छङ्करभगवत्पाद कृतौ  
शिवभुजङ्गं सम्पूर्णम् ॥  
  
  
Encoded and proofread by KamakShi kAmAkShi7 at gmail.com  
  
