---
Author: Appayya Dixit
Category: shataka, shiva, appayya-dIkShita
File name: AryAshatakamappayyA.itx
Indexextra: (Scanned TIkA)
Language: Sanskrit
Latest update: August 4, 2016
Location: doc_shiva
Proofread by: Sunder Hattangadi sunderh at hotmail.com, Rajani
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: AryAshatakam by Shri Appayya Dikshit
Transliterated by: shaivam.org, Sunder Hattangadi
engtitle: AryAshatakam by Shri Appayya Dikshit
itxtitle: AryAshatakam (appayyAdIkshitavirachitam)
title: आर्याशतकम् (अप्पय्यादीक्षितविरचितम्)

---
  
 आर्याशतकम् श्रीमदप्पय्यदीक्षितविरचितम्   
दयया यदीयया वाङ्नवरसरुचिरा सुधाधिकोदेति ।  
शरणागतचिन्तितदं तं शिवचिन्तामणिं वन्दे ॥ १॥  
  
शिरसि सितांशुकलाढ्यं करुणापीयूषपूरितं नयने ।  
स्मितदुग्धमुग्धवदनं ललनाकलितं महः कलये ॥ २॥  
  
अन्ते चिन्तयते यत्तत्तामेतीति च त्वया गदितम् ।  
शिव तव चरणद्वन्द्वध्यानान्निर्द्वन्द्वता चित्रम् ॥ ३॥  
  
द्रुतमुद्धर हर संहर संहर भववैरिणं त्वतित्वरया।  
भव भवतोऽपि भवोऽयं रिपुरेतन्निन्दितं जगति ॥ ४॥  
  
चेतसि चिन्तय वामां वा मां वा न द्विधा स्थितस्याहम् ।  
इति यदि वदसि दयाब्धे वामार्धे सा तवाप्यस्ति ॥ ५॥  
  
मित्रकलत्रसुतादीन् ध्यायस्यनिशं न मां क्षणं जातु।  
यदि कुप्यसि मयि दीने तुलयामि त्वां कथं सह तैः ॥ ६॥  
  
मत्कृतदुष्कृतशान्तिर्विषवह्निजलादियातनया ।  
यदि निश्चयस्तवायं प्रेषय गरलाग्निगङ्गौघान् ॥ ७॥  
  
भोगं विहाय योगं साधय दास्ये तवापि परभागम् ।  
मम किं न वावकाशस्त्वद्भूषाभोगिनां मध्ये ॥ ८॥  
  
ललनालोलविलोकनजितमित्यवमन्यसे कथं मां त्वम्।  
त्वयि जायार्धशरीरे शिव शिव नाऽऽलोकनानुभवः ॥ ९॥  
  
स्मरणादनुपदमीदृग्विस्मृतिशीलो न वल्लभोऽसि मम।  
उत्पाद्याशां भङ्क्तुर्लग्ना वृत्तिस्तवैवेयम् ॥ १०॥  
  
पुत्रः पितृवत्पुत्री मातृवदित्थं ममात्र को दोषः ।  
अहमपि भोगासक्तः प्रकृतिर्जाता विषादवती ॥ ११॥  
  
वपुरर्धं वामार्धं शिरसि शशी सोऽपि भूषणं तेऽर्धम् ।  
मामपि तवार्धभक्तं शिव शिव देहे न धारयसि  ॥ १२॥  
  
स्तनपं शिशुं त्वदीयं पालय साम्ब द्रुतं न पासि यदि ।  
जगतः पितेति गीतं यातं नामेति जानीहि ॥ १३॥  
  
मातरि हित्वा बालं कार्याकुलधीः पिता बहिर्याति ।  
शिव बत शक्नोषि कथं स्वाङ्गान्मन्मातरं मोक्तुम् ॥ १४॥  
  
गुणहीनतां तनूजे मयि दृष्ट्वा किं परित्यजस्येवम् ।  
उचितं गुणिनस्त्वेतन्निर्गुणरूपस्य तेऽनुचितम् ॥ १५॥  
  
कामक्रोधकटाभ्यां मदजलधारां निरङ्कुशे स्रवति ।  
मत्कृतदुष्कृतकरिणि प्रकटा पञ्चास्यता तेऽस्तु ॥ १६॥  
  
त्वद्धीनं मां दीनं दृष्ट्वा विषयातिरागसम्बद्धम् ।  
धावत्यकीर्तिरेषा नाथः शक्तोऽप्युदासीनः ॥ १७॥  
  
अरिभिर्जितैरशक्तैर्विज्ञाप्यं सेवकैः प्रभोर्नीतिः ।  
विषयैर्जितोऽस्मि शम्भो तव यच्छ्लाघ्यं तदारचय ॥ १८॥  
  
संरक्ष्यते स्वदासैर्यद्यद्वस्तु प्रभोरभीष्टतरम् ।  
दासस्तवेष्टकामः कान्तां कनकं कथं त्यजेयमहम् ॥ १९॥  
  
पापी पापं सुकृती सुकृतं भुङ्क्ते ममात्र किं नु गतम्।  
इत्यौदास्यमयुक्तं भृत्याकीर्तिः प्रभोरेव ॥ २०॥  
  
विकलेऽतिदीनचित्ते विषयाशामात्रधारिणि नितान्तम् ।  
मयि रोषतः कियत् ते वद वद शम्भो यशो भावि ॥ २१॥  
  
स्वगृहे भुवनत्रितये योगक्षेमे मुखानि चत्वारि ।  
मत्प्रतिवचनं हि विना पञ्चमवदनस्य कुत्र गतिः ॥ २२॥  
  
तव कोऽहं त्वं मम कः पञ्चस्वेवं विचारयस्वेति ।  
ब्रूषे दीनदयाब्धे पञ्चमुखत्वं त्वयि व्यक्तम्॥ २३॥  
  
याचस्वान्यं धनिनं भविता तव को दिगम्बराल्लाभः ।  
मां मा प्रतारयैवं ख्यातः श्रीकण्ठनामासि॥ २४॥  
  
वसनाशनप्रदातरि मयि जीवति किं समाकुलस्त्वमिति ।  
दोहाय मोच्यमानो वत्सः किं न त्वरामयते ॥ २५॥  
  
पातकराशिरितीदं त्वयाभिधानं श्रुतं न तद् दृष्टम्।  
तद्दर्शनकुतुकं यदि मां द्रष्टुं किं विलम्बसे देव ॥ २६॥  
  
पातकराशिरसि त्वं पश्याम्यत एव नाहमिति वदसि ।  
पातकरूपाज्ञाने शिव तव सर्वज्ञताभङ्गः ॥ २७॥  
  
पापं पापमितीदं करोषि शिव किं मुधा बुधान् भ्रान्तान् ।  
तत्सत्यं चेन्न कथं त्वयानुभूतं न दृष्टं वा ॥ २८॥  
  
पापे लोकानुभवः स एव मानं ममाप्यननुभूते ।  
न हि परकीयानुभवः ज्ञातुं शक्यः परेणापि ॥ २९॥  
  
लोकाभिन्नः सोऽहं वक्तुं वाक्यं ह्युपक्रमस्तव चेत्।  
सिद्धा मनोरथा मे त्वत्तः कस्यापि लोकस्य ॥ ३०॥  
  
अतिवल्गनं ममैतन्मूढत्वं यद्यपि प्रभोः पुरतः ।  
दीनः करोमि किं वा मद्विषये को निवेदयति ॥ ३१॥  
  
लघुरसि किं त्वयि दयया मा मा मंस्थाः शिवेति सहसा त्वम्।  
भारो भुवोऽस्मि धृत्वा स्वकरे तुलयाशु मां शम्भो॥ ३२॥  
  
सस्ये तृणे च वृष्टिं तुल्यां देवः सदैव विदधाति ।  
देवो महान् बत त्वं गुरुलघुवार्तां कथं कुरुषे ॥ ३३॥  
  
दिष्टोद्दिष्टं दास्याम्यन्यन्नेष्टं यदि स्फुटं वाक्यम् ।  
दत्ता कथं त्वयासावजरामरता मृकण्डुजनेः ॥ ३४॥  
  
नादत्तं प्राप्नोतीत्येतद्वाक्यं प्रतारणामात्रम् ।  
उपमन्युना कदा वा कस्मै दुग्धोदधिर्दत्तः ॥ ३५॥  
  
प्रबलतरोन्मादाढ्यं त्वामप्यगणय्य धावमानं च ।  
मच्चेतोऽपस्मारं नियमय शम्भो पदाभ्यां ते ॥ ३६॥  
  
आशापिशाचिका मां भ्रमयति परितो दशस्वपि दिशासु ।  
स्वीये पिशाचवर्गे सेवायै किं न योजयसि ॥ ३७॥  
  
यक्षाधीनां रक्षां त्र्यक्ष निधीनां कुतो नु वा कुरुषे।  
साक्षान्मनुष्यधर्माऽप्यहह कथं नु विस्मृतिर्मम ते ॥ ३८॥  
  
धनदे सखित्वमेतत् तव यत् तत्रास्ति विस्मयः क इव ।  
मयि निर्धने तदास्तां त्रिजगति चित्रं कियद्भावि ॥ ३९॥  
  
सखितारूपनिधानं वित्तनिधानं द्विधा धनं तव यत् ।  
नैककरे नृपनीतिस्तत्रान्यतरन्निधेहि मयि ॥ ४०॥  
  
पालय वा मां मा वा मत्तनुभूता तु पञ्चभूतततिः ।  
पोष्यावश्यं भवता भविता नो चेन्न भूतपतिः ॥ ४१॥  
  
अतिकोमलं मनस्ते मुनिभिर्गीतं कुतोऽधुना कठिनम् ।  
मन्ये विषाशनार्थं कठिनं चेतस्त्वया विहितम् ॥ ४२॥  
  
मां द्रष्टुमष्टमूर्ते करुणा तेऽद्यापि किं न वोल्लसति ।  
भिक्षाप्रसङ्गतो वा कियतां नो यासि सदनानि ॥ ४३॥  
  
वित्ताधिपः सखा ते भार्या देहे तवान्नपूर्णाख्या ।  
ऊरीकृतं न दूरीकुरुषे भिक्षाटनमपीश ॥ ४४॥  
  
नाङ्गीकृतो मया त्वं तत एव न दर्शनं मम तवास्ति ।  
इति नोत्तरं प्रदेयं शिव शिव विश्वेशनामासि ॥ ४५॥  
  
यदि देहगेहरूपं ददासि देशाधिकारकार्यं मम ।  
रसनाख्यलेखपत्रे सुदृढां कुरु नाममुद्रां ते ॥ ४६॥  
  
रसनोक्तं कुरु सर्वं शिव तव नामाधिमुद्रितास्तीयम् ।  
गणयसि मुद्रां न हि चेत् प्रभुतोच्छिन्ना तवैव स्यात् ॥ ४७॥  
  
अत्याटिनं करालं भिक्षायुक्तं कपालशूलकरम् ।  
मद्दारिद्र्यं भैरवरूपं कुरु चार्धचन्द्रयुतम् ॥ ४८॥  
  
दारिद्र्यचण्डरश्मौ प्रतपति केदारवच्च मयि शुष्के ।  
जलधरतायां सत्यां त्वयि शिव नाद्यापि समुपैषि ॥ ४९॥  
  
दारिद्र्याख्यमनोभूः क्लीबं चेतोऽपि मोहयत्यनिशम् ।  
एनं लीनं कर्तुं धन्यः कोऽन्यस्त्वदन्योऽस्ति ॥ ५०॥  
  
भालानलाक्षियुक्तस्त्रिजगति नान्यो मदन्य इति।  
गर्वं मा वह यावद्दारिद्र्याग्निः कपाले मे॥ ५१॥  
  
चेतः कुरु मा कलहं तव वैक्लव्येऽपि शम्भुना प्रभुणा।  
न वदति यद्यपि भर्ता तवोपकर्ता स एवास्ति ॥ ५२॥  
  
अयि चित्त वित्तलेशे सहजप्रेम्णा कियन्नु लुब्धमसि ।  
न तथापि तद्वियोगः केवलमास्ते शिवेनापि ॥ ५३॥  
  
चेतः कीर विहारं परिहर परितः स्वयं प्रयत्नेन।  
अत्तुं कालबिडालो धावति शिवपञ्जरं प्रविश ॥ ५४॥  
  
चेतः सदागते त्वं प्रत्याशावात्ययानुगतमूर्तिः।  
मा वह विषयारण्ये लीनो भव सच्चिदाकाशे ॥ ५५॥  
  
चेतः शृणु मद्वचनं मा कुरु रचनं मनोरथानां त्वम् ।  
शरणं प्रयाहि शर्वं सर्वं सकृदेव सोऽर्पयिता ॥ ५६॥  
  
भ्रातः शृणु मच्चेतो मा नय कालं त्वितस्ततो भ्रमणात् ।  
कालक्षेपेच्छा चेदवलम्बय कालकालं त्वम् ॥ ५७॥  
  
अयि चेतोविहग त्वं विषयारण्ये भ्रमन्नसि श्रान्तः ।  
विश्रामकामना चेच्छिवकल्परुहे चिरं तिष्ठ ॥ ५८॥  
  
चेतोमधुकर दूरं दूरं कमलाशया कुतो यासि ।  
ध्यानादनुपदमेतच्छिवपदकमलं तवायाति ॥ ५९॥  
  
चेतश्चकोर तापं भूपं संसेव्य किं वृथा यासि ।  
यदि चन्द्रिकाभिलाषो निकषा भव चन्द्रचूडस्य ॥ ६०॥  
  
चेतःकुरङ्ग गीते रक्तं चेतस्तवास्त्वनवगीते ।  
भगवद्गीतागीते नगजाकलिते तदारचय ॥ ६१॥  
  
रसने निन्दाव्यसने पैशुन्ये वा न वाग्मितां याहि ।  
त्रिपुरारिनाममालां जितकालां शीलयाशु त्वम् ॥ ६२॥  
  
रसने रसान् समस्तान् रसयित्वा तद्विवेचने कुशला ।  
असि तद्वदाशु पश्येः शिवनाम्नः को रसोऽयमिति ॥ ६३॥  
  
शिवनामसल्लतां त्वं रसनापल्लव कदापि न विहातुम् ।  
यदि वाञ्छसे तदा मा कोमलतां सर्वथा जहिहि ॥ ६४॥  
  
हालाहलस्य तापः शशिना गङ्गाम्बुना न यदि याति ।  
शिव मा गृहाण भुजगान् मद्रसनापल्लवे स्वपिहि ॥ ६५॥  
  
लोचन कोऽभूल्लाभः सर्वानेव द्विलोचनान् वीक्ष्य ।  
दृष्टस्त्रिलोचनश्चेत् सफलं जन्मैव ते भावि ॥ ६६॥  
  
नालोकते यदि त्वां मन्नेत्रं कृष्णमस्तु मुखमस्य ।  
स्वां त्र्यक्ष दक्षतां मे दर्शय नयनावलोकस्य ॥ ६७॥  
  
त्वं लोचनान्धकारे द्रष्टुं वस्त्वन्धकारभिन्नं किम् ।  
वाच्छस्यनेन सङ्गेऽद्दृश्यमपीदं त्वया दृश्यम् ॥ ६८॥  
  
श्रवण सखे शृणु मे त्वं यद्यपि जातो बहुश्रुतोऽस्ति भवान् ।  
शब्दातीतं श्रोतुं शिवमन्त्रात् कोऽपरो मन्त्रः ॥ ६९॥  
  
घ्राण प्राणसखो मे भवसि भवान् पार्थिवोऽस्ति किमु वान्यत् ।  
शिवपदकमलामोदे मोदं गन्तासि यदि शीघ्रम् ॥ ७०॥  
  
रामास्पर्शसुखे ते नितरां भो विग्रहाग्रहोऽस्ति यदि ।  
आलिङ्गयार्धरामं रामाऽभिन्नः स्वयं भवसि ॥ ७१॥  
  
विग्रह विग्रहमेव त्वं कुरु देवेन नाऽमुना सख्यम् ।  
रुचिरप्यस्मिन् शम्भौ जनयत्यरुचिं स्वदेहेऽपि ॥ ७२॥  
  
सम्मीलयाशु रामां त्वद्वामाङ्गान्मया समं शम्भो ।  
जातं ममापि यस्माद् दुःखेनार्धं शरीरमिदम् ॥ ७३॥  
  
अपराधकारिणं मां मत्वा शम्भो यदि त्यजस्येवम् ।  
व्याधः शिरसि पदं ते दत्वा न जगाम किं मुक्तिम् ॥ ७४॥  
  
पार्थः कलहं धनुषा ताडनमपि मूर्ध्नि ते न किं कृतवान् ।  
तत्रापि ते प्रसन्नं चेतः सन्ने मयि कुतो न ॥ ७५॥  
  
त्वयि तुष्टे रुष्टे वा शिव का चिन्ता स्वदुःखभङ्गे मे ।  
उष्णं वानुष्णं वा शमयति सलिलं सदैवाग्निम् ॥ ७६॥  
  
दोषाकरे द्विजिह्वे रतिमतिशयितां करोषि यदि शम्भो।  
अहमस्मि तथा वितथा कुरुषे मां दृक्पथातीतम् ॥ ७७॥  
  
चेतो मदीयमेतत्सेवाचौर्ये यदि प्रसक्तं ते ।  
दण्डय नितरां शम्भो सर्वस्वं लुण्ठयैतस्य ॥ ७८॥  
  
सदनं प्रत्यागमनं कुशलप्रश्नोक्तिरस्तु दूरतरे ।  
आलोकनेऽपि शम्भो यदि सन्देहः कथं जीवे ॥ ७९॥  
  
आवाहितः स्वभक्तैस्त्वरयैवायासि सर्वपाषाणे ।  
चित्तोपले मदीये हे शिव वस्तुं कुतोऽस्यलसः ॥ ८०॥  
  
वृषभे पशौ दया ते कियती शम्भो पशुप्रियोऽसि यदि ।  
विषयविषाशनतोऽहं पशुरेवास्मीति मां पाहि ॥ ८१॥  
  
त्वयि दृष्ट्वौदासीन्यं तत्स्पर्धातो विवर्धते दैन्यम् ।  
मयि तज्जेतुं त्वरया प्रेषय निकटेऽस्ति यत् सैन्यम् ॥ ८२॥  
  
परिपालयाम्यहं त्वां निकटेन मया किमस्ति ते कार्यम् ।  
मैवं दूरे रमणे सुभृताऽपि न मोदते साध्वी ॥ ८३॥  
  
कतिकतिवारं जननं तव नो जातं न मत्स्मृतिः क्वापि ।  
इति कुपितोऽसि यदि त्वत्पदयोर्निदधामि मूर्धानम् ॥ ८४॥  
  
शिव शङ्कर स्मरारे किञ्चित्प्रष्टव्यमस्ति तत्कथय ।  
वञ्चनमेव करिष्यसि किं वा कालान्तरे प्रीतिम् ॥ ८५॥  
  
यो यन्न वेत्ति दुःखं कर्म स तस्मिन्नियोजयतु शम्भो ।  
भिक्षादुःखं जानंस्तत्र कथं मां नियोजयसि ॥ ८६ ॥   
  
काकूक्तिर्मुखदैन्यं शिव मे बाष्पस्तथाश्रुसम्पातः ।  
त्वय्येकस्मिन् पुरुषे सर्वमिदं निष्फलं भवति ॥ ८७॥  
  
शिव देहि मे स्वभक्तिं तृष्णा स्वयमेव यास्यति ततो मे ।  
पतिमन्यत्र विषक्तं दृष्ट्वा कान्ता न किं त्यजति ॥ ८८॥  
  
गुणहीनोऽपि शिवाहं त्वत्करमुक्तोऽपि तत् पदं यास्ये ।  
भ्रष्टोऽपि भूपहस्ताद्गुणतोऽपि शरो यथा लक्ष्यम् ॥ ८९॥  
  
भक्तजनेष्वनुरक्तं धरणीधरकन्यया परिष्वक्तम् ।  
प्रख्यातनामधेयं जयतितरां भागधेयं मे ॥ ९०॥  
  
फणिकुण्डलं वहन्ती श्रवणे ताटङ्कमप्यपरभागे ।  
सितशोणकान्तियुक्ता काचिन्मद्वासना जयति ॥ ९१॥  
  
आलिङ्गितोऽपि सव्ये शम्पातत्या शिवः प्रकृतितोऽयम् ।  
करुणाम्बुपूर्णगर्भः कश्चिद्धाराधरो जयति ॥ ९२॥  
  
जटिलं शिरःप्रदेशे निटिले कुटिलं गले तथा नीलम् ।  
हृदयीकृताद्रिबालं विलसति कालं जयत् तेजः ॥ ९३॥  
  
धनुरेकत्र पिनाकं सशरं बिभ्रत् तथाऽपरत्राऽपि ।  
शरमैक्षवं च चापं किञ्चित् तत् प्रेम मे जयति ॥ ९४॥  
  
वाञ्छितवितरणशीलं विचित्रलीलं निरालवालं च ।  
ललनालतैकतानं कलये शिवकल्पभूमिरुहम् ॥ ९५॥  
  
परिहृतदुर्जन तिमिरं नगजानन्दैकसिन्धुवृद्धिकरम् ।  
नन्दितभक्तचकोरं वन्दे चन्द्रोदयं कञ्चित् ॥ ९६॥  
  
निखिलनिगमैगदुग्धां दानविदग्धां शुकादिमुनिदुग्धाम् ।  
वपुषा सदैव मुग्धां कलये शिवकामधेनुमहम् ॥ ९७॥  
  
नित्यप्रभाभिरामं विदलितकामं सदार्धधृतभामम् ।  
हृदि कोमलं निकामं श्रीशिवचिन्तामणिं वन्दे ॥ ९८॥  
  
निर्व्याधि मे शरीरं निराधि चेतः सदा समाधिपरम् ।  
कुरु शर्व सर्वदा त्वं नान्यं कामं वृणे कञ्चित् ॥ ९९॥  
  
आर्यापतेः पदाब्जे निहितं शतपद्यपत्रमयपुष्पम् ।  
आर्याशतं सुकृतिनां हृदयामोदं सदा वहतु ॥ १००॥  
  
॥ इति भरद्वाजकुलतिलकश्रीमदप्पय्यदीक्षित-            
       विरचितशैवार्याशतकं सम्पूर्णम् ॥   
  
  
Proofread by Sunder Hattangadi sunderh at hotmail.com  
  
  
