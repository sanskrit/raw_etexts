---
Category: shiva
Description/comments: See dhyAnam in a separate file
File name: bahurUpagarbhastotram.itx
Indexextra: (Scans 1, 2 Hindi, 3)
Language: Sanskrit
Latest update: September 29, 2019
Location: doc_shiva
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Bahurupagarbha Stotram
engtitle: bahurUpagarbhastotram
itxtitle: bahurUpagarbhastotram
title: बहुरूपगर्भस्तोत्रम्

---
  
 बहुरूपगर्भस्तोत्रम्   
(शिवपूजायाम्)  
ॐ नमः स्वच्छन्दभैरवाय ॥  
  
ब्रह्मादिकारणातीतं स्वशक्त्यानन्दनिर्भरम् ।  
नमामि परमेशानं स्वच्छन्दं वीरनायकम् ॥ १॥  
  
कैलासशिखरासीनं देवदेवं जगद्गुरुम् ।  
पप्रच्छ प्रणता देवी भैरवं विगतामयम् ॥ २॥  
  
श्रीदेव्युवाच -  
प्रायश्चित्तेषु सर्वेषु समयोल्लङ्घनेषु च ।  
महाभयेषु घोरेषु तीव्रोपद्रवभूमिषु ॥ ३॥  
  
च्छिद्रस्थानेषु सर्वेषु सदुपायं वद प्रभो ।  
येनायासेन रहितो निर्दोषश्च भवेन्नरः ॥ ४॥  
  
श्रीभैरवः उवाच -   
शृणु देवि परं गुह्यं रहस्यं परमाद्भुतम् ।  
सर्वपापप्रशमनं सर्वदुःखनिवारणम् ॥ ५॥  
  
प्रायश्चित्तेषु सर्वेषु तीव्रेष्वऽपि विमोचनम् ।  
सर्वच्छिद्रापहरणं सर्वार्तिविनिवारकम् ॥ ६॥  
  
समयोल्लङ्घने घोरे जपादेव विमोचनम् ।  
भोगमोक्षप्रदं देवि सर्वसिद्धिफलप्रदम् ॥ ७॥  
  
शतजाप्येन शुद्ध्यन्ति महापातकिनोऽपि ये ।  
तदऽर्धं पातकं हन्ति तत्पादेनोपपातकम् ॥ ८॥  
  
कायिकं वाचिकं चैव मानसं स्पर्शदोषजम् ।  
प्रमादादिच्छया वाऽपि सकृज्जाप्येन शुद्धयति ॥ ९॥  
  
यागारम्भे च यागान्ते पठितव्यं प्रयत्नतः ।  
नित्ये नैमित्तिके काम्ये परस्याप्याऽत्मनोऽपि वा ॥ १०॥  
  
निश्छिद्रकरणं प्रोक्तं स्वभावपरिपूरणम् ।  
द्रव्यहीने मन्त्रहीने यज्ञयोगविवर्जिते ॥ ११॥  
  
भक्तिश्रद्धाविरहिते शुद्धिशून्ये विशेषतः ।  
मनोविक्षेपदोषे च विलोपे पशुवीक्षिते ॥ १२॥  
  
विधिहीने प्रमादे च जप्तव्यं सर्वकर्मसु ।  
नाऽतः परतरो मन्त्रो नातः परतरा स्तुतिः ॥ १३॥  
  
नातः परतरा काचित्सम्यक्प्रत्यङ्गिरा प्रिये ।  
इयं समयविद्यानां राजराजेश्वरीश्वरि ॥ १४॥  
  
परमाऽप्यायनं देवि भैरवस्य प्रकीर्तितम् ।  
प्रीणनं सर्वदेवानां सर्वसौभाग्यवर्धनम् ॥ १५॥  
  
स्तवराजमिमं पुण्यं शृण्वष्वाऽवहिता प्रिये ॥ १६॥  
  
(``अस्य श्रीबहुरूपभट्टारकस्तोत्रस्य, श्रीवामदेव ऋषिः,  
अनुष्टुप्छन्दः, श्रीबहुरूपभट्टारको देवता,  
आत्मनो वाङ्मनःकायोपार्जितपापनिवारणार्थं  
चतुर्वर्गसिद्ध्यर्थे पाठे विनियोगः ।  
अघोरमन्त्रेण न्यासं कृत्वा प्राणायामः कुर्यात्॥'')  
(``अस्य श्रीमदघोरभट्टारक-सकल-स्वच्छन्द-भैरवमन्त्रस्य  
श्रीकालाग्निरुद्रभैरव ऋषिः पङ्क्तिश्छन्दः  
सकलभट्टारकाघोरमूर्तिर्देवता ॐ बीजम् ह्रीं शक्तिः कुरु कुरु कीलकं  
श्रीबहुरूपगर्भप्रीत्यर्थं पाठे विनियोगः ।'')  
ध्यानम् -  
वामे खेटकपाशशार्ङ्गविलसद्दण्डं च वीणाण्टिके  
बिभ्राणं ध्वजमुद्गरौ स्वनिभदे व्यङ्कं कुठारं करे ।  
दक्षेस्यऽङ्कुशकन्दलेषुडमरून्वज्रत्रिशूलाभया-  
न्नुद्रस्थं शरवक्त्रमिन्दुधवलं स्वच्छन्दनाथं स्तुमः ॥  
  
ॐ बहुरूपाय विद्महे कोटराक्षाय धीमहि । तन्नोऽघोरः प्रचोदयात् ॥ ३॥  
  
(मूलम् -   
ॐ हूं अघोरेभ्योऽथ घोरेभ्यो घोरघोरतरेभ्यश्च ।  
सर्वथा शर्व सर्वेभ्यो नमस्ते रुद्ररूपेभ्यः) १०८, ॐ श्रीभैरवः ॥  
  
ॐ नमः परमाकाशशायिने परमात्मने ।  
शिवाय परसंशान्तनिरानन्दपदाय ते ॥ १॥  
  
अवाच्यायाऽप्रमेयाय प्रमात्रे विश्वहेतवे ।  
महासामान्यरूपाय सत्तामात्रैकरूपिणे ॥ २॥  
  
घोषादिदशधाशब्दबीजभूताय शम्भवे ।  
नमः शान्तोग्रघोरादिमन्त्रसन्दर्भगर्भिणे ॥ ३॥  
  
रेवतीसङ्गविस्रम्भसमाश्लेषविलासिने ।  
नमः समरसास्वादपरानन्दोपभोगिने ॥ ४॥  
  
भोगपाणे नमस्तुभ्यं योगीशैः पूजितात्मने ।  
द्वयनिर्दलनोद्योगसमुल्लासितमूर्तये ॥ ५॥  
  
सरत्प्रसरविक्षोभविसृष्टाऽखिलजन्तवे ।  
नमो मायास्वरूपाय स्थाणवे परमेष्ठिने ॥ ६॥  
  
घोरसंसारसम्भोगदायिने स्थितिकारिणे ॥  
  
कालादिक्षितिपर्यन्तपालिने विभवे नमः ॥ ७॥  
  
रेहनाय महामोहध्वान्तविध्वंसहेतवे ।  
हृदयाम्भोजसङ्कोचभेदिने शिवभानवे ॥ ८॥  
  
भोगमोक्षफलप्राप्तिहेतुयोगविधायिने ।  
नमः परमनिर्वाणदायिने चन्द्रमौलये ॥ ९॥  
  
घोष्याय सर्वमन्त्राणां सर्ववाङ्मयमूर्तये ।  
नमः शर्वाय सर्वाय सर्वपाशापहारिणे ॥ १०॥  
  
रवणाय रवान्ताय नमस्ते रावराविणे ।  
नित्याय सुप्रबुद्धाय सर्वान्तरतमाय ते ॥ ११॥  
  
घोषाय परनादान्तश्चराय खचराय ते ।  
नमो वाक्पतये तुभ्यं भवाय भवभेदिने ॥ १२॥  
  
रमणाय रतीशाङ्गदाहिने चित्रकर्मिणे ।  
नमः शैलसुताभर्त्रे विश्वकर्त्रे महात्मने ॥ १३॥  
  
नमः पारप्रतिष्ठाय सर्वान्तपदगाय ते ।  
नमः समस्ततत्त्वाध्वव्यापिने चित्स्वरूपिणे ॥ १४॥  
  
रेवद्वराय रुद्राय नमस्ते रूपरूपिणे ।  
परापरपरिस्पन्दमन्दिराय नमो नमः ॥ १५॥  
  
भरिताखिलविश्वाय योगगम्याय योगिने ।  
नमः सर्वेश्वरेशाय महाहंसाय शम्भवे ॥ १६॥  
  
चर्च्याय चर्चनीयाय चर्चकाय चराय ते ।  
रवीन्दुसन्धिसंस्थाय महाचक्रेश ते नमः ॥ १७॥  
  
सर्वानुस्यूतरूपाय सर्वाच्छादकशक्तये ।  
सर्वभक्षाय सर्वाय नमस्ते सर्ववेदिने ॥ १८॥  
  
रम्याय वल्लभाक्रान्तदेहार्धाय विनोदिने ।  
नमः प्रपन्नदुष्प्राप्यसौभाग्यफलदायिने ॥ १९॥  
  
तन्महेशाय तत्त्वार्थवेदिने भववेदिने ।  
महाभैरवनाथाय भक्तिगम्याय ते नमः ॥ २०॥  
  
शक्तिगर्भप्रबोधाय शरण्यायाऽशरीरिणे ।  
शान्तिपुष्ट्यादिसाध्यार्थसाधकाय नमोऽस्तु ते ॥ २१॥  
  
रवत्कुण्डलिनीगर्भप्रबोधप्राप्तशक्तये ।  
उत्स्फोटनापटुप्रौढपरमाक्षरमूर्तये ॥ २२॥  
  
समस्तव्यस्तसङ्ग्रस्तरश्मिजालोदरात्मने ।  
नमस्तुभ्यं महामीनरूपिणे विश्वगर्भिणे ॥ २३॥  
  
रेवारणिसमुद्भूतवह्निज्वालावभासिने ।  
घनीभूतविकल्पात्मविश्वबन्धविभेदिने ॥ २४॥  
  
भोगिनीस्यन्दनारूढिप्रौढिमालब्धगर्विणे ।  
नमस्ते सर्वभक्ष्याय परमामृतलाभिने ॥ २५॥  
  
णफकोटिसमावेशभरिताखिलसृष्टये । variation letters na/Na to pha  नफ  
नमः शक्तिशरीराय कोटिद्वितयसङ्गिने ॥ २६॥  
  
महामोहमलाक्रान्तजीववर्गप्रबोधिने ।  
महेश्वराय जगतां नमः कारणबन्धवे ॥ २७॥  
  
स्तेनोन्मूलनदक्षैकस्मृतये विश्वमूर्तये ।  
नमस्तेऽस्तु महादेवनाम्ने परस्वधात्मने ॥ २८॥  
  
रुग्द्राविणे महावीर्यरुरुवंशविनाशिने ।  
रुद्राय द्राविताशेषबन्धनाय नमोनमः ॥ २९॥  
  
द्रवत्पररसास्वादचर्वणोद्युक्तशक्तये ।  
नमस्त्रिदशपूज्याय सर्वकारणहेतवे ॥ ३०॥  
  
रूपातीत नमस्तुभ्यं नमस्ते बहुरूपिणे ।  
त्र्यम्बकाय त्रिधामान्तश्चारिणे च त्रिचक्षुषे ॥ ३१॥  
  
पेशलोपायलभ्याय भ्रान्तिभाजां महात्मने ।  
दुर्लभाय मलाक्रान्तचेतसां तु नमोनमः ॥ ३२॥  
  
भवप्रदाय दुष्टानां भवाय भवभेदिने ।  
भव्यानां तन्मयानां तु सर्वदाय नमोनमः ॥ ३३॥  
  
अणूनां मुक्तये घोरघोरसंसारदायिने ।  
घोरातिघोरमूढानां तिरस्कर्त्रे नमोनमः ॥ ३४॥  
  
इत्येवं स्तोत्रराजेशं महाभैरवभाषितम् ।  
योगिनीनां परं सारं न दद्याद्यस्य कस्यचित् ॥ ३५॥  
  
अदीक्षिते शठे क्रूरे निःसत्ये शुचिवर्जिते ।  
नास्तिके च खले मूर्खे प्रमत्ते विप्लुतेऽलसे ॥ ३६॥  
  
गुरुशास्त्रसदाचारदूषके कलहप्रिये ।  
निन्दके चुम्भके क्षुद्रेऽसमयज्ञे च दाम्भिके ॥ ३७॥  
  
दाक्षिण्यरहिते पापे धर्महीने च गर्विते ।  
भक्तियुक्ते प्रदातव्यं न देयं परदीक्षिते ॥ ३८॥  
  
पशूनां सन्निधौ देवि नोच्चार्यं सर्वथा क्वचित् ।  
अस्यैव स्मृतमात्रस्य विघ्ना नश्यन्ति सर्वशः ॥ ३९॥  
  
गुह्यका यातुधानाश्च वेताला राक्षसादयः ।  
डाकिन्यश्च पिशाचाश्च क्रूरसत्वाश्च पूतनाः ॥ ४०॥  
  
नश्यन्ति सर्वे पठितस्तोत्रस्यास्य प्रभावतः ।  
खेचरी भूचरी चैव डाकिनी शाकिनी तथा ॥ ४१॥  
  
ये चान्ये बहुधा भूता दुष्टसत्त्वा भयानकाः ।  
व्याधिदौर्भिक्षदौर्भाग्यमारीमोहविषादयः ॥ ४२॥  
  
गजव्याघ्रादयो भीताः पलायन्ते दिशो दश ।  
सर्वे दुष्टाः प्रणश्यन्ति चेत्याज्ञा पारमेश्वरी ॥ ४३॥  
  
इति श्रीललितस्वच्छन्दे बहुरूपगर्भस्तोत्रराजः सम्पूर्णः ।  
  
  
Proofread by Aruna Narayanan narayanan.aruna at  gmail.com  
  
