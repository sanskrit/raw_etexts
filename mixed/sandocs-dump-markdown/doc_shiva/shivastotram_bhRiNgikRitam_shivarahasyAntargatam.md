---
Author: Traditional
Category: shiva, stotra
File name: bhRingikRitashivastotram.itx
Language: Sanskrit
Latest update: November 24, 2012
Location: doc_shiva
Proofread by: DPD
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: bhRiNgikRitashivastotraM shivarahasye
Texttype: stotra
Transliterated by: DPD
engtitle: bhRiNgikRitashivastotram
itxtitle: shivastotram (bhRiNgikRitam shivarahasyAntargatam)
title: शिवस्तोत्रम् (भृइण्गिकृइतम् शिवरहस्यान्तर्गतम्)

---
  
 भृङ्गिकृतशिवस्तोत्रं शिवरहस्ये   
  
स्कन्दः -  
हृष्टां देवीं तदा वीक्ष्य भृङ्गिः साम्बं महेश्वरम् ।  
तुष्टाव देव्या देवेशं स भृङ्गी विनयात् सदा ॥ १॥  
  
भृङ्गी -  
क्रूरं दुष्टं विनष्टमनसं भ्रष्टं शठं निष्ठुरं  
निर्लज्जं कृपणं कृतघ्नशुचिं बह्वाशनं हिंसकम् ।  
आशापाशशतप्रबन्धमनसं दुष्कीर्तिभाजं जडं  
कारुण्याकर भोः पितः पशुपते दोषाकरं पाहि माम् ॥ २॥  
  
क्षुद्रं दुर्भगमल्पसत्वमलसं भग्नव्रतं रागिणं  
भीरुं डाम्भिकपक्षमं व्यसनिनं पापात्मकं सूचकम् ।  
आधिव्याधिनिपीडितं जडधियं सद्भिः सदा निन्दितं  
कारुण्याकर भोः पितः पशुपते दोषाकरं पाहि माम् ॥ ३॥  
  
मूर्खं बालमतिं स्वधर्मरहितं धर्मार्थहीनं खलं  
कामान्धं क्षणिकं तदर्थनपरं दौःशील्यजन्मस्थलम् ।  
सर्वलुब्धमसत्यनिष्ठमधमं प्रज्ञायशोवर्जितं  
कारुण्याकर भोः पितः पशुपते दोषाकरं पाहि माम् ॥ ४॥  
  
आकाङ्क्षाशयमार्यवृत्तिविमुखं क्षीणं गुरुद्वेषिणं  
धूर्तं दुर्गुणमत्यशुद्धहृदयं सर्वत्र सन्देहिनम् ।  
दीनं पापरतं समस्तविषयेष्वासक्तमन्यायिने  
कारुण्याकर भोः पितः पशुपते दोषाकरं पाहि माम् ॥ ५॥  
  
स्वप्नेऽप्युत्तमगन्धपुष्पनिकरैरीशार्चनावर्जितं  
धयानध्येयविचारणाविरहितं तुच्छं सदोच्छृङ्खलम् ।  
दारिद्रयास्पदमात्मवैरिवशगं तापत्रयस्यास्पदं  
कारुण्याकर भोः पितः पशुपते दोषाकरं पाहि माम् ॥ ६॥  
  
मायाग्रस्तसमस्तवृत्तिकुशलं सत्सङ्गविद्वेषिणं  
दुःसङ्गप्रियमप्रतिष्ठववनं कामातुरं तस्करम् ।  
शैवज्ञानपराङ्गमुखं खलजनव्यापारपारं गतं  
कारुण्याकर भोः पितः पशुपते दोषाकरं पाहि माम् ॥ ७॥  
  
दुर्मर्यादमतिप्रवृद्धजरसं सद्वृत्तिसेवारिपुं  
सद्धर्मादिसमुत्सुके गुरुजने मान्येषु चात्युद्धतम् ।  
शिष्टानिष्टकरं क्रियापरिचितं दुष्टप्रतुष्टिपदं  
कारुण्याकर भोः पितः पशुपते दोषाकरं पाहि माम् ॥ ८॥  
  
कर्मादिस्तुतिकारणं परमहानिन्दाकरं निन्दितं लुण्टाकं  
पतितं विपर्ययगतस्वान्तं सदा याचकम् ।  
वैकल्यापगतं सुकार्यनिचयं सर्वापदां सञ्चयं  
कारुण्याकर भोः पितः पशुपते दोषाकरं पाहि माम् ॥ ९॥  
  
कृत्याकृत्यविचारवर्जितमतिं व्रात्यं महाकातरं  
दुर्बुद्धिं मदपानमत्सरधियं दुर्वृत्तवृत्त्याश्रयम् ।  
मिथ्याज्ञानिनमात्मात्मकण्टकमलं लोकत्रये निन्दितं  
कारुण्याकर भोः पितः पशुपते दोषाकरं पाहि माम् ॥ १०॥  
  
दुष्कर्मप्रचयप्रभिन्नहृदयं क्लेशैश्च सम्पिडितं  
चार्वाकं कुमतिं कुशीलमनसं कार्पण्यजन्मस्थलम् ।  
भार्यापुत्रगृहादिसक्तमनसं गाम्भिर्यधैर्यद्विषं  
कारुण्याकर भोः पितः पशुपते दोषाकरं पाहि माम् ॥ ११॥  
  
आत्मज्ञानविहीनमात्मविमुखं सर्वात्मभावद्विषं  
सङ्कल्पैर्बहुभिर्विभिन्नहृदयं द्वैतप्रसक्तं सदा  
मर्मच्छिद्वचनं कठोरहृदयं मित्रद्रुहं क्षुद्रकं  
कारुण्याकर भोः पितः पशुपते दोषाकरं पाहि माम् ॥ १२॥  
  
चित्तक्षोभकरं कलत्रहृदयं शङ्कापदं लोलुपं  
सारासारविचारहिनमनसं नीचक्रियं नीरसम् ।  
मत्तोन्मत्तनिकृष्टदुष्टचरितं शोच्यं वृथालापिनं  
कारुण्याकर भोः पितः पशुपते दोषाकरं पाहि माम् ॥ १३॥  
  
सत्यत्यागदयाक्षमाशमदमाद्यर्थानभिज्ञानकं  
देवब्राह्मणगोत्रजातितिथिपितृज्ञानात्मकापूजनम् ।  
विश्वस्तेष्वपकारवञ्चनपरैर्मैत्रीपरं दुर्जयं  
कारुण्याकर भोः पितः पशुपते दोषाकरं पाहि माम् ॥ १४॥  
  
मत्वाऽधर्ममतिं कदर्थनपरं को मत्समोऽस्मिन्  
भवेदित्येवं बहुजल्पिनं कुत्रपुषं पापाश्रितं राक्षसम् ।  
दृष्ट्वा दृष्टसुखेषणं तव मदात् त्यक्त्वा शिवाराधनं  
कारुण्याकर भोः पितः पशुपते दोषाकरं पाहि माम् ॥ १५॥  
  
दुष्पूरस्वककुक्षिपूरणपरं भारं भुवः केवलं  
दासीमेषखरस्वभावमपटुं सम्माननाभाजनम् ।  
रिक्तं बालमदीर्घसुत्रिणमलं हृच्छल्यभूतं सतां  
कारुण्याकर भोः पितः पशुपते दोषाकरं पाहि माम् ॥ १६॥  
  
मार्जाराखुवृकश्वकुक्कुटकपिक्रोडाभिवृत्तिं सदा  
तीर्थध्वाङ्क्षमनर्थकम्पिनि हिते सन्तापिनं दुःसहम् ।  
त्यक्तोपायमपायकाङ्क्षिणमहोऽशुद्धप्रियं चापलं  
कारुण्याकर भोः पितः पशुपते दोषाकरं पाहि माम् ॥ १७॥  
  
अस्पृश्यं विकलं कर्दयमखिलैः दोषैः स्वकिर्यैतं  
पापिष्ठं विषयेषु सक्तमनसं त्याज्यं विवादास्पदम् ।  
चिन्ताशोकपरीतचेतसमलं सर्वाशुभानां पदं  
कारुण्याकर भोः पितः पशुपते दोषाकरं पाहि माम् ॥ १८॥  
  
अत्यावेशनमुत्तमस्थितिमतां सत्याग्निनां नास्तिकं  
रन्ध्रान्वेषणमन्धमूकबधिरं शम्भोस्तु विश्वात्मनः ।  
माहात्म्यश्रवणस्तुतिक्षणविधौ माहेश्वरावत्सलं  
कारुण्याकर भोः पितः पशुपते दोषाकरं पाहि माम् ॥ १९॥  
  
भ्रष्टं सर्वजुगुप्सितं परहितव्याघातिनं तामसं सम्भ्रान्तं  
चपलं विचारविहितव्यापारविद्वेषणम् ।  
शम्भो त्वत्पदभक्तिहीनमनसं मूढं समात्मद्विषं  
कारुण्याकर भोः पितः पशुपते दोषाकरं पाहि माम् ॥ २०॥  
  
दोषावासमतिं प्रमादितमतिं क्षुत्तुड्ज्वराभ्यर्दितं  
स्वप्नेऽप्यत्र परोपकाररहितं सर्वाहितं दुर्बलम् ।  
लोके सत्परिहार्यनिन्दितमहादुःखप्रदैकेन्द्रियं  
कारुण्याकर भोः पितः पशुपते दोषाकरं पाहि माम् ॥ २१॥  
  
किं वाचा बहुविस्तरेण भगवन् मत्सन्निभो भूतले  
भूतो नास्ति विभो भविष्यति पुमान् निर्भाग्यचूडामणिः ।  
तस्मादीदृशमात्मवञ्चनपरं त्रैलोक्यरक्षामणे  
कारुण्याकर भोः पितः पशुपते दोषाकरं पाहि माम् ॥ २२॥  
  
सर्वश्रेष्ठगुणैकभाजनमहो सर्वोत्तमेषूत्तं   
सङ्ख्येपार्थगुणैकभाजनमलं कष्टातिकष्टप्रियम् ।  
श्रीकाश्रीकमतेन्द्रियस्य वशगं निःसंशयं सङ्गिनं  
कारुण्याकर भोः पितः पशुपते दोषाकरं पाहि माम् ॥ २३॥  
  
विण्मूत्रक्रिमिमांसशोणितमयं मेदोऽस्थिमज्जात्मकं  
दुर्गन्धैकनिधिं जरापरिगतं वातादिदोषास्पदम् ।  
दृष्ट्वाऽपि स्वकलेवरं कृशमयं तवारिक्तं पशुं  
कारुण्याकर भोः पितः पशुपते दोषाकरं पाहि माम् ॥ २४॥  
  
विष्टाविष्टकुजन्तुनिष्ठमशुचिं स्वाभाव्यतो नश्वरं  
कुष्ठक्षौण्यविषूचिकाज्वरशिरः शूलादिवेगास्पदम् ।  
ज्ञात्वाऽपि स्वशरीरमत्र तु सदा सम्प्रीतियुक्तं पशुं  
कारुण्याकर भोः पितः पशुपते दोषाकरं पाहि माम् ॥ २५॥  
  
स्वात्माधारतया स्थितां निजतनुं बाल्ये तथा यौवने  
वृद्धत्वेऽपि बहुप्रकारविकृतिं प्राप्तां समिक्ष्यापि च ।  
तत्रात्मन्यतिरागिणं त्वयि कृते स्वान्यानुरक्तं पशुं  
कारुण्याकर भोः पितः पशुपते दोषाकरं पाहि माम् ॥ २६॥  
  
देहं क्षालनलेपनादिविधिना संस्पृश्य योग्यार्थवत्  
छिन्नं क्लिन्नमहाव्रणं नवमुखं नित्यं स्रवन्तं मलम् ।  
तं दृष्ट्वाऽप्यतिरागिणं च नरके नूनं सरागं पशुं  
कारुण्याकर भोः पितः पशुपते दोषाकरं पाहि माम् ॥ २७॥  
  
लोकेऽत्यन्तपवित्रतामुपगतं यत् पञ्चगव्यादिकं  
तद्देहोत्थकफास्थिरोमरुधिरस्नाय्वादिसंस्पर्शतः ।  
स्यादेवाशुचि तद्विबुध्य च सदा तद्देहसक्तं पशुं  
कारुण्याकर भोः पितः पशुपते दोषाकरं पाहि माम् ॥ २८॥  
  
स्वस्यार्युनिचयस्य मध्यत इमौ नित्यं निशावासरौ  
जाग्रत्स्वप्नसुषुप्तिषु स्थितिमतः स्वल्पायुषः खण्डकं ।  
गच्छत् तावदबुद्धय च स्वहितसत्कर्मण्यरक्तं पशुं  
कारुण्याकर भोः पितः पशुपते दोषाकरं पाहि माम् ॥ २९॥  
  
सर्पिः खण्डपयोमधुप्रभृतिकं त्यक्तवा तृणान्यपि गौः  
यद्वत् शाश्वतशाम्भवोक्तमहिमानन्दान्पेक्षं सदा ।  
शम्भो वैषयिके सुखेऽतिविरसे तुच्छेऽतिसक्तं पशुं  
कारुण्याकर भोः पितः पशुपते दोषाकरं पाहि माम् ॥ ३०॥  
  
धूमे कुङ्कुमगन्धकाङ्क्षिणमहो तोयार्थिनं वा मरौ  
तैलान्वेषिणमश्वचूत्णनिचये मैत्र्यर्थिनं दुर्जने ।  
दुर्बुद्धीं त्रिगुणात्मके मलनिधौ क्षेत्रे सुखेप्सुं पशुं  
कारुण्याकर भोः पितः पशुपते दोषाकरं पाहि माम् ॥ ३१॥  
  
देवानामपि मारुतस्य च विभो गम्यं न यत् तत्र तु  
स्वैरं गच्छति मे मनो नहि तदा चित्तं तवाङ्घ्रिद्वये ।  
धर्तुस्तच्च नियन्तुमुच्चसुखदो नैर्वासमर्थं पशुं  
कारुण्याकर भोः पितः पशुपते दोषाकरं पाहि माम् ॥ ३२॥  
  
वेदैरप्यखिलैर्महेश बहुशो वेदान्तशास्त्रादिभिः  
व्यापि चिन्मय एक ईश्वर इति प्रोक्ते त्वयि त्वत्पदे ।  
चित्तं धर्तुमशक्तमात्मवचनैः व्यापारहीनं पशुं  
कारुण्याकर भोः पितः पशुपते दोषाकरं पाहि माम् ॥ ३३॥  
  
ज्ञानाज्ञानदयादयाशमदमासम्मोहमोहानतिख्यात्यख्याति  
भयाभयासुखसुखाहिंसामनस्तुष्टयः ।  
भूतनां भवदाज्ञयैव विधिना नित्यं भवन्ति ध्रुवं  
कारुण्याकर भोः पितः पशुपते दोषाकरं पाहि माम् ॥ ३४॥  
  
भावाभावभवाभवामृतविषसत्सत्समस्ता क्रिया  
दिव्यत्वं च निरामयत्वनिखिलाभीष्टार्थसम्पत्तयः ।  
भूतानां भवदिच्छयैव भगवन् जायन्त एवानिशं  
कारुण्याकर भोः पितः पशुपते दोषाकरं पाहि माम् ॥ ३५॥  
  
योगैश्वर्यसमस्तदानपरता श्रद्धात्मभक्तिर्दृढा   
वैराग्यं परमं महेश परमे धर्मे मतिश्चारुता ।  
भूतानां भवतः प्रसादत इमे जायन्त एव ध्रुवं  
कारुण्याकर भोः पितः पशुपते दोषाकरं पाहि माम् ॥ ३६॥  
  
नालं चालयितुं तृणं च पवनः शम्भो त्वदाज्ञां विना  
दग्धुं तं न समर्थ एव हुतभुक् शक्रोऽपि नो व्रजतः ।  
शक्तः छेत्तुमपि प्रभो जगदिदं सर्वं त्वदाज्ञावशं  
कारुण्याकर भोः पितः पशुपते दोषाकरं पाहि माम् ॥ ३७॥  
  
चित्तं चेतयते मनश्च सकलं सङ्कल्पयत्याज्ञया  
सर्वार्थानभिमन्यते ननु महादेवाज्ञयाऽहङ्कृतिः ।  
स्वे स्वे त्विन्द्रियवर्ग एव विषयेच्छास्ते तवैवाज्ञया  
कारुण्याकर भोः पितः पशुपते दोषाकरं पाहि माम् ॥ ३८॥  
  
ब्रह्मा सृष्टिकरो हरिः स्थितिकरो रुद्रस्तु कालात्मकः  
संहर्ता जगतं श्रियं जनयति श्रीयुग्मविद्यां पुमान् ।  
गायत्री च तवाज्ञयैव नरकात् सन्तारयत्याश्रितान्  
कारुण्याकर भोः पितः पशुपते दोषाकरं पाहि माम् ॥ ३९॥  
  
वायुर्वाति तवाज्ञया शशिरवी नित्यं जगद्भासकौ  
आहारं पचते च कुक्षिसदने वह्निः सद प्राणिनाम् ।  
देवानां वहतीव हव्यमऽपि यः पाकं करोत्यत्ति यः  
कारुण्याकर भोः पितः पशुपते दोषाकरं पाहि माम् ॥ ४०॥  
  
भूतान्याप इहाज्ञयैव भवतः सञ्जीवयन्ति प्रभो वाचा  
वाग् विपुलं ददाति जगतां यत्तेखिलं पुन्नभः ।  
भूतानामवकाशदं त्रिजगतां शीतोष्णशङ्कास्पदः  
कारुण्याकर भोः पितः पशुपते दोषाकरं पाहि माम् ॥ ४१॥  
  
सेन्द्राः सर्वसुरासुरादय इह त्वच्छासने संस्थिताः  
ब्रह्माण्डानि इहात्मवस्तुनि परे सन्धारकाः सन्ततम् ।  
त्रैलोक्यानुगतानपीह सुबहून्याज्ञावशादेव ते  
कारुण्याकर भोः पितः पशुपते दोषाकरं पाहि माम् ॥ ४२॥  
  
हर्तासौ महदादिकं प्रकृतिरप्याज्ञावशा ते विभो  
कालश्च प्रकृतिः पुरुः पुरुष इत्येतत् त्रयं सर्वदा ।  
शम्भो देव भव त्वमेव च तथा भूतं भविष्यत् भवं  
कारुण्याकर भोः पितः पशुपते दोषाकरं पाहि माम् ॥ ४३॥  
  
त्वयोपरि तमो घृतं तव महाब्धिलीलार्थमेव  
त्वयोन्नतिप्रेरणयैव ते तच्च विषयेष्वत्र प्रवृतं जगत् ।  
तापश्चापि रवेः समस्तजगतां दुःखार्तिहारिन प्रोभो  
कारुण्याकर भोः पितः पशुपते दोषाकरं पाहि माम् ॥ ४४॥  
  
बन्धच्छेदविधौ त्वमेव भुवनेष्वेकः समर्थो भवेः   
त्वं पाशैर्भवबन्धमेतदखिलं कर्मच्छलेनापि च ।  
शम्भो त्वां शरणागतं करुणया त्वं शङ्करो येन वा  
कारुण्याकर भोः पितः पशुपते दोषाकरं पाहि माम् ॥ ४५॥  
  
महामुर्ते महादेव त्वन्मूर्तौ सर्वदेवताः ।  
यथा बीजाङ्कुरोत्पत्तिः तथेदं त्वय्यवस्थितम् ॥ ४६॥  
  
जगज्जालमिदं शम्भो ससुरासुरमानुषम् ।  
नित्य निर्माय नीरूप धुरन्धर सुनिर्मलम् ॥ ४७॥  
  
मनोवाचां सुदुरात्मन् परमेश नमोस्तु ते ।  
त्वत्तः सर्वं त्वया सर्वं त्वं सर्वं सर्वगोऽसि च ॥ ४८॥  
  
नमस्ते देवदेवेश सर्वकारणकारण ।  
कर्तव्य च दया दिने करुणाकर शङ्कर ॥ ४९॥  
  
सर्वापराधं मे देव क्षमस्व जगतां पते ।  
तव रूपं जगच्छम्भो अष्टमूर्तिरनीश्वरः ॥ ५०॥  
  
पिता त्वमेव भगवन् माता साक्षादुमा यतः ।  
क्षमस्वागो ममेद नीं बहुनोक्तेन किं प्रभो ॥  
  
त्वयि भक्तिं महादेव दृढां देहि मृडाव्यय ॥ ५२॥  
  
स्कन्दः -  
इत्युक्तां मुनिवचनस्तुतिं महेशः  
श्रुत्वा चागकुमारिकायुतो हरस्तम् ।  
दत्वा रूपमपारदिव्यगणपस्येन्द्राधिपत्यं ददौ  
तेनैवोत्तमसद्द्विजेन विहरत् कैलासमौलौ शिवः ॥ ५३॥  
  
यस्त्त्वेतच्छृणुयात पठेन शम्भोः  
स्तव्यानां परमः स्तवोऽयमीशतुष्ट्यै ।  
सोऽन्ते चाप्यचिरेण भृङ्गितुल्यः  
पादाब्जे परमेश्वरस्य युक्तभृङ्गः ॥ ५४॥  
  
॥ इति श्रीशिवरहस्ये शिवाख्ये चतुर्थांशे  
भृङ्गिकृतशिवस्तोत्रवर्णनं नाम दशमोऽध्यायः ॥  
  
  
Encoded and proofread byDPD  
  
