---
Category: sahasranAma, shiva
Description/comments: Shivanamamanjari Part 1
File name: rudrasahasranAmastotrabhringiriTi.itx
Language: Sanskrit
Latest update: January 13, 2017
Location: doc_shiva
Proofread by: Sivakumar Thyagarajan, DPD
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: rudrasahasranAmastotrabhringiriTi
Transliterated by: Sivakumar Thyagarajan shivakumar24  at gmail.com
engtitle: rudrasahasranAmastotrabhringiriTi
itxtitle: rudrasahasranAmastotram (bhRiNgiriTisaMhitAyAm)
title: रुद्रसहस्रनामस्तोत्रम् (भृइण्गिरिटिसंहितायाम्)

---
  
 श्रीरुद्रसहस्रनामस्तोत्रं भृङ्गिरिटिसंहितायाम्   
  
॥ पूर्वपीठिका ॥  
  
कैलासाचलशृङ्गाग्रे रत्नसिंहासने स्थितम् ।  
पार्वत्या सहितं देवं शिवं वेदान्तवर्णितम् ॥ १॥  
  
कदाचिद्भगवान्विष्णुः आगत्य परया मुदा ।  
तुष्टाव विविधैस्स्तोत्रैः भगवन्तमुमापतिम् ॥ २॥  
  
महादेव! महादेव! महादेव! दयानिधे! ।  
भवानेव भवानेव भवानेव गतिर्मम ॥ ३॥  
  
स्रष्टारोऽपि प्रजानां प्रबलभवभयाद्यं नमस्यन्ति देवाः  
यश्चित्ते सम्प्रविष्टोऽप्यवहितमनसां ध्यानयुक्तात्मनां च ।  
लोकानामादिदेवः स जयतु भगवन्श्रीभवानीसमेतः  
बिभ्राणः सोमलेखामहिवलयवरं गाङ्गचन्द्रौ कपालम् ॥ ४॥  
  
नमश्शिवाय साम्बाय सगणाय ससूनवे ।  
सनन्दिने सगङ्गाय सवृषाय नमो नमः ॥ ५॥  
  
स्वर्णासनाय सौम्याय शक्तिशूलधराय च ।  
नमो दिक्चर्मवस्त्नाय ईशानाय नमो नमः ॥ ६॥  
  
ब्रह्मणे ब्रह्मदेहाय नमस्तत्पुरुषाय ते ।  
नमोऽन्धकविनाशाय अघोराय नमो नमः ॥ ७॥  
  
रुद्राय पञ्चवक्त्राय वामदेवाय ते नमः ।  
सर्वरोगविनाशाय सद्योजाताय ते नमः ॥ ८॥  
  
गिरिशाय सुदेहाय सुन्दराय नमो नमः ।  
भीमायोग्रस्वरूपाय विजयाय नमो नमः ॥ ९॥  
  
सुरासुराधिपतये अनन्ताय नमो नमः ।  
सूक्ष्माय वह्निहस्ताय वरखट्वाङ्गधारिणे ॥ १०॥  
  
शिवोत्तमाय भर्गाय विरूपाक्षाय ते नमः ।  
शान्ताय च तमोघ्नाय एकनेत्राय ते नमः ॥ ११॥  
  
बेधसे विश्वरूपाय एकरुद्राय ते नमः ।  
भक्तानुकम्पिनेऽत्यर्थं नमस्तेऽस्तु त्रिमूर्तये ॥  
  
श्रीकण्ठाय नमस्तेऽस्तु रुद्राणां शतधारिणे ॥ १२॥  
  
पञ्चास्याय शुभास्याय नमस्तेऽस्तु शिखण्डिने ।  
एवं स्तुतो महादेवः प्राह गम्भीरया गिरा ॥ १३॥  
  
किं तवेष्टं मम पुरो वद विष्णो ! प्रियङ्कर ! ।  
इत्युक्तः कमलाक्षस्तु शिवं प्राह रमापतिः ॥ १४॥  
  
लोकानां रक्षणे तावत् नियुक्तो भवता ह्यहम् ।  
तद्रक्षणे यथाशक्तो भवेयं च तथा कुरु ॥ १५॥  
  
असुराणां वधार्थाय बलं देहि वपुष्षु मे ।  
रुद्रनामसहस्रं च तदर्थं वद मे प्रभो ॥ १६॥  
  
इति सम्प्रार्थितस्तेन माधवेन महेश्वरः ।  
प्रोवाच रुद्रनामानि तन्माहात्म्यस्य सङ्ग्रहम् ॥ १७॥  
  
अजैकपादहिर्बुध्न्यः त्वष्टा प्रोक्तस्तृतीयगः ।  
विश्वरूपहरश्चैव बहुरूपस्त्रियम्बकः ॥ १८॥  
  
अपराजितस्सप्तमश्च अष्टमश्च वृषाकपिः ।  
शम्भुः कपर्दी दशमः रैवत एकादशः स्मृतः ॥ १९॥  
  
इत्येकादशरुद्राणां नामानि कथितानि ते ।  
जामातारमनाहूय शिवं शान्तिं पिनाकिनम् ॥ २०॥  
  
यज्ञमारब्धवान्दक्षः मामेकं च सतीपतिम् ।  
इति विज्ञाय सङ्क्रुद्धः भगवान्सोमशेखरः ॥ २१॥  
  
प्रलयाग्रिप्रभो रुद्रः सहस्रशिरसान्वितः ।  
द्विसहस्रकरो दीर्घः सकलायुधपाणिमान् ॥ २२॥  
  
अट्टहासकरो भीमः द्विसहस्राक्षिसंयुतः ।  
महोग्रनर्तनाभिज्ञः सर्वसंहारताण्डवः ॥ २३॥  
  
दक्षाध्वरं नाशितवान् ततो देवाः पलायिताः ।  
अतः श्रीरुद्रदेवस्य पूजनात्सर्वदेवताः ॥ २४॥  
  
प्रीताश्च वरदाने याः सुमुख्यश्च भवन्ति ताः ।  
तस्मात्त्वमपि देवेशं रुद्रं सम्पूजयाधुना ॥ २५॥  
  
तात्पूजनोपकाराय तन्नामानि वदामि ते ।  
शृणु त्वं श्रद्धयोपेतः तन्नामानि वराणि च ॥ २६॥  
  
इत्युक्त्वा भगवान्देवो विष्णवे प्रभविष्णवे ।  
रुद्रस्यारम्भमन्त्रोऽयं प्रणवः परिकीर्तितः ॥ २७॥  
  
ततो नमश्चेति परं भगवते च ततः परम् ।  
रुद्रायेति ततः पश्चात् मन्त्रक्रम उदीरितः ॥ २८॥  
  
प्रत्यक्षरं नामशतं सहसं क्रमशो भवेत् ।  
रुद्रनामां सहस्रं च उपदिश्यान्तर्दधे प्रभुः ॥ २९॥  
  
॥ न्यासः ॥  
  
अस्य श्रीरुद्रसहस्रनामस्तोत्रमहामन्त्रस्य ।  
भगवान् महादेव ऋषिः । देवीगायत्रीछन्दः ।  
सर्वसंहारकर्ता श्रीरुद्रो देवता । श्रीम्बीजम् । रुं शक्तिः ।  
द्रं कीलकम् । श्रीरुद्र प्रसादसिद्धयर्थे जपे विनियोगः ।  
  
ॐ अङ्गुष्ठाभ्यां नमः । नं तर्जनीभ्यां नमः ।  
मं मध्यमाभ्यां नमः । भं अनामिकाभ्यां नमः ।  
गं कनिष्ठिकाभ्यां नमः । वं करतलकरपृष्ठाभ्यां नमः ।  
  
तें हृदयाय नमः । रुं शिरसे स्वाहा । द्रां शिखायै वषट् ।  
यं कवचाय हुम् । ॐ नेत्रत्रयाय वौषट् । श्रीं अस्त्राय फट् ।  
भूर्भुवस्सुवरोमिति दिग्बन्धः ।  
  
॥ ध्यानम् ॥  
  
नेत्राणां द्विसहस्रकैः परिवृतमत्युग्रचर्माम्बरं  
हेमाभं गिरिशं सहस्रशिरसं आमुक्तकेशान्वितम् ।  
घण्टामण्डितपादपद्मयुगलं नागेन्द्रकुम्भोपरि  
तिष्ठन्तं द्विसहस्रहस्तमनिशं ध्यायामि रुद्रं परम् ॥  
  
॥ पञ्चपूजा ॥  
  
लं पृथिव्यात्मने गन्धं समर्पयामि ।  
हं आकाशात्मने पुष्पाणि समर्पयामि ।  
यं वाय्वात्मने धूपमाघ्रापयामि ।  
रं वह्न्यात्मने दीपं दर्शयामि ।  
वं अमृतात्मने अमृतं निवेदयामि ।  
सं सर्वात्मने सर्वोपचारान्समर्पयामि ।  
  
सहस्रनामस्तोत्र पारायणसमाप्तौ अङ्गन्यासमात्रं कृत्वा  
ध्यात्वा दिग्विमोकं, लमित्यादि पञ्चपूजां च कुर्यात् ॥  
  
॥ अथ श्रीरुद्रसहस्रनामस्तोत्रम् ॥  
  
। ॐ नमो भगवते रुद्राय ।  
  
ॐ ऐं ह्रीं जपस्तुत्यः ॐ नमः पदवाचकः ।  
ॐकारकर्ता चोङ्कारवेत्ता चोङ्कारबोधकः ॥ १॥  
  
ॐकारकन्दरासिंहः ॐकारज्ञानवारिधिः ।  
ॐकारकन्दाकुरिकः ॐकारवदनोज्ज्वलः ॥ २॥  
  
ॐकारकाकुदश्चायं ॐकारपदवाचकः ।  
ॐकारकुण्डसप्तार्चिः ॐकारावालकल्पकः ॥ ३॥  
  
ॐकारकोकमिहिरः ॐकारश्रीनिकेतनः ।  
ॐकारकण्ठश्चोङ्कारस्कन्धश्चोङ्कारदोर्युगः ॥ ४॥  
  
ॐकारचरणद्वन्द्वः ॐकारमणिपादुकः ।  
ॐकारचक्षुश्चोञ्कारश्रुतिश्चोञ्कारभ्रूर्युगः ॥ ५॥  
  
ॐकारजपसुप्रीतः ॐकारैकपरायणः ।  
ॐकारदीर्घिकाहंसश्चोञ्कारजपतारकः ॥ ६॥  
  
ॐकारपदतत्त्वार्थः ॐकाराम्भोधिचन्द्रमाः ।  
ॐकारपीठमध्यस्थः ॐकारार्थप्रकाशकः ॥ ७॥  
  
ॐकारपूज्यश्चोञ्कारस्थितश्चोञ्कारसुप्रभुः ।  
ॐकारपृष्ठश्चोञ्कारकटिश्चोञ्कारमध्यमः ॥ ८॥  
  
ॐकारपेटकमणिः ॐकाराभरणोज्ज्वलः ।  
ॐकारपञ्जरशुकः ॐकारार्णवमौक्तिकः ॥ ९॥  
  
ॐकारभद्रपीठस्थः ॐकारस्तुतविग्रहः ।  
ॐकारभानुकिरणः ॐकारकमलाकरः ॥ १०॥  
  
ॐकारमणिदीपार्चिः ॐकारवृषवाहनः ।  
ॐकारमयसर्वाङ्ग ॐकारगिरिजापतिः ॥ ११॥  
  
ॐकारमाकन्दविकः ॐकारादर्शबिम्बितः ।  
ॐकारमूर्तिश्चोङ्कारनिधिश्चोङ्कारसन्निभः ॥ १२॥  
  
ॐकारमूर्धा चोङ्कारफालश्चोङ्कारनासिकः ।  
ॐकारमण्डपावासः ॐकाराङ्गणदीपकः ॥ १३॥  
  
ॐकारमौलिश्चोङ्कारकेलिश्चोङ्कारवारिधिः ।  
ॐकारारण्यहरिणः ॐकारशशिशेखरः ॥ १४॥  
  
ॐकाराराममन्दारः ॐकारब्रह्मवित्तमः ।  
ॐकाररूपश्चोङ्कारवाच्य ॐकारचिन्तकः ॥ १५॥  
  
ॐकारोद्यानबर्हीच ॐकारशरदम्बुदः ।  
ॐकारवक्षाश्चोङ्कार कुक्षिश्चोङ्कारपार्श्वकः ॥ १६॥  
  
ॐकारवेदोपनिषत् ॐकाराध्वरदीक्षितः ।  
ॐकारशेखरश्चैव तथा चोङ्कारविश्वकः ॥ १७॥  
  
ॐकारसक्थिश्चोङ्कारजानुश्चोङ्कारगुल्फकः ।  
ॐकारसारसर्वस्वः ॐकारसुमषट्पदः ॥ १८॥  
  
ॐकारसौधनिलयः ॐकारास्थाननर्तकः ।  
ॐकारहनुरेवायं ॐकारवटु रीरितः ॥ १९॥  
  
ॐकारज्ञेय एवायं तथा चोङ्कारपेशलः ।  
ॐ नं बीजजपप्रीतः ॐ यों भम्मंस्वरूपकः ॥ २०॥  
  
ॐपदातीतवस्त्वंशः ओमित्येकाक्षरात्परः ।  
ॐपदेन च संस्तव्यः ॐकारध्येय एव च ॥ २१॥  
  
ॐ यं बीजजपाराध्यः ॐकारनगराधिपः ।  
ॐ वं तें बीजसुलभः ॐ रुं द्रां बीजतत्परः ॥ २२॥  
  
ॐ शिवायेति सञ्जप्यः ॐ ह्रीं श्रीं बीजसाधकः ।  
नकाररूपो नादान्तो नारायणसमाश्रितः ॥ २३॥  
  
नगप्रवरमध्यस्थो नमस्कारप्रियो नटः ।  
नगेन्द्रभूषणो नागवाहनो नन्दिवाहनः ॥ २४॥  
  
नन्दिकेशसमाराध्यो नन्दनो नन्दिवर्धनः ।  
नरकक्लेशशमनो निमेषो निरुपद्रवः ॥ २५॥  
  
नरसिंहार्चितपदः नवनागनिषेवितः ।  
नवग्रहार्चितपदो नवसूत्रविधानवित् ॥ २६॥  
  
नवचन्दनलिप्ताङ्गो नवचन्द्रकलाधरः ।  
नवनीत प्रियाहारो निपुणो निपुणप्रियः ॥ २७॥  
  
नवब्रह्मार्चितपदो नगेन्द्रतनयाप्रियः ।  
नवभस्मविदिग्धाङ्गो नवबन्धविमोचकः ॥ २८॥  
  
नववस्त्रपरीधानो नवरत्नविभूषितः ।  
नवसिद्धसमाराध्यो नामरूपविवर्जितः ॥ २९॥  
  
नाकेशपूज्यो नादात्मा निर्लेपो निधनाधिपः ।  
नादप्रियो नदीभर्ता नरनारायणार्चितः ॥ ३०॥  
  
नादबिन्दुकलातीतः नादबिन्दुकलात्मकः ।  
नादाकारो निराधारो निष्प्रभो नीतिवित्तमः ॥ ३१॥  
  
नानाक्रतुविधानज्ञो नानाभीष्टवरप्रदः ।  
नामपारायणप्रीतो नानाशास्रविशारदः ॥ ३२॥  
  
नारदादि समाराध्यो नवदुर्गार्चनप्रियः ।  
निखिलागम संसेव्यो निगमाचारतत्परः ॥ ३३॥  
  
निचेरुर्निष्क्रियो नाथो निरीहो निधिरूपकः ।  
नित्यक्रुद्धो निरानन्दो निराभासो निरामयः ॥ ३४॥  
  
नित्यानपायमहिमा नित्यबुद्धो निरङ्कुशः ।  
नित्योत्साहो नित्यनित्यो नित्यानन्द स्वरूपकः ॥ ३५॥  
  
निरवद्यो निशुम्भघ्नो नदीरूपो निरीश्वरः ।  
निर्मलो निर्गुणो नित्यो निरपायो निधिप्रदः ॥ ३६॥  
  
निर्विकल्पो निर्गुणस्थो निषङ्गी नीललोहितः ।  
निष्कलङ्को निष्मपञ्चो निर्द्वन्द्वो निर्मलप्रभः ॥ ३७॥  
  
निस्तुलो नीलचिकुरो निस्सङ्गो नित्यमङ्गलः ।  
नीपप्रियो नित्यपूर्णो नित्यमङ्गलविग्रहः ॥ ३८॥  
  
नीलग्रीवो निरुपमो नित्यशुद्धो निरञ्जनः ।  
नैमित्तिकार्चनप्रीतो नवर्षिगणसेवितः ॥ ३९॥  
  
नैमिशारण्यनिलयो नीलजीमूतनिस्वनः ।  
मकाररूपो मन्त्रात्मा मायातीतो महानिधिः ॥ ४०॥  
  
मकुटाङ्गदकेयूरकङ्कणादिपरिष्कृतः ।  
मणिमण्डपमध्यस्थो मृडानीपरिसेवितः ॥ ४१॥  
  
मधुरो मधुरानाथो मीनाक्षीप्राणवल्लभः ।  
मनोन्मनो महेष्वासो मान्धानृपति पूजितः ॥ ४२॥  
  
मयस्करो मृडो मृग्यो मृगहस्तो मृगप्रियः ।  
मलयस्थो मन्दरस्थो मलयानिलसेवितः ॥ ४३॥  
  
महाकायो महावक्त्रो महादंष्ट्रो महाहनुः ।  
महाकैलासनिलयो महाकारुण्यवारिधिः ॥ ४४॥  
  
महागुणो महोत्साहो महामङ्गलविग्रहः ।  
महाजानुर्महाजङ्घो महापादो महानखः ॥ ४५॥  
  
महाधारो महाधीरो मङ्गलो मङ्गलप्रदः ।  
महाधृतिर्महामेघः महामन्त्रो महाशनः ॥ ४६॥  
  
महापापप्रशमनो मितभाषी मधुप्रदः ।  
महाबुद्धिर्महासिद्धिर्महायोगी महेश्वरः ॥ ४७॥  
  
महाभिषेकसन्तुष्टो महाकालो महानटः ।  
महाभुजो महावक्षाः महाकुक्षिर्महाकटिः ॥ ४८॥  
  
महाभूतिप्रदो मान्यो मुनिबृन्द निषेवितः ।  
महावीरेन्द्रवरदो महालावण्यशेवधिः ॥ ४९॥  
  
मातृमण्डलसंसेव्यः मन्त्रतन्त्रात्मको महान् ।  
माध्यन्दिनसवस्तुत्यो मखध्वंसी महेश्वरः ॥ ५०॥  
  
मायाबीजजपप्रीतः माषान्नप्रीतमानसः ।  
मार्ताण्डभैरवाराध्यो मोक्षदो मोहिनीप्रियः ॥ ५१।  
  
मार्ताण्डमण्डलस्थश्च मन्दारकुसुमप्रियः ।  
मिथिलापुर संस्थानो मिथिलापतिपूजितः ॥ ५२॥  
  
मिथ्याजगदधिष्ठानो मिहिरो मेरुकार्मुकः ।  
मुद्गौदनप्रियो मित्रो मयोभूर्मन्त्रवित्तमः ॥ ५३॥  
  
मूलाधारस्थितो मुग्धो मणिपूरनिवासकः ।  
मृगाक्षो महिषारूढो महिषासुरमर्दनः ॥ ५४॥  
  
मृगाङ्कशेखरो मृत्युञ्जयो मृत्युविनाशकः ।  
मेरुशृङ्गाग्रनिलयो महाशान्तो महीस्तुतः ॥ ५५॥  
  
मौञ्जीबद्धश्च मघवान्महेशो मङ्गलप्रदः ।  
मञ्जुमञ्जीरचरणो मन्त्रिपूज्यो मदापहः ॥ ५६॥  
  
मम्बीज जपसन्तुष्टः मायावी मारमर्दनः ।  
भक्तकल्पतरुर्भाग्यदाता भावार्थगोचरः ॥ ५७॥  
  
भक्तचैतन्यनिलयो भाग्यारोग्यप्रदायकः ।  
भक्तप्रियो भक्तिगम्यो भक्तवश्यो भयापहः ॥ ५८॥  
  
भक्तेष्टदाता भक्तार्तिभञ्जनो भक्तपोषकः ।  
भद्रदो भङ्गुरो भीष्मो भद्रकालीप्रियङ्करः ॥ ५९॥  
  
भद्रपीठकृतावासो भुवन्तिर्भद्रवाहनः ।  
भवभीतिहरो भर्गो भार्गवो भारतीप्रियः ॥ ६०॥  
  
भव्यो भवो भवानीशो भूतात्मा भूतभावनः ।  
भस्मासुरेष्टदो भूमा भर्ता भूसुरवन्दितः ॥ ६१॥  
  
भागीरथीप्रियो भौमो भगीरथसमर्चितः ।  
भानुकोटिप्रतीकाशः भगनेत्रविदारणः ॥ ६२॥  
  
भालनेत्राग्निसन्दग्धमन्मथो भूभृदाश्रयः ।  
भाषापतिस्तुतो भास्वान् भवहेतिर्भयङ्करः ॥ ६३॥  
  
भास्करो भास्कराराध्यो भक्तचित्तापहारकः ।  
भीमकर्मा भीमवर्मा भूतिभूषणभूषितः ॥ ६४॥  
  
भीमघण्टाकरो भण्डासुरविध्वंसनोत्सुकः ।  
भुम्भारवप्रियो भ्रूणहत्यापातकनाशनः ॥ ६५॥  
  
भूतकृद् भूतभृद्भावो भीषणो भीतिनाशनः ।  
भूतव्रातपरित्राता भीताभीतभयापहः ॥ ६६॥  
  
भूताध्यक्षो भरद्वाजो भारद्वाजसमाश्रितः ।  
भूपतित्वप्रदो भीमो भैरवो भीमनिस्वनः ॥ ६७॥  
  
भूभारोत्तरणो भृङ्गिरिरटिसेव्यपदाम्बुजः ।  
भूमिदो भूतिदो भूतिर्भवारण्यकुठारकः ॥ ६८॥  
  
भूर्भुवस्स्वः पतिः भूपो भिण्डिवालभुसुण्डिभृत् ।  
भूलोकवासी भूलोकनिवासिजनसेवितः ॥ ६९॥  
  
भूसुराराघनप्रीतो भूसुरेष्टफलप्रदः ।  
भूसुरेड्यो भूसूरेशो भूतभेताल सेवितः ॥ ७०॥  
  
भैरवाष्टकसंसेव्यो भैरवो भूमिजार्चितः ।  
भोगदो भोगभुग्भोग्यो भोगिभूषणभूषितः ॥ ७१॥  
  
भोगमार्गप्रदो भोगी भोगिकुण्डलमण्डितः ।  
भोगमोक्षप्रदो भोक्ता भिक्षाचरणतत्परः ॥ ७२॥  
  
गकाररूपो गणपो गुणातीतो गुहप्रियः ।  
गजचर्मपरीधानो गम्भीरो गाधिपूजितः ॥ ७३॥  
  
गजाननप्रियो गौरीवल्लभो गिरिशो गुणः ।  
गणो गृत्सो गृत्सपतिर्गरुडाग्रजपूजितः ॥ ७४॥  
  
गदाद्यायुधसम्पन्नो गन्धमाल्यविभूषितः ।  
गयाप्रयागनिलयो गुडाकेशप्रपूजितः ॥ ७५॥  
  
गर्वातीतो गण्डपतिर्गणको गणगोचरः ।  
गायत्रीमन्त्रजनको गीयमानगुणो गुरूः ॥ ७६॥  
  
गुणज्ञेयो गुणध्येयो गोप्ता गोदावरीप्रियः ।  
गुणाकरो गुणातीतो गुरुमण्डलसेवितः ॥ ७७॥  
  
गुणाधारो गुणाध्यक्षो गर्वितो गानलोलुपः ।  
गुणत्रयात्मा गुह्यश्च गुणत्रयविभावितः ॥ ७८॥  
  
गुरुध्यातपदद्वन्द्वो गिरीशो गुणगोचरः ।  
गुहावासो गुहाध्यक्षो गुडान्नप्रीतमानसः ॥ ७९॥  
  
गूढगुल्फो गूढतनुर्गजारूढो गुणोज्ज्वलः ।  
गूढपादप्रियो गूढो गौडपादनिषेवितः ॥ ८०॥  
  
गोत्राणतत्परो ग्रीष्मो गीष्पतिर्गोपतिस्तथा ।  
गोरोचनप्रियो गुप्तो गोमातृपरिसेवितः ॥ ८१  
  
गोविन्दवल्लभो गङ्गाजूटो गोविन्दपूजितः ।  
गोष्ट्यो गृह्यो गुहान्तस्थो गह्वरेष्ठो गदान्तकृत् ॥ ८  
  
गोसवासक्तहृदयो गोप्रियो गोधनप्रदः ।  
गोहत्यादिप्रशमनो गोत्री गौरीमनोहरः ॥ ८३॥  
  
गङ्गास्नानप्रियो गर्गो गङ्गास्नानफलप्रदः ।  
गन्धप्रियो गीतपादो ग्रामणीर्गहनो गिरिः ॥ ८४  
  
गन्धर्वगानसुप्रीतो गन्धर्वाप्सरसां प्रियः ।  
गन्धर्वसेव्यो गन्धर्वो गन्धर्वकुलभूषणः ॥ ८५॥  
  
गम्बीजजपसुप्रीतो गायत्रीजपतत्परः ।  
गम्भीरवाक्यो गगनसमरूपो गिरिप्रियः ॥ ८६॥  
  
गम्भीरहृदयो गेयो गम्भीरो गर्वनाशनः ।  
गाङ्गेयाभरणप्रीतो गुणज्ञो गुणवान्गुहः ॥ ८७॥  
  
वकाररूपो वरदो वागीशो वसुदो वसुः ।  
वज्री वज्रप्रियो विष्णुः वीतरागो विरोचनः ॥ ८८॥  
  
वन्द्यो वरेण्यो विश्वात्मा वरुणो वामनो वपुः ।  
वश्यो वशङ्करो वात्यो वास्तव्यो वास्तुपो विधिः ॥ ८९॥  
  
वाचामगोचरो वाग्मी वाचस्पत्यप्रदायकः ।  
वामदेवो वरारोहो विघ्नेशो विघ्ननाशकः ॥ ९०॥  
  
वारिरूपो वायुरूपो वैरिवीर्य विदारणः ।  
विक्लबो विह्वलो व्यासो व्याससूत्रार्थगोचरः ॥ ९१॥  
  
विप्रप्रियो विप्ररूपो विप्रक्षिप्रप्रसादकः ।  
विप्राराधनसन्तुष्टो विप्रेष्टफलदायकः ॥ ९२॥  
  
विभाकरस्तुतो वीरो विनायकनमस्कृतः ।  
विभुर्विभ्राजिततनुर्विरूपाक्षो विनायकः ॥ ९३॥  
  
विरागिजनसंस्तुत्यो विरागी विगतस्पृहः ।  
विरिञ्चपूज्यो विक्रान्तो वदनत्रयसंयुतः ॥ ९४॥  
  
विशृङ्खलो विविक्तस्थो विद्वान्वक्त्रचतुष्टयः ।  
विश्वप्रियो विश्वकर्ता वषट्कारप्रियो वरः ॥ ९५॥  
  
विश्वमूर्तिर्विश्वकीर्तिर्विश्वव्यापी वियत्प्रभुः ।  
विश्वस्रष्टा विश्वगोप्ता विश्वभोक्ता विशेषवित् ॥ ९६॥  
  
विष्णुप्रियो वियद्रूपो विराड्रूपो विभावसुः ।  
वीरगोष्ठीप्रियो वैद्यो वदनैकसमन्वितः ॥ ९७॥  
  
वीरभद्रो वीरकर्ता वीर्यवान्वारणार्तिहृत् ।  
वृषाङ्को वृषभारूढो वृक्षेशो विन्ध्यमर्दनः ॥ ९८॥  
  
वेदान्तवेद्यो वेदात्मा वदनद्वयशोभितः ।  
वज्रदंष्ट्रो वज्रनखो वन्दारुजनवत्सलः ॥ ९९॥  
  
वन्द्यमानपदद्वन्द्वो वाक्यज्ञो वक्त्रपञ्चकः ।  
वम्बीजजपसन्तुष्टो वाक्प्रियो वामलौचनः ॥ १००॥  
  
व्योमकेशो विधानज्ञो विषभक्षणतत्परः ।  
तकाररूपस्तद्रूपस्तत्पदार्थस्वरूपकः ॥ १०१॥  
  
तटिल्लतासमरुचिस्तत्त्वज्ञानप्रबोधकः ।  
तत्त्वमस्यादिवाक्यार्थ स्तपोदानफलप्रदः ॥ १०२॥  
  
तत्त्वज्ञस्तत्त्वनिलयस्तत्त्ववाच्यस्तपोनिधिः ।  
तत्त्वासनस्तत्सवितुर्जपसन्तुष्टमानसः ॥ १०३॥  
  
तन्त्रयन्त्रात्मकस्तन्त्री तन्त्रज्ञस्ताण्डवप्रियः ।  
तन्त्रीलयविधानज्ञस्तन्त्रमार्गप्रदर्शकः ॥ १०४॥  
  
तपस्याध्याननिरतस्तपस्वी तापसप्रियः ।  
तपोलोकजनस्तुत्यस्तपस्विजनसेवितः ॥ १०५॥  
  
तरुणस्तारणस्तारस्ताराधिपनिभाननः ।  
तरुणादित्यसङ्काशस्तप्तकाञ्चनभूषणः ॥ १०६॥  
  
तलादिभुवनान्तस्थस्तत्त्वमर्थस्वरूपकः ।  
ताम्रवक्त्रस्ताम्रचक्षुस्ताम्रजिह्वस्तनूदरः ॥ १०७॥  
  
तारकासुरविध्वंसी तारकस्तारलोचनः ।  
तारानाथकलामौलिस्तारानाथसमुद्युतिः ॥ १०८॥  
  
तार्क्ष्यकस्तार्क्ष्यविनुतस्त्वष्टा त्रैलोक्यसुन्दरः ।  
ताम्बूलपूरितमुखस्तक्षा ताम्राधरस्तनुः ॥ १०९॥  
  
तिलाक्षतप्रियस्त्रिस्थस्तत्त्वसाक्षी तमोगुणः ।  
तुरङ्गवाहनारूढस्तुलादानफलप्रदः ॥ ११०॥  
  
तुलसीबिल्वनिर्गुण्डीजम्बीरामलकप्रियः ।  
तुलामाघस्नानतुष्टस्तुष्टातुष्टप्रसादनः ॥ १११॥  
  
तुहिनाचलसङ्काशस्तमालकुसुमाकृतिः ।  
तुङ्गभद्रातीरवासी तुष्टभक्तेष्टदायकः ॥ ११२॥  
  
तोमराद्यायुधधरस्तुषाराद्रिसुताप्रियः ।  
तोषिताखिलदैत्यौघस्त्रिकालज्ञमुनिप्रियः ॥ ११३॥  
  
त्रयीमयस्त्रयीवेद्यस्त्रयीवन्द्यस्त्रयीतनुः ।  
त्रय्यन्तनिलयस्तत्त्वनिधिस्ताम्रस्तमोपहः ॥ ११४॥  
  
त्रिकालपूजनप्रीतस्तिलान्नप्रीतमानसः ।  
त्रिधामा तीक्ष्णपरशुः तीक्ष्णेषुस्तेजसां निधिः ॥ ११५॥  
  
त्रिलोकरक्षकस्त्रेतायजनप्रीतमानसः ।  
त्रिलोकवासी त्रिगुणो द्विनेत्रस्त्रिदशाधिपः ॥ ११६॥  
  
त्रिवर्गदस्त्रिकालज्ञस्तृप्तिदस्तुम्बुरुस्तुतः ।  
त्रिविक्रमस्त्रिलोकात्मा त्रिमूर्तिस्त्रिपुरान्तकः ॥ ११७॥  
  
त्रिशूलभीषणस्तीव्रस्तीर्थ्यस्तीक्ष्णवरप्रदः ।  
रघुस्तुतपदद्वन्द्वो रव्यादिग्रहसंस्तुतः ॥ ११८॥  
  
रजताचलशृङ्गाग्रनिलयो रजतप्रभः ।  
रतप्रियो रहःपूज्यो रमणीयगुणाकरः ॥ ११९॥  
  
रथकारो रथपतिः रथो रत्नाकरप्रियः ।  
रथोत्सवप्रियो रस्यो रजोगुणविनाशकृत् ॥ १२०॥  
  
रत्नडोलोत्सवप्रीतो रणत्किङ्किणिमेखलः ।  
रत्नदो राजको रागी रङ्गविद्याविशारदः ॥ १२१॥  
  
रत्नपूजनसन्तुष्टो रत्नसानुशरासनः ।  
रत्नमण्डपमध्यस्थो रत्नग्रैवेयकुण्डलः ॥ १२२॥  
  
रत्नाकरस्तुतो रत्नपीठस्थो रणपण्डितः ।  
रत्नाभिषेकसन्तुष्टो रत्नकाञ्चनभूषणः ॥ १२३॥  
  
रत्नाङ्गुलीयवलयो राजत्करसरोरुहः ।  
रमापतिस्तुतो रम्यो राजमण्डलमध्यगः ॥ १२४॥  
  
रमावाणीसमाराध्यो राज्यदो रत्नभूषणः ।  
रम्भादिसुन्दरीसेव्यो रक्षोहा राकिणीप्रियः ॥ १२५॥  
  
रविचन्द्राग्निनयनो रत्नमाल्याम्बरप्रियः ।  
रविमण्डलमध्यस्थो रविकोटिसमप्रभः ॥ १२६॥  
  
राकेन्दुवदनो रात्रिञ्चरप्राणापहारकः ।  
राजराजप्रियो रौद्रो रुरुहस्तो रुरुप्रियः ॥ १२७॥  
  
राजराजेश्वरो राजपूजितो राज्यवर्धनः ।  
रामार्चितपदद्वन्द्वो रावणार्चितविग्रहः ॥ १२८॥  
  
राजवश्यकरो राजा राशीकृतजगत्त्रयः ।  
राजीवचरणो राजशेखरो रविलोचनः ॥ १२९॥  
  
राजीवपुष्पसङ्काशो राजीवाक्षो रणोत्सुकः ।  
रात्रिञ्चरजनाध्यक्षो रात्रिञ्चरनिषेवितः ॥ १३०॥  
  
राधामाधवसंसेव्यो राधामाधववल्लभः ।  
रुक्माङ्गदस्तुतो रुद्रो रजस्सत्वतमोमयः ॥ १३१॥  
  
रुद्रमन्त्रजपप्रीतो रुद्रमण्डलसेवितः ।  
रुद्राक्षजपसुपीतो रुद्रलोकप्रदायकः ॥ १३२॥  
  
रुद्राक्षमालाभरणो रुद्राणीप्राणनायकः ।  
रुद्राणीपूजनप्रीतो रुद्राक्षमकुटोज्वलः ॥ १३३॥  
  
रुरुचर्मपरीधानो रुक्माङ्गदपरिष्कृतः ।  
रेफस्वरूपो रुद्रात्मा रुद्राध्यायजपप्रियः ॥ १३४॥  
  
रेणुकावरदो रामो रूपहीनो रविस्तुतः ।  
रेवानदीतीरवासी रोहिणीपतिवल्लभः ॥ १३५॥  
  
रोगेशो रोगशमनो रैदो रक्तबलिप्रियः ।  
रम्बीजजपसन्तुष्टो राजीवकुसुमप्रियः ॥ १३६॥  
  
रम्भाफलप्रियो रौद्रदृक् रक्षाकर रूपवान् ।  
दकाररूपो देवेशो दरस्मेरमुखाम्बुजः ॥ १३७॥  
  
दरान्दोलितदीर्घाक्षो द्रोणपुष्पार्चनप्रियः ।  
दक्षाराध्यो दक्षकन्यापतिर्दक्षवरप्रदः ॥ १३८॥  
  
दक्षिणादक्षिणाराध्यो दक्षिणामूर्तिरूपभृत् ।  
दाडिमीबीजरदनो दाडिमीकुसुमप्रियः ॥ १३९  
  
दान्तो दक्षमखध्वंसी दण्डो दमयिता दमः ।  
दारिद्र्यध्वंसको दाता दयालुर्दानवान्तकः ॥ १४०  
  
दारुकारण्यनिलयो दशदिक्पालपूजितः ।  
दाक्षायणीसमाराध्यो दनुजारिर्दयानिधिः ॥ १४१  
  
दिव्यायुधधरो दिव्यमाल्याम्बरविभूषणः ।  
दिगम्बरो दानरूपो दुर्वासमुनिपूजितः ॥ १४२॥  
  
दिव्यान्तरिक्षगमनो दुराधर्षो दयात्मकः ।  
दुग्धाभिषेचनप्रीतो दुःखदोषविवर्जितः ॥ १४३॥  
  
दुराचारप्रशमनो दुग्धान्नप्रीतमानसः ।  
दुर्लभो दुर्गमो दुर्गो दुःखहन्ता दुरार्तिहा ॥ १४४॥  
  
दुर्वासा दुष्टभयदो दुर्जयो दुरतिक्तमः ।  
दुष्टहन्ता देवसैन्यपतिर्दम्भविवर्जितः ॥ १४५॥  
  
दुःस्वप्ननाशनो दुष्टदुरो दुर्वारवित्तमः ।  
दूर्वायुग्मसमाराध्यो दुत्तूरकुसुमप्रियः ॥ १४६॥  
  
देवगङ्गाजटाजूटो देवताप्राणवल्लभः ।  
देवतार्तिप्रशमनो दीनदैन्यविमोचनः ॥ १४७॥  
  
देवदेवो दैत्यगुरुः दण्डनाथप्रपूजितः ।  
देवभोग्यो देवयोग्यो दीप्तमूर्तिर्दिवस्पतिः ॥ १४८॥  
  
देवर्षिवर्यो देवर्षिवन्दितो देवभोगदः ।  
देवादिदेवो देवेज्यो दैत्यदर्पनिषूदनः ॥ १४९॥  
  
देवासुरगणाध्यक्षो देवासुरगणाग्रणीः ।  
देवासुर तपस्तुष्टो देवासुरवरप्रदः ॥ १५०॥  
  
देवासुरेश्वराराध्यो देवान्तकवरप्रदः ।  
देवासुरेश्वरो देवो देवासुरमहेश्वरः ॥ १५१॥  
  
देवेन्द्ररक्षको दीर्घो देववृन्दनिषेवितः ।  
देशकालपरिज्ञाता देशोपद्रवनाशकः ॥ १५२॥  
  
दोषाकरकलामौलिर्दुर्वारभुजविक्रमः ।  
दण्डकारण्यनिलयो दण्डी दण्डप्रसादकः ॥ १५३॥  
  
दण्डनीतिर्दुरावासो द्योतो दुर्मतिनाशनः ।  
द्वन्द्वातीतो दीर्घदर्शी दानाध्यक्षो दयापरः ॥ १५४॥  
  
यकाररूपो यन्त्रात्मा यन्त्राराधनतत्परः ।  
यजमानाद्यष्टमूर्तिर्यामिनीचरदर्पहा ॥ १५५॥  
  
यजुर्वेदप्रियो युद्धमर्मज्ञो युद्धकौशलः ।  
यत्नसाध्यो यष्टिधरो यजमानप्रियो यजुः ॥ १५६॥  
  
यथार्थरूपो युगकृद्युगरूपो युगान्तकृत् ।  
यथोक्तफलदो योषापूजनप्रीतमानसः ॥ १५७॥  
  
यदृच्छालाभसन्तुष्टो याचकार्तिनिषूदनः ।  
यन्त्रासनो यन्त्रमयो यन्त्रमन्त्रस्वरूपकः ॥ १५८॥  
  
यमरूपो यामरूपो यमबाधानिवर्तकः ।  
यमादियोगनिरतो योगमार्गप्रदर्शकः ॥ १५९॥  
  
यवाक्षतार्चनरतो यावचिह्नितपादुकः ।  
यक्षराजसखो यज्ञो यक्षेशो यक्षपूजितः ॥ १६०॥  
  
यक्षराक्षससंसेव्यो यातुधानवरप्रदः ।  
यज्ञगुह्यो यज्ञकर्ता यजमानस्वरूपकः ॥ १६१॥  
  
यज्ञान्तकृद्यज्ञपूज्यो यज्ञभुग्यज्ञवाहनः ।  
यागप्रियो यानसेव्यो युवा यौवनगर्वितः ॥ १६२॥  
  
यातायातादिरहितो यतिधर्मपरायणः ।  
यात्राप्रियो यमीयाम्यदण्डपाशनिकृन्तनः ॥ १६३॥  
  
यात्राफलप्रदो युक्तो यशस्वी यमुनाप्रियः ।  
यादःपतिर्यज्ञपतिर्यतिर्यज्ञपरायणः ॥ १६४॥  
  
यादवानां प्रियो योद्धा योधारान्धन तत्परः ।  
यामपूजनसन्तुष्टो योषित्सङ्गविवर्जितः ॥ १६५॥  
  
यामिनीपतिसंसेव्यो योगिनीगणसेवितः ।  
यायजूको युगावर्तो याच्ञारूपो यथेष्टदः ॥ १६६॥  
  
यावौदनप्रीतचित्तो योनिष्ठो यामिनीप्रियः ।  
याज्ञवल्क्यप्रियो यज्वा यज्ञेशो यज्ञसाधनः ॥ १६७॥  
  
योगमायामयो योगमायासंवृतविग्रहः ।  
योगसिद्धो योगिसेव्यो योगानन्दस्वरूपकः ॥ १६८॥  
  
योगक्षेमकरो योगक्षेमदाता यशस्करः ।  
योगी योगासनाराध्यो योगाङ्गो योगसङ्ग्रहः ॥ १६९॥  
  
योगीश्वरेश्वरो योग्यो योगदाता युगन्धरः ।  
योषित्प्रियो यदुपतिर्योषार्धीकृतविग्रहः ॥ १७०॥  
  
यम्बीजजपसन्तुष्टो यन्त्रेशो यन्त्रसाधनः ।  
यन्त्रमध्यस्थितो यन्त्री योगीश्वरसमाश्रितः ॥ १७१॥  
  
॥ उत्तरपीठिका ॥  
  
एतत्ते कथितं विष्णो रुद्रनामसहस्रकम् ।  
श्रवणात्पठनाच्चैव मननाच्च फलप्रदम् ॥ १॥  
  
धर्मार्थिकाममोक्षाख्य चतुर्वर्गफलप्रदम् ।  
विद्याकामी सुविद्यां च लभते नात्र संशयः ॥ २॥  
  
पुत्रार्थी लभते पुत्रं कन्यार्थी फलमश्नुते ।  
विजयार्थी विजयं चैक गृहार्थी गृहमाप्नुयात् ॥ ३॥  
  
पुष्टिं बलं यशो वर्चो दीर्घमायुश्च विन्दते ।  
सर्वज्वरविनाशाय एतन्नामसहस्रकम् ॥ ४॥  
  
पठित्वा पाठयित्वा वा मुच्यते ज्वरपीडनात् ।  
परमन्त्रकृताद्दोषात् रक्षतीदं न संशयः ॥ ५॥  
  
सर्वग्रन्थिविनाशाय पठेन्नामसहस्रकम् ।  
सर्वग्रहविनाशार्थं जपेदेतत्सहस्रकम् ॥ ६॥  
  
अपमृत्युभयं नास्ति अनेकविषनाशनम् ।  
नहि चोरभयं तस्य नामसाहस्रपाठिनः ॥ ७॥  
  
सर्वपुष्पैस्समभ्यर्च्य सर्वसिद्धिमवाप्नुयात् ।  
त्रिदलैः बिल्वपत्रैश्च अच्छिद्रैः कोमलैः नवैः ॥ ८॥  
  
रुद्रार्पणं यः करोति सर्वदोषात्प्रमुच्यते ।  
अष्टम्यां पूर्णिमायां च अमायां च विशेषतः ॥ ९॥  
  
आर्द्रायां च प्रदोषे च सोमवारे गुरोर्दिने ।  
यः पठित्वा चार्चनां च कुरुते स च मानवः ॥ १०॥  
  
स सर्वकामान्लभते वाग्यतो नियमी शुचिः ।  
सर्वसौभाग्यमाप्नोति क्षेमारोग्यं सुखं परम् ॥ ११॥  
  
चैत्रे दमनकैः पूजा वैशाखे गन्धवारिभिः ।  
ज्येष्ठे तु त्रिफलैः पक्वैः आषाढे क्षीरमूजनम् ॥ १२॥  
  
श्रावण्यां शर्कराभिः स्यात् गुडापूपैश्च भद्रदे ।  
अन्नैराश्वयुजे मासि कार्तिक्यां दीपमालया ॥ १३॥  
  
मार्गशीर्षे घृतैः पूजा पौषे चेक्षुरसैरपि ।  
आज्यर्द्रकम्बलैर्माघे फाल्गुने दधिभिर्भवेत् ॥ १४॥  
  
इत्थं द्वादशमसेषु पूर्णिमायां विशेषतः ।  
महेश्वरस्य पूजां यः कुरुते भक्तिससंयुतः ॥ १५॥  
  
सर्वान्कामानवाप्नोति शिवसायुज्यमाप्नुयात् ।  
मङ्गलानां मङ्गलं च एतन्नामसहस्रकम् ॥ १६॥  
  
सुरूपं गुणसम्पन्नं कन्या च लभते पतिम् ।  
दीर्घसौमङ्गल्यमाप्नोति मङ्गलानां परम्पराम् ॥ १७॥  
  
॥ इति श्रीभृङ्गिरिटिसंहितायां शिवविष्णुसंवादे  
शिवोत्कर्षप्रकरणे श्रीरुद्रसहस्रनामस्तोत्रं सम्पूर्णम् ॥  
  
  
Encoded by Sivakumar Thyagarajan shivakumar24 at gmail.com  
Proofread by Sivakumar Thyagarajan, DPD  
  
