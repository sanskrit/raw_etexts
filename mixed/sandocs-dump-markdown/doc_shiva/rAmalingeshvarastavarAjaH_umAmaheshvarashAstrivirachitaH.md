---
Category: shiva, stavarAja
File name: rAmalingeshvarastavarAjaH.itx
Indexextra: (Scan)
Language: Sanskrit
Latest update: March 17, 2020
Location: doc_shiva
Proofread by: Sivakumar Thyagarajan, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Shri Ramalingeshvara Stavaraja
Transliterated by: Sivakumar Thyagarajan shivakumar24 at gmail
engtitle: rAmalingeshvarastavarAjaH
itxtitle: rAmalingeshvarastavarAjaH (umAmaheshvarashAstrivirachitaH)
title: रामलिङ्गेश्वरस्तवराजः (उमामहेश्वरशास्त्रिविरचितः)

---
  
 श्रीरामलिङ्गेश्वरस्तवराजः   
विद्वत्कविसार्वभौमपुल्यौमामहेश्वरशास्त्रिविरचितः ।  
श्रीमहावागीश्वर्यै नमः ।  
श्रीमहागणाधिपतये नमः ।  
श्लो ।  
अद्वैतमर्धदेहेन द्वैतं पृथगवस्थितेः ।  
दर्शयन्पार्वतीनाथो रामलिङ्गेश्वरोऽवतात् ॥ १॥  
  
क्षीरारामक्षेत्रे स्वयमुदितं जगदनुग्रहेच्छया शम्भुम् ।  
शिरसि जटामकुटधरं स्फाटिकलिङ्गाकृतिं भजे हृदये ॥ २॥  
  
इन्द्रादयोऽपि दिविजा विविधा मुनीन्द्राः  
     सायं भवत्सुभगरूपदिदृक्षयेश ।  
आयान्ति हि प्रतिदिनं विममालयं ते  
     स्वार्थेप्सवोभजनतोभवतस्त्वरात्ताः ॥ ३॥  
  
तद्भक्तलोकसमनुग्रहणायशम्भो!  
     योगंविहायनिजलिङ्गतनोःकृपावान् ।  
उत्थायदिव्यवपुषासुभगेनहर्षत्  
     नृत्यत्यलंसहगणैःपरितस्समाजे ॥ ४॥  
  
आनन्दताण्डववपुस्तवतन्निरीक्ष्य  
     तौर्यत्रिकेणबहुधानुतिभिश्चधन्याः ।  
आनन्दवाष्पकलितास्सकलाभवन्तं  
     सामाजिकाउपचरन्तिसदामहेश! ॥ ५॥  
  
नृत्यत्पदद्वयरवानुकृतार्यगीत-  
     वाद्यान्विताङ्गचलनैरुदितोमहान्यः ।  
आनन्दआत्मसुसमाजगतेषुनाद-  
     तत्त्वानुसन्धिगमितस्सकदाममस्यात्? ॥ ६॥  
  
व्याघ्राजिनेनकटिगेनगजाजिनेन  
     बाहुद्वयोर्ध्वचलतागलगाहिनाच ।  
नृत्यत्फणेनचजटामकुटस्थगङ्गा-  
     नृत्याजेकस्यतवताण्डवरूपमीडे ॥ ७॥  
  
नृत्यानेहसितेसुरूपकलनंलभ्यंसुराणामपि  
     श्रीयोगेशघटेतनाऽन्यसमयेयोगार्हलिङ्गानुगे ।  
त्वय्यस्मात्किलनृत्यकालमदिशस्त्वद्रूपसन्दशने  
     सर्वेषामपिसर्वसुन्दरवपुस्तत्तेशिवायास्तुनः ॥ ८॥  
  
येसायंसमयेशिवङ्करहृदः पश्यन्तिमर्त्याश्शिवं  
     लिङ्गात्मानमिहामृताशिनिवहाराध्यात्मनृत्योध्यतम् ।  
मर्त्यादृश्यमनोहराकृतिजुषम्पश्येयुरेनेशिवं  
     धन्याअन्यजनावितिस्ममुनयःप्राहुमहान्तोध्रुवम् ॥ ९॥  
  
यद्रूपन्तवताण्डवेषुमुनिभिर्दृष्टंयथावर्णितं  
     तत्तेमादृशमानवाद्यसुलभालोकम्मुनीडयम्मुहुः ।  
आलम्ब्यात्मनिकिञ्चिदीडितुमशक्तोपिप्रवर्तेशिव!  
     श्रेयःकेननकाङ्क्ष्यतेसकलसच्छ्रेयःप्रदेकिंस्तवे ॥ १०॥  
  
मृढोऽहंविषयावलीढहृदयःकामाद्यरीणांवशो  
     विद्यावाप्यविवेकगन्धरहितस्संसारसेवापरः ।  
तन्निर्वाहकृतेऽर्थकामचयनेनक्तन्दिवंव्यापृतो  
     नानाक्लेशसहिष्णुरप्यहह! तेसेवान्नचैवाचरः ॥ ११॥  
  
एवंसंसरतस्सदाबहुविधक्लेशार्जकस्याधुना  
     विद्युत्स्फूर्तिरिवात्मनीषदमिषच्छम्भोस्वविद्याद्युतिः ।  
'मृढ! त्वंश्रयसर्वदम्परशिवंसर्वज्ञसर्वेश्वरं  
     संसाराम्बुधितारिणङ्किमपरैस्सत्वांसमुत्तारयेत्''॥ १२॥  
  
इत्यन्तस्स्फुरणेनकेनचिदहोसर्वज्ञसर्वेश्वरःक  
     क्व क्वाऽहञ्जडधीस्तदाश्रयणमप्याराद्घटेतक्ववा ।  
केनस्याद्विधिनेतिचेतसिविकल्प्येहस्तुतौतेयते  
     बालालापवदीशमामकगिरस्तेसन्तुमोदावहाः ॥ १३॥  
  
श्रीवाणीधरणीविभूतिविलसत्सद्वर्णसङ्घोल्लसत्  
     क्षीरारामपुरीकृताधिवसतिश्श्रीरामलिङ्गेश्वरः ।  
पार्वत्यासहितोनिजार्धवपुषासूर्यादिभिस्स्वैःपरी-  
     वारैर्देवगणैर्धृतेतरनिजाभिख्यस्स्वयन्नोऽवतात् ॥ १४॥  
  
शैवक्षेत्रवरेषुपञ्चसुपवित्रारामसञ्ज्ञेषुय-  
     न्मूर्धन्यङ्कथितंशिवस्स्वयमवातारीज्जटाजूटधृत् ।  
लिङ्गाकारतयासितेनवपुषास्वीयेनसाक्षाज्जग-  
     द्रक्षायैनिजपार्वतीदयितयागोदाऽऽख्यगङ्गान्तिके ॥ १५॥  
  
पार्श्वेयस्यचदक्षिणेगणपतिस्स्वीयालयेसंस्थितो  
     गोकर्णेश्वरआत्मनोऽमलतनुस्तदक्षिणेऽवातरत् ।  
स्कन्दस्तूत्तरभागगोऽस्तितनयोयस्यालयेस्वेततो  
     लक्ष्मीश्चापिजनार्दनोनिवसतोयस्यालयेसुन्दरौ ॥ १६॥  
  
सालग्रामशिलामयोनिवसतिश्रीनन्दिकेशोदिशि  
     प्राच्यान्द्वारयुगन्त्ववन्नभिमुखंस्वसेवमानस्सदा ।  
यस्याज्ञामनुपेत्यकोपिसदनान्तस्थंशिवंवीक्षितुं  
     नोशक्नोतिसुरेश्वरोऽपिमनुजोवाऽन्योपिकुत्रापिवा ॥ १७  
प्राग्द्वारात्तवदक्षिणेनिजकरैस्सम्भासयन्नालयं  
     सूर्यःपातिततस्तुदक्षिणतलेविश्वेश्वरोऽसिप्रभो ।  
तत्पार्श्वेतवपार्वतीप्रियतमासर्वाङ्गसौन्दर्यभाङ्-  
     मातालोकततेस्तवेशहृदयंयाचूचुरद्योगिनः ॥ १८॥  
  
यस्यादृष्टिनिपातनानिकरुणापीयूषवर्षीण्यलं  
     भक्तेभ्योऽखिलकामदानिसततन्निर्यान्तिनेत्रद्वयात् ।  
फुल्लाम्भोरुहभासुराननसमालोकेनदीनात्मना-  
     माधिव्याधिमुखव्यधाविलयनादानन्दलीलोदयः ॥ १९॥  
  
तत्पार्श्वेनगरेश्वराख्यतनुभृत्त्वन्दक्षिणेसंस्थितः  
     क्षीराराममहापुरीमवसिभोः! प्रेम्णाखिलैश्वर्यदः ।  
तत्स्थायैनिजभक्तलोकततयेकौबेरसख्यम्भृशं  
     शंसन्स्वंसहवीरभद्रतनयेनात्मीयपार्श्वेविभो! ॥ २०॥  
  
पश्वाद्दक्षिणदिक्तटेतवविभोयामातृकास्सप्तता  
     लोकान्पान्त्यनिशङ्कृपार्द्रहृदयस्त्वस्थापयोरक्षितुम् ।  
आधिव्याधिविपन्नदीनमनसोमर्त्यान्विपद्ध्वंसिनी-  
     रापन्नार्तिनिवारणेतवकृपाऽनन्यादृशीशङ्कर! ॥ २१॥  
  
पश्चाद्दुर्गमदुःखनाशनधृतात्मीयव्रतानारतं  
दुर्गाश्रीकनकात्मिकानिवसतिश्रीरामलिङ्गेश्वर!  
निर्देशात्तवभक्तरक्षणकृतेब्रह्माततोभारती  
     पश्चात्त्वद्भजनायशङ्करकुमारोऽथात्मजस्त्वाम्भजन् ॥ २२॥  
  
यादुर्गाऽखिलदुर्गतिप्रशमनीलोकस्यभक्तावलि-  
     त्राणायावततारदुष्टमहिषाभिख्यासुरंसिंहगा ।  
हन्तुन्देवगणैरजय्यमभयन्दत्तेऽखिलाभीष्टदा  
     साचाष्टादशबाहुभिश्शिवसुतात्पश्चादिहास्तेपरा ॥ २३॥  
  
तस्याउत्तरदिक्तटेऽत्रवसतित्वन्मूर्तियुग्मंविभो  
     श्रीमत्सुन्दरताण्डवेश्वरपदख्यातम्मनोहृन्नृणाम् ।  
यद्वीक्षाव्यथितात्मनोऽप्यतितरामानन्दवीचीभ्रम-  
     द्धंसत्वम्मनसोविधायतनुतेभक्तिंस्थिरान्त्वय्यलम् ॥ २४॥  
  
यस्याऽत्युग्रतपोविशेषदृढसद्भक्तिप्रतुष्टात्मना  
     यद्दौवारिकताऽद्भुतापुरमुखशम्भोत्वयास्वीकृता ।  
सोऽयन्त्वद्भजनायबाणदितिजोभक्ताग्रणीस्सन्ततं  
     श्रीमत्ताण्डवमूर्तितोऽथवसतिश्रीरामलिङ्गेश्वर ॥ २५॥  
  
दत्तात्रेयवपुर्धरोऽसि भगवन्विज्ञानसिद्धिप्रद-  
     स्तस्मात्प्राग्दिशि कालभैरवयुतस्स्कन्दस्ततः प्राग्विभो ।  
पापघ्नेश्वरनामतोऽसि भगवन्नन्वर्थनामा ततो  
     द्रष्टॄणां शिव पापभञ्जक इह श्रीरामलिङ्गेश्वर ॥ २६॥  
  
एवं स्वैःपरिवारकैस्सह वृतान्योपाधिनामव्रजै-  
     र्नानारूपधरस्वमूर्तिभिरिह श्रीरामलिङ्गेश्वर ।  
पार्वत्या सहितस्स्वभक्तविततित्राणाय सर्वेश्वर  
     क्षीरारामपुरेऽतिपूतवसतौ व्यक्तस्स्वयं पासि नॄन् ॥ २७॥  
  
गोः कर्णात्क्वचिदीश कुक्कुटतनोः कुत्रापि वाराङ्गना-  
     चूडातः क्वचिदीश हिंस्रकमहाव्याघ्रात्क्वचित्ते जनिः ।  
चित्रा भक्तजनावनाय बहुधा सर्वात्मतादर्शिनी  
     श्रीमद्भक्तमनोनिवासभगवन् श्रीरामलिङ्गेश्वर ॥ २८॥  
  
देवास्सन्तु सहस्रशो दिवि नृणामिष्टार्थदास्सेवना-  
     त्सव्यासव्यविधिक्रमोपकलितात्क्षिप्रं प्रसाद्याश्चिरम् ।  
तोष्याश्च त्वमुमापते क्षणमुहूर्ताद्यल्पकालानुस-  
     न्धानप्राप्यकृपार्द्रहृच्छ्रितविपद्ध्वंस्याशुतोषी स्मृतः ॥ २९॥  
  
धातृश्रीपतिवासवादिदिविजाः पुंरूपिणोऽभीष्टदा  
     दीर्घेणेन्द्रियशोषिकृछ्रतपसाऽसाध्येन यागादिना ।  
त्वं त्वेकाग्रहदा मुहूर्तमितसत्कालेन निध्यायिनां  
     भक्तानामखिलार्थदोऽखिलविपद्व्रातात्समुत्तारयन् ॥ ३०॥  
  
आत्मानं किमितीश लिङ्गवपुषा सञ्छादयाम्यञ्जसा  
     नाऽन्ये ब्रह्ममुखास्सुरा इह परं साङ्गैः स्थिता विग्रहैः ।  
मन्येऽहं परमात्मतामुपनिषद्बोध्यां विशुद्धां स्थिरां  
     स्थाणुत्वेन च सूचयस्यतितरामाद्यन्तहीनामिति ॥ ३१॥  
  
ज्ञानानन्दमयं स्वमन्तरनिशं लिङ्गे स्थितो वीक्षसे  
     धिक्कृत्याऽखिलजागतं नु विकृतव्रातं सदा शङ्कर ।  
बाह्यं प्राकृतमेतदीश मलिनं योगापकर्षक्षमं  
     नैर्गुण्यं स्वगतं व्यनक्षि जगतो लिङ्गात्मना संस्थितः ॥ ३२॥  
  
नैर्गुण्यं गुणनिर्गतेस्तु भवतो नात्यन्तिकाभावत-  
     स्तत्तद्वैकृतलेपमात्ररहितत्वाशंसकं मन्महे ।  
सागुण्यं गुणवैकृताश्रयतया मूर्तेष्वमूर्तेष्वपि  
     ख्यातं जागतवस्तुषु स्फुटतमं नैतद्विरुद्धं विभो ॥ ३३॥  
  
'जन्माद्यस्य यतोऽन्वयादितरत' श्चेत्याहपाराशरि-  
     र्भूतानामुदयं स्थितिं लयमपि त्वत्तश्श्रुतिर्भाषते ।  
नैगुण्यं गुणशून्यता यदि घटेतान्योन्यविद्विष्टयो-  
     स्सामानाधिकरण्यमीश्वर कथं तद्धर्मयोर्मन्महे ॥ ३४॥  
  
धत्तेवार्यवकारिसारसदलं लिप्येत नेषत्तत-  
     स्सूर्यं भौमरजो न लिम्पति यथा नाकाशमग्न्यादिकम् ।  
एवं त्वां प्रकृतिर्न लिम्पति जडा त्वत्सन्निधानाज्जग-  
     त्कार्यालिं विदधाति देहवदहो जीवात्मसान्निध्यतः ॥ ३५॥  
  
माया सात्वविकारिणी गुणमयी चिच्छक्तिरूपा त्वयि  
     ज्योत्स्ना चन्द्रमसीव वारिणि यथा वीचिः प्रभापूषणि ।  
इच्छाज्ञानकृतिस्वरूपकलिता जीवे सुषुप्तौ यथा  
     कल्पे निश्चलतां गता त्वयि पुनस्सृष्टौ विचित्रक्रिया ॥ ३६॥  
  
भेदस्तत्र हि यत्पृथग्विषयतामापद्यतेऽन्यात्स्वयं  
     यन्नैवं न ततस्तदन्यदिति संविज्ञायते विद्वरैः ।  
शक्तेश्शक्तिमतो गुणस्य गुणिनो नैवापृथग्भानतो  
     मायायास्त्रिगुणात्मनस्तव भिदा शक्तेर्न कापीश्वर ॥ ३७॥  
  
शक्तिं वाऽन्यगुणाविहाय भगवन्नात्मा न सन्दृश्यते  
     नात्मानं च विहाय तेऽत्र सकलं द्रव्यं गुणैरन्वितम् ।  
हित्वा द्रव्यमिह स्थितिगुणततेः कुत्रापि नालोक्यते  
     तद्भेदः कृतिभेदजः कृतिकृदप्यात्मा त्वमेवेश्वर ॥ ३८॥  
  
देहे गेह इवानुविश्य करणैस्तैस्तैर्गुणैश्शक्तितो  
     नानाकार्यततिं करोषि भगवंस्त्वं जागतीमिच्छया ।  
सृष्ट्वा चित्रमिदं जगद्भहुविधं रक्षस्यपि स्वेच्छया  
     सर्वं संहरसीह नर्तक इव स्वं नाटकं जागतम् ॥ ३९॥  
  
कर्तृत्वं प्रकृतेर्जडामपि च तामाहुः कथं वा लगे-  
     द्यत्रात्मा न वसेज्जडस्य उदितो भिन्नश्च यस्त्वान्मना ।  
आत्मव्यापृतिमन्तरा न करणेष्वीक्ष्येत कापि क्रिया  
     कर्तृत्वं तदधिष्ठितेस्तव विभो विद्मोऽखिलव्यापृतेः ॥ ४०॥  
  
मायोपाधिक! तेऽन्यजीवनिवहस्याविद्यकोपाधिक-  
     स्याद्वैतं प्रवदन्ति तात्त्विकबुधास्तत्साधु मन्यामहे ।  
राज्ञो भृत्यगणस्य भेदवदिहोपाध्योः प्रभेदात्तथा  
     शक्तीनां च विभेदतो हर भिदा दृश्येत नैवान्यतः ॥ ४१॥  
  
नैवोपाधिमृते महोऽपि भगवन्कुत्रापि सन्दृश्यते  
     मायां शक्तिमयीमुपाधिमवलम्ब्याग्निर्यथा दाहिकाम् ।  
शक्तिः सूक्ष्मतमामनुप्रविशसि स्थूलेषु सर्वेष्वहो!  
     दार्वादिष्विव लिङ्गदेहमुपयन् जीवात्मरूपरिशवः ॥ ४२॥  
  
सृष्ट्यर्थे तव लिङ्गदेहधरणान्नानाक्रियानुष्ठिते-  
     स्त्वच्छक्तिप्रकृतौ क्रमादधिगतं मालिन्यमस्मादिमाम् ।  
श्रीरामेश्वर मन्महेऽखिलबुधा आहुस्त्वविद्यामिति  
     त्वां जीवञ्चतदाश्रितन्त्रिजगतीस्थूलात्मसंस्थं विभुम् ॥ ५३॥  
  
इच्छाज्ञानकृतिप्रभृत्यखिलसच्छक्त्यात्ममायामयो-  
     पाधिस्थस्य तवान्तरात्मविरहात्कापि क्रिया नो भवेत् ।  
तद्राहिन्यमवैकृताय निभृतत्वायापि हेतुस्तव  
     श्रीमन्निष्क्रिय निर्विकार भगवन्नित्यात्ममोद प्रभो! ॥ ४४॥  
  
जीवेऽन्तःकरणं गुणाश्च विषमाः कर्माणि नानाविधा-  
     न्यन्तश्शत्रुगणस्स्वभाव इति चाऽविद्यापि शम्भो सदा ।  
तत्तद्भौतिकदेहवेशनमुखा नित्या विशिष्टा इमे  
     श्रीरामेश परात्मरूपसहिते शुद्धस्य निष्कर्मणः ॥ ४५॥  
  
इच्छाशक्तिविजम्भणात्प्रथमतस्सृष्टौ निजज्ञानवि-  
     स्फूर्तस्त्रीपुरुषात्मभागकृतिशक्त्याप्तार्धनारीश्वर ।  
शुद्धान्तःकरणादिराजितवशीभूतात्ममायाबला-  
     द्ब्रह्मादीनसृजस्ततोऽखिलजगत्सृष्टयादि सर्वेश्वर! ॥ ४६॥  
  
स्थूलोपाधय ईश तेऽतिविमलास्सर्वज्ञ सर्वेश्वर  
     श्रीमायाऽखिलशक्तिमय्यपि वशा विश्वस्यसम्मोहिनी ।  
नानाकर्मसु चोदनेन सततं हृत्पुण्डरीकस्थितो  
     मायाशक्तिनटीयुतो नटयसि त्रेधा जगन्नाटकम् ॥ ४७॥  
  
आत्मानं प्रविभज्य कार्यभिदया धृत्वा तु मूर्तित्रयं  
     स्वीयाभिस्सह शक्तिभिश्शिव नयस्यङ्कत्रयं जागतम् ।  
सृष्टिं ब्रह्मवपुस्थितिं हरिवपू रुद्रात्मवांस्तल्लयं  
     नानाऽत्यद्भुतकर्मतत्फलमुखैर्जीवव्रजे सन्ततम् ॥ ४८॥  
  
मायां स्वां प्रणिधाय सद्यवनिकां लोकालिरङ्गस्थले  
     स्वस्वप्राक्तनकर्मलब्धविविधाकारान्निधायात्मनः ।  
तत्तत्कर्मविशेषभोग्यफलसन्धानानुकूलक्रियाभेदै-  
     र्नर्तयसि त्वमीश बहुधा दुःखं सुखं भोजयन् ॥ ४९॥  
  
पुण्यम्पापमिति द्विधाऽत्र विभजन्कर्माखिलं पुण्यतः  
     प्राप्तव्यं सुखमीप्सितं बहुविधं दुःखं तु पापात्पुनः ।  
एवं वेदमुखात्प्रबोध्य भगवंस्त्वं कर्मसूत्रं दृढं  
     संस्थाप्यानुगुणं फलं विदधसे प्राणिव्रजस्येश्वर ॥ ५०॥  
  
आत्माऽभीष्टसुखोपधायककृतिव्रातप्रबोधेऽपि ते  
     मायामोहवशाः प्रजा विदधते पापानि घोराण्यपि ।  
तत्र त्वं कुरुषे किमीश फलदः कर्मव्रजस्यात्मनां  
     बद्धा कर्मफलव्यवस्थितिरियं नित्याविभिन्ना कथम् ॥ ५१॥  
  
अन्तर्यामितया महेश विविधोपाधिस्थितः कर्मसु  
     त्वं जीवानिह चोदयन्द्विफलकेष्वामोह्य मायाबलात् ।  
श्रीरामेश सुखं ददास्यपि पुनर्दुःखं च तेभ्योद्भुतं  
     किन्न्वेतल्ललितं च कीदृगिति नो विद्मो वयं शङ्कर ! ॥ ५२॥  
  
उद्भिज्जादिजरायुजस्थितमृगान्तोपाधिकात्मव्रजे  
     धर्माऽधर्मविधार्हताविरहिते प्रारब्धभोगास्पदे ।  
हिंसाधुन्नतदोषकृत्यपि न वा शिक्षां विधत्से क्वचित्  
     स्वस्वोच्चात्मगतिं ददासि मनुजांस्त्वं शिक्षसे दोषिणः ॥ ५३॥  
  
स्वातन्त्र्यं सदसत्क्रियाऽऽचरणगं दत्तं क्रिपा दर्शिता-  
     स्ता वेदैस्सफलास्तदौपयिकमप्यङ्गं महाज्ञानतः ।  
स्वाभीष्टं सुखमर्जयेति गदितेऽप्येषोऽशुभे वर्तते  
     चेच्छिक्षे तमितीरणं किमुचितं धीचोदिनस्ते शिव!  ॥ ५४॥  
  
बुद्धीः कर्मसु सत्सु सर्वसुखदेष्वेवात्मनां चोदयेः  
     किं नेतीश्वर कारणं तु न वयं विद्मो न चाहुः परे ।  
दुष्कर्मव्रजचोदनं तदनुगानेकव्यधापादनं  
     कि युक्तं शिवदोऽसि शङ्कर! सदा लोकस्य सर्वेश्वर ॥ ५५॥  
  
जीवत्वं परमेश्वरत्वमपि ते सोपाधिकं ब्रह्मण-  
     श्शुद्धस्यागतमीश! कुत्र समये मायापि सम्मोहिनी ।  
प्राप्ता वेति न वेदयन्ति जगदप्येतच्छ्रुतिज्ञाः पर-  
     न्त्वाहुस्सर्वमनाद्युपाधिरहितं ब्रह्माऽस्ति तत्कुत्र वा ॥ ५६॥  
  
सर्वोपाधिषु सर्वलोकविततावन्तर्बहिर्व्योमव-  
     द्ब्रह्मास्ति स्वकसर्वशक्तिकलितं विज्ञानवेद्यं विभुः ।  
शुद्धं प्राकृतवैकृतादिरहितं चैतन्यरूपं मह-  
     श्श्रीरामेश वदन्ति तात्त्विकबुधास्तत्त्वां तु मन्यामहे ॥ ५७॥  
  
तच्चैतन्यमनिन्द्रियालिविषयं वाचा न वाच्यं मनो-  
     ऽनूह्यं निर्वचनाऽशकं श्रुतिगिरामीदृक्तयेदन्तया ।  
को वेत्तुं प्रभवेन्महेश्वर दृढाऽविद्याऽऽवृतात्मा जन-  
     स्सर्वज्ञेह भवत्प्रसादमनवाप्याऽशेषलोकप्रभो ॥ ५८॥  
  
निर्वक्तुं यदिहार्हमीश भुवने केनापि वा तत्त्वत-  
     स्तद्ज्ञातुं प्रयतेत तस्य मुखतो जिज्ञासुलोकश्शिव! ।  
यच्चानिर्वचनीयमेतदखिलैः ब्रह्माऽवगन्तुं तु तत्  
     सर्वज्ञ त्वदनुग्रहेण तु विना शम्भो कथं शक्नुयात् ॥ ५९॥  
  
यच्चाणोरणु यन्महच्च महतश्शब्दाद्यवेद्यं च यत्  
     सर्वत्रानुगतं जगत्यपि मनोवेद्यं च नेदृक्तया ।  
विश्वस्येन्द्रियगोचरस्य यदधिष्ठानं परोक्षस्य च  
     श्रीरामेश! विभो विना तव कृपां तद्ब्रह्म वेद्यं कथम् ॥ ६०॥  
  
वेदा एव न वेदयन्त्यविशयं शुद्धात्मतत्त्वञ्जग-  
     त्तत्त्वं चेश्वरतत्त्वमीर्दृगीदृगिति विस्पष्टं तु दिष्टैस्सह ।  
सृष्टिं विष्टपसंहतेः स्थितिलयौ जीवात्मतत्त्वं च वा  
     श्रीरामेश विना कृपां तव जडा विद्मः कथं न्वञ्जसा ॥ ६१॥  
  
ज्ञानेन त्वदुपाहितेन विमलेनात्मानमालोडय-  
     न्नज्ञानेन तिरोहितं शिव यथा सूक्ष्मानलं भस्मना ।  
वेत्त्येकोऽत्र महामतिस्स्वहृदयान्तस्थं त्वपोह्याऽखिलं  
     मालिन्यं निजरूपभागविरतानन्दी निवृत्तक्रियः ॥ ६२॥  
  
ब्रह्मात्मानुभवैकवेद्यमितरोपायैरवद्यं रसा  
     आस्वादेन यथा फलाद्यनुगता अन्यानवेद्या इह ।  
जायेतानुभवस्स तावककृपालब्धामलज्ञानतो  
     नो तर्कैर्न च वागमादिपठनैर्मोहापनोदश्शिव ॥ ६३॥  
  
मोहोऽयं किल जागतो विषयगोऽनादिर्जगत्या सह  
     प्राप्तो मायिक आत्मनः करणतो ब्रह्मादिकर्षी मुहुः ।  
जीवस्येश वराकरूपिण महाभाष्यो भवेत्कीदृश-  
     स्यात्सर्वज्ञ भवत्कृपाधिगतविज्ञानैकनाश्यश्शिव ॥ ६४॥  
  
तत्त्वं ब्रह्मण ईश्वरस्य जगतो जीवस्य कीदृग्भवे-  
     दित्यालोडनमात्मनौपनिषदाद्युक्त्यन्वितेस्साह्यतः ।  
मायामोहनिवर्तकं न भवति प्राझव्रजस्याप्यहो!  
     श्रीरामेश भवत्कृपामृतरसासेकं विना मुक्तिदम् ॥ ६५॥  
  
प्रत्यक्षं जगदेतदीदृशमिति ज्ञातुं न शक्नोति यः  
     सोऽप्रत्यक्षपरात्मतत्त्वमखिलं वेत्तुं कथं शक्नुयात् ।  
स्वान्तस्थं त्वहमात्मना प्रतिकलं सम्यक्स्फुरन्तं मुहुः  
     स्वात्मानं स्वयमीदृशोऽहमिति नो वेत्तीश्वरं त्वां कथम् ॥ ६६॥  
  
बीजौघं विविधं विचित्रविविधाकरोद्गमप्रापकं  
     सृष्टं केन कथं, कथं परिणतं भिन्नात्मनाऽनेकधा ।  
तत्तद्व्यक्तिविचित्ररूपकलनं वेत्तुं न शक्नाति यो  
     लोकेऽत्यद्भुतसर्वशक्तिकलितं त्वां वेत्ति को वा परम् ॥ ६७॥  
  
ब्रह्माण्डानि बहूनि वक्ति किल स व्यासोऽद्भुतानि स्वयं  
     चेतोवागतिगाकृतीनि परतो भूलोकतोऽस्माद्भृशम् ।  
सौभाग्येन च सम्पदा च सुखतस्सृष्टानि सन्ति त्वये-  
     तीशावैमि कथं महामहिमवत्त्वत्कारुणीमन्तरा ॥ ६८॥  
  
एकस्यापि च वस्तुनो भुवि परीणामं विभिन्नात्मना  
     सृष्टिं तस्य तथा न वेद य इह प्राज्ञात्ममानी नरः ।  
वेत्तुं त्वां यतते समस्तजगतीस्रष्टारमीश त्वहो  
     मोहात्त्वत्करुणां विना कथमयं त्वां वेदितुं शक्नुयात् ॥ ६९॥  
  
भक्त्या त्वत्पदपद्मचिन्तनपरः कृत्वा शरण्यं दृढं  
     त्वामेवात्मनि चेतसा सुभजने सर्वेश्वरं सन्ततम् ।  
तस्मिन्नाशु भवान्प्रमद्य दिशति ज्ञानं विमोहापहं  
     सर्वज्ञत्वमुपेत्य मुक्त इह स स्यान्नान्यथेति ध्रुवम् ॥ ७०॥  
  
वेदा यन्मुखनिर्गताः प्रथमतो विश्वाढयविज्ञानदाः  
     रूपैस्स्वैर्यमभिष्टुवन्ति सततं वेदा द्वयोः पार्श्वयोः ।  
स्थित्वा वेत्ति च यस्त्रिकालगतमप्येष प्रभो विश्वसृट्  
     स्वां शम्भो तनयामियेष हि वधूं व्यामुह्य मायाबलात् ॥  
  
वेदान्व्यम्य पराशरस्य तनयः सर्वान्विदित्वा स्वयं  
     वेदव्यास इति प्रपञ्चनिचये ख्यातिं गतो मौनराट् ।  
सूत्रैर्योऽभिदधे तदोपनिषदं ब्रह्मात्मतत्त्वं स्फुटं  
     पुत्रे मोहमवाप्तवानतितरां तिर्यग्युगावेक्षणात् ॥ ७२॥  
  
विश्वामित्रपगशरादिमुनयो वेद्योऽर्थसंवेदिनो  
     युक्तात्मान उपात्तनीव्रापसो मोहं गता मायिकम् ।  
एवं वैषयिकात्ममोहविवशा लोके महायोगिनोऽ  
     पीश प्राकृतमोहबन्धभिदुरा त्वेकैव ते कारुणी ॥ ७३॥  
  
ब्रह्माऽनिर्वचनीयमेव शिव सा मायाप्यशक्या पुनः  
     निर्वक्तुं जगदप्यनादिविविधाकारं विचित्रक्रियम् ।  
जन्मोदीतिलयस्वभावकमिदं प्रावाहिकं नैत्यकं  
     दृश्येतेश्वर तावकीनकरुणैवैका विमुक्तिप्रदा ॥ ७४॥  
  
मायामेव नटीं विधाय भगवंस्त्वं सूत्रधारत्वभा-  
     क्पात्राणीह विचित्रकर्मनिवहानास्थाप्य जीवव्रजान् ।  
नानारूपधरान्विचित्रफलकव्यापारनिर्वाहिण-  
     श्शं शोकं कलयन्नहो! नटयसे चित्रं जगन्नाटकम् ॥ ७५॥  
  
सृभ्ट्यङ्के तु रजोगुणाश्रयमजं संस्थाप्य मर्गोचतां  
     शक्तिं तत्सहकृत्वरीमपि विधायानङ्गमुख्यैर्नटैः ।  
शृङ्गारं नटयन्त्विमोह्य च मिथस्त्रीपुंसरूपं प्रजो-  
     त्पादाद्यैस्त्रिजगत्सदाशिव सदा संसारयस्यद्भुतम् ॥ ७६॥  
  
स्थित्यङ्के सकलान् रसानभिनयन् जीवैर्मनुष्यादिभिः  
     पात्रैर्मोहमुदञ्चयन् प्रकृतिजं सांसारिकं भोगगम् ।  
कमक्रोधमुखात्तवैकृतविधिव्रतिहृषीकाहितै-  
     श्चित्रैः कमभिरीश नटयसि भो सर्वं जगत्सर्वदा ॥ ७७॥  
  
विष्कम्भा बहवोऽत्र तु प्रतिरसं तत्तत्त्रिवर्गाश्रया  
     श्चित्रानेकचरित्रदर्शनपराः केचिन्सुखान्ताः परे ।  
दुःखान्तास्सुखदुःखमिश्रकृतयस्संसारमोहाश्रिता  
     नानानायकनायिकालिकलिता दर्श्यन्त ईश त्वया ॥ ७८॥  
  
अन्योन्याकृतिमुग्धयो स्मरशरव्याघातसंरब्धयो-  
     स्संयोगत्वरमाणमानसगतिप्रक्रान्तबिब्वोकयोः ।  
प्राप्तात्मीयरतान्तरायहतयोः पश्चाद्युजोः कामिनोः  
     शृङ्गारं द्विविधं कथालिकथितं शम्भो क्वचिद्दर्शयेः ॥ ७९॥  
  
राष्ट्राक्रान्तिनिरीक्षिणोर्निजबलैर्दृप्तात्मनोः क्रुद्धयो-  
     रल्पेनाऽप्यपराधतो रणयुजोस्सैन्यावलीचोदिनोः ।  
राज्ञोश्शस्त्रपरिभ्रमोद्गिरदहङ्कारोक्तिवारैर्मिथो  
     वीरं रङ्गतलेषु दर्शयसि तत्सैन्यावलेश्चेश्वर! ॥ ८०॥  
  
आधिव्याधिविपद्व्रजप्रतिहतैर्दीनैर्नितान्तं जनै-  
     रार्तश्शङ्कर दीनरक्षक विभो दीनं भृशं पाहि माम् ।  
यातस्त्वां शरणं त्वनन्यगतिकश्शम्भो इतिव्याहृतेः  
     क्षिप्रैतत्परिरक्षणेषु करुणं शम्भो समादर्शयेः ॥ ८१॥  
  
चापं मेरुगिरिं शरं हरिमुरुं मौर्वीं च तं वासुकिं  
     तूणीरं जलधिं विधाय रथमप्याधाय विश्वम्भराम् ।  
चक्रे भानुविधृं हयांश्च निगमानक्षं तु धर्मं प्रभो!  
     मायावित्रिपुरासुरालिहनने प्रादर्शयस्त्वद्भुतम् ॥ ८२॥  
  
गङ्गां मूर्ध्नि दधासि वल्लभतया त्वामर्धदेहेन किं  
     भूतिं वान्छसि सर्वदा प्रकृतिजा सर्वस्य सा न प्रिये ।  
दिव्यालङ्कृतिभूषितो हरिरहं त्वत्तो न किं भूषित-  
     स्त्वेवं नर्मवचस्सुहास्यमुमया सन्दर्शयस्यात्मना ॥ ८३॥  
  
वैयाघ्रं परिधाय हास्तिनमुपर्याधाय चर्मप्रभो!  
     फालाग्निं ज्वलयन् रुषा फणिवरैर्हालाहलोद्गारिभिः ।  
भस्मच्छन्नवपुस्त्रिशूलमुपयन्नुग्रं करे वेगत-  
     स्त्वायान्हन्तुमरीन्भयानकरसं शम्भो क्षिपस्याजिषु ॥ ८४॥  
  
तत्तच्छस्त्रनिकृत्तबाहुशिरसश्छिन्नोरुजानूदरा-  
     न्निर्यद्रक्तझरीवसादिपिशितच्छेदौघहपङ्कस्थितान् ।  
शत्रून्वीक्ष्य रणाजिरेषु चतुरङ्गानीकभग्नाङ्गकैः  
     बीभत्सं रसमाप्नुयान्न पुरुषः को वाऽऽत्मना ते शिव ॥ ८५॥  
  
रक्षोऽसुक्षपणार्थतीक्ष्णहृदयक्षोभोत्थरोषानलो-  
     त्क्षेपोद्रिक्ततृतीयवीक्षणशिखाश्रेण्या दहन्कांश्चन ।  
हुङ्कारैश्च परांस्त्रिशूलनिशितक्षेपैःपिनाकेषुभि-  
     श्चान्यान् घ्नन् लयनेषु दर्शयसि भो रुद्र त्वदीयं रसम् ॥ ८६॥  
  
भक्तानामभयप्रदानविपदुत्तारात्मरक्षास्वहो  
     देयादेयविमर्शवर्जमखिलाभीष्टार्थदानेष्वपि ।  
वात्सल्यं शिव साध्वसाधुसमतां सन्दर्शयस्यात्मना  
     मार्कण्डेयदशास्यबाणमुखसद्भक्तेष्विवान्येषु च ॥ ८७॥  
  
शान्तं सर्वजगत्समावनविधावात्मानुसन्धौ सदा  
     योगेनाऽविकलेन शिष्यततये विद्योपदेशेऽवलम् ।  
जीवब्रह्मविशुद्धतत्त्वविवृतौ दुर्वारमायामहा-  
     मोहोर्म्युग्रभवार्णवोत्तरणकृद्योगोपदेशेषु च ॥ ८८॥  
  
संसारे सकलान् रसानभिनयन्सर्वैश्च जीवैर्विभि-  
     न्नाकारैर्बहुवेषभाषणयुतैर्नानाविधव्याप्रियैः ।  
चित्रात्मीयकृतिप्रसूतफलवैचित्र्यानुसन्धायिभि-  
     र्मायामोहविकारदर्शिभिरहो! सम्भ्रामयेस्सन्ततम् ॥ ८९॥  
  
कल्पान्ते जगतो लयाय पृथिवीं वायुं च वह्निं जलं  
     सूर्ये विप्लवरूपकानिह विभो सञ्चोद्य रोषाग्निना ।  
फालाग्निं ज्वलयन्नुदग्रविविधोत्पातैः क्षणाद्भस्मसा-  
     कुर्वन्सर्ववपूंषि नृत्यसि महारुद्रोग्रकाल्या सह ॥ ९०॥  
  
अर्कैर्द्वादशभिस्समं समुदितैस्तिग्मांशुभिस्तापय-  
     न्नत्युग्राग्निशिखाभिरीशपरितम्सन्दाहयन्भूतलम् ।  
झञ्झावातयुताऽतिवृष्टिभिरिलामाप्लाव्य चाब्ध्यूर्मिभि-  
     र्भृकम्पैरशनिव्रजैश्च बहुधा जीवासुहर्ता हर! ॥ ९१॥  
  
जीवान् स्वप्रकृतौ विलाय्य विपुलं कालं स्वचिच्छक्तियु-  
     क्स्वानन्दं भजसे तमस्यतितरां यावच्च जीवावलेः ।  
कर्माण्यात्मफलानुभावकपरीपाकं व्रजेयुर्विभो  
     पश्चाद्भूतततिं पुनस्सृजसि भो को वेद लीला इमाः ॥ ९२॥  
  
सृष्टिः पुष्टिरथ प्रणष्टिरिति भो लोकस्य लीला इमा  
     आहुर्नित्यश ईश निर्गुण सदानन्दात्मरूपस्य ते ।  
संसारोऽतिमहान् सदाऽद्भुततमस्संवीक्ष्यते जागतो  
     मृढानामिह मादृशां भवगतिस्स्यात्कीदृशी दुस्तरा ॥ ९३॥  
  
कामक्रोधमुखारिवर्गविजयी वश्यात्ममायस्सदा-  
     ऽऽनन्दी निर्विकृतिर्जगद्विधिफलव्रातानुभावादिषु ।  
तत्तज्जीवकृतक्रियाफलततेर्दानेषु सक्तस्सदा  
     संसारं विदधासि जागतमहो सर्वज्ञ सर्वेश्वर! ॥ ९४॥  
  
माया तेऽस्तु वशा वशानि करणानीशान सन्त्वञ्जसा  
     जन्मव्याधिजरामृतिप्रभवजं दुःखं न जात्वस्तु वा ।  
आत्मानन्दमहाविभूतिकलने योगेन शम्भो जग-  
     त्संसारः प्रतिबन्धको न हि कुतोऽत्यापन्नरक्षादिभिः ॥ ९५॥  
  
गार्भे मार्तमितीह मर्त्यसहजं सन्त्यज्य दुःखद्वयं  
     संसारे परदुःखहीनमनुजस्सम्राड् दरिद्रोऽपि वा ।  
नो दृश्येत भवत्समग्रकरुणापीयूषभाक्कश्चन  
     स्याच्चेत्कोटिमितेषु शङ्कर भवेन्मर्त्येषु वाऽन्येषु वा ॥ ९६॥  
  
सेनानीः  द्युसदां तवौरससुतस्कन्दो गणानां पति-  
     श्चान्यस्तावकसर्वशक्तिकलितौ द्वावर्थदेहे वथूः ।  
एका मूर्ध्न्यपरा कुटुम्बमपरं प्राणिप्रपञ्चात्मकं  
     भर्तव्यं भवतो भवेऽतिविपुलो रागोऽज्ञहृद्गोचरः ॥ ९७॥  
  
सर्वाङ्गीणकभूतिधारणमलं वासश्श्मशानावनौ  
     मुण्डस्रग्धरणं कपालकरता नागालिभूषाकृतिः ।  
दिग्यासस्त्वमशेषविष्टपमहासाम्राज्यनाथस्य ते  
     वैराग्यं भवगाम्यनन्यसदृशं सुव्यञ्जयन्तीश्वर! ॥ ९८॥  
  
रागारागयुगं भवे भव तवायत्तं तु लोकोत्तरं  
     मायाया मनसोऽपि वक्ति वशतां लोकोत्तरामीश्वर ।  
संसारे सरतां मनो यदि वशं मायापि सा स्याद्वशा  
     वश्येते यदि पद्मपत्रजलवद्बध्नाति तान्नो भवः ॥ ९९॥  
  
वश्यं यस्य मनो विवेकवशगं वश्यानि सर्वेन्द्रिया-  
     ण्याक्रष्टुं विषयान्न शक्नुयुरपावृत्तात्मवृत्तेस्ततः ।  
आनन्दस्सहजस्फुरेद्धृदि न तं लिम्पेत्तु बाह्यं सुखं  
     दुःखं वा विषयागतं बधिरजात्यन्धादिवच्छङ्कर ॥ १००॥  
  
विद्या सद्गुरुसम्प्रसादसमनुप्राप्ता विवेकं दिशे-  
     द्धर्मो निष्फलकामनस्सुविहितस्तं वर्धयेच्चेतसः ।  
शुद्धिं संविदधच्छमाद्युपहितामन्तर्बहिः कल्मषे  
     निर्णुद्येश्वर निर्मलां त्वयि दृढां भक्तिं दिशेत्तारिकाम् ॥ १०१॥  
  
अज्ञानं विविधं रुणद्धि हृदयं प्रज्ञानमीषच्च नो  
     विज्ञानं विविधं वशं तव विभो सर्वज्ञ सर्वेश्वर ।  
संसाराम्बुधिशोकवीचिवलयभ्रान्तस्य मेऽहर्निशं  
     भक्तिं चेत्तरणिं ददासि न कदा वा स्यात्कथं निर्वृतिः ॥ १०२॥  
  
ब्रह्मानन्दमहाविभूतिगमकं ज्ञानं प्रभो दुर्लभं  
     कामक्रोधमुखारिवश्यविषयव्राताऽतिमुग्धात्मनाम् ।  
दूराणां शममुख्यमित्रविततेस्संसारदुर्वासना-  
     दुष्टानां सततार्थकामसुखसन्धानातुराणां शिव! ॥ १०३॥  
  
साङ्गां वेदचतुष्ट्रयीं पठतु वा षड्दर्शनीसंयुतां  
     वेदान्तानखिलांश्च भाष्यनिवहैः क्रोडैरधीतां बुधः ।  
     नाऽन्तश्शत्रुहृषीकवर्गविजये किं त्वर्थकामार्जने ।  
     साधीतिस्सहकारिणी कथमहो! ज्ञानोदयोऽस्येश्वर ॥ १०४॥  
  
अत्युच्चाम्रशिरोगतं फलमिवाधस्थस्य पङ्गोर्यथा  
     दुष्प्राप्यं भवभोगमुग्धमनसां ज्ञानं परब्रह्मणः ।  
कस्मिन्वापि युगे भवत्सुकरुणा लब्धात्मतत्त्वान्विना  
     घोरे दुर्विषयैकभोगनिरतस्वान्ते कथं स्यात्कलौ ॥ १०५॥  
  
श्रीरामेश पुरा श्रितावनपरश्श्रीदक्षिणामूर्त्यभि-  
     ख्याकात्मा वटवृक्षमूलवसतिर्वृद्धात्मशिष्यालये ।  
मौनेनैव परात्मतत्त्वमखिलं प्रादर्शयस्सम्यगि-  
     त्याहुस्तत्त्वविदस्तथा यदि कृपा ज्ञानं सुलभ्यं तदा ॥ १०६॥  
  
अस्मिन्नेव कलौ युगे निगमवाक्सिद्धान्तसम्बोधन-  
     द्वारेणात्मपरात्मतत्त्वगमकं भाष्यं तु शारीरकम् ।  
सम्बध्यापि च पद्मपादमुखसच्छात्रेभ्य ईश स्वयं  
     श्रीमच्छङ्करदेशिकेन्द्रवपुषा तत्त्वं न वोपादिशः ॥ १०७॥  
  
बौद्धादिश्रुतिमार्गरोधिकुमतव्याप्ते धरामण्डले  
     नष्टप्रायसमस्तधर्मनिवहे श्रीशङ्करावातरः ।  
कालेयानि मतानि तान्युपनिषत्तत्त्वान्वयैर्युक्तिभि-  
     र्वादे खण्डयता त्वया श्रुतिशिरोमार्गस्मुसंस्थापितः ॥ १०८॥  
  
दत्तात्रेयमुखावतारनिवहं स्वीकृत्य नानाकला  
     गूढार्थानुपदिष्टवान्करुणया शिष्येभ्य ईशाऽखिलान् ।  
वात्सल्यं कियदस्ति ते श्रितततौ श्रीजामदग्न्याय त-  
     त्पुत्रेणैव सहाखिलश्रुतिकलाध्याप्ति स्फुटं वक्ति नः ॥ १०९।  
संसारे विषयोपभोगविततिप्राप्यार्थकामार्जने  
     संसक्तस्य सदापि धर्ममधरीकृत्य प्रवृत्तस्य मे ।  
प्राप्ता दुःखततिर्विरक्तिरपि वा विश्रान्तिरीषच्च न  
     क्व ज्ञानेऽधिकृतिर्न वाऽनवरता भक्तिश्च का मे गतिः ॥ ११०॥  
  
नाम्नायोदितकर्मजालमसकृन्नित्यं च नैमित्तिकं  
     सश्रद्धं चरितङ्क्व चेष्टमपि वा पूर्ते जनावत्र मे ।  
चेतश्शुद्धिरिहाप्यमुत्र च सुखव्रातस्य भुक्तिश्च वा  
     शम्भो स्यान्नु कथं विमुक्तिसरणिस्त्वत्यन्तदुरा प्रभो! ॥ १११॥  
  
कर्माण्याचरितानि वैधविदितस्स्वीयं फलं प्रापय-  
     न्त्यात्मानं च पुनन्ति कामरहितं वेदोदितानि प्रभो! ।  
काम्यान्यल्पनिजाङ्गलोपघटनेऽप्यत्यन्तसोपद्रवा-  
     ण्याराद्घ्नन्ति च देव! सत्फलगतिर्दूरा विधेर्वैकृतात् ॥ ११२॥  
  
कर्माण्याचरितुं शरीरकरणार्थाढ्यात्मशक्त्यादिकं  
     श्रद्धा चापि दृढाऽलसत्वविरहाद्यावश्यकानीश्वर! ।  
क्वैतान्यत्र कलावधर्मगमके सर्वांशदौर्बल्यदे  
     नास्तिक्यप्रबलेऽर्थकामनिरते नृणां घटेरन् प्रभो! ॥ ११३॥  
  
जातानां मरणं न पश्यति जनः को वा नृणां भूतले  
     वृद्धिं वा जननं च नित्यश इदं नित्यक्रियाचक्रकम् ।  
वीक्ष्यापि स्वकनित्यतां तु मनुते मोहादकृत्येष्वलं  
     भोगार्थी यतते सदेन्द्रियवशो मर्त्यः कथं निर्वृतिः ॥ ११४॥  
  
एकां भक्तिमिह स्थिरां त्वयि कलौ संसारसन्तारिका-  
     माहुर्वृद्धजनास्समस्तसुखदां तापत्रयोन्मूलिनीम् ।  
सत्सङ्गाच्चरितश्रुतेस्समुदितानामानुकीर्तेः स्मृते-  
     र्मूर्तेस्ते गुणसंस्तुतेर्मनुजपाभ्यर्चादिभिस्सा स्थिरा ॥ ११५॥  
  
जिह्वा वक्ति सहस्रशः प्रतिदिनं स्वीयार्थकामाश्रयान्  
     शब्दानैहिककार्यसिद्ध्यनुगुणान्नानाविधान्मे शिव! ।  
अत्रामुत्रसुखप्रदानखिलदुष्पापाटवीदाहकान्  
     शब्दांस्त्वद्गुणनामकीर्तनपरान्नो वक्त्यभीष्टार्थदान् ॥ ११६॥  
  
श्रोत्राभ्यां परमेश तावककथा नाकर्णिताश्श्रद्धया  
     हस्ताभ्यान्नशिरोऽभिषेचितमलंशुद्धोदकेनप्रभो! ।  
लूनैर्बिल्वदलादिभिस्तव पदद्वन्द्वं न वा पूजितं  
     पादाभ्यां न गतं त्वदालयपदं शम्भो! कथं निवृतिः ॥ ११७॥  
  
अष्टाङ्गैरभिवन्दनं तव पदाम्भोजाय जानामि नो  
     चेतो जातु न तावकस्मृतिरतं संसारसम्मोहितम् ।  
जानामीश भवत्पदाब्जयुगलीसेवां भवोत्तारिकां  
     तच्छोकानुभवेऽपि मुञ्चति न मां मोहः पिशाचो यथा ॥ ११८॥  
  
आपत्सु स्मरणं गुणस्तुतिमुखैस्तन्निस्सृतेर्विस्मृतिः  
     सम्पत्सु स्मरणं न जातु तनुते चौर्यं न्विदं चेतसः ।  
आस्तिक्यं विपदीश सम्पदि पुनर्नास्तिक्यमेतत्कला-  
     वास्तिक्यं निजकामपूर्तिफलकं शम्भो कथं निर्वतिः ॥ ११९॥  
  
या विद्या पठिता मया गुरुकृपासाह्येन सा शङ्करा-  
ऽश्रान्तं स्वीयकुटुम्बपोषणविधौ पर्यापिताभूदहो !  
धर्मानुष्ठितये परात्मगतये भक्त्या भवत्सेवने  
     नैवासीत्सहकारिणी परमघानुष्ठानतोऽवारयत् ॥ १२०॥  
  
पापान्याचरितान्युरूणि न मया पुण्यानि वा कानिचि-  
     न्नित्यानीश! यथाकथञ्चन निमित्ताप्तान्यकार्षं विभो! ।  
आस्तिक्यं हृदयेऽस्ति दुर्ग्रहगतेश्चित्तं त्वदाराधने  
     लग्नं नैव भवेन लम्पटमिहामुत्रापि का मे गतिः ॥ १२१॥  
  
ऐश्वर्यं विविधं कलाश्च सकला अज्ञाननिर्मूलकं  
     विज्ञानं विविधं परात्मविषयं ज्ञानं तु तत्तात्विकम् ।  
सर्वाश्शक्तय ईश तेऽतिविवशा नादेयमीषच्च ते  
     भक्तेभ्यश्शिव मूढधीर्नभजते त्वामाशुसन्तोषिणम् ॥ १२२॥  
  
पुष्पैर्बिल्वदलैस्सिताक्षतमुखैर्गन्धादिभिः पूजने  
     श्रान्तिः काऽमलवारिणाऽभिषवणे मन्त्रानुवादैस्समम् ।  
त्वत्पञ्चाक्षरमन्त्रमानसजपे त्वन्मूर्तिसन्दर्शने  
     त्वन्नामोच्चरणेऽपि हन्त विमुखं चित्तं कलेः प्राभवात् ॥ १२३॥  
  
संसारेऽस्ति कियत्सुखं कियदथो दुःखं च जानेऽखिलं  
     दुःखान्येव निरन्तराणि सततं भुक्तानि किञ्चित्सुखम् ।  
तच्चापि क्षणिकं तदर्जनकृते दुःखं तु नानाविधं  
     शम्भो भुज्यत एव किन्तु विरतं संसारतो मे न हृत् ॥ १२४॥  
  
ज्ञात्वापीश! भवत्पदाब्जभजनं सार्वार्थसंसाधकं  
     नासारज्जुविकृष्यमाणवृषवद्व्यामोहपाशैदृढम् ।  
कृष्टस्संसृतिगैश्चरामि सततं खिन्नोऽर्थसंसिद्धये  
     सापि स्यात्कथमीश तावककृपापाङ्गप्रसारं विना ॥ १२५॥  
  
ये प्राचीनजनिव्रजेऽनितरया भक्त्या समाराध्नुव-  
     न्ध्यानैर्मन्त्रजपैस्तवैरभिषवैरचोदिभिश्श्रद्धया ।  
सर्वेश्वर्ययुता अवाप्य मनुजानन्दैरशेषैर्युताः  
     प्रज्ञानप्रतिभाञ्चितात्मधिषणा विज्ञानतेजोऽन्विताः ॥ १२६॥  
  
ते त्वामत्र च जन्मनीश्वर भवत्पादारविन्दाश्रयाः  
     प्राग्जन्मानुगतात्मसंस्कृतिबलादाराध्नुवन्ति प्रभो! ।  
धन्या भुक्तिमिहाप्यमुत्र विविधामासाद्य मुक्तिं जना  
     अन्ते प्राप्नुयुरीश भक्तिबलसम्प्राप्तात्मबोधोदयात् ॥ १२७॥  
  
ये च त्वत्पदपद्मभक्तिविमुखास्संसारसेवारता  
     धर्मे मुक्तिपथं विहाय गिरिजानाथार्थकामाश्रयाः ।  
तेषां प्राक्त नपुण्यपाकवशतो भुक्तेरिहाणोर्गता-  
     वप्यामुष्मिकभुक्तिरीश कथमासीदेद्विमुक्तिःकथम् ॥ १२८॥  
  
भक्त्या त्वत्पदपद्मचिन्तनपरः कृत्वा शरण्यं दृढं  
     त्वामेवात्मनि चेतसा सुभजते सर्वेश्वरं सन्ततम् ।  
तस्मिन्नाशु भवान्प्रवान्प्रसद्य दिशति झानं विमोहापहं  
     सर्वज्ञत्वमुपेत्य मुक्त इह स स्यान्नान्यथेति ध्रुवम् ॥ १२९॥  
  
मोहं मे हर संसृतौ हृदयगं तापत्रयं निर्णुदन्  
विश्रान्तिं दिश चेतसो जहि रिपूनन्तस्थितान्शङ्कर !  
भक्तिं मे दिश भुक्तिमुक्तिफलदां नानाविधां सुस्थिरां  
     मायां मय्यपवर्तयाशु शरणं यातोऽस्मि किं वा दिश ॥ १३०॥  
  
याचे नाहमिदन्तया किमपि यत्सर्वज्ञ मे वेत्सि त-  
द्देयं नित्यसुखप्रदं विविधदुस्तापापहं शङ्कर!  
भक्तिं त्वत्पद्मयोरविरतामेकां तु याचे सदा  
     शक्तिं दुर्विषयापवारणपटुं चित्तस्य निग्राहिणीम् ॥ १३१॥  
  
त्वन्नामानि गृणन्त्यजस्रमपि मे जिह्वाऽस्तु संशोधिता  
     श्रोत्रे त्वच्चरितामृताऽऽक्लनतस्स्यातां तु पूते सदा ।  
नेत्रे तावकदिव्यविग्रहसमालोकैश्च संशोधिते  
     पाणी भव्यभवत्पदार्चनमुखैस्स्यातां विभो शोधितौ ॥ १३२॥  
  
चित्तं संसरतात्सदापि सकलैस्साकं हृषीकैर्भव-  
     त्पादाम्भोरुहचिन्तने च मनने नानामहिम्नां तव ।  
मूर्धा साञ्जलिबन्ध ईशमहिमव्रातास्पदत्वत्पद-  
     द्वन्द्वाम्भोजयुगाभिवन्दनविधौ नम्रं सदा वर्तताम् ॥ १३३॥  
  
माभृद्धर्मपराङ्मुखं मम मनः कालेयदुर्वासना-  
     ग्रस्तं वा विषयोपभोगनिरतं भूयाद्विवेकाञ्चितम् ।  
मायामोहमहाहिपाशदृढसम्बद्धं भवाम्भोधिदु-  
     र्वीञ्चीभृतमहाव्यथाऽऽकुलहृदं मामुद्धराश्वीश्वर! ॥ १३४॥  
  
श्रीरामेश! भवत्प्रसादवशतः कर्मावनौ भारते  
     प्राप्तं मानवजन्म दुर्लभतमं तत्रापि विप्रान्वये ।  
विद्याप्यागमिकी हिताऽहितपरिज्ञानं च किञ्चिद्यशो-  
     ऽप्येतत्सर्वमनर्थकं भवति मे त्वत्सेवनाभावतः ॥ १३५॥  
  
तारुण्यं वयसो गतं शिव चतुष्षष्ट्यात्मकं वर्तते  
     प्राप्तं वार्धकमिन्द्रियेषु पटुता याताऽखिलाङ्गेषु च ।  
आधिव्याधिनिपीडितोऽस्मि सततं नैवार्थकामावपि  
     प्राप्तौ धर्मकथापि नैव कथमुत्तारो भवाम्भोनिघेः ॥ १३६॥  
  
व्यग्रोऽहं जनिमृत्युमोहलहरीशोकोग्रवीचीमहा-  
     वेगाघातपरम्परातिभयदे संसारघोराम्बुधौ ।  
मग्नश्शङ्कर यापयामि समयं त्वद्भक्तिनौका कदा  
     लभ्येतेति सुखप्रदा यदि दिशेस्तामत्र शम्भो सुखी१३७॥  
  
दीर्घायुर्दिश मे शरीरपटुतामरोग्यभाग्यान्विता-  
     माधीन्मे शमयैहिकान्ममम मनस्त्वत्सेवनव्यापृतम् ।  
पूतत्वद्गुणवर्णनैकनिरतां मत्काव्यकन्यां कुरु  
     श्रीरामेश विभो त्वदीयकरुणामव्याजतस्सारय ॥ १३८॥  
  
मार्कण्डेयमहामुनिप्रभृतयस्त्वद्भक्तिकाष्ठाश्रयाः  
     श्रीमृत्युञ्जयमृत्युमेव किल ते जित्वा सदोपासते ।  
सर्वज्ञास्सततं यतः पशुपतिस्त्वं कीर्त्यसे संसृतेः  
     पाशैर्बद्धमवेश मां करुणया त्वव्याजया शङ्कर! ॥ १३९॥  
  
विश्रान्तिर्मनसः कदापि घटते सांसारिकव्यापृति-  
     व्राताश्रान्तपरिभ्रमान्न शिव मे शिष्टार्थचिन्ताभरात् ।  
ध्याने ते भगवन्मनोर्जपविधौ मूर्त्यर्चनादौ च वा  
     कालो मे लगति क्षणोऽपि न कथं संसारतो निस्सृतिः ॥ १४०॥  
  
भक्तिर्मे त्वयि वर्तते हृदि दृढा श्रद्धापि सांसारिकं  
     निर्णुद्याखिलतापवर्गममलं ज्ञानं दिशन् संसृतेः ।  
बन्धान्मोचयसि त्वमेव शरणीयोऽसीति चाऽथापि मे  
     दुष्कर्माप्तफलावरोधबलतो नोपासना सिद्धयति ॥ १४१॥  
  
अव्याजां करुणां प्रसार्य भगवन् दीनं दयालोऽव मां  
     शम्भो! संसृतिसागरोर्म्यभिहतं श्रीरामलिङ्गेश्वर ।  
मोहं मेऽपनुदात्मगं भगवतं ज्ञानं दिशाध्यात्मिकं  
     शम्भो! त्वां शरणं गतोऽस्मि शरणापन्नावनैकव्रत ॥ १४२॥  
  
कालेयाखिलकल्मषाक्रमणतो भ्रष्टान् स्वधर्मव्रजात्  
     सर्वाधर्मपरात्मनो नरपतीन्नॄश्चापि दृष्ट्वा भृशम् ।  
धर्माधर्मविदो मनश्शिव न वाचे खिद्यते विप्लवै-  
     रव्याजां करुणां प्रसार्य कलिनिग्राहीह धर्मानव ॥ १४३॥  
  
संसारोऽयमसारैत्यनुभवैर्जानन्नपिक्लेशकै-  
     र्नित्यं तैर्बहुरूपकैरुपगतैर्मोहो जहातीह न ।  
त्वत्पादाश्रयणं सुखावहमहो प्राप्नोति नो जातुचित्  
     शम्भोऽव्याजकृपां प्रसार्य भगवन् मां पाहि दीनं विभो ॥ १४४॥  
  
घोरे त्वत्र महाकलौ विपदि  वा ये त्वां स्मरेयुर्जनाः  
     तान् पापानपि चाशुतोषिपदभाक्त्वं रक्ष कारुण्यतः ।  
कालो दूरतरः कलेर्हरिकृपा दत्तोऽस्ति कर्मावना-  
     वस्यां वैदिकवर्त्म रक्ष भगवन् श्रीरामलिङ्गेश्वर ॥ १४५॥  
  
ये भक्ता मननेन चात्मसु विमुक्त्यध्वानुसन्दर्शकं  
     स्तोत्रं तेऽवहितात्मभिः पुनरधीयेरन् दृढश्रद्धया ।  
ते भक्त्येह भजेयुरीश भवसन्तापापहं त्वां सदा  
     संसारे सुखिनो विमुक्तिपथगास्त्वत्कारुणीमाप्नुयुः ॥ १४६॥  
  
आत्रेयान्वयसिन्धुकौस्तुभसुधीलक्ष्मीनृसिंहात्मजः  
     कल्यःपुल्य उमामहेश्वरस्कृती फण्यम्बिकागर्मजः ।  
श्रीविद्वत्कविसार्वभौमपदभाक् श्रीरामलिङ्गेश्वरं  
     भक्त्याऽनूनवदस्त्वनेन भगवान् प्रीतोऽखिलार्थप्रदः ॥ १४७॥  
  
अभिनवपण्डितराजाद्यभिरूपसभाप्तबिरुदनवरत्नः ।  
स उमामहेश्वरसुधीस्तवराजमिमं बभाण विबुधमुदेऽस्तु ॥ १४८॥  
  
इति श्रीमत्सप्तगोदापरान्तर्गतोभयगोदावरीमध्यस्थ  
श्रीकोनसीममण्डलमण्डनायमानमुङ्गण्डापराभिधान-  
मुनिखण्डमहाग्रहारवास्तव्य श्रीविद्यावाचस्पति,  
विद्वत्कविरत्न, अभिनवपण्डितराज, महोपाध्याय,  
वैयाकरणकेसरि, धर्मोपन्यासकेसरि'  इत्यादिविविध-  
बिरुदविभूषित श्रीविद्वत्कविसार्वभौम पुल्योमामहेश्वर-  
कृतिकृतिषु श्रीरामलिङ्गेश्वरस्तवराजस्मम्पूर्णः ॥  
  
श्रीशिवपादारविन्दसमर्पितो विजयतां तमाम् ।  
हेमलम्बिर्मार्गशिरशुक्लदशमीभानुवासरः ।  
दि १-१२-५७॥  
  
  
Encoded by Sivakumar Thyagarajan Iyer  
Proofread by Sivakumar Thyagarajan Iyer, PSA Easwaran  
  
