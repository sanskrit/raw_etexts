---
Author: Traditional
Category: sahasranAma, shiva, stotra
File name: shivasahasranAmastotramshivarahasya.itx
Language: Sanskrit
Latest update: November 10, 2012
Location: doc_shiva
Proofread by: DPD
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivasahasranAmastotram shivarahasyAntargataM
Texttype: stotra
Transliterated by: DPD
engtitle: ShivasahasranAma Stotram from Shivarahasya
itxtitle: shivasahasranAmastotram (shivarahasyAntargatam)
title: शिवसहस्रनामस्तोत्रम् (शिवरहस्यान्तर्गतम्)

---
  
 श्रीशिवरहस्यान्तर्गतं शिवसहस्रनामस्तोत्रम्   
  
॥ शिवरहस्ये पञ्चमांशे चत्वारिंशोऽध्यायः ॥  
  
देवी -  
श्रुतं सुदर्शनाख्यानं त्वत्तो विस्मापनं मम ।  
प्रदोषे पापिना तेन दृष्टश्चान्यार्चितः शिवः ॥ १॥  
  
शेषेण नामसाहत्रैस्त्वं स्तुतः कथमीश्वर ।   
तन्नाम्नां श्रवणेच्छा मे भूयसी भवति प्रभो ॥ २॥  
  
सूतः -  
तस्मिन् कैलासशिखरे सुखासीनं महेश्वरम् ।  
प्रणम्य प्रार्थयामास सा देवी जगदम्बिका ॥ ३॥  
  
तदा देव्या महादेवः प्रार्थितः सर्वकामदः ।  
भवो भवानीमाहेत्थं सर्वपापप्रणाशकम् ॥ ४॥  
  
फणीशो मुखसाहस्रैत्र्यानि नामानि चोक्त्तवान् ।  
तानि वः सम्प्रवक्ष्यामि यथा मम गुरोः श्रुतम् ॥ ५॥  
  
ईश्वरः -  
ऋषिः छन्दो दैवतं च तान्यहं क्रमशोंऽबिके ।  
सहस्रनाम्नां पुण्यं मे फणिन्द्रः कृतवानुमे ॥ ६॥  
  
ऋषिस्तस्य हि शेषोऽयं छन्दोऽनुष्टुप् प्रकीर्तितम् ।  
देवतास्याहमीशानि सर्वत्र विनियोजनम् ॥ ७॥  
  
ध्यानं ते कथयाम्यद्य श्रूणु त्वमगकन्यके ।  
  
कैलासे सुहिरण्यविष्टरवरे देव्या समालिङ्गितं   
नन्द्याद्यैर्गणपैः सदा परिवृतं वन्दे शिवं सुन्दरम् ।   
भक्ताघौघनिकृन्तनैकपरशुं बिभ्राणमिन्दुप्रभं   
स्कन्दाद्यैर्गजवक्त्र (?) सेवितपदं ध्यायामि साम्बं सदा ॥ ८॥  
  
एवं मामबिके ध्यात्वा नामानि प्रजपेत्ततः ।  
हृत्पद्मसद्मसंस्थं मां सर्वाभीष्टार्थसिद्धये ॥ ९॥  
  
पुण्यकालेषु सर्वेषु सोमवारे विशेषतः ।  
बिल्वपत्रैः पङ्कजैश्च पुण्यनामानि शङ्करि ॥ १०॥  
  
पूजयेन्नामसाहस्रैः सर्वार्थप्राप्तये शिवे ।  
यो यं कामयते कामं तं तमाप्नोति शङ्करि ॥ ११॥  
  
धनार्थी लभते वित्तं कन्यार्थी कन्यकां तथा ।  
राज्यार्थी राज्यमाप्नोति मोक्षार्थी मोक्षमाप्नुयात् ॥ १२॥  
  
शृणु देवि परं पुण्यं मातृकानामनुत्तमम् ।  
सहस्रं प्रजपेन्नित्र्यं धर्मकामार्थमोक्षभाक् ॥ १३॥  
  
ईश्वरः -   
ओङ्कारनिलयात्मस्थः ओङ्कारार्थैकवाचकः ।  
ओङ्कारेशाकृतिरोमितिशब्दकृतस्तुतिः ॥ १४॥  
  
ओङ्कारकुण्डनिलयलिङ्गपृजनपापहृत् ।  
नमिताशेषदेवादिर्नदीपुलितसंस्थितः ॥ १५॥  
  
नन्दिवाद्यप्रियो नित्यो नामपारायणप्रियः ।   
महेन्द्रनिलयो मानि मानसान्तरपापभित् ॥ १६॥  
  
मयस्करो महायोगी मायाचक्रप्रवर्तकः ।  
शिवः शिवतरः शीतः शीतांशुकृतभूषणः ॥ १७॥  
  
धनुःशरकरो ध्याता धर्माधर्मप्रायाणः ।  
आत्मा आतार्य आलाद्य अनङ्गशरखण्डनः ॥ १८॥  
  
ईशान ईड्य ईघ्र्यश्च इभमस्तकसंस्तुतः ।  
उमासंश्लिष्टवामाङ्ग उशीनरनृपार्चितः ॥ १९॥  
  
उदुम्बरफलप्रीत उमादिसुरपूजितः ।  
ऋजीषीकृतभृचक्रो रिपुप्रमथनोर्जितः ॥ २०॥  
  
लिङ्गार्चकजनप्रीतो लिङ्गी लिङ्गसमप्रियः ।  
लिपिप्रियो बिन्दुहीनो लीलाकृतजगन्त्त्रयः ॥ २१॥  
  
ऐन्द्रीदिक्पतिसंयुक्त ऐश्वर्यादिफलप्रदः ।  
औत्तानपादपूज्याङ्घ्रिरौमादिसुरपूजितः ॥ २२॥  
  
कल्याणाचलकोदण्डः कामितार्थफलप्रदः ।  
कस्तूरीतिलकप्रीतः कर्पूराभकलेवरः ॥ २३॥  
  
करन्धमसुतप्रीतः कल्पादिपरिवर्जितः ।  
कल्पितानेकभूतादिः कलिकल्मषनाशनः ॥ २४॥  
  
कमलामलसन्नेत्रः कमलापतिपूजितः ।  
खगोल्कादित्यवरदः खञ्जरीटवरप्रदः ॥ २५॥  
  
खर्जुरवनमध्यस्थः खण्डिताखण्डलीकरः ।  
खगः खङ्गहरः खण्डः खगगः खाकृतिः खसः ॥ २६॥  
  
खण्डपर्शुः खण्डधनः खण्डितारातिमण्डलः ।  
गन्धर्वगणसुप्रीतो गन्धधृक् गर्वनाशकः ॥ २७॥  
  
गङ्गाधरो गोगणेशो गणेशवरपुत्रकः ।  
गतिदो गदहा गन्धी गन्धमाल्यवरार्चितः ॥ २८॥  
  
गगनस्थो गणपतिर्गगनाभोगभूषणः ।  
घण्टाकर्णप्रियो घण्टी घटजस्तुतिसुप्रियः ॥ २९॥  
  
घोटकप्रियपुत्रश्च धर्मकालो घनाकृतिः ।  
घनवाहो घृताध्यक्षो घनघोषो घटेश्वरः ॥ ३०॥  
  
घटानादकरप्रीतो घटीभूतमहागिरिः ।  
चन्द्रचूडश्चन्द्रकरश्चन्दनार्द्रश्चतुष्पथः ॥ ३१॥  
  
चमसोद्भेदमध्यस्थश्चण्डकोपश्चतुर्मुखः ।  
चक्षुःश्रोत्रमहाहारश्चण्डिकेशवरप्रदः ॥ ३२॥  
  
चेतोजन्महरश्चण्डश्चातुर्होत्रप्रियश्चरः ।  
चतुर्मुखमुखस्तुत्यश्चतुर्वेदश्चराचरः ॥ ३३॥  
  
चण्डभानुकरान्तःस्थश्चतुर्मूर्तिवपुःस्थितः ।  
छादितानेकलोकादिः छन्दसां गणमध्यगः ॥ ३४॥  
  
छत्रचामरशोभाढ्यः छन्दोगगतिदायकः ।  
जङ्गमाजङ्गमाकारो जगन्नाथो जगद्गतः ॥ ३५॥  
  
जह्नुकन्याजटो जप्यो जेता जत्रुर्जनार्तिहा ।  
जम्भारातिर्जनप्रीतो जनको जनिकोविदः ॥ ३६॥  
  
जनार्दनार्दनो जामिजात्यादिपरिवर्जितः ।  
झणज्झणान्घ्रिजारावो झङ्कारोज्झितदुष्क्रियः ॥ ३७॥  
  
टङ्कप्रियष्टङ्कृतिकष्टङ्कभेदी टकारकः ।  
टादिवर्णप्रियष्ठान्तो ढक्कानादप्रियो रसः ॥ ३८॥  
  
डामरितन्त्रमध्यस्थो डमरुध्वनिशोभितः ।  
ढक्काध्वनिकृतानल्पबधिरीकृतदिङ्मुखः ॥ ३९॥  
  
णकारो णणुकोत्थादिर्णान्तकृण्णविमोचकः ।  
तस्करस्ताम्रकस्तार्क्ष्यस्तामसादिगुणोज्झितः ॥ ४०॥  
  
तरुमूलप्रियस्तातस्तमसां नाशकस्तटः ।  
थानासुरहरः स्थाता स्थाणुः स्थानप्रियः स्थिरः ॥ ४१॥  
  
दाता दानपतिर्दान्तो दन्दशूकविभुषितः ।  
दर्शनियो दीनदयो दण्डितारातिमण्डलः ॥ ४२॥  
  
दक्षयज्ञहरो देवो दानवारिर्दमोदयः ।  
दत्तात्रेयप्रियो दण्डी दाडिमीकुसुमप्रियः ॥ ४३॥  
  
धता धनाधिपसखो धनधान्यप्रदो धनम् ।  
धामप्रियोऽन्धसां नाथो धर्मवाहो धनुर्धरः ॥ ४४॥  
  
नमस्कारप्रियो नाथो नमिताशेषदुःखहृत् ।  
नन्दिप्रियो नर्मसखो नर्मदातीरसंस्थितः ॥ ४५॥  
  
नन्दनो नमसामीशो नानारूपो नदीगतः ।  
नामप्रीतो नामरूपगुणकर्मविवर्जितः ॥ ४६॥  
  
पत्तीनां च पतिः पार्यः परमात्मा परात्परः ।  
पङ्कजासनपूज्याङ्घ्रिः पद्मनाभवरप्रदः ॥ ४७॥  
  
पन्नगाधिपसद्धारः पशूनां पतिपावकः ।  
पापहा पण्डितः पान्थो पादपोन्मथनः परः ॥ ४८॥  
  
फणीफणालसम्मौलिः फणिकङ्कणसत्करः ।  
फणिता नेकवेदोक्त्तिः फणिमाणिक्यभूषितः ॥ ४९॥  
  
बन्धमोचनकृद्बन्धुर्बन्धुरालकशोभितः ।  
बली बलवतां मुख्यो बलिपुत्रवरप्रदः ॥ ५०॥  
  
बाणासुरेन्द्रपूज्याङ्घ्रिर्बाणलिङ्गो बहुपदः ।  
वन्दीकृतागमो बालपालको बहुशोभितः ॥ ५१॥  
  
भवादिर्भवहा भव्यो भवो भावपरायणः ।  
भयहृद्भवदो भूतो भण्डासुरवरप्रदः ॥ ५२॥  
  
भगाक्षिमथनो भर्गो भवानीशो भयङ्करः ।  
भङ्कारो भावुकदो भस्माभ्यक्त्ततनुर्भटः ॥ ५३॥  
  
मयस्करो महादेवो मायावी मानसान्तरः ।  
मायातीतो मन्मथारिर्मधुपोऽथ मनोन्मनः ॥ ५४॥  
  
मध्यस्थो मधुमांसात्मा मनोवाचामगोचरः ।  
मण्डितो मण्डनाकारो मतिदो मानपालकः ॥ ५५॥  
  
मनस्वी मनुरूपश्च मन्त्रमूर्तिर्महाहनुः ।  
यशस्करो यन्त्ररूपो यमिमानसपावनः ॥ ५६॥  
  
यमान्तकरणो यामी यजमानो यदुर्यमी ।  
रमानाथार्चितपदो रम्यो रतिविशारदः ॥ ५७॥  
  
रम्भाप्रीतो रसो रात्रिचरो रावणपूजितः ।  
रङ्गपादो रन्तिदेवो रविमण्डलमध्यगः ॥ ५८॥  
  
रथन्तरस्तुतो रक्त्तपानो रथपती रजः ।  
रथात्मको लम्बतनुर्लाङ्गली लोलगण्डकः ॥ ५९॥  
  
ललामसोमलूतादिर्ललितापूजितो लवः ।  
वामनो वायुरूपश्च वराहमथनो वटुः ॥ ६०॥  
  
वाक्यजातो वरो वार्यो वरुणेड्यो वराश्रयः ।  
वपुर्धरो वर्षवरो वरियान् वरदो वरः ॥ ६१॥  
  
वसुप्रदो वसुपतिर्वन्दारुजनपालकः ।  
शान्तः शमपरः शास्ता शमनान्तकरः शठः ॥ ६२॥  
  
शङ्खहस्तः शत्रुहन्ता शमिताखिलदुष्कृतः ।  
शरहस्तः शतावर्तः शतक्रतुवरप्रदः ॥ ६३॥  
  
शम्भुः शम्याकपुष्पार्च्यः शङ्करः शतरुद्रगः ।  
शम्याकरः शान्तमनाः शान्तः शशिकलाधरः ॥ ६४॥  
  
षडाननगुरुः षण्डः षट्कर्मनिरतः षगुः ।  
षड्जादिरसिकः षष्ठः षष्ठीप्रीतः षडङ्गवान् ॥ ६५॥  
  
षडूर्मिरहितः शष्प्यः षिद्गः षाड्गुण्यदायकः ।  
सत्यप्रियः सत्यधामा संसाररहितः समः ॥ ६६॥  
  
सखा सन्धानकुशलः सर्वसम्पत्प्रदायकः ।  
सगरः सागरान्तस्थः सत्राशः सरणः सहः ॥ ६७॥  
  
साम्बः सनातनः साधुः सारासारविशारदः ।  
सामगानप्रियः सारः सरस्वत्या सुपूजितः ॥ ६८॥  
  
हतारातिर्हंसगतिर्हाहाहूहूस्तुतिप्रियः ।  
हरिकेशो हरिद्राङ्गो हरिन्मणिसरोहठः ॥ ६९॥  
  
हरिपृज्यो हरो हार्यो हरिणाङ्कशिखण्डकः ॥  
  
हाहाकारादिरहितो हनुनासो हहुङ्कृतः ॥ ७०॥  
  
ललाननो लतासोमो लक्षमीकान्तवरप्रदः ।  
लम्बोदरगुरुर्लभ्यो लवलीशो लुलायगः ॥ ७१॥  
  
क्षयद्वीरः क्षमायुत्तः क्षयादिरहितः क्षमी ।  
क्षत्रियान्तकरः क्षान्तः क्षात्रधर्मप्रवर्तकः ॥ ७२॥  
  
क्षयिष्णुवर्धनः क्षान्तः क्षपानाथकलधरः ।  
क्षपादिपूजनप्रीतः क्षपणान्तः क्षराक्षरः ॥ ७३॥  
  
रुद्रो मन्युः सुधन्वा च बाहुमान् परमेश्वरः ।  
स्विषुः स्विष्टकृदीशानः शरव्याधारको युवा॥ ७४॥  
  
अघोरस्तनुमान् देवो गिरीशः पाकशासनः ।  
गिरित्रः पुरुषः प्राणः पञ्चप्राणप्रवर्तकः ॥ ७५॥  
  
अध्यवोचो महादेव अधिवक्ता महेश्वरः ।   
ईशानः प्रथमो देवो भिषजां पतिरीश्वरः ॥ ७६॥  
  
ताम्रोऽरुणो विश्वनाथो बभ्रुश्चैव सुमङ्गलः ।  
नीलग्रीवः शिवो हृष्टो देवदेवो विलोहितः ॥ ७७॥  
  
गोपवश्यो विश्वकर्ता उदहार्यजनेक्षितः ।  
विश्वदृष्टः सहस्राक्षो मीढुष्ठो भगवन् हरः ॥ ७८॥  
  
शतेषुधिः कपर्दी च सोमो मीढुष्टमो भवः ।  
अनाततश्चातिधृष्णुः सत्वानां रक्षकः प्रभुः ॥ ७९॥  
  
विश्वेश्वरो महादेवस्त्र्यम्बकस्त्रिपुरान्तकः ।  
त्रिकाग्निकालः कालाग्निरुद्रो नीलोऽधिपोऽनिलः ॥ ८०॥  
  
सर्वेश्वरः सदा शम्भुः श्रीमान् मृत्युञ्जयः शिवः ।  
स्वर्णबाहुः सैन्यपालो दिशाधीशो वनस्पतिः ॥ ८१॥  
  
हरिकेशः पशुपतिरुग्रः सस्पिञ्जरोऽन्तकः ।  
त्विषीमान् मार्गपो बभ्रुर्विव्याधी चान्नपालकः ॥ ८२॥  
  
पुष्टो भवाधिपो लोकनाथो रुद्राततायिकः ।   
क्षेत्रशः सूतपोऽहन्त्यो वनपो रोहितः स्थपः ॥ ८३॥  
  
वॄक्षेशो मन्त्रजो वाण्यो भुवन्त्यो वारिवस्कृतः ।  
ओषदीशो महाघोषः क्रन्दनः पत्तिनायकः ॥ ८४॥  
  
कृत्स्नवीती धावमनः सत्वनां पतिरव्ययः ।  
सहमानोऽथ निर्व्याधिरव्याधिः कुकुभो नटः ॥ ८५॥  
  
निषङ्गी स्तेनपः कक्ष्यो निचेरुः परिचारकः ।  
आरण्यपः सृकावि च जिघांसुर्मुष्णपोऽसिमान् ॥ ८६॥  
  
नक्तश्वरः प्रकृन्तश्च उष्णीषी गिरिसञ्चरः ।  
कुलुञ्च इषुमान् धन्वी आतन्वान् प्रतिधानवान् ॥ ८७॥  
  
आयच्छो विसृजोऽप्यात्मा वेधनो आसनः परः ।  
शयानः स्वापकृत् जाग्रत् स्थितो धावनकारकः ॥ ८८॥  
  
सभापतिस्तुरङ्गेश उगणस्तृंहतिर्गुरुः ।  
विश्वो व्रातो गणो विश्वरुपो वैरुप्यकारकः ॥ ८९॥  
  
महानणीयान् रथपः सेनानीः क्षत्रसङ्ग्रहः ।  
तक्षा च रथकारश्च कुलालः कर्मकारकः ॥ ९०॥  
  
पुञ्जिष्ठश्च निषादश्च इषुकृद्धन्वकारकः ।  
मृगयुः श्वानपो देवो भवो रुद्रोऽथ शर्वकः ॥ ९१॥  
  
पशुपो नीलकण्ठश्च शितिकण्ठः कपर्दभृत् ।  
व्युप्तकेशः सहस्राक्षः शतधन्वा गिरीश्वरः ॥ ९२॥  
  
शिपिविष्टोऽथ मीढुष्ट इषुमान् हृस्ववामनः ।  
बहुर्वर्षवया वृद्धः संवृद्ध्वा पथमोऽग्रियः ॥ ९३॥  
  
आशुश्वैवाजिरः शीघ्र्यः शीम्य ऊर्म्योऽथ वस्वनः ।  
स्रोतो द्वीप्यस्तथा ज्येष्ठः कनिष्ठः पूर्वजोऽपरः ॥ ९४॥  
  
मध्यश्चाथाप्रगल्भश्च ....  
आशुषेणश्चाशुरथः शूरो वै भिन्दिवर्मधृक् ॥ ९५॥  
  
वरूथी विरुमी कावची श्रुतसेनोऽथ दुन्दुभिः ।  
धृष्णुश्च प्रहितो दूतो निषङ्गी तीक्ष्णसायकः ॥ ९६॥  
  
आयुधी स्वायुधी देव उपवीती सुधन्वधृक् ।  
स्रुत्यः पथ्यस्तथा काट्यो नीप्यः सूद्यः सरोद्भवः ॥ ९७॥  
  
नाद्यवैशन्तकूप्याश्चावट्यो वर्ष्यो मेघ्योऽथ वैद्युतः।  
ईघ्र्य आतप्य वातोत्थो रश्मिजो वास्तवोऽस्तुपः ॥ ९८॥  
  
सोमो रुद्रस्तथा ताम्र अरुणः शङ्गः ईश्वरः ।  
उग्रो भीमस्तथैवाग्रेवधो दूरेवधस्तथा ॥ ९९॥  
  
हन्ता हनीयान् वृक्षश्च हरिकेशः प्रतर्दनः ।  
तारः शम्भुर्मयोभूश्च शङ्करश्च मयस्करः ॥ १००॥  
  
शिवः शिवतरस्तीर्थ्यः कूल्यः पार्यो वार्यः प्रतारणः ।  
उत्तारणस्तथालाद्य आर्तायः शष्प्यफेनजः ॥ १०१॥  
  
सिकत्यश्च प्रवाह्यश्च इरिण्यः प्रमथः किंशिलः ।  
क्षयणः कूलगो गोष्ठ्यः पुलत्स्यो गृह्य एव च ॥ १०२॥  
  
तल्प्यो गेह्यस्तथा काट्यो गह्वरेष्ठो हृदोद्भवः ।  
निवेष्ट्यः पासुमध्यस्थो रजस्यो हरितस्थितः ॥ १०३॥  
  
शुष्क्यो लोप्यस्तथोलप्य ऊर्म्यः सूर्म्यश्च पर्णजः ।  
पर्णशद्योऽपगुरकः अभिघ्नोत्खिद्यकोविदः ॥ १०४॥  
  
अवः (?) किरिक ईशानो देवादिहृदयान्तरः ।  
विक्षीणको विचिन्वत्क्यः आनिर्ह आमिवत्ककः ॥ १०५॥  
  
द्रापिरन्घस्पतिर्दाता दरिद्रन्निललोहितः ।  
तवस्वांश्च कपर्दीशः क्षयद्विरोऽथ गोहनः ॥ १०६॥  
  
पुरुषन्तो गर्तगतो युवा मृगवरोग्रकः ।  
मृडश्च जरिता रुद्रो मीढ्यो देवपतिर्हरिः ॥ १०७॥  
  
मीढुष्टमः शिवतमो भगवानर्णवान्तरः ।  
शिखी च कृत्तिवासाश्च पिनाकी वृष्भस्थितः ॥ १०८॥  
  
अग्नीषुश्च वर्षेषुर्वातेषुश्च ......  
पृथिवीस्थो दिविष्टश्च अन्तरिक्षस्थितो हरः ॥ १०९॥  
  
अप्सु स्थितो विश्वनेता पथिस्थो वृक्षमूलगः ।  
भूताधिपः प्रमथप ..... ॥ ११०॥  
  
अवपलः सहस्रास्यः सहस्रनयनश्रवाः ।  
ऋग्गणात्मा यजुर्मध्यः साममध्यो गणाधिपः ॥ १११॥  
  
उर्म्यर्वशीर्षपरमः शिखास्तुत्योऽपसूयकः ।  
मैत्रायणो मित्रगतिस्तण्डुप्रीतो रिटिप्रियः ॥ ११२॥  
  
उमाधवो विश्वभर्ता विश्वहर्ता सनातनः ।  
सोमो रुद्रो मेधपतिवङ्कुर्वै मरुतां पिता॥ ११३॥  
  
.......  अरुषो अध्वरेश्वरः ।  
जलाषभेषजो भूरिदाता सुजनिमा सुरः ॥ ११४॥  
  
सम्राट् पुराम्भिद् दुःखस्थः सत्पतिः पावनः क्रतुः ।  
हिरण्यरेता दुर्धर्षो विश्वाधिक उरुक्रमः ॥ ११५॥  
  
गुरुगायोऽमितगुणो महाभूतस्र्त्रिविक्रमः ।  
अमृतो अजरोऽजय्यो रुद्रोऽग्निः पुरुषो विराट् ॥ ११६॥  
  
तुषाराट्पूजितपदो महाहर्षो रसात्मकः ।  
महर्षिबुद्धिदो गोप्ता गुप्तमन्त्रो गतिप्रदः ॥ ११७॥  
  
गन्धर्वगानप्रीतात्मा गीतप्रीतोरुशासनः ।  
विद्वेषणहरो हार्यो हर्षक्रोधविवर्जितः ॥ ११८॥  
  
भक्त्तप्रियो भक्त्तिवश्यो भयहृद्भूतसङ्धभित् ।  
भुवनेशो भूधरात्मा विश्ववन्द्यो विशोषकः ॥ ११९॥  
  
ज्वरनाशो रोगनाशो मुञ्जिकेशो वरप्रदः ।  
पुण्डरीकमहाहारः पुण्डरीकत्वगम्बरः ॥ १२०॥  
  
आखण्डलमुखस्तुत्यः कुण्डली कुण्डलप्रियः ।  
चण्डांशुमण्डलान्तस्थः शशिखण्डशिखण्डकः ॥ १२१॥  
  
चण्डतनाण्डवसन्नाहश्चण्डकोपोऽखिलाण्डगः ।  
चण्डिकापूजितपदो मण्डनाकल्पकाण्डजः ॥ १२२॥  
  
रणशौण्डो महादण्डस्तुहुण्डवरदायकः ।  
कपालमालाभरणस्तारणः शोकहारणः ॥ १२३॥  
  
विधारणः शूलकरो घर्षणः शत्रुमारणः ।  
गङ्गाधरो गरधरस्त्रिपुण्ट्रावलिभासुरः ॥ १२४॥  
  
शम्बरारिहरो दक्षहरोऽन्धकहरो हरः ।  
विश्वजिद्गोजिदीशानो अश्वजिद्धनजित् तथा ॥ १२५॥  
  
उर्वराजिदुद्वज्जिच्च सर्वजित् सर्वहारकः ।  
मन्दारनिलयो नन्दः कुन्दमालाधरोऽम्बुदः ॥ १२६॥  
  
नन्दिप्रीतो मन्दहासः सुरवृन्दनिषेवितः ।  
मुचुकुन्दार्चितपदो द्वन्द्वहीनेन्दिरार्चितः ॥ १२७॥  
  
विश्वाधारो विश्वनेता वीतिहोत्रो विनीतकः ।  
शङ्करः शाश्वतः शास्ता सहमानः सहस्रदः ॥ १२८॥  
  
भीमो महेश्वरो नित्य अम्बरान्तरनर्तनः ।  
उग्रो भवहरो धौम्यो धीरोदात्तो विराजितः ॥ १२९॥  
  
वञ्चको नियतो विष्णुः परिवञ्चक ईश्वरः ।  
उमावरप्रदो मुण्डी जटिल शुचिलक्षणः ॥ १३०॥  
  
चर्माम्बरः कान्तिकरः कङ्कालवरवेषधृक् ।  
मेखली अजिनी दण्डी कपाली मेखलाधरः ॥ १३१॥  
  
सद्योजातः कालिपतिर्वरेण्यो वरदो मुनिः ।  
वसाप्रियो वामदेवस्तत्पूर्वो वटमूलग ॥ १३२॥  
  
उलूकरोमा घोरात्मा लास्यप्रीतो लघुः स्थिरः ।  
अणोरणीयानीशानः सुन्दरभ्रूः सुताण्डवः ॥ १३३॥  
  
किरीटमालाभरणो राजराजलसद्गतिः ।  
हरिकेशो मुञ्जिकेशो व्योमकेशो यशोधरः ॥ १३४॥  
  
पातालवसनो भर्ता शिपिविष्टः कृपाकरः ।  
हिरण्यवर्णो दिव्यात्मा वृषधर्मा विरोचनः ॥ १३५॥  
  
दैत्येन्द्रवरदो वैद्यः सुरवन्द्योऽघनाशकः ।  
आनन्देशः कुशावर्तो नन्द्यावर्तो मधुप्रियः ॥ १३६॥  
  
प्रसन्नात्मा विरूपाक्षो वनानां पतिरव्ययः ।  
मस्तकादो वेदवेद्यः सर्वो ब्रह्मौदनप्रियः ॥ १३७॥   
पिशङ्गितजटाजूटस्तडिल्लोकविलोचनः ।  
गृहाधारो ग्रामपालो नरसिंहविनाशकः ॥ १३८॥  
  
मत्स्यहा कूर्मापृष्ठास्थिधरो भूदारदारकः ॥   
विधीन्द्रपूजितपदः पारदो वारिधिस्थितः ॥ १३९॥  
  
महोदयो महादेवो महाबीजो महाङ्गधृक् ।  
उलूकनागाभरणो विधिकन्धरपातनः ॥ १४०॥  
  
आकाशकोशो हार्दात्मा मायावी प्रकृतेः परः ।  
शुल्कस्त्रिशुल्कस्त्रिमधुस्त्रिसुपर्णः षडङ्गवित् ॥ १४१॥  
  
ललनाजनपूज्याङ्घ्रिर्लङ्कावासोऽनिलाशनः ।  
विश्वतश्चक्षुरीशानो विश्वतोबाहुरीश्वरः ॥ १४२॥  
  
सर्वात्मा भावनागम्यः स्वतन्त्रः परमेश्वरः ।  
विश्वभक्षो विद्रुमाक्षः सर्वदेवशिरोमणिः ॥ १४३॥  
  
ब्रहम सत्यं तथानन्दो ज्ञानानन्दमहाफलः ।  
  
ईश्वरः -  
अष्टोत्तरं महादेवि शेषाशेषमुखोद्गतम् ।  
इत्येतन्नामसाह्स्रं रहस्यं कथितं मया॥ १४४॥  
  
पवित्रमिदमायुष्यं पठतां शृण्वतां सदा।  
यस्त्वेतन्नमसाहस्रैः बिल्वैः पङ्कजकुड्मलैः ॥ १४५॥  
  
पूजयेत् सर्वकालेषु शिवरात्रौ महेश्वरि ।  
तस्य मुक्त्तिं ददामीशे सत्यं सत्यं न संशयः ॥ १४६॥  
  
मम प्रियकरं ह्येतत् फणिना फणितं शुभम् ।  
पठेत् सर्वान् लभेतैव कामानायुष्यमेव च ॥ १४७॥  
  
नामसाहस्रपाठी स यमलोकं न पश्यति ।  
कल्याणीं च लभेद्गौरि गतिं नाम्नां च वैभवात् ॥ १४८॥  
  
नाख्येयं गोप्यमेतद्धि नाभक्ताय कदाचन ।  
न प्रकाश्यमिदं देवि मातृकारुद्रसंहितम् ॥ १४९॥  
  
भक्त्तेषु लभते नित्यं भक्त्तिं मत्पादयोर्दृढाम् ।  
दत्वाऽभक्त्तेषु पापात्मा रौरवं नरकं व्रजेत् ॥ १५०॥  
  
सूतः -  
इति शिववचनं निशम्य गौरी प्रणयाच्च प्रणता शिवाङ्घ्रिपद्मे ।  
सुरवरतरुसुन्दरोरुपुष्पैरभिपूज्य प्रमथाधिपं तुतोष ॥ १५१॥  
  
तुष्टाव कष्टहरमिष्टदमष्टदेहं  
     नष्टाघसङ्घदुरदृष्टहरं प्रकृष्टम् ।  
उत्कृष्टवाक्यसुरबृन्दगणेष्टदानलोलं  
     विनष्टतमसं शिपिविष्टमीशम् ॥ १५२॥  
  
श्रीपार्वती -  
चण्डांशुशीतांशुहुताशनेत्रं चक्षुःश्रवापारविलोलहारम् ।  
चर्माम्बरं चन्द्रकलावतंसं चराचरस्थं चतुराननेड्यम् ॥ १५३॥  
  
विश्वाधिकं विश्वविधानदक्षं विश्वेश्वरं विश्रुतनामसारम् ।  
विनायकेड्यं विधिविष्णुपूज्यं विभुं विरुपाक्षमजं भजेऽहम् ॥ १५४॥  
  
मधुमथनाक्षिवराब्जपूज्यपादं मनसिजतनुनाशनोत्थदीप्तमन्युम् ।  
मम मानसपद्मसद्मसंस्थं मतिदाने निपुणं भजामि शम्भुम् ॥ १५५॥  
  
हरिं हरन्तमनुयन्ति देवा नखैस्तथा पक्षवातैः सुघोणैः ।  
नृसिंहमुग्रं शरभाकृतिं शिवं मत्तं तदा दानवरक्तपानात् ॥ १५६॥  
  
नखरमुखरघातैस्तीक्ष्णया दंष्ट्रयापि  
     ज्वरपरिकरदेहे नाशतापैः सुदीप्ते ।  
दितिजकदनमत्तं संहरन्तं जगच्च  
     हरिमसुरकुलघ्नं देवतुष्ट्यै महेशः ।  
परशुवरनिखातैः क्रोडमुत्क्रोष्टुमीष्टे ॥ १५७॥  
  
रौद्रनामभिरीशानं स्तुत्वाऽथ जगदम्बिका।  
प्रेमाश्रुपुलका देवं सा गाढं परिषस्वजे ॥ १५८॥  
  
शौनकः -  
कानि रौद्राणि नामानि त्वं नो वद विशेषतः ।  
न तृप्तिरीशचरितं शृण्वतां नः प्रसीद भो ॥ १५९॥  
  
सूतः -  
तान्यहं वो वदाम्यद्य शृणुद्वं शौनकादयः ॥  
  
पवित्राणि विचित्राणि देव्या प्रोक्त्तानि सत्तमाः ॥ १६०॥  
  
देवी -  
दिशाम्पतिः पशुपतिः पथीनां पतिरीश्वरः ।  
अन्नानां च पतिः शम्भुः पुष्टानां च पतिः शिवः ॥ १६१॥  
  
जगतां च पतिः सोमः क्षेत्राणां च पतिर्हरः ।  
वनानां पतिरीशानो वृक्षाणां च पतिर्भवः ॥ १६२॥  
  
आव्याधिनीनां च पतिः स्नायूनां च पतिर्गुरुः ।  
पत्तिनां च पतिस्ताम्रः सत्वनां च पतिर्भवः ॥ १६३॥  
  
आरण्यानां पतिः शम्भुर्मुष्णतां पतिरुष्णगुः ।  
प्रकृतीनां पतिश्चेशः कुलुञ्चानां पतिः समः ॥ १६४॥  
  
रुद्रो गृत्सपतिर्व्रात्यो भगीरथपतिः शुभः ।  
अन्धसाम्पतिरीशानः सभायाः पतिरीश्वरः ॥ १६५॥  
  
सेनापतिश्च श्वपतिः सर्वाधिपतये नमः ।  
  
प्रणता विनता तवाङ्घ्रिपद्मे भगवन् परिपाहि मां विभो त्वम् ।  
तव कारुण्यकटाक्षलेशलेशैर्मुदिता शङ्कर भर्ग देवदेव ॥ १६६॥  
  
सूतः -  
इति गिरिवरजाप्रकृष्टवाक्यं स्तुतिरूपं विबुधाधिपो महेशः ।  
अभिवीक्ष्य तदा मुदा भवानीमिदमाह स्मरगर्वनाशकः ॥ १६७॥  
  
शिवः -  
इदमगतनये सहस्रनाम्नां परमरहस्यमहो महाघशोषम् ।  
प्रबलतरवरैश्च पातकौधैर्यदि पठते हि द्विजः स मुक्तिभाक् ॥ १६८॥  
  
शैवं मेऽद्य रहस्यमद्भ्हुततरं सद् द्वादशांशान्वितम् ।  
श्रुत्वोदारगिरा दरोरुकथया सम्पूरितं धारितम् ।  
पापानं प्रलयाय तद्भवति वै सत्यं वदाम्यद्रिजे ॥ १६९॥  
  
श्रुतिगिरिकरिकुम्भगुम्भरत्ने त्वयि गिरिजे परया रमार्द्रदृष्ट्या ।  
निहितोऽजिह्मधियां मुदेऽयमेष ... मम भक्त्तजनार्पणं मुदे ॥ १७०॥  
  
ईश्वरः -  
एतत्ते पञ्चमांशस्य विस्तरः कथितो मया ।  
रहस्यार्थस्य देवेशि किं भूयः श्रोतुमिच्छसि ॥ १७१॥  
  
इत्थं शिववचः श्रुत्वा प्रणम्याथ महेश्वरी ।  
समालिङ्ग्य महादेवं सहर्षं गिरिजा तदा॥ १७२॥  
  
प्राह प्रेमाश्रुपुलका श्रुत्वा शिवकथासुधाम् ।  
  
देवी -  
अहो धन्यास्मि देवेश त्वत्कथाम्भोधिवीचिभिः ॥ १७३॥  
  
श्रोत्रे पवित्रतां याते माहात्म्यं वेद कस्तव।  
मामृते देवदेवेश न भेदोऽस्त्यावयोः शिवः ॥ १७४॥  
  
भव भव भगवन् भवाब्धिपार स्मरगरख्ण्डनमण्डनोरुगण्ड ।  
स्फुरदुरुमुकुटोत्तमाङ्गगङ्गा... दिव्यदेह ॥ १७५॥  
  
अव भव भवहन् प्रकर्षपापाञ्जनमज्ञं जडदुःखभोगसङ्गम् ।  
तव सुखकथया जगत् पवित्रं भव भवतात् भवतापहन् मुदे मे ॥ १७६॥  
  
सूतः -  
इति देव्या स्तुतो देवो महेशः करुणानिधिः ।  
तद्वत् कथानिधिः प्रोक्तः शिवरत्नमहाखनिः ॥ १७७॥  
  
भवतां दर्शनेनाद्य शिवभक्तिकथारसैः ।  
पावितोऽस्मि मुनिश्रेष्ठाः किं भूयः श्रोतुमिच्छथ ॥ १७८॥  
  
इति तद्वदनाम्भोजसुधानिष्यन्दिनीं गिरम् ।   
श्रुत्वा प्रकटरोमाञ्चः शौनकः प्राह सादरम् ॥ १७९॥  
  
शौनकः -  
अहो महादेवकथासुधाम्बुभिः सम्प्लावितोऽस्म्यद्य भवाग्नितप्तः ।  
धन्योऽस्मि त्वद्वाक्यसुजातहर्षो द्विजैः सुजातैरपि जातहर्षः ॥ १८०॥  
  
सूतः -  
श्रीमत्कैलासवर्ये भुवनजनकतः संश्रुता पुण्यदात्री  
शम्भोर्दिव्यकथासुधाब्धिलहरी पापापनोदक्षमा ।  
देव्यास्तच्छ्रुतवान् गुरुर्मम मुनिः स्कन्दाच्च तल्लब्धवान्   
सेयं शङ्करकिङ्करेषु विहिता विश्वैकमोक्षप्रदा ॥ १८१॥  
  
इति श्रीशिवरहस्ये भर्गाख्ये पञ्चमांशे  
.... नाम चत्वारिंशोऽध्यायः ॥  
  
  
  
Encoded and proofread byDPD  
  
