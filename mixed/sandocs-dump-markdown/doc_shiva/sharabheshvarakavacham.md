---
Category: shiva, kavacha
Description-comments: sharabhakalpam
File name: sharabheshvarakavacham.itx
Indexextra: (Scan)
Language: Sanskrit
Latest update: March 10, 2020
Location: doc_shiva
Proofread by: Sivakumar Thyagarajan, PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Sharabha Kavacham
Transliterated by: Sivakumar Thyagarajan shivakumar24 at gmail.com
engtitle: sharabheshvarakavacham
itxtitle: sharabheshvarakavacham
title: शरभेश्वरकवचम्

---
  
 श्रीशरभेश्वरकवचम्   
ॐ श्रीगणेशाय नमः ।  
  
शिवोवाच -  
वक्ष्यामि शृणु ते देवि सर्वरक्षणमद्भुतम् ।  
शारभं कवचं नाम चतुर्वर्गफलप्रदम् ॥ १॥  
  
शरभश्रीसालुवपक्षिराजाख्यकवचस्य तु ।  
सदाशिवः ऋषिश्छन्दो बृहती शरभेश्वरः ॥ २॥  
  
देवता प्रणवं बीजं प्रकृतिः शक्तिरुच्यते ।  
चतुर्वर्गार्थसिध्यर्थे विनियोगोऽथ भावना ॥ ३॥  
  
रक्ताभं सुप्रसन्नं त्रिणयनममृतोन्मत्तभाषाभिरामं  
कारुण्याम्भोधिमीशं शरभमभयदं चन्द्ररेखावतंसम् ।  
शङ्खध्वानाखिलाशाप्रतिहतविधिना भासमानात्मभावं  
सर्वेशं सालुवेशं प्रणतभयहरं पक्षिराजं नमामि ॥ ४॥  
  
मानसपूजा ---  
ॐ श्रीशिवः पुरतः पातु मायाधीशस्तु पृष्ठतः ।  
पिनाकी दक्षिणं पातु वामपार्श्वं महेश्वरः ॥ ५॥  
  
शिखाग्नं पातु मे शम्भुर्निटिलं पातु शङ्करः ।  
ईश्वरो वदनं पातु भ्रुवोर्मध्यं पुरान्तकः ॥ ६॥  
  
भ्रुवौ पातु मम स्थाणुः कपर्दी पातु लोचने ।  
शर्वो मे श्रोत्रके पातु वागीशः पातु लम्बिकाम् ॥ ७॥  
  
नासिक मे वृषारूढो नासाग्रे वृषभध्वजः ।  
स्मरारिः पातु मे तालू चोष्ठयोर्भक्तवत्सलः ॥ ८॥  
  
पातु मृत्युञ्जयो दन्तांश्चबुकं पातु भूतराट् ।  
परमेशः कपोलौ मे त्रिकं पातु कपालभृत् ॥ ९॥  
  
कण्ठं पशुपतिः पातु शूली पातु हनू मम ।  
स्कन्धद्वयं हरः पातु धूर्जटिः पातु मे भुजौ ॥ १०॥  
  
भुजसन्धिं महादेवः ईशानो मे प्रकूर्परम् ।  
मध्यसन्धिं जगन्नाथः प्रकोष्ठे चन्द्रशेखरः ॥ ११॥  
  
मणि बन्धे त्रिणेत्रो मे भीमः पातु करस्थले ।  
करपृष्ठे मृडः पातु रुद्रोऽङ्गुष्ठद्वयं मम ॥ १२॥  
  
उमासहायस्तर्जन्यौ भर्गो मे पातु मध्यमे ।  
अनामिके करालास्यः कालकण्ठः कनिष्ठिके ॥ १३॥  
  
गङ्गाधरोऽङगुलीपर्वाण्यप्रमेयो नखानि मे ।  
वक्षस्तत्पुरुषः पातु कक्षे दक्षाध्वरान्तकः ॥ १४॥  
  
अघोरो हृदयं पातु वामदेवः स्तनद्वयम् ।  
फालदृक् जठरं पातु नाभिं नारायणोऽव्ययः ॥ १५॥  
  
गुह्यं प्रजाकरः पातु कुक्षिपार्श्वे महाबलः ।  
सुद्योजातः कटिं पातु पृष्ठभागं तु भैरवः ॥ १६॥  
  
मोहनो जघनं पातु गुदं मम जितेन्द्रियः ।  
ऊरूयुगं हरः पातु जानुयुग्मं भवान्तकः ॥ १७॥  
  
हुङ्कारः पातु मे जङ्घे फट्कारो मम गुल्फके ।  
खट्कारः पादपृष्ठे मे वषट्कारोऽङ्घ्रिणोस्तले  ॥ १८॥  
  
स्वहाकारोऽङ्गुलीपार्श्वं स्वधाकारोऽङगुलीर्मम ।  
त्वरितः सन्धिबन्धं मे रोमकूपाणि सिह्मजित् ॥ १९॥  
  
त्वचः पातु मनोवेगः कालजित् रुधिरं मम ।  
पुष्टिदः पातु मे मांसं मेदो मे स्वस्तिदोऽवतु ॥ २०॥  
  
सर्वात्माऽस्थिचयं पातु मज्जां मम जगत्प्रभुः ।  
शुक्लं बुद्धिकरः पातु बुद्धिं वाचामधीश्वरः ॥ २१॥  
  
मूलाधाराम्बुजं पातु भगवान् शरभेश्वरः ।  
स्वाधिष्ठानमजः पातु मणिपूरं हरिप्रियः ॥ २२॥  
  
अनाहतं सालुवेशो विशुद्धिं जीवनायकः ।  
सर्वज्ञानप्रदो देवो ललाटं मे सदाशिवः ॥ २३॥  
  
ब्रह्मरन्ध्रं महादेवः पक्षिराजोऽखिलात्मवान् ।  
सर्वलोकवशीकारः पातु मां परगर्वजित् ॥ २४॥  
  
वज्रमुष्टठिवराभीतिहस्तः कालागिसन्निभः ।  
विजयासहितः पातु चैन्द्रीं ककुभमग्निजित् ॥ २५॥  
  
शक्तिशूलकपालासिहस्तः सौदामिनीप्रभः ।  
जयायुतो महाभीमः पातु वैश्वानरीं दिशम् ॥ २६॥  
  
दण्डासिमुसली सीरपाशाङ्कुशकराम्बुजः ।  
कमान्तकोऽजितायुक्तः दिशं याम्यां सदाऽवतु ॥ २७॥  
  
खड्गखेटाग्निपरशुहस्तः शत्रुविमर्दनः ।  
अपराजितया युक्तः सदाव्यान्नैरृतीं दिशम् ॥ २८॥  
  
पाशाङ्कुशधनुर्बाणपाणिर्घोणीयुतोऽग्रगः ।  
हरिद्राभोऽनिशं पायाद्वारुणीं दिशमात्मजित् ॥ २९॥  
  
ध्वजछत्रगदाकुन्तभुजो दुर्गायुतोऽव्ययः ।  
चण्डवेगः शिवः पातु सततं मारुतीं दिशम् ॥ ३०॥  
  
गदाक्षस्रग्वराभीतिकराम्भोजः श्रिया युतः ।  
कनकाभो महातेजाः पातु कौबेरकीं दिशम् ॥ ३१॥  
  
त्रिशूलाहिकपालाग्निदोस्तलो विद्यया युतः ।  
भस्मोद्धूलितसर्वाङ्गो दिशं पातु शिवप्रियाम् ॥ ३२॥  
  
जपस्रक्पुस्तकाम्भोजकमण्डलुकराम्बुजः ।  
ऊर्ध्वं पातु गिरा युक्तः सर्वभूतहिते रतः ॥ ३३॥  
  
शङ्खचक्रगदाऽभीतिहस्तः पद्मायुतोऽव्ययः ।  
नीलाञ्जनसमो नीलः पातालं पात्वनारतम् ॥ ३४॥  
  
अनुक्ता विदिशः पातु साळवो नारसिह्मजित् ।  
शरभः पातु सङ्ग्रामे युद्धे वैरिकुलान्तकः ॥ ३५॥  
  
सर्वसौभाग्यदः पातु जाग्रत्स्वप्नसुषुप्तिषु ।  
सर्वसम्पत्प्रदः पातु धनधान्यादिकं मम ॥ ३६॥  
  
सन्तानदः सुतान् पातु पुत्रानायुष्करोऽनिशम् ।  
बन्धून् वृद्धिकरः पातु गृहं सर्ववशङ्करः ॥ ३७॥  
  
ग्रामं ग्रामेश्वरः पातु राज्यं पातु दिगम्बरः ।  
राष्ट्रं शान्तिकरः पातु राजानं धर्मशासकः ॥ ३८॥  
  
मार्गं दुष्टहरः पातु धर्मं कर्माणि भैरवः ।  
बटुकः पातु मे सर्वं व्यवस्थासु भयेषु च ॥ ३९॥  
  
साधकः प्रणवं ध्यायन् ज्वलद्द्विः प्रज्ज्वलद्वयम् ।  
प्रत्यावृत्ति चतुर्थ्यन्तं  रक्ष रक्षेति चोच्चरेत् ॥ ४०॥  
  
स्पर्शं स्पर्शं जपं कृत्वा प्रतिस्थानं समाहितः ।  
प्रार्थयेदखिलं स्वेष्टं हृदिस्थं साळुवेश्वरम् ॥ ४१॥  
  
ये ग्रामघातकाः क्रूराः कपटा दुर्मदा ग्रहाः ।  
तस्कराः शत्रवः क्रुद्धा वधूसक्ताः पलाशनाः ॥ ४२॥  
  
छयाचाराः विटा भ्रष्टाः दिवाचर-निशाचराः ।  
ते सर्वे पक्षिराजस्य पक्षवातवराहतः ॥ ४३॥  
  
स्त्रीबालसहिताः क्षिप्रं पितृमातृकुलान्विताः ।  
भग्नचित्ता जगस्थाना यान्तु देशातरं स्वयम् ॥ ४४॥  
  
ये तु दुष्टाहा यक्षाः पिशाचा देवयोनयः ।  
चतुष्षष्टीगणा दुष्टाः सप्तत्युन्मत्तका ग्रहः ॥ ४५॥  
  
अष्टाशीतिमहाभूताः सप्तकोटिमहाग्रहाः ।  
नवतिज्वरभेदाश्च शतभेदाश्च कृत्रिमाः ॥ ४६॥  
  
पञ्चाशद् गणनाथाश्च नियुता कृतिमा ग्रहाः ।  
प्रेतारूढास्त्रयस्त्रिशत्पिण्डदानपरायणाः ॥ ४७॥  
  
अयुताः क्षुद्रभेदाश्च चत्वारिंशच्छिवावयाः ।  
द्वात्रिंशद्वह्निवक्त्राश्च विंशत्मार्जारवक्तकाः ॥ ४८॥  
  
चतुष्षष्टयानुरूपाश्च ये चान्ये क्षुद्रयोनयः ।  
ते सर्व साळवेशस्य शङ्खनिस्वानमोहिताः ॥ ४९॥  
  
विषाणाः स्खलितस्वान्ताः प्राणताणपरायणाः ।  
गच्छन्त्वसत्प्रयोक्तारो देशान्तरमनिच्छाया ॥ ५०॥  
  
ये च मूषिकमार्जारशुनका रोगवृश्चिकाः ।  
आशीविषशितव्याला व्याघ्रऋक्षाहिसूकराः ॥ ५१॥  
  
गृध्राः श्येनाः खगाः काकदंशका भृशका ग्रहाः ।  
एते शरभहस्ताग्रनखक्षतविमोक्षकाः  
स्रवद्रक्तच्छटासिक्ताः शिलातलनिताडिताः ॥ ५४॥  
  
सम्भिन्नतनवः शीघ्रं नश्यन्त्वखिलदुश्चरः ।  
न दशन्तुरगाः क्वापि नातिवातोऽपि धातु च ॥ ५३॥  
  
न दहत्वसहो वह्निर्नायान्त्वापोऽपि चाधिकम् ।  
न वर्षत्वतिवृष्टिश्च न पतत्व शनिः क्वचित् ॥ ५४॥  
  
नाक्रामत्वपमृत्युश्च नाप्युत्पातभयं क्वचित् ।  
नापमृत्युर्भवेत्कुत्राप्यशुभं न क्वचिद्भवेत् ॥ ५५॥  
  
न बदन्त्वसहं वाक्यं जन्तवो मम देशिक ।  
नास्तु वैरं च जन्तूनां अन्योन्यं राज्यके मम ॥ ५६॥  
  
भवन्तु सुखिनः सर्वे सर्वाः सन्तु पतिव्रताः ।  
सर्वाः सूयन्तु सत्पुत्रान् पुत्रीश्च शुभलक्षणाः ॥ ५७॥  
  
सर्वे देवाश्च नन्दन्तु सन्तु कल्याणकारणाः ।  
राजन्वती मही चास्तु राजा भवतु धार्भिकः ॥ ५८॥  
  
संस्त्रवन्तु पयो गावः फलन्त्वोषधयोऽधिकम् ।  
भवन्तु फलदा वृक्षाः वृद्धिर्भवतु मेऽखिला ॥ ५९॥  
  
ममास्तु तरसा नूनमात्मज्ञानमचञ्चलम् ।  
कामक्रोधमहालोभसमदा मोहमत्सराः ॥ ६०॥  
  
नाक्रामेयुश्च सर्वेश भगवन् करुणानिधे ॥ ६१॥  
  
गौरीवल्लभ कामारे कालकूटविषाशन ।  
मामुद्धरापदम्भोधेस्त्रिपुरघ्नान्तकान्तक ॥ ६२॥  
  
साळवेश जगन्नाथ सर्वभूतहिते रत ।  
त्राहि मां तरसा घोरान्दुष्टान्नाशय नाशय ॥ ६३॥  
  
कालभैरव विश्वेश विश्वरक्षापरायण ।  
रक्ष मूषिकचोरेभ्यो धान्यराशिं च मे विभो ॥ ६४॥  
  
पक्षिराज महादेव प्रणतार्तिविनाशन ।  
तस्करेण हृतं वस्तु द्रुतं दापय दापय ॥ ६५॥  
  
ये मर्मघातिनः क्षुद्राः छिद्रोपद्रवकारकाः ।  
सर्वाचारपरित्यक्ताः मानहीनाश्च रोधकाः ॥ ६६॥  
  
ते सर्वे साळुवेशस्य मुसलायुधचूर्णिताः ।  
नश्यन्तु निमिषार्धेन पावकावृततूलवत् ॥ ६७॥  
  
ये जनद्रोहिणोऽल्पाश्च दुरालोचितभाषिणः ॥ ६८ ( one line in print)॥  
  
 सत्कर्मविघ्नकर्तारश्चासत्कर्मपरा नराः ।  
ते साळुवेशहस्ताग्रहस्तनिर्मिभिन्नएहिनः ॥ ६९॥  
  
पतन्तु भूतले याम्यां प्राणास्तेषां प्रयान्तु वै ।  
त्वदङ्घ्रिध्याननिर्दग्धपापकोशाय मे शिव ॥ ७०॥  
  
मह्यं द्रुह्यन्ति ये तेषां विभवानि क्षयन्त्वरम् ॥ ७१ ( one line in print)॥  
  
त्वदाचारपरं भक्तं साधकं मां विवेकिनम् ।  
आक्रामन्ति च सङ्ग्रामे ते गच्छन्तु पराहताः ॥ ७२॥  
  
त्वदीयेनैव मार्गेण चरतां जपतां सदा ।  
ये वदन्ति परीवादं भ्रान्ताः शीघ्रं भवन्तु ते ॥ ७३॥  
  
त्वद्दासमुख्यं मां धीरं तर्जयन्ति बलाच्चा ये ।  
मनसा येऽवमन्यन्ते तत्स्वान्तं क्षमतु क्षणात् ॥ ७४॥  
  
मनसा कर्मणा वाचा ये कुर्वन्त्यतिदुःसहम् ।  
ते महाशोकरोगाब्धौ पतन्त्वाशु शिवाज्ञाया ॥ ७५॥  
  
मदीयानि पदार्थानि  ग्रहीतुं योऽवलोकते ।  
तत्क्षणादेव नष्टाक्षो भवत्वाशु शिवाज्ञया ॥ ७६॥  
  
मदीयद्रव्यमादाय ये गच्छन्ति हि तस्कराः ।  
सिह्मारिपाशसम्बन्धात् ते चरन्तु प्रदक्षिणम् ॥ ७७॥  
  
सीमान्तरगताश्चोरा गृहीतद्रव्यसञ्चयाः ।  
अवशावयवास्ते च गच्छन्तु शरभाज्ञया ॥ ७८॥  
  
तस्करा येऽपगृह्णन्ति मम धान्यधनादिकम् ।  
पक्षिराट् क्रोडिकाकृष्टाः समागच्छन्तु ते द्रुतम् ॥ ७९॥  
  
समाहृतपदार्थाद्या देशातीताश्च तस्कराः ।  
शरभेशहलाकृष्टास्त आगच्छन्तु सत्वरम् ॥ ८०॥  
  
शान्तं विवेकिनं भक्तं त्वदङ्घ्रिध्यानतत्परम् ।  
द्रुह्यन्ति य इह प्राणास्तेषां यान्तु यमं शिव ॥ ८१॥  
  
षट्त्रिंशत्कोष्टके यन्त्रे रेखाशूलादिसाध्यके ।  
स्वेच्छामन्त्रं लिखित्वा तु जपेदाराध्य साधकः ॥ ८२॥  
  
उदङ्मुखः सहसं तु रक्षणाय जपेन्निशि ।  
नष्टाहरणके पञ्चरात्रं पश्चिमदिङ्मुखः ॥ ८३॥  
  
मरणे सप्तरात्रं तु दक्षिणाभिमुखो जपेत् ।  
रोगनिग्रहणे चाष्टरात्रमाग्नेयदिङमुखः ॥ ८४॥  
  
इति गुह्य महामन्त्रं परमं सर्वसिद्धिदम् ।  
शरभेशाख्यकवचं, चतुर्वर्गफलप्रदम् ॥ ८५॥  
  
प्रत्यहं प्रतिपक्षं वा प्रतिमासमथापि वा ।  
यो जपेत् प्रतिवर्ष वा वरेण्यः स शिवो भवेत् ॥ ८६॥  
  
एवं हि जपतः पुंसः पातकं चोपपातकम् ।  
तत्सर्वं लयमाप्नोति रविणा तिमिरं यथा ॥ ८७॥  
  
दशाब्दं यो जपेन्नित्यं प्रातरुत्थाय साधकः ।  
सर्वसिद्धिं समाश्रित्य देहान्ते स शिवो भवेत् ॥ ८८॥  
  
त्रिकालं ध्यानपूर्वं तु जपेद्द्वादशवार्षिकम् ।  
स देवि कायेनानेन जीवन्मुक्तो भवेच्छिवे ॥ ८९॥  
  
शतवारं जपेन्नित्यं मण्डलं यो वरानने ।  
सोऽणिमादिगुणान् प्राप्य विचरेत्स्वेच्छया सदा ॥ ९०॥  
  
अतलादिधरण्यन्तर्भुवनेषु तथोपरि ।  
विचरेत्कामगः सर्वैः पूज्यमानो यथासुखम् ॥ ९१॥  
  
त्रिमासं यो जपेन्नित्यमष्टोत्तरसहस्रकम् ।  
सहसा शरभेशस्य सारूप्यं लभतेऽम्बिके ॥ ९२॥  
  
षण्मासं यो जपेदेवं प्रयतस्तु दृढव्रतः ।  
मद्रूपधारकैर्मत्यैः सहसिद्धिप्रदायकैः ॥ ९३॥  
  
मम लोके तु सम्पूज्यो विष्णुलोके तथैव च ।  
ब्रह्मालोके च रमते सर्वत्र न निवार्यते ॥ ९४॥  
  
इन्द्राग्नियमरक्षेशजलेशपवनैः सदा ।  
सोमेशानकलक्ष्मीशैर्दिशां पालैः स पूज्यते ॥ ९५॥  
  
आदित्यसोमपृथ्वीशबुधश्रीगुरुभार्गवैः ।  
पूज्यते स ग्रहैः सर्वैः शनिना राहुकेतुभिः ॥ ९६॥  
  
भृग्वङगिरःपुलस्त्यैश्च पुलहादिमरीचिभिः ।  
दक्षकाश्यपक्रत्वब्जयोनिभिः स च पूज्यते ॥ ९७॥  
  
भैरवैर्वसुभी रुद्रैरादित्यैर्वालखिल्यकैः ।  
दिग्गजैश्च महानागैर्त्दिव्यास्त्रैर्दिव्यवाहनैः ॥ ९८॥  
  
माहेश्वरैर्महारत्नैः कामधेनुसुरद्रुमैः ।  
सरिद्भिः सागरैः शैलेर्देवताभिस्तपोधनैः ॥ ९९॥  
  
दानवै राक्षसैः क्रूरैः सिद्धगन्धर्वकिन्नरैः ।  
यक्षविद्याधरैर्नागैरप्सरोभिः स पूज्यते ॥ १००॥  
  
अपस्मारग्रहैर्भीमैरुन्मत्तैर्ब्रह्मराक्षसैः ।  
वेतालैः खेचरैः क्रूरैः कूश्माण्डराक्षसग्रहैः ॥ १०१॥  
  
ज्वालावक्त्रैस्तमोरूपैः स्त्रीग्रहैः पापविक्रमैः ।  
भूतप्रेतपिशाचाद्यैर्ग्रहैः सर्वैः स पूज्यते ॥ १०२॥  
  
ब्राह्मणैः क्षत्रियैर्वैश्यैः शुद्रैरन्यैश्च मानवैः ।  
पशुपक्षिमृगव्यालैः पूज्यते सर्वजन्तुभिः ॥ १०३॥  
  
किमत्र बहुना देवि तव वक्ष्ये यथातथम् ।  
मया च विष्णुना चैव विश्वकर्त्रा च पाल्यते ॥ १०४॥  
  
भवत्या च गिरा लक्ष्म्या ब्रह्माण्याद्यष्टमातृभिः ।  
गणेश्वरादियोगीन्द्रैर्योगिनीभिश्च पाल्यते ॥ १०५॥  
  
य इदं प्रजपेद्भक्त्या चासाध्यं नैव विद्यते ।  
कवचेन्द्रं महामन्त्रं जपेत्तस्मादनुत्तमम् ॥ १०६॥  
  
उच्चाटने मरुद्वक्त्रो विद्वेषे राक्षसाननः ।  
प्रागाननोऽभिवृद्धौ च सर्वेष्वीशानदिङ्मुखः ॥ १०७॥  
  
यो जपेत्कवचं नित्यं त्रिकालं ध्यानपूर्वकम् ।  
सर्वसिद्धिमवाप्नोति सहसा साधकोत्तमः ॥ १०८॥  
  
देव देव महादेव शिव कारुण्यवारिधे ।  
पाहि मां प्रणतं स्वामिन् प्रसीद सततं प्रभो ॥ १०९॥  
  
यत्कृत्यं तन्नकृतं यदकृत्यं कृत्यवदाचरितम् ।  
उभयोः प्रायश्चित्तं शिव तव नामाक्षरद्वितयम् ॥ ११०॥  
  
इति श्रीशरभेश्वरकवचं सम्पूर्णम् ।  
  
Encoded by Sivakumar Thyagarajan  
Proofread by Sivakumar Thyagarajan, PSA Easwaran  
  
