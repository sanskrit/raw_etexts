+++
"Text title" = "shrIshivanavaratnamAlAstavaH"
"File name" = "shivanavaratnamAlAstavaH.itx"
itxtitle = "shivanavaratnamAlAstavaH (shivAbhinavanRisiMhabhAratIvirachitA)"
engtitle = "shrIshivanavaratnamAlAstavaH"
Category = "shiva, nava, sachchidAnanda-shivAbhinava-nRisiMhabhAratI"
Location = "doc_shiva"
Sublocation = "shiva"
Author = "sachchidAnanda-shivAbhinava-nRisiMhabhAratI"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
Description-comments = "Brihatstotraratnakara 1 newer, Narayana Ram Acharya, Nirnayasagar, stotrasankhyA 225"
Indexextra = "(Scans 1, 2)"
"Latest update" = "November 7, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शिवनवरत्नमालास्तवः (शिवाभिनवनृइसिंहभारतीविरचिता)"

+++
  
 श्रीशिवनवरत्नमालास्तवः   
  
श्रीगणेशाय नमः ॥  
  
कलय कलावित्प्रवरं कलया नीहारदीधितेः शीर्षम् ।  
सततमलङ्कुर्वाण प्रयतावनदीक्ष यक्षराजसख ॥ १॥  
  
कान्तागेन्द्रसुतायाः शान्ताहङ्कारचिन्त्यचिद्रूप ।  
कान्तारखेलनरुचे शान्तान्तःकरणभेनमव शम्भो ॥ २॥  
  
दाक्षायणीमनोऽम्बुजभानो वीक्षावितीर्णविनतेष्ट ।  
द्राक्षामधुरिममदभरशिक्षाकर्त्रीं प्रदेहि मम वाचम् ॥ ३॥  
  
पारदसमानवर्णो नीरदनीकाशदिव्यगलदेशः ।  
पादनतदेवसङ्घः पशुनिशं पातु मामीशः ॥ ४॥  
  
प्रत्यक्षो भव शम्भो गुरुरूपेणाशु मेऽद्य करुणाब्धे   
चिरतरमिह वासं कुरु जगतीं रक्षन्प्रबोधदानेन ॥ ५॥  
  
यक्षाधिपसत्तमनिशं रक्षाचतुरं समस्तलोकानाम् ।  
वीक्षादापितकवितं दाक्षायण्याः पतिं नौमि ॥ ६॥  
  
यमनियमनिरतलभ्यं शमदममुखषट्कदानकृतदीक्षम् ।  
रमणीयपदसरोजं शमनाहितमाश्रये सततम् ॥ ७॥  
  
यमिहृन्मानसहंसं शमिताघौघं प्रणाममात्रेण ।  
अमितायुःप्रदपूजं कमितारं नौमि शैलतनयायाः ॥ ८॥  
  
येन कृतमिन्दुमौले मानववर्येण तावकस्मरणम् ।  
तेन जितं जगदखिलं को न ब्रूते सुरार्यतुल्येन ॥ ९॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितः श्रीशिवनवरत्नमालास्तवः सम्पूर्णः ।  
  
  
Proofread by PSA Easwaran psaeaswaran at gmail.com  
  
