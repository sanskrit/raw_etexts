---
Author: Shamkaracharya
Category: shiva, shankarAchArya
File name: kAshIvishvanAthastotram.itx
Language: Sanskrit
Latest update: June 13, 2010
Location: doc_shiva
Proofread by: Nat Natarajan nat.natarajan at gmail.com, NA
Send corrections to: Sanskrit@cheerful.com
Site access: https://sanskritdocuments.org
Source: stutisanchayaH
Subject: philosophy/hinduism/religion
Sublocation: shiva
Text title: kAshIvishvanAthastotram
Transliterated by: Nat Natarajan nat.natarajan at gmail.com
engtitle: kAshIvishvanAthastotram
itxtitle: kAshIvishvanAthastotram (shaNkarAchAryavirachitam)
title: काशीविश्वनाथस्तोत्रम् (शण्कराचार्यविरचितम्)

---
  
 श्रीकाशीविश्वनाथस्तोत्रम्   
  
कण्ठे यस्य लसत्करालगरलं गङ्गाजलं मस्तके  
वामाङ्गे गिरिराजराजतनया जाया भवानी सती ।  
नन्दिस्कन्दगणाधिराजसहिता श्रीविश्वनाथप्रभुः  
काशीमन्दिरसंस्थितोऽखिलगुरुर्देयात्सदा मङ्गलम् ॥ १॥  
  
यो देवैरसुरैर्मुनीन्द्रतनयैर्गन्धर्वयक्षोरगै-  
र्नागैर्भूतलवासिभिर्द्विजवरैः संसेवितः सिद्धये ।  
या गङ्गोत्तरवाहिनी परिसरे तीर्थेरसङ्ख्यैर्वृता  
सा काशी त्रिपुरारिराजनगरी देयात्सदा मङ्गलम् ॥ २॥  
  
तीर्थानां प्रवरा मनोरथकरी संसारपारापरा-  
नन्दा नन्दिगणेश्वरैरुपहिता देवैरशेषैः स्तुता ।  
या शम्भोर्मणिकुण्डलैककणिका विष्णोस्तपोदीर्घिका  
सेयं श्रीमणिकर्णिका भगवती देयात्सदा मङ्गलम् ॥ ३॥  
  
एषा धर्मपताकिनी तटरुहासेवावसन्नाकिनी  
पश्यन्पातकिनी भगीरथतपःसाफल्यदेवाकिनी ।  
प्रेमारूढपताकिनी गिरिसुता सा केकरास्वाकिनी  
काश्यामुत्तरवाहिनी सुरनदी देयात्सदा मङ्गलम् ॥ ४॥  
  
विघ्नावासनिवासकारणमहागण्डस्थलालम्बितः  
सिन्दूरारुणपुञ्जचन्द्रकिरणप्रच्छादिनागच्छविः ।  
श्रीविश्वेश्वरवल्लभो गिरिजया सानन्दकानन्दितः  
स्मेरास्यस्तव ढुण्ढिराजमुदितो देयात्सदा मङ्गलम् ॥। ५॥ ।  
केदारः कलशेश्वरः पशुपतिर्धर्मेश्वरो मध्यमो  
ज्येष्ठेशो पशुपश्च कन्दुकशिवो विघ्नेश्वरो जम्बुकः ।  
चन्द्रेशो ह्यमृतेश्वरो भृगुशिवः श्रीवृद्धकालेश्वरो  
मध्येशो मणिकर्णिकेश्वरशिवो देयात्सदा मङ्गलम् ॥ ६॥  
  
गोकर्णस्त्वथ भारभूतनुदनुः श्रीचित्रगुप्तेश्वरो  
यक्षेशस्तिलपर्णसङ्गमशिवो शैलेश्वरः कश्यपः ।  
नागेशोऽग्निशिवो निधीश्वरशिवोऽगस्तीश्वरस्तारक-  
ज्ञानेशोऽपि पितामहेश्वरशिवो देयात्सदा मङ्गलम् ॥ ७॥  
  
ब्रह्माण्डं सकलं मनोषितरसै रत्नैः पयोभिर्हरं  
खेलैः पूरयते कुटुम्बनिलयान् शम्भोर्विलासप्रदा ।  
नानादिव्यलताविभूषितवपुः काशीपुराधीश्वरी  
श्रीविश्वेश्वरसुन्दरी भगवती देयात्सदा मङ्गलम् ॥ ८॥  
  
या देवी महिषासुरप्रमथनी या चण्डमुण्डापहा  
या शुम्भासुररक्तबीजदमनी शक्रादिभिः संस्तुता ।  
या शूलासिधनुःशराभयकरा दुर्गादिसन्दक्षिणा-  
माश्रित्याश्रितविघ्नशंसमयतु देयात्सदा मङ्गलम् ॥ ९॥  
  
आद्या श्रीर्विकटा ततस्तु विरजा श्रीमङ्गला पार्वती  
विख्याता कमला विशालनयना ज्येष्ठा विशिष्टानना ।  
कामाक्षी च हरिप्रिया भगवती श्रीघण्टघण्टादिका  
मौर्या षष्टिसहस्रमातृसहिता देयात्सदा मङ्गलम् ॥ १०॥  
  
आदौ पञ्चनदं प्रयागमपरं केदारकुण्डं कुरु-  
क्षेत्रं मानसकं सरोऽमृतजलं शावस्य तीर्थं परम् ।  
मत्स्योदर्यथ दण्डखाण्डसलिलं मन्दाकिनी जम्बुकं  
घण्टाकर्णसमुद्रकूपसहितो देयात्सदा मङ्गलम् ॥ ११॥  
  
रेवाकुण्डजलं सरस्वतिजलं दुर्वासकुण्डं ततो  
लक्ष्मीतीर्थलवाङ्कुशस्य सलिलं कन्दर्पकुण्डं तथा ।  
दुर्गाकुण्डमसीजलं हनुमतः कुण्डप्रतापोर्जितः  
प्रज्ञानप्रमुखानि वः प्रतिदिनं देयात्सदा मङ्गलम् ॥ १२॥  
  
आद्यः कूपवरस्तु कालदमनः श्रीवृद्धकूपोऽपरो  
विख्यातस्तु पराशरस्तु विदितः कूपः सरो मानसः ।  
जैगीषव्यमुनेः शशाङ्कनृपतेः कूपस्तु धर्मोद्भवः  
ख्यातः सप्तसमुद्रकूपसहितो देयात्सदा मङ्गलम् ॥ १३॥  
  
लक्ष्यीनायकबिन्दुमाधवहरिर्लक्ष्मीनृसिंहस्ततो  
गोविन्दस्त्वथ गोपिकाप्रियतमः श्रीनारदः केशवः ।  
गङ्गाकेशववामनाख्यतदनु श्वेतो हरिः केशवः  
प्रह्लादादिसमस्तकेशवगणो देयात्सदा मङ्गलम् ॥ १४॥  
  
लोलार्को विमलार्कमायुखरविः संवर्तसञ्ज्ञो रवि-  
र्विख्यातो द्रुपदुःखखोल्कमरुणः प्रोक्तोत्तरार्को रविः ।  
गङ्गार्कस्त्वथ वृद्धवृद्धिविबुधा काशीपुरीसंस्थिताः  
सूर्या द्वादशसञ्ज्ञकाः प्रतिदिनं देयात्सदा मङ्गलम् ॥ १५॥  
  
आद्यो ढुण्ढिविनायको गणपतिश्चिन्तामणिः सिद्धिदः  
सेनाविघ्नपतिस्तु वक्त्रवदनः श्रीपाशपाणिः प्रभुः ।  
आशापक्षविनायकाप्रषकरो मोदादिकः षड्गुणो  
लोलार्कादिविनायकाः प्रतिदिनं देयात्सदा मङ्गलम् ॥ १६॥।  
  
हेरम्बो नलकूबरो गणपतिः श्रीभीमचण्डीगणो  
विख्यातो मणिकर्णिकागणपतिः श्रीसिद्धिदो विघ्नपः ।  
मुण्डश्चण्डमुखश्च कष्टहरणः श्रीदण्डहस्तो गणः  
श्रीदुर्गाख्यगणाधिपः प्रतिदिनं देयात्सदा मङ्गलम् ॥ १७॥  
  
आद्यो भैरवभीषणस्तदपरः श्रीकालराजः क्रमा-  
च्छ्रीसंहारकभैरवस्त्वथ रुरुश्चोन्मत्तको भैरवः ।  
क्रोधश्चण्डकपालभैरववरः श्रीभूतनाथादयो  
ह्यष्टौ भैरवमूर्तयः प्रतिदिनं देयात्सदा मङ्गलम् ॥ १८॥  
  
आधातोऽम्बिकया सह त्रिनयनः सार्धं गणैर्नन्दितां  
काशीमाशु विशन् हरः प्रथमतो वार्षध्वजेऽवस्थितः ।  
आयाता दश धेनवः सुकपिला दिव्यैः पयोभिर्हरं  
ख्यातं तद्वृषभध्वजेन कपिलं देयात्सदा मङ्गलम् ॥ १९॥  
  
आनन्दाख्यवनं हि चम्पकवनं श्रीनैमिषं खाण्डवं  
पुण्यं चैत्ररथं त्वशाकविपिनं रम्भावनं पावनम् ।  
दुर्गारण्यमथोऽपि कैरववनं वृन्दावनं पावनं  
विख्यातानि वनानि वः प्रतिदिनं देयात्सदा मङ्गलम् ॥ २०॥  
  
अलिकुलदलनीलः कालदंष्ट्राकरालः  
सजलजलदनीलो व्यालयज्ञोपवीतः ।  
अभयवरदहस्तो डामरोद्दामनादः  
सकलदुरितभक्षो मङ्गलं वो ददातु ॥ २१॥  
  
अर्धाङ्गे विकटा गिरीन्द्रतनया गौरी सती सुन्दरी  
सर्वाङ्गे विलसद्विभूतिधवलो कालो विशालेक्षणः ।  
वीरेशः सहनन्दिभृङ्गिसहितः श्रीविश्वनाथः प्रभुः  
काशीमन्दिरसंस्थितोऽखिलगुरुर्देयात्सदा मङ्गलम् ॥ २२॥  
  
यः प्रातः प्रयतः प्रसन्नमनसा प्रेमप्रमोदाकुलः  
ख्यातं तत्र विशिष्टपादभुवनेशेन्द्रादिभिर्यत्स्तुतम् ।  
प्रातः प्राङ्मुखमासनोत्तमगतो ब्रूयाच्छृणोत्यादरात्  
काशीवासमुखान्यवाप्य सततं प्रीते शिवे धूर्जटि ॥ २३॥  
  
इति श्रीमच्छङ्कराचार्यविरचितं काशीविश्वनाथस्तोत्रम् ॥  
  
  
Encoded and proofread by Nat Natarajan nat.natarajan at gmail.com, NA  
  
