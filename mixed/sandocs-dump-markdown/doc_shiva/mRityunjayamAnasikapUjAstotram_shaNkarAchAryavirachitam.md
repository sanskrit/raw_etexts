+++
"Text title" = "mRityuJNjayamaanasikapuujaastotram"
"File name" = "mrtyumaanasa.itx"
itxtitle = "mRityunjayamAnasikapUjAstotram (shaNkarAchAryavirachitam)"
engtitle = "mRityunjaya mAnasika pUjA stotram"
Category = "pUjA, shiva, stotra, shankarAchArya"
Location = "doc_shiva"
Sublocation = "shiva"
Texttype = "stotra"
Author = "Shankaracharya"
Language = "Sanskrit"
Subject = "philosophy/hinduism/religion"
"Transliterated by" = "P. P. Narayanaswami swami at math.mun.ca"
"Proofread by" = "Narayanaswami and Sunder Hattangadi sunderh at hotmail.com"
"Latest update" = "July 25, 2008"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "मृइत्युञ्जयमानसिकपूजास्तोत्रम् (शण्कराचार्यविरचितम्)"

+++
  
 श्रीमृत्युञ्जयमानसिकपूजास्तोत्रम्   
कैलासे कमनीयरत्नखचिते कल्पद्रुमूले स्थितं  
    कर्पूरस्फटिकेन्दुसुन्दरतनुं कात्यायनीसेवितम् ।  
गङ्गातुङ्गतरङ्गरञ्जितजटाभारं कृपासागरं  
    कण्ठालंकृतशेषभूषणममुं मृत्युञ्जयं भावये ॥ १॥  
  
आगत्य मृत्युञ्जय चन्द्रमौले  
    व्याघ्राजिनालंकृत शूलपाणे ।  
स्वभक्तसंरक्षणकामधेनो  
    प्रसीद विश्वेश्वर पार्वतीश ॥ २॥  
  
भास्वन्मौक्तिकतोरणे मरकतस्तम्भायुधालंकृते  
    सौधे धूपसुवासिते मणिमये माणिक्यदीपाञ्चिते ।  
ब्रह्मेन्द्रामरयोगिपुङ्गवगणैर्युक्ते च कल्पद्रुमैः  
    श्रीमृत्युञ्जय सुस्थिरो भव विभो माणिक्यसिंहासने ॥ ३॥  
  
मन्दारमल्लीकरवीरमाधवी-  
पुन्नागनीलोत्पलचम्पकान्वितैः ।  
कर्पूरपाटीरसुवासितैर्जलै-  
राधत्स्व मृत्युञ्जय पाद्यमुत्तमम् ॥ ४॥  
  
सुगन्धपुष्पप्रकरैः सुवासितै-  
र्वियन्नदीशीतलवारिभिः शुभैः ।  
त्रिलोकनाथार्तिहरार्घ्यमादरा-  
द्गृहाण मृत्युञ्जय सर्ववन्दित ॥ ५॥  
  
हिमाम्बुवासितैस्तोयैः शीतलैरतिपावनैः ।  
मृत्युञ्जय महादेव शुद्धाचमनमाचर ॥ ६॥  
  
गुडदधिसहितं मधुप्रकीर्णं  
सुघृतसमन्वितधेनुदुग्धयुक्तम् ।  
शुभकर मधुपर्कमाहर त्वं  
त्रिनयन मृत्युहर त्रिलोकवन्द्य ॥ ७॥  
  
पञ्चास्र शान्त पञ्चास्य पञ्चपातकसंहर ।  
पञ्चामृतस्नानमिदं कुरु मृत्युञ्जय प्रभो ॥ ८॥  
  
जगत्त्रयीख्यात समस्ततीर्थ-  
समाहृतैः कल्मषहारिभिश्च ।  
स्नानं सुतोयैः समुदाचर त्वं  
मृत्युञ्जयानन्तगुणाभिराम ॥ ९॥  
  
आनीतेनातिशुभ्रेण कौशेयेनामरद्रुमात् ।  
मार्जयामि जटाभारं शिव मृत्युञ्जय प्रभो ॥ १०॥  
  
नानाहेमविचित्राणि चीरचीनाम्बराणि च ।  
विविधानि च दिव्यानि मृत्युञ्जय सुधारय ॥ ११॥  
  
विशुद्धमुक्ताफलजालरम्यं  
मनोहरं काञ्चनहेमसूत्रम् ।  
यज्ञोपवीतं परमं पवित्र-  
माधत्स्व मृत्युञ्जय भक्तिगम्य ॥ १२॥  
  
श्रीगन्धं घनसारकुङ्कुमयुतं कस्तूरिकापूरितं  
    कालेयेन हिमाम्बुना विरचितं मन्दारसंवासितम् ।  
दिव्यं देवमनोहरं मणिमये पात्रे समारोपितं  
    सर्वाङ्गेषु विलेपयामि सततं मृत्युञ्जय श्रीविभो ॥ १३॥  
  
अक्षतैर्धवलैर्दिव्यैः सम्यक्तिलसमन्वितैः ।  
मृत्युञ्जय महादेव पूजयामि वृषध्वज ॥ १४॥  
  
चम्पकपङ्कजकुरवककुन्दैः करवीरमल्लिकाकुसुमैः ।  
विस्तारय निजमकुटं मृत्युञ्जय पुण्डरीकनयनाप्त ॥ १५॥  
  
माणिक्यपादुकाद्वन्द्वे मौनिहृत्पद्ममन्दिरे ।  
पादौ सत्पद्मसदृशौ मृत्युञ्जय निवेशय ॥ १६॥  
  
माणिक्यकेयूरकिरीटहारैः  
काञ्चीमणिस्थापितकुण्डलैश्च ।  
मञ्जीरमुख्याभरणैर्मनोज्ञै-  
रङ्गानि मृत्युञ्जय भूषयामि ॥ १७॥  
  
गजवदनस्कन्दधृते-  
नातिस्वच्छेन चामरयुगेन ।  
गलदलकाननपद्मं  
मृत्युञ्जय भावयामि हृत्पद्मे ॥ १८॥  
  
मुक्तातपत्रं शशिकोटिशुभ्रं  
शुभप्रदं काञ्चनदण्डयुक्तम् ।  
माणिक्यसंस्थापितहेमकुम्भं  
सुरेश मृत्युञ्जय तेऽर्पयामि ॥ १९॥  
  
मणिमुकुरे निष्पटले त्रिजगद्गाढान्धकारसप्ताश्वे ।  
कन्दर्पकोटिसदृशं मृत्युञ्जय पश्य वदनमात्मीयम् ॥ २०॥  
  
कर्पूरचूर्णं कपिलाज्यपूतं  
दास्यामि कालेयसमान्वितैश्च ।  
समुद्भवं पावनगन्धधूपितं  
मृत्युञ्जयाङ्गं परिकल्पयामि ॥ २१॥  
  
वर्तित्रयोपेतमखण्डदीप्त्या  
तमोहरं बाह्यमथान्तरं च ।  
साज्यं समस्तामरवर्गहृद्यं  
सुरेश मृत्युञ्जय वंशदीपम् ॥ २२॥  
  
राजान्नं मधुरान्वितं च मृदुलं माणिक्यपात्रे स्थितं  
हिङ्गूजीरकसन्मरीचिमिलितैः शाकैरनेकैः शुभैः ।  
शाकं सम्यगपूपसूपसहितं सद्योघृतेनाप्लुतं  
श्रीमृत्युञ्जय पार्वतीप्रिय विभो सापोशनं भुज्यताम् ॥ २३॥  
  
कूष्माण्डवार्ताकपटोलिकानां  
फलानि रम्याणि च कारवल्ल्या ।  
सुपाकयुक्तानि ससौरभाणि  
श्रीकण्ठ मृत्युञ्जय भक्षयेश ॥ २४॥  
  
शीतलं मधुरं स्वच्छं पावनं वासितं लघु ।  
मध्ये स्वीकुरु पानीयं शिव मृत्युञ्जय प्रभो ॥ २५॥  
  
शर्करामिलितं स्निग्धं दुग्धान्नं गोघृतान्वितम् ।  
कदलीफलसंमिश्रं भुज्यतां मृत्युसंहर ॥ २६॥  
  
केवलमतिमाधुर्यं दुग्धैः स्निग्धैश्च शर्करामिलितैः ।  
एलामरीचमिलितं मृत्युञ्जय देव भुङ्क्ष्व परमान्नम् ॥ २७॥  
  
रम्भाचूतकपित्थकण्ठकफलैर्द्राक्षारसास्वादुम-  
    त्खर्जूरैर्मधुरेक्षुखण्डशकलैः सन्नारिकेलाम्बुभिः ।  
कर्पूरेण सुवासितैर्गुडजलैर्माधुर्ययुक्तैर्विभो  
    श्रीमृत्युञ्जय पूरय त्रिभुवनाधारं विशालोदरम् ॥ २८॥  
  
मनोज्ञरम्भावनखण्डखण्डिता-  
न्रुचिप्रदान्सर्षपजीरकांश्च ।  
ससौरभान्सैन्धवसेवितांश्च  
गृहाण मृत्युञ्जय लोकवन्द्य ॥ २९॥  
  
हिङ्गूजीरकसहितं विमलामलकं कपित्थमतिमधुरम् ।  
बिसखण्डाँल्लावणयुतान्मृत्युञ्जय तेऽर्पयामि जगदीश ॥ ३०॥  
  
एलाशुण्ठीसहीतं दध्यन्नं चारुहेमपात्रस्थम् ।  
अमृतप्रतिनिधिमाढ्यं मृत्युञ्जय भुज्यतां त्रिलोकेश ॥ ३१॥  
  
जम्बीरनीराञ्चितशृङ्गबेरं  
मनोहरानम्लशलाटुखण्डान् ।  
मृदूपदंशान्सहसोपभुङ्क्ष्व  
मृत्युञय श्रीकरुणासमुद्र ॥ ३२॥  
  
नागररामठयुक्तं सुललितजम्बीरनीरसम्पूर्णम् ।  
मथितं सैन्धवसहितं पिब हर मृत्युञ्जय क्रतुध्वंसिन् ॥ ३३॥  
  
मन्दारहेमाम्बुजगन्धयुक्तै-  
र्मन्दाकिनीनिर्मलपुण्यतोयैः ।  
गृहाण मृत्युञ्जय पूर्णकाम  
श्रीमत्परापोशनमभ्रकेश ॥ ३४॥  
  
गगनधुनीविमलजलैर्मृत्युञ्जय पद्मरागपात्रगतैः ।  
मृगमदचन्दनपूर्णं प्रक्षालय चारु हस्तपदयुग्मम् ॥ ३५॥  
  
पुंनागमल्लिकाकुन्दवासितैर्जाह्नवीजलैः ।  
मृत्युञ्जय महादेव पुनराचमनं कुरु ॥ ३६॥  
  
मौक्तिकचूर्णसमेतैर्मृगमदघनसारवासितैः पूगैः ।  
पर्णैः स्वर्णसमानैर्मृत्युञ्जय तेऽर्पयामि ताम्बूलम् ॥ ३७॥  
  
नीराजनं निर्मलदीप्तिमद्भि-  
र्दीपाङ्कुरैरुज्ज्वलमुच्छ्रितैश्च ।  
घण्टानिनादेन समर्पयामि  
मृत्युञ्जयाय त्रिपुरान्तकाय ॥ ३८॥  
  
विरिञ्चिमुख्यामरबृन्दवन्दिते  
सरोजमत्स्याङ्कितचक्रचिह्निते ।  
ददामि मृत्युञ्जय पादपङ्कजे  
फणीन्द्रभूषे पुनरर्घ्यमीश्वर ॥ ३९॥  
  
पुंनागनीलोत्पलकुन्दजाजी-  
मन्दारमल्लीकरवीरपङ्कजैः ।  
पुष्पाञ्जलिं बिल्वदलैस्तुलस्या  
मृत्युञ्जयाङ्घ्रौ विनिवेशयामि ॥ ४०॥  
  
पदे पदे सर्वतमोनिकृन्तनं  
पदे पदे सर्वशुभप्रदायकम् ।  
प्रदक्षिणं भक्तियुतेन चेतसा  
करोमि मृत्युञ्जय रक्ष रक्ष माम् ॥ ४१॥  
  
नमो गौरीशाय स्फटिकधवलाङ्गाय च नमो  
    नमो लोकेशाय स्तुतविबुधलोकाय च नमः ।  
नमः श्रीकण्ठाय क्षपितपुरदैत्याय च नमो  
    नमः फालाक्षाय स्मरमदविनाशाय च नमः ॥ ४२॥  
  
संसारे जनितापरोगसहिते तापत्रयाक्रन्दिते  
    नित्यं पुत्रकलत्रवित्तविलसत्पाशैर्निबद्धं दृढम् ।  
गर्वान्धं बहुपापवर्गसहितं कारुण्यदृष्ट्या विभो  
    श्रीमृत्युञ्जय पार्वतीप्रिय सदा मां पाहि सर्वेश्वर ॥ ४३॥  
  
सौधे रत्नमये नवोत्पलदलाकीर्णे च तल्पान्तरे  
    कौशेयेन मनोहरेण धवलेनाच्छादिते सर्वशः ।  
कर्पूराञ्चितदीपदीप्तिमिलिते रम्योपधानद्वये  
    पार्वत्याः करपद्मलालितपदं मृत्युञ्जयं भावये ॥ ४४॥  
  
चतुश्चत्वारिंशद्विलसदुपचारैरभिमतै-  
    र्मनः पद्मे भक्त्या बहिरपि च पूजां शुभकरीम् ।  
करोति प्रत्यूषे निशि दिवसमध्येऽपि च पुमा-  
    न्प्रयाति श्रीमृत्युञ्जयपदमनेकाद्भुतपदम् ॥ ४५॥  
  
प्रातर्लिङ्गमुमापतेरहरहः संदर्शनात्स्वर्गदं  
    मध्याह्ने हयमेधतुल्यफलदं सायंतने मोक्षदम् ।  
भानोरस्तमये प्रदोषसमये पञ्चाक्षराराधनं  
    तत्कालत्रयतुल्यमिष्टफलदं सद्योऽनवद्यं दृढम् ॥ ४६॥  
  
॥ इति श्रीमच्छङ्करभगवतः कृतौ  
मृत्युञ्जयमानसिकपूजास्तोत्रं सम्पूर्णम् ॥  
  
  
Encoded and proofread by P. P. Narayanaswami swami@math.mun.ca  
Proofread and corrected by Sunder Hattangadi sunderh@hotmail.com  
  
