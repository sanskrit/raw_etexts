---
Author: Traditional
Category: sahasranAma, shiva, stotra
Description-comments: rudrayAmale uttaratantre bhairava bhairavI sa.nvAde 87th paTala
File name: hAkinIshvarasahasra.itx
Language: Sanskrit
Latest update: May 25, 2009
Location: doc_shiva
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Hakinishvara or Paranatha Ashtottara Sahasranama Stotra
Texttype: stotra
Transliterated by: Mark S.G. Dyczkowski muktAbodha
engtitle: hAkinIshvarAShTottarasahasranAmastotra
itxtitle: hAkinIshvarAShTottarasahasranAmastotram paranAthAShTottarasahasranAmastotram
title: हाकिनीश्वराष्टोत्तरसहस्रनामस्तोत्रम् परनाथाष्टोत्तरसहस्रनामस्तोत्रम्

---
  
 हाकिनीश्वराष्टोत्तरसहस्रनामस्तोत्र परनाथाष्टोत्तरसहस्रनामस्तोत्रं च   
श्रीआनन्दभैरव उवाच ।  
आनन्दभैरवि प्राणवल्लभे जगदीश्वरि ।  
तव प्रसादवाक्येन श्रुतं नामसहस्रकम् ॥ १ ॥  
  
हाकिन्याः कुलयोगिन्याः परमाद्भुतमङ्गलम् ।  
इदानीं श्रोतुमिच्छामि परनाथस्य वाञ्छितम् ॥ २ ॥  
  
सहस्रनामयोगाङ्गमष्टोत्तरसमाकुलम् ।  
भ्रूपद्मभेदनार्थाय हाकिनीयोगसिद्धये ॥ ३ ॥  
  
परनाथस्य योगाधिसिद्धये कुलभैरवि ।  
कृपया वद मे प्रीता धर्मसिद्धिनिबन्धनात् ॥ ४ ॥  
  
मम देहरक्षणाय पातिव्रात्यप्रसिद्धये ।  
महाविषहरे शीघ्रं वद योगिनि विस्तरात् ॥ ५ ॥  
  
त्वत्प्रसादात् खेचराणां भैरवाणां हि योगिनाम् ।  
नाथोऽहं जगतीखण्डे सुधाखण्डे वद प्रिये ॥ ६ ॥  
  
पुनः पुनः स्तौमि नित्ये त्वमेव सुप्रिया भव ।  
श्रीआनन्दभैरवी उवाच  
अथ योगेश्वर प्राणनाथ योगेन्द्र सिद्धिद ॥ ७ ॥  
  
इदानीं कथये तेऽहं निजदेहसुसिद्धये ।  
सर्वदा हि पठस्व त्वं कालमृत्युं वशं नय ॥ ८ ॥  
  
कृपया तव नाथस्य स्नेहपाशनियन्त्रिता ।  
तवाज्ञापालनार्थाय कालकूटविनाशनात् ॥ ९ ॥  
  
भुक्तिमुक्तिक्रियाभक्तिसिद्धये तच्छृणु प्रभो ।  
नित्यामृतखण्डरसोल्लासनामसहस्रकम् ॥ १० ॥  
  
अष्टोत्तरं प्रयत्नेन योगिनां हि हिताय च ।  
कथयामि सिद्धनामज्ञाननिर्णयसाधनम् ॥ ११ ॥  
  
ॐ ह्सौ सां परेशश्च पराशक्तिः प्रियेश्वरः ।  
शिवः परः पारिभद्रः परेशो निर्मलोऽद्वयः ॥ १२ ॥  
  
स्वयञ्ज्योतिरनाद्यन्तो निर्वीकारः परात्परः ।  
परमात्मा पराकाशोऽपरोऽप्यपराजितः ॥ १३ ॥  
  
पार्वतीवल्लभः श्रीमान् दीनबन्धुस्त्रिलोचनः ।  
योगात्मा योगदः सिद्धेश्वरो वीरः स्वरान्तकः ॥ १४ ॥  
  
कपिलेशो गुरुर्गीतः स्वप्रियो गीतमोहनः ।  
गभीरो गाधनस्थश्च गीतवाद्यप्रियङ्करः ॥ १५ ॥  
  
गुरुगीतापवित्रश्च गानसम्मानतोज्झितः ।  
गयानाथो दत्तनाथो दत्तात्रेयपतिः शिवः ॥ १६ ॥  
  
आकाशवाहको नीलो नीलाञ्जनशरीरधृक् ।  
खगरूपी खेचरश्च गगनात्मा गभीरगः ॥ १७ ॥  
  
गोकोटिदानकर्त्ता च गोकोटिदुग्धभोजनः ।  
अभयावल्लभः श्रीमान् परमात्मा निराकृतिः ॥ १८ ॥  
  
सङ्ख्याधारी निराकारी निराकरणवल्लभः ।  
वाय्वाहारी वायुरूपी वायुगन्ता स्ववायुपाः ॥ १९ ॥  
  
वातघ्नो वातसम्पत्तिर्वाताजीर्णो वसन्तवित् ।  
वासनीशो व्यासनाथो नारदादिमुनीश्वरः ॥ २० ॥  
  
नारायणप्रियानन्दो नारायणनिराकृतिः ।  
नावमालो नावकर्ता नावसञ्ज्ञानधारकः ॥ २१ ॥  
  
जलाधारो ज्ञेय इन्द्रो निरिन्द्रियगुणोदयः ।  
तेजोरूपी चण्डभीमो तेजोमालाधरः कुलः ॥ २२ ॥  
  
कुलतेजा कुलानन्दः शोभाढ्यो वेदरश्मिधृक् ।  
किरणात्मा कारणात्मा कल्पच्छायापतिः शशी ॥ २३ ॥  
  
परज्ञानी परानन्ददायको धर्मजित्प्रभुः ।  
त्रिलोचनाम्भोजराजो दीर्घनेत्रो मनोहरः ॥ २४ ॥  
  
चामुण्डेशः प्रचण्डेशः पारिभद्रेश्वरो हरः ।  
गोपिता मोहितो गोप्ता गुप्तिस्थो गोपपूजितः ॥ २५ ॥  
  
गोपनाख्यो गोधनेशश्च चारुवक्त्रो दिगम्बरः ।  
पञ्चाननः पञ्चमीशो विशालो गरुडेश्वरः ॥ २६ ॥  
  
अर्धनारीश्वरेशश्च नायिकेशः कुलान्तकः ।  
संहारविग्रहः प्रेतभूतकोटिपरायणः ॥ २७ ॥  
  
अनन्तेशोऽप्यनन्तात्मा मणिचूडो विभावसुः ।  
कालानलः कालरूपी वेदधर्मेश्वरः कविः ॥ २८ ॥  
  
भर्गः स्मरहरः शम्भुः स्वयम्भुः पीतकुण्डलः ।  
जायापतिर्याजजूको विलाशीशः शिखापतिः ॥ २९ ॥  
  
पर्वतेशः पार्वणाख्यः क्षेत्रपालो महीश्वरः ।  
वाराणसीपतिर्मान्यो धन्यो वृषसुवाहनः ॥ ३० ॥  
  
अमृतानन्दितो मुग्धो वनमालीश्वरः प्रियः ।  
काशीपतिः प्राणपतिः कालकण्ठो महेश्वरः ॥ ३१ ॥  
  
कम्बुकण्ठः क्रान्तिवर्गो वर्गात्मा जलशासनः ।  
जलबुद्बुदवक्षश्च जलरेखामयः पृथुः ॥ ३२ ॥  
  
पार्थिवेशो महीकर्ता पृथिवीपरिपालकः ।  
भूमिस्थो भूमिपूज्यश्च क्षौणीवृन्दारकार्चीतः ॥ ३३ ॥  
  
शूलपाणिः शक्तिहस्तो पद्मगर्भो हिरण्यभृत् ।  
भूगर्तसंस्थितो योगी योगसम्भवविग्रहः ॥ ३४ ॥  
  
पातालमूलकर्ता च पातालकुलपालकः ।  
पातालनागमालाढ्यो दानकर्ता निराकुलः ॥ ३५ ॥  
  
भ्रूणहन्ता पापराधिनागकः कालनागकः ।  
कपिलोग्रतपःप्रीतो लोकोपकारकृन्नृपः ॥ ३६ ॥  
  
नृपार्चीतो नृपार्थस्थो नृपार्थकोटिदायकः ।  
पार्थिवार्चनसन्तुष्टो महावेगी परेश्वरः ॥ ३७ ॥  
  
परापारापारतरो महातरुनिवासकः ।  
तरुमूलस्थितो रुद्रो रुद्रनामफलोदयः ॥ ३८ ॥  
  
रौद्रीशक्तिपतिः क्रोधी कोपनष्टो विरोचनः ।  
असङ्ख्येयाख्ययुक्तश्च परिणामविवर्जितः ॥ ३९ ॥  
  
प्रतापी पवनाधारः प्रशंस्यः सर्वनिर्णयः ।  
वेदजापी मन्त्रजापी देवता गुरुरीश्वरः ॥ ४० ॥  
  
श्रीनाथो गुरुदेवश्च परनाथो गुरुः प्रभुः ।  
परापरगुरुर्ज्ञानी तन्त्रज्ञोऽर्कशतप्रभाः ॥ ४१ ॥  
  
तीर्क्ष्यो गमनकारी च कालभावी निरञ्जनः ।  
कालकूटानलः श्रोतः पुञ्जपानपरायणः ॥ ४२ ॥  
  
परिवारगणाढ्यश्च पाराशाषिसुतस्थितः ।  
स्थितिस्थापकरूपश्च रूपातीतोऽमलापतिः ॥ ४३ ॥  
  
पतीशो भागुरिश्चैव कालश्चैव हरिस्तथा ।  
वैष्णवः प्रेमसिन्धुश्च तरलो वातवित्तहा ॥ ४४ ॥  
  
भावस्वरूपो भगवान् निराकाशः सनातनः ।  
अव्ययः पुरुषः साक्षी चाच्युतो मन्दराश्रयः ॥ ४५ ॥  
  
मन्दराद्रिक्रियानन्दो वृन्दावनतनूद्भवः ।  
वाच्यावाच्यस्वरूपश्च निर्मलाख्यो विवादहा ॥ ४६ ॥  
  
वैद्यो वेदपरो ग्रन्थो वेदशास्त्रप्रकाशकः ।  
स्मृतिमूलो वेदयुक्तिः प्रत्यक्षकुलदेवता ॥ ४७ ॥  
  
परीक्षको वारणाख्यो महाशैलनिषेवितः ।  
विरिञ्चप्रेमदाता च जन्योल्लासकरः प्रियः ॥ ४८ ॥  
  
प्रयागधारी पयोऽर्थी गाङ्गागङ्गाधरः स्मरः ।  
गङ्गाबुद्धिप्रियो देवो गङ्गास्नाननिषेवितः ॥ ४९ ॥  
  
गङ्गासलिलसंस्थो हि गङ्गाप्रत्यक्षसाधकः ।  
गिरो गङ्गामणिमरो मल्लिकामालधारकः ॥ ५० ॥  
  
मल्लिकागन्धसुप्रेमो मल्लिकापुष्पधारकः ।  
महाद्रुमो महावीरो महाशूरो महोरगः ॥ ५१ ॥  
  
महातुष्टिर्महापुष्टिर्महालक्ष्मीशुभङ्करः ।  
महाश्रमी महाध्यानी महाचण्डेश्वरो महान् ॥ ५२ ॥  
  
महादेवो महाह्लादो महाबुद्धिप्रकाशकः ।  
महाभक्तो महाशक्तो महाधूर्तो महामतिः ॥ ५३ ॥  
  
महाच्छत्रधरो धारोधरकोटिगतप्रभा ।  
अद्वैतानन्दवादी च मुक्तो भङ्गप्रियोऽप्रियः ॥ ५४ ॥  
  
अतिगन्धश्चातिमात्रो निणीतान्तः परन्तपः ।  
निणीतोऽनिलधारी च सूक्ष्मानिलनिरूपकः ॥ ५५ ॥  
  
महाभयङ्करो गोलो महाविवेकभूषणः ।  
सुधानन्दः पीठसंस्थो हिङ्गुलादेश्वरः सुरः ॥ ५६ ॥  
  
नरो नागपतिः क्रूरो भक्तानां कामदः प्रभुः ।  
नागमालाधरो धर्मी नित्यकर्मी कुलीनकृत् ॥ ५७ ॥  
  
शिशुपालेश्वरः कीर्तिविकारी लिङ्गधारकः ।  
तृप्तानन्दो हृषीकेशेश्वरः पाञ्चालवल्लभः ॥ ५८ ॥  
  
अक्रूरेशः पतिः प्रीतिवर्धको लोकवर्धकः ।  
अतिपूज्यो वामदेवो दारुणो रतिसुन्दरः ॥ ५९ ॥  
  
महाकालः प्रियाह्लादी विनोदी पञ्चचूडधृक् ।  
आद्याशक्तिपतिः पान्तो विभाधारी प्रभाकरः ॥ ६० ॥  
  
अनायासगतिर्बुद्धिप्रफुल्लो नन्दिपूजितः ।  
शीलामूर्तीस्थितो रत्नमालामण्डितविग्रहः ॥ ६१ ॥  
  
बुधश्रीदो बुधानन्दो विबुधो बोधवर्धनः ।  
अघोरः कालहर्ता च निष्कलङ्को निराश्रयः ॥ ६२ ॥  
  
पीठशक्तिपतिः प्रेमधारको मोहकारकः ।  
असमो विसमो भावोऽभावो भावो निरिन्द्रियः ॥ ६३ ॥  
  
निरालोको बिलानन्दो बिलस्थो विषभुक्पतिः ।  
दुर्गापतिर्दुर्गहर्ता दीर्घसिद्धान्तपूजितः ॥ ६४ ॥  
  
सर्वो दुर्गापतिवीप्रो विप्रपूजापरायणः ।  
ब्राह्मणानन्दनिरतो ब्रह्मकर्मसमाधिवित् ॥ ६५ ॥  
  
विश्वात्मा विश्वभर्ता च विश्वविज्ञानपूरकः ।  
विश्वान्तःकारणस्थश्च विश्वसञ्ज्ञाप्रतिष्ठितः ॥ ६६ ॥  
  
विश्वाधारो विश्वपूज्यो विश्वस्थोऽचीत इन्द्रहा ।  
अलाबुभक्षणः क्षान्तिरक्षो रक्षनिवारणः ॥ ६७ ॥  
  
तितिक्षारहितो हूतिः पुरुहूतप्रियङ्करः ।  
पुरुषः पुरुषश्रेष्ठो विलालस्थः कुलालहा ॥ ६८ ॥  
  
कुटिलस्थो विधिप्राणो विषयानन्दपारगः ।  
ब्रह्मज्ञानप्रदो ब्रह्मज्ञानी ब्रह्मगुणान्तरः ॥ ६९ ॥  
  
पालकेशो विराजश्च वज्रदण्डो महास्त्रधृक् ।  
सर्वास्त्ररक्षकः श्रीदो विधिबुद्धिप्रपूरणः ॥ ७० ॥  
  
आर्यपुत्रो देवराजपूजितो मुनिपूजितः ।  
गन्धर्वपूजितः पूज्यो दानवज्ञाननाशनः ॥ ७१ ॥  
  
अप्सरोगणपूज्यश्च मर्त्यलोकसुपूजितः ।  
मृत्युजिद्रिपूजित् प्लक्षो मृत्युञ्जय इषुप्रियः ॥ ७२ ॥  
  
त्रिबीजात्मा नीलकण्ठः क्षितीशो रोगनाशनः ।  
जितारिः प्रेमसेव्यश्च भक्तिगम्यो निरुद्यमः ॥ ७३ ॥  
  
निरीहो निरयाह्लादः कुमारो रिपुपूजितः ।  
अजो देवात्मजो धर्मोऽसन्तो मन्दमासनः ॥ ७४ ॥  
  
मन्दहासो मन्दनष्टो मन्दगन्धसुवासितः ।  
माणिक्यहारनिलयो मुक्ताहारविभूषितः ॥ ७५ ॥  
  
मुक्तिदो भक्तिदश्चैव निर्वाणपददानदः ।  
निर्विकल्पो मोदधारी निरातङ्को महाजनः ॥ ७६ ॥  
  
मुक्ताविद्रुममालाढ्यो मुक्तादामलसत्कटिः ॥ ७७ ॥  
  
रत्नेश्वरो धनेशश्च धनेशप्राणवल्लभः ।  
धनजीवी कर्मजीवी संहारविग्रहोज्ज्वलः ॥ ७८ ॥  
  
सङ्ङ्केतार्थज्ञानशून्यो महासङ्केतपण्डितः ।  
सुपण्डितः क्षेमदाता भवदाता भवान्वयः ॥ ७९ ॥  
  
किङ्करेशो विधाता च विधातुः प्रियवल्लभः ।  
कर्ता हर्ता कारयिता योजनायोजनाश्रयः ॥ ८० ॥  
  
युक्तो योगपतिः श्रद्धापालको भूतशङ्करः ।  
भूताध्यक्षो भूतनाथो भूतपालनतत्परः ॥ ८१ ॥  
  
विभूतिदाता भूतिश्च महाभूतिविवर्धनः ।  
महालक्ष्मीश्वरः कान्तः कमनीयः कलाधरः ॥ ८२ ॥  
  
कमलाकान्त ईशानो यमोऽमरो मनोजवः ।  
मनयोगी मानयोगी मानभङ्गो निरूपणः ॥ ८३ ॥  
  
अव्यक्तानन्दनिरतो व्यक्ताव्यक्तनिरूपितः ।  
आत्मारामपतिः कृष्णपालको रामपालकः ॥ ८४ ॥  
  
लक्षणेशो लक्षभर्ता भावतीशः प्रजाभवः ।  
भरताख्यो भारतश्च शत्रुघ्नो हनुमान् कपिः ॥ ८५ ॥  
  
कपिचूडामणिः क्षेत्रपालेशो दिक्करान्तरः ।  
दिशाम्पतिदीशीशश्च दिक्पालो हि दिगम्बरः ॥ ८६ ॥  
  
अनन्तरत्नचूडाढ्यो नानारत्नासनस्थितः ।  
संविदानन्दनिरतो विजयो विजयात्मजः ॥ ८७ ॥  
  
जयाजयविचारश्च भावचूडामणीश्वरः ।  
मुण्डमालाधरस्तन्त्री सारतन्त्रप्रचारकः ॥ ८८ ॥  
  
संसाररक्षकः प्राणी पञ्चप्राणो महाशयः ।  
गरुडध्वजपूज्यश्च गरुडध्वजविग्रहः ॥ ८९ ॥  
  
गारुडीशो मन्त्रिणीशो मैत्रप्राणहिताकरः ।  
सिद्धिमित्रो मित्रदेवो जगन्नाथो नरेश्वरः ॥ ९० ॥  
  
नरेन्द्रेश्वरभावस्थो विद्याभावप्रचारवित् ।  
कालाग्निरुद्रो भगवान् प्रचण्डेश्वरभूपतिः ॥ ९१ ॥  
  
अलक्ष्मीहारकः क्रुद्धो रिपूणां क्षयकारकः ।  
सदानन्दमयो वृद्धो धर्मसाक्षी सुधांशुधृक् ॥ ९२ ॥  
  
साक्षरो रिपुवर्गस्थो दैत्यहा मुण्डधारकः ।  
कपाली रुण्डमालाढ्यो महाबीजप्रकाशकः ॥ ९३ ॥  
  
अजेयोग्रपतिः स्वाहावल्लभो हेतुवल्लभः ।  
हेतुप्रियानन्ददाता हेतुबीजप्रकाशकः ॥ ९४ ॥  
  
श्रुतिक्षिप्रमणिरतो ब्रह्मसूत्रप्रबोधकः ।  
ब्रह्मानन्दो जयानन्दो विजयानन्द एव च ॥ ९५ ॥  
  
सुधानन्दो बुधानन्दो विद्यानन्दो बलीपतिः ।  
ज्ञानानन्दो विभानन्दो भावानन्दो नृपासनः ॥ ९६ ॥  
  
सर्वासनोग्रानन्दश्च जगदानन्ददायकः ।  
पूर्णानन्दो भवानन्दो ह्यमृतानन्द एव च ॥ ९७ ॥  
  
शीतलोऽशीतिवर्षस्थो व्यवस्थापरिचायकः ।  
शीलाढ्यश्च सुशीलश्च शीलानन्दो पराश्रयः ॥ ९८ ॥  
  
सुलभो मधुरानन्दो मधुरामोदमादनः ।  
अभेद्यो मूत्रसञ्चारी कलहाख्यो विषङ्कटः ॥ ९९ ॥  
  
वाशभाढ्यः परानन्दो विसमानन्द उल्बणः ।  
अधिपो वारुणीमत्तो मत्तगन्धर्वशासनः ॥ १०० ॥  
  
शतकोटिशरुश्रीदो वीरकोटिसमप्रभः ।  
अजाविभावरीनाथो विषमापूष्णिपूजितः ॥ १०१ ॥  
  
विद्यापतिर्वेदपतिरप्रमेयपराक्रमः ।  
रक्षोपतिर्महावीरपतिः प्रेमोपकारकः ॥ १०२ ॥  
  
वारणाविप्रियानन्दो वारणेशो विभुस्थितः ।  
रणचण्डो रशेशश्च रणरामप्रियः प्रभुः ॥ १०३ ॥  
  
रणनाथी रणाह्लादः सङ्ग्रामप्रेतविग्रहः ।  
देवीभक्तो देवदेवो दिवि दारुणतत्परः ॥ १०४ ॥  
  
खड्गी च कवची सिद्धः शूली धूलिस्त्रिशूलधृक् ।  
धनुष्मान् धर्मचित्तेशोऽचिन्ननागसुमाल्यधृक् ॥ १०५ ॥  
  
अर्थोऽनर्थप्रियोऽप्रायो मलातीतोऽतिसुन्दरः ।  
काञ्चनाढ्यो हेममाली काञ्चनशृङ्गशासनः ॥ १०६ ॥  
  
कन्दर्पजेता पुरुषः कपित्थेशोऽर्कशेखरः ।  
पद्मगन्धोऽतिसद्गन्धश्चन्द्रशेखरभृत् सुखी ॥ १०७ ॥  
  
पवित्राधारनिलयो विद्यावद्वरबीजभृत् ।  
कन्दर्पसदृशाकारो मायाजिद् व्याघ्रचर्मधृक् ॥ १०८ ॥  
  
अतिसौन्दर्यचूडाढ्यो नागचित्रमणिप्रियः ।  
अतिगण्डः कुम्भकर्णः कुरुजेता कवीश्वरः ॥ १०९ ॥  
  
एकमुखो द्वितुण्डश्च द्विविधो वेदशासनः ।  
आत्माश्रयो गुरुमयो गुरुमन्त्रप्रदायकः ॥ ११० ॥  
  
शौरीनाथो ज्ञानमार्गी सिद्धमार्गी प्रचण्डगः ।  
नामगः क्षेत्रगः क्षेत्रो गगनग्रन्थिभेदकः ॥ १११ ॥  
  
गाणपत्यवसाच्छन्नो गाणपत्यवसादवः ।  
गम्भीरोऽतिसुसूक्ष्मश्च गीतवाद्यप्रियंवदः ॥ ११२ ॥  
  
आह्लादोद्रेककारी च सदाह्लादी मनोगतिः ।  
शिवशक्तिप्रियः श्यामवर्णः परमबान्धवः ॥ ११३ ॥  
  
अतिथिप्रियकरो नित्यो गोविन्देशो हरीश्वरः ।  
सर्वेशो भाविनीनाथो विद्यागर्भो विभाण्डकः ॥ ११४ ॥  
  
ब्रह्माण्डरूपकर्ता च ब्रह्माण्डधर्मधारकः ।  
धर्मार्णवो धर्ममार्गी धर्मचिन्तासुसिद्धिदः ॥ ११५ ॥  
  
अस्थास्थितो ह्यास्तिकश्च स्वस्तिस्वच्छन्दवाचकः ।  
अन्नरूपी अन्नकस्थो मानदाता महामनः ॥ ११६ ॥  
  
आद्याशक्तिप्रभुर्मातृवर्णजालप्रचारकः ।  
मातृकामन्त्रपूज्यश्च मातृकामन्त्रसिद्धिदः ॥ ११७ ॥  
  
मातृप्रियो मातृपूज्यो मातृकामण्डलेश्वरः ।  
भ्रान्तिहन्ता भ्रान्तिदाता भ्रान्तस्थो भ्रान्तिवल्लभः ॥ ११८ ॥  
  
इत्येतत् कथितं नाथ सहस्रनाममङ्गलम् ।  
अष्टोत्तरं महापुण्यं स्वर्गीयं भुवि दुर्लभम् ॥ ११९ ॥  
  
यस्य श्रवणमात्रेण नरो नारायणो भवेत् ।  
अप्रकाश्यं महागुह्यं देवानामप्यगोचरम् ॥ १२० ॥  
  
फलं कोटिवर्षशतैर्वक्तुं न शक्यते बुधैः ।  
यस्य स्मरणमाकृत्य योगिनीयोगपारगः ॥ १२१ ॥  
  
सोक्षणः सर्वसिद्धिनां त्रैलोक्ये सचराचरे ।  
देवाश्च बहवः सन्ति योगिनस्तत्त्वचिन्तकाः ॥ १२२ ॥  
  
पठनाद्धारणाज्ज्ञानी महापातकनाशकः ।  
आयुरारोग्यसम्पत्तिबृंहितो भवति ध्रुवम् ॥ १२३ ॥  
  
सङ्ग्रामे ग्रहभीतौ च महारण्ये जले भये ।  
वारमेकं पठेद्यस्तु स भवेद् देववल्लभः ॥ १२४ ॥  
  
सर्वेषां मानसम्भङ्गी योगिराड् भवति क्षणात् ।  
पूजां कृत्वा विशेषेण यः पठेन्नियतः शुचिः ॥ १२५ ॥  
  
स सर्वलोकनाथः स्यात् परमानन्दमाप्नुयात् ।  
एकपीठे जपेद्यस्तु कामरूपे विशेषतः ॥ १२६ ॥  
  
त्रिकालं वाथ षट्कालं पठित्वा योगिराड् भवेत् ।  
आकाशगामिनीं सिद्धिं गुटिकासिद्धिमेव च ॥ १२७ ॥  
  
प्राप्नोति साधकेन्द्रस्तु राजत्वं हि दिने दिने ।  
सर्वदा यः पठेन्नित्यं सर्वज्ञः सुकुशाग्रधीः ॥ १२८ ॥  
  
अवश्यं योगिनां श्रेष्ठः कामजेता महीतले ।  
अज्ञानी ज्ञानवान् सद्योऽधनी च धनवान् भवेत् ॥ १२९ ॥  
  
सर्वदा राजसम्मानं पञ्चत्वं नास्ति तस्य हि ।  
गले दक्षिणबाहौ च धारयेद्यस्तु भक्तितः ॥ १३० ॥  
  
अचिरात्तस्य सिद्धिः स्यान्नात्र कार्या विचारणा ।  
अवधूतेश्वरो भूत्त्वा राजते नात्र संशयः ॥ १३१ ॥  
  
अरक्तचन्दनयुक्तेन हरिद्राकुङ्कुमेन च ।  
सेफालिकापुष्पदण्डैर्दलसङ्कुलवर्जितैः ॥ १३२ ॥  
  
मिलित्वा यो लिखेत् स्तोत्रं केवलं चन्दनाम्भसा ।  
स भवेत् पार्वतीपुत्रः क्षणाद्वा द्वादशाहनि ॥ १३३ ॥  
  
एकमासं द्विमासं वा त्रिमासं वर्षमेव च ।  
जीवन्मुक्तो धारयित्वा सहस्रनामकीर्तनम् ॥ १३४ ॥  
  
पठित्वा तद् द्विगुणशः पुण्यं कोटिगुणं लभेत् ।  
किमन्यं कथयिष्यामि सार्वभौमेश्वरो भवेत् ॥ १३५ ॥  
  
त्रिभुवनगणनाथो योगिनीशो धनाढ्यो  
मतिसुविमलभावो दीर्घकालं वसेत् सः ।  
इह पठति भवानीवल्लभः स्तोत्रसारं  
दशशतमभिधेयं ज्ञानमष्टोत्तरं च ॥ १३६ ।  
  
 ॥ इति श्रीरुद्रयामले उत्तरतन्त्रे भैरवीभैरवसंवादे  
परशिवहाकिनीश्वराष्टोत्तरसहस्रनामस्तोत्रं सम्पूर्णम् ॥  
  
श्रीरुद्रयामले उत्तरतन्त्रे सप्ताशीतितनः पटलः  
परनाथाष्टोत्तरसहस्रनामस्तोत्रम्  
  
  
Proofread by Ravin Bhalekar ravibhalekar@hotmail.com  
  
