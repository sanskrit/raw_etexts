---
Category: sahasranAma, shiva
File name: vIrabhadrasahasranAmastotram.itx
Language: Sanskrit
Latest update: October 9, 2016
Location: doc_shiva
Proofread by: Sivakumar Thyagarajan, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: vIrabhadrasahasranAmastotram
Transliterated by: Sivakumar Thyagarajan shivakumar24 at gmail.com
engtitle: vIrabhadrasahasranAmastotram
itxtitle: vIrabhadrasahasranAmastotram
title: वीरभद्रसहस्रनामस्तोत्रम्

---
  
 श्रीवीरभद्रसहस्रनामस्तोत्रम्   
  
ॐ श्रीगणेशाय नमः ।  
श्रीउमामहेश्वराभ्यां नमः ।  
श्रीवीरभद्राय नमः ।  
श्रीभद्रकाल्यै नमः ।  
  
॥ श्रीवीरभद्रसहस्रनामस्तोत्रम् ॥  
  
                  पूर्वभागम् ।  
  
ॐ अस्य श्रीवीरभद्रसहस्रनामस्तोत्रमहामन्त्रस्य  
नारायणऋषिः । अनुष्टुप्छन्दः । श्रीवीरभद्रोदेवता ।  
श्रीं बीजम् । वीं शक्तिः । रं कीलकम् ॥  
  
ममोपात्त समस्तदुरितक्षयार्थं चिन्तितफलावाप्त्यर्थं  
धर्मार्थकाममोक्ष चतुर्विधफलपुरुषार्थसिद्ध्यर्थं  
श्रीवीरभद्रसहस्रनामस्तोत्रपाठे विनियोगः ॥  
  
अथ ध्यानम् ।  
रौद्रं रुद्रावतारं हुतवहनयनं चोर्ध्वकेशं सुदंष्ट्रं  
भीमाङ्गं भीमरूपं किणिकिणिरभसं ज्वालमालाऽऽवृताङ्गम् ।  
भूतप्रेतादिनाथं करकमलमहाखड्गपात्रे वहन्तं  
वन्दे लोकैकवीरं त्रिभुवननमितं श्यामलं वीरभद्रम् ॥  
  
अथ सहस्रनामस्तोत्रम् ।  
शम्भुः शिवो महादेवो शितिकण्ठो वृषध्वजः ।  
दक्षाध्वरकरो दक्षः क्रूरदानवभञ्जनः ॥ १॥  
  
कपर्दी कालविध्वंसी कपाली करुणार्णवः ।  
शरणागतरक्षैकनिपुणो नीललोहितः ॥ २॥  
  
निरीशो निर्भयो नित्यो नित्यतृप्तो निरामयः ।  
गम्भीरनिनदो भीमो भयङ्करस्वरूपधृत् ॥ ३॥  
  
पुरन्दरादि गीर्वाणवन्द्यमानपदाम्बुजः ।  
संसारवैद्यः सर्वज्ञः सर्वभेषजभेषजः ॥ ४॥  
  
मृत्युञ्जयः कृत्तिवासस्त्र्यम्बकस्त्रिपुरान्तकः ।  
वृन्दारवृन्दमन्दारो मन्दाराचलमण्डनः ॥ ५॥  
  
कुन्देन्दुहारनीहारहारगौरसमप्रभः ।  
राजराजसखः श्रीमान् राजीवायतलोचनः ॥ ६॥  
  
महानटो महाकालो महासत्यो महेश्वरः ।  
उत्पत्तिस्थितिसंहारकारणानन्दकर्मकः ॥ ७॥  
  
सारः शूरो महाधीरो वारिजासनपूजितः ।  
वीरसिंहासनारूढो वीरमौलिशिखामणिः ॥ ८॥  
  
वीरप्रियो वीररसो वीरभाषणतत्परः ।  
वीरसङ्ग्रामविजयी वीराराधनतोषितः ॥ ९॥  
  
वीरव्रतो विराड्रूपो विश्वचैतन्यरक्षकः ।  
वीरखड्गो भारशरो मेरुकोदण्डमण्डितः ॥ १०॥  
  
वीरोत्तमाङ्गः शृङ्गारफलको विविधायुधः ।  
नानासनो नतारातिमण्डलो नागभूषणः ॥ ११॥  
  
नारदस्तुतिसन्तुष्टो नागलोकपितामहः ।  
सुदर्शनः सुधाकायो सुरारातिविमर्दनः ॥ १२॥  
  
असहायः परः सर्वसहायः साम्प्रदायकः ।  
कामदो विषभुग्योगी भोगीन्द्राञ्चितकुण्डलः ॥ १३॥  
  
उपाध्यायो दक्षरिपुः कैवल्यनिधिरच्युतः ।  
सत्त्वं रजस्तमः स्थूलः सूक्ष्मोऽन्तर्बहिरव्ययः ॥ १४॥  
  
भूरापो ज्वलनो वायुर्गगनं त्रिजगद्गुरुः ।  
निराधारो निरालम्बः सर्वाधारः सदाशिवः ॥ १५॥  
  
भास्वरो भगवान् भालनेत्रो भावजसंहरः ।  
व्यालबद्धजटाजूटो बालचन्द्रशिखामणिः ॥ १६॥  
  
अक्षय्यैकाक्षरो दुष्टशिक्षकः शिष्टरक्षितः ।  
दक्षपक्षेषुबाहुल्यवनलीलागजो ऋजुः ॥ १७॥  
  
यज्ञाङ्गो यज्ञभुग्यज्ञो यज्ञेशो यजनेश्वरः ।  
महायज्ञधरो दक्षसम्पूर्णाहूतिकौशलः ॥ १८॥  
  
मायामयो महाकायो मायातीतो मनोहरः ।  
मारदर्पहरो मञ्जुर्महीसुतदिनप्रियः ॥ १९॥  
  
सौम्यः समोऽसमोऽनन्तः समानरहितो हरः ।  
सोमोऽनेककलाधामा व्योमकेशो निरञ्जनः ॥ २०॥  
  
गुरुः सुरगुरुर्गूढो गुहाराधनतोषितः ।  
गुरुमन्त्राक्षरगुरुः परः परमकारणम् ॥ २१॥  
  
कलिः कलाढ्यो नीतिज्ञः करालासुरसेवितः ।  
कमनीयरविच्छायो नन्दनानन्दवर्धनः ॥ २२॥  
  
स्वभक्तपक्षः प्रबलः स्वभक्तबलवर्धनः ।  
स्वभक्तप्रतिवादीन्द्रमुखचन्द्रवितुन्तुदः ॥ २३॥  
  
शेषभूषो विशेषज्ञस्तोषितः सुमनाः सुधीः ।  
दूषकाभिजनोद्धूतधूमकेतुस्सनातनः ॥ २४॥  
  
दूरीकृताघपटलश्चोरीकृतसुखप्रजः ।  
पूरीकृतेषुकोदण्डो निर्वैरीकृतसङ्गरः ॥ २५॥  
  
ब्रह्मविद्ब्राह्मणो ब्रह्म ब्रह्मचारी जगत्पतिः ।  
ब्रह्मेश्वरो ब्रह्ममयः परब्रह्मात्मकः प्रभुः ॥ २६॥  
  
नादप्रियो नादमयो नादबिन्दुर्नगेश्वरः ।  
आदिमध्यान्तरहितो वादो वादविदां वरः ॥ २७॥  
  
इष्टो विशिष्टस्तुष्टघ्नः पुष्टिदः पुष्टिवर्धनः ।  
कष्टदारिद्र्यनिर्नाशो दुष्टव्याधिहरो हरः ॥ २८॥  
  
पद्मासनः पद्मकरो नवपद्मासनार्चितः ।  
नीलाम्बुजदलश्यामो निर्मलो भक्तवत्सलः ॥ २९॥  
  
नीलजीमूतसङ्काशः कालकन्धरबन्धुरः ।  
जपाकुसुमसन्तुष्टो जपहोमार्च्चनप्रियः ॥ ३०॥  
  
जगदादिरनादीशोऽजगवन्धरकौतुकः ।  
पुरन्दरस्तुतानन्दः पुलिन्दः पुण्यपञ्जरः ॥ ३१॥  
  
पौलस्त्यचलितोल्लोलपर्वतः प्रमदाकरः ।  
करणं कारणं कर्म करणीयाग्रणीर्दृढः ॥ ३२॥  
  
करिदैत्येन्द्रवसनः करुणापूरवारिधिः ।  
कोलाहलप्रियः प्रीतः शूली व्यालकपालभृत् ॥ ३३॥  
  
कालकूटगलः क्रीडालीलाकृतजगत्त्रयः ।  
दिगम्बरो दिनेशेशो धीमान्धीरो धुरन्धरः ॥ ३४॥  
  
दिक्कालाद्यनवच्छिन्नो धूर्जटिर्धूतदुर्गतिः ।  
कमनीयः करालास्यः कलिकल्मषसूदनः ॥ ३५॥  
  
करवीरोऽरुणाम्भोजकल्हारकुसुमार्पितः ।  
खरो मण्डितदोर्दण्डः खरूपः कालभञ्जनः ॥ ३६॥  
  
खरांशुमण्डलमुखः खण्डितारामतिण्डलः ।  
गणेशगणितोऽगण्यः पुण्यराशी सुखोदयः ॥ ३७॥  
  
गणाधिपकुमारादिगणकैरवबान्धवः ।  
घनघोषबृहन्नादघनीकृतसुनूपुरः ॥ ३८॥  
  
घनचर्चितसिन्दूरो घण्टाभीषणभैरवः ।  
परापरो बलोऽनन्तश्चतुरश्चक्रबन्धकः ॥ ३९॥  
  
चतुर्मुखमुखाम्भोजचतुरस्तुतितोषणः ।  
छलवादी छलश्शान्तश्छान्दसश्छान्दसप्रियः ॥ ४०॥  
  
छिन्नच्छलादिदुर्वादच्छिन्नषट्तन्त्रतान्त्रिकः ।  
जडीकृतमहावज्रजम्भारातिर्नतोन्नतः ॥ ४१॥  
  
जगदाधारभूतेशो जगदन्तो निरञ्जनः ।  
झर्झरध्वनिसम्युक्तो झङ्काररवभूषणः ॥ ४२॥  
  
झटीविपक्षवृक्षौघझञ्झामारुतसन्निभः ।  
प्रवर्णाञ्चितपत्राङ्कः प्रवर्णाद्यक्षरव्रजः ॥ ४३॥  
  
ट वर्णबिन्दुसम्युक्तष्टङ्कारहृतदिग्गजः ।  
ठ वर्णपूरद्विदळष्टवर्णाग्रदळाक्षरः ॥ ४४॥  
  
ठ वर्णयुतसद्यन्त्रष्ठ ज चाक्षरपूरकः ।  
डमरुध्वनिसम्रक्तो डम्बरानन्दताण्डवः ॥ ४५॥  
  
डण्डण्ढघोषप्रमदाऽऽडम्बरो गणताण्डवः ।  
ढक्कापटहसुप्रीतो ढक्कारववशानुगः ॥ ४६॥  
  
ढक्कादिताळसन्तुष्टो टोडिबद्धस्तुतिप्रियः ।  
तपस्विरूपस्तपनस्तप्तकाञ्चनसन्निभः ॥ ४७॥  
  
तपस्विवदनाम्भोजकारुण्यस्तरणिद्युतिः ।  
ढगादिवादसौहार्दस्थितः सम्यमिनां वरः ॥ ४८॥  
  
स्थाणुस्तण्डुनुतिप्रीतः स्थितिस्थावरजङ्गमः ।  
दरहासाननाम्भोजदन्तहीरावळिद्युतिः ॥ ४९॥  
  
दर्वीकराङ्गतभुजो दुर्वारो दुःखदुर्गहा ।  
धनाधिपसखो धीरो धर्माधर्मपरायणः ॥ ५०॥  
  
धर्मध्वजो दानशौण्डो धर्मकर्मफलप्रदः ।  
पशुपाशहारः शर्वः परमात्मा सदाशिवः ॥ ५१॥  
  
परापरः परशुधृत् पवित्रः सर्वपावनः ।  
फल्गुनस्तुतिसन्तुष्टः फल्गुनाग्रजवत्सलः ॥ ५२॥  
  
फल्गुनार्जितसङ्ग्रामफलपाशुपतप्रदः ।  
बलो बहुविलासाङ्गो बहुलीलाधरो बहुः ॥ ५३॥  
  
बर्हिर्मुखो सुराराध्यो बलिबन्धनबान्धवः ।  
भयङ्करो भवहरो भर्गो भयहरो भवः ॥ ५४॥  
  
भालानलो बहुभुजो भास्वान् सद्भक्तवत्सलः ।  
मन्त्रो मन्त्रगणो मन्त्री मन्त्राराधनतोषितः ॥ ५५॥  
  
मन्त्रयज्ञो मन्त्रवादी मन्त्रबीजो महान्महः ।  
यन्त्रो यन्त्रमयो यन्त्री यन्त्रज्ञो यन्त्रवत्सलः ॥ ५६॥  
  
यन्त्रपालो यन्त्रहरस्त्रिजगद्यन्त्रवाहकः ।  
रजताद्रिसदावासो रवीन्दुशिखिलोचनः ॥ ५७॥  
  
रतिश्रान्तो जितश्रान्तो रजनीकरशेखरः ।  
ललितो लास्यसन्तुष्टो लब्धोग्रो लघुसाहसः ॥ ५८॥  
  
लक्ष्मीनिजकरो लक्ष्यलक्षणज्ञो लसन्मतिः ।  
वरिष्ठो वरदो वन्द्यो वरदानपरो वशी ॥ ५९॥  
  
वैश्वानराञ्चितभुजो वरेण्यो विश्वतोमुखः ।  
शरणार्तिहरः शान्तः शङ्करः शशिशेखरः ॥ ६०॥  
  
शरभः शम्बरारातिर्भस्मोद्धूळितविग्रहः ।  
षट्त्रिंशत्तत्त्वविद्रूपः षण्मुखस्तुतितोषणः ॥ ६१॥  
  
षडक्षरः शक्तियुतः षट्पदाद्यर्थकोविदः ।  
सर्वज्ञः सर्वसर्वेशः सर्वदाऽऽनन्दकारकः ॥ ६२॥  
  
सर्ववित्सर्वकृत्सर्वः सर्वदः सर्वतोमुखः ।  
हरः परमकल्याणो हरिचर्मधरः परः ॥ ६३॥  
  
हरिणार्धकरो हंसो हरिकोटिसमप्रभः ।  
देवदेवो जगन्नाथो देवेशो देववल्लभः ॥ ६४॥  
  
देवमौलिशिखारत्नं देवासुरसुतोषितः ।  
सुरूपः सुव्रतः शुद्धस्सुकर्मा सुस्थिरः सुधीः ॥ ६५॥  
  
सुरोत्तमः सुफलदः सुरचिन्तामणिः शुभः ।  
कुशली विक्रमस्तर्क्कः कुण्डलीकृतकुण्डली ॥ ६६॥  
  
खण्डेन्दुकारकजटाजूटः कालानलद्युतिः ।  
व्याघ्रचर्माम्बरधरो व्याघ्रोग्रबहुसाहसः ॥ ६७॥  
  
व्याळोपवीती विलसच्छोणतामरसाम्बकः ।  
द्युमणिस्तरणिर्वायुः सलिलं व्योम पावकः ॥ ६८॥  
  
सुधाकरो यज्ञपतिरष्टमूर्तिः कृपानिधिः ।  
चिद्रूपश्चिद्घनानन्दकन्दश्चिन्मयनिष्कलः ॥ ६९॥  
  
निर्द्वन्द्वो निष्प्रभो नित्यो निर्गुणो निर्गतामयः ।  
व्योमकेशो विरूपाक्षो वामदेवो निरञ्जनः ॥ ७०॥  
  
नामरूपः शमधुरः कामचारी कलाधरः ।  
जाम्बूनदप्रभो जाग्रज्जन्मादिरहितोज्ज्वलः ॥ ७१॥  
  
जनकः सर्वजन्तूनां जन्मदुःखापनोदनः ।  
पिनाकपाणिरक्रोधः पिङ्गलायतलोचनः ॥ ७२॥  
  
परमात्मा पशूपतिः पावनः प्रमथाधिपः ।  
प्रणवः कामदः कान्तः श्रीप्रदो दिव्यलोचनः ॥ ७३॥  
  
प्रणतार्तिहरः प्राणः परञ्ज्योतिः परात्परः ।  
तुष्टस्तुहिनशैलाधिवासः स्तोतृवरप्रदः ॥ ७४॥  
  
इष्टकाम्यार्थफलदः सृष्टिकर्ता मरुत्पतिः ।  
भृग्वत्रिकण्वजाबालि हृत्पद्माहिमदीधितिः ॥ ७५॥  
  
क्रतुध्वंसी क्रतुमुखः क्रतुकोटिफलप्रदः ।  
क्रतुः क्रतुमयः क्रूरदर्पघ्नो विक्रमो विभुः ॥ ७६॥  
  
दधीचिहृदयानन्दो दधीच्यादिसुपालकः ।  
दधीचिवाञ्छितसखो दधीचिवरदोऽनघः ॥ ७७॥  
  
सत्पथक्रमविन्यासो जटामण्डलमण्डितः ।  
साक्षित्रयीमयश्चारुकलाधरकपर्दभृत् ॥ ७८॥  
  
मार्कण्डेयमुनिप्रीतो मृडो जितपरेतराट् ।  
महीरथो वेदहयः कमलासनसारथिः ॥ ७९॥  
  
कौण्डिन्यवत्सवात्सल्यः काश्यपोदयदर्पणः ।  
कण्वकौशिकदुर्वासाहृद्गुहान्तर्निधिर्निजः ॥ ८०॥  
  
कपिलाराधनप्रीतः कर्पूरधवलद्युतिः ।  
करुणावरुणः काळीनयनोत्सवसङ्गरः ॥ ८१॥  
  
घृणैकनिलयो गूढतनुर्मुरहरप्रियः ।  
गणाधिपो गुणनिधिर्गम्भीराञ्चित वाक्पतिः ॥ ८२॥  
  
विघ्ननाशो विशालाक्षो विघ्नराजो विशेषवित् ।  
सप्तयज्ञयजः सप्तजिह्वा जिह्वातिसंवरः ॥ ८३॥  
  
अस्थिमालाऽऽविलशिरो विस्तारितजगद्भुजः ।  
न्यस्ताखिलस्रजस्तोकविभवः प्रभुरीश्वरः ॥ ८४॥  
  
भूतेशो भुवनाधारो भूतिदो भूतिभूषणः ।  
भूतात्मकात्मको भूर्भुवादि क्षेमकरः शिवः ॥ ८५॥  
  
अणोरणीयान्महतो महीयान् वागगोचरः ।  
अनेकवेदवेदान्ततत्त्वबीजस्तपोनिधिः ॥ ८६॥  
  
महावनविलासोऽतिपुण्यनामा सदाशुचिः ।  
महिषासुरमर्दिन्या नयनोत्सवसङ्गरः ॥ ८७॥  
  
शितिकण्ठः शिलादादि महर्षिनतिभाजनः ।  
गिरिशो गीष्पतिर्गीतवाद्यनृत्यस्तुतिप्रियः ॥ ८८॥  
  
अङ्गीकृतः सुकृतिभिः शृङ्गाररसजन्मभूः ।  
भृङ्गीताण्डवसन्तुष्ठो मङ्गलो मङ्गलप्रदः ॥ ८९॥  
  
मुक्तेन्द्रनीलताटङ्को मुक्ताहारविभूषितः ।  
सक्तसज्जनसद्भावो भुक्तिमुक्तिफलप्रदः ॥ ९०॥  
  
सुरूपः सुन्दरः शुक्लधर्मः सुकृतविग्रहः ।  
जितामरद्रुमः सर्वदेवराडसमेक्षणः ॥ ९१॥  
  
दिवस्पतिसहस्राक्षवीक्षणावळितोषकः ।  
दिव्यनामामृतरसो दिवाकरपतिः प्रभुः ॥ ९२॥  
  
पावकप्राणसन्मित्रं प्रख्यातोर्ध्वज्वलन्महः ।  
प्रकृष्टभानुः पुरुषः पुरोडाशभुगीश्वरः ॥ ९३॥  
  
समवर्ती पितृपतिर्धर्मराट्शमनो यमी ।  
पितृकाननसन्तुष्टो भूतनायकनायकः ॥ ९४॥  
  
नयान्वितः सुरपतिर्नानापुण्यजनाश्रयः ।  
नैरृत्यादि महाराक्षसेन्द्रस्तुतयशोऽम्बुधिः ॥ ९५॥  
  
प्रचेताजीवनपतिर्धृतपाशो दिगीश्वरः ।  
धीरोदारगुणाम्भोधिकौस्तुभो भुवनेश्वरः ॥ ९६॥  
  
सदानुभोगसम्पूर्णसौहार्दः सुमनोज्ज्वलः ।  
सदागतिः साररसः सजगत्प्राणजीवनः ॥ ९७॥  
  
राजराजः किन्नरेशः कैलासस्थो धनप्रदः ।  
यक्षेश्वरसखः कुक्षिनिक्षिप्तानेकविस्मयः ॥ ९८॥  
  
ईशानः सर्वविद्यानामीश्वरो वृषलाञ्छनः ।  
इन्द्रादिदेवविलसन्मौलिरम्यपदाम्बुजः ॥ ९९॥  
  
विश्वकर्माऽऽश्रयो विश्वतोबाहुर्विश्वतोमुखः ।  
विश्वतः प्रमदो विश्वनेत्रो विश्वेश्वरो विभुः ॥ १००॥  
  
सिद्धान्तः सिद्धसङ्कल्पः सिद्धगन्धर्वसेवितः ।  
सिद्धितः शुद्धहृदयः सद्योजाताननश्शिवः ॥ १०१॥  
  
श्रीमयः श्रीकटाक्षाङ्गः श्रिनामा श्रीगणेश्वरः ।  
श्रीदः श्रीवामदेवास्यः श्रीकण्ठः श्रीप्रियङ्करः ॥ १०२॥  
  
घोराघध्वान्तमार्ताण्डो घोरेतरफलप्रदः ।  
घोरघोरमहायन्त्रराजो घोरमुखाम्बुजः ॥ १०३॥  
  
ततः सुषिर सुप्रीत तत्त्वाद्यागमजन्मभूः ।  
तत्त्वमस्यादि वाक्यार्थस्तत्पूर्वमुखमण्डितः ॥ १०४॥  
  
आशापाशविनिर्मुक्तः शेषभूषणभूषितः ।  
दोषाकरलसन्मौलिरीशानमुखनिर्मलः ॥ १०५॥  
  
पञ्चवक्त्रो दशभुजः पञ्चाशद्वर्णनायकः ।  
पञ्चाक्षरयुतः पञ्चः पञ्च पञ्च सुलोचनः ॥ १०६॥  
  
वर्णाश्रमगुरुः सर्ववर्णाधारः प्रियङ्करः ।  
कर्णिकारार्क दुत्तूर पूर्णपूजाफलप्रदः ॥ १०७॥  
  
योगीन्द्रहृदयानन्दो योगी योगविदां वरः ।  
योगध्यानादिसन्तुष्टो रागादिरहितो रमः ॥ १०८॥  
  
भवाम्भोधिप्लवो बन्धमोचको भद्रदायकः ।  
भक्तानुरक्तो भव्यः सद्भक्तिदो भक्तिभावनः ॥ १०९॥  
  
अनादिनिधनोऽभीष्टो भीमकान्तोऽर्जुनो बलः ।  
अनिरुद्धः सत्यवादी सदानन्दाश्रयोऽनघः ॥ ११०॥  
  
आलयः सर्वविद्यानामाधारः सर्वकर्मणाम् ।  
आलोकः सर्वलोकानामाविर्भावो महात्मनाम् ॥ १११॥  
  
इज्यापूर्तेष्टफलदः इच्छाशक्त्यादि संश्रयः ।  
इनः सर्वामराराध्य ईश्वरो जगदीश्वरः ॥ ११२॥  
  
रुण्डपिङ्गलमध्यस्थो रुद्राक्षाञ्चितकन्धरः ।  
रुण्डिताधारभक्त्यादिरीडितः सवनाशनः ॥ ११३॥  
  
उरुविक्रमबाहुल्य उर्व्याधारो धुरन्धरः ।  
उत्तरोत्तरकल्याण उत्तमोत्तमनायकः ॥ ११४॥  
  
ऊरुजानुतडिद्वृन्द ऊर्ध्वरेता मनोहरः ।  
ऊहितानेकविभव ऊहिताम्नायमण्डलः ॥ ११५॥  
  
ऋषीश्वरस्तुतिप्रीतो ऋषिवाक्यप्रतिष्ठितः ।  
ॠगादि निगमाधारो ऋजुकर्मा मनोजवः ॥ ११६॥  
  
रूपादि विषयाधारो रूपातीतो ऋषीश्वरः ।  
रूपलावण्यसम्युक्तो रूपानन्दस्वरूपधृत् ॥ ११७॥  
  
लुलितानेकसङ्ग्रामो लुप्यमानरिपुव्रजः ।  
लुप्तक्रूरान्धको वारो लूकाराञ्चितयन्त्रधृत् ॥ ११८॥  
  
लूकारादि व्याधिहरो लूस्वराञ्चितयन्त्रयुक् ।  
लूशादि गिरिशः पक्षः खलवाचामगोचरः ॥ ११९॥  
  
एष्यमाणो नतजन एकच्चितो दृढव्रतः ।  
एकाक्षरमहाबीज एकरुद्रोऽद्वितीयकः ॥ १२०॥  
  
ऐश्वर्यवर्णनामाङ्ग ऐश्वर्यप्रकरोज्ज्वलः ।  
ऐरावणादि लक्ष्मीश ऐहिकामुष्मिकप्रदः ॥ १२१॥  
  
ओषधीशशिखारत्न ओङ्काराक्षरसम्युतः ।  
ओकः सकलदेवानामोजोराशिरजाद्यजः ॥ १२२॥  
  
औदार्यजीवनपर औचित्यमणिजन्मभूः ।  
उदासीनैकगिरिश उत्सवोत्सवकारणौ ॥ १२३॥  
  
अङ्गीकृतषडङ्गाङ्ग अङ्गहारमहानटः ।  
अङ्गजाङ्गजभस्माङ्गो मङ्गलायतविग्रहः ॥ १२४॥  
  
कः किं त्वदनु देवेशः कः किन्नु वरदप्रदः ।  
कः किन्नु भक्तसन्तापहरः कारुण्यसागरः ॥ १२५॥  
  
स्तोतव्यः स्तोतुमिच्छूनां मन्तव्यः शरणार्थिनाम् ।  
ध्येयो ध्यानैकनिष्ठानां धाम्नः परमपूरकः ॥ १२६॥  
  
भगनेत्रहरः पूतः साधुदूषकभूषणः ।  
भद्रकाळिमनोराजो हंसः सत्कर्मसारथिः ॥ १२७॥  
  
सभ्यः साधुः सभारत्नं सौन्दर्यगिरिशेखरः ।  
सुकुमारः सौख्यकरः सहिष्णुः साध्यसाधनम् ॥ १२८॥  
  
निर्मत्सरो निष्प्रपञ्चो निर्लोभो निर्गुणो नयः ।  
वीताभिमानो निर्जातो निरातङ्को निरञ्जनः ॥ १२९॥  
  
कालत्रयः कलिहरो नेत्रत्रयविराजितः ।  
अग्नित्रयनिभाङ्गश्च भस्मीकृतपुरत्रयः ॥ १३०॥  
  
कृतकार्यो व्रतधरो व्रतनाशः प्रतापवान् ।  
निरस्तदुर्विधिर्निर्गताशो निर्वाणनीरधिः ॥ १३१॥  
  
निधानं सर्वहेतूनां निश्चितार्थेश्वरेश्वरः ।  
अद्वैतशाम्भवमहो सनिर्व्याजोर्ध्वलोचनः ॥ १३२॥  
  
अपूर्वपूर्वः परमः सपूर्वः पूर्वपूर्वदिक् ।  
अतीन्द्रियः सत्यनिधिरखण्डानन्दविग्रहः ॥ १३३॥  
  
आदिदेवः प्रसन्नात्मा आराधकजनेष्टदः ।  
सर्वदेवमयः सर्वः जगद्व्यासः सुलक्षणः ॥ १३४॥  
  
सर्वान्तरात्मा सदृशः सर्वलोकैकपूजितः ।  
पुराणपुरुषः पुण्यः पुण्यश्लोकः सुधामयः ॥ १३५॥  
  
पूर्वापरज्ञः पुरजित् पूर्वदेवामरार्चितः ।  
प्रसन्नदर्शितमुखः पन्नगावळिभूषणः ॥ १३६॥  
  
प्रसिद्धः प्रणताधारः प्रलयोद्भूतकारणम् ।  
ज्योतिर्मयो ज्वलद्दंष्ट्रो ज्योतिर्मालावळीवृतः ॥ १३७॥  
  
जाज्ज्वल्यमानो ज्वलननेत्रो जलधरद्युतिः ।  
कृपाम्भोराशीरम्लानो वाक्यपुष्टोऽपराजितः ॥ १३८॥  
  
क्षपाकरार्ककोटिप्रभाकरः करुणाकरः ।  
एकमूर्तिस्त्रिधामूर्तिर्दिव्यमूर्तिरनाकुलः ॥ १३९॥  
  
अनन्तमूर्तिरक्षोभ्यः कृपामूर्तिः सुकीर्तिधृत् ।  
अकल्पितामरतरुरकामितसुकामधुक् ॥ १४०॥  
  
अचिन्तितमहाचिन्तामणिर्देवशिखामणिः ।  
अतीन्द्रियोऽजितः प्रांशुर्ब्रह्मविष्ण्वादिवन्दितः ॥ १४१॥  
  
हंसो मरीचिर्भीमश्च रत्नसानुशरासनः ।  
सम्भवोऽतीन्द्रियो वैद्यो विश्वरूपी निरञ्जनः ॥ १४२॥  
  
वसुदः सुभुजो नैकमायोऽव्ययः प्रमादनः ।  
अगदो रोगहर्ता च शरासनविशारदः ॥ १४३॥  
  
मायाविश्वादनो व्यापी पिनाककरसम्भवः ।  
मनोवेगो मनोरुपी पूर्णः पुरुषपुङ्गवः ॥ १४४॥  
  
शब्दादिगो गभीरात्मा कोमलाङ्गः प्रजागरः ।  
त्रिकालज्ञो मुनिः साक्षी पापारिः सेवकप्रियः ॥ १४५॥  
  
उत्तमः सात्त्विकः सत्यः सत्यसन्धो निराकुलः ।  
रसो रसज्ञो सारज्ञो लोकसारो रसात्मकः ॥ १४६॥  
  
पूषादन्तभिदव्यग्रो दक्षयज्ञनिषूदनः ।  
देवाग्रणीः शिवध्यानतत्परः परमः शुभः ॥ १४७॥  
  
जयो जयादिः सर्वाघशमनो भवभञ्जनः ।  
अलङ्करिष्णुरचलो रोचिष्णुर्विक्रमोत्तमः ॥ १४८॥  
  
शब्दगः प्रणवो वायुरंशुमाननिलतापहृत् । वायुरंशुमाननल  
निरीशो निर्विकल्पश्च चिद्रूपो जितसाध्वसः ॥ १४९॥  
  
उत्तारणो दुष्कृतिहा दुर्धर्षो दुस्सहोऽभयः ।  
नक्षत्रमाली नाकेशः स्वाधिष्ठानषडाश्रयः ॥ १५०॥  
  
अकायो भक्तकायस्थः कालज्ञानी महानटः ।  
अंशुः शब्दपतिर्योगी पवनः शिखिसारथिः ॥ १५१॥  
  
वसन्तो माधवो ग्रीष्मः पवनः पावनोऽमलः ।  
वारुर्विशल्यचतुरः शिवचत्वरसंस्थितः ॥ १५२॥  
  
आत्मयोगः समाम्नायतीर्थदेहः शिवालयः ।  
मुण्डो विरूपो विकृतिर्दण्डो दान्तो गुणोत्तमः ॥ १५३॥  
  
देवासुरगुरुर्देवो देवासुरनमस्कृतः ।  
देवासुरमहामन्त्रो देवासुरमहाश्रयः ॥ १५४॥  
  
दिवोऽचिन्त्यो देवताऽऽत्मा ईशोऽनीशो नगाग्रगः ।  
नन्दीश्वरो नन्दिसखो नन्दिस्तुतपराक्रमः ॥ १५५॥  
  
नग्नो नगव्रतधरः प्रलयाकाररूपधृत् ।  
सेश्वरः स्वर्गदः स्वर्गः स्वरः सर्वमयः स्वनः ॥ १५६॥  
  
बीजाध्यक्षो बीजकर्ता धर्मकृद्धर्मवर्धनः ।  
दक्षयज्ञमहाद्वेषी विष्णुकन्धरपातनः ॥ १५७॥  
  
धूर्जटिः खण्डपरशुः सकलो निष्कलोऽसमः ।  
मृडो नटः पूरयिता पुण्यक्रूरो मनोजवः ॥ १५८॥  
  
सद्भूतः सत्कृतः शान्तः कालकूटो महानघः ।  
अर्थानर्थो महाकायो नैककर्मसमञ्जसः ॥ १५९॥  
  
भूशयो भूषणो भूतिर्भूषणो भूतवाहनः ।  
शिखण्डी कवची शूली जटी मुण्डी च कुण्डली ॥ १६०॥  
  
मेखली मुसली खड्गी कङ्कणीकृतवासुकिः ॥ १६१॥  
  
              उत्तरभागम् ।  
एतत्सहस्रनामाङ्कं वीरभद्रस्य कीर्तनम् ।  
एकैकाक्षरमाहात्म्यं महापातकनाशनम् ॥ १६२॥  
  
महाव्याधिहरं मृत्युदारिद्र्यतिमिराञ्जनम् ।  
महासंसारजलधिमग्नोत्तारणनाविकः ॥ १६३  
धर्मार्थकाममोक्षाणां निजगेहं निरर्गलम् ।  
कर्मभक्तिचिदानन्दं कन्दकारणकन्दकम् ॥ १६४॥  
  
रसं रसायनं दिव्यं नामामृतरसं नरः ।  
शृणुयाद्यः स्मरन्योऽपि सर्वपापैः प्रमुच्यते ॥ १६५॥  
  
अग्निष्टोमस्य यज्ञस्य वाजपेयशतस्य च ।  
कन्यादानसहस्रस्य यत्फलं लभते नरः ॥ १६६॥  
  
तत्फलङ्कोटिगुणितं नामैकस्य सकृज्जपात् ।  
आयुरारोग्यसौभाग्यं पुत्रपौत्रप्रवर्धनम् ॥ १६७॥  
  
ऐहिकामुष्मिकभयच्छेदनं सुखसाधनम् ।  
कुष्ठापस्मारपैशाचचेष्टादिरुजनाशकम् ॥ १६८॥  
  
अश्मरीं वातशीतोष्णं ज्वरं माहेश्वरीज्वरम् ।  
त्रिदोषजं सन्निपातं कुक्षिनेत्रशिरोव्यथाम् ॥ १६९॥  
  
मृत्युदारिद्र्यजन्मादि तीव्रदुःखनिवारणम् ।  
मारणं मोहनं चैव स्तम्भनोच्चाटनं तथा ॥ १७०॥  
  
विद्वेषणं कर्षणं च कुटिलं वैरिचेष्टितम् ।  
विषशस्त्रोरगव्याघ्रभयं चोराग्निशत्रुजम् ॥ १७१॥  
  
भूतवेतालयक्षादि ब्रह्मराक्षसजं भयम् ।  
शाकिन्यादि भयं भैरवोद्भवं बहुद्विट्भयम् ॥ १७२॥  
  
त्यजन्त्येव सकृत् स्तोत्रं यः स्मरेद्भीतमानसः ।  
यः स्मरेत् वीरभद्रेति लभेत् सत्यं श्रियं जयम् ॥ १७३॥  
  
वीरभद्रस्य नाम्नां यत् सहस्रं सर्वसिद्धिदम् ।  
वज्रपञ्जरमित्युक्तं विष्णुना प्रभविष्णुना ॥ १७४॥  
  
करचिन्तामणिनिभं स्वैरकामदगोसमम् ।  
स्वाङ्गणस्थामरतरुसमानमसमोपमम् ॥ १७५॥  
  
एककालं द्विकालं वा त्रिकालं नित्यमेव वा ।  
यः पठेद्वीरभद्रस्य स्तोत्रं मन्त्रमिदं नरः ॥ १७६॥  
  
इह भुक्त्वाखिलान्भोगानन्ते शिवपदं व्रजेत् ॥ १७७॥  
  
इति श्रीमत्पद्मपुराणे उपरिभागे दक्षाध्वरे श्रीमहाशरभ-  
नृसिंहयुद्धे नरहरिरूपनारायणप्रोक्तं श्रीवीरभद्र-  
सहस्रनामस्तोत्रं सम्पूर्णम् ॥  
  
  
Encoded by Sivakumar Thyagarajan shivakumar24 at gmail.com  
Proofread by Sivakumar Thyagarajan, PSA Easwaran  
  
  
