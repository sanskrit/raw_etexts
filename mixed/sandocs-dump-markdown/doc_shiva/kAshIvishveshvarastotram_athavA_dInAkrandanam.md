---
Category: shiva
File name: kAshIvishveshvarastotramdInAkrandanam.itx
Indexextra: (Tamil 1, 2)
Language: Sanskrit
Latest update: March 24, 2020
Location: doc_shiva
Proofread by: PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: Kashivishveshvara Stotram or Dinakrandanam
Transliterated by: Sivakumar Thyagarajan shivakumar24 at gmail
engtitle: kAshivishveshvarastotramdInAkrandanam
itxtitle: kAshIvishveshvarastotram athavA dInAkrandanam
title: काशीविश्वेश्वरस्तोत्रम् अथवा दीनाक्रन्दनम्

---
  
 श्रीकाशीविश्वेस्वरस्तोत्रं अथवा श्रीदीनाक्रन्दनम्   
ॐ श्रीगणेशाय नमः ।  
चुण्ठीजलैरिव सुखैः परिणामदुःखैः  
     आस्वादितैरपि मनागविलुप्ततृष्णः ।  
श्रान्तोऽस्मि हा भवमरौ सुचिरं चरित्वा  
     तच्छायया चरणयोः शिव मां भजेथाः  ॥ १॥  
  
दुर्वारसंसृतिरुजा भृशकान्दिशीकः  
     त्वामोषधीपतिभृतं सुकृतैरवाप्य ।  
आवेदयामि यदहं तव तन्निदानं  
     तत्रावधेहि मृड मा कुरु मय्यवज्ञाम् ॥ २॥  
  
दुर्वासनाशतवशादशुचित्वमीक्ष्य  
     या मे हठात्कृतवती मनसि प्रवेशम् ।  
साऽनेकजन्ममरणावटपातनेन  
     मां राक्षसीव बहु नाथ तुदत्यविद्या ॥ ३॥  
  
घोरे क्षणं विनिपतन्नरके क्षणं च  
     पुण्यं पदं दिविषदां सहसाऽधिरोहन् ।  
मोहेन कन्दुकदशामिव नीयमानः  
     स्वामिन् सहे किमवधीनि गतागतानि ॥ ४॥  
  
का मे गतिर्विशति नैव मनो विवेकः  
     स्वप्नेऽपि पक्कणमिव प्रवरो द्विजानाम् ।  
रुद्धेऽपि तत्र न स रोढुमलं मुहूर्तं  
     विश्वेश मौक्तिकमिवोपरि दर्पणस्य ॥ ५॥  
  
पित्रोर्जघन्यरसबिन्दुयुगं गृहीत्वा  
     हन्तासकृत्पतितवानधिगर्भवासम् ।  
तद्दुःखमन्वभवमीश गभीरकुम्भी-  
     पाको वराक इति यस्य पुरो गृणन्ति  ॥ ६॥  
  
तत्र स्थितस्तदनु तत्तदनेकपूर्व-  
     जन्मान्तरस्मरणविस्मयदुःखितात्मा ।  
अस्मान्निसृत्य पुनरुद्भवभङ्गहेतोः  
     चेतो विधास्य इति चाकरवं प्रतिज्ञाम् ॥ ७॥  
  
तेनाध्वनाथ निसृतोऽस्मि ततः स्मृतेऽपि  
     यस्मिन्निकाममभिमानधनास्त्रपन्ते ।  
संस्पर्शतस्तु शतशः शितिकर्मवायोः  
     प्रायो निगूढदृढमूढदशामवापम् ॥ ८॥  
  
तिर्यग्दशामिव शनैरविवेकसेकात्  
     वर्षाण्यवाप्य परमेश्वर पञ्चषाणि ।  
तत्तत्कृतं पतदपि स्मृतिसीम्नि यद्यत्  
     सद्यो ह्रियं जडधियोऽपि हृदि प्रसूते ॥ ९॥  
  
आसाद्य यौवनमथो बहुभिः प्रकारैः  
     शृङ्गारभङ्ग्यनुगुणैर्गुणिताविवेकः ।  
जातोऽस्मि घोरनरकावहकर्मयोगात्  
     भोगाशया प्रशमितोभयलोकशुद्धिः ॥ १०॥  
  
मोहात्कृतः परिणयोऽप्यनयो महीयान्  
     मूलं समस्तभवबन्धनदुर्गतीनाम् ।  
यस्मादुदेत्य दुरपत्यजनेन सृष्ट-  
     स्नेहोऽस्मि वेष्टीत इवोत्कटनागपाशैः ॥ ११॥  
  
तत्पोषणाय विदुषाऽपि मया समस्तं  
     औचित्यमुज्झितवताऽऽत्तवता कुकृत्यम् ।  
द्वारि श्ववल्लडितमेव कदीश्वराणां  
     सोढावमानशतविक्लवमानसेन ॥ १२॥  
  
प्राणाधिकैरथ वियोगमवाप्य तैस्तैः  
     इष्टैररुन्तुदविषादवशंवदेन (मया)।  
स्त्रीवन्मया विलपितं विहितं न किञ्चित्  
     कृत्यं सतां समुचितं हहहा हतोऽस्मि ॥ १३॥  
  
सांसारिकेषु विषयेषु निपत्य राग-  
     द्वेषैकनिष्ठहृदयो भगवन्नभूवम् ।  
आसीददन्तकभयप्रतिकूलवृत्ति  
     किञ्चिन्मया न रचितं विदितं न वापि ॥ १४॥  
  
इत्थं न किं व्यवहृतं न किमुक्तमात्तं  
     किं वा न किं न कलितं ललितं न वापि ।  
सर्वत्र तत्र शरणं कृपणस्य मे त्वं  
     एह्योहि देहि चरणं शिरसीन्दुमौले ॥ १५॥  
  
याः प्रोत्कटा भ्रुकुटयो यमकिङ्कराणां  
     पीडाश्च या नवनवा नरकावनीपु ।  
ताश्चिन्तिता अपि भयाय ममाधुनैव  
     सोढास्मि ताः कथमहो विषमो विषादः ॥ १६॥  
  
भीतोऽस्मि दुर्गततमोऽस्मि कदर्थितोऽस्मि  
     पापोऽस्मि विस्मृतसदध्वपरिग्रहोऽस्मि ।  
तत्केन केन न पथास्मि कृपाऽऽस्पदं ते  
     मत्वेति शङ्कर यथोचितमाचरेथाः ॥ १७॥  
  
नो यत्र बन्धुरथ नैव पिता न माता  
     नो वा सुहृद्धृतिमुपेत्य विधातुमीष्टे ।  
तास्वेत्य नाथ मम नारकभूषु कुर्याः  
     त्राणं त्वमेव हि जगत्सु दयार्द्रचेताः ॥ १८॥  
  
भ्रष्टोऽस्मि यद्यापि सतां चरितात्तथापि  
     मां त्रातुमर्हसि कृतान्ताभिया श्रयन्तम् ।  
प्रेह्वेषु विह्वलतया शरणागतेषु  
     नो साधवो विदधते सदसद्विवेकम् ॥ १९॥  
  
येष्वन्धकारनिकरेण करालिता भूः  
     यत्र ज्वलन्ति नरकेष्वनिशं हुताशाः ।  
धामत्रयीनयन निर्जरसिन्धुमूर्धन्  
     तत्रेतरस्त्वमिव कः शरणं नराणाम् ॥ २०॥  
  
प्राग्यावदिन्द्रियगणः पटुशक्तिरासीत्  
     स्वामिन् स तावदगमद्विषयेषु निष्ठाम् ।  
शक्तिक्षयेऽद्य स कथं भजते भवन्तं  
     जन्मेति मे विफलमीश किमाः करोमि ॥ २१॥  
  
नादायि दानमथ नैव तपो व्यधायि  
     नासेवि तीर्थदिगसाध्यतरः समाधिः ।  
तत्काऽपरत्र गतिरस्त्यनवाप्तपुण्य-  
     ज्ञानस्य मे भव भवत्स्मृतिमन्तरेण ॥ २२॥  
  
कालान्न मे भयमथो कनके न लिप्सा  
     नैवास्मि शैशववशेन पयः पिपासुः ।  
त्वद्दर्शनाय तु शिव स्पृहयामि लोभात्  
     तत्रापि किं तव न वा सुकरः प्रकारः ॥ २३॥  
  
यज्जन्म दुर्लभमुशन्ति मनुष्यलोके  
     तत्प्राप्तमप्यतनुपूर्वशुभप्रभावात् ।  
जातं वृथैव मम यत्र मुहुः कदाऽपि  
     नैवान्वभावि भवदर्चनभक्तिसौख्यम् ॥ २४॥  
  
जातिर्महेश्वर भुजङ्गमपुङ्गवानां  
     स्तुत्या वरं भवदलङ्कृतिवाहकृत्यैः ।  
मानुष्यकं तु मम धिक्कलया कयापि  
     यन्नोपयोगमगमत्त्वयि मच्छिरीरम् ॥ २५॥  
  
शश्वद्भृशव्यसनितामपि मेऽवधार्य  
     धत्से कथं परमकारुणिकोऽप्यवज्ञाम् ।  
किं नाथ पश्यसि न यत्परिहृत्य शङ्कां  
     लग्नोऽनिशं शिव शिवेति मम प्रलापः ॥ २६॥  
  
रक्तार्द्रचर्मवसनाय महास्मशान-  
     धाम्नेऽस्थिभूषणवते फणिकङ्कणाय ।  
रक्षःपिशाचसचिवाय बलिं प्रयामः  
     रूपाय ते हर युगान्तनिशाचराय ॥ २७॥  
  
दिव्योत्तरीयभृति कौस्तुभरत्नभाजि  
     देवेऽपरे दधतु लुब्धधियोऽनुबन्धम् ।  
रूपं दिगम्बरमखण्डनृमुण्डचूडं  
     भावत्कमेव तु बतेश मम स्पृहायै ॥ २८॥  
  
जीवामि चेदथ पृथुप्रियविप्रयोग-  
     रोगादयो नरकदुःखभियोऽन्यथाऽपि ।  
घ्नन्त्येव मामुभयथाऽप्यसुखोऽहमित्थं  
     अत्रोचितं हर चर स्वकृपालुतायाः ॥ २९॥  
  
यत्रेन्द्रियाणि विरमन्ति निजक्रियाभ्यः  
     यात्यान्तरोऽपि करणप्रसरोऽवसादम् ।  
प्राणास्त्रुटन्ति च समस्तनिराशभूतं  
     मामेत्य शङ्कर कुतोऽपि तदा दयेथाः ॥ ३०॥  
  
स्वाशेषपूर्वदुरितस्मरणादुदेति  
     यत्रासमं भयमसुप्रशमप्रसङ्गे ।  
कः कान्दिशीकमनसः शरणं तदा मे  
     स्वामिंस्तवैव समयः स कृपालुतायाः ॥ ३१॥  
  
अद्यैव यामि शरणं परमेश्वर त्वां  
     शक्ष्यामि किं तनु तदाऽऽहतसर्वशक्तिः ।  
मृत्युर्यदा मम भयाय पतत्यकस्मात्  
     अन्धस्य वक्त्र इव हस्ततलप्रहारः ॥ ३२॥  
  
आर्तिक्षणे सपदि विस्मर तात मातः  
     इत्यादिकं च विफलं कृपणापलापम् ।  
शर्वेश शङ्कर शिवेति नुतिं भजस्व  
     जिह्वे यतो विघटतेऽखिलदुःखभारः ॥ ३३॥  
  
स्वास्थ्ये मदात्कति न दुश्चरितानि नाम  
     नाथ व्यधां गतविवेकतया विशङ्कः ।  
संस्मृत्य मृत्युभयमद्य तु विह्वलोऽस्मि  
     श्रीकण्ठ भोक्तुमपि येन न पारयामि ॥ ३४॥  
  
पूर्वं न चेद्विरचिता तव देव सेवा  
     तेनैव नैव दयसे श्रयतो ममार्तिम् ।  
किं प्रागसंस्तुत इति प्रतिपन्नमूल-  
     च्छायं गतश्रमरुजं न तरुः करोति ॥ ३५॥  
  
ज्ञानप्रकाशसुलभं शिव दर्शनं ते  
     जात्यन्धतैव च परं मम तद्वियोगात् ।  
तत्तां त्वमेव किल कामपि देहि युक्तिं  
     व्यक्तिं ययैष्यसि मम श्रममन्तरेण ॥ ३६॥  
  
प्राप्येदृशीमपि मनुष्यदशां न पुण्ये  
     ज्ञानेऽथवा विधिहतोऽप्यगमं प्रतिष्ठाम् ॥  
  
सामग्र्यसावथ कुतः पुनरप्यतो मां  
     स्वामिन्नधन्यमनुकम्पितुमर्हसि त्वम् ॥ ३७॥  
  
लीनेन भूरि विषयाध्वनि सौख्यलोभात्  
     नामापि मोहितधिया कलितं न मृत्योः ।  
आसिदतः सपदि तद्भयतो मया किं  
     शक्यं विधातुमहहा महदाकुलोऽस्मि ॥ ३८॥  
  
या विक्रिया यमभटभ्रुकुटिच्छटानां  
     पीडाश्च या नवनवा नरकावनीषु ।  
ता निर्विशन् भव कथं भवितास्म्यमुत्र  
     कुत्र व्रजामि शरणं कतरं प्रपद्ये ॥ ३९॥  
  
स्मृत्वाऽप्यहो रविज किङ्कृतहुङ्कृतीनां  
     मुह्यामि यामि विलयं भयविह्वलात्मा ।  
आसन्नमेवमहहा विषमं पुरस्तात्  
     तत्का गतिर्मम कुकर्मनिमग्नवृत्तेः ॥ ४०॥  
  
आसन्नपापशतसम्भृतघोरपीडः  
     क्रन्दाम्यनन्यगतिकत्ववशात्पुरस्ते ।  
तस्मात्कथं न दयसे त्वरितं कुतश्चित्  
     आगत्य विश्वमय सान्त्वय मां वराकम् ॥ ४१॥  
  
पश्यन् समानवयसोऽपि यवीयसोऽपि  
     नक्तन्दिवं यमभटैरपि नीयमानान् ।  
आत्मन्यभूवमजरामरताभिमानी  
     यद्विप्लवादकरवं न शुभं कदाचित् ॥ ४२॥  
  
द्वारे लुठामि करुणं प्रलपामि शम्भो  
     वाञ्छामि चुम्बितुमथो परिरभ्य च त्वाम् ।  
वातूलतामुपगतोऽस्मि तवानुरागात्  
     हा दुःसहस्त्वयि ममैष दृढोऽनुरागः ॥ ४३॥  
  
कण्ठेऽर्पयत्युरगपाशमसूयया मे  
     यामिन्यधीशशिख यत्समये कृतान्तः ।  
नूनं तदा मुहुरुपैमि फणीन्द्रहार  
     त्वत्तुल्यतामिति भजे मरणेऽपि हर्षम् ॥ ४४॥  
  
चित्तं न पारदमिव क्षणमुज्झतीदं  
     चाञ्चल्यविप्लवमयुक्तिविदः प्रभो मे ।  
तस्मात्कथं भवति भक्तिरसस्य सिद्धिः  
     कस्तां विना च भवघोरविपद्विनाशः ॥ ४५॥  
  
स्वामिन्ननुद्गतविवेकलवोऽकृतात्मा  
     तिर्यग्वदेव दिवसानतिवाहयामि ।  
नेता क्षणाच्च वशमन्तकसौनिको मां  
     आशैव तन्मम कुतः सुगतिप्रसक्त्यै ॥ ४६॥  
  
दुःस्वप्न एष विषमो भवदुःखनामा  
     स्वामिन् कथं त्यजति मां विगतप्रबोधम् ।  
यस्मान्ममानवरतश्रुतभूरिशास्त्र-  
     तूर्यस्वनैरपि न शाम्यति मोहनिद्रा ॥ ४७॥  
  
कृत्वा पापमसावपोष्यत निजः कायो न दीनो जनः  
     वैवश्याल्लुठितं चिरं चरणयोः स्त्रीणां गुरूणां न तु ।  
लोभोऽकारि मया धने न सुकृते तेनानुतप्ये महत्  
     किं शक्यं मम तत्र कर्तुमधुना नाथ त्वमेका गतिः ॥ ४८॥  
  
अहं पापी पापक्षपणनिपुणः शङ्कर भवान्  
     अहं भीतो भीताभयवितरणे ते व्यसनिता ।  
अहं दीनो दीनोद्धरणविधिसज्जस्त्वमितरत्  
     न जानेऽहं वक्तुं कुरु सकलशोच्ये मयि दयाम् ॥ ४९॥  
  
इति परिहृतवान् स्वकाव्यशिल्प-  
     प्रकटनमाकुलितो भवव्यथाभिः ।  
व्यधित गिरिश रम्यदेवजन्मा  
     तव पुरतो हठदैन्यतः प्रलापान् ॥ ५०॥  
  
एतत्तीव्रं व्रतमुपचितं सैकते सिद्धसिन्धोः  
     वाराणस्यां शमदमदृशोरेष गाढोऽनुबन्धः ।  
दीनाक्रन्दं प्रति पशुपतेरुद्यमश्चाटुकानि  
     त्यक्त्वा राज्ञां बत मम शुभैस्तन्यते धन्यतेयम् ॥ ५१॥  
  
अभ्रंशे जन्म वंशे सुमहति विहितो वाङ्मयाब्धौ हनूमत्-  
     संरम्भो दानभोगौ तदनु च रचितौ किञ्चिदौचित्यरीत्या ।  
ज्ञात्वा तत्त्वं यतित्वं श्रितमथ मथिता संसृतिर्दुर्निवारा  
     वाराणस्यां प्रसन्ना स्थितिरिति कृतिनः किं न मे नाम सिद्धम् ॥ ५२॥  
  
ईर्ष्यायै परवादिनां कविकलाकान्ता यतिं मामियं  
     यच्चुम्बत्यधुनापि तन्मयि भवत्यब्रह्मचर्यं न किम् ।  
एतावत्स्खलितं क्षमस्व भगवन् भूयोऽपि तुभ्यं शपे  
     श्रीविश्वेश्वर देव नैव भवितास्म्यस्या रहस्यातिथिः ॥ ५३॥  
  
नासत्यव्यतिरेकतोऽक्षरमपि प्रायुङ्क्त यद्भारती  
     नैवान्यत्परबाधतो यदसकृत्सञ्चिन्तितं चेतसा ।  
नाकृत्यादितरत्र गात्रमतनोच्चेष्टां यथेष्टं च यत्  
     सर्वत्रापि मया त्वमेव शरणं तत्राश्रितो धूर्जटे ॥ ५४॥  
  
इति श्रीलोष्टदेवकृतं श्रीदीनाक्रन्दनं नाम  
             काशीविश्वेश्वरस्तोत्रं सम्पूर्णम् ।  
ॐ तत् सत् ।    
  
Encoded by Sivakumar Thyagarajan  
Proofread by PSA Easwaran  
  
