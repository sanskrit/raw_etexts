---
Acknowledge-Permission: GRETIL, sanskritworld.in
Author: Utpaladeva
Category: shiva
Description-comments: 20 stotras for Shiva by Utpaladeva
File name: shivastotrAvalIutapaladeva.itx
Indexextra: (Sanskrit Text, Commentary, Reference)
Language: Sanskrit
Latest update: July 1, 2017
Location: doc_shiva
Proofread by: Somadeva Vasudeva
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: shivastotrAvalI by utapaladeva
Transliterated by: Somadeva Vasudeva
engtitle: shivastotrAvalI (utpaladevavirachitA)
itxtitle: shivastotrAvalI (utpaladevavirachitA)
title: शिवस्तोत्रावली (उत्पलदेवविरचिता)

---
  
 उत्पलदेवविरचिता शिवस्तोत्रावलिः   
  
अनुक्रमणिका  
१. भक्तिविलासाख्यं प्रथमं स्तोत्रम् ।  
२. सर्वात्मपरिभावनाख्यं द्वितीयं स्तोत्रम् ।  
३. प्रणयप्रसादाख्यं तृतीयं स्तोत्रम् ।  
४. सुरसोद्बलाख्यां चतुर्थं स्तोत्रम् ।  
५. स्वबलनिदेशनाख्यं पञ्चमं स्तोत्रम् ।  
६. अध्वविस्फुरणाख्यं सस्थं स्तोत्रम् ।  
७. विधुरविजयनामधेयं सप्तमं स्तोत्रम् ।  
८. अलौकिकोद्बलनाख्यमष्टमं स्तोत्रम् ।  
९. स्वातन्त्र्यविजयाख्यं नवमं स्तोत्रम् ।  
१०. अविच्छेदभङ्गाख्यं दशमं स्तोत्रम् ।  
११. औत्सुक्यविश्वसितनामैकादशं स्तोत्रम् ।  
१२. रहस्यनिर्देशनाम द्वादशं स्तोत्रम् ।  
१३. सङ्ग्रहस्तोत्रनाम त्रयोदशं स्तोत्रम् ।  
१४. जयस्तोत्रनाम चतुर्दशं स्तोत्रम् ।  
१५. भक्तिस्तोत्रनाम पञ्चदशं स्तोत्रम् ।  
१६. पाशानुद्भेदनाम षोडशं स्तोत्रम् ।  
१७. दिव्यक्रीडाबहुमाननाम सप्तदसं स्तोत्रम् ।  
१८. आविष्कारनाम अष्टादशं स्तोत्रम् ।  
१९. उद्योतनाभिधानमेकोनविंशं स्तोत्रम् ।  
२०. चर्वनाभिधानं विंशं स्तोत्रम् ।  
  
अथ शिवस्तोत्रावलिः ॥  
  
ॐ तत्सत् ।  
श्री विघ्नहर्त्रे नमः ।  
श्रीगुरवे शिवाय नमः ।  
  
भक्तिविलासाख्यं प्रथमं स्तोत्रम् ।  
  
न ध्यायतो न जपतः स्याद्यस्याविधिपूर्वकम्  
एवमेव शिवभासस्तं नुमो भक्तिशालिनम् ॥ १.१॥  
  
आत्मा मम भवद्भक्तिसुधापानयुवापि सन्  
लोकयात्रारजोरागात्पलितैरिव धूसरः ॥ १.२॥  
  
लब्धतत्सम्पदां भक्तिमतां त्वत्पुरवासिनाम्  
सञ्चारो लोकमार्गेऽपि स्यात्तयैव विजृम्भया ॥ १.३॥  
  
साक्षाद्भवन्मये नाथ सर्वस्मिन् भुवनान्तरे  
किं न भक्तिमतां क्षेत्रं मन्त्रः क्वैषां न सिद्ध्यति ॥ १.४॥  
  
जयन्ति भक्तिपीयूषरसासववरोन्मदाः  
अद्वितीया अपि सदा त्वद्वितीया अपि प्रभो ॥ १.५॥  
  
अनन्तानन्दसिन्धोस्ते नाथ तत्त्वं विदन्ति ते  
तादृश एव ये सान्द्रभक्त्यानन्दरसाप्लुताः ॥ १.६॥  
  
त्वमेवात्मेश सर्वस्य सर्वश्चात्मनि रागवान्  
इति स्वभावसिद्धांस्त्वद्भक्तिं जानञ्जयेज्जनः ॥ १.७॥  
  
नाथ वेद्यक्षये केन न दृश्योऽस्येककः स्थितः  
वेद्यवेदकसङ्क्षोभेऽप्यसि भक्तैः सुदर्शनः ॥ १.८॥  
  
अनन्तानन्दसरसी देवी प्रियतमा यथा  
अवियुक्तास्ति ते तद्वदेका त्वद्भक्तिरस्तु मे ॥ १.९॥  
  
सर्व एव भवल्लाभहेतुर्भक्तिमतां विभो  
संविन्मार्गोऽयमाह्लाददुःखमोहैस्त्रिधा स्थितः ॥ १.१०॥  
  
भवद्भक्त्यमृतास्वादाद्बोधस्य स्यात्परापि या  
दशा सा मां प्रति स्वामिन्नासवस्येव शुक्तता ॥ १.११॥  
  
भवद्भक्तिमहाविद्या येषामभ्यासमागता  
विद्याविद्योभयस्यापि ता एते तत्त्ववेदिनः ॥ १.१२॥  
  
आमुलाद्वाग्लता सेयं क्रमविस्फारशालिनी  
त्वद्भक्तिसुधया सिक्ता तद्रसाढ्यफलास्तु मे ॥ १.१३॥  
  
शिवो भूत्वा यजेतेति भक्तो भूत्वेति कथ्यते  
त्वमेव हि वपुः सारं भक्तैरद्वयशोधितम् ॥ १.१४॥  
  
भक्तानां भवदद्वैतसिद्ध्यै का नोपपत्तयः  
तदसिद्ध्यै निकृष्टानां कानि नावरणानि वा ॥ १.१५॥  
  
कदाचित्क्वापि लभ्योऽसि योगेनेतीश वञ्चना  
अन्यथा सर्वकक्ष्यासु भासि भक्तिमतां कथम् ॥ १.१६॥  
  
प्रत्याहाराद्यसंस्पृष्टो विशेषोऽस्ति महानयम्  
योगिभ्यो भक्तिभाजां यद्व्युत्थानेऽपि समाहिताः ॥ १.१७॥  
  
न योगो न तपो नार्चाक्रमः कोऽपि प्रनीयते  
अमाये शिवमार्गेऽस्मिन् भक्तिरेका प्रशस्यते ॥ १.१८॥  
  
सर्वतो विलसद्भक्तितेजोध्वस्तावृतेर्मम  
प्रत्यक्षसर्वभावस्य चिन्तानामपि नश्यतु ॥ १.१९॥  
  
शिव इत्येकशब्दस्य जिह्वाग्रे तिष्ठतः सदा  
समस्तविषयास्वादो भक्तेष्वेवास्ति कोऽप्यहो ॥ १.२०॥  
  
शान्तकल्लोलशीताच्छस्वादुभक्तिसुधाम्बुधौ  
अलौकिकरसास्वादे सुस्थैः कोऽनाम गण्यते ॥ १.२१॥  
  
सादृशैः किं न चर्व्येत भवद्भक्तिमहौषधिः  
तादृशी भगवन् यस्या मोक्षाख्योऽनन्तरो रसः ॥ १.२२॥  
  
ता एव परमर्थ्यन्ते सम्पदः सद्भिरीश याः  
त्वद्भक्तिरससम्भोगविस्रम्भपरिपोषिकाः ॥ १.२३॥  
  
भवद्भक्तिसुधासारस्तैः किमप्युपलक्षितः  
ये न रागादि पङ्केऽस्मिंऌ लिप्यन्ते पतिता अपि ॥ १.२४॥  
  
अणिमादिषु मोक्षान्तेष्वङ्गेष्वेव फलाभिधा  
भवद्भक्तेर्विपक्वाया लताया इव केषु चित् ॥ १.२५॥  
  
चित्रं निसर्गतो नाथ दुःखबीजमिदं मनः  
त्वद्भक्तिरससंसिक्तं निःश्रेयसमहाफलम् ॥ १.२६॥  
  
सर्वात्मपरिभावनाख्यं द्वितीयं स्तोत्रम् ।  
  
अग्नीषोमरविब्रह्मविष्णुस्थावरजङ्गम  
स्वरूप बहुरूपाय नमः संविन्मयाय ते ॥ २.१॥  
  
विश्वेन्धनमहाक्षारानुलेपशुचिवर्चसे  
महानलाय भवते विश्वैकहविषे नमः ॥ २.२॥  
  
परमामृतसान्द्राय शीतलाय शिवाग्नये  
कस्मै चिद्विश्वसम्प्लोषविषमाय नमोऽस्तु ते ॥ २.३॥  
  
महादेवाय रुद्राय शङ्कराय शिवाय ते  
महेश्वरायापि नमः कस्मै चिन्मन्त्रमूर्तये ॥ २.४॥  
  
नमो निकृत्तनिःशोषत्रैलोक्यविगलद्वसा-  
वसेकविषमायापि मङ्गलाय शिवाग्नये ॥ २.५॥  
  
समस्तलक्षनायोग एव यस्योपलक्षणम्  
तस्मै नमोऽस्तु देवाय कस्मै चिदपि शम्भवे ॥ २.६॥  
  
वेदागमविरुद्धाय वेदागमविधायिने  
वेदागमसतत्त्वाय गुह्याय स्वामिने नमः ॥ २.७॥  
  
संसारैकनिमित्ताय संसारैकविरोधिने  
नमः संसाररूपाय निःसंसाराय शम्भवे ॥ २.८॥  
  
मूलाय मध्यायाग्राय मूलमध्याग्रमूर्तये  
क्षीनाग्रमध्यमूलाय नमः पूर्णाय शम्भवे ॥ २.९॥  
  
नमः सुकृतसम्भरविपाकः सकृदप्यसौ  
यस्य नामग्रहस्तस्मै दुर्लभाय शिवाय ते ॥ २.१०॥  
  
नमश्चराचराकारपरेतनिचयैः सदा  
क्रीडते तुभ्यमेकस्मै चिन्मयाय कपालिने ॥ २.११॥  
  
मायाविने विशुद्धाय गुह्याय प्रकटात्मने  
सूक्ष्माय विश्वरूपाय नमश्चित्राय शम्भवे ॥ २.१२॥  
  
ब्रह्मेन्द्रविष्णुनिर्व्यूढजगत्संहारकेलये  
आश्चर्यकरणीयाय नमस्ते सर्वशक्तये ॥ २.१३॥  
  
तटेष्वेव परिभ्रान्तैः लब्धास्तास्ता विभूतयः  
यस्य तस्मै नमस्तुभ्यमगाधहरसिन्धवे ॥ २.१४॥  
  
मायामयजगत्सान्द्रपङ्कमध्याधिवासिने  
अलेपाय नमः शम्भुशतपत्राय शोभिने ॥ २.१५॥  
  
मङ्गलाय पवित्राय निधये भूषणात्मने  
प्रियाय परमार्थाय सर्वोत्कृष्टाय ते नमः ॥ २.१६॥  
  
नमः सततबद्धाय नित्यनिर्मुक्तिभागिने  
बन्धमोक्षविहीनाय कस्मै चि दपि शम्भवे ॥ २.१७॥  
  
उपहासैकसारेऽस्मिन्नेतावति जगत्त्रये  
तुभ्यमेवाद्वितीयाय नमो नित्यसुखासिने ॥ २.१८॥  
  
दक्षिणाचारसाराय वामाचाराभिलाषिणे  
सर्वाचाराय शर्वाय निराचाराय ते नमः ॥ २.१९॥  
  
यथा तथापि यः पूज्यो यत्र तत्रापि योऽर्चितः  
योऽपि वा सोऽपि वा योऽसौ देवस्तस्मै नमोऽस्तु ते ॥ २.२०॥  
  
मुमुक्षुजनसेव्याय सर्वसन्तापहारिणे  
नमो विततलावण्यवराय वरदाय ते ॥ २.२१॥  
  
सदा निरन्तरानन्दरसनिर्भरिताखिल-  
त्रिलोकाय नमस्तुभ्यं स्वामिने नित्यपर्वणे ॥ २.२२॥  
  
सुखप्रधानसंवेद्यसम्भोगैर्भजते च यत्  
त्वामेव तस्मै घोराय शक्तिवृन्दाय ते नमः ॥ २.२३॥  
  
मुनीनामप्यविज्ञेयं भक्तिसम्बन्धचेष्टिताः  
आलिङ्गन्त्यपि यं तस्मै कस्मै चिद्भवते नमः ॥ २.२४॥  
  
परमामृतकोशाय परमामृतराशये  
सर्वपारम्यपारम्यप्राप्याय भवते नमः ॥ २.२५॥  
  
महामन्त्रमयं नौमि रूपं ते स्वच्छशीतलम्  
अपूर्वमोदसुभगं परामृतरसोल्वणम् ॥ २.२६॥  
  
स्वातन्त्र्यामृतपूर्णत्वदैक्यख्यातिमहापटे  
चित्रं नास्त्येव यत्रेश तन्नौमि तव शासनम् ॥ २.२७॥  
  
सर्वाशङ्कासनिं सर्वालक्ष्मीकालानलं तथा  
सर्वामङ्गल्यकल्पान्तं मार्गं माहेश्वरं नुमः ॥ २.२८॥  
  
जय देव नमो नमोऽस्तु ते सकलं विश्वमिदं तवाश्रितम्  
जगतां परमेश्वरो भवान् परमेकः शरणागतोऽस्मि ते ॥ २.२९॥  
  
प्रणयप्रसादाख्यं तृतीयं स्तोत्रम् ।  
  
सदसत्त्वेन भावानां युक्ता या द्वितयी गतिः  
तामुल्लङ्घ्य तृतीयस्मै नमश्चित्राय शम्भवे ॥ ३.१॥  
  
आसुरर्षिजनादस्मिन्नस्वतन्त्रे जगत्त्रये  
स्वतन्त्रास्ते स्वतन्त्रस्य ये तवैवानुजीविनः ॥ ३.२॥  
  
अशेषविश्वखचितभवद्वपुरनुस्मृतिः  
येषां भवरुजामेकं भेषजं ते सुखासिनः ॥ ३.३॥  
  
सितातपत्रं यस्येन्दुः स्वप्रभापरिपूरितः  
चामरं स्वर्धुनीस्रोतः स एकः परमेश्वरः ॥ ३.४॥  
  
प्रकाशां शीतलामेकां शुद्धां शशिकलामिव  
दृशं वितर मे नाथ कामप्यमृतवाहिनीम् ॥ ३.५॥  
  
त्वच्चिदानन्दजलधेश्च्युताः संवित्तिविप्रुषः  
इमाः कथं मे भगवन्नामृतास्वादसुन्दराः ॥ ३.६॥  
  
त्वयि रागरसे नाथ न मग्नं हृदयं प्रभो  
येषामहृदया एव तेऽवज्ञस्पदमीदृशाः ॥ ३.७॥  
  
प्रभुणा भवता यस्य जातं हृदयमेलनम्  
प्राभवीणां विभूतीनां परमेकः स भाजनम् ॥ ३.८॥  
  
हर्षाणामथ शोकानां सर्वेषां प्लावकः समम्  
भवद्ध्यानामृतापूरो निम्नाणिम्नभुवामिव ॥ ३.९॥  
  
केव न स्याद्दृशा तेषां सुखसम्भारनिर्भरा  
येषामात्माधिकेनेश न क्वापि विरहस्त्वया ॥ ३.१०॥  
  
गर्जामि बत नृत्यामि पूर्णा मम मनोरथाः  
स्वामी ममैष घटितो यत्त्वमत्यन्तरोचनः ॥ ३.११॥  
  
नान्यद्वेद्यं क्रिया यत्र नान्यो योगो विदा च यत्  
ज्ञानं स्यात्किं तु विश्वैकपूर्णा चित्त्वं विजृम्भते ॥ ३.१२॥  
  
दुर्जयानामनन्तानां दुःखानां सहसैव ते  
हस्तात्पलायिता येषां वाचि शश्वच्छिवध्वनिः ॥ ३.१३॥  
  
उत्तमः पुरुषोऽन्योऽस्ति युष्मच्छेषविशेषितः  
त्वं महापुरुषस्त्वेको निःशेषपुरुषाश्रयः ॥ ३.१४॥  
  
जयन्ति ते जगद्वन्द्या दासास्ते जगतां विभो  
संसारार्णव एवैष येषां क्रीडामहासरः ॥ ३.१५॥  
  
आसतां तावदन्यानि दैन्यानीह भवज्जुषाम्  
त्वमेव प्रकटीभूया इत्यनेनैव लज्ज्यते ॥ ३.१६॥  
  
मत्परं नास्ति तत्रापि जापकोऽस्मि तदैक्यतः  
तत्त्वेन जप इत्यक्षमालया दिशसि क्वचित् ॥ ३.१७॥  
  
सतोऽवश्यं परमसत्सच्च तस्मात्परं प्रभो  
त्वं चासतः सतश्चान्यस्तेनासि सदसन्मयः ॥ ३.१८॥  
  
सहस्रसूर्यकिरणाधिकशुद्धप्रकाशवान्  
अपि त्वं सर्वभुवनव्यापकोऽपि न दृश्यसे ॥ ३.१९॥  
  
जडे जगति चिद्रूपः किल वेद्येऽपि वेदकः  
विभुर्मिते च येनासि तेन सर्वोत्तमो भवान् ॥ ३.२०॥  
  
अलमाक्रन्दितैरन्यैरियदेव पुरः प्रभोः  
तीव्रं विरौमि यन्नाथ मुह्याम्येवं विदन्नपि ॥ ३.२१॥  
  
सुरसोद्बलाख्यां चतुर्थं स्तोत्रम् ।  
  
चपलमसि यदपि मानस तत्रापि श्लाघ्यसे यतो भजसे  
शरणानामपि शरणं त्रिभुवनगुरुमम्बिकाकान्तम् ॥ ४.१॥  
  
उल्लङ्घ्य विविधदैवतसोपानक्रममुपेय शिवचरणान्  
आश्रित्याप्यधरतरां भूमिं नाद्यापि चित्रमुज्झामि ॥ ४.२॥  
  
प्रकटय निजमध्वानं स्थगयतरामखिललोकचरितानि  
यावद्भवामि भगवंस्तव सपदि सदोदितो दासः ॥ ४.३॥  
  
शिव शिव शम्भो शङ्कर शरणागतवत्सलाशु कुरु करुणाम्  
तव चरणकमलयुगलस्मरणपरस्य हि सम्पदोऽदूरे ॥ ४.४॥  
  
तावकाङ्घ्रिकमलासनलीना ये यथारुचि जगद्रचयन्ति  
ते विरिञ्चिमधिकारमलेनालिप्तमस्ववशमीश हसन्ति ॥ ४.५॥  
  
त्वत्प्रकाशवपुषो न विभिन्नं किं चन प्रभवति प्रतिभातुम्  
तत्सदैव भगवन् परिलब्धोऽसीश्वर प्रकृतितोऽपि विदूरः ॥ ४.६॥  
  
पादपङ्कजरसं तव के चिद्भेदपर्युषितवृत्तिमुपेताः  
के चनापि रसयन्ति तु सध्यो भातमक्षतवपुर्द्वयशून्यम् ॥ ४.७॥  
  
नाथ विद्युदिव भाति विभाते या कदा चन ममामृतदिग्धा  
सा यदि स्थिरतरैव भवेत्तत्पूजितोऽसि विधिवत्किमुतान्यत् ॥ ४.८॥  
  
सर्वमस्यपरमस्ति न किं चिद्वस्त्ववस्तु यदि वेति महत्या  
प्रज्ञाय व्यवसितोऽत्र यथैव त्वं तथैव भव सुप्रकटो मे ॥ ४.९॥  
  
स्वेच्छयैव भगवन्निजमार्गे कारितः पदमहं प्रभुनैव  
तत्कथं जनवदेव चरामि त्वत्पदोचितमवैमि न किं चित् ॥ ४.१०॥  
  
कोऽपि देव हृदि तेषु तावको जृम्भते सुभगभाव उत्तमः  
त्वत्कथाम्बुदनिनादचातका येन तेऽपि सुभगीकृताश्चिरम् ॥ ४.११॥  
  
त्वज्जुषां त्वयि कयापि लीलया राग एष परिपोषमागतः  
यद्वियोगभुवि सङ्कथा तथा संस्मृतिः फलति सङ्गमोत्सवम् ॥ ४.१२॥  
  
यो विचित्ररससेकवर्धितः शङ्करेति शतशोऽप्युदीरितः  
शब्द आविशति तिर्यगाशयेष्वप्ययं नवनवप्रयोजनः ॥ ४.१३॥  
  
ते जयन्ति मुखमण्डले भ्रमनस्ति येषु नियतं शिवध्वनिः  
यः शाशीव प्रसृतोऽमृताशयात्स्वादु संस्रवति चामृतं परम् ॥ ४.१४॥  
  
परिसमाप्तमिवोग्रमिदं जगद्विगलितोऽविरलो मनसो मलः  
तदपि नास्ति भवत्पुरार्गलकवाटविघट्टनमण्व पि ॥ ४.१५॥  
  
सततफुल्लभवन्मुखपङ्कजोदरविलोकनलालसचेतसः  
किमपि तत्कुरु नाथ मनागिव स्फुरसि येन ममाभिमुखस्थितिः ॥ ४.१६॥  
  
त्वदविभेदमतेरपरं नु किं सुखमिहास्ति विभूतिरथापरा  
तदिह तावकदासजनस्य किं कुपथमेति मनः परिहृत्य ताम् ॥ ४.१७॥  
  
क्षणमपीह न तावकदासतां प्रति भवेयमहं किल भाजनम्  
भवदभेदरसासवमादरादविरतं रसयेयमहं न चेत् ॥ ४.१८॥  
  
न किल पश्यति सत्यमयं जनस्तव वपुर्द्वयदृष्टिमलीमसः  
तदपि सर्वविदाश्रितवत्सलः किमिदमारटितं न शृणोषि मे ॥ ४.१९॥  
  
स्मरसि नाथ कदाचिदपीहितं विषयसौख्यमथापि मयार्थितम्  
सततमेव भवद्वपुरीक्षणामृतमभीष्टमलं मम देहि तत् ॥ ४.२०॥  
  
किल यदैव शिवाध्वनि तावके कृतपदोऽस्मि महेश तवेच्छया  
शुभशतान्युदितानि तदैव मे किमपरं मृगये भवतः प्रभो ॥ ४.२१॥  
  
यत्र सोऽस्तमयमेति विवस्वांश्चन्द्रमः प्रभृतिभिः सह सर्वैः  
कापि सा विजयते शिवरात्रिः स्वप्रभाप्रसरभास्वररूपा ॥ ४.२२॥  
  
अप्युपार्जितमहं त्रिषु लोकेष्वधिपत्यममरेश्वर मन्ये  
नीरसं तदखिलं भवदङ्घ्रिस्पर्शनामृतरसेन विहीनम् ॥ ४.२३॥  
  
बत नाथ दृढोऽयमात्मबन्धो भवदख्यातिमयस्त्वयैव कॢप्तः  
यदयं प्रथमानमेव मे त्वामवधीर्य श्लथते न लेशतोऽपि ॥ ४.२४॥  
  
महताममरेश पूज्यमानोऽप्यनिशं तिष्ठसि पूजकैकरूपः  
बहिरन्तरपीह दृश्यमानः स्फुरसि द्रष्टृशरीर एव शश्वत् ॥ ४.२५॥  
  
स्वबलनिदेशनाख्यं पञ्चमं स्तोत्रम् ।  
  
त्वत्पादपद्मसम्पर्कमात्रसम्भोगसङ्गिनम्  
गलेपादिकया नाथ मां स्ववेश्म प्रवेशय ॥ ५.१॥  
  
भवत्पादाम्बुजरजोराजिरञ्जितमूर्धजः  
अपाररभसारब्धनर्तनः स्यामहं कदा ॥ ५.२॥  
  
त्वदेकनाथो भगवन्नियदेवार्थये सदा  
त्वदन्तर्वसतिर्मूको भवेयं मान्यथा बुधः ॥ ५.३॥  
  
अहो सुधानिधे स्वामिन्नहो मृष्ट त्रिलोचन  
अहो स्वादो विरूपक्षेत्येव नृत्येयमारटन् ॥ ५.४॥  
  
त्वत्पादपद्मसंस्पर्शपरिमीलितलोचनः  
विजृम्भेयभवद्भक्तिमदिरामदघूर्णितः ॥ ५.५॥  
  
चित्तभूभृद्भुवि विभो वसेयं क्वापि यत्र सा  
निरन्तरत्वत्प्रलापमयी वृत्तिर्महारसा ॥ ५.६॥  
  
यत्र देवीसमेतस्त्वमासौधादा च गोपुरात्  
बहुरूपः स्थितस्तस्मिन् वास्तव्यः स्यामहं पुरे ॥ ५.७॥  
  
समुल्लसन्तु भगवन् भवद्भानुमरीचयः  
विकसत्वेष यावन्मे हृत्पद्मः पूजनाय ते ॥ ५.८॥  
  
प्रसीद भगवन् येन त्वत्पदे पतितं सदा  
मनो मे तत्तदास्वाद्य क्षीवेदिव गलेदिव ॥ ५.९॥  
  
प्रहर्षाद्वाथ शोकाद्वा यदि कुङ्याद्धटादपि  
बाह्यादथान्तराद्भावात्प्रकटीभव मे प्रभो ॥ ५.१०॥  
  
बहिरप्यन्तरपि तत्स्यन्दमानं सदास्तु मे  
भवत्पादाम्बुजस्पर्शामृतमत्यन्तशीतलम् ॥ ५.११॥  
  
त्वत्पादसंस्पर्शसुधासरसोऽन्तर्निमज्जनम्  
कोऽप्येष सर्वसम्भोगलङ्घी भोगोऽस्तु मे सदा ॥ ५.१२॥  
  
निवेदितमुपादत्स्व रागादि भगवन्मया  
आदाय चामृतीकृत्य भुङ्क्ष्व भक्तजनैः समम् ॥ ५.१३॥  
  
अशेषभुवनाहारनित्यतृप्तः सुखासनम्  
स्वामिन् गृहाण दासेषु प्रसादालोकनक्षणम् ॥ ५.१४॥  
  
अन्तर्भक्तिचमत्कारचर्वणामीलितेक्षणः  
नमो मह्यं शिवायेति पूजयं स्यां तृणान्यपि ॥ ५.१५॥  
  
अपि लब्धभवद्भावः स्वात्मोल्लासमयं जगत्  
पश्यन् भक्तिरसाभोगैर्भवेयमवियोजितः ॥ ५.१६॥  
  
आकाम्क्षणीयमपरं येन नाथ न विद्यते  
तव तेनाद्वितीयस्य युक्तं यत्परिपूर्णता ॥ ५.१७॥  
  
हस्यते नृत्यते यत्र रागद्वेषादि भुज्यते  
पीयते भक्तिपीयूषरसस्तत्प्राप्नुयां पदम् ॥ ५.१८॥  
  
तत्तदपूर्वामोदत्वच्चिन्ताकुसुमवासना दृढताम्  
एतु मम मनसि यावन्नश्यतु दुर्वासनागन्धः ॥ ५.१९॥  
  
क्व नु रागादिषु रागः क्व च हरचरणाम्बुजेषु रागित्वम्  
इत्थं विरोधरसिकं बोधय हितममर मे हृदयम् ॥ ५.२०॥  
  
विचरन् योगदशास्वपि विषयव्यावृत्तिवर्तमानोऽपि  
त्वच्चिन्तामदिरामदतरलीकृतहृदय एव स्याम् ॥ ५.२१॥  
  
वाचि मनोमतिषु तथा शरीरचेष्टासु करणरचितासु  
सर्वत्र सर्वदा मे पुरःसरो भवतु भक्तिरसः ॥ ५.२२॥  
  
शिवशिवशिवेति नामनि तव निरवधि नाथ जप्यमानेऽस्मिन्  
आस्वादयन् भवेयं कमपि महारसमपुनरुक्तम् ॥ ५.२३॥  
  
स्फुरदनन्तचिदात्मकविष्टपे परिनिपीतसमस्तजडाध्वनि  
अगणितापरचिन्मयगण्डिके प्रविचरेयमहं भवतोऽर्चिता ॥ ५.२४॥  
  
स्ववपुषि स्फुटभासिनि शाश्वते स्थितिकृते न किमप्युपयुज्यते  
इति मतिः सुदृढा भवतात्परं मम भवच्चरणाब्जरजः शुचेः ॥ ५.२५॥  
  
किमपि नाथ कदाचन चेतसि स्फुरति तद्भवदङ्घ्रितलस्पृशाम्  
गलति यत्र समस्तमिदं सुधासरसि विश्वमिदं दिश मे सदा ॥ ५.२६॥  
  
अध्वविस्फुरणाख्यं सस्थं स्तोत्रम् ।  
  
क्षणमात्रमपीशान वियुक्तस्य त्वया मम  
निबिडं तप्यमानस्य सदा भूया दृशः पदम् ॥ ६.१॥  
  
वियोगसारे संसारे प्रियेण प्रभुणा त्वया  
अवियुक्तः सदैव स्यां जगतापि वियोजितः ॥ ६.२॥  
  
कायवाङ्मनसैर्यत्र यामि सर्वं त्वमेव तत्  
इत्येष परमार्थोऽपि परिपूर्णोऽस्तु मे सदा ॥ ६.३॥  
  
निर्विकल्पो महानन्दपूर्णो यद्वद्भवांस्तथा  
भवत्स्तुतिकरी भूयादनुरूपैव वाङ्मम ॥ ६.४॥  
  
भवदावेशतः पश्यन् भावं भावं भवन्मयम्  
विचरेयं निराकाङ्क्षः प्रहर्षपरिपूरितः ॥ ६.५॥  
  
भगवन्भवतः पूर्णं पश्येयमखिलं जगत्  
तावतैवास्मि सन्तुष्टस्ततो न परिखिद्यसे ॥ ६.६॥  
  
विलीयमानास्त्वय्येव व्योम्नि मेघलवा इव  
भावा विभान्तु मे शश्वत्क्रमनैर्मल्यगामिनः ॥ ६.७॥  
  
स्वप्रभाप्रसरध्वस्तापर्यन्तध्वान्तसन्ततिः  
सन्ततं भातु मे कोऽपि भवमध्याद्भवन्मणिः ॥ ६.८॥  
  
कां भूमिकां नाधिशेषे किं तत्स्याद्यन्न ते वपुः  
श्रान्तस्तेनाप्रयासेन सर्वतस्त्वामवाप्नुयाम् ॥ ६.९॥  
  
भवदङ्गपरिष्वङ्गसम्भोगः स्वेच्छयैव मे  
घटतामियति प्राप्ते किं नाथ न जितं मया ॥ ६.१०॥  
  
प्रकटीभव नान्याभिः प्रार्थनाभिः कदर्थनाः  
कुर्मस्ते नाथ ताम्यन्तस्त्वामेव मृगयामहे ॥ ६.११॥  
  
विधुरविजयनामधेयं सप्तमं स्तोत्रम् ।  
  
त्वय्यानन्दसरस्वति समरसतामेत्य नाथ मम चेतः  
परिहरतु सकृदियन्तं भेदाधीनं महानर्थम् ॥ ७.१॥  
  
एतन्मम न त्विदमिति रागद्वेषादिनिगडदृढमूले  
नाथ भवन्मयतैक्यप्रत्ययपरशुः पतत्वन्तः ॥ ७.२॥  
  
गलतु विकल्पकलङ्कावली समुल्लसतु हृदि निरर्गलता  
भगवन्नानन्दरसप्लुतास्तु मे चिन्मयी मूर्तिः ॥ ७.३॥  
  
रागादिमयभवाण्डकलुठितं त्वद्भक्तिभावनाम्बिका तैस्तैः  
आप्याययतु रसैर्मां प्रवृद्धपक्षो यथा भवामि खगः ॥ ७.४॥  
  
त्वच्चरणभावनामृतरससारास्वादनैपुणं लभताम्  
चित्तमिदं निःशेषितविषयविषासङ्गवासनावधि मे ॥ ७.५॥  
  
त्वद्भक्तितपनदीधितिसंस्पर्शवशान्ममैष दूरतरम्  
चेतोमणिर्विमूञ्चतुरागादिकतप्तवह्निकणान् ॥ ७.६॥  
  
तस्मिन् पदे भवन्तं सततमुपश्लोकयेयमत्युच्चैः  
हरिहर्यश्वविरिञ्चा अपि यत्र बहिः प्रतीक्षन्ते ॥ ७.७॥  
  
भक्तिमदजनितविभ्रमवशेन पश्येयमविकलं करणैः  
शिवमयमखिलं लोकं क्रियाश्च पूजामयी सकलाः ॥ ७.८॥  
  
मामकमनोगृहीतत्वद्भक्तिकुलाङ्गनाणिमादिसुतान्  
सूत्वा सुबद्धमूला ममेति बुद्धिं दृढीकुरुताम् ॥ ७.९॥  
  
अलौकिकोद्बलनाख्यमष्टमं स्तोत्रम् ।  
  
यः प्रसादलव ईश्वरस्थितो या च भक्तिरिव मामुपेयुषी  
तौ परस्परसमन्वितौ कदा तादृशे वपुषि रूढिमेष्यतः ॥ ८.१॥  
  
त्वत्प्रभुत्वपरिचर्वणजन्मा कोऽप्युदेतु परितोषरसोऽन्तः  
सर्वकालमिह मे परमस्तु ज्ञानयोगमहिमादि विदूरे ॥ ८.२॥  
  
लोकवद्भवतु मे विषयेषु स्फीत एव भगवन्परितर्षः  
केवलं तव शरीरतयैतान्+ लोकयेयमहमस्तविकल्पः ॥ ८.३॥  
  
देहभूमिषु तथा मनसि त्वं प्राणवर्त्मनि च भेदमुपेते  
संविदः पथिषु तेषु च तेन स्वात्मना मम भव स्फुटरूपः ॥ ८.४॥  
  
निजनिजेषु पदेषु पतन्त्विमाः करणवृत्तय उल्लसिता मम  
क्षणमपीश मनागपि मैव भूत्त्वदविभेदरसक्षतिसाहसम् ॥ ८.५॥  
  
लघुमसृणसिताच्छशीतलं भवदावेशवशेन भावयन्  
वपुरखिलपदार्थपद्धतेर्व्यवहारानतिवर्तयेय तान् ॥ ८.६॥  
  
विकसतु स्ववपुर्भवदात्मकं समुपयान्तु जगन्ति ममाङ्गताम्  
व्रजतु सर्वमिदं द्वयवल्गितं स्मृतिपथोपगमेऽप्यनुपाख्यताम् ॥ ८.७॥  
  
समुदियादपि तादृशतावकानन विलोक परामृतसम्प्लवः  
मम घटेत यथा भवदद्वयाप्रथनघोरदरीपरिपूरणम् ॥ ८.८॥  
  
अपि कदाचन तावकसङ्गमामृतकणाच्छुरणेन तनीयसा  
सकललोकसुखेषु पराङ्मुखो न भवितास्म्युभयच्युत एव किम् ॥ ८.९॥  
  
सततमेव भवच्चरणाम्बुजाकरचरस्य हि हंसवरस्य मे  
उपरि मूलतलादपि चान्तरादुपनमत्वज भक्तिमृणालिका ॥ ८.१०॥  
  
उपयान्तु विभो समस्तवस्तून्यपि चिन्ताविषयं दृशः पदं च  
मम दर्शनचिन्तनप्रकाशामृतसाराणि परं परिस्फुरन्तु ॥ ८.११॥  
  
परमेश्वर तेषु तेषु कृच्छ्रेष्वपि नामोपनमत्स्वहं भवेयम्  
न परं गतभीस्त्वदङ्गसङ्गादुपजाताधिकसम्मदोऽपि यावत् ॥ ८.१२॥  
  
भवदात्मनि विश्वमुम्भितं यद्भवतैवापि बहिः प्रकाश्यते तत्  
इति यद्दृढनिश्चयोपजुष्टं तदिदानिं स्फुटमेव भासताम् ॥ ८.१३॥  
  
स्वातन्त्र्यविजयाख्यं नवमं स्तोत्रम् ।  
  
कदा नवरसार्द्रार्द्रसम्भोगास्वादनोत्सुकम्  
प्रवर्तेत विहायान्यन्मम त्वत्स्पर्शने मनः ॥ ९.१॥  
  
त्वदेकरक्तस्त्वत्पादपूजामात्रमहाधनः  
कदा साक्षात्करिष्यामि भवन्तमयमुत्सुकः ॥ ९.२॥  
  
गाढानुरागवशतो निरपेक्षीभूतमानसोऽस्मि कदा  
पटपटिति विघटिताखिलमहार्गलस्त्वामुपैष्यामि ॥ ९.३॥  
  
स्वसंवित्सारहृदयाधिष्ठानाः सर्वदेवताः  
कदा नाथ वशीकुर्यां भवद्भक्तिप्रभावतः ॥ ९.४॥  
  
कदा मे स्याद्विभो भूरि भक्त्यानन्दरसोत्सवः  
यदालोकसुखानन्दी पृथङ्नामापि लप्स्यते ॥ ९.५॥  
  
ईश्वरमभयमुदारं पूर्णमकारणमपह्नुतात्मानं  
सहसाभिज्ञाय कदा स्वामिजनं लज्जयिष्यामि ॥ ९.६॥  
  
कदा कामपि तां नाथ तव वल्लभतामियाम्  
यया मां प्रति न क्वापि युक्तं ते स्यात्पलायितुम् ॥ ९.७॥  
  
तत्त्वतोऽशेषजन्तूनां भवत्पूजामयात्मनाम्  
दृष्ट्यानुमोदितरसाप्लावितः स्यां कदा विभो ॥ ९.८॥  
  
ज्ञानस्य परमा भूमिर्योगस्य परमा दशा  
त्वद्भक्तिर्या विभो कर्हि पूर्ण मे स्यात्तदर्थिता ॥ ९.९॥  
  
सहसैवसाद्य कदा गाढमवष्टभ्य हर्षविवशोऽहम्  
त्वच्चरणवरनिधानं सर्वस्य प्रकटयिष्यामि ॥ ९.१०॥  
  
परितः प्रसरच्छुद्धत्वदालोकमयः कदा  
स्यां यथेश न किञ्चिन्मे मायाच्छायाबिलं भवेत् ॥ ९.११॥  
  
आत्मसात्कृतनिःशेषमण्डलो निर्व्यपेक्षकः  
कदा भवेयं भगवंस्त्वद्भक्तगणनायकः ॥ ९.१२॥  
  
नाथ लोकाभिमानानामपूर्वं त्वं निबन्धनम्  
महाभिमानः कर्हि स्यां त्वद्भक्तिरसपूरितः ॥ ९.१३॥  
  
अशेषविषयाशून्यश्रीसमाश्लेषसुस्थितः  
शयीयमिव शीताङ्घ्रिकुशेशययुगे कदा ॥ ९.१४॥  
  
भक्त्यासवसमृद्धायास्त्वत्पूजाभोगसम्पदः  
कदा पारं गमिष्यामि भविष्यामि कदा कृती ॥ ९.१५॥  
  
आनन्दबाष्पपूरस्खलितपरिभ्रान्तगद्गदाक्रन्दः  
हासोल्लासितवदनस्त्वत्स्पर्शरसं कदाप्स्यामि ॥ ९.१६॥  
  
पशुजनसमानवृत्तामवधूय दशामिमां कदा शम्भो  
आस्वादयेय तावकभक्तोचितमात्मनो रूपम् ॥ ९.१७॥  
  
लब्धाणिमादिसिद्धिर्विगलितसकलोपतापसन्त्रासः  
त्वद्भक्तिरसायनपानक्रिढानिष्टः कदासीय ॥ ९.१८॥  
  
नाथ कदा स तथाविध आक्रन्दो मे समुच्चरेद्वाचि  
यत्समनन्तरमेव स्फुरति पुरस्तावकी मूर्तिः ॥ ९.१९॥  
  
गाढगाढभवदङ्घ्रिसरोजालिङ्गनव्यसनतत्परचेताः  
वस्त्ववस्त्विदमयत्नत एव त्वां कदा समवलोकयितास्मि ॥ ९.२०॥  
  
अविच्छेदभङ्गाख्यं दशमं स्तोत्रम् ।  
  
न सोढव्यमवश्यं ते जगदेकप्रभोरिदम्  
माहेश्वराश्च लोकानामितरेषां समाश्च यत् ॥ १०.१॥  
  
ये सदैवानुरागेण भवत्पादानुगामिनः  
यत्र तत्र गता भोगांस्ते कांश्चिदुपभुञ्जते ॥ १०.२॥  
  
भर्ता कालान्तको यत्र भवांस्तत्र कुतो रुजः  
तत्र चेतरभोगाशा का लक्ष्मीर्यत्र तावकी ॥ १०.३॥  
  
क्षनमात्रसुखेनापि विभुर्येनासि लभ्यसे  
तदैव सर्वः कालोऽस्य त्वदानन्देन पूर्यते ॥ १०.४॥  
  
आनन्दरसबिन्दुस्ते चन्द्रमा गलितो भुवि  
सूर्यस्तथा ते प्रसृतः संहारी तेजसः कणः ॥ १०.५॥  
  
बलिं यामस्तृतीयाय नेत्रायास्मै तव प्रभो  
अलौकिकस्य कस्यापि माहात्म्यस्यैकलक्ष्मणे ॥ १०.६॥  
  
तेनैव दृष्टोऽसि भवद्दर्शनाद्योऽतिहृष्यति  
कथञ्चिद्यस्य वा हर्षः कोऽपि तेन त्वमीक्षितः ॥ १०.७॥  
  
येषां प्रसन्नोऽसि विभो यैर्लब्धं हृदयं तव  
आकृष्य त्वत्पुरात्तैस्तु बाह्यमाभ्यन्तरीकृतम् ॥ १०.८॥  
  
त्वदृते निखिलं विश्वं समदृग्यातमीक्ष्यताम्  
ईश्वरः पुनरेतस्य त्वमेको विषमेक्षणः ॥ १०.९॥  
  
आस्तां भवत्प्रभावेण विना सत्तैव नास्ति यत्  
त्वद्दूषणकथा येषां त्वदृते नोपपद्यते ॥ १०.१०॥  
  
बाह्यान्तरान्तरायालीकेवले चेतसि स्थितिः  
त्वयि चेत्स्यान्मम विभो किमन्यदुपयुज्यते ॥ १०.११॥  
  
अन्ये भ्रमन्ति भगवन्नात्मन्येवातिदुःस्थिताः  
अन्ये भ्रमन्ति भगवन्नात्मन्येवातिसुस्थिताः ॥ १०.१२॥  
  
अपीत्वापि भवद्भक्तिसुधामनवलोक्य च  
त्वामीश त्वत्समाचारमात्रात्सिद्ध्यन्ति जन्तवः ॥ १०.१३॥  
  
भृत्या वयं तव विभो तेन त्रिजगतां यथा  
बिभर्ष्यात्मानमेवं ते भर्त्तव्या वयमप्यलम् ॥ १०.१४॥  
  
परानन्दामृतमये दृष्टोऽपि जगदात्मनि  
त्वयि स्पर्शरसेऽत्यन्ततरसुत्कण्ठितो(?)ऽस्मि ते ॥ १०.१५॥  
  
देव दुःखान्यशेषाणि यानि संसारिणामपि  
घृत्याख्यभवदीयात्मयुतान्यायान्ति सह्यताम् ॥ १०.१६॥  
  
सर्वज्ञे सर्वशक्तौ च त्वय्येव सति चिन्मये  
सर्वथाप्यसतो नाथ युक्तास्य जगतः प्रथा ॥ १०.१७॥  
  
त्वत्प्राणिताः स्फुरन्तीमे गुणा लोष्टोपमा अपि  
नृत्यन्ति पवनोद्धूताः कार्पासाः पिचवो यथा ॥ १०.१८॥  
  
यदि नाथ गुणेष्वात्माभिमानो न भवेत्ततः  
केन हीयेत जगतस्त्वदेकात्मतया प्रथा ॥ १०.१९॥  
  
वन्द्यास्तेऽपि महीयांसः प्रलयोपगता अपि  
त्वत्कोपपावकस्पर्शपूता ये परमेश्वर ॥ १०.२०॥  
  
महाप्रकाशवपुषि विस्पष्टे भवति स्थिते  
सर्वतोऽपीश तत्कस्मात्तमसि प्रसराम्यहम् ॥ १०.२१॥  
  
अविभागो भवानेव स्वरूपममृतं मम  
तथापि मर्त्यधर्माणामहमेवैकमास्पदम् ॥ १०.२२॥  
  
महेश्वरेति यस्यास्ति नामकं वाग्विभूषणम्  
प्रणामाङ्कश्च शिरसि स एवैकः प्रभावितः ॥ १०.२३॥  
  
सदसच्च भवानेव येन तेनाप्रयासतः  
स्वरसेनैव भगवंस्तथा सिद्धिः कथं न मे ॥ १०.२४॥  
  
शिवदासः शिवैकात्मा किं यन्नासादयेत्सुखम्  
तर्प्योऽस्मि देवमुख्यानामपि येनामृतासवैः ॥ १०.२५॥  
  
हृन्नाभ्योरन्तरालस्थः प्राणिनां पित्तविग्रहः  
ग्रससे त्वं महावह्निः सर्वं स्थावरजङ्गमम् ॥ १०.२६॥  
  
औत्सुक्यविश्वसितनामैकादशं स्तोत्रम् ।  
  
जगदिदमथवा सुहृदो बन्धुजनो वा न भवति मम किमपि  
त्वं पुनरेतत्सर्वं यदा तदा कोऽपरो मेऽस्तु ॥ ११.१॥  
  
स्वामिन्महेश्वरस्त्वं साक्षात्सर्वं जगत्त्वमेवेति  
वस्त्वेव सिद्धिमेत्विति याच्ञा तत्रापि याच्ञैव ॥ ११.२॥  
  
त्रिभुवनाधिपतित्वमपीह यत्तृणमिव प्रतिभाति भवज्जुषः  
किमिव तस्य फलं शुभकर्मणो भवति नाथ भवत्स्मरणादृते ॥ ११.३॥  
  
येन नैव भवतोऽस्ति विभिन्नं किञ्चनापि जगतां प्रभवश्च  
त्वद्विजृम्भितमतोऽद्भुतकर्मस्वप्युदेति न तव स्तुतिबन्धः ॥ ११.४॥  
  
त्वन्मयोऽस्मि भवदर्चननिष्ठः सर्वदाहमिति चाप्यविरामम्  
भावयन्नपि विभो स्वरसेन स्वप्नगोऽपि न तथा किमिव स्याम् ॥ ११.५॥  
  
ये मनागपि भवच्चरणाब्जोद्भूतसौरभलवेन विमृष्टः  
तेषु विस्रमिव भवति समस्तं भोगजातममरैरपि मृग्यम् ॥ ११.६॥  
  
हृदि ते न तु विद्यतेऽन्यदन्यद्वचने कर्मणि चान्यदेव शम्भो  
परमार्थसतोऽप्यनुग्रहो वा यदि वा निग्रह एक एव कार्यः ॥ ११.७॥  
  
मूढोऽस्मि दुःखकलितोऽस्मि जरादिदोषभीतोऽस्मि  
शक्तिरहितोऽस्मि तवाश्रितोऽस्मि  
शम्भो तथा कलय शीघ्रमुपैमि येन  
सर्वोत्तमां धुरमपोज्झितदुःखमार्गः ॥ ११.८॥  
  
त्वत्कर्णदेशम धिशय्य महार्घभावमाक्रन्दितानि मम तुच्छतराणि यान्ति  
वंशान्तरालपतितानि जलैकदेशखण्डानि मौक्तिकमणित्वमिवोद्वहन्ति ॥ ११.९॥  
  
किमिव च लभ्यते बत न तैरपि नाथ जनैः  
क्षणमपि कैतवादपि च ये तव नाम्नि रताः  
शिशिरमयूखशेखर तथा कुरु येन मम  
क्षतमरणोऽणिमादिकमुपैमि यथा विभवम् ॥ ११.१०॥  
  
शम्भो शर्व शशङ्कशेखर शिव त्र्यक्षाक्षमालाधर  
श्रीमन्नुग्रकपाललाञ्छन लसद्भीमत्रिशूलायुध  
कारुण्याम्बुनिधे त्रिलोकरचनाशीलोग्रशक्त्यात्मक श्रीकण्ठाशु  
विनाशयाशुभभरानाधत्स्वसिद्धिं पराम् ॥ ११.११॥  
  
तत्किं नाथ भवेन्न यत्र भगवान्निर्मातृतामश्नुते  
भावः स्यात्किमु तस्य चेतनवतो नाशास्ति यं शङ्करः  
इत्थं ते परमेश्वराक्षतमहाशक्तेः सदा संश्रितः  
संसारेऽत्र निरन्तराधिविधुरः क्लिश्याम्यहं केवलम् ॥ ११.१२॥  
  
यद्यप्यत्र वरप्रदोद्धततमाः पीडाजरामृत्यव  
एते वा क्षणमासतां बहुमतः शब्दादिरेवास्थिरः  
तत्रापि स्पृहयामि सन्ततसुखाकाङ्क्षी चिरं स्थास्नवे  
भोगास्वादयुतत्वदङ्घ्रिकमलध्यानाग्र्य जीवातवे ॥ ११.१३॥  
  
हे नाथ प्रणतार्तिनाशनपटो श्रेयोनिधे धूर्जटे  
दुःखैकायतनस्य जन्ममरणत्रस्तस्य मे साम्प्रतम्  
तच्चेष्टस्व यथा मनोज्ञविषयास्वादप्रदा उत्तमा  
जीवन्नेव समश्नुवेऽहमचलाः सिद्धीस्त्वदर्चापरः ॥ ११.१४॥  
  
नमो मोहमहाध्वान्तध्वंसनानन्यकर्मणे  
सर्वप्रकाशातिशयप्रकाशायेन्दुलक्ष्मणे ॥ ११.१५॥  
  
रहस्यनिर्देशनाम द्वादशं स्तोत्रम् ।  
  
सहकारि न किञ्चिदिष्यते भवतो न प्रतिबन्धकं दृषि  
भवतैव हि सर्वमाप्लुतं कथमद्यापि तथापि नेक्षसे ॥ १२.१॥  
  
अपि भावगणादपीन्द्रियप्रचयादप्यवबोधमध्यतः  
प्रभवन्तमपि स्वतः सदा परिपश्येयमपोढविश्वकम् ॥ १२.२॥  
  
कथं ते जायेरन् कथमपि च ते दर्शनपथं  
व्रजेयुः केनापि प्रकृतिमहताङ्केन खचितः  
तथोत्थायोत्थाय स्थलजलतृणादेरखिलतः  
पदार्थद्यान्सृष्टिस्रवदमृतपूरैर्(?) विकिरसि ॥ १२.३॥  
  
साक्षत्कृत भवद्रूपप्रसृतामृततर्पिताः  
उन्मूलिततृषो मत्ता विचरन्ति यथारुचि ॥ १२.४॥  
  
न तदा न सदा न चैकदेत्यपि सा यत्र न कालधीर्भवेत्  
तदिदं भवदीयदर्शनं न च नित्यं न च कथ्यतेऽन्यथा ॥ १२.५॥  
  
त्वद्विलोकनसमुत्कचेतसो योगसिद्धिरियती सदास्तु मे  
यद्विशेयमभिसन्धिमात्रतस्त्वत्सुधासदनमर्चनाय ते ॥ १२.६॥  
  
निर्विकल्पभवदीयदर्शनप्रप्तिफुल्लमनसां महात्मनाम्  
उल्लसन्ति विमलानि हेलया चेष्टितानि च वचांसि च स्फुटम् ॥ १२.७॥  
  
भवन्भवदीयपादयोर्निवसन्नन्तर एव निर्भयः  
भवभूमिषु तासु तास्वहं प्रभुमर्चेयमनर्गलक्रियः ॥ १२.८॥  
  
भवदङ्घ्रिसरोरुहोदरे परिलीनो गलितपरैषणः  
अतिमात्रमधूपयोगतः परितृप्तो विचरेयमिच्छया ॥ १२.९॥  
  
यस्य दम्भादिव भवत्पूजासङ्कल्प उत्थितः  
तस्याप्यवश्यमुदितं सन्निधानं तवोचितम् ॥ १२.१०॥  
  
भगवन्नितरानपेक्षिणा नितरामेकरसेन चेतसा  
सुलभं सकलोपशायिनं प्रभुमातृप्ति पिबेयमस्मि किम् ॥ १२.११॥  
  
त्वया निराकृतं सर्वं हेयमेतत्तदेव तु  
त्वन्मयं समुपादेयमित्ययं सारसङ्ग्रहः ॥ १२.१२॥  
  
भवतोऽन्तरचारि भावजातं प्रभुवन्मुख्यतयैव पूजितं तत्  
भवतो बहिरप्यभावमात्रा कथमीशान् भवेत्समर्च्यते वा ॥ १२.१३॥  
  
निःशब्दं निर्विकल्पं च निर्व्याक्षेपमथानिसम्  
क्षोभेऽप्यध्यक्षमी क्षेयं त्र्यक्ष त्वामेव सर्वतः ॥ १२.१४॥  
  
प्रकटय निजधाम देव यस्मिंस्त्वमसि सदा परमेश्वरीसमेतः  
प्रभुचरणरजःसमानकक्ष्याः किमविश्वासपदं भान्ति भृत्याः ॥ १२.१५॥  
  
दर्शनपथमुपयातोऽप्यपसरसि कुतो ममेश भृत्यस्य  
क्षणमात्रकमिह न भवसि कस्य न जन्तोर्दृशोर्विषयः ॥ १२.१६॥  
  
ऐक्यसंविदमृताच्छधारया सन्ततप्रसृतया कदा विभो  
प्लावनात्परमभेदमानयंस्त्वां निजं च वपुराप्नुयां मुदम् ॥ १२.१७॥  
  
अहमित्यमुतोऽवरुद्धलोकाद्भवदीयात्प्रतिपत्तिसारतो मे  
अणुमात्रकमेव विश्वनिष्ठं घटतां येन भवेयमर्चिता ते ॥ १२.१८॥  
  
अपरिमितरूपमहं तं तं भावं प्रतिक्षणं पश्यन्  
त्वामेव विश्वरूपं निजनाथं साधु पश्येयम् ॥ १२.१९॥  
  
भवदङ्गगतं तमेव कस्मान्न मनः पर्यटतीष्टमर्थमर्थम्  
प्रकृतिक्षतिरस्ति नो तथास्य मम चेच्छा परिपूर्यते परैव ॥ १२.२०॥  
  
शतशः किल ते तवानुभावाद्भगवन् केऽप्यमुनैव चक्षुषा ये  
अपि हालिकचेष्टया चरन्तः परिपश्यन्ति भवद्वपुः सदाग्रे ॥ १२.२१॥  
  
न सा मतिरुदेति या न भवति त्वदिच्छामयी सदा  
शुभमथेतरद्भगवतैवमाचर्यते अतोऽस्मि भवदात्मको भुवि यथा  
तथा सञ्चरन् स्थि तोऽनिशमबाधितत्वदमलङ्घ्रिपूजोत्सवः ॥ १२.२२॥  
  
भवदीयगभीरभाषितेषु प्रतिभा सम्यगुदेतु मे पुरोऽतः  
तदनुष्ठितशक्तिरप्यतस्तद्भवदर्चाव्यसनं च निर्विरामम् ॥ १२.२३॥  
  
व्यवहारपदेऽपि सर्वदा प्रतिभात्वर्थकलाप एष माम्  
भवतोऽवयवो यथा न तु स्वत एवादरणीयतां गतः ॥ १२.२४॥  
  
मनसि स्वरसेन यत्र तत्र प्रचरत्यप्यहमस्य गोचरेषु  
प्रसृतोऽप्यविलोल एव युष्मत्परिचर्याचतुरः सदा भवेयम् ॥ १२.२५॥  
  
भगवन् भवदिच्छयैव दासस्तव जातोऽस्मि परस्य नात्र शक्तिः  
कथमेष तथापि वक्त्रबिम्बं तव पश्यामि न जातु चित्रमेतत् ॥ १२.२६॥  
  
समुत्सुकास्त्वां प्रति ये भवन्तं प्रत्यर्थरूपादवलोकयन्ति  
तेषामहो किं तदुपस्थितं स्यात्किं साधनं वा फलितं भवेत्तत् ॥ १२.२७॥  
  
भावा भावतया सन्तु भवद्भावेन मे भव  
तथा न किञ्चिदप्यस्तु न किञ्चिद्भवतोऽन्यथा ॥ १२.२८॥  
  
यन्न किञ्चिदपि तन्न किञ्चिदप्यस्तु किञ्चिदपि किञ्चिदेव मे  
सर्वथा भवतु तावता भवान् सर्वतो भवति लब्धपूजितः ॥ १२.२९॥  
  
सङ्ग्रहस्तोत्रनाम त्रयोदशं स्तोत्रम् ।  
  
सङ्ग्रहेन सुखदुःखलक्षणं मां प्रति स्थितमिदं शृणु प्रभो  
सौख्यमेष भवता समागमः स्वामिना विरह एव दुःखिता ॥ १३.१॥  
  
अन्तरप्यतितरामणीयसी या त्वदप्रथनकालिकास्ति मे  
तामपीश परिमृज्य सर्वतः स्वं स्वरूपममलं प्रकाशय ॥ १३.२॥  
  
तावके वपुषि विश्वनिर्भरे चित्सुधारसमये निरत्यये  
तिष्ठतः सततमर्चतः प्रभुं जीवितं मृतमथान्यदस्तु मे ॥ १३.३॥  
  
ईश्वरोऽहमहमेव रूपवान् पण्डितोऽस्मि सुभगोऽस्मि कोऽपरः  
मत्समोऽस्ति जगतीति शोभते मानिता त्वदनुरागिणः परम् ॥ १३.४॥  
  
देवदेव भवदद्वयामृताख्यातिसंहरणलब्धजन्मना  
तद्यथास्थितपदार्थसंविदा मां कुरुष्व चरणार्चनोचितम् ॥ १३.५॥  
  
ध्यायते तदनु दृश्यते ततः स्पृश्यते च परमेश्वरः स्वयम्  
यत्र पूजनमहोत्सवः स मे सर्वदास्तु भवतोऽनुभावतः ॥ १३.६॥  
  
यद्यथास्थितपदार्थदर्शनं युष्मदर्चनमहोत्सवश्च यः  
युग्ममेतदितरेतराश्रयं भक्तिशालिषु सदा विजृम्भते ॥ १३.७॥  
  
तत्तदिन्द्रियमुखेन सन्ततं युष्मदर्चनरसायनासवम्  
सर्वभावचषकेषु पूरितेष्वापिबन्नपि भवेयमुन्मदः ॥ १३.८॥  
  
अन्यवेद्यमणुमात्रमस्ति न स्वप्रकाशमखिलं विजृम्भते  
यत्र नाथ भवतः पुरे स्थितं तत्र मे कुरु सदा तवार्चितुः ॥ १३.९॥  
  
दासधाम्नि विनियोजितोऽप्यहं स्वेच्छयैव परमेश्वर त्वया  
दर्शनेन न किमस्मि पात्रितः पादसंवहनकर्मणापि वा ॥ १३.१०॥  
  
शक्तिपातसमये विचारणं प्राप्तमीश न करोषि कर्हिचित्  
अद्य मां प्रति किमागतं यतः स्वप्रकाशनविधौ विलम्बसे ॥ १३.११॥  
  
तत्र तत्र विषये बहिर्विभात्यन्तरे च परमेश्वरीयुतम्  
त्वां जगत्त्रितयनिर्भरं सदा लोकयेय निजपाणिपूजितम् ॥ १३.१२॥  
  
स्वामिसौधमभिसन्धिमात्रतो निर्विबन्धमधिरुह्य सर्वदा  
स्यां प्रसाद परमामृतासवापानकेलिपरिलब्धनिर्वृतिः ॥ १३.१३॥  
  
यत्समस्तसुभगार्थवस्तुषु स्पर्शमात्रविधिना चमत्कृतिम्  
तां समर्पयति तेन ते वपुः पूजयन्त्यचलभक्तिशालिनः ॥ १३.१४॥  
  
स्फारयस्यखिलमात्मना स्फुरन् विश्वमामृशसि रूपमामृशन्  
यत्स्वयं निजरसेन घुर्णसे तत्समुल्लसति भावमण्डलम् ॥ १३.१५॥  
  
योऽविकल्पमिदमर्थमण्डलं पश्यतीश निखिलं भवद्वपुः  
स्वात्मपक्षपरिपूरिते जगत्यस्य नित्यसुखिनः कुतो भयम् ॥ १३.१६॥  
  
कण्ठकोणविनिविष्टमीश ते कालकूटमपि मे महामृतम्  
अप्युपात्तममृतं भवद्वपुर्भेदवृत्ति यदि रोचते न मे ॥ १३.१७॥  
  
त्वत्प्रलापमयरक्तगीतिकानि त्य युक्तवदनोपशोभितः  
स्यामथापि भवदर्चनक्रियाप्रेयसीपरिगताशयः सदा ॥ १३.१८॥  
  
ईहितं न बत पारमेश्वरं शक्यते गणयितुं तथा च मे  
दत्तमप्यमृतनिर्भरं वपुः स्वं न पातुमनुमन्यते तथा ॥ १३.१९॥  
  
त्वामगाधमविकल्पमद्वयं स्वं स्वरूपमखिलार्थघस्मरम्  
आविशन्नहमुमेश सर्वदा पूजयेयमभिसंस्तुवीय च ॥ १३.२०॥  
  
जयस्तोत्रनाम चतुर्दशं स्तोत्रम् ।  
  
जयलक्ष्मीनिधानस्य निजस्य स्वामिनः पुरः  
जयोद्घोषणपीयूषरसमास्वादये क्षणम् ॥ १४.१॥  
  
जयैकरुद्रैकशिव महादेव महेश्वर  
पार्वतीप्रणयिञ्शर्व सर्वगीर्वाणपूर्वज ॥ १४.२॥  
  
जय त्रैलोक्यनाथैकलाञ्छनालिकलोचन  
जय पीतर्तलोकार्तिकालकूटाङ्ककन्धर ॥ १४.३॥  
  
जय मूर्तत्रिशक्त्यात्मिशतशूलोल्लसत्कर  
जयेच्छामात्रसिद्दार्थपूजार्हचरणाम्बुज ॥ १४.४॥  
  
जय शोभशतस्यन्दिलोकोत्तरवपुर्धर  
जयैकजटिकाक्षीणगङ्गाकृत्यात्तभस्मक ॥ १४.५॥  
  
जय क्षीरोदपर्यस्तज्योत्स्नाच्छायानुलेपन  
जयेश्वराङ्गसङ्गोत्थरत्नकान्ताहिमण्डन ॥ १४.६॥  
  
जयाक्षयैकशीतांशुकलासदृशसंश्रय  
जय गङ्गासदार्ब्धविश्वैश्वर्याभिषेचन ॥ १४.७॥  
  
जयाधराङ्गसंस्पर्शपावनीकृतगोकुल  
जय भक्तिमदाबद्धगोष्ठीनियतसन्निधे ॥ १४.८॥  
  
जय स्वेच्छातपोदेशविप्रलम्भितबालिश  
जय गौरीपरिष्वङ्गयोग्यसौभाग्यभाजन ॥ १४.९॥  
  
जय भक्तिरसार्द्रार्द्रभावोपायनलम्पट  
जय भक्तिमदोद्दामभक्तवाङ्नृत्ततोषित ॥ १४.१०॥  
  
जय ब्रह्मादिदेवेशप्रभावप्रभवव्यय  
जयलोकेश्वरश्रेणिशिरोविधृतशासन ॥ १४.११॥  
  
जयसर्वजगन्न्यस्तस्वमुद्राव्यक्तवैभव  
जयात्मदानपर्यन्तविश्वेश्वरमहेश्वर ॥ १४.१२॥  
  
जय त्रैलोक्यसर्गेच्छावसरासद्वितीयक  
जयैश्वर्यभरोद्वाहदेवीमात्रसहायक ॥ १४.१३॥  
  
जयाक्रमसमाक्रान्तसमस्तभुवनत्रय  
जयाविगीतमाबालगीयमानेश्वरध्वने ॥ १४.१४॥  
  
जयानुकम्पादिगुणानपेक्षसहजोन्नते  
जय भीष्ममहामृत्युघटनापूर्वभैरव ॥ १४.१५॥  
  
जय विश्वक्षयोच्चण्डक्रियानिष्परिपन्थिक  
जय श्रेयःशतगुणानुगनामानुकीर्तन ॥ १४.१६॥  
  
जय हेलावितीर्नैतदमृताकरसागर  
जय विश्वक्षयक्षेपिक्षणकोपाशुशुक्षणे ॥ १४.१७॥  
  
जय मोहान्धकारान्धजीवलोकैकदीपक  
जय प्रसुप्तजगतीजागरूकाधिपूरुष ॥ १४.१८॥  
  
जय देहाद्रिकुञ्जान्तर्निकूजञ्जीवजीवक  
जय सन्मानसव्योमविलासिवरसारस ॥ १४.१९॥  
  
जय जाम्बूनदोदग्रधातूद्भवगिरीश्वर  
जय पापिषु निन्दोल्कापातनोत्पातचन्द्रमः ॥ १४.२०॥  
  
जय कष्टतपःक्लिष्टमुनिदेवदुरासद  
जय सर्वदशारूढभक्तिमल्लोकलोकित ॥ १४.२१॥  
  
जय स्वसम्पत्प्रसरपत्रीकृतनिजाश्रित  
जय प्रपन्नजनतालालनैकप्रयोजन ॥ १४.२२॥  
  
जय सर्गस्थितिध्वंसकारणैकावदानक  
जय भक्तिमदालोललीलोत्पलमगोत्सव ॥ १४.२३॥  
  
जय जयभाजन जय जितजन्मजरामरण जय जगज्ज्येष्ठ  
जय जय जय जय जय जय जय जय जय  
         जय जय जय जय त्र्यक्ष ॥ १४.२४॥  
  
भक्तिस्तोत्रनाम पञ्चदशं स्तोत्रम् ।  
  
त्रिमलक्षालिनो ग्रन्थाः सन्ति तत्पारगास्तथा  
योगिनः पण्डिताः स्वस्थास्त्वद्भक्ता एव तत्त्वतः ॥ १५.१॥  
  
मायीयकालनियतिरागाद्याहारतर्पिताः  
चरन्ति सुखिनो नाथ भक्तिमन्तो जगत्तटे ॥ १५.२॥  
  
रुदन्तो वा हसन्तो वा त्वामुच्चैः प्रलपन्त्यमी  
भक्ताः स्तुतिपदोच्चारोपचाराः पृथगेव ते ॥ १५.३॥  
  
न विरक्तो न चापीशो मोक्षाकाङ्क्षी त्वदर्चकः  
भवेयमपि तूद्रिक्तभक्त्यासवरसोन्मदः ॥ १५.४॥  
  
बाह्यं हृदय एवान्तरभिहृत्यैव योऽर्चति  
त्वामीश भक्तिपीयूषरसपूरैर्नमामि तम् ॥ १५.५॥  
  
धर्माधर्मात्मनोरन्तः क्रिययोर्ज्ञानयोस्तथा  
सुखदुःखात्मनोर्भक्ताः किमप्यास्वादयन्त्यहो ॥ १५.६॥  
  
चराचरपितः स्वामिनप्यन्धा अपि कुष्ठिनः  
शोभन्ते परमुद्दामभवद्भक्तिविभूषणाः ॥ १५.७॥  
  
शिलोञ्छपिच्छकशिपुविच्छायाङ्गा अपि प्रभो  
भवद्भक्तिमहोष्मणो राजराजमपीशते ॥ १५.८॥  
  
सुधार्द्रायां भवद्भक्तौ लुठताप्यारुरुक्षुणा  
चेतसैव विभोऽर्चन्ति केचित्त्वामभितः स्थिताः ॥ १५.९॥  
  
रक्षणीयं वर्धनीयं बहुमान्यमिदं प्रभो  
संसारदुर्गतिहरं भवद्भक्तिमहाधनम् ॥ १५.१०॥  
  
नाथ ते भक्तजनता यद्यपि त्वयि रागिणी  
तथापीर्ष्यां विहायास्यास्तुष्टास्तु स्वामिनी सदा ॥ १५.११॥  
  
भवद्भावः पुरो भावी प्राप्ते त्वद्भक्तिसम्भवे  
लब्धे दुग्धमहाकुम्भे हता दधनि गृध्नुता ॥ १५.१२॥  
  
किमियं न सिद्धिरतुला किं वा मुख्यं न सौख्यमास्रवति  
भक्तिरुपचीयमाना येयं शम्भोः सदातनी भवति ॥ १५.१३॥  
  
मनसि मलिने मदीयेमग्ना त्वद्भक्तिमणिलता कष्टम्  
न निजानपि तनुते तानपौरुषेयान् स्वसम्पदुल्लासान् ॥ १५.१४॥  
  
भक्तिर्भगवति भवति त्रिलोकनाथे ननूत्तमा सिद्धिः  
किं त्वणिमादिकविरहात्सैव न पूर्णेति चिन्ता मे ॥ १५.१५॥  
  
बाह्यतोऽन्तरपि चोत्कटोन्मिषत्त्र्यम्बकस्तवकसौरभाः शुभाः  
वासयन्त्यपि विरुद्धवासनान् योगिनो निकटवासिनोऽखिलान् ॥ १५.१६॥  
  
ज्योतिरस्ति कथयापि न किं चिद्विश्वमप्यतिसुषुप्तमशेषम्  
यत्र नाथ शिवरात्रिपदेऽस्मिन्नित्यमर्चयति भक्तजनस्त्वाम् ॥ १५.१७॥  
  
सत्त्वं सत्यगुणे शिवे भगवति स्फारीभवत्वर्चने  
     चूडायां विलसन्तु शङ्करपदप्रोद्यद्रजःसङ्चयाः  
रागादिस्मृतिवासनामपि समुच्छेत्तुं तमो जृम्भतां  
     शम्भो मे भवतात्त्वदात्मविलये त्रैगुण्यवर्गोऽथवा ॥ १५.१८॥  
  
संसाराध्वा सुदूरः खरतरविविधव्याधिदग्धाङ्गयष्टिः  
     भोगा नैवोपभुक्ता यदपि सुखमभूज्जातु नन्नो चिराय  
इत्थं व्यर्थोऽस्मि जातः शशिधरचरणाक्रान्तिकान्तोत्तमाङ्ग-  
     स्त्वद्भक्तश्चेति तन्मे कुरु सपदि महासम्पदो दीर्घदीर्घाः ॥ १५.१९॥  
  
पाशानुद्भेदनाम षोडशं स्तोत्रम् ।  
  
न किञ्चिदेव लोकानां भवदावरणं प्रति वर्यत्किं चिदेव  
    भूतानांएं चित्णरेस्वरपरीक्सा  
न किञ्चिदेव भक्तानां भवदावरणं प्रति ॥ १६.१॥  
  
अप्युपायक्रमप्राप्यः सङ्कुलोऽपि विशेषणैः  
भक्तिभाजां भवानात्मा सकृच्छुद्धोऽवभासते ॥ १६.२॥  
  
जयन्तोऽपि हसन्त्येते जिता अपि हसन्ति च  
भवद्भक्तिसुधापानमत्ताः केऽप्येव ये प्रभो ॥ १६.३॥  
  
शुष्ककं मैव सिद्धेय मैव मुच्येय वापि तु  
स्वादिष्ठपरकाष्टाप्तत्वद्भक्तिरसनिर्भरः ॥ १६.४॥  
  
यथैवज्ञातपूर्वोऽयं भवद्भक्तिरसो मम  
घटितस्तद्वदीशान स एव परिपुष्यतु ॥ १६.५॥  
  
सत्येन भगवन्नान्यः प्रार्थनाप्रसरोऽस्ति मे  
केवलं स तथा कोऽपि भक्त्यावेशोऽस्तु मे सदा ॥ १६.६॥  
  
भक्तिक्षीवोऽपि कुप्येयं भवायानुशयीय च  
तथा हसेयमुद्यां च रटेयं च शिवेत्यलम् ॥ १६.७॥  
  
विषमस्थोऽपि स्वस्थोऽपि रुदन्नपि हसन्नपि  
गम्भीरोऽपि विचित्तोऽपि भवेयं भक्तितः प्रभो ॥ १६.८॥  
  
भक्तानां नास्ति संवेद्यं त्वदन्तर्यदि वा बहिः  
चिद्धर्मा यत्र न भवान्निर्विकल्पः स्थितः स्वयम् ॥ १६.९॥  
  
भक्ता निन्दानुकरेऽपि तवामृतकणैरिव  
हृष्यन्त्येवान्तराविद्धास्तीक्ष्णरोमाञ्चसूचिभिः ॥ १६.१०॥  
  
दुःखापि वेदना भक्तिमतां भोगाय कल्पते  
येषां सुधार्द्रा सर्वैव संवित्त्वच्चन्द्रिकामयी ॥ १६.११॥  
  
यत्र तत्रोपरुद्धानां भक्तानां बहिरन्तरे  
निर्व्याजं त्वद्वपुःस्पर्शरसास्वादसुखं समम् ॥ १६.१२॥  
  
तवेश भक्तेरर्चायां दैन्यांशं द्वयसंश्रयम्  
विलुप्यास्वादयन्त्येके वपुरच्छं सुधामयम् ॥ १६.१३॥  
  
भ्रान्तास्तीर्थदृशो भिन्ना भ्रान्तेरेव हि भिन्नता  
निष्प्रतिद्वन्द्वि वस्त्वेकं भक्तानां त्वं तु राजसे ॥ १६.१४॥  
  
मानावमानरागादिनिष्पाकविमलं मनः  
यस्यासौ भक्तिमांल्लोकतुल्यशीलः कथं भवेत् ॥ १६.१५॥  
  
रागद्वेषन्धकारोऽपि येषां भक्तित्विषा जितः  
तेषां महीयसामग्रे कतमे ज्ञानशालिनः ॥ १६.१६॥  
  
यस्य भक्तिसुधास्नानपानादिविधिसाधनम्  
तस्य प्रारब्धमध्यान्तदशासूच्चैः सुखासिका ॥ १६.१७॥  
  
कीर्त्यश्चिन्तापदं मृग्यः पूज्यो येन त्वमेव तत्  
भवद्भक्तिमतां श्लाघ्या लोकयात्रा भवन्मयी ॥ १६.१८॥  
  
मुक्तिसञ्ज्ञा विपक्वाया भक्तेरेव त्वयि प्रभो  
तस्यामाद्यदशारूढा मुक्तकल्पा वयं ततः ॥ १६.१९॥  
  
दुःखागमोऽपि भूयान्मे त्वद्भक्तिभरितात्मनः  
त्वत्पराची विभो मा भूदपि सौख्यपरम्परा ॥ १६.२०॥  
  
त्वं भक्त्या प्रीयसे भक्तिः प्रीते त्वयि च नाथ यत्  
तदन्योन्याश्रयं युक्तं यथा वेत्थ त्वमेव तत् ॥ १६.२१॥  
  
साकारो वा निराकरो वान्तर्वा बहिरेव वा  
भक्तिमत्तात्मनां नाथ सर्वथासि सुधामयः ॥ १६.२२॥  
  
अस्मिन्नेव जगत्यन्तर्भवद्भक्तिमतः प्रति  
हर्षप्रकाशनफलमन्यदेव जगत्स्थितम् ॥ १६.२३॥  
  
गुह्ये भक्तिः परे भक्तिर्भक्तिर्विश्वमहेश्वरे  
त्वयि शम्भौ शिवे देव भक्तिर्नाम किमप्यहो ॥ १६.२४॥  
  
भक्तिर्भक्तिः परे भक्तिर्भक्तिर्नाम समुत्कटा  
तारं विरौमि यत्तीव्रा भक्तिर्मेऽस्तु परं त्वयि ॥ १६.२५॥  
  
यतोऽस्मि सर्वशोभानां प्रसवावनिरीश तत्  
त्वयि लग्नमनर्घं स्याद्रत्नं वा यदि वा तृणम् ॥ १६.२६॥  
  
आवेदकादा च वेद्याद्येषां संवेदनाध्वनि  
भवता न वियोगोऽस्ति ते जयन्ति भवज्जुषः ॥ १६.२७॥  
  
संसारसदसो बाह्ये कैश्चित्त्वं परिरभ्यसे  
स्वामिन् परैस्तु तत्रैव ताम्यद्भिस्त्यक्तयन्त्रणैः ॥ १६.२८॥  
  
पानाशनप्रसाधनसम्भुक्तसमस्तविश्वया शिवया  
प्रलयोत्सवसरभसया दृढमुपगूढं शिवं वन्दे ॥ १६.२९॥  
  
परमेश्वरता जयत्यपूर्वा तव विश्वेश यदीशितव्यशून्या  
अपरापि तथैव ते ययेदं जगदाभाति यथा तथा न भाति ॥ १६.३०॥  
  
दिव्यक्रीडाबहुमाननाम सप्तदसं स्तोत्रम् ।  
  
अहो कोऽपि जयत्येष स्वादुः पूजामहोत्सवः  
यतोऽमृतरसास्वादमश्रूण्यपि ददत्यलम् ॥ १७.१॥  
  
व्यापाराः सिद्धिदाः सर्वे ये त्वत्पूजापुरःसराः  
भक्तानां त्वन्मयाः सर्वे स्वयं सिद्धय एव ते ॥ १७.२॥  
  
सर्वदा सर्वभावेषु युगपत्सर्वरूपिणम्  
त्वामर्चयन्त्यविश्रन्तं ये ममैतेऽधिदेवताः ॥ १७.३॥  
  
ध्यानायसतिरस्कारसिद्धस्त्वत्स्पर्शनोत्सवः  
पूजाविधिरिति ख्यातो भक्तानां स सदास्तु मे ॥ १७.४॥  
  
भक्तानां समतासारविषुवत्समयः सदा  
त्वद्भावरसपीयूषरसेन्नैषां सदार्चनम् ॥ १७.५॥  
  
यस्यानारम्भपर्यन्तौ न च कालक्रमः प्रभो  
पूजात्मासौ क्रिया तस्याः कर्तारस्त्वज्जुषः परम् ॥ १७.६॥  
  
ब्रह्मादीनामपीशास्ते ते च सौभाग्यभागिनः  
येषां स्वप्नेऽपि मोहेऽपि स्थितस्त्वत्पूजनोत्सवः ॥ १७.७॥  
  
जपतां जुह्वतां स्नातां ध्यायतां न च केवलम्  
भक्तानां भवदभ्यर्चामहो यावद्यदा तदा ॥ १७.८॥  
  
भवत्पूजासुधास्वादसम्भोगसुखिनः सदा  
इन्द्रादीनामथ ब्रह्ममुख्यानामस्ति कः समः ॥ १७.९॥  
  
जगत्क्षोभैकजनके भवत्पूजामहोत्सवे  
यत्प्राप्यं प्राप्यते किञ्चिद्भक्ता एव विदन्ति तत् ॥ १७.१०॥  
  
त्वद्धाम्नि चिन्मये स्थित्वा षट्त्रिंशत्तत्त्वकर्मभिः  
कायवाक्चित्तचेष्टाद्यैरर्चये त्वां सदा विभो ॥ १७.११॥  
  
भवत्पूजामयासङ्गसम्भोगसुखिनो मम  
प्रयातु कालः सकलोऽप्यनन्तोऽपीयदर्थये ॥ १७.१२॥  
  
भवत्पूजामृतरसाभोगलम्पटत विभो  
विवर्धतामनुदिनं सदा च फलतां मम ॥ १७.१३॥  
  
जगद्विलयसञ्जातसुधैकरसनिर्भरे  
त्वदब्धौ त्वां महात्मानमर्चन्नासीय सर्वदा ॥ १७.१४॥  
  
अशेषवासनाग्रन्थिविच्छेदसरलं सदा  
मनो निवेद्यते भक्तैः स्वादु पूजाविधौ तव ॥ १७.१५॥  
  
अधिष्ठायैव विषयानिमाः करणवृत्तयः  
भक्तानां प्रेषयन्ति स्वत्पूजार्थममृतासवम् ॥ १७.१६॥  
  
भक्तानां भक्तिसंवेगमहोष्मविवशात्मनाम्  
कोऽन्यो निर्वाणहेतुः स्यात्त्वत्पूजामृतमज्जनात् ॥ १७.१७॥  
  
सततं त्वत्पदाभ्यर्चासुधापानमहोत्सवः  
त्वत्प्रसादैकसम्प्राप्तिहेतुर्मे नाथ कल्पताम् ॥ १७.१८॥  
  
अनुभूयासमीशान प्रतिकर्म क्षणात्क्षणम्  
भवत्पूजामृतापानमदास्वादमहामुदम् ॥ १७.१९॥  
  
दृष्टर्थ एव भक्तानां भवत्पूजामहोद्यमः  
तदैव यदसम्भाव्यं सुखमास्वादयन्ति ते ॥ १७.२०॥  
  
यावन्न लब्धस्त्वत्पूजासुधास्वादमहोत्सवः  
तावन्नास्वादितो मन्ये लवोऽपि सुखसम्पदः ॥ १७.२१॥  
  
भक्तानां विषयन्वेषाभासायासाद्विनैव सा  
अयत्नसिद्धं त्वद्धामस्थितिः पूजासु जायते ॥ १७.२२॥  
  
न प्राप्यमस्ति भक्तनां नाप्येषामस्ति दुर्लभम्  
केवलं विचरन्त्येते भवत्पूजामदोन्मदाः ॥ १७.२३॥  
  
अहो भक्तिभरोदारचेतसां वरद त्वयि  
स्लाघ्यः पूजाविधिः कोऽपि यो न याच्ञाकलङ्कितः ॥ १७.२४॥  
  
का न शोभा न को ह्लादः का समृद्धिर्न वापरा  
को वा न मोक्षः कोऽप्येष महादेवो यदर्च्यते ॥ १७.२५॥  
  
अन्तरुल्लसदच्छाच्छभक्तिपीयूषपोषितम्  
भवत्पूजोपयोगाय शरीरमिदमस्तु मे ॥ १७.२६॥  
  
त्वत्पादपूजासम्भोगपरतन्त्रः सदा विभो  
भूयासं जगतामीश एकः स्वच्छन्दचेष्टितः ॥ १७.२७॥  
  
त्वद्ध्यानदर्शनस्पर्शतृषि केषामपि प्रभो  
जायते शीतलस्वादु भवत्पूजामहासरः ॥ १७.२८॥  
  
यथा त्वमेव जगतः पूजासम्भोगभाजनम्  
तथेश भक्तिमानेव पूजासम्भोगभाजनम् ॥ १७.२९॥  
  
कोऽप्यसौ जयति स्वामिन् भवत्पूजामहोत्सवः  
षट्त्रिंशतोऽपि तत्त्वानां क्षोभो यत्रोल्लसत्यलम् ॥ १७.३०॥  
  
नमस्तेभ्यो विभो येषां भक्तिपीयूषवारिणा  
पूज्यान्येव भवन्ति त्वत्पूजोपकरणान्यपि ॥ १७.३१॥  
  
पूजारम्भे विभो ध्यात्वा मन्त्राधेयां त्वदात्मताम्  
स्वात्मन्येव परे भक्ता मान्ति हर्षेण न क्वचित् ॥ १७.३२॥  
  
राज्यलाभादिवोत्फुल्लैः कैश्चित्पूजामहोत्सवे  
सुधासवेन सकला जगती संविभज्यते ॥ १७.३३॥  
  
पूजामृतापानमयो येषां भोगः प्रतिक्षणम्  
किं देवा उत मुक्तास्ते किं वा केऽप्येव ते जनाः ॥ १७.३४॥  
  
पूजोपकरणीभूतविश्ववेशेन गौरवम्  
अहो किमपि भक्तानां किमप्येव च लाघवम् ॥ १७.३५॥  
  
पूजामयाक्षविक्षेपक्षोभादेवामृतोद्गमः  
भक्तानां क्षीरजलधिक्षोभादिव दिवौकसाम् ॥ १७.३६॥  
  
पूजां के चन मन्यन्ते धेनुं कामदुघामिव  
सुधाधाराधिकरसां धयन्त्यन्तर्मुखाः परे ॥ १७.३७॥  
  
भक्तानामक्षविक्षेपोऽप्येष संसारसम्मतः  
उपनीय किमप्यन्तः पुष्णात्यर्चामहोत्सवम् ॥ १७.३८॥  
  
भक्तिक्षोभवशादीश स्वात्मभूतेऽर्चनं त्वयि  
चित्रं दैन्याय नो यावद्दीनतायाः परं फलम् ॥ १७.३९॥  
  
उपचारपदं पूजा केषां चित्त्वत्पदाप्तये  
भक्तानां भवदैकात्म्यनिर्वृत्तिप्रसरस्तु सः ॥ १७.४०॥  
  
अप्यसम्बद्धरूपार्चाभक्त्युन्मादनिरर्गलैः  
वितन्यमाना लभते प्रतिष्ठां त्वयि कामपि ॥ १७.४१॥  
  
स्वादुभक्तिरसास्वादस्तब्धीभूतमनश्च्युताम्  
शम्भो त्वमेव ललितः पूजानां किल भाजनम् ॥ १७.४२॥  
  
परिपूर्णानि शुद्धानि भक्तिमन्ति स्थिराणि च  
भवत्पूजाविधौ नाथ साधनानि भवन्तु मे ॥ १७.४३॥  
  
अशेषपूजासत्कोशे त्वत्पूजाकर्मणि प्रभो  
अहो करणवृन्दस्य कापि लक्ष्मीर्विजृम्भते ॥ १७.४४॥  
  
एषा पेशलिमा नाथ तवैव किल दृश्यते  
विश्वेश्वरोऽपि भृत्यैर्यदर्च्यसे यश्च लभ्यसे ॥ १७.४५॥  
  
सदामुर्त्तादमूर्त्ताद्वा भावाद्यद्वाप्यभावतः  
उत्थेयान्मे प्रशस्तस्य भवत्पूजामहोत्सवः ॥ १७.४६॥  
  
कामक्रोधाभिमानैस्त्वामुपहरीकृतैः सदा  
येऽर्चयन्ति नमस्तेभ्यस्तेषां तुष्टोऽस्मि तत्त्वतः ॥ १७.४७॥  
  
जयत्येष भवद्भक्तिभाजां पूजाविधिः परः  
यस्तृणैः क्रियमानोऽपि रत्नैरेवोपकल्पते ॥ १७.४८॥  
  
आविष्कारनाम अष्टादशं स्तोत्रम् ।  
  
जगतोऽन्तरतो भवन्तमाप्त्वा पुनरेतद्भवतोऽन्तराल्लभन्ते  
जगदीश तवैव भक्तिभाजो न हि तेषामिह दूरतोऽस्ति किञ्चित् ॥ १८.१॥  
  
क्वचिदेव भवान् क्वचिद्भवानी सकलार्थक्रमगर्भिणी प्रधाना  
परमार्थपदे तु नैव देव्या भवतो नापि जतत्त्रयस्य भेदः ॥ १८.२॥  
  
नो जानते सुभगमप्यवलेपवन्तो लोकाः प्रयत्नसुभगा निखिल हि भावाः  
चेतः पुनर्यदिदमुद्यतमप्यवैति नैवात्मरूपमिह हा तदहो हतोऽस्मि ॥ १८.३॥  
  
भवन्मयस्वात्मनिवासलब्धसम्पद्भराभ्यर्चितयुष्मदङ्घ्रिः  
न भोजनाच्छादनमप्यजस्रमपेक्षते यस्तमहं नतोऽस्मि ॥ १८.४॥  
  
सदा भवद्देहनिवासस्वस्थोऽप्यन्तः परं दह्यत एष लोकः  
तवेच्छया तत्कुरु मे यथात्र त्वदर्चनानन्दमयो भवेयम् ॥ १८.५॥  
  
स्वरसोदितयुष्मदङ्घ्रिपद्मद्वयपूजामृतपानसक्तचित्तः  
सकार्थचयेष्वहं भवेयं सुखसंस्पर्शनमात्रलोकयात्रः ॥ १८.६॥  
  
सकलव्यवहारगोचरे स्फुटमन्तः स्पुरति त्वयि प्रभो  
उपयान्त्यपयान्ति चानिशं मम वस्तूनि विभान्तु सर्वदा ॥ १८.७॥  
  
सततमेव तवैव पुरेऽथवाप्यरहितो विचरेयमहं त्वया  
क्षणलवोऽप्यथ मा स्म भवेत्स मे न विजये ननु यत्र भवन्मयः ॥ १८.८॥  
  
भवदङ्गपरिस्रवत्सुशीतामृतपूरैर्भरिते समन्ततोऽपि  
भवदर्चनसम्पदेह भक्तास्तव संसारसरोऽन्तरे चरन्ति ॥ १८.९॥  
  
महामन्त्रतरुच्छायाशीतले त्वन्महावने  
निजात्मनि सदा नाथ वसेयं तव पूजकः ॥ १८.१०॥  
  
प्रतिवस्तु समस्तजीवतः प्रतिभासि प्रतिभामयो यथा  
मम नाथ तथा पुरः प्रथां व्रज नेत्रत्रयशूलशोभितः ॥ १८.११॥  
  
अभिमानचरूपहारतो ममताभक्तिभरेण कल्पितात्  
परितोषगतः कदा भवान्मम सर्वत्र भवेद्दृशः पदम् ॥ १८.१२॥  
  
निवसन्परमामृताब्धिमध्ये भवदर्चाविधिमात्रमग्नचित्तः  
सकलं जनवृत्तमाचरेयं रसयन् सर्वत एव किञ्चनापि ॥ १८.१३॥  
  
भवदीयमिहास्तु वस्तु तत्त्वं विवरीतुं क इवात्र पात्रमर्थे  
इदमेव हि नामरूपचेष्टाद्यसमं ते हरते हरोऽसि यस्मात् ॥ १८.१४॥  
  
शान्तये न सुखलिप्सुता मनाग्भक्तिसम्भृतमदेषु तैः प्रभोः  
मोक्षमार्गणफलापि नार्थना स्मर्यते हृदयहारिणः पुरः ॥ १८.१५॥  
  
जागरेतरदशाथवा परा यापि काचन मनागवस्थितेः  
भक्तिभाजनजनस्य साखिला त्वत्सनाथमनसो महोत्सवः ॥ १८.१६॥  
  
आमनोऽक्षवलयस्य वृत्तयः सर्वतः शिथिलवृत्तयोऽपि ताः  
त्वामवाप्य दृढदीर्घसंविदो नाथ भक्तिधनसोष्मणां कथम् ॥ १८.१७॥  
  
न च विभिन्नमसृज्यत किञ्चिदस्त्यथ सुखेतरदत्र न निर्मितम्  
अथ च दुःखि च भेदि च सर्वथाप्यसमविस्मयधाम नमोऽस्तु ते ॥ १८.१८॥  
  
खरनिषेधखदामृतपूरणोच्छलितधौतविकल्पमलस्य मे  
दलितदुर्जयसंशयवैरिणस्त्वदवलोकनमस्तु निरन्तरम् ॥ १८.१९॥  
  
स्फुटमविश मामथाविशेयं सततं नाथ भवन्तमस्मि यस्मात्  
रभसेन वपुस्तवैव साक्षात्परमासत्तिगतः समर्चयेयम् ॥ १८.२०॥  
  
त्वयि न स्तुतिशक्तिरस्ति कस्याप्यथवास्त्येव यतोऽतिसुन्दरोऽसि  
सततं पुनरर्थितं ममैतद्यदविश्रान्ति विलोकयेयमीशम् ॥ १८.२१॥  
  
उद्योतनाभिधानमेकोनविंशं स्तोत्रम् ।  
  
प्रार्थनाभूमिकातीतविचित्रफलदायकः  
जयत्यपूर्ववृत्तान्तः शिवः सत्कल्पपादपः ॥ १९.१॥  
  
सर्ववस्तुनि च यैकनिधानात्स्वात्मनस्त्वदखिलं किल लभ्यम्  
अस्य मे पुनरसौ निजा आत्मा न त्वमेव घटसे परमास्ताम् ॥ १९.२॥  
  
ज्ञानकर्ममयचिद्वपुरात्मा सर्वथैष परमेश्वर एव  
स्याद्वपुस्तु निखिलेषु पदार्थेष्वेषु नाम न भवेत्किमुतान्यत् ॥ १९.३॥  
  
विषमार्तिमुषानेन फलेन त्वद्दृगात्मना  
अभिलीय पथा नाथ ममास्तु त्वन्मयी गतिः ॥ १९.४॥  
  
भवदमलचरणचिन्तारत्नलतालङ्कृता कदा सिद्धिः  
सिद्धजनमानसानां विस्मयजननी घटेत मम भवतः ॥ १९.५॥  
  
कर्हि नाथ विमलं मुखबिम्बं तावकं समवलोकयितास्मि  
यत्स्रवत्यमृतपूरमपूर्वं यो निमज्जयति विश्वमशेषम् ॥ १९.६॥  
  
ध्यातमात्रमुदितं तव रूपं कर्हि नाथ परमामृतपूरैः  
पूरयेत्त्वदविभेदविमोक्षाख्यातिदूरविवराणि सदा मे ॥ १९.७॥  
  
त्वदीयानुत्तररसासङ्गसन्त्यक्तचापलम्  
नाद्यापि मे मनो नाथ कर्हि स्यादस्तु शीघ्रतः ॥ १९.८॥  
  
मा शुष्ककटुकान्येव परं सर्वाणि सर्वदा  
तवोपहृत्य लब्धानि द्वन्द्वान्यप्यापतन्तु मे ॥ १९.९॥  
  
नाथ साम्मुख्यमायान्तु विशुद्धास्तव रश्मयः  
यावत्कायमनस्तापतमोभिः परिलुप्यताम् ॥ १९.१०॥  
  
देव प्रसीद यावन्मे त्वन्मार्गपरिपन्थिकाः  
परमार्थमुषो वश्या भूयासुर्गुणतस्कराः ॥ १९.११॥  
  
त्वद्भक्तिसुधासारैर्मानसमापूर्यतां ममाशु विभो  
यावदिमा उह्यन्तां निःशेषासारवासनाः प्लुत्वा ॥ १९.१२॥  
  
मोक्षदशायां भक्तिस्त्वयि कुत इव मर्त्यधर्मिणोऽपि न सा  
राजति ततोऽनुरूपामारोपय सिद्धिभूमिकामज माम् ॥ १९.१३॥  
  
सिद्धिलवलाभलुब्धं मामवलेपेन मा विभो संस्थाः  
क्षामस्त्वद्भक्तिमुखे प्रोल्लसदणिमादिपक्षतो मोक्षः ॥ १९.१४॥  
  
दासस्य मे प्रसीदतु भगवानेतावदेव ननु याचे  
दाता त्रिभुवननाथो यस्य न तन्मादृशां दृशो विषयः ॥ १९.१५॥  
  
त्वद्वपुःस्मृतिसुधारसपूर्णे मानसे तव पदाम्बुजयुग्मम्  
मामके विकसदस्तु सदैव प्रस्रवन्मधु किमप्यतिलोकम् ॥ १९.१६॥  
  
अस्ति मे प्रभुरसौ जनकोऽथ त्र्यम्बकोऽथ जननी च भवानी  
न द्वितीय इह कोऽपि ममास्तीत्येव निर्वृततमो विचरेयम् ॥ १९.१७॥  
  
चर्वनाभिधानं विंशं स्तोत्रम् ।  
  
नथं त्रिभुवननाथं भूतिसितं त्रिनयनं त्रिशूलधरम्  
उपवीतीकृतभोगिनमिन्दुकलाशेखरं वन्दे ॥ २०.१॥  
  
नौमि निजतनुविनिस्मरदंशुकपरिवेषधवलपरिधानम्  
विलसत्कपालमालाकल्पितनृत्तोत्सवाकल्पम् ॥ २०.२॥  
  
वन्दे तान् दैवतं येषां हरश्चेष्टा हरोचिताः  
हरैकप्रवणाः प्राणाः सदा सौभाग्यसद्मनाम् ॥ २०.३॥  
  
क्रीडितं तव महेश्वरतायाः पृष्ठतोऽन्यदिदमेव यथैतत्  
इष्टमात्रघटितेष्ववदानेष्वात्मना परमुपायमुपैमि ॥ २०.४॥  
  
त्वद्धाम्नि विश्ववन्द्येऽस्मिन्नियति क्रीडने सति  
तव नाथ कियान् भूयान्नानन्दरससम्भवः ॥ २०.५॥  
  
कथं स सुभगो मा भूद्यो गौर्या वल्लभो हरः  
हरोऽपि मा भूदथ किं गौर्याः परमवल्लभः ॥ २०.६॥  
  
ध्यानामृतमयं यस्य स्वात्ममूलमनश्वरम्  
संविल्लतास्तथारूपास्तस्य कस्यापि सत्तरोः ॥ २०.७॥  
  
भक्तिकण्डूसमुल्लासावसरे परमेश्वर  
महानिकषपाषाणस्थूणा पूजैव जायते ॥ २०.८॥  
  
सदा स्र्ष्टिविनोदाय सदा स्थितिसुखासिने  
सदा त्रिभुवनाहारतृप्ताय स्वामिने नमः ॥ २०.९॥  
  
न क्वापि गत्वा हित्वापि न किञ्चिदिदमेव ये  
भव्यं त्वद्धाम पश्यन्ति भव्यास्तेभ्यो नमो नमः ॥ २०.१०॥  
  
भक्तिलक्ष्मीसमृद्धानां किमन्यदुपयाचितम्  
एतया वा दरिद्रणां किमन्यदुपयाचितम् ॥ २०.११॥  
  
दुःखान्यपि सुखायन्ते विषमप्यमृतायते  
मोक्षायते च संसारो यत्र मार्गः स शङ्करः ॥ २०.१२॥  
  
मूले मध्येऽवसाने च नास्ति दुःखं भवज्जुषां  
तथापि वयमीशान सीदामः कथमुच्यताम् ॥ २०.१३॥  
  
ज्ञानयोगादिनान्येषामप्यपेक्षितुमर्हति  
प्रकाशः स्वैरिणामिव भवान् भक्तिमतां प्रभो ॥ २०.१४॥  
  
भक्तानां नार्तयो नाप्यस्त्याध्यानं स्वात्मनस्तव  
तथाप्यस्ति शिवेत्येतत्किमप्येषां बहिर्मुखे ॥ २०.१५॥  
  
सर्वाभासावभासो यो विमर्शवलितोऽखिलम्  
अहमेतदिति स्तौमि तां क्रियाशक्तिमीश ते ॥ २०.१६॥  
  
वर्तन्ते जन्तवोऽशेषा अपि ब्रह्मेन्द्रविष्णवः  
ग्रसमानास्ततो वन्दे देव विश्वं भवन्मयम् ॥ २०.१७॥  
  
सतो विनाशसम्बन्धान्मत्परं निखिलं मृषा  
एवमेवोद्यते नाथ त्वया संहारलीलया ॥ २०.१८॥  
  
ध्यातमात्मुपतिष्ठत एव त्वद्वपुर्वरद भक्तिधनानाम्  
अप्यचिन्त्यमखिलाद्भुतचिन्ताकर्तृतां प्रति च ते विजयन्ते ॥ २०.१९॥  
  
तावकभक्तिरसासवसेकादिव सुखितमर्ममण्डलस्फुरितैः  
नृत्यति वीरजनो निशि वेतालकुलैः कृतोत्साहः ॥ २०.२०॥  
  
आरब्धा भवदभिनुतिरमुना येनाङ्गकेन मम शम्भो  
तेनापर्यन्तमिमं कालं दृढमखिलमेव भविषीष्ट ॥ २०.२१॥  
  
इति उत्पलदेवविरचिता शिवस्तोत्रावलिः सम्पूर्णा ।  
  
Encoded and proofread by Somadeva Vasudeva  
  
