+++
"Text title" = "shrI naTarAjakunchitapAda sahasranAmastotram"
"File name" = "naTarAjakunchitapAdasahasranAmastotra.itx"
itxtitle = "naTarAjakunchitapAdasahasranAmastotram"
engtitle = "naTarAjakunchitapAdasahasranAmastotram"
Category = "sahasranAma, shiva"
Location = "doc_shiva"
Sublocation = "shiva"
Language = "Sanskrit"
Subject = "philosophy/hinduism/religion"
"Proofread by" = "DPD"
Description-comments = "Mahaperiaval trust publication"
Indexextra = "(Scan)"
"Latest update" = "August 23, 2015"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "नटराजकुञ्चितपादसहस्रनामस्तोत्रम्"

+++
  
 श्रीनटराजकुञ्चितपादसहस्रनामस्तोत्रम्   
॥ श्रीगुरुभ्यो नमः ॥  
  
॥ श्रीशिवकामसुन्दरीसमेत श्रीनटराजः शरणम् ॥  
  
यस्मात्सर्वं समुत्पन्नं चराचरमिदं जगत् ।  
इदं नमोनटेशाय तस्मै कारुपयर्द्ध्वये ॥ १॥  
  
कैलासशिखरे रम्ये रत्नसिंहासने स्थितम् ।  
शङ्करं करुणामूर्तिं प्रणम्य परया मुदा ॥ २॥  
  
विनयावनता भूत्वा पप्रच्छ परमेश्वरी ।  
भगवन्! भव! सर्वज्ञ! भवतापहराव्यय ॥ ३॥  
  
त्वत्तः श्रुतं मया देव! सर्वं नामसहस्रकम् ।  
नटेशस्यापि नामानि सुश्रुतानि मया प्रभो! ॥ ४॥  
  
त्वत्तः श्रेष्ठतमः पादः कुञ्चितः पद्मसन्निभः ।  
तस्मात्तन्नाम साहस्रं श्रोतुमिच्छामि शङ्कर! ॥ ५॥  
  
असकृत्प्रार्थितोऽपि त्वं न तत्कथितवानसि ।  
इदानीं कृपया शम्भो! वद वाञ्छाभिपूर्तये ॥ ६॥  
  
श्रीशिव उवाच  
साधु साधु महादेवि! पृष्टं सर्वजगद्धितम् ।  
पुरा नारायणः श्रीमान् लोकरक्षापरायणः ॥ ७॥  
  
क्षीराब्धौ सुचिरं कालं साम्बमूर्तिधरं शिवम् ।  
मामेकाग्रेण चित्तेन ध्यायन् न्यवसदच्युतः ॥ ८॥  
  
तपसा तस्य सन्तुष्टः प्रसन्नोऽहं कृपावशात् ।  
ध्यानात्समुत्थितो विष्णुर्लक्ष्म्या मां पर्यपूजयत् ॥ ९॥  
  
तुष्टाव विविधैस्त्वतोत्रैर्वेदवेदान्तसम्मितैः ।  
वरं वरय हे वत्स! यदिष्टं मनसि स्थितम् ॥ १०॥  
  
तत्ते दास्यामि न चिरादित्युक्तः कमलेक्षणः ।  
प्राह मां परया भक्त्या वरं दास्यसि चेत्प्रभो ॥ ११॥  
  
रक्षार्थं सर्वजगतामसुराणा क्षयाय च ।  
सार्वात्म्ययोगसिद्ध्यर्थं मन्त्रमेकं ममादिश ॥ १२॥  
  
इति सम्प्रार्थितस्तेन माधवेनाहमम्बिके ।  
सञ्चिन्त्यानुत्तम स्तोत्रं सर्वेषां सर्वसिद्धिदम् ॥ १३॥  
  
नटेशकुञ्चिताङ्घ्रेस्तु नामसाहस्रमुत्तमम् ।  
लक्षमीकान्ताय भक्ताय उक्तवानस्मि शङ्करि! ॥ १४॥  
  
तेन जित्वाऽसुरान् सर्वान् ररक्ष सकलं जगत् ।  
सार्वात्म्ययोगसिद्धिं च प्राप्तवानम्बुजेक्षणः ॥ १५॥  
  
तदेव प्रार्थयस्यद्य नामसाहस्रमम्बिके ।  
पठनान्मननाद्यस्य नृत्तं दर्शयति प्रभुः ॥ १६॥  
  
सर्वपापहरं पुण्यं सर्वरक्षाकरं नृणाम् ।  
सर्वैश्वर्यप्रदं सर्वसिद्धिदं मुक्तिदं परम् ॥ १७॥  
  
वक्ष्यामि शृणु हे देवि! नामसाहस्रमुत्तमम् ।  
  
अस्य श्री शिवकामसुन्दरीसमेत श्री नटराजराजकुञ्चितपादसहस्रनामस्तोत्र  
महामन्त्रस्य सदाशिव ऋषिः, महाविराट् छन्दः,  
श्रीशिवकामसुन्दरीसमेतश्रीनटराजराजो देवता । बीजं, शक्तिः,कलिकं,  
अङ्गन्यासकरन्यासौ च चिन्तामणि मन्त्रवत् ॥  
  
ॐ श्रीशिवाय नमः इति बीजम् । ॐ अनन्तशक्तये नमः इति शक्तिः ।  
महेश्वराय नमः इति कीलकम् । श्रीनटेश्वरप्रसादसिद्ध्यर्थे नामपरायणे  
अर्चने विनियोगः ।  
ॐ नम्याय नमः अङ्गुष्ठाभ्यां नमः । स्वाहा नमः -तर्जनीभ्यां स्वाहा  
(नमः) ॐ वषट्काराय नमः -मध्यमाभ्यां वषट् (नमः) । ॐ हुङ्काराय  
नमः -अनामिकाभ्यां हुं (नमः) ॐ वौषट्काराय नमः । कनिष्ठिकष्ठया  
वौषट् (नमः) ॐ फट्काराय नमः - करतलकरपृष्ठाभ्यां फट् (नमः)  
। ॐ नम्याय नमः - हृदयाय नमः । ॐ स्वाहा नमः शिरसे स्वाहा ।  
ॐ वषट्काराय नमः - शिखायै वषट् । ॐ हुङ्काराय नमः - कवचाय  
हुम् । ॐ वौषट्काराय नमः - नेत्रत्रयाय वौषट् । ॐ फट्कराय नमः -  
अस्त्राय फट् । ॐ भृर्भुवस्सुवरों इति दिग्बन्धः ।  
  
ध्यानम्  
ध्यायेत्कोटिरविप्रभं त्रिनयनं शीतांशुगङ्गाधरं  
दक्षाङ्घ्रिस्थितवामकुञ्चितपदं शार्दूलचर्माम्बरम् ।  
वह्निं डोलकराभयं डमरुकं वामे शिवां श्यामलां  
कल्हारां जपस्रक्षुकां कटिकरां देवीं सभेशं भणे ॥ १॥  
  
फाले रत्नत्रिपुण्ड्रं फणिनमपि गले पादपीठे च भूतं  
बाह्वोर्वह्निं च ढक्कं वदनसरसिजे सूर्यचन्द्रौ शिखीन्द्रम् ।  
ओङ्काराख्यप्रभायां सुरभुवनगणं पार्श्वयोर्वाद्यकारौ यः  
कृत्वाऽऽनन्दनृत्तं स्वसदसि कुरुते कुञ्चिताङ्घ्रिं भजेऽहम् ॥ २॥  
  
ऊरुन्याससुडोल - वह्रि - शुकभृद्वामं कराम्भोरुहं  
ढक्काच्छाक्षस्रगुत्पलाभयकरं वामं पदं कुञ्चितम् ।  
उद्धृत्याधरभूत पृष्ठविलसद्दक्षाङ्घ्रिमर्धाम्बिकं  
सामीवस्त्रसुवेणिदृक्कुचभरं ध्यायेन्नटं मेलनम् ॥ ३॥  
  
ध्यायेदात्मविमोहसंस्थितपदं रक्तांशुकं शङ्करं  
किञ्चित्कुञ्चितवामपादमतुलं व्यालम्बबाहुं त्रिभिः ।  
वामे पौण्ड्र धनुश्च पाशदहनौ दक्षे करे चाभयं  
पौष्पं मार्गणमङ्कुशं डमरुकं बिभ्राणमच्छच्छविम् ॥ ४॥  
  
॥ अथ सहस्रनामस्तोत्रम् ॥  
  
अखण्डबोधोऽखण्डात्मा घण्टामण्डलमण्डितः ।  
अखण्डानन्दचिद्रूपः परमानन्दताण्डवः ॥ १॥  
  
अगम्यमहिमाम्भोधिः अनौपम्ययशोनिधिः ।  
अग्रेवधोऽग्रेसम्पूज्यो हन्ता तारो मयोभवः ॥ २॥  
  
अघोरोऽद्बुतचारित्र आनन्दवपुरग्रणीः ।  
अजीर्णस्सुकुमारोऽन्यः पारदर्शी पुरन्दरः ॥ ३॥  
  
अतर्क्यस्सुकरस्सारः सत्तामात्रस्सदाशिवः ।  
अनन्तरूप एकात्मा स्वस्तरुर्व्याहृतिः स्वधा ॥  
  
अनन्तशक्तिराचार्यः पुष्कलस्सर्वपूरणः ।  
अनर्घरत्नखचितकिरीटो निकटेस्थितः ॥ ५॥  
  
अनहङ्कृतिरच्छेद्यस्स्वानन्दैकघनाकृतिः ।  
अनावरणविज्ञानो निर्विभागो विभावसुः ॥ ६॥  
  
अनिर्देश्योऽनिलोऽगम्योऽविक्रियोऽमोघवैभवः ।  
अनुत्तमः परोदासो मुक्तिदो मुदिताननः ॥ ७॥  
  
अन्नानां पतिरत्युग्रो हरिध्येयोऽद्वयाकृतिः ।  
अपरोक्षोऽव्रणोऽलिङ्गोऽप्यद्वेष्टा प्रेमसागरः ॥ ८॥  
  
अपर्यन्तोऽपरिच्छेद्योऽगोचरो रुग्विमोचकः ।  
अपस्मृतिन्यस्तपादः कृत्तिवासाः कृपाकरः ॥ ९॥  
  
अप्रमेयोऽप्रतिरथः प्रद्युम्नः प्रमथेश्वरः ।  
अमानी मदनोऽमन्युरमानो मानदो मनुः ॥ १०॥  
  
अमूल्यमणिसभास्वत्फणीन्द्रकरकङ्कणः ।  
अरुणः शरणः शर्वः शरण्य शर्मदः शिवः ॥ ११॥  
  
अवशस्स्ववशस्स्थास्नुरन्तर्यामी शतक्रतुः ।  
अशुभक्षयकृज्ज्योतिरनाकाशस्त्वलेपकः ॥ १२॥  
  
अस्नेहस्सङ्गनिर्मुक्तोऽह्रस्वोऽदीर्घोऽविशेषकः  
अक्षरस्त्र्यक्षरस्त्रयक्षः पक्षपातविवर्जितः ॥ १३॥  
  
आततावी महारुद्रः क्षेत्राणामधिपोऽक्षदः ।  
आतन्वानश्शतानन्दो गृत्सो गृत्सपतिस्मृरः ॥ १४॥  
  
आदित्यवर्णस्सञ्ज्योतिस्सम्यग्दर्शनतत्परः ।  
आदिभूतो महाभूतस्स्वेच्छाकलितविग्रहः ॥ १५॥  
  
आप्तकामोऽनुमन्ताऽऽत्मकामोऽभिन्नोऽनणुर्हरः ।  
आभास्वरः परन्तत्वमादिमः पेशलः पविः ॥ १६॥  
  
आव्याधिपतिरादित्यः ककुभः कालकोविदः ।  
इच्छानिच्छाविरहितो विहारी वीर्यवर्धनः ॥ १७॥  
  
उद्दण्डताण्डवश्चण्ड ऊर्ध्वताण्डवपण्डितः ।  
उदासीनौपद्रष्टा मौनगम्यो मुनीश्वरः ॥ १८॥  
  
ऊर्ध्वपादूर्ध्वरेताश्च प्रौढनर्तनलम्पटः ।  
ओषधीशस्सतामीशौच्चैर्घोषो विभीषणः ॥ १९॥  
  
कन्दर्प कोटिसदृशः कपर्दी कमलाननः ।  
कपालमालाभरणाः कङ्कालः कलिनाशनः ॥ २०॥  
  
कपालमालालङ्कारः कालान्तकवपुर्धरः ।  
कमनीयः कलानाथशेखरः कम्बुकन्धरः ॥ २१॥  
  
कमनीयनिजानन्दमुद्राञ्चितकराम्बुजः ।  
कराब्जधृतकालाग्निः कदम्बकुसुमारुणः ॥ २२॥  
  
करिचर्माम्बरधरः कपाली कलुषापहः ।  
कल्याणमूर्तिः कल्याणीरमणः कमलेक्षणः ॥ २३॥  
  
कक्षपश्च भुवन्तिश्च भवाख्यो वारिवस्कृतः ।  
कालकण्ठः कालकालः कालकूटविषाशनः ॥ २४॥  
  
कालनेता कालहन्ता कालचक्रप्रवर्तकः ।  
कालज्ञः कामदः कान्तः कामारिः कामपालकः ॥ २५॥  
  
कालात्मा कालिकानाथः कार्कोटकविभूषणः ।  
कालिकानाट्यरसिको निशानटननिश्चलः ॥ २६॥  
  
कालीवादप्रियः कालः कालातीतः कलाधरः ।  
कुठारभृत्कुलाद्रीशः कुञ्चितैकपदाम्बुजः ॥ २७॥  
  
कुलुञ्चानां पतिः कूप्यो धन्वावी धनदाधिपः ।  
कूटस्थः कूर्मपीठस्थः कूश्माण्डग्रहमोचकः ॥ २८॥  
  
कूलङ्कषकृपासिन्धुः कुशली कुङ्कुमेश्वरः ।  
कृतज्ञः कृतिसारज्ञः कृशानुः कृष्णपिङ्गलः ॥ २९॥  
  
कृताकृतः कृशः कृष्णाः शान्तिदः शरभाकृतिः ।  
कृतान्तकृत्क्रियाधारः कृती कृपणरक्षकः ॥ ३०॥  
  
केवलः केशवः केलीकरः केवलनायकः ।  
कैलासवासी कामेशः कविः कपटवर्जितः ॥ ३१॥  
  
कोटिकन्दर्पसौभाग्यसुन्दरो मधुरस्मितः ।  
गदाधरो गणस्वामी गरिष्ठस्तोमरायुधः ॥ ३२॥  
  
गर्वितो गगनावासो ग्रन्थित्रय विभेदनः ।  
गह्वरेष्ठो गणाधीशो गणेशो गतिवर्जितः ॥ ३३॥  
  
गायको गरुडारूढो गजासुरविमर्दनः ।  
गायत्रीवल्लभो गार्ग्यो गायकानुग्रहोन्मुखः ॥ ३४॥  
  
गुहाशयो गुणातीतो गुरुमूर्तिर्गुहप्रियः ।  
गूढो गुह्यतरो गोप्यो गोरक्षी गणसेवितः ॥ ३५॥  
  
चतुर्भुजश्शततनुः शमिताखिल कौतुकः ।  
चतुर्वक्त्रश्चक्रधरः पञ्चवक्त्रः परन्तप ॥ ३६॥  
  
चिच्छक्तिलोचनानन्दकन्दलः कुन्दपाण्डरः ।  
चिदानन्दनटाधीशः चित्केवलवपुर्धरः ॥ ३७॥  
  
चिदेकरससम्पूर्णः ह्रीं शिवश्श्रीमहेश्वरः ।  
चैतन्यं चिच्छिद्वैतश्चिन्मात्रश्चित्सभाधिपः ॥ ३८॥  
  
जटाधरोऽमृताधारोऽमृतांशुरमृतोद्भवः ।  
जटिलश्चटुलापाङ्गो महानटनलम्पटः ॥ ३९॥  
  
जनार्दनो जगत्स्वामी जन्मकर्मनिवारकः ।  
जवनो जगदाधारो जमदग्निर्जराहरः ॥ ४०॥  
  
जह्नुकन्याधरो जन्मजरामृत्युनिवारकः ।  
णान्तनादिनामयुक्तविष्णुनम्यपदाम्बुजः ॥ ४१॥  
  
तत्वावबोधस्तत्वेशस्तत्वभावस्तपोनिधिः ॥  
  
तरुणस्तारकस्ताम्रस्तरिष्णुस्तत्वबोधकः ।  
त्रिधामा त्रिज्जगद्धेतुः त्रिमूर्तिस्तिर्यगूर्ध्वगः ॥ ४२॥  
  
त्रिमातृकस्त्रिवृद्रूपः तृतीयस्त्रिगुणाधिकः ।  
दक्षाध्वरहरो दक्षो दहरस्थो दयानिधिः ॥ ४३॥  
  
दक्षिणाग्निर्गार्हपत्यो दमनो दानवान्तकः ।  
दीर्घपिङ्गजटाजूटो दीर्घबाहुर्दिगम्बरः ॥ ४४॥  
  
दुराराध्यो दुराधर्षो दुष्टदूरो दुरासदः ।  
दुर्विज्ञेयो दुराचारनाशनो दुर्मदान्तकः ॥ ४५॥  
  
दैव्यो भिषक् प्रमाणज्ञो ब्रह्मण्यो ब्राह्मणात्मकः ।  
द्रष्टा दर्शयिता दान्तो दक्षिणामूर्तिरूपभृत् ॥ ४६॥  
  
धन्वी धनाधिपो धन्यो धर्मगोप्ता धराधिपः ।  
धूष्णुर्दूतस्तीक्ष्णदम्ष्ट्रस्सुधन्वा सुतदः सुखी ॥ ४७॥  
  
ध्यानगम्यो ध्यातृरूपो ध्येयो धर्मविदां वरः ।  
नक्तञ्चरः प्रकृन्तानां पतिर्गिरिचरो गुरुः ॥ ४८॥  
  
नन्दिनाट्यप्रियो नन्दी नटेशो नटवेषभृत् ।  
नमदानन्ददो नम्यो नगराजनिकेतनः ॥ ४९॥  
  
नारसिंहो नगाध्यक्षो नादान्तो नादवर्जितः ।  
निचेरुकः परिचरोऽरण्यानां पतिरद्भुतः ॥ ५०॥  
  
निरङ्कुशो निराधारो निरपायो निरत्ययः ।  
निरञ्जनो नित्यशुद्धो नित्यबुद्धो निराश्रयः ॥ ५१॥  
  
निरंशो निगमानन्दो निरानन्दो निदानभूः ।  
निर्वाणदो निर्वृतिस्थो निर्वैरो निरुपाधिकः ॥ ५२॥  
  
निर्विकल्पो निरालम्बो निर्विकारो निरामयः ।  
निषङ्गीषुधिमानिन्द्रस्तस्कराणामधीश्वरः ॥ ५३॥  
  
निस्पन्दः प्रत्ययानन्दो निर्निमेषो निरन्तरः ।  
नैष्कर्म्यदो नवरसः त्रिस्थस्त्रिपुरभैरवः ॥ ५४॥  
  
पञ्चभूतप्रभुः पञ्चपूजासन्तुष्टमानसः ।  
पञ्चयज्ञप्रियः पञ्चप्राणाधिपतिरव्ययः ॥ ५५॥  
  
पतञ्जलिप्राणनाश्च परापरविवर्जितः ।  
पतिः पञ्चत्वनिर्मुक्तः पञ्चकृत्यपरायणः ॥ ५६॥  
  
पत्तीनामधिपः कृत्स्नवीतो धावंश्च सत्त्वपः ।  
परमात्मा परं ज्योतिः परमेष्ठी परात्परः ॥ ५७॥  
  
पर्णशद्यः प्रत्यगात्मा प्रसन्नः परमोन्नतः ।  
पवित्रः पार्वतीदारः परमापन्निवारकः ॥ ५८॥  
  
पाटलाम्शुः पटुतरः पारिजातद्रुमूलगः ।  
पापाटवीबृहद्भानुः भानुमत्कोटिकोटिभः ॥ ५९॥  
  
पाशी पातकसंहर्ता तीक्ष्णेषुस्तिमिरापहः ।  
पुण्यः पुमान्पुरिशयः पूषा पूर्णः पुरातनः ॥ ६०॥  
  
पुरजित्पूर्वजः पुष्पहासः पुण्यफलप्रदः ।  
पुरुहूतः पुरद्वेषी पुरत्रयविहारवान् ॥ ६१॥  
  
पुलस्त्यः क्षयणो गृह्यो गोष्ठ्यो गोपरिपालकः ।  
पुष्टानां पतिरव्यग्रो भवहेतिर्जगत्पतिः ॥ ६२॥  
  
प्रकृतीशः प्रतिष्ठाता प्रभवः प्रमथः प्रथी ।  
प्रपञ्चोपशमो नामरूपद्वयविवर्जितः ॥ ६३॥  
  
प्रपञ्चोल्लासनिर्मुक्तः प्रत्यक्षः प्रतिभात्मकः  
प्रबुद्धः परमोदारः परमानन्दसागरः ॥ ६४॥  
  
प्रमाणः प्रणवः प्राज्ञः प्राणदः प्राणनायकः ।  
प्रवेगः प्रमदार्धाङ्गः प्रनर्तनपरायणः ॥ ६५॥  
  
बभ्रुर्बहुविधाकारो बलप्रमथनो बली ।  
बभ्रुशो भगवान्भाव्यो विव्याधी विगतज्वरः ॥ ६६॥  
  
बिल्मी वरूथी दुन्दुभ्याहनन्यौ प्रमृशाभिधः ।  
ब्रह्मविद्यागुरुर्गुह्यो गुह्यकैस्समभिष्टुतः ॥ ६७॥  
  
ब्रह्मविद्याप्रदो ब्रह्म बृहद्गर्भो बृहस्पतिः ।  
ब्रह्माण्डकाण्डविस्फोटमहाप्रलयताण्डवः ॥ ६८॥  
  
ब्रह्मिष्ठो ब्रह्मसूत्रार्थो ब्रह्मण्यो ब्रह्मचेतनः ।  
भगनेत्रहरो भर्गो भवघ्नो भक्तिमन्निधिः ॥ ६९॥  
  
भद्रो भद्रप्रदो भद्रवाहनो भक्तवत्सलः ।  
भावज्ञो बन्धविच्छेत्ता भावातीतोऽभयङ्करः ॥ ७०॥  
  
भावाभावविनिर्मुक्तो भारूपो भावितो भरः ।  
भूतमुक्तावलीतन्तुः भूतपूर्वो भुजङ्गभृत् ॥ ७१॥  
  
भूमा भूतपतिर्भव्यो भूर्भुवोव्याहृतिप्रियः ।  
भृङ्गिनाट्यप्रमाणज्ञो भ्रमरायितनाट्यकृत् ॥ ७२॥  
  
भ्राजिष्णुर्भावनागम्यो भ्रान्तिज्ञानविनाशनः ।  
मनीषी मनुजाधीशो मिथ्याप्रत्ययनाशनः ॥ ७३॥  
  
मनोभर्ता मनोगम्यो मननैकपरायणः ।  
मनोवचोभिरग्राह्यो महाबिलकृतालयः ॥ ७४॥  
  
मयस्करो महातिर्थ्यः कूल्यः पार्यः पदात्मकः ।  
महर्द्धिर्महिमाधारो महासेनगुरुर्महः ॥ ७५॥  
  
महाकर्ता महाभोक्ता महासंविन्मयो मधुः ।  
महातात्पर्यनिलयः प्रत्यग्ब्रह्मैक्यनिश्चयः ॥ ७६॥  
  
महानन्दो महास्कन्दो महेन्द्रो महसान्निधिः ।  
महामायो महाग्रासो महावीर्यो महाभुजः ॥ ७७॥  
  
महोग्रताण्डवाभिज्ञः परिभ्रमणताण्डवः ।  
माणिभद्रार्चितो मान्यो मायावी मान्त्रिको महान् ॥ ७८॥  
  
मायानाटककृन्मायी मायायन्त्रविमोचकः ।  
मायानाट्यविनोदज्ञो मायानटनशिक्षकः ॥ ७९॥  
  
मीढुष्टमो मृगधरो मृकण्डुतनयप्रियः ।  
मुनिरातार्य आलाद्यः सिकत्यश्च किँशिलः ॥ ८०॥  
  
मोचको मोहविच्छेत्ता मोदनीयो महाप्रभुः ।  
यशस्वी यजमानात्मा यज्ञभुग्यजनप्रियः ॥ ८१॥  
  
यक्षराड्यज्ञफलदो यज्ञमूर्तिर्यशस्करः ।  
योगगम्यो योगनिष्ठो योगानन्दो युधिष्ठिरः ॥ ८२॥  
  
योगयोनिर्यथाभूतो यक्षगन्धर्ववन्दितः ।  
रविमण्डलमध्यस्थो रजोगुणविवर्जितः ॥ ८३॥  
  
राजराजेश्वरो रम्यो रात्रिञ्चर विनाशनः ।  
रातिर्दातिश्चतुष्पादः स्वात्मबन्धहरः स्वभूः ॥ ८४॥  
  
रुद्राक्षस्रङ्मयाकल्पः कह्लारकिरणद्युतिः ।  
रोहितस्स्थपतिर्वृक्षपतिर्मन्त्री च वाणिजः ॥ ८५॥  
  
लास्यामृताब्धिलहरीपूर्णेन्दुः पुण्यगोचरः ।  
वरदो वामनो वन्द्यो वरिष्ठो वज्रवर्मभृत् ॥ ८६॥  
  
वराभयप्रदो ब्रह्मपुच्छो ब्रह्मविदां वरः ।  
वशी वरेण्यो विततो वज्रभृद्वरुणात्मकः ॥ ८७॥  
  
वह्निमण्डलमध्यस्थो वर्षीयान् वरुणेश्वरः ।  
वाच्यवाचकनिर्मुक्तो वागीशो वागगोचरः ॥ ८८॥  
  
विकाररहितो विष्णुर्विराडीशो विराण्मयः ।  
विघ्नेश्वरो विघ्ननेता शक्तिपाणिः शरोद्भवः ॥ ८९॥  
  
विजिघत्सो विगतभीर्विपिपासो विभावना ।  
विदग्धमुग्धवेषाड्यो विश्वातीतो विशोकदः ॥ ९०॥  
  
विद्यानिधिर्विरूपाक्षो विश्वयोनिर्वृषध्वजः ।  
विद्युत्यो विवहो मेध्यो रेष्मियो वास्तुपो वासः ॥ ९१॥  
  
विद्वत्तमो विदूरस्थो विश्रमो वेदनामयः ।  
वियदादिजगत्स्रष्टा विविधानन्ददायकः ॥ ९२॥  
  
विराठृदयपद्मस्थो विधिर्विश्वाधिको विभुः ।  
विरूपो विश्वदिग्व्यापी वीतशोको विरोचनः ॥ ९३॥  
  
विश्रान्तिभूर्विवसनो विघ्नहन्ता विनोदकः ।  
विशृङ्खलो वियद्धेतुर्विषमो विद्रुमप्रभः ॥ ९४॥  
  
विश्वस्यायतनो वर्यो वन्दारुजनवत्सल ।  
विज्ञानमात्रो विरजा विरामो विबुधाश्रय ॥ ९५॥  
  
वीरप्रियो वीतभयो विन्ध्यदर्पविनाशन ।  
वीरभद्रो विशालाक्षो विष्णुबाणो विशां पतिः ॥ ९६॥  
  
वृद्धिक्षयविनिर्मुक्तो विद्योतो विश्ववञ्चकः ।  
वेतालनटनप्रीतो वेतण्डत्वक्कृताम्बरः ॥ ९७॥  
  
वेदवेद्यो वेदरूपो वेदवेदान्तवित्तमः ।  
वेदान्तकृत्तुर्यपादो वैद्युतः सुकृतोद् भवः ॥ ९८॥  
  
वेदार्थविद्वेदयोनिः वेदाङ्गो वेदसंस्तुतः ।  
वेलातिलङ्घिकरुणो विलासी विक्रमोन्नतः ॥ ९९॥  
  
वैकुण्ठवल्लभोऽवर्ष्यो वैश्वानरविलोचनः ।  
वैराग्यशेवधिर्विश्वभोक्ता सर्वोर्ध्वसंस्थितः ॥ १००॥  
  
वौषट्कारो वषट्कारो हुङ्कारः फट्करः पटुः ।  
व्याकृतो व्यापृतो व्यापी व्याप्यसाक्षी विशारदः ॥ १०१॥  
  
व्याघ्रपादप्रियो व्याघ्रचर्मधृद्वयाधिनाशनः ।  
व्यामोहनाशनो व्यासो व्याख्यामुद्रालसत्करः ॥ १०२॥  
  
व्युप्तकेशोऽथ विशदो विष्वक्सेनो विशोधकः ।  
व्योमकेशो व्योममूर्तिर्व्योमाकारोऽव्ययाकृतिः ॥ १०३॥  
  
व्रातो व्रातपतिर्विप्रो वरीयान् क्षुल्लकः क्षमी ।  
शक्तिपातकरः शक्तः शाश्वतः श्रेयसां निधिः ॥ १०४॥  
  
शयानः शन्तमः शान्तः शासकः श्यामलाप्रियः ।  
शिवङ्करः शिवतरः शिष्टहृष्टः शिवागमः ॥ १०५॥  
  
शीघ्रियश्शीभ्य आनन्दः क्षयद्वीरश्शरोऽक्षरः ।  
शुद्धस्फटिकसङ्काशः श्रुतिप्रस्तुतवैभवः ॥ १०६॥  
  
शुष्क्यो हरित्यो लोप्यश्च सूर्म्यः पर्ण्योऽणिमादिभूः ।  
शूरसेनः शुभाकारः शुभ्रमूर्तिः शुचिस्मितः ॥ १०७॥  
  
शङ्गः प्रतरणोऽवार्यः फेन्यः शष्प्यः प्रवाहजः ।  
श्राव्यः शत्रुहरः शूली श्रुतिस्मृतिविधायकः ॥ १०८॥  
  
श्रीशिवः श्रीशिवानाथः श्रीमान् श्रीपतिपूजितः ।  
श्रुत्यः पथ्यस्स्वतन्त्रस्थः काट्यो नीप्यः करोटिभृत् ॥ १०९॥  
  
षडाधारगतः साङ्ख्यः षडक्षरसमाश्रयः ।  
षडूर्मिरहितः स्तव्यः षड्गुणैश्वर्यदायकः ॥ ११०॥  
  
सकृद्विभातः संवेत्ता सदसत्कोटिवर्जितः ।  
सत्त्वसंस्थः सुषुप्तिस्थः सुतल्पः सत्स्वरूपगः ॥ १११॥  
  
सद्योजातः सदाराध्यः सामगः सामसंस्तुतः ।  
सनातनः समः सत्यः सत्यवादी समृद्धिदः ॥ ११२॥  
  
समदृष्टिः सत्यकामः सनकादिमुनिस्तुतः ।  
समस्तभुवनव्यापी समृद्धः सततोदितः ॥ ११३॥  
  
सर्वकृत्सर्वजित्सर्वमयः सत्वावलम्बकः ।  
सर्वद्वन्द्वक्षयकरः सर्वापद्विनिवारकः ॥ ११४॥  
  
सर्वदृक् सर्वभृत्सर्गः सर्वहृत्कोशसंस्थितः ।  
सर्वप्रियतमः सर्वदारिद्र्यक्लेशनाशनः ॥ ११५॥  
  
सर्वविद्यानामीशान ईश्वराणामधीश्वरः ।  
सर्वज्ञः सर्वदः स्थाणुः सर्वेशः समरप्रियः ॥ ११६॥  
  
सर्वातीतः सारतरः साम्बः सारस्वतप्रदः ।  
सर्वार्थः सर्वदा तुष्टः सर्वशास्त्रार्थसम्मतः ॥ ११७॥  
  
सर्वेश्वरः सर्वसाक्षी सर्वात्मा साक्षिवर्जितः ।  
सव्यताण्डवसम्पन्नो महाताण्डववैभवः ॥ ११८॥  
  
सस्पिञ्जरः पशुपतिस्त्विषीमानध्वनां पतिः ।  
सहमानस्सत्यधर्मा निव्याधी नियमो यमः ॥ ११९॥  
  
सहस्राक्षः सहस्राङ्घ्रिः सहस्रवदनाम्बुजः ।  
सहस्राक्षार्चितः सम्राट् सन्धाता सम्पदालयः ॥ १२०॥  
  
सिद्धेशः सिद्धिजनकः सिद्धान्तः सिद्धवैभवः ।  
सुधारूपः सुराध्यक्षः सुभ्रूः सुखघनः सुधीः ॥ १२१॥  
  
सुनिश्चितार्थो राद्धान्तः तत्वमर्थस्तपोमयः ।  
सुव्रतः सत्यसङ्कल्पः स्वसंवेद्यः सुखावहः ॥ १२२॥  
  
सूतः सदस्पतिः सूरिरहन्त्यो वनपो वरः ।  
सूत्रभूतः स्वप्रकाशः समशीलः सदादयः ॥ १२३॥  
  
सूत्रात्मा सुलभः स्वच्छः सूदरः सुन्दराननः ।  
सूद्यस्सरस्यो वैशन्तो नाद्योऽवट्योटचोऽथ वर्षकः ॥ १२४॥  
  
सूक्ष्मात्सूक्ष्मतरः सूर्यः सूक्ष्मस्थूलत्ववर्जितः ।  
सृकावी मुष्णतां नाथः पञ्चाशद्वर्णरूपभृत् ॥ १२५॥  
  
सोममण्डलमध्यस्थः सोमः सौम्यः सुहृद्वरः ।  
सङ्कल्पोल्लासनिर्मुक्तः समनीरागचेतनः ॥ १२६॥  
  
सम्पन्नः सङ्क्रमः सत्री सन्दाता सकलोर्जितः ।  
सम्प्रवृद्धः सन्निकृष्टः संविमृष्टः समग्रदृक् ॥ १२७॥  
  
सम्प्रहृष्टः सन्निविष्टः संस्पष्टः सम्प्रमर्दनः ।  
संयद्वामः संयमीन्द्रः संशयच्छित् सहस्रदृक् ॥ १२८॥  
  
संयमस्थः संहृदिस्थः सम्प्रविष्टः समुत्सुकः ।  
संवत्सरः कलापूर्णस्सुरासुरनमस्कृतः ॥ १२९॥  
  
संवर्ताग्न्युदरः सर्वान्तरस्थस्सर्वदुर्ग्रहः ।  
संशान्तसर्वसङ्कल्पः संसदीशः सदोदितः ॥ १३०॥  
  
स्फुरङ्डमरुनिध्वाननिर्जिताम्भोधिनिस्वनः ।  
स्वच्छन्दः स्वच्छसंवित्तिरन्वेष्टव्योऽश्रुतोऽमतः ॥ १३१॥  
  
स्वात्मस्थः स्वायुधः स्वामी स्वानन्यः स्वांशिताखिलः ।  
स्वाहारूपो वसुमनाः वटुकः क्षेत्रपालकः ॥ १३२॥  
  
हितः प्रमाता प्राग्वर्ती सर्वोपनिषदाशयः ।  
हिरण्यबाहुस्सेनानीर्हरिकेशो दिशाम्पतिः ॥ १३३॥  
  
हेतुदृष्टान्तनिर्मुक्तो हेतुर्हेरम्बजन्मभूः ।  
हेयादेयविनिर्मुक्तो हेलाकलितताण्डवः ॥ १३४॥  
  
हेलाविनिर्मितजगद्धेमश्वश्रुर्हिरण्मयः ।  
ज्ञानलिङ्गो गतिर्ज्ञानी ज्ञानगम्योऽभासकः ॥ १३५॥  
  
उत्तर पीठिका ।  
इति कुञ्चितपादस्य नटराजस्य सुन्दरम् ।  
नाम्नां सहस्रं सम्प्रोक्तं मया देवि त्वदादरात् ॥ १॥  
  
सर्वमन्त्रमयं ह्येतत् न प्रकाश्यं कदाचन ।  
सच्छिष्याय विनीताय भक्ताय नटनायके ॥ २॥  
  
कराङ्गन्याससंयुक्तं प्रोक्तव्यं ध्यानसंयुतम् ।  
कन्यार्थी लभते कन्यां धनार्थी धनमाप्नुयात् ॥ ३॥  
  
विद्यार्थी लभते विद्यां पुत्रार्थी पुत्रमाप्नुयात् ।  
यद्यत् प्रार्थयते मर्त्यः तत्सर्वं लभते धुवम् ॥ ४॥  
  
सर्वसिद्धिकरं पुण्यं सर्वविद्याविवर्द्धनम् ।  
सर्वसम्पत्प्रदमिदं सर्वापद्घ्नमघापहम् ॥ ५॥  
  
आभिचारप्रयोगादिमहाकृत्यानिवारणम् ।  
अपस्मारमहाव्याधिज्वरकुष्ठादिनाशनम् ॥ ६॥  
  
अत्युत्पातभयक्षोभक्षुद्रवारणकारणम् ।  
कूश्माण्डरुद्रवेतालशाकिन्यादिभयापहम् ॥ ७॥  
  
स्मरणादेव जन्तूनां ब्रह्महत्यादिनाशनम् ।  
अस्मात्परतरं स्तोत्रं नास्ति लोकत्रयेऽम्बिके ॥ ८॥  
  
एतन्नामसहस्रस्य पठनात्सकृदेव हि ।  
महापातकयुक्तोऽपि शिवसायुज्यमाप्नुयात् ॥ ९॥  
  
प्रयोगलक्षणं वक्ष्ये शृणु शैलसुतेऽधुना ।  
पञ्चम्यामथवाष्टम्यां दशम्यां वा विशेषतः ॥ १०॥  
  
स्नात्वा शुभासने स्थित्वा ध्यायन् श्रीनटनायकम् ।  
प्रजपेत्द्वादशावृत्या सर्वान्कामानवाप्नुयात् ॥ ११॥  
  
आर्द्रायां प्रातरारभ्य नटनाथस्य सन्निधौ ।  
आसायं प्रजपेदेतत् एवं संवत्सरत्रयम् ॥ १२॥  
  
तस्य भक्तस्य देवेशः नटनं दर्शयेत्प्रभुः ।  
बिल्ववृक्षस्य निकटे प्रदोषे प्रजपेदिदम् ॥ १३॥  
  
षड्भिर्मासैमहैश्वर्यं लभते नचिरान्नरः ।  
अनेन स्तोत्रराजेन मन्त्रितं भस्म धारयेत् ॥ १४॥  
  
भस्मावलोकनान्मृत्युर्वश्यो भवति तत्क्षणात् ।  
सलिलं प्राशयेद्धीमान्मन्त्रेणानेन मन्त्रितम् ॥ १५॥  
  
सर्वविद्यामयो भूत्वा व्याकरोत्यश्रुतादिकम् ।  
नाटकादिमहाग्रन्थं कुरुते नात्र संशयः ॥ १६॥  
  
चतुर्थ्यन्तं समुच्चार्य नामैकं तु ततो जपेत् ।  
पञ्चाक्षरं तथा नाम्रा सहस्रं प्रजपेत्क्रमात् ॥ १७॥  
  
एवं त्रिवारं मासानां अष्टाविंशतिके गते ।  
निग्रहानुग्रहौ कर्तुं शक्तिरस्योपजायते ॥ १८॥  
  
नाम्नामादौ तथान्ते च पञ्चाक्षरमहामनुम् ।  
जप्त्वा मध्यस्थितं नाम निर्नमोन्तं सदाऽसकृत् ॥ १९॥  
  
चतुर्थ्यन्तं जपेद्धीमान् त्रिवर्षं च त्रिवारकैः ।  
अणिमादिमहासिद्धिमचिरात्प्राप्नुयाद्ध्रुवम् ॥ २०॥  
  
सर्वेष्वपि च लोकेषु सिद्धस्सन्नाचरेन्नरः ।  
लक्ष्मीबीजद्वयक्षिप्तमाद्यन्ते नाम यश्शिवे ॥ २१॥  
  
वाञ्छितां श्रियमाप्नोति सत्यमुक्तं वरानने ।  
हृल्लेखामन्त्रसंयुक्तं पूर्ववत्संयुतं जपेत् ॥ २२॥  
  
योगसिद्धिर्भवेत्तस्य त्रिचतुः पञ्चवत्सरैः ।  
किमत्र बहुनोक्तेन या या सिद्धिरभीप्सिता ॥ २३॥  
  
सा सा सिद्धिर्भवेदस्य सत्यमेव मयोदितम् ।  
कण्ठदघ्नजले स्थित्वा त्रिवारं प्रजपेदिदम् ॥ २४॥  
  
रिपूनुच्चाटयेच्छीघ्रमेकेनैव दिनेन सः ।  
दक्षिणाभिमुखो भूत्वा धृत्वार्द्रवसनं शुचिः ॥ २५॥  
  
शत्रुनाम समुच्चार्य मारयेति पदाङ्कितम् ।  
पठेदिमं स्तवं क्रोधात्सप्तकृत्वः त्रिभिर्दिनैः ॥ २६॥  
  
स रिपुर्मृत्युगेहस्य धुवमातिथ्यभाग्भवेत् ।  
हरिद्रया नटाधीशं कृत्वा प्राणान्प्रतिष्ठिपेत् ॥ २७॥  
  
पीतपुष्पैस्समभ्यर्च्य स्तोत्रमेतज्जपेन्नरः ।  
स्तम्भयेत्सकलान् लोकान् किमिह क्षुद्रमानुषान् ॥ २८॥  
  
आकर्षणाय सर्वेषामुत्तराभिमुखो जपेत् ।  
वाञ्छिताः योषितस्सर्वास्तथा लोकान्तरस्थिताः ॥ २९॥  
  
यक्षाश्च किन्नराश्चापि राजानो वशमाप्नुयुः ।  
कुम्भस्थितं जलं स्पृष्ट्वा त्रिवारं प्रजपेदिदम् ॥ ३०॥  
  
महाग्रहगणग्रस्तानभिषेकं तु कारयेत् ।  
जलदर्शनमात्रेण मुच्यते च ग्रहादिभिः ॥ ३१॥  
  
अकारादिज्ञकारान्तनामग्रथितमुत्तमम् ।  
स्तोत्रमेतज्जपित्वा च पठित्वा श्रियमाप्नुयात् ॥ ३२॥  
  
पूजयित्वा नामभिश्च नटेशप्रीतिभाग्भवेत् ।  
किमत्र बहुनोक्तेन सिद्ध्यन्त्यखिलसिद्धयः ॥ ३३॥  
  
साक्षान्नटेश्वरो देवो वश्यो भवति शैलजे ।  
अस्मात्परतरा सिद्धिः का वास्ति कथय प्रिये ॥ ३४॥  
  
निष्कामस्त्वचिरादेव ब्रह्मज्ञानमवाप्नुयात् ।  
तस्मात्सर्वप्रयत्नेन यतिभिर्ब्रह्मचारिभिः ॥ ३५॥  
  
वनस्थैश्च गृहस्थैश्च सर्वैर्जप्यं प्रयत्नतः ।  
नित्यकर्मवदेवेदं स्तोत्रं जप्यं सदादरात् ॥ ३६॥  
  
ब्रह्मादयोऽपि यन्नामपाठस्यैव प्रसादतः ।  
सृष्टिस्थित्यन्तकर्तारो जगतां चिरजीविनः ॥ ३७॥  
  
अन्ये च मुनयस्सर्वे हयग्रीवादयः पुरा ।  
पठित्वा परमां सिद्धिं पुनरावृत्तिवर्जिताम् ॥ ३८॥  
  
लेभिरे तदिदं स्तोत्रं पठ त्वमपि शैलजे ।  
अस्मात्परतरं वेद्यं नास्ति सत्यं मयोदितम् ॥ ३९॥  
  
 ॥ श्रीभृङ्गिरिटि संहितायां श्रीशिवकामसुन्दरीसमेत श्री  
नटराजराज कुञ्चितपादसहस्रनामस्तोत्रं सम्पूर्णम् ॥  
  
 ॥ शिवम् ॥  
  
ततः चिन्तामणिमन्त्रेण अङ्गन्यासं, ध्यायेत्कोटि रविप्रभमिति  
फालेरत्नत्रिपुण्ड्रं इति ध्यानं लं पृथिव्यात्मन  
इति पञ्च पूजां च कुर्यात् ।  
भूर्भुवस्सुवरोमिति दिक्विमोकः इति तु विशेषः ।  
चिन्तामणि मन्त्रः सनियमं गुरूपदेशात् ज्ञेयः ॥  
  
यः शिवो नामरूपाभ्यां या देवी सर्वमङ्गला ।  
तयोः संस्मरणान्नित्यं सर्वतो जयमङ्गलम् ॥  
  
 ॥ महोत्सवयात्राक्रमः ॥  
  
मञ्चे चन्द्रार्कभूतेष्वपि वृषगजराड्राजताद्रिष्वथाश्वैः  
सोमास्कन्दस्वरूपस्स्वयमुरुनयने गोरथे मार्गणो यः ।  
स्थित्वा ब्रह्मोत्सवेषु त्रिषु च नटपतिः प्रत्यहं वीथियात्रां  
कृत्वा स्नात्वा सह स्वं प्रविशति शिवया कुञ्चिताङ्घ्रिं भज्येऽहम् ॥  
  
मङ्गलं चित्सभेशाय महनीयगुणात्मने ।  
चक्रवर्तिनुताय श्रीनटराजाय मङ्गलम् ॥  
  
 ॥ नटराजराजः शुभमातनोतु ॥  
  
  
Proofread by DPD  
  
