+++
"Text title" = "Vedasara ShivasahasranAma Stotram from PadmapurAna"
"File name" = "vedasArashivasahasranAmastotrampadmapurANa.itx"
itxtitle = "shivasahasranAmastotram shaNkarakavacham cha (vedasAra padmapurANAntargatam)"
engtitle = "Vedasara Shiva Sahasranamastotram from PadmapurAna"
Category = "sahasranAma, shiva, kavacha"
Location = "doc_shiva"
Sublocation = "shiva"
Language = "Sanskrit"
Subject = "philosophy/hinduism/religion"
"Transliterated by" = "DPD, Gopal Upadhyay gopal.j.upadhyay at gmail.com"
"Proofread by" = "DPD, Gopal Upadhyay, PSA Easwaran psaeaswaran at gmail.com"
Description-comments = "Shankara kavacha, verses 1-61"
"Latest update" = "October 1, 2016"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "शिवसहस्रनामस्तोत्रम् शण्करकवचम् च (वेदसार पद्मपुराणान्तर्गतम्)"

+++
  
 वेदसार श्रीशिवसहस्रनामस्तोत्रम्   
शङ्करकवच श्लोकाः १-६१  
पद्मपुराणान्तर्गतं वेदसाराख्यं  
  
॥ श्रीगणेशाय नमः ॥  
  
॥ श्रीउमामहेश्वराभ्यां नमः ॥  
  
शुक्लाम्बरधरं विष्णुं शशिवर्णं चतुर्भुजम् ।  
प्रसन्नवदनं ध्यायेत् सर्वविघ्नोपशान्तये ॥ १॥  
  
ईश्वरं परमं तत्त्वमादिमध्यान्तवर्जितम् ।  
आधारं सर्वभूतानमनाधारमविक्रियम् ॥ २॥  
  
अनन्तानन्दबोधाम्बुनिधिमद्भुतविक्रियम् ।  
अम्बिकापतिमीशानमनीशं प्रणमाम्यहम् ॥ ३॥  
  
ईशमाद्यन्तनिर्मुक्तमतिशोभनमादरात् ।  
नमामि विग्रहं साम्बं संसारामयभेषजम् ॥ ४॥  
  
व्यास उवाच ।  
एकदा मुनयः सर्वे द्वारकां द्रष्टुमागताः ।  
वासुदेवं च सोत्कण्ठाः कृष्णदर्शनलालसाः ॥ ५॥  
  
ततः स भगवान्प्रीतः पूजां चक्रे यथाविधि ।  
तेषामाशीस्ततो गृह्य बहुमानपुरःसरम् ॥ ६॥  
  
तैः पृष्टः कथयामास कुमारप्रभवं च यत् ।  
चरितं भूमिभारघ्नं लोकानन्दकरं परम् ॥ ७॥  
  
मार्कण्डेयमुखाः सर्वे माध्याह्निकक्रियोत्थिताः ।  
कृष्णः स्नानमथो चक्रे मृदक्षतकुशादिभिः ॥ ८॥  
  
पीताम्बरं त्रिपुण्ड्रं च धृत्वा रुद्राक्षमालिकाः ।  
सूर्योपस्थानं सन्ध्यां च स्मृतिधर्ममनुस्मरन् ॥ ९॥  
  
शिवपूजां ततः कृष्णो गन्धपुष्पाक्षतादिभिः ।  
चकार विधिवद्भक्त्या नमस्कारयुतां शुभाम् ॥ १०॥  
  
जय शङ्कर सोमेश रक्ष रक्षेति चाब्रवीत् ।  
जजाप शिवसाहस्रं भुक्तिमुक्तिप्रदं विभोः ।  
अनन्यमानसः शान्तः पद्मासनगतः शुचिः ॥ ११॥  
  
ततस्ते विस्मयापन्ना दृष्ट्वा कृष्णविचेष्टितम् ।  
मार्कण्डेयोऽवदत्कृष्णं बहुशो मुनिसम्मतम् ॥ १२॥  
  
मार्कण्डेय उवाच  
त्वं विष्णुः कमलाकान्तः परमात्मा जगद्गुरुः । त्वं कृष्णः  
भवत्पूज्यः कथं शम्भुरेतत्सर्वं वदस्व मे ॥ १३॥  
  
व्यास उवाच  
अथ ते मुनयः सर्वे मार्कण्डेयं समार्चयन् ।  
वचोभिर्वासुदेवश्च पृष्टः साधु त्वयेति च ॥ १४॥  
  
श्रीकृष्ण उवाच  
साधु साधु मुने पृष्टं हिताय सकलस्य च ॥ १५॥  
  
अज्ञातं तव नास्त्येव तथापि च वदाम्यहम् ।  
दैवतं सर्वलोकानां सर्वकारणकारणम् ॥ १६॥ सर्वदेवानां  
ज्योतिर्यत्परमानन्दं सावधानमतिः शृणु ।  
विश्वपावनमीशानं गुणातीतमजं परम् ॥ १७॥ विश्वसाधनमीशानं  
जगतस्तस्थुषो ह्यात्मा मम मूलं महामुने ।  
यो देवः सर्वदेवानां ध्येयः पूज्यः सदाशिवः ॥ १८॥  
  
स शिवः स महादेवः शङ्करश्च निरञ्जनः ।  
तस्मान्नान्यः परो देवस्त्रिषु लोकेषु विद्यते ॥ १९॥  
  
सर्वज्ञः सर्वगः शक्तः सर्वात्मा सर्वतोमुखः ।  
पठ्यते सर्वसिद्धान्तैर्वेदान्तैर्यो मुनीश्वराः ॥ २०॥  
  
तस्मिन्भक्तिर्महादेवे मम धातुश्च निर्मला ।  
महेशः परमं ब्रह्म शान्तः सूक्ष्मः परात्परः ॥ २१॥  
  
सर्वान्तरः सर्वसाक्षी चिन्मयस्तमसः परः ।  
निर्विकल्पो निराभासो निःसङ्गो निरुपद्रवः ॥ २२॥  
  
निर्लेपः सकलाध्यक्षो महापुरुष ईश्वरः ।  
तस्य चेच्छाभवत्पूर्वं जगत्स्थित्यन्तकारिणी ॥ २३॥  
  
वामाङ्गादभवं तस्य सोऽहं विष्णुरिति स्मृतः ।  
जनयामास धातारं दक्षिणाङ्गात्सदाशिवः ॥ २४॥  
  
मध्यतो रुद्रमीशानं कालात्मा परमेश्वरः ।  
तपः कुर्वन्तु भो वत्सा अब्रवीदिति तान्  शिवः ॥ २५॥ तपस्तपन्तु भो  
ततस्ते शिवमात्मानं प्रोचुः संयतमानसाः ।  
स्तुत्वा तु विधिवत्स्तोत्रैः प्रणम्य च पुनः पुनः ॥ २६॥  
  
ब्रह्मविष्णुमहेश्वरा ऊचुः  
तपः केन प्रकारेण कर्तव्यं परमेश्वर ।  
ब्रूहि सर्वमशेषेण स्वात्मानं वेत्सि नापरः ॥ २७॥  
  
श्रीमहादेव उवाच Var  शिव उवाच  
कायेन मनसा वाचा ध्यानपूजाजपादिभिः ।  
कामक्रोधादिरहितं तपः कुर्वन्तु भो सुराः ॥ २८॥  
  
देवा ऊचुः  
त्वया यत्कथितं शम्भो दुर्ज्ञेयमजितात्मभिः ।  
सौम्योपायमतो ब्रह्मन्वद कारुण्यवारिधे ॥ २९॥  
  
श्रीशङ्कर उवाच Var  शिव उवाच  
शृणुध्वं सर्वपापघ्नं भुक्तिमुक्तिप्रदं नृणाम् ।  
सहस्रनामसद्विद्यां जपन्तु मम सुव्रताः ॥ ३०॥  
  
यया संसारमग्नानां मुक्तिर्भवति शाश्वती ।  
शृण्वन्तु तद्विधानं हि महापातकनाशनम् ॥ ३१॥   
पठतां शृण्वतां सद्यो मुक्तिः स्यादनपायिनी ।  
ब्रह्मचारी कृतस्नानः शुक्लवासा जितेन्द्रियः ॥ ३२॥  
  
भस्मधारी मुनिर्मौनी पद्मासनसमन्वितः ।  
ध्यात्वा मां सकलाधीशं निराकारं निरीश्वरम् ॥ ३३॥  
  
पार्वतीसहितं शम्भुं जटामुकुटमण्डितम् ।  
दधानं चर्म वैयाघ्रं चन्द्रार्धकृतशेखरम् ॥ ३४॥ वसानं चर्म  
त्र्यम्बकं वृषभारूढं कृत्तिवाससमुज्ज्वलम् ।  
सुरार्चितपदद्वन्द्वं दिव्यभोगं सुसुन्दरम् ॥ ३५॥  
  
बिभ्राणं सुप्रसन्नं च कुठारवरदाभयम् ।  
दुर्दर्शं कमलासीनं नागयज्ञोपवीतिनम् ॥ ३६॥ दुरन्तं  
विश्वकायं चिदानन्दं शुद्धमक्षरमव्ययम् ।  
सहस्रशिरसं शर्वमनन्तकरसंयुतम् ॥ ३७॥  
  
       Var  शम्भुमनन्तकरसंयुतम्  
सहस्रचरणं दिव्यं सोमसूर्याग्निलोचनम् ।  
जगद्योनिमजं ब्रह्म शिवमाद्यं सनातनम् ॥ ३८॥  
  
दंष्ट्राकरालं दुष्प्रेक्ष्यं सूर्यकोटिसमप्रभम् ।  
निशाकरकराकारं भेषजं भवरोगिणाम् ॥ ३९॥  
  
पिनाकिनं विशालाक्षं पशूनां पतिमीश्वरम् ।  
कालात्मानं कालकालं देवदेवं महेश्वरम् ॥ ४०॥  
  
ज्ञानवैराग्यसम्पन्नं योगानन्दकरं परम् । योगानन्दमयं  
शाश्वतैश्वर्यसम्पन्नं महायोगीश्वरेश्वरम् ॥ ४१॥  
  
समस्तशक्तिसंयुक्तं पुण्यकायं दुरासदम् ।  
तारकं ब्रह्म सम्पूर्णमणीयांसं महत्तरम् ॥ ४२॥ महत्तमम्  
यतीनां परमं ब्रह्म व्रतिनां तपसः फलम् ।  
संयमीहृत्समासीनं तपस्विजनसंवृतम् ॥ ४३॥  
  
विधीन्द्रविष्णुनमितं मुनिसिद्धनिषेवितम् ।  
महादेवं महात्मानं देवानामपि दैवतम् ॥ ४४॥ महानन्दं  
शान्तं पवित्रमोङ्कारं ज्योतिषां ज्योतिमुत्तमम् ।  
इति ध्यात्वा शिवं चित्ते रक्षार्थं कवचं न्यसेत् ॥ ४५॥  
  
Var  ततः पठेद्धि कवचं मम सर्वाघनाशनम् ॥  
  
कवचं  
शङ्करो मे शिरः पातु ललाटं भाललोचनः ।  
विश्वचक्षुर्दृशौ पातु भ्रुवौ रुद्रो ममावतु ॥ ४६॥  
  
Var  विश्वचक्षुर्दृशौ पातु रुद्रः पातु भ्रुवौ मम ॥  
  
गण्डौ पातु महेशानः श्रुती रक्षतु पूर्वजः ।  
कपोलौ मे महादेवः पातु नासां सदाशिवः ॥ ४७॥  
  
मुखं पातु हविर्भोक्ता ओष्ठौ पातु महेश्वरः ।  
दन्तान् रक्षतु देवेशस्तालू सोमकलाधरः ॥ ४८॥  
  
रसनां परमानन्दः पातु शङ्खं शिवाप्रियः ।  
चुबुकं पातु मे शम्भुः श्मश्रुं शत्रुविनाशानः ॥ ४९॥  
  
कूर्चं पातु भवः कण्ठं नीलकण्ठोऽवतु ध्रुवम् ।  
स्कन्धौ स्कन्दगुरुः पातु बाहू पातु महाभुजः ॥ ५०॥ स्कन्धौ स्कन्दपिता  
उपबाहू महावीर्यः करौ विबुधसत्तमः ।  
अङ्गुलीः पातु पञ्चास्यः पर्वाणि च सहस्रपात् ॥ ५१॥  
  
हृदयं पातु सर्वात्मा स्तनौ पातु पितामहः ।  
उदरं हुतभुक्पातु मध्यं पातु मध्यमेश्वरः ॥ ५२॥  
  
कुक्षिं पातु भवानीशः पृष्ठं पातु कुलेश्वरः ।  
प्राणान्मे प्राणदः पातु नाभिं भीमः कटिं विभुः ॥ ५३॥  
  
सक्थिनी पातु मे भर्गो जानुनी भुवनाधिपः ।  
जङ्घे पुररिपुः पातु चरणौ भवनाशनः ॥ ५४॥  
  
शरीरं पातु मे शर्वो बाह्यमाभ्यन्तरं शिवः ।  
इन्द्रियाणि हरः पातु सर्वत्र जयवर्धनः ॥ ५५॥  
  
प्राच्यां दिशि मृडः पातु दक्षिणे यमसूदनः । पूर्वे मम मृडः  
वारुण्यां सलिलाधीश उदीच्यां मे महीधरः ॥ ५६॥  
  
ईशान्यां पातु भूतेश आग्नेय्यां रविलोचनः ।  
नैरृत्यां भूतभृत्पातु वायव्यां बलवर्धनः ॥ ५७॥  
  
ऊर्ध्वं पातु मखद्वेषी ह्यधः संसारनाशनः ।  
सर्वतः सुखदः पातु बुद्धिं पातु सुलोचनः ॥ ५८॥  
  
इति कवचम् ।  
  
एवं न्यासविधिं कृत्वा साक्षाच्छम्भुमयो भवेत् ।  
नमो हिरण्यबाह्वादि पठेन्मन्त्रं तु भक्तितः ॥ ५९॥  
  
सद्योजातादिभिर्मन्त्रैर्नमस्कुर्यात्सदाशिवम् ।  
ततः सहस्रनामेदं पठितव्यं मुमुक्षुभिः ॥ ६०॥  
  
सर्वकार्यकरं पुण्यं महापातकनाशनम् ।  
सर्वगुह्यतमं दिव्यं सर्वलोकहितप्रदम् ॥ ६१॥  
  
मन्त्राणां परमो मन्त्रो भवदुःखषडूर्मिहृत् ।  
ओं नमः शम्भवे चेति षड्भिर्मन्त्रैः षडङ्गकम् ।  
न्यासं कृत्वा तु विधिवत्सम्यग्ध्यानं ततश्चरेत् ॥ ६२॥  
  
विनियोगः (न्यास)  
ॐ अस्य श्रीवेदसाराख्यपरमदिव्यशिवसहस्रनामस्तोत्रमन्त्रस्य  
श्रीभगवान् नारायण ऋषिः । अनुष्टुप् छन्दः ।  
परमात्मा श्रीमहादेवो देवता । नमः इति बीजम् ।  
शिवायेति शक्तिः । चैतन्यमिति कीलकम् ।  
श्रीमहादेवप्रीत्यर्थे एवं प्रसादसिद्धयर्थे जपे विनियोगः ।  
अथ न्यासः ।  
॥ अथ करन्यासः ॥  
  
ॐ नमः शम्भवे च अङ्गुष्ठाभ्यां नमः ।  
ॐ नमः मयोभवे च तर्जनीभ्यां नमः ।  
ॐ नमः शङ्कराय च मध्यमाभ्यां नमः ।  
ॐ नमः मयस्कराय च अनामिकाभ्यां नमः ।  
ॐ नमः शिवाय च कनिष्ठिकाभ्यां नमः ।  
ॐ नमः शिवतराय च करतलकरपृष्ठाभ्यां नमः ॥  
  
॥ अथ हृदयाद्यङ्गन्यासः ॥  
  
ॐ नमः शम्भवे च हृदयाय नमः ।  
ॐ नमः मयोभवे च शिरसे स्वाहा ।  
ॐ नमः शङ्कराय च शिखायै वषट् ।  
ॐ नमः मयस्कराय च कवचाय हुम् ।  
ॐ नमः शिवाय च नेत्रत्रयाय वौषट् ।  
ॐ नमः शिवतराय च अस्त्राय फट् ॥  
  
भूर्भुवस्सुवरोमिति दिग्बन्धः ॥  
  
। अथ ध्यानम् ।  
कैलासाद्रिनिभं शशाङ्ककलया स्फूर्जज्जटामण्डलं  
नासालोकनतत्परं त्रिनयनं वीरासनाध्यासितम् ।  
मुद्राटङ्ककुरङ्गजानुविलसद्बाहुं प्रसन्नाननं  
कक्ष्याबद्धभुजङ्गमं मुनिवृतं वन्दे महेशं परम् ॥ १॥  
  
शुद्धस्फटिकसङ्काशं त्रिनेत्रं चेन्दुशेखरम् ।  
पञ्चवक्त्रं महाबाहुं दशबाहुसमन्वितम् ॥ २॥  
  
भस्मोद्धूलितसर्वाङ्गं नागाभरणभूषितम् ।  
परिपूर्णं परानन्दं परं ज्योतिः परात्परम् ॥ ३॥  
  
पराशक्त्या श्रिया सार्धं परमानन्दविग्रहम् ।  
सूर्यकोटिप्रतीकाशं चन्द्रकोटिसुशीतलम् ।  
श्रीरुद्रं सच्चिदानन्दं ध्यायेत् सर्वात्मसिद्धये ॥ ४॥  
  
॥ अथ लमित्यादि पञ्चपूजा ॥  
  
लं पृथिव्यात्मने गन्धं समर्पयामि ।  
हं आकाशात्मने पुष्पैः पूजयामि ।  
यं वाय्वात्मने धूपमाघ्रापयामि ।  
रं अग्न्यात्मने दीपं दर्शयामि ।  
वं अमृतात्मने अमृतं महानैवेद्यं निवेदयामि ।  
सं सर्वात्मने सर्वोपचारपूजां समर्पयामि ॥  
  
अथ सहस्रनामस्तोत्रम् ॥  
  
ॐ नमः पराय देवाय शङ्कराय महात्मने ।  
कामिने नीलकण्ठाय निर्मलाय कपर्दिने ॥ १॥  
  
निर्विकल्पाय शान्ताय निरहङ्कारिणे नमः ।  
अनर्घ्याय विशालाय सालहस्ताय ते नमः ॥ २॥ अनर्घाय  
निरञ्जनाय शर्वाय श्रुताय च परात्मने ।  
नमः शिवाय भर्गाय गुणातीताय वेधसे ॥ ३॥  
  
महादेवाय पीताय पार्वतीपतये नमः । Var  वीताय  
केवलाय महेशाय विशुद्धाय बुधात्मने ॥ ४॥  
  
कैवल्याय सुदेहाय निःस्पृहाय स्वरूपिणे ।  
नमः सोमविभूषाय कालायामिततेजसे ॥ ५॥  
  
अजिराय जगत्पित्रे जनकाय पिनाकिने ।  
निराधाराय सिंहाय मायातीताय ते नमः ॥ ६॥  
  
बीजाय सर्पभूषाय पशूनां पतये नमः ।  
पुरन्दराय भद्राय पुरुषाय महीयसे ॥ ७॥  
  
महासन्तोषरूपाय ज्ञानिने शुद्धबुद्धये ।  
नमो वृद्धस्वरूपाय तपसे परमात्मने ॥ ८॥  
  
पूर्वजाय सुरेशाय ब्रह्मणेऽनन्तमूर्तये ।  
निरक्षराय सूक्ष्माय कैलासपतये नमः ॥ ९॥  
  
निरामयाय कान्ताय निरातङ्काय ते नमः ।  
निरालम्बाय विश्वाय नित्याय यतये नमः ॥ १०॥  
  
आत्मारामाय भव्याय पूज्याय परमेष्ठिने ।  
विकर्तनाय सूर्म्याय शम्भवे विश्वरूपिणे ॥ ११॥  
  
ताराय हंसनाथाय प्रतिसर्याय ते नमः ।  
परावरेशरुद्राय भवायालङ्घ्यशक्तये ॥ १२॥  
  
इन्द्रध्वंसनिधीशाय कालहन्त्रे मनस्विने ।  
विश्वमात्रे जगद्धात्रे जगन्नेत्रे नमो नमः ॥ १३॥  
  
जटिलाय विरागाय पवित्राय मृडाय च ।  
निरवद्याय पात्राय स्तेनानां पतये नमः ॥ १४॥  
  
नादाय रविनेत्राय व्योमकेशाय ते नमः ।  
चतुर्भोगाय साराय योगिनेऽनन्तमायिने  ॥ १५॥  
  
Var  योगिनेऽनन्तगामिने  
धर्मिष्ठाय वरिष्ठाय पुरत्रयविघातिने ।  
गरिष्ठाय गिरीशाय वरदाय नमो नमः ॥ १६॥  
  
व्याघ्रचर्माम्बरायाथ दिशावस्त्राय ते नमः । दिग्वस्त्राय च  
परमप्रेममन्त्राय प्रथमाय सुचक्षुषे ॥ १७॥  
  
आद्याय शूलहस्ताय शितिकण्ठाय तेजसे । ते नमः  
उग्राय वामदेवाय श्रीकण्ठाय नमो नमः ॥ १८॥  
  
विश्वेश्वराय सूर्याय गौरीशाय वराय च ।  
मृत्युञ्जयाय वीराय वीरभद्राय ते नमः ॥ १९॥  
  
कामनाशाय गुरवे मुक्तिनाथाय ते नमः ।  
विरूपाक्षाय सूताय वह्निनेत्राय ते नमः ॥ २०॥  
  
जलन्धरशिरच्छेत्रे हविषे हितकारिणे ।  
महाकालाय वैद्याय सघृणेशाय ते नमः ॥ २१॥  
  
नम ओङ्काररूपाय सोमनाथाय ते नमः ।  
रामेश्वराय शुचये भौमेशाय नमो नमः ॥ २२॥  
  
त्र्यम्बकाय निरीहाय केदाराय नमो नमः ।  
गङ्गाधराय कवये नागनाथाय ते नमः ॥ २३॥  
  
भस्मप्रियाय सूद्याय लक्ष्मीशाय नमो नमः ।  
पूर्णाय भूतपतये सर्वज्ञाय दयालवे ॥ २४॥  
  
धर्माय धनदेशाय गजचर्माम्बराय च ।  
भालनेत्राय यज्ञाय श्रीशैलपतये नमः ॥ २५॥  
  
कृशानुरेतसे नीललोहिताय नमो नमः ।  
अन्धकासुरहन्त्रे च पावनाय बलाय च ॥ २६॥  
  
चैतन्याय त्रिनेत्राय दक्षनाशकराय च ।  
नमः सहस्रशिरसे जयरूपाय ते नमः ॥ २७॥  
  
सहस्रचरणायाथ योगिहृत्पद्मवासिने ।  
सद्योजाताय वन्द्याय सर्वदेवमयाय च ॥ २८॥  
  
आमोदाय प्रगल्भाय गायत्रीवल्लभाय च ।  
व्योमाकाराय विप्राय नमो विप्रप्रियाय च ॥ २९॥  
  
अघोराय सुवेषाय श्वेतरूपाय ते नमः ।  
विद्वत्तमाय चित्राय विश्वग्रासाय नन्दिने ॥ ३०॥  
  
अधर्मशत्रुरूपाय दुन्दुभेर्मर्दनाय च ।  
अजातशत्रवे तुभ्यं जगत्प्राणाय ते नमः ॥ ३१॥  
  
नमो ब्रह्मशिरश्छेत्रे पञ्चवक्त्राय खड्गिने ।  
नमस्ते हरिकेशाय पञ्चवर्णाय वज्रिणे ॥ ३२॥  
  
नमः पञ्चाक्षरायाथ गोवर्धनधराय च ।  
प्रभवे सर्वलोकानां कालकूटविषादिने ॥ ३३॥  
  
सिद्धेश्वराय सिद्धाय सहस्रवदनाय च ।  
नमः सहस्रहस्ताय सहस्रनयनाय च ॥ ३४॥  
  
सहस्रमूर्तये तुभ्यं जिष्णवे जितशत्रवे ।  
काशीनाथाय गेह्याय नमस्ते विश्वसाक्षिणे ॥ ३५॥  
  
हेतवे सर्वजीवानां पालकाय नमो नमः ।  
जगत्संहारकाराय त्रिधावस्थाय ते नमः ॥ ३६॥  
  
एकादशस्वरूपाय नमस्ते वह्निमूर्तये ।  
नरसिंहमहादर्पघातिने शरभाय च ॥ ३७॥  
  
भस्माभ्यक्ताय तीर्थाय जाह्नवीजनकाय च । वल्लभाय  
देवदानवदैत्यानां गुरवे ते नमो नमः ॥ ३८॥  
  
दलिताञ्जनभासाय नमो वायुस्वरूपिणे ।  
स्वेच्छामन्त्रस्वरूपाय प्रसिद्धाय नमो नमः ॥ ३९॥  
  
Var   प्रसिद्धायात्मने नमः  
वृषध्वजाय गोष्ठ्याय जगद्यन्त्रप्रवर्तिने ।  
अनाथाय प्रजेशाय विष्णुगर्वहराय च ॥ ४०॥  
  
हरेर्विधातृकलहनाशकाय ते नमो नमः ।  
Var  हरिर्विधातृकलहनाशकाय  
नमस्ते दशहस्ताय गगनाय नमो नमः ॥ ४१॥  
  
कैवल्यफलदात्रे च परमाय नमो नमः ।  
ज्ञानाय ज्ञानगम्याय घण्टारवप्रियाय च ॥ ४२॥  
  
पद्मासनाय पुष्टाय निर्वाणाय नमो नमः ।  
अयोनये सुदेहाय ह्युत्तमाय नमो नमः ॥ ४३॥  
  
अन्तकालाधिपतये विशालाक्षाय ते नमः ।  
कुबेरबन्धवे तुभ्यं सोमाय सुखदायिने ॥ ४४॥  
  
अमृतेश्वररूपाय कौबेराय च धन्विने । Var  कौबेराय नमो नमः  
प्रियम्वदसमर्थाय वन्दिने विभवाय च ॥ ४५॥  
  
गिरिशाय गिरित्राय गिरिशन्ताय ते नमः ।  
पारिजाताय बृहते पञ्चयज्ञाय ते नमः ॥ ४६॥  
  
तरुणाय विशिष्टाय बालरूपधराय च ।  
जीवितेशाय तुष्टाय पुष्टानां पतये नमः ॥ ४७॥  
  
भवहेत्यै हिरण्याय कनिष्ठाय नमो नमः ।  
मध्यमाय विधात्रे च ते शूराय सुभगाय च ॥ ४८॥  
  
आदित्यतापनायाथ नमस्ते रुद्रमन्यवे ।  
महाह्रदाय ह्रस्वाय वामनाय नमो नमः ॥ ४९॥  
  
नमस्तत्पुरुषायाथ चतुर्हस्ताय मायिने Var  ते नमः ।  
नमो धूर्जटये तुभ्यं जगदीशाय ते नमः ॥ ५०॥  
  
जगन्नाथस्वरूपाय लीलाविग्रहरूपिणे ।  
अनघाय नमस्तुभ्यममराय नमो नमः ॥ ५१॥  
  
अमृताय नमस्तुभ्यमच्छात्राय नमो नमः ।  
लोकाध्यक्षाय वै तुभ्यमनादिनिधनाय च ॥ ५२॥  
  
व्यक्तेतराय व्यक्ताय नमस्ते परमाणवे ।  
लघुस्थूलस्वरूपाय नमः परशुधारिणे ॥ ५३॥  
  
नमः खट्वाङ्गहस्ताय नागहस्ताय ते नमः ।  
वरदाभयहस्ताय घण्टाहस्ताय ते नमः ॥ ५४॥  
  
घस्मराय नमस्तुभ्यमजिताय नमो नमः ।  
अणिमादिगुणेशाय पञ्चब्रह्ममयाय च ॥ ५५॥  
  
पुरातनाय शुद्धाय बलप्रमथनाय च ।  
पुण्योदयाय पद्माय विरक्ताय नमो नमः ॥ ५६॥  
  
उदाराय विचित्राय विचित्रगतये नमः ।  
वाग्विशुद्धाय चितये निर्गुणाय नमो नमः ॥ ५७॥  
  
परमेशाय शेषाय नमः पद्मधराय च ।  
महेन्द्राय सुशीलाय करवीरप्रियाय च ॥ ५८॥  
  
महापराक्रमायाथ नमस्ते कालरूपिणे ।  
विष्टरश्रवसे लोकचूडारत्नाय ते नमः ॥ ५९॥  
  
साम्राज्यकल्पवृक्षाय करुणाय नटाय च ।Var  नमस्तुभ्यं त्विषीमते  
अनर्घ्याय वरेण्याय वज्ररूपाय ते नमः ॥ ६०॥  
  
Var  वरेण्याय नमस्तुभ्यं यज्ञरूपाय ते नमः  
परमज्योतिषे पद्मगर्भाय सलिलाय च ।  
तत्त्वाधिकाय सर्गाय नमो दीर्घाय स्रग्विणे ॥ ६१॥  
  
नमस्ते पाण्डुरङ्गाय घोराय ब्रह्मरूपिणे ।  
निष्कलाय नमस्तुभ्यं प्रपथ्याय नमो नमः ॥ ६२॥ सामगानप्रियाय च  
नमो जयाय क्षेत्राय क्षेत्राणां पतये नमः ।  
कलाधराय पूताय पञ्चभूतात्मने नमः ॥ ६३॥  
  
अनिर्विण्णाय तथ्याय पापनाशकराय च ।  
विश्वतश्चक्षुषे तुभ्यं मन्त्रिणेऽनन्तरूपिणे ॥ ६४॥  
  
सिद्धसाधकरूपाय मेदिनीरूपिणे नमः ।  
अगण्याय प्रतापाय सुधाहस्ताय ते नमः ॥ ६५॥  
  
श्रीवल्लभायेध्रियाय स्थाणवे मधुराय च ।  
उपाधिरहितायाथ नमः सुकृतराशये ॥ ६६॥  
  
नमो मुनीश्वरायाथ शिवानन्दाय ते नमः ।  
रिपुघ्नाय नमस्तेजोराशयेऽनुत्तमाय च ॥ ६७॥  
  
चतुर्मूर्तिवपुःस्थाय नमोबुद्धीन्द्रियात्मने ।  
उपद्रवहरायाथ प्रियसन्दर्शनाय च ॥ ६८॥  
  
भूतनाथाय मूलाय वीतरागाय ते नमः ।  
नैष्कर्म्याय विरूपाय षट्चक्राय विशुद्धये ॥ ६९॥  
  
कुलेशायावनीभर्त्रे भुवनेशाय ते नमः ।  
हिरण्यबाहवे जीववरदाय नमो नमः ॥ ७०॥  
  
आदिदेवाय भाग्याय चन्द्रसञ्जीवनाय च ।  
हराय बहुरूपाय प्रसन्नाय नमो नमः ॥ ७१॥  
  
आनन्दपूरितायाथ कूटस्थाय नमो नमः ।  
नमो मोक्षफलायाथ शाश्वताय विरागिणे ॥ ७२॥  
  
यज्ञभोक्त्रे सुषेणाय दक्षयज्ञविघातिने ।  
नमः सर्वात्मने तुभ्यं विश्वपालाय ते नमः ॥ ७३॥  
  
विश्वगर्भाय गर्भाय देवगर्भाय ते नमः ।  
संसारार्णवमग्नानां समुद्धरणहेतवे ॥ ७४॥  
  
मुनिप्रियाय खल्याय मूलप्रकृतये नमः ।  
समस्तसिद्धये तेजोमूर्तये ते नमो नमः ॥ ७५॥  
  
आश्रमस्थापकायाथ वर्णिने सुन्दराय च ।  
मृगबाणार्पणायाथ शारदावल्लभाय च ॥ ७६॥  
  
विचित्रमायिने तुभ्यमलङ्करिष्णवे नमः ।  
बर्हिर्मुखमहादर्पमथनाय नमो नमः ॥ ७७॥  
  
नमोऽष्टमूर्तये तुभ्यं निष्कलङ्काय ते नमः ।  
नमो हव्याय भोज्याय यज्ञनाथाय ते नमः ॥ ७८॥  
  
नमो मेध्याय मुख्याय विशिष्टाय नमो नमः ।  
अम्बिकापतये तुभ्यं महादान्ताय ते नमः ॥ ७९॥  
  
सत्यप्रियाय सत्याय प्रियनित्याय ते नमः ।  
नित्यतृप्ताय वेदित्रे मृदुहस्ताय ते नमः ॥ ८०॥  
  
अर्धनारीश्वरायाथ कुठारायुधपाणये ।  
वराहभेदिने तुभ्यं नमः कङ्कालधारिणे ॥ ८१॥  
  
महार्थाय सुसत्त्वाय कीर्तिस्तम्भाय ते नमः ।  
नमः कृतागमायाथ वेदान्तपठिताय च ॥ ८२॥  
  
अश्रोत्राय श्रुतिमते बहुश्रुतिधराय च ।  
अघ्राणाय नमस्तुभ्यं गन्धावघ्राणकारिणे ॥ ८३॥  
  
पादहीनाय वोढ्रे च सर्वत्रगतये नमः ।  
त्र्यक्षाय जननेत्राय नमस्तुभ्यं चिदात्मने ॥ ८४॥  
  
रसज्ञाय नमस्तुभ्यं रसनारहिताय च ।  
अमूर्तायाथ मूर्ताय सदसस्पतये नमः ॥ ८५॥  
  
जितेन्द्रियाय तथ्याय परञ्ज्योतिःस्वरूपिणे ।  
नमस्ते सर्वमर्त्यानामादिकर्त्रे भुवन्तये ॥ ८६॥  
  
सर्गस्थितिविनाशानां कर्त्रे ते प्रेरकाय च ।  
नमोऽन्तर्यामिणे सर्वहृदिस्थाय नमो नमः ॥ ८७॥  
  
चक्रभ्रमणकर्त्रे ते पुराणाय नमो नमः ।  
वामदक्षिणहस्तोत्थलोकेश हरिशालिने ॥ ८८॥  
  
नमः सकलकल्याणदायिने प्रसवाय च ।  
स्वभावोदारधीराय सूत्रकाराय ते नमः ॥ ८९॥  
  
विषयार्णवमग्नानां समुद्धरणसेतवे ।  
अस्नेहस्नेहरूपाय वार्तातिक्रान्तवर्तिने ॥ ९०॥  
  
यत्र सर्वं यतः सर्वं सर्वं यत्र नमो नमः ।  
नमो महार्णवायाथ भास्कराय नमो नमः ॥ ९१॥  
  
भक्तिगम्याय भक्तानां सुलभाय नमो नमः ।  
दुष्प्रधर्षाय दुष्टानां विजयाय विवेकिनाम् ॥ ९२॥  
  
अतर्किताय लोकाय सुलोकाय नमो नमः ।  
पूरयित्रे विशेषाय शुभाय च नमो नमः ॥ ९३॥  
  
नमः कर्पूरदेहाय सर्पहाराय ते नमः ।  
नमः संसारपाराय कमनीयाय ते नमः ॥ ९४॥  
  
वह्निदर्पविघाताय वायुदर्पविघातिने ।  
जरातिगाय वीर्याय नमस्ते विश्वव्यापिने ॥ ९५॥  
  
सूर्यकोटिप्रतीकाश निष्क्रियाय नमो नमः ।  
चन्द्रकोटिसुशीताय विमलाय नमो नमः ॥ ९६॥  
  
नमो गूढस्वरूपाय दिशां च पतये नमः ।  
नमः सत्यप्रतिज्ञाय समस्ताय समाधये ॥ ९७॥  
  
एकरूपाय शून्याय विश्वनाभिह्रदाय च ।  
सर्वोत्तमाय कूल्याय प्राणिनां सुहृदे नमः ॥ ९८॥ कालाय  
अन्नानां पतये तुभ्यं चिन्मात्राय नमो नमः ।  
ध्येयाय ध्यानगम्याय ध्यानरूपाय ते नमः ॥ ९९॥  
  
नमस्ते शाश्वतैश्वर्यविभवाय नमो नमः ।  
वरिष्ठाय धर्मगोप्त्रे निधनायाग्रजाय च ॥ १००॥  
  
योगीश्वराय योगाय योगगम्याय ते नमः ।  
नमः प्राणेश्वरायाथ सर्वशक्तिधराय च ॥ १०१॥  
  
धर्माधाराय धन्याय पुष्कलाय नमो नमः ।  
महेन्द्रोपेन्द्रचन्द्रार्कनमिताय नमो नमः ॥ १०२॥  
  
महर्षिवन्दितायाथ प्रकाशाय सुधर्मिणे ।  
नमो हिरण्यगर्भाय नमो हिरण्मयाय च ॥ १०३॥  
  
जगद्बीजाय हरये सेव्याय क्रतवे नमः ।  
आधिपत्याय कामाय यशसे ते प्रचेतसे ॥ १०४॥  
  
नमो ब्रह्ममयायाथ सकलाय नमो नमः ।  
नमस्ते रुक्मवर्णाय नमस्ते ब्रह्मयोनये ॥ १०५॥  
  
योगात्मने त्वभीताय दिव्यनृत्याय ते नमः ।  
जगतामेकबीजाय मायाबीजाय ते नमः ॥ १०६॥  
  
सर्वहृत्सन्निविष्टाय ब्रह्मचक्रभ्रमाय च ।  
ब्रह्मानन्दाय महते ब्रह्मण्याय नमो नमः ॥ १०७॥  
  
भूमिभारार्तिसंहर्त्रे विधिसारथये नमः ।  
हिरण्यगर्भपुत्राणां प्राणसंरक्षणाय च ॥ १०८॥  
  
दुर्वाससे षड्विकाररहिताय नमो नमः ।  
नमो देहार्धकान्ताय षडूर्मिरहिताय च ॥ १०९॥  
  
प्रकृत्यै भवनाशाय ताम्राय परमेष्ठिने ।  
अनन्तकोटिब्रह्माण्डनायकाय नमो नमः ॥ ११०॥  
  
एकाकिने निर्मलाय द्रविणाय दमाय च ।  
नमस्त्रिलोचनायाथ शिपिविष्टाय बन्धवे ॥ १११॥  
  
त्रिविष्टपेश्वरायाथ नमो व्याघ्रेश्वराय च ।  
विश्वेश्वराय दात्रे ते नमश्चन्द्रेश्वराय च ॥ ११२॥  
  
व्याधेश्वरायायुधिने यज्ञकेशाय ते नमः । व्यासेश्वराय   
जैगीषव्येश्वरायाथ दिवोदासेश्वराय च ॥ ११३॥  
  
नागेश्वराय न्यायाय न्यायनिर्वाहकाय च ।  
शरण्याय सुपात्राय कालचक्रप्रवर्तिने ॥ ११४॥  
  
विचक्षणाय दंष्ट्राय वेदाश्वाय नमो नमः ।  
नीलजीमूतदेहाय परात्मज्योतिषे नमः ॥ ११५॥  
  
शरणागतपालाय महाबलपराय च ।  
सर्वपापहरायाथ महानादाय ते नमः ॥ ११६॥  
  
कृष्णस्य जयदात्रे ते बिल्वकेशाय ते नमः ।  
दिव्यभोगाय दूताय कोविदाय नमो नमः ॥ ११७॥  
  
कामपाशाय चित्राय चित्राङ्गाय नमो नमः ।  
नमो मातामहायाथ नमस्ते मातरिश्वने ॥ ११८॥  
  
निःसङ्गाय सुनेत्राय विद्येशाय जयाय च ।  
व्याघ्रसम्मर्दनायाथ मध्यस्थाय नमो नमः ॥ ११९॥  
  
अङ्गुष्ठशिरसा लङ्कानाथदर्पहराय च ।  
वैयाघ्रपुरवासाय नमः सर्वेश्वराय च ॥ १२०॥  
  
नमः परावरेशाय जगत्स्थावरमूर्तये ।  
नमोऽप्यनुपमेशाय शार्ङ्गिणे विष्णुमूर्तये ॥ १२१॥  
  
नारायणाय रामाय सुदीप्ताय नमो नमः ।  
नमो ब्रह्माण्डमालाय गोधराय वरूथिने ॥ १२२॥  
  
नमः सोमाय कूप्याय नमः पातालवासिने ।  
नमस्ताराधिनाथाय वागीशाय नमो नमः ॥ १२३॥  
  
सदाचाराय गौराय स्वायुधाय नमो नमः ।  
अतर्क्यायाप्रमेयाय प्रमाणाय नमो नमः ॥ १२४॥  
  
कलिग्रासाय भक्तानां भुक्तिमुक्तिप्रदायिने ।  
संसारमोचनायाथ वर्णिने लिङ्गरूपिणे ॥ १२५॥  
  
सच्चिदानन्दरूपाय पापराशिहराय च ।  
गजारये विदेहाय त्रिलिङ्गरहिताय च ॥ १२६॥  
  
अचिन्त्यशक्तयेऽलङ्घ्यशासनायाच्युताय च ।  
नमो राजाधिराजाय चैतन्यविषयाय च ॥ १२७॥  
  
नमः शुद्धात्मने ब्रह्मज्योतिषे स्वस्तिदाय च ।  
मयोभुवे च दुर्ज्ञेयसामर्थ्याय च यज्वने ॥ १२८॥  
  
चक्रेश्वराय वै तुभ्यं नमो नक्षत्रमालिने ।  
अनर्थनाशनायाथ भस्मलेपकराय च ॥ १२९॥  
  
सदानन्दाय विदुषे सगुणाय विरोधिने ।  
दुर्गमाय शुभाङ्गाय मृगव्याधाय ते नमः ॥ १३०॥  
  
प्रियाय धर्मधाम्ने ते प्रयोगाय विभागिने ।  
नाद्यायामृतपानाय सोमपाय तपस्विने ॥ १३१॥  
  
नमो विचित्रवेषाय पुष्टिसंवर्धनाय च ।  
चिरन्तनाय धनुषे वृक्षाणां पतये नमः ॥ १३२॥  
  
निर्मायायाग्रगण्याय व्योमातीताय ते नमः ।  
संवत्सराय लोप्याय स्थानदाय स्थविष्णवे ॥ १३३॥  
  
व्यवसायफलान्ताय महाकर्तृप्रियाय च ।  
गुणत्रयस्वरूपाय नमः सिद्धस्वरूपिणे ॥ १३४॥  
  
नमः स्वरूपरूपाय स्वेच्छाय पुरुषाय च ।  
कालात्पराय वेद्याय नमो ब्रह्माण्डरूपिणे ॥ १३५॥  
  
अनित्यनित्यरूपाय तदन्तर्वर्तिने नमः ।  
नमस्तीर्थ्याय कूल्याय पूर्णाय वटवे नमः ॥ १३६॥  
  
पञ्चतन्मात्ररूपाय पञ्चकर्मेन्द्रियात्मने ।  
विशृङ्खलाय दर्पाय नमस्ते विषयात्मने ॥ १३७॥  
  
अनवद्याय शास्त्राय स्वतन्त्रायामृताय च ।  
नमः प्रौढाय प्राज्ञाय योगारूढाय ते नमः ॥ १३८॥  
  
मन्त्रज्ञाय प्रगल्भाय प्रदीपविमलाय च ।  
विश्ववासाय दक्षाय वेदनिःश्वसिताय च ॥ १३९॥  
  
यज्ञाङ्गाय सुवीराय नागचूडाय ते नमः ।  
व्याघ्राय बाणहस्ताय स्कन्दाय दक्षिणे नमः ॥ १४०॥  
  
क्षेत्रज्ञाय रहस्याय स्वस्थानाय वरीयसे ।  
गहनाय विरामाय सिद्धान्ताय नमो नमः ॥ १४१॥  
  
महीधराय गृह्याय वटवृक्षाय ते नमः ।  
ज्ञानदीपाय दुर्गाय सिद्धान्तैर्निश्चिताय च ॥ १४२॥  
  
श्रीमते मुक्तिबीजाय कुशलाय विवासिने ।  
प्रेरकाय विशोकाय हविर्धानाय ते नमः ॥ १४३॥  
  
गम्भीराय सहायाय भोजनाय सुभोगिने ।  
महायज्ञाय तीक्ष्णाय नमस्ते भूतचारिणे ॥ १४४॥  
  
नमः प्रतिष्ठितायाथ महोत्साहाय ते नमः ।  
परमार्थाय शिशवे प्रांशवे च कपालिने ॥ १४५॥  
  
सहजाय गृहस्थाय सन्ध्यानाथाय विष्णवे ।  
सद्भिः सम्पूजितायाथ वितलासुरघातिने ॥ १४६॥  
  
जनाधिपाय योग्याय कामेशाय किरीटिने ।  
अमोघविक्रमायाथ नग्नाय दलघातिने ॥ १४७॥  
  
सङ्ग्रामाय नरेशाय नमस्ते शुचिभस्मने ।  
भूतिप्रियाय भूम्ने ते सेनाय चतुराय च ॥ १४८॥  
  
मनुष्यबाह्यगतये कृतज्ञाय शिखण्डिने ।  
निर्लेपाय जटार्द्राय महाकालाय मेरवे ॥ १४९॥  
  
नमो विरूपरूपाय शक्तिगम्याय ते नमः ।  
नमः सर्वाय सदसत्सत्याय सुव्रताय च ॥ १५०॥  
  
नमो भक्तिप्रियायाथ श्वेतरक्षापराय च ।  
सुकुमारमहापापहराय रथिने नमः ॥ १५१॥  
  
नमस्ते धर्मराजाय धनाध्यक्षाय सिद्धये ।  
महाभूताय कल्पाय कल्पनारहिताय च ॥ १५२॥  
  
ख्याताय जितविश्वाय गोकर्णाय सुचारवे ।  
श्रोत्रियाय वदान्याय दुर्लभाय कुटुम्बिने ॥ १५३॥  
  
विरजाय सुगन्धाय नमो विश्वम्भराय च ।  
भवातीताय तिष्याय नमस्ते सामगाय च ॥ १५४॥  
  
अद्वैताय द्वितीयाय कल्पराजाय भोगिने ।  
चिन्मयाय नमः शुक्लज्योतिषे क्षेत्रगाय च ॥ १५५॥  
  
सर्वभोगसमृद्धाय साम्परायाय ते नमः ।  
नमस्ते स्वप्रकाशाय स्वच्छन्दाय सुतन्तवे ॥ १५६॥  
  
सर्वज्ञमूर्तये तुभ्यं गुह्येशाय सुशान्तये ।  
शारदाय सुशीलाय कौशिकाय धनाय च ॥ १५७॥  
  
अभिरामाय तत्त्वाय व्यालकल्पाय ते नमः ।  
अरिष्टमथनायाथ सुप्रतीकाय ते नमः ॥ १५८॥  
  
आशवे ब्रह्मगर्भाय वरुणायाद्रये नमः ।  
नमः कालाग्निरुद्राय श्यामाय सुजनाय च ॥ १५९॥  
  
अहिर्बुध्न्याय जाराय दुष्टानां पतये नमः ।  
नमः समयनाथाय समयाय गुहाय च ॥ १६०॥  
  
दुर्लङ्घ्याय नमस्तुभ्यं छन्दःसाराय दंष्ट्रिणे ।  
ज्योतिर्लिङ्गाय मित्राय जगतां हितकारिणे ॥ १६१॥  
  
नमः कारुण्यनिधये श्लोकाय जयशालिने ।  
ज्ञानोदयाय बीजाय जगद्विभ्रमहेतवे ॥ १६२॥  
  
अवधूताय शिष्टाय छन्दसां पतये नमः ।  
नमः फेन्याय गुह्याय सर्वबन्धविमोचिने ॥ १६३॥  
  
उदारकीर्तये शश्वत्प्रसन्नवदनाय च ।  
वसवे वेदकाराय नमो भ्राजिष्णुजिष्णवे ॥ १६४॥  
  
चक्रिणे देवदेवाय गदाहस्ताय पुत्रिणे ।  
पारिजातसुपुष्पाय गणाधिपतये नमः ॥ १६५॥  
  
सर्वशाखाधिपतये प्रजनेशाय ते नमः ।  
सूक्ष्मप्रमाणभूताय सुरपार्श्वगताय च ॥ १६६॥  
  
अशरीरशरीराय अप्रगल्भाय ते नमः ।  
सुकेशाय सुपुष्पाय श्रुतये पुष्पमालिने ॥ १६७॥  
  
मुनिध्येयाय मुनये बीजसंस्थमरीचये ।  
चामुण्डाजनकायाथ नमस्ते कृत्तिवाससे ॥ १६८॥  
  
व्युप्तकेशाय योग्याय धर्मपीठाय ते नमः ।  
महावीर्याय दीप्ताय बुद्धायाशनये नमः ॥ १६९॥  
  
विशिष्टेष्टाय सेनान्ये द्विपदे कारणाय च ।  
कारणानां भगवते बाणदर्पहराय च ॥ १७०॥  
  
अतीन्द्रियाय रम्याय जनानन्दकराय च ।  
सदाशिवाय सौम्याय चिन्त्याय शशिमौलये ॥ १७१॥  
  
नमस्ते जातूकर्ण्याय सूर्याध्यक्षाय ते नमः ।  
ज्योतिषे कुण्डलीशस्य वरदायाभयाय च ॥ १७२॥  
  
वसन्ताय सुरभये जयारिमथनाय च ।  
प्रेम्णे पुरञ्जयायाथ पृषदश्वाय ते नमः ॥ १७३॥  
  
रोचिष्णवेऽसुरजिते श्वेतपीताय ते नमः ।  
नमस्ते चञ्चरीकाय तमिस्रमथनाय च ॥ १७४॥  
  
प्रमाथिने निदाघाय चित्रगर्भाय ते नमः ।  
शिवालयाय स्तुत्याय तीर्थदेवाय ते नमः ॥ १७५॥  
  
पत्तीनां पतये तुभ्यं विचित्रगतये नमः । Var  विचित्रशक्तये  
नमो निस्तुलरूपाय सवित्रे तपसे नमः ॥ १७६॥  
  
अहङ्कारस्वरूपाय मेघाधिपतये नमः ।  
अपाराय तत्त्वविदे क्षयद्वीराय ते नमः ॥ १७७॥  
  
पञ्चास्यायाग्रगण्याय विष्णुप्राणेश्वराय च ।  
अगोचराय याम्याय क्षेम्याय वडवाग्नये ॥ १७८॥  
  
विक्रमाय स्वतन्त्राय स्वतन्त्रगतये नमः ॥  
  
वनानां पतये तुभ्यं नमस्ते जमदग्नये ॥ १७९॥  
  
अनावृताय मुक्ताय मातृकापतये नमः ।  
नमस्ते बीजकोशाय दिव्यानन्दाय ते नमः ॥ १८०॥  
  
नमस्ते विश्वदेवाय शान्तरागाय ते नमः ।  
विलोचनसुदेवाय हेमगर्भाय ते नमः ॥ १८१॥  
  
अनाद्यन्ताय चण्डाय मनोनाथाय ते नमः ।  
ज्ञानस्कन्दाय तुष्टाय कपिलाय महर्षये ॥ १८२॥  
  
नमस्त्रिकाग्निकालाय देवसिंहाय ते नमः ।  
नमस्ते मणिपूराय चतुर्वेदाय ते नमः ॥ १८३॥  
  
स्वरूपाणां स्वभावाय ह्यन्तर्यागाय ते नमः ।  
नमः श्लोक्याय वन्याय महाधर्माय ते नमः ॥ १८४॥  
  
प्रसन्नाय नमस्तुभ्यं सर्वात्मज्योतिषे नमः ।  
स्वयम्भुवे त्रिमूर्तीनामध्वातीताय ते नमः ॥ १८५॥  
  
सदाशिव उवाच  
जपन्तु मामिकां देवाः नाम्नां दशशतीमिमाम् ।  
मम चातिप्रियकरीं महामोक्षप्रदायिनीम् ॥ १८६॥  
  
सङ्ग्रामे जयदात्रीं तु सर्वसिद्धिकरीं शुभाम् ।  
यः पठेच्छृणुयाद्वापि सर्वपापैः प्रमुच्यते ॥ १८७॥  
  
पुत्रकामो लभेत्पुत्रं राज्यकामस्तु राजताम् ।  
प्राप्नुयात्परया भक्त्या धनधान्यादिकं बहु ॥ १८८॥  
  
शिवालये नदीतीरे बिल्वमूले विशेषतः ।  
प्रजपेत्सिद्धिदां देवाः शुचौ देशे शमीतले ॥ १८९॥  
  
धनकामस्तु जुहुयाद्घृताक्तैर्बिल्वपत्रकैः ।  
मोक्षकामस्तु गव्येन घृतेन प्रतिनामतः ॥ १९०॥  
  
आयुष्कामस्तु जुहुयादाज्येन मधुना तथा ।  
पुत्रकामस्तु जुहुयात्तिलाक्तेन तथाम्भसा ॥ १९१॥  
  
मत्समीपे प्रदोषे च नत्वा भक्त्या जपेन्नरः ।  
जीवन्सरूपतां प्राप्य सायुज्यं मम चाप्नुयात् ॥ १९२॥  
  
कालोऽपि जनशास्ता हि मम भक्तं न पश्यति ।  
अहं पुरःसरस्तस्य नेष्यामि गगनस्थलम् ॥ १९३॥  
  
त्रिसन्ध्यं यः पठेद्भक्त्या वत्सरं नियमान्वितः ।  
मच्चित्तो मन्मना भूत्वा साक्षान्मोक्षमवाप्नुयात् ॥ १९४॥  
  
रुद्रपाठेन यत्पुण्यं यत्पुण्यं वेदपाठतः ।  
तत्पुण्यं लभते योऽसावेकावृत्त्या पठेदिमाम् ॥ १९५॥  
  
कन्याकोटिप्रदानेन यत्फलं लभते नरः ।  
तत्फलं लभते सम्यङ्नाम्नां दशशतं जपन् ॥ १९६॥  
  
अश्वमेधसहस्रस्य यत्फलं लभते नरः ।  
कपिलाशतदानस्य तत्फलं पठनाद्भवेत् ॥ १९७॥  
  
यः शृणोति सदा विद्यां श्रावयेद्वापि भक्तितः ।  
सोऽपि मुक्तिमवाप्नोति यत्र गत्वा न शोचति ॥ १९८॥  
  
यक्षराक्षसवेतालग्रहकूष्माण्डभैरवाः ।  
पठनादस्य नश्यन्ति जीवेच्च शरदां शतम् ॥ १९९॥  
  
ब्रह्महत्यादिपापानां नाशः स्याच्छ्रवणेन तु ।  
किं पुनः पठनादस्य मुक्तिः स्यादनपायिनी ॥ २००॥  
  
इत्युक्त्वा स महादेवो भगवान्परमेश्वरः ।  
पुनरप्याह भगवान्कृपया परया युतः ॥ २०१॥  
  
दीयतां मम भक्तेभ्यो यदुक्तं भवघातकम् ।  
इत्युक्त्वान्तर्दधे देवः परानन्दस्वरूपधृक् ॥ २०२॥  
  
श्रीकृष्ण उवाच  
एतदेव पुरा रामो लब्धवान् कुम्भसम्भवात् ।  
अरण्ये दण्डकाख्ये तु प्रजजाप रघूद्वहः ॥ २०३॥  
  
नित्यं त्रिषवणस्नायी त्रिसन्ध्यं सुस्मरञ्शिवम् ।  
तदासौ देवदेवोऽपि प्रत्यक्षः प्राह राघवम् ॥ २०४॥  
  
महापाशुपतं दिव्यं प्रगृहाण रघूद्वह ।  
एतदासाद्य पौलस्त्यं जहि मा शोकमर्हसि ॥ २०५॥  
  
तदाप्रभृति भूदेवाः प्रजपन्ति सुभक्तितः ।  
गृह्णन्तु परया भक्त्या भवन्तः सर्व एव हि ॥ २०६॥  
  
श्रीव्यास उवाच  
ततस्ते मुनयः सर्वे जगृहुर्मुनिपुङ्गवाः ।  
गृह्णन्तु मम वाक्यं तु मुक्तिं प्राप्स्यथ निश्चिताः ॥ २०७॥  
  
भवद्भिरात्मशिष्येभ्यो दीयतामिदमादरात् ।  
नाम्नां सहस्रमेतद्धि लिखितं यन्निकेतने ॥ २०८॥  
  
अविमुक्तं तु तद्गेहं नित्यं तिष्ठति शङ्करः ।  
अनेन मन्त्रितं भस्माखिलदुष्टविनाशनम् ॥ २०९॥  
  
पिशाचस्य विनाशाय जप्तव्यमिदमुत्तमम् ।  
नाम्नां सहस्रेणानेन समं किञ्चिन्न विद्यते ॥ २१०॥  
  
॥ इति श्रीपद्मपुराणे बिल्वकेश्वरमाहात्म्ये श्रीकृष्णमार्कण्डेय संवादे  
वेदसारशिवसहस्रनामस्तोत्रं सम्पूर्णम् ॥ ॥  
  
  
Encoded DPD and Gopal Upadhyay gopal.j.upadhyay at gmail.com  
Proofread by DPD, Gopal Upadhyay, PSA Easwaran psaeaswaran at gmail.com  
  
