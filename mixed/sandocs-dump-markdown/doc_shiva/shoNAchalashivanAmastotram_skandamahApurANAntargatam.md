+++
"Text title" = "shoNAchalashivanAmastotram"
"File name" = "shoNAchalashivanAmastotram.itx"
itxtitle = "shoNAchalashivanAmastotram (skandamahApurANAntargatam)"
engtitle = "shoNAchalashivanAmastotram"
Category = "shiva, aShTottarashatanAma"
Location = "doc_shiva"
Sublocation = "shiva"
Language = "Sanskrit"
Subject = "philosophy/hinduism/religion"
"Proofread by" = "NA"
"Description/comments" = "skAndamahApurANa prathame mAheshvarakhaNDe tRitIyamarUNAchalamAhAtmyaM pUrvArdhaH navamo.adhyAyaH"
"Latest update" = "December 29, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "शोणाचलशिवनामस्तोत्रम् (स्कन्दमहापुराणान्तर्गतम्)"

+++
  
 शोणाचलशिवनामस्तोत्रम्   
गौतमाय श्रीशङ्करेणशिवमुख्यनाम्नाम्परिगणनपुरःसरं  
पार्वतीकृते गौतम प्रश्नेऽरुणेश्वरप्रदक्षिणामाहात्म्यवर्णनं  
गौतम उवाच -  
भगवन्नरुणाद्रीशनामधेयानितेभृशम् ।  
विशेषाच्छ्रोतुमिच्छामिस्थानेऽस्मिन्सुरपूजिते ॥ १॥  
  
महेश्वर उवाच -  
नामानिशृणु मे ब्रह्मन्मुख्यानिद्विजसत्तम ।  
दुर्लभान्यल्पपुण्यानां कामदानिसदाभुवि ॥ २॥  
  
शोणाद्रीशोऽरुणाद्रीशो देवाधीशो जनप्रियः ।  
प्रपन्नरक्षको धीरः शिवसेवकवर्धकः ॥ ३॥  
  
अक्षिपेयामृतेशानः स्त्रीपुम्भावप्रदायकः ।  
भक्तिविज्ञप्तिसन्धाता दीनबन्दिविमोचकः ॥ ४॥  
  
मुखराङ्घ्रिपतिः श्रीमान्मृडो मृगमदेश्वरः ।  
भक्तप्रेक्षणकृत्साक्षी भक्तदोषनिवर्तकः ॥ ५॥  
  
ज्ञानसम्बन्धनाथश्च श्रीहलाहलसुन्दकः ।  
आहवैश्वर्यदाता च स्मर्तृ सर्वाघनाशनः ॥ ६॥  
  
व्यत्यस्तनृत्यद्ध्वजधृक्सकान्तिर्नटनेश्वरः ।  
सामप्रियः कलिध्वंसी वेदमूर्तिनिरञ्जनः ॥ ७॥  
  
जगन्नाथो महादेवस्त्रिनेत्रस्त्रिपुरान्तकः ।  
भक्तापराधसोढा च योगीशो भोगनायकः ॥ ८॥  
  
बालमूर्तिः क्षमारूपी धर्मरक्षो वृषध्वजः ।  
हरो गिरीश्वरो भर्गश्चन्द्ररेखावतंसकः ॥ ९॥  
  
स्मरान्तकाऽन्धकरिपुः सिद्धराजो दिगम्बरः ।  
आगमप्रियईशानो भस्मरुद्राक्षलाञ्छनः ॥ १०॥  
  
श्रीपतिः शङ्करः स्रष्टा सर्वविद्येश्वरोऽनघः ।  
गङ्गाधरः क्रतुध्वंसो विमलो नागभूषणः ॥ ११॥  
  
अरुणो बहुरूपश्च विरूपाक्षोऽक्षराकृतिः ।  
अनादिरन्तरहितः शिवकामः स्वयम्प्रभः ॥ १२॥  
  
सच्चिदानन्दरूपश्च सर्वात्मा जीवधारकः ।  
स्त्रीसङ्गवामसुभगो विधिर्विहितसुन्दरः ॥ १३॥  
  
ज्ञानप्रदो मुक्तिदश्च भक्तवाञ्छितदायकः ।  
आश्चर्यवैभवः कामी निरवद्यो निधिप्रदः ॥ १४॥  
  
शूली पशुपतिः शम्भुः स्वयम्भुगिरिशो मृडः ।  
एतानि मम मुख्यानि नामान्यत्र महामुने ॥ १५॥  
  
इति श्रीस्कान्दे महापुराणे प्रथमे माहेश्वरखण्डे  
तृतीयमरुणाचलमाहात्म्यं तत्र पूर्वार्धः प्रारभ्यते  
नवमोऽध्यायान्तर्गता शोणाचलशिवनामस्तोत्रं सम्पूर्णम् ।  
  
  
  
