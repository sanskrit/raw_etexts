---
Author: Traditional
Category: sahasranAma, shiva, stotra
Description-comments: uDDAmaretantre umAmaheshvarasa.vAde
File name: kAlabhairavasahasra.itx
Language: Sanskrit
Latest update: November 26, 2006, December 25, 2019
Location: doc_shiva
Proofread by: Ravin bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: kAlabhairava sahasranAma stotram
Texttype: stotra
Transliterated by: Ravin bhalekar ravibhalekar at hotmail.com
engtitle: kAlabhairava sahasranAma stotram
itxtitle: kAlabhairavasahasranAmastotram
title: कालभैरवसहस्रनामस्तोत्रम्

---
  
 कालभैरवसहस्रनामस्तोत्रम्   
  
श्री गणेशाय नमः ।  
कैलासशिखरे रम्ये देवदेवं जगद्गुरुम् ।  
पप्रच्छ पार्वतीकान्तं शङ्करं लोकनायकम् ॥ १॥  
  
पार्वत्युवाच ।  
देवदेव महादेव सर्वज्ञ सुखदायक ।  
आपदुःखदारिद्र्यादि पीडितानां नृणां विभो ॥ २॥  
  
यद्वित्तं सुखसम्पत्तिधनधान्यकरं सदा ।  
विशेषतो राजकुले शान्ति पुष्टि प्रदायकम् ॥ ३॥  
  
बालग्रहादि शमनं नाना सिद्धिकरं नृणाम् ।  
नोक्तपूर्वञ्चयन्नाथ ध्यानपूजा समन्वितम् ॥ ४॥  
  
वक्तुमर्हस्य शेषेण ममानन्द करं परम् ।  
ईश्वर उवाच ।  
स्तवराजं महामन्त्रं भैरवस्य शृणु प्रिये ॥ ५॥  
  
सर्वकामार्थदं देवि राज्यभोगप्रदं नृणाम् ।  
स्मरणात्स्तवराजस्य भूतप्रेत पिशाचकाः ॥ ६॥  
  
विद्रवन्त्यभितोभिताः कालरुद्रादिवप्रजाः ।  
एकतः पन्नगाः सर्वे गरुडश्चैकतस्तथा ॥ ७॥  
  
एकतो घनसङ्घाताश्चण्डवातोयथैकतः ।  
एकतः पर्वताः सर्वे दम्भोलिस्त्वेकस्तथा ॥ ८॥  
  
एकतो दैत्यसङ्घाताह्यकतः स्यात्सुदर्शनम् ।  
एकतः काष्ठ सङ्घाता एकतोग्निकणोयथा ॥ ९॥  
  
घनान्धकारस्त्वेकत्र तपनस्त्वेकतस्तथा ।  
तथैवास्य प्रभावस्तु स्मृतमात्रे न दृश्यते ॥ १०॥  
  
स्तवराजं भैरवस्य जपात्सिद्धिमवाप्नुयात् ।  
लिखित्वायद्गृहे देवि स्थापितं स्तवमुत्तमम् ॥ ११॥  
  
तद्गृहं नाभिभूयेत भूतप्रेतादिभिर्ग्रहैः ।  
साम्राज्यं सर्वसम्पत्तिः समृद्धि लभ्यते सुखम् ॥ १२॥  
  
तत्कुलं नन्दते पुंसाम्पुत्रपौत्रादिभिर्धृवम् ।  
पार्वत्युवाच ।  
यस्त्वया कथितो देव भैरवः स्तोत्रमुत्तमम् ॥ १३॥  
  
अगण्य महिमा सिन्धुः श्रुतो मे बहुधा विभो ।  
तस्य नामान्यनन्तानि प्रयुतान्यर्बुदानि च ॥ १४॥  
  
सन्ति सत्यं पुरा ज्ञातं मया वै परमेश्वर ।  
सारात्सारं समुधृत्य तेषु नाम सहस्रकम् ॥ १५॥  
  
ब्रूहि मे करुणाकान्त ममानन्द वर्द्धन ।  
यन्नित्यं कीर्तयेन्मर्त्यः सर्वदुःखविवर्जितः ॥ १६॥  
  
सर्वान्कामान्वाप्नोति सर्वसिद्धिञ्च विन्दति ।  
साधकः श्रद्धयायुक्तः सर्वाधिक्योर्कसद्युतिः ॥ १७॥  
  
अप्रधृष्यश्च भवति सङ्ग्रामाङ्गण मूर्द्धति ।  
नाग्निचोरभयं तस्य ग्रहराज भयं न च ॥ १८॥  
  
न च मारी भयं तस्य व्याघ्रचोरभयं न च ।  
शत्रुणां शस्त्रसङ्घाते भयं क्वापि न जायते ॥ १९॥  
  
आयुरारोग्यमैश्वर्यं पुत्र पौत्रादि सम्पदः ।  
भवति कीर्तनाद्यस्यत्ब्रूहि करुणाकर ॥ २०॥  
  
ईश्वर उवाच ।  
नाम्नां सहस्रं दिव्यानं भैरवस्य भवत्कृते ।  
वक्ष्यामि तत्वतः सम्यक् सारात्सारतरं शुभम् ॥ २१॥  
  
सर्वपापहरं पुण्यं सर्वोपद्रव नाशनम् ।  
सर्वसम्पत्प्रदं चैव साधकानं सुखावहम् ॥ २२॥  
  
सर्व मङ्गलमाङ्गल्यं सर्वव्याधिनिवारणम् ।  
आयुःकरं पुष्टिकरं श्रीकरं च यशस्करम् ॥ २३॥  
  
भैरव स्तवराजस्य महादेव ऋषिः स्मृतः ।  
भैरवोदेवताऽनुष्टुप्छन्दश्चैव प्रकीर्तितम् ॥ २४॥  
  
सर्वकार्यप्रसिद्ध्यर्थं प्रीतये भैरवस्यहि ।  
करिष्ये हं जपमिति सङ्कल्प्यादौपुमान्सुधीः ॥ २५॥  
  
ऋषिः शिरसि विन्यस्य छन्दस्तु मुखतो न्यसेत् ।  
देवतां हृदयेन्यस्य ततो न्यासं समाचरेत् ॥ २६॥  
  
भैरवं शिरसिन्यस्य ललाटे भीमदर्शनम् ।  
नेत्रयो भूतहननं सारमेयानुगं भ्रुवौः ॥ २७॥  
  
कर्णयोर्भूतनाथं च प्रेतवाहं कपोलयोः ।  
नासापुटोष्ठ्योश्चैव भस्माङ्गं सर्वभूषणम् ॥ २८॥  
  
अनादिभूतमास्ये च शक्ति हस्तङ्गले न्यस्येत् ।  
स्कन्धयेर्दैत्यशमनं बाव्होरतुलतेजसम् ॥ २९॥  
  
पाण्योः कपालिनं न्यस्य हृदये मुण्डमालिनम् ।  
शान्तं वक्षस्थले न्यस्य स्तनयोः कामचारिणम् ॥ ३०॥  
  
उदरे च सदातुष्टं क्षेत्रेशं पार्श्वयोस्तथा ।  
क्षेत्रपालं पृष्ठदेशं  क्षेत्रेज्ञं नाभिदेशके ॥ ३१॥  
  
पापौघनाशं कट्यां बटुकं लिङ्गदेशके ।  
गुदे रक्षाकरं न्यस्य तथोर्वो रक्तलोचनम् ॥ ३२॥  
  
जानुनीर्घुर्घुरारावं जङ्घयो रक्तपायिनम् ।  
गुल्फयोः पादुपासिद्धिं पादपृष्ठे सुरेश्वरम् ॥ ३३॥  
  
आपादमस्तकं चैव आपदुद्धारकं न्यसेत् ।  
पूर्वे डमरुहस्तं च दक्षिणे दण्डधारिणम् ॥ ३४॥  
  
खड्गहस्तं पश्चिमे च घण्टावादिनमुत्तरे ।  
आग्नेयामग्निवर्णं च नैऋत्ये च दिगम्बरम् ॥ ३५॥  
  
वायव्ये सर्वभूतस्थमीशान्येचाष्टसिद्धिदम् ।  
ऊर्ध्वं खेचरिणं न्यस्य पाताले रौद्ररूपिणम् ॥ ३६॥  
  
एवं विन्यस्य देवेशी षडङ्गेषु ततो न्यसेत् ।  
हृदये भूतनाथाय आदिनाथायमूर्द्धनि ॥ ३७॥  
  
आनन्दपदपूर्वायनाथायाथ शिखालये ।  
सिद्धिशाम्बरनाथाय कवचे विन्यस्येत्तथा ॥ ३८॥  
  
सहजानन्दनाथायन्यसेन्नेत्रत्रये तथा ।  
निःसीमानदनाथाय अस्त्रै चैव प्रयोजयेत् ॥ ३९॥  
  
एवं न्यासविधिं कृत्वा यथावत्तदनन्तरम् ।  
ध्यानं तस्य प्रवक्ष्यामि यथा ध्यात्वा पठेन्नरः ॥ ४०॥  
  
शुद्धस्फटिकसङ्काशं सहस्रादित्यवर्चसम् ।  
नीलजीमूतसङ्काशं नीलाञ्जनसमप्रभम् ॥ ४१॥  
  
अष्टबाहुं त्रिनयनं चतुर्बाहुं द्विबाहुकम् ।  
दशबाहुमथोग्रं च दिव्याम्बर परिग्रहम् ॥ ४२॥  
  
दंष्ट्राकरालवदनं नूपुरारावसङ्कुलम् ।  
भुजङ्गमेखलं देवमग्निवर्णं शिरोरुहम् ॥ ४३॥  
  
दिगम्बरमाकुरेशं बटुकाख्यं महाबलम् ।  
खट्वाङ्गमशिपाशं च शूलं दक्षिणभागतः ॥ ४४॥  
  
डमरुं च कपालं च वरदं भुजगं तथा ।  
आत्मवर्णसमोपेतं सारमेय समन्वितम् ॥ ४५॥  
  
एवं ध्यात्वा सु सन्तुष्टो जपात्कामान्मवाप्नुयात् ।  
साधकः सर्वलोकेषु सत्यं सत्यं न संशयः ॥ ४६॥  
  
आनन्द सर्वगीर्वाण शिरोशृङ्गाङ्ग सगिनः ।  
भैरवस्य पदाम्भोजं भूयस्तन्नौमि सिद्धये ॥ ४७॥  
  
ॐ भैरवो भूतनाथश्च भूतात्मा भूतभावनः ।  
भूतावासो भूतपतिर्भूरिदो भूरिदक्षिणः ॥ ४८॥  
  
भूताध्यक्षो भूधरेशो भूधरो भूधरात्मजः ।  
भूपतिर्भास्करि भीरुर्भीमो भूतिर्विभूतिदः ॥ ४९॥  
  
भूतो भूकम्पनो भूमिर्भौमो भूताभिभावकः ।  
भगनेत्रोभवोभोक्ता भूदेवो भगवानभीः ॥ ५०॥  
  
भस्मप्रियो भस्मशायी भस्मोद्धूलितविग्रहः ।  
भर्गः शुभाङ्गो भव्यश्चभूतवाहनसारथिः ॥ ५१॥  
  
भ्राजिष्णुर्भोजनम्भोक्ता भिक्षुर्भक्तिजनप्रियः ।  
भक्तिगम्यो भृङ्गिरिटिर्भक्त्या वेदितविग्रहः ॥ ५२॥  
  
भूतचारी निशाचारी प्रेतचारी भयानकः ।  
भावात्मा भूर्भुवोलक्ष्मीर्भानुर्भीमपराक्रमः ॥ ५३॥  
  
पद्मगर्भो महागर्भो विश्वगर्भाः स्वभूरभूः ।  
भूतलोभुवनाधिशो भूतिकृद्भ्रान्तिनाशनः ॥ ५४॥  
  
भूतिभूषितसर्वाङ्गो भूशयोभूतवाहनः ।  
क्षेत्रज्ञः क्षेत्रपालश्च क्षेत्रविघ्ननिवारणः ॥ ५५॥  
  
क्षान्तः क्षुद्रः क्षेत्रपश्च क्षुद्रघ्नः क्ष्वियः क्षमी ।  
क्षोभणो मारणस्तम्भी मोहनो जृम्भणो वशी ॥ ५६॥  
  
क्षेपणः क्षान्तिदः क्षामः क्षमाक्षेत्रं क्षरोक्षरः ।  
कङ्कालः कालशमनः कलाकाष्टातनुः कविः ॥ ५७॥  
  
कालः कराली कङ्काली कपाली कमनीयकः ।  
कालकालः कृत्तिवासाः कपर्दी कामशासनः ॥ ५८॥  
  
कुबेरबन्धुः कामात्मा कर्णिकारप्रियः कविः ।  
कामदेवः कामपालः कामीकान्तः कृतागमः ॥ ५९॥  
  
कल्याणः प्रकृतिः कल्पः कल्पादिः कमलेक्षणः ।  
कमण्ड्लुधरः केतुः कालयोगीत्वकल्मषः ॥ ६०॥  
  
करणं कारणङ्कर्ता कैलासपतिरीश्वरः ।  
कामारिः कश्यपोनादि किरीटी कौशिकस्तथा ॥ ६१॥  
  
कपिलः कुशलः कर्ताकुमारः कल्पवृक्षकः ।  
कलाधरः कलाधीशः कालकण्ठः कपालभृत् ॥ ६२॥  
  
कैलासशिखरावासः क्रूरः किर्तिविभूषणः ।  
कालज्ञानी कलिघ्नश्च कम्पितः कालविग्रहः ॥ ६३॥  
  
कवची कञ्चुकी कुण्डी कुण्डली कर्यकोविदः ।  
कालभक्षः कलङ्कारिः किङ्किणीकृतवासुकिः ॥ ६४॥  
  
गणेश्वरश्च गौरीशो गिरिशो गिरिबान्धवः ।  
गिरिधन्वा गुहो गोप्ता गुणराशिर्गुणाकरः ॥ ६५॥  
  
गम्भीरो गहनो गोसागोमानूमन्ता मनोगतिः ।  
श्रीशो गृहपतिर्गोप्ता गौरोगव्यमयः खगः ॥ ६६॥  
  
गणग्राहि गुणग्राही गगनो गह्वराश्रयः ।  
अग्रगण्येश्वरो योगी खट्वाङ्गी गगनालयः ॥ ६७॥  
  
अमोघो मोघफलदो घण्टारावो घटप्रियः ।  
चन्द्रपीडश्चन्द्रमौलिश्चित्रवेशश्चिरन्तनः ॥ ६८॥  
  
चतुःशयश्चित्रबाहुरचलश्छिन्नसंशयः ।  
चतुर्वेदश्चतुर्बाहुश्चतुरश्चतुरप्रियः ॥ ६९॥  
  
चामुण्डाजनकश्चक्षुश्चलचक्षुरचञ्चलः ।  
अचिन्त्य महिमाचिन्त्यश्चराचर चरित्रगुः ॥ ७०॥  
  
चन्द्रसञ्जीवनश्चित्र आचार्यश्च चतुर्मुखः ।  
ओजस्तेजोद्युति धरोजित कामोजनप्रियः ॥ ७१॥  
  
अजातशत्रुरोजस्वी जितकालो जगत्पतिः ।  
जगदादिरजोजातो जगदीशो जनार्दनः ॥ ७२॥  
  
जननोजन जन्मादिरार्जुनो जन्मविजयी ।  
जन्माधिपोजटिर्ज्योतिर्जन्ममृत्युजरापहः ॥ ७३॥  
  
जयोजयारि ज्योतिष्मान् जानकर्णो जगद्धितः ।  
जमदग्निर्जलनिधिर्जटिलो जीवितेश्वरः ॥ ७४॥  
  
जीवितान्तकरो ज्येष्ठो जगन्नाथो जनेश्वरः ।  
त्रिवर्गसाधनस्तार्क्ष्यस्तरणिस्तन्तुवर्द्धनः ॥ ७५॥  
  
तपस्वी तारकस्त्वष्टा तीव्रश्चात्मसंस्थितः ।  
तपनस्तापसन्तुष्टश्चात्मयोनिरतीन्द्रियः ॥ ७६॥  
  
उत्तारकस्तिमिरहातीव्रानन्दस्तनूनपातू ।  
अन्तर्हितस्तमिश्रश्चस्तेजस्तेजोमयस्तुतिः ॥ ७७॥  
  
तरुस्तीर्थङ्करस्त्वष्टातत्वन्तत्वविदुत्तमः ।  
तेजोराशिस्तुम्बवीणस्त्वतिथिरतिथिप्रियः ॥ ७८॥  
  
आत्मयोगसमान्मातस्तीर्थदेव शिलामयः ।  
स्थानदः स्थापितः स्थाणुः स्थविष्टः स्थविरः स्थितः ॥ ७९॥  
  
त्रिलोकेशः त्रिलोकात्मा त्रिशूलः त्रिदशाधिपः ।  
त्रिलोचनः त्रयीवेद्यः त्रिवर्गस्थः त्रिवर्गदः ॥ ८०॥  
  
दूरश्रवा दुष्कृतघ्नोदुर्द्धर्षो दुःसहोदयः ।  
दृढपारी दृढोदेवो देवदेवोथ दुन्दुभः ॥ ८१॥  
  
दीर्घायुधो दीर्घतपो दक्षोदुःस्वप्ननाशनः ।  
दुर्लभो दुर्गमो दुर्गो दुरावासो दुरासदः ॥ ८२॥  
  
दमो दमयिता दान्तो दातादानन्दयाकरः ।  
दुर्वासाद्रिर्देवकार्यो दुर्ज्ञेयो दुर्भगोदयः ॥ ८३॥  
  
दण्डिदाहो दानवारिर्देवेन्द्रस्त्वरिमर्दनः ।  
देवासुरगुरुर्देवो देवासुरनमस्कृतः ॥ ८४॥  
  
देवासुरमहामन्त्रो देवासुरमहाश्रयः ।  
देवाधिदेवो देवर्षि देवासुरवरप्रदः ॥ ८५॥  
  
देवासुरेश्वरो देव्यो देवासुर महेश्वरः ।  
सर्वदेवमयो दण्डो देवसिंहो दिवाकरः ॥ ८६॥  
  
दम्भो दम्भोमहादम्भो दम्भकृद्दम्भमर्दनः ।  
दर्पघ्नो दर्पदोद्दप्तो दुर्जयो दुरतिक्रमः ॥ ८७॥  
  
देवनाथो दुराधर्षो दैवज्ञो देवचिन्तकः ।  
दक्षारिर्देवपालश्च दुःखदारिद्र्यहारकः ॥ ८८॥  
  
अध्यात्मयोगरतो निरतो धर्मशत्रु धनुर्द्धरः ।  
धनाधिपो धर्मचारी धर्मधन्वा धनागमः ॥ ८९॥  
  
ध्येयोऽग्रधुर्यो धात्रीशो धर्मकृद्धर्मवर्द्धनः ।  
ध्यानाधारो धनन्ध्येयो धर्मपूज्योऽथ धूर्जटिः ॥ ९०॥  
  
धर्मधामा धनुर्धन्यो धनुर्वेदो धरातिपः ।  
अनन्तदृष्टिरानन्दो नियमो नियमाश्रयः ॥ ९१॥  
  
नलोऽनलो नागभुजो निदाद्यो नीललोहितः ।  
अनादिमध्यनिधनो नीलकण्ठो निशाचरः ॥ ९२॥  
  
अनघो नर्तको नेता नियतात्मा निजोद्भटः ।  
ज्ञानन्नित्यप्रकाशात्मा निवृत्तात्मा नदीधरः ॥ ९३॥  
  
नीतिः सुनीतिरुन्मत्तोऽनुत्तमस्त्व निवारितः ।  
अनादिनिधनोऽनन्तो निराकारो नभोगतिः ॥ ९४॥  
  
नित्यो नियतकल्याणोनगोनिःश्रेयसालयः ।  
नक्षत्रमालिनाकेशो नागहारः पिनाकधृक् ॥ ९५॥  
  
न्यायनिर्वाहको न्यायो न्यायगम्यो निरञ्जनः ।  
निरावरणविज्ञानो नरसिंहो निपातनः ॥ ९६॥  
  
नन्दीनन्दीश्वरो नग्नो नग्नब्रह्म धरोनरः ।  
धर्मदो निरहङ्कारो निर्मोहो निरुपद्रवः ॥ ९७॥  
  
निष्कण्टकः कृतानन्दो निर्व्याजो व्याजमर्द्दनः ।  
अनघो निष्कलो निष्ठो नीलग्रीवो निरामयः ॥ ९८॥  
  
अनिरुद्धस्त्वनाद्यन्तो नैकात्मा नैककर्मकृत् ।  
नगरेतानगीनन्दीत्द्यानन्दधनवर्द्धनः ॥ ९९॥  
  
योगी वियोगी खट्वाङ्गी खड्गी शॄङ्गीखरीगरी ।  
रागी विरागी संरागी त्यागी गौरीवराङ्गदी ॥ १००॥  
  
डमरूमरुक व्याघ्रहस्ताग्रश्चन्द्रखण्डभृत् ।  
ताण्डवाडम्बररुचीरुण्डमुण्डनपण्डितः ॥ १०१॥  
  
परमेश्वरः पशुपतिः पिनाकी पुरशासनः ।  
पुरातनो देवकार्यः परमेष्ठी परायणः ॥ १०२॥  
  
पञ्चविंशतितत्वज्ञः पञ्चयज्ञप्रभञ्जनः ।  
पुष्करञ्च परम्ब्रह्मपारिजातः परात्परः ॥ १०३॥  
  
प्रतिष्ठितः प्रमाणज्ञः प्रमाणम्परमन्तपः ।  
पञ्चब्रह्मसमुत्पत्तिः परमात्मा परावरः ॥ १०४॥  
  
पिनाकपाणिः प्रांशुश्चप्रत्ययः परमेश्वरः ।  
प्रभाकरः प्रत्ययश्च प्रणवश्च पुरञ्जयः ॥ १०५॥  
  
पवित्रपाणिः पापारिः प्रतापार्चिरपान्निधिः ।  
पुलस्त्यः पुलहोगस्त्यो पुरुहूतः पुरुष्टुतः ॥ १०६॥  
  
पद्माकरः परञ्ज्योतिः परापरफलप्रदः ।  
परापरज्ञः परदः परशत्रुः परम्पदः ॥ १०७॥  
  
पूर्णः पूरयितापुण्यः पुण्यश्रवणकीर्तनः ।  
पुरन्दरः पुण्यकीर्तिः प्रमादी पापनाशनः ॥ १०८॥  
  
परशीलः परगुणः पाण्डुरागपुरन्दरः ।  
परार्थवृत्तिः प्रभवः पुरुषः पूर्वजः पिता ॥ १०९॥  
  
पिङ्गलः पवनः प्रेक्षः प्रतप्तः पूषदन्तहा ।  
परमार्थगुरुः प्रीतः प्रीतिमांश्च प्रतापनः ॥ ११०॥  
  
पराशरः पद्मगर्भः परः परपुरञ्जयः ।  
उपद्रवः पद्मकरः परमार्थैक पण्डितः ॥ १११॥  
  
महेश्वरो महादेवो मुद्गलो मधुरोमृदुः ।  
मनःशायी महायोगी महाकर्मा महौषधम् ॥ ११२॥  
  
महर्षिः कपिलाचार्यो मृगव्याधो महाबलः ।  
महानिधिर्महाभूतिर्महानीतिर्महामतिः ॥ ११३॥  
  
महाहृदो महागर्तो महाभूतो मृतोपमः ।  
अमृतांशोमृतवपुर्मरीचिर्महिमालयः ॥ ११४॥  
  
महातमो महाकायो मृगबाणार्पणोमलः ।  
महाबलो महातेजो महायोगी महामनः ॥ ११५॥  
  
महामायो महासत्वो महानादो महोत्सवः ।  
महाबुद्धिर्महावीर्यो महाशक्तिर्महाद्युतिः ॥ ११६॥  
  
उन्मत्तकीर्तिरुन्मत्तो माधवीनमितोमतिः ।  
महाशृङ्गोऽमृतोमन्त्रो माङ्गल्यो मङ्गलप्रियः ॥ ११७॥  
  
अमोघदण्डो मध्यस्छोमहेन्द्रोऽमोघविक्रमः ।  
अमेयोऽरिष्टमथनो मुकुन्दस्त्वमयाचलः ॥ ११८॥  
  
मातामहो मातरिश्वा मणिपूरो महाशयः ।  
महाश्रयो महागर्भो महाकल्पो महाधनुः ॥ ११९॥  
  
मनो मनोजवो मानी मेरुमेद्यो मृदोमनुः ।  
महाकोशो महाज्ञानी महाकालः कलिप्रियः ॥ १२०॥  
  
महाबटुर्महात्यागी महाकोशोमहागतिः ।  
शिखण्डी कवची शूली जटी मुण्डी च कुण्डली ॥ १२१॥  
  
मेखली कञ्चुकी खड्गी माली मायी महामणिः ।  
महेष्वासो महीभर्ता महावीरो महीभूजः ॥ १२२॥  
  
मखकर्ता मखध्वंसी मधुरो मधुरप्रियः ।  
ब्रह्मसृष्टिर्ब्रह्मवीर्यो बाणहस्तो महाबली ॥ १२३॥  
  
कालरूपो बलोन्मादी ब्रह्मण्यो ब्रह्मवर्चसी ।  
बहुरूपो बहुमायो ब्रह्माविष्णुशिवात्मकः ॥ १२४॥  
  
ब्रह्मगर्भो बृहद्गर्भो बृहज्ज्योतिर्बृहत्तरः ।  
बीजाध्यक्षो बीजकर्ता बीजाङ्गो बीजवाहनः ॥ १२५॥  
  
ब्रह्म ब्रह्मविदो ब्रह्मज्योतिर्बृहस्पतिः ।  
बीजबुद्धि ब्रह्मचारी ब्रह्मण्यो ब्राह्मणप्रियः ॥ १२६॥  
  
युगादिकृद्युगावर्तो युगाध्यक्षो युगापहा ।  
यज्ञो यज्ञपतिर्यज्वा यज्ञाङ्गो यज्ञवाहनः ॥ १२७॥  
  
योगाचार्यो योगगम्यो योगी योगश्चयोगवित् ।  
योगाङ्गो योगसारङ्गो यक्षोयुक्तिर्यमोयमी ॥ १२८॥  
  
रौद्रो रुद्र ऋषी राहू रुचिर्त्वं रणप्रियः ।  
अरोगो रोगहारी च रुधिरो रुचिराङ्गदी ॥ १२९॥  
  
लोहिताक्षो ललाटाक्षो लोकदो लोककारकः ।  
लोकबन्धुर्लोकनाथो लक्षण ज्ञोथलक्षणः ॥ १३०॥  
  
लोकमायो लोककर्ता लौल्यो ललित एव च ।  
वरीयानू वरदो वन्द्यो विद्वान् विश्वामरेश्वरः ॥ १३१॥  
  
वेदान्तसारसन्देहो वीतरागो विशारदः ।  
विश्वमूर्तिर्विश्ववेद्यो वामदेवो विमोचकः ॥ १३२॥  
  
विश्वरूपो विश्वपक्षो वागीशो वृषवाहनः ।  
वृषाङ्कोथ विशालाक्षो विश्वदीप्तिर्विलोचनः ॥ १३३॥  
  
विलोको विश्वदृग्विश्वोविजितात्मालयः पुमान् ।  
व्याघ्रचर्मधरोवाङ्गी वाङ्मयैकविधिर्विभुः ॥ १३४॥  
  
वर्णाश्रम गुरुवर्णी वरदो वायुवाहनः ।  
विश्वकर्मा विनीतात्मा वेदशास्त्रार्थ तत्ववित् ॥ १३५॥  
  
वसुर्वसुमना व्यालो विरामो विमदः कविः ।  
विमोचकश्चविजयो विशिष्टो वृषवाहनः ॥ १३६॥  
  
विद्येशो विबुधो वादी वेदाङ्गो वेदविन्मुतिः ।  
विश्वेश्वरो वीरभद्रो वीरासन विधिर्विराट ॥ १३७॥  
  
व्यवसायो व्यवस्छानः वीरचुडामणिर्वरः ।  
वालखिल्यो विश्वदेहो विरामो वसुदोवसुः ॥ १३८॥  
  
विरोचनो वररुचिर्वेद्यो वाचस्पतिर्गतिः ।  
विद्वत्तमोवीतभयो विश्रुतिर्विमलोदयः ॥ १३९॥  
  
वैवस्वतो वसिष्ठश्च विभूतिर्विगतज्वरः ।  
विश्वहर्ता विश्वागोप्ता विश्वामित्रो द्विजेश्वरः ॥ १४०॥  
  
विश्वोत्पत्तिर्विश्वसहो विश्वावासो वसुश्रवाः ।  
विश्वरूपो वज्रहस्तो विपाको विश्वकारकः ॥ १४१॥  
  
वृषदर्श्वो व्यासकल्पो विशल्पो लोकशल्यहृत् ।  
विरूपो विकृतो वेगी विरञ्चिर्विष्टरश्रवाः ॥ १४२॥  
  
अव्यक्तलक्षणो व्यक्तो व्यक्ताव्यक्तो विशाम्पतिः ।  
विबुद्धोऽग्रकरो वेदो विश्वगर्भो विचक्षणः ॥ १४३॥  
  
विष्माक्षो विलोमाक्षो वृषभो वृषवर्द्धनः ।  
वित्तप्रदो वसन्तश्च विवस्वान् विक्रमोत्तमः ॥ १४४॥  
  
वेद्यो वैद्यो विश्वरूपो विविक्तो विश्वभाजनम् ।  
विषयस्छो विविक्तस्छो विद्याराशिर्वियत्प्रियः ॥ १४५॥  
  
शिवः सर्वः सदाचारः शम्भुरीशान ईश्वरः ।  
श्रुतिधर्मानसंवादी सहस्राक्षः सहस्रपात् ॥ १४६॥  
  
सर्वज्ञः सर्वदेवश्च शङ्करः शूलधारकः ।  
सुशरीरः स्कन्दगुरुः श्रीकण्ठः सूर्यतापनः ॥ १४७॥  
  
ईशानो निलयः स्वस्ति सामवेदस्त्वथर्ववित् ।  
नीतिः सुनीतिः श्रद्धात्मा सोमः सोमतरः सुखी ॥ १४८॥  
  
सोमपामृतपः सौम्यः सूत्रकारः सनातनः ।  
शाखो विशाखो सम्भाव्यः सर्वदः सर्वगोचरः ॥ १४९॥  
  
सदाशिवः समावृत्तिः सुकीर्तिः स्छिन्नसंशयः ।  
सर्वावासः सदावासः सर्वायुधविशारदः ॥ १५०॥  
  
सुलभः सुव्रतः शूरः शुभाङ्गः शुभविग्रहः ।  
सुवर्णाङ्गः स्वात्मशत्रुः शत्रुजिछत्रुतापनः ॥ १५१॥  
  
शनिः सूर्यः सर्वकर्मा सर्वलोकप्रजापतिः ।  
सिद्धः सर्वेश्वरः स्वस्ति स्वस्तिकृत्स्वस्ति भूस्वधा ॥ १५२॥  
  
वसुर्वसुमनासत्यः सर्वपापहरोहरः ।  
सर्वादिः सिद्धिदः सिद्धिः सत्वावासःश्चतुष्पथः ॥ १५३॥  
  
संवत्सरकरः श्रीमान् शान्तः संवत्सरः शिशुः ।  
स्पष्टाक्षरः सर्वहारी सङ्ग्रामः समराधिकः ॥ १५४॥  
  
इष्टोविशिष्टः शिष्टेष्टः शुभदः सुलभायनः ।  
सुब्रह्मण्यः सुरगणो सुशरण्यः सुधापतिः ॥ १५५॥  
  
शरण्यः शाश्वतः स्कन्दः शिपिविष्टः शिवाश्रयः ।  
संसारचक्रभृत्सारः शङ्करः सर्वसाधकः ॥ १५६॥  
  
शस्त्रं शास्त्रं शान्तरागः सवितासकलागमः ।  
सुवीरः सत्पथाचारः षड्विंशः सप्तलोकधृक् ॥ १५७॥  
  
सम्राट् सुवेषः शत्रुघ्नोऽसुरशत्रुः शुभोदयः ।  
समर्थः सुगतः शक्रः सद्योगी सदसन्मयः ॥ १५८॥  
  
शास्त्रनेत्रं मुखं श्मश्रु स्वाधिष्ठानं षडाश्रयः ।  
अभूः सत्यपतिर्वृद्धः शमनः शिखिसारथिः ॥ १५९॥  
  
सुप्रतीकः सुवृद्धात्मा वामनः सुखवारिधिः ।  
सुखानीडः सुनिष्पन्नः सुरभिः सृष्टिरात्मकः ॥ १६०॥  
  
सर्वदेवमयः शैलः सर्वशस्त्रप्रभञ्जनः ।  
शिवालयः सर्वरूपः सहस्रमुखनासिका ॥ १६१॥  
  
सहस्रबाहुः सर्वेषां शरण्यः सर्वलोकधृक् ।  
इन्द्रेशः सुरसव्यासः सर्वदेवोत्तमोत्तमः ॥ १६२॥  
  
शिवध्यानरतः श्रीमान् शिखिश्री चण्डिकाप्रियः ।  
श्मशाननिलयः सेतुः सर्वभूतमहेश्वरः ॥ १६३॥  
  
सुविशिष्टः सुराध्यक्षः सुकुमारः सुलोचनः ।  
सकलः स्वर्गतः स्वर्गः सर्गः स्वरमयः स्वनः ॥ १६४॥  
  
सामगः सकलधारः सामगानप्रियः शिचिः ।  
सद्गतिः सत्कृतिः शान्तसद्भूतिः सत्परायणः ॥ १६५॥  
  
शुचिस्मितः प्रसन्नात्मा सर्वशस्त्रमृतांवरः ।  
सर्वावासः स्तुतस्त्वष्टा सत्यव्रतपरायणः ॥ १६६॥  
  
श्रीवल्लभः शिवारम्भः शान्तभद्रः सुमानसः ।  
सत्यवान् सात्विकः सत्यः सर्वजिछ्रुतिसागरः ॥ १६७॥  
  
सहस्रार्चिः सप्तजिह्वः सप्तावर मुनीश्वरः ।  
संसारसारथिः शुद्धः शत्रुघ्नः शत्रुतापनः ॥ १६८॥  
  
सुरेशः शरणं शर्म सर्वदेवः सताङ्गतिः ।  
सद्धृत्तोव्रतसिद्धिश्च सिद्धिदः सिद्धिसाधनः ॥ १६९॥  
  
शान्तबुद्धिः शुद्धबुद्धिः स्रष्टास्तोऽतास्तवप्रियः ।  
रसज्ञः सर्वसारज्ञः सर्वसत्वावलम्बनः ॥ १७०॥  
  
स्थूलः सूक्ष्मः सुसूक्ष्मश्च सहस्राक्षः प्रकाशकः ।  
सारमेयानुगः सुभ्रूः प्रौढबाहुः सहस्रदृक् ॥ १७१॥  
  
गृहात्मको रुद्ररूपी वषट् स्वरमयः शशी ॥  
  
आदित्यः सर्वकर्त्ता च सर्वायुः सर्वबुद्धिदः । १७२॥  
  
संहृष्टस्तुसदापुष्टो घुर्घुरो रक्तलोचनः ।  
पादुकासिद्धिदः पाता पारुष्य विनिषूदनः ॥ १७३॥  
  
अष्टसिद्धिर्महासिद्धिः परः सर्वाभिचारकः ।  
भूतवेतालघाती च वेतालानुचरोरविः ॥ १७४॥  
  
कालाग्निः कालरुद्रश्च कालादित्यः कलामयः ।  
कालमाली कालकण्ठस्त्र्य्म्बकस्त्रिपुरान्तकः ॥ १७५॥  
  
सर्वाभिचारीहन्ता च तथा कृत्यानिषूदनः ।  
आन्त्रमाली घण्टमाली स्वर्णाकर्षणभैरवः ॥ १७६॥  
  
नाम्नां सहस्रं दिव्यानां भैरवस्य महात्मनः ।  
मया ते कथितं देवि रहस्यं सर्वकामदम् ॥ १७७॥  
  
भैरवस्य वरारोहे वरं नामसहस्रकम् ।  
पठते पाठयेद्यस्तु श्रुणुयात्सु समाहितः ॥ १७८॥  
  
न तस्य दुरितं किञ्चिन्नमारी भयमेवच ।  
न च भूतभयं किञ्चिन्न रोगाणां भयं तथा ॥ १७९॥  
  
न पातकाद्भयं चैव शत्रुतो न भयं भवेत् ।  
मारीभयं चोरभयं नाग्निव्याघ्रादिजं भयम् ॥ १८०॥  
  
औत्पातिकं महाघोरं पठते यो विलीयते ।  
दुःस्वप्नजे राजभये विपत्तौ घोरदर्शने ॥ १८१॥  
  
स्तोत्रमेतत्पठेद्विद्वान्सर्वदुःखौघनाशनम् ।  
सर्वप्रशममायाति सहस्रपरिकीर्तनात् ॥ १८२॥  
  
एककालं द्विकालं वा त्रिकालमथवानिशी ।  
पठेद्यो नियताहारः सर्वसिद्धि च विन्दति ॥ १८३॥  
  
भूमिकामो भूतिकामः षण्मासं च जपेत्सुधीः ।  
प्रतिकृत्या विनाशार्थं जपेत्रिशतमुत्तमम् ॥ १८४॥  
  
मासत्रयेण सर्वेषां रिपूणामन्तको भवेत् ।  
मासत्रयं जपेद्देवि निशिनिश्चलमानसः ॥ १८५॥  
  
धनं पुत्रान् तथादारान् प्राप्नुयान्नात्र संशयः ।  
महाकारागृहे बद्धपिशाचैः परिवारितः ॥ १८६॥  
  
निगडैः शृङ्खलाभिश्च बन्धनं परमं गतः ।  
पठेद्देवि दिवारात्रौ सर्वान्कामान्नवाप्नुयात् ॥ १८७॥  
  
शतमावर्तनाद्देवि पुरश्चरणमुच्यते ।  
यं यं कामयते कामं तं तं प्राप्नोति निश्चितम् ॥ १८८॥  
  
सत्यं सत्यं पुनः सत्यं सत्यं सत्यं पुनः पुनः ।  
सर्व कामः प्रदो देवि भैरवः सर्वसिद्धिदः ॥ १८९॥  
  
सत्कुलीनाय शान्ताय ऋषये सत्यवादिन ।  
स्तोत्रदानात्सु प्रहृष्टो भैरवोभून्महेश्वरः ॥ १९०॥  
  
॥ इतिश्रीउड्डामरेतन्त्रे उमामहेश्वर संवादे  
कालभैरवसहस्रनामस्तोत्रं सम्पूर्णम् ॥  
  
  
Encoded and Proofread by Ravin Bhalekar ravibhalekar@hotmail.com  
  
