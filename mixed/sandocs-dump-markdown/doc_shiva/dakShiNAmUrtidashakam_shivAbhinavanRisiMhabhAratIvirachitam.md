+++
"Text title" = "dakShiNAmUrtidashakam"
"File name" = "dakShiNAmUrtidashakam.itx"
itxtitle = "dakShiNAmUrtidashakam (shivAbhinavanRisiMhabhAratIvirachitam)"
engtitle = "dakShiNAmUrtidashakam"
Category = "shiva, sachchidAnanda-shivAbhinava-nRisiMhabhAratI, dashaka"
Location = "doc_shiva"
Sublocation = "shiva"
Author = "Sachchidananda Shivabhinava Nrisimha Bharati Swamigal"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
Indexextra = "(Scans 1, 2)"
"Latest update" = "November 9, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "दक्षिणामूर्तिदशकम् (शिवाभिनवनृइसिंहभारतीविरचितम्)"

+++
  
 श्रीदक्षिणामूर्तिदशकम्   
पुन्नागवारिजातप्रभृतिसुमस्रग्विभूषितग्रीवः ।  
पुरगर्वमर्दनचणः पुरतो मम भवतु दक्षिणामूर्तिः ॥ १॥  
  
पूजितपदाम्बुजातः पुरुषोत्तमदेवराजपद्मभवैः ।  
पूगप्रदः कलानां पुरतो मम भवतु दक्षिणामूर्तिः ॥ २॥  
  
हालाहलोज्ज्वलगलः शैलादिप्रवरगणैर्वीतः ।  
कालाहङ्कृतिदलनः पुरतो मम भवतु दक्षिणामूर्तिः ॥ ३॥  
  
कैलासशैलानलयो लीलालेशेन निर्मिताजाण्डः ।  
बालाब्जकृतावतंसः पुरतो मम भवतु दक्षिणामूर्तिः ॥ ४॥  
  
चेलाजितकुन्ददुग्धो लोलः शैलाधिराजतनयायाम् ।  
फालविराजद्वह्निः पुरतो मम भवतु दक्षिणामूर्तिः ॥ ५॥  
  
न्यग्रोधमूलवासी न्यक्कृतचन्द्रो मुखाम्बुजातेन ।  
पुण्यैकलभ्यचरणः पुरतो मम भवतु दक्षिणामूर्तिः ॥ ६॥  
  
मन्दार आनतततेर्वृन्दारकवृन्दवन्दितपदाब्जः ।  
वन्दारुपूर्णकरुणः पुरतो मम भवतु दक्षिणामूर्तिः ॥ ७॥  
  
मुक्तामालाभूषस्त्यक्ताशप्रवरयोगिभिः सेव्यः ।  
भक्ताखिलेष्टदायी पुरतो मम भवतु दक्षिणामूर्तिः ॥ ८॥  
  
मुद्रामालामृतधटपुस्तकराजत्कराम्भोजः ।  
मुक्तिप्रदाननिरतः पुरतो मम भवतु दक्षिणामूर्तिः ॥ ९॥  
  
स्तोकार्चनपरितुष्टः शोकापहपादपङ्कजस्मरणः ।  
लोकावनकृतदीक्षः पुरतो मम भवतु दक्षिणामूर्तिः ॥ १०॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीदक्षिणामूर्तिदशकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
