---
Author: Traditional
Category: shiva
Description-comments: Shivadharmakhya
File name: shAntikAdhyAya.itx
Language: Sanskrit
Latest update: October 20, 2018
Location: doc_shiva
Proofread by: Gopal Upadhyay gopal.j.upadhyayat gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: shiva
Text title: ShantikadhyAya from Shivadharmakhya
Texttype: stotra
Transliterated by: Gopal Upadhyay gopal.j.upadhyayat gmail.com
engtitle: ShantikadhyAya from Shivadharmakhya
itxtitle: shAntikAdhyAyaH (shivadharmAkhyokta)
title: शान्तिकाध्यायः (शिवधर्माख्योक्त)

---
  
 श्रीशिवधर्माख्योक्त शान्तिकाध्यायः   
श्रीगणेशाय नमः ।  
श्रीभैरवाय नमः ।  
श्रीनन्दीशाय नमः ।  
श्रीउमामहेश्वराभ्यां नमः ।  
  
अथ श्रीशिवधर्माख्योक्त शान्तिकाध्यायः प्रारभ्यते ।  
श्री नन्दिकेश्वर उवाच -  
अतः परमिदं गुह्यं रुद्रोद्गीतं महोदयम् ।  
महाविघ्नप्रशमनं महाशान्तिकरं शुभम् ॥ १॥  
  
अकालमृत्युशमनं सर्वव्याधिनिवारणम् ।  
परचक्रप्रमथनं सदा विजयवर्धनम् ॥ २॥  
  
सर्वदेवग्रहानीकं समभीष्टफलप्रदम् ।  
सर्वशान्ताधिकाराख्यं धर्मं वक्ष्यामि शाश्वतम् ॥ ३॥  
  
शशाङ्कार्द्धधरस्त्र्यक्षो नागयज्ञोपवीतकः ।  
चतुर्मुखश्चतुर्बाहुः सितभस्माऽवगुण्ठितः ॥ ४॥  
  
वरो वरेण्यो वरदो देवदेवो महेश्वरः ।  
त्रैलोक्यनमितः श्रीमाञ्छान्तिमाशु करोतु मे ॥ ५॥  
  
सर्वावयवपूर्णेन गात्रेण तनुमध्यमा ।  
पीतश्यामातिसौम्येन स्निग्धवर्णेन शोभना ॥ ६॥  
  
ललाटे तिलकोपेता चन्द्ररेखार्धधारिणी ।  
चित्राम्बरधरा देवी सर्वाऽऽभरणभूषिता ॥ ७॥  
  
वरस्त्रीमयरूपेण शोभागुणमहास्पदा ।  
भावनामात्रसन्तुष्टा उमादेवी वरप्रदा ॥ ८॥  
  
साक्षादागत्य रूपेण शान्तेनाऽमिततेजसा ।  
शान्तिं करोतु मे प्रीता भक्तानां भक्तवत्सला ॥ ९॥  
  
पद्मरागद्युतिः सौम्यो रक्तमाल्याऽनुलेपनः ।  
अबालो बालरूपेण षड्वक्त्रः शिखिवाहनः ॥ १०॥  
  
पूर्णेन्दुवदनः सौम्यस्त्रिशिखः शक्तिसंयुतः ।  
कृत्तिकोमाग्निरुद्रांशसमुद्भूतः सुरार्चितः ॥ ११॥  
  
कार्तिकेयो महातेजा वरदानैकतत्परः ।  
शान्तिं करोतु मे नित्यं वरं सौख्यं च मे सदा ॥ १२॥  
  
श्वेतवस्त्रपरीधानस्त्र्यक्षः कनकसुप्रभः ।  
रुद्रश्चैको महायोगी रुद्रैको हितमानसः ॥ १३॥  
  
शूलपाणिर्महाप्राज्ञो नन्दीशः शिवभावितः ।  
शिवार्चनपरो नित्यः शिवध्यानैकतत्परः ॥ १४॥  
  
शान्तिं करोतु मे शान्तो धर्मं च मतिमुत्तमाम् ।  
महादेव महाकायः स्निग्धाञ्जनचयच्छविः ॥ १५॥  
  
एकदंष्ट्रोत्कटो देवो गजवक्त्रो महाबलः ।  
नागयज्ञोपवीती च नागाऽऽभरणभूषितः ॥ १६॥  
  
सर्वार्थसम्पदाधारो गणाध्यक्षो वरप्रदः ।  
इन्द्रस्य तनयो देवो नायकोऽथ विनायकः ॥ १७॥  
  
करोतु मे महाशान्तिं कर्मसिद्धिं च सर्वदा ।  
इन्द्रनीलनिभस्त्र्यक्षो दीप्तशूलाऽऽयुधोद्यतः ॥ १८॥  
  
रक्ताम्बरधरः श्रीमान् कृष्णाङ्गो नागभूषणः ।  
पापाऽपनोदमतुलमलक्ष्मीमलनाशनः ॥ १९॥  
  
करोतु मे महाशान्तिं महाकालो महाबलः ।  
पीतवस्त्रपरीधाना कन्यारूपा स्वलङ्कृता ॥ २०॥  
  
गणमाताऽम्बिका त्र्यक्षा पुण्या शान्ता सुरेश्वरी ।  
सर्वसिद्धिकरी देवी प्रसादपरमा परा ॥ २१॥  
  
शान्तिं करोतु मे माता सिद्धिं चाऽनुप्रयच्छतु ।  
स्निग्धश्यामेन वर्णेन महामहिषमर्दिनी ॥ २२॥  
  
धनुश्चक्रप्रहरणा खड्गपट्टिशधारिणी ।  
आतर्जन्युद्यतकरा सर्वोपद्रवनाशिनी ॥ २३॥  
  
सर्वमङ्गलदात्री मे शिवमाचरतु ध्रुवम् ।  
निर्मांसेन शरीरेण स्नाय्वस्थिषु निबन्धनः ॥ २४॥  
  
अतिसूक्ष्मोऽतिविक्रान्तस्त्र्यक्षो भृङ्गिरिटिर्महान् ।  
रुद्रात्मको महावीरो रुद्रेकाहितमानसः ॥ २५॥  
  
सोऽपि मे शान्तिभावेन शान्तिमाशु प्रयच्छतु ।  
प्रचण्डगणसैन्येशो महाटङ्काक्षधारकः ॥ २६॥  
  
अक्षमालार्पितकरस्त्र्यक्षश्चण्डेश्वरो वरः ।  
चण्डपापापहरणो ब्रह्महत्यादिशोधकः ॥ २७॥ (चण्डस्तापापहरणो)  
  
करोतु मे महायोगी कल्याणानां परम्पराम् ।  
शङ्खकुन्देन्दुतुल्याभः कण्ठे मरकतप्रभः ॥ २८॥  
  
अक्षमाली शिखाग्रस्थः स्वयं ज्ञानव्यवस्थितः ।  
चतुर्मुखश्चतुष्पादत्रिनेत्रः सर्वदोज्ज्वलः ॥ २९॥  
  
क्षितेः पतिर्वृषो देवो धर्मो धर्मतमो मतः ।  
ईशं वहति पृष्ठेन तस्माद्धर्मों जगत्प्रभुः ॥ ३०॥  
  
वृषो वृषवरः श्रीमान् करोतु मम शान्तिकम् ।  
पद्मासनः पद्मनिभश्चतुर्वदनपङ्कजः ॥ ३१॥  
  
कमण्डलुधरः श्रीमान् देवगन्धर्वपूजितः ।  
शिवध्यानैकपरमः शिवसद्भावभावितः ॥ ३२॥  
  
ब्रह्मशब्देन दिव्येन ब्रह्मा शान्तिं करोतु मे ।  
तार्क्ष्यासनश्चतुर्बाहुः शङ्खचक्रगदाधरः ॥ ३३॥  
  
श्यामः पीताम्बरधरो महाबलपराक्रमः ।  
यज्ञदेवोत्तमो देवो माधवो मधुसूदनः ॥ ३४॥  
  
शिवप्रसादसम्पन्नः शिवध्यानपरायणः ।  
सर्वपापप्रमथनः सर्वाऽसुरनिकृन्तनः ॥ ३५॥  
  
सर्वदा शान्तभावेन विष्णुः शान्तिं करोतु मे ।  
अर्हन्तः शान्तरूपी च पिच्छिस्कन्धैकपाणिकः ॥ ३६॥  
  
दिग्वासा मत्तपङ्कश्च सौम्यचित्तः समाहितः ।  
संवृत्तलोचनः शान्तः शिवज्ञानैकचिन्तकः ॥ ३७॥  
  
शान्तिं करोतु मे शान्तः शिवयोगेन भावितः ।  
जितेन्द्रियः समाधिस्थः पात्रचीवरभूषितः ॥ ३८॥  
  
वरदाभयपाणिश्च ज्ञानध्यानरतः सदा ।  
योगवृष्टिसमायुक्तः शिवभानेन भावितः ॥ ३९॥  
  
शान्तिं करोतु मे देवः सर्वसत्त्वहिते रतः ।  
पीतवर्णेन देहेन हारेण सुविचित्रितः ॥ ४०॥  
  
सर्वाङ्गसुन्दरी देवी विजया जयकारिणी ।  
शिवाऽर्चनरता नित्यं शिवजाप्यपरायणा ॥ ४१॥  
  
धरित्री लोकमाता च नित्यं रक्षां करोतु मे ।  
नन्दा भद्रा च सुरभिः सुशीला सुमनास्तथा ॥ ४२॥  
  
क्षीरोदादुत्थिता गावो लोकानां हितकाम्यया ।  
प्रीणयन्ति सदा देवान् विप्राँश्चैवाऽविशेषतः ॥ ४३॥ (विप्रां)  
  
नित्यं च देवतात्मानः कुर्वन्तु मम शान्तिकम् ।  
पद्मरागप्रभा देवी चतुर्वदनपङ्कजा ॥ ४४॥  
  
अक्षमालार्पितकरा कमण्डलुधरा शुभा ।  
ब्रह्माणी सौम्यवदना शिवपूजापरायणा ॥ ४५॥  
  
शान्तिं करोतु मे प्रीता ब्रह्मशब्देन सर्वदा ।  
हिमशैलनिभा देवी महावृषभवाहिनी ॥ ४६॥  
  
त्रिशूलहस्ता वरदा नानाऽऽभरणभूषिता ।  
चतुर्भुजा चतुर्वक्त्रा त्रिनेत्रा पापहारिणी ॥ ४७॥  
  
आर्तिं हरतु मे माता रुद्राणी नित्यमुज्ज्वला ।  
मयूरवाहना देवी सिन्दूरारुणविग्रहा ॥ ४८॥  
  
शक्तिहस्ता महारूपा सर्वाऽलङ्कारभूषिता ।  
रुद्रभक्ता महावीर्या रुद्रार्चनरता सदा ॥ ४९॥  
  
कौमारी वरदा देवी शान्तिमाशु करोतु मे ।  
खङ्गचक्रगदाहस्ता श्यामा पीताम्बरप्रिया ॥ ५०॥  
  
चतुर्भुजा तार्क्ष्ययाना वैष्णवी सुरपूजिता ।  
शिवार्चनपरा नित्यं शिवैकाहितमानसा ॥ ५१॥  
  
शान्तिं करोतु मे नित्यं सर्वाऽसुरविमर्दिनी ।  
ऐरावतगजारूढा वज्रहस्ता महाबला ॥ ५२॥  
  
नेत्राणां तु सहस्रेण भूषिता कनकप्रभा ।  
सिद्धगन्धर्वनमिता सर्वालङ्कारभूषिता ॥ ५३॥  
  
ऐन्द्री देवी सदाकालं शान्तिमाशु करोतु मे ।  
वाराहघोरा विकटा वराहवरवाहना ॥ ५४॥  
  
श्यामावदाता विपुला शङ्खचक्रगदायुधा ।  
तर्जयन्ती सदा विघ्नान्नर्चयन्ती सदाशिवम् ॥ ५५॥  
  
वाराही वरदा देवी क्षेमारोग्यं ददातु मेम् ।  
ऊर्ध्वकेशा कोटराक्षी निर्मांसा स्नायुबन्धना ॥ ५६॥  
  
करालवदना घोरा खङ्गकट्टारकोद्यता ।  
कपालमालिनी क्रुद्धा खट्वाङ्गवरधारिणी ॥ ५७॥  
  
आरक्तपिङ्गनयना गजचर्माऽवगुण्ठिता ।  
नानानागोपवीताङ्गी प्रेतस्थाननिवासिनी ॥ ५८॥  
  
शिवरूपेण घोरेण शिवरावभयङ्करी ।  
चामुण्डा चण्डरूपेण महारक्षां करोतु मे ॥ ५९॥  
  
अपीतेन शरीरेण सर्वाऽऽभरणभूषिता ।  
आतर्जयन्ती विघ्नानि ज्वलत्खट्वाङ्गधारिणी ॥ ६०॥  
  
ध्वाङ्क्षासना महावीरा सर्वपापप्रणाशिनी ।  
लम्बोष्ठी वरदा देवी शान्तिमाशु करोतु मे ॥ ६१॥  
  
आकाशमातरी दिव्यस्तथाऽन्यालोकमातरः ।  
भूतानां मातरः सर्वास्तथाऽन्येषाञ्च मातरः ॥ ६२॥  
  
सर्वमातृमहादेव्यः स्वायुधा व्यग्रपाणयः ।  
जगद्व्याप्याऽवतिष्ठन्ते बलिकामा महोदयाः ॥ ६३॥  
  
रुद्रभक्ता महावीर्या रुद्रार्चाऽहितमानसाः ।  
शान्तिं कुर्वन्तु मे नित्यं मातरः सुरपूजिताः ॥ ६४॥  
  
ये रुद्रा रौद्रकर्माणो रुद्रस्थाननिवासिनः ।  
सौम्याश्चैव तु ये केचित् स्थाणुस्थाननिवासिनः ॥ ६५॥  
  
मातरो रुद्ररूपाश्च गणानामधिपाश्च ये ।  
विघ्नभूतास्तथा चाऽन्ये दिवि दिक्षु समाश्रिताः ॥ ६६॥  
  
सर्वे सुप्रीतमनसः प्रतिगृह्णन्तु मे बलिम् ।  
सिद्धिमाशु प्रयच्छन्तु भयेभ्यः पान्तु मां सदा ॥ ६७॥  
  
ऐन्द्रयां दिशि गणा ये तु वज्रहस्ता महाबलाः ।  
सुश्वेताक्षाः श्वेतनिभास्तथा वै श्वेतलोहिताः ॥ ६८॥  
  
दिव्यान्तरिक्षभौमाश्च पातालतलवासिनः ।  
रुद्रार्चनरता हृष्टा शान्तिं कुर्वन्तु मे सदा ॥ ६९॥  
  
आग्नेय्यां ये गणाः सर्वे शक्तिहस्ता निषङ्गिणः ।  
आरक्ताक्षा रक्तनिभास्तथा वै रक्तलोहिताः ॥ ७०॥  
  
दिव्यान्तरिक्षभौमाश्च पातालतलवासिनः ।  
रुद्रप्रणाममनसः शान्तिं कुर्वन्तु मे सदा ॥ ७१॥  
  
याम्यां दिशि गणा ये तु सततं दण्डपाणयः ।  
कृष्णाः कृष्णनिभाः क्रुद्धास्तथा वै कृष्णलोहिताः ॥ ७२॥  
  
दिव्यान्तरिक्षभौमाश्च पातालतलवासिनः ।  
रुद्रका हितचेतस्काः शान्तिं कुर्वन्तु मे सदा ॥ ७३॥  
  
नैऋत्यां तु गणाः क्रूरा राक्षसाः मृत्युरूपिणः ।  
सुनीलाक्षा नीलनिभास्तथा वै नीललोहिताः ॥ ७४॥  
  
दिव्यान्तरिक्षभौमाश्च पातालतलवासिनः ।  
रुद्रध्यानैक निरताः शान्तिं कुर्वन्तु मे सदा ॥ ७५॥  
  
वारुण्यां वै गणा ये तु सततं पाशपाणयः ।  
सुमुक्ताक्षाः मुक्तनिभाः वै मुक्तलोहिताः ॥ ७६॥  
  
दिव्यान्तरिक्षभौमाश्च पातालतलवासिनः ।  
परमेशार्चनरताः कुर्वन्तु मम शान्तिकम् ॥ ७७॥  
  
वायव्यां वै गणा ये तु सततं ध्वजपाणयः ।  
सधूम्राक्षाः धूम्रनिभाः वै धूम्रलोहिताः ॥ ७८॥  
  
दिव्यान्तरिक्षभौमाश्च पातालतलवासिनः ।  
शिवभक्तिपराः सर्वे क्षेमं कुर्वन्तु मे सदा ॥ ७९॥  
  
उत्तरस्यां गणा ये तु सततं निधिपाणयः ।  
सुपीताक्षाः पीतनिभाः तथा वै पीतलोहिताः ॥ ८०॥  
  
दिव्यान्तरिक्षभौमाश्च पातालतलवासिनः ।  
शिवपूजासमुद्युक्ताः क्षेमं कुर्वन्तु सर्वदा ॥ ८१॥  
  
ऐशान्यां वै गणा ये तु प्रशान्ताः शूलपाणयः ।  
सुश्वेताक्षाः श्वेतनिभाः तथा वै श्वेतलोहिताः ॥ ८२॥  
  
दिव्यान्तरिक्षभौमाश्च पातालतलवासिनः ।  
शिवपूजासमुद्युक्ताः क्षेमं कुर्वन्तु मे सदा ॥ ८३॥  
  
अधोभागे गणा ये तु सततं चक्रपाणयः ।  
धूम्रा धूम्रनिभाः सर्वे तथा वै धूम्रलोहिताः ॥ ८४॥  
  
(var  सुनीलाक्षाः नीलनिभाः तथा वै नीललोहिताः)  
दिव्यान्तरिक्षभौमाश्च पातालतलवासिनः ।  
शिवं कुर्वन्तु मे नित्यमलक्ष्मीमलनाशनम् ॥ ८५॥  
  
ऊर्ध्वभागे गणा ये तु महाबलपराक्रमाः । (var  तु सततं पाशपाणयः)  
सुसूक्ष्माक्षाः सूक्ष्मनिभाः तथा वै सूक्ष्मलोहिताः ॥ ८६॥  
  
दिव्यान्तरिक्षभौमाश्च पातालतलवासिनः ।  
शिवपूजासमुद्युक्ता अशुभान्नाशयन्तु मे ॥ ८७॥  
  
एते गणा महात्मानो महाबलपराक्रमाः ।  
शिवं सम्पूज्य यत्नेन बलिं तेषां विनिक्षिपेत् ॥ ८८॥  
  
ततः सुप्रीतमनसः शान्तिं कुर्वन्तु सर्वदा ।  
अमरावती नाम पुरी पूर्वभागे व्यवस्थिता ॥ ८९॥  
  
विद्याधरसमाकीर्णा सिद्धगन्धर्वसेविता ।  
रत्नप्रकाररुचिरा सर्वरत्नोपशोभिता ॥ ९०॥  
  
तत्र देवपतिः श्रीमान् वज्रपाणिर्महाबलः ।  
नेत्राणां तु सहस्रेण शोभनेन विराजते ॥ ९१॥  
  
ऐरावतगजारूढो हेमवर्णो महाद्युतिः ।  
देवेन्द्रः सततं हृष्टः परमेशार्चने रतः ॥ ९२॥  
  
शिवध्यानेन सम्पन्नः शिवभक्तिसमन्वितः ।  
शिवप्रणामपरमः करोतु मम शान्तिकम् ॥ ९३॥  
  
आग्नेये दिग्विभागे तु पुरी तेजोवती शुभा । (var  आग्नेय्यां)  
नानादेवगणाकीर्णा रत्नज्वालासमुज्ज्वला ॥ ९४॥  
  
तत्र ज्वालापरीताङ्गी दीप्ताङ्गारसमद्युतिः ।  
भूतिकृद् देहिनां देवो ज्वलनः पापनाशनः ॥ ९५॥  
  
शिवपूजाजपोद्युक्तः शिवस्मरणभावितः ।  
शान्तिङ्करोतु मे देवस्तथा पापपरिक्षयम् ॥ ९६॥  
  
वैवस्वती नाम पुरी दक्षिणे वै व्यवस्थिता ।  
लोहप्राकरसंयुक्ता प्रासादैर्गोपुरैः शुभैः ॥ ९७॥  
  
सुरासुरशतानीकपितृरक्षोगणालया ।  
तत्रेन्द्रो नीलसङ्काशो रक्तान्तायतलोचनः ॥ ९८॥  
  
महामहिषमारूढः कृष्णस्रग्वस्त्रभूषणः ।  
कालान्तकमहाकालः चण्डकोदण्ड संयुतः ॥ ९९॥  
  
श्रीमान्यमो महातेजाः शिवधर्मपरायणः । (var  अन्तकोऽथ महातेजाः)  
शिवपूजासमुद्युक्तः क्षेमारोग्यं ददातु मे ॥ १००॥  
  
नैरृत्यास्तु दिशो भागे पुरी कृष्णेति विश्रुता । (var  पुरी कृष्णावती शुभा)  
महारक्षोगणैः कीर्णा पिशाचभूतसङ्कुला ॥ १०१॥  
  
तत्र जीमूतसङ्काशो रक्तस्रग्वस्त्रभूषणः ।  
खड्गपाणिर्महातेजाः करालवदनोज्ज्वलः ॥ १०२॥  
  
रक्षोगणेन्द्रो निऋतिः शिवार्चनरतः सदा ।  
करोतु मे महाशान्तिं शिवभक्तिसमुत्सुकः ॥ १०३॥  
  
पश्चिमे तु दिशो भागे पुरी शुद्धावती शुभा ।  
नानारत्नसमाकीर्णा नानाकिन्नरशोभिता ॥ १०४॥ (var  नानागणसमाकीर्णा)  
  
तत्र मौक्तिकसङ्काशः परिपिङ्गललोचनः ।  
शुक्लवस्त्रपरीधानः पाशहस्तो महाबलः ॥ १०५॥  
  
वरुणः परया भक्त्या शिवेकाहितमानसः ।  
रोगशोकार्तिसन्तापं नित्यं नाशय मे ध्रुवम् ॥ १०६॥  
  
वायव्ये दिग्विभागे तु पुरी गन्धवती शुभा ।  
ऋषिसिद्धगणाऽऽकीर्णा हेमप्राकारतोरणा ॥ १०७॥  
  
तत्र ताम्म्रेण देहेन कृष्णपिङ्गललोचनः ।  
पटव्याप्तान्तरालीनो ध्वजयष्ट्यायुधोद्यतः ॥ १०८॥(var  नभो व्याप्तान्तरालीनः)  
  
पवनः परमो देवः परमेश्वरभावितः ।  
क्षेमारोग्यबलं शान्तिं करोतु सततं मम ॥ १०९॥  
  
महोदया नाम पुरी उत्तरेण महोज्ज्वला ।  
अनेकयक्षसङ्कीर्णा नानारत्नोपशोभिता ॥ ११०॥  
  
तत्र देवो गदाहस्तः चित्रस्रग्वस्त्रभूषणः । (var  शुचिस्रग्वस्त्रभूषणः)  
ह्रस्वबाहुर्महातेजाः परिपिङ्गललोचनः ॥ १११॥  
  
कुबेरो वरदः श्रीमान् हरपादार्चने रतः ।  
शान्तिं करोतु मे प्रीतः शान्तः शान्तेन तेजसा ॥ ११२॥  
  
यशोवती पुरी रम्या ऐशान्यां दिशि संस्थिता । (var  ऐशानीं दिशमाश्रिता)  
नानागणसमाकीर्णा नानासुरकृतालया ॥ ११३॥  
  
तेजः प्राकारपर्यन्ता निरौपम्या महोदया ।  
तत्र मौक्तिकसङ्काशः शशाङ्ककृतभूषणः ॥ ११४॥  
  
त्रिनेत्रः शान्तरूपात्मा अक्षमालाधरः सदा ।  
ईशानः परमो देवः सर्वदेवोत्तमोत्तमः ।  
सोऽपि सर्वात्मभावेन शान्तिमाशु प्रयच्छतु ॥ ११५॥  
  
भूर्लोकेऽथ भुवर्लोके स्वर्लोके निवसन्ति ये । (var  स्वर्लोके ऽपि च संस्थितः)  
देवा दिव्यप्रभायुक्ताः शान्तिं कुर्वन्तु मे सदा ॥ ११६॥  
  
जनलोके महर्लोके तपोलोके स्थिताश्च ये ।  
तेऽपि प्रमुदिता देवाः शिवं कुर्वन्तु मे सदा ॥ ११७॥  
  
सत्यलोके च ये देवाः प्रभावोज्ज्वलविग्रहाः ।  
शिवभक्ताः सुमनसो भयं निर्णाशयन्तु मे ॥ ११८॥  
  
गिरिकन्दरदुर्गेषु वनेषु निवसन्ति ये ।  
रुद्रार्चनपरा देवा रक्षां कुर्वन्तु मे सदा ॥ ११९॥  
  
महातले च ये सन्ति संस्थिताश्च रसातले ।  
तलातले च ये सन्ति उत्तमाः सुतले जनाः ॥ १२०॥  
  
वितले संस्थिताः भूता अतले निवसन्ति ये ।  
तले च निलयो येषां रक्षां कुर्वन्तु सर्वदा ॥ १२१॥  
  
शरच्चन्द्रांशुगौरेण देहेनाऽमलतेजसा ।  
सरस्वती शिवेभक्ता शान्तिमाशु करोतु मे ॥ १२२॥  
  
चारुचामीकरच्छाया सरोजकरपल्लवा ।  
शिवभक्ता च श्रीर्देवी श्रीसद्भूतिं ददातु मे ॥ १२३॥  
  
चारुणा मुखचन्द्रेण विचित्रकुसुमोज्ज्वला ।  
जया देवी शिवे भक्ता सर्व कामं ददातु मे ॥ १२४॥  
  
हारेण सुविचित्रेण भास्करोज्ज्वलतेजसा । (var  भास्वत्कनक मेखला)  
अपराजिता शिवेभक्ता करोतु विजयं मम ॥ १२५॥  
  
सिन्दूरारुण रक्ताङ्गः कर्णान्तायत लोचनः ।  
सहस्रकिरणः श्रीमान् सप्ताश्वकृतवाहनः ॥ १२६॥  
  
गभस्तिमाली भगवाशिवपूजापरायणः ।  
करोतु मे महाशान्तिं ग्रहपीडां व्यपोहतु ॥ १२७॥  
  
जगदाप्यायनकरो ह्यमृताधारशीतलः ।  
सोमः सौम्येन भावेन ग्रहपीडां व्यपोहतु ॥ १२८॥  
  
पद्मरागनिभा नेनाऽपि देहेनापिङ्गललोचनः ।  
(var  पद्मरागनिभाङ्गेन करिपिङ्गललोचनः ।)  
अङ्गारकः शिवेभक्तो रुद्रार्चन परायणः ॥ १२९॥  
  
रुद्रसद्भावसम्पन्नो रुद्रध्यानैकमनसः ।  
ग्रहपीडा भयं सर्वं विनाशयतु मे सदा ॥ १३०॥  
  
कुङ्ङ्कुमच्छविदेहेन चारुद्युत्करतः सदा ।  
शिवभक्तो बुधः श्रीमान् ग्रहपीडां व्यपोहतु ॥ १३१॥  
  
धातु चामीकरच्छायः सर्वज्ञानकृतालयः । (var  तप्त चामीकरच्छायः)  
बृहस्पतिः सदाकालमीशानार्चनतत्परः ॥ १३२॥  
  
सोऽपि मे शान्तचित्तेन परमेण समाहितः ।  
ग्रहपीडां विनिर्जित्य करोतु विजयं सदा ॥ १३३॥  
  
हिमकुन्देन्दुतुल्याभः सुरदैत्येन्द्रपूजितः ।  
शुक्रः शिवार्चनरतो ग्रहपीडां व्यपोहतु ॥ १३४॥  
  
भिन्नाञ्जनचयच्छायः सरक्तनयनद्युतिः ।  
शनैश्चरः शिवेभक्तो ग्रहपीडां व्यपोहतु ॥ १३५॥  
  
नीलाञ्जननिभः श्रीमान् सैंहिकेयो महाबलः ।  
शिवपूजापरो राहुग्रहपीडा व्यपोहतु ॥ १३६॥  
  
धूम्राकारो ग्रहः केतुरैशान्यां दिशि संस्थितः ।  
वर्तुलोऽतीव विस्तीर्णलोचनैश्च विभीषणः ॥ १३७॥  
  
पलाशधूम्रसङ्काशो ग्रहपीडाऽपकारकः ।  
घोरदंष्ट्राकरालश्च करोतु विजयं मम ॥ १३८॥  
  
खड्गखेटकहस्तश्च वरेण्यो वरदः शुभः ।  
शिवभक्तश्चाऽग्रजन्मा ग्रहपीडां व्यपोहतु ॥ १३८॥  
  
एते ग्रहा महात्मानो महेशार्चनभाविताः ।  
शान्तिं कुर्वन्तु मे हृष्टाः सदाकालं हितैषिणः ॥ १३९॥  
  
मुखे यस्याः स्थितो मृत्युर्विष्टिर्नाम महाबलः ।  
सम्मुखे विघ्नकर्त्री च पुच्छे तु विजयङ्करी ॥ १४०॥  
  
रुद्रप्रणामपरमा शान्तिमाशु करोतु मे ।  
तृतीया सप्तमी चैव दशमी च चतुर्दशी ॥ १४१॥  
  
चतुर्थी ह्यष्टमी चैव एकादशी च पूर्णिमा ।  
एतेषु विघ्नपातेषु कृष्णशुक्लसमाह्वयाः ॥ १४२॥  
  
नाशयन्तु भयं नित्यं कुर्वन्तु विजयं मम् ।  
अमावस्या महापुण्या पितृदेवसमन्विता ॥ १४३॥  
  
शान्ता ह्येषा महापुण्या शिवस्य च महाप्रिया ।  
शिवतेजः समायुक्ता करोतु विजयं मम् ॥ १४४॥  
  
प्रतिपद्वह्नि संयुक्ता द्वितीया च विधिदैवता । (var  द्वितीयाकोधिदेवता)  
तृतीया च महापुण्या धनदेन समन्विता ॥ १४५॥  
  
चतुर्थी च महापुण्या गजवक्त्राधिदैवतम् ।  
पञ्चमी श्रीयुत नित्यं षष्ठी च स्कन्दाधिदैवतम् ॥ १४६॥  
  
सप्तमी रवि संयुक्ता ह्यष्टमी रुद्रदैवता ।  
तिथिः शूलभृतश्चैव पापहा परमा स्मृता ॥ १४७॥  
  
नवमी तिथिरत्युग्रा दुर्गायाः परिकीर्तिता ।  
दशमी यमसंयुक्ता चैन्द्रेणैकादशी युता ॥ १४८॥  
  
द्वादशी विष्णुसंयुक्ता मदनेन त्रयोदशी ।  
चतुर्दशी महावीर्या तिथिः शङ्करभाविता ॥ १४९॥  
  
पूर्णिमा परिपूर्णात्मा तिथयः सततोज्ज्वलाः ।  
(var  चतुर्दशी महेशेन पौर्णमासी हिमांशुना ।)  
सततं च शुभात्मानस्तिथयश्च क्रमेण तु ॥ १५०॥  
  
पक्षद्वये सदा ह्येताश्चन्द्रगत्याऽनुगामिनः ।  
शान्तिं कुर्वन्तु मे नित्यं शिवज्ञानविधायिनः ॥ १५१॥  
  
विष्कुम्भः प्रीतिरायुष्मान् सौभाग्यः शोभनस्तथा ।  
अतिगण्डः सुकर्मा च धृतिः शूलस्तथैव च ॥ १५२॥  
  
गण्डोवृद्धिः ध्रुवश्चैव व्याघातो हर्षणस्तथा ।  
वज्रः सिद्धिर्व्यतीपातो वरीयान् परिघः शिवः ॥ १५३॥  
  
सिद्धिः साध्यः शुभः शुक्लो ब्रह्मा ऐन्द्रश्च वैधृतिः ।  
चन्द्राभानोश्च ह्युत्पन्ना योगाश्चैते महाबलाः ॥ १५४॥  
  
शिवभक्तिपराः सर्वे शिवज्ञानविधायिनः ।  
शान्ति कुर्वन्तु मे नित्यं तथा किल्विषनाशनम् ॥ १५५॥  
  
कृत्तिका परमा देवी रोहिणी रुचिरानना ।  
श्रीमान् मृगशिरा भद्रा आर्द्रा च परमोज्ज्वला ॥ १५६॥  
  
पुनर्वसुस्तथा पुष्य आश्लेषाऽथ महाबला ।  
नक्षत्रमातरो ह्येताः प्रभामालाविभूषिताः ॥ १५७॥  
  
महादेवाऽर्चने शक्ता महादेवाऽनुभावितः ।  
पूर्वभागे स्थिता ह्येताः शान्तिं कुर्वन्तु मे सदा ॥ १५७॥  
  
मघा सर्वगुणोपेता पूर्वा चैव तु फाल्गुनी ।  
उत्तरा फाल्गुनी श्रेष्ठा हस्ता चित्रा तथोत्तमा ॥ १५८॥  
  
स्वाती विशाखा वरदा दक्षिणस्थानसंस्थिताः ।  
अर्चयन्ति सदाकालं देवं त्रिभुवनेश्वरम् ॥ १५९॥  
  
नक्षत्रमारो ह्येतास्तेजसापरिभूषिताः ।  
ममाऽपि शान्तिकं नित्यं कुर्वन्तु शिवचोदिताः ॥ १६०॥  
  
अनुराधा तथा ज्येष्ठा मूलमृद्धिबलान्वितम् । (var  मूला ऋद्धिबलान्वितता ।)  
पूर्वाषाढा महावीर्या आषाढा चोत्तरा शुभा ॥ १६१॥  
  
अभिजिन्नाम नक्षत्रं श्रवणः परमोज्ज्वलः ।  
एताः पश्चिमतो दीप्ता राजन्ते राजमूर्तयः ॥ १६२॥  
  
ईशानं पूजयन्त्येताः सर्वकालं शुभाऽन्विताः ।  
मम शान्तिं प्रकुर्वन्तु विभूतिभिः समन्विताः ॥ १६३॥  
  
धनिष्ठा शतभिषा च पूर्वाभाद्रपदा तथा ।  
उत्तराभाद्ररेवत्यावश्विनी च महर्धिका ॥ १६४॥  
  
भरणी च महावीर्या नित्यमुत्तरतः स्थिताः ।  
शिवार्चनपरा नित्यं शिवध्यानैकमानसाः ॥ १६५॥  
  
शान्तिं कुर्वन्तु मे नित्यं सर्वकालं शुभोदयाः ।  
मेषो वृषाऽधिपः सिंहो धनुर्दीप्तिमतां वरः ॥ १६६॥  
  
पूर्व भागे स्थिता येते शिवपूजापरायणाः ।  
शान्तिं कुर्वन्तु मे नित्यं हर्पादब्जपूजकाः ॥ १६७॥  
  
वृषश्च कन्या देवी च मकरश्चाऽपि ऋद्धिमान् ।  
एते दक्षिणभागे तु पूजयन्ति सदा शिवम् ॥ १६८॥  
  
भक्त्या परमया नित्यं शान्तिं कुर्वन्तु मे सदा ।  
मिथुनश्च तुला कुम्भः पश्चिमेन व्यवस्थिताः ॥ १६९॥  
  
शिवपादार्चनरताः क्षेमं कुर्वन्तु मे सदा ।  
कर्कटो वृश्चिको मीन एते उत्तरमास्थिताः ॥ १७०॥  
  
पूजयन्ति सदाकालं रुद्रम्भुवननायकम् ।  
शान्तिं कुर्वन्तु मे नित्यं शिवाज्ञाऽनुविधायिनः ॥ १७१॥  
  
बवश्च (बबश्च) बालवश्चैव कौलवस्तैतिलस्तथा ।  
गरो वणिक् तथा विष्टिश्चतुष्पाच्छकुनिस्तथा ॥ १७२॥  
  
नागः किंस्तुघ्न इत्येव करणाः शिवभाविताः ।  
सर्वे सुप्रीतमनसः शान्तिं कुर्वन्तु मे सदा ॥ १७३॥  
  
जन्म सम्पद्विपच्चैव क्षेपप्रत्यरिसाधकाः ।  
वधो मैत्रोऽतिमैत्रश्च एते वै तारकागणाः ॥ १७४॥  
  
शिवभक्ताः सुमनसः कुर्वन्तु मम शान्तिकम् ।  
ऋषयः सप्तविख्याता ध्रुवान्ताः परमोज्ज्वलाः ॥ १७५॥  
  
शिवप्रसादसम्पन्नाः शान्तिं कुर्वन्तु मे सदा ।  
कश्यपो गालवो गार्ग्यो विश्वामित्रो महामुनिः ॥ १७६॥  
  
मुनिर्दक्षोवसिष्ठोऽथ मृकण्डुः पुलहः क्रतुः ।  
असितो बालखिल्याश्च दुर्वासाः पिप्पलादयः ॥ १७७॥  
  
ऋचीको भरतोऽगस्त्यः पराशर्यो विभाण्डकः ।  
मातङ्गो जैमिनिर्व्यासो देवलो दर्भरोमकः ॥ १७८॥  
  
माण्डव्यश्च दधीचिश्च मार्कण्डेयोऽथ गौतमः ।  
नारदो भृगुरात्रेयो भारद्वाजोऽङ्गिरा मुनिः ॥ १७९॥  
  
वाल्मीकिः कौशिकः कण्वः शाकल्योऽथ(जाबाल्योऽथ) पुनर्वसुः ।  
शालङ्कायन इत्याद्या ऋषयोऽथ महाव्रताः ॥ १८०॥  
  
शिवध्यानार्चने युक्ताः शान्तिं कुर्वन्तु मे सदा ।  
ऋषिपत्न्यो महापुण्यास्तथा ऋषिकुमारिकाः ॥ १८१॥  
  
शिवार्चनपरा नित्यं शान्तिं कुर्वन्तु मे सदा  
सिद्धाः संसिद्धतपसो गणा विद्याधरा ग्रहाः ॥ १८२॥  
  
महात्मानो महोत्साहा गरुडाश्च महर्द्धिकाः ।  
महेश्वरपरा ह्येते महेशं पादपूजकाः ॥ १८३॥  
  
सिद्धिमाशु प्रयच्छन्तु आशीर्वादपरायणाः ।  
नमुचिर्दैत्यराजेन्द्रः शङ्कुकर्णो महाबलः ॥ १८४॥  
  
महानादोऽथ विख्यातो दैत्यः परमवीर्यवान् ।  
हाटकेश्वरदेवस्य नित्यं पूजापरायणाः ॥ १८५॥  
  
बलं वीर्यञ्च मे क्षिप्रं प्रयच्छन्तु महर्द्धिकाः ।  
महाजृम्भो(महाजम्भो) हयग्रीवः प्रह्लादाऽव्यक्तह्लादकः ॥ १८६॥  
  
तारकोऽग्निमुखो दैत्यः कालनेमिर्मदोत्कटः ।  
एते दैत्या महात्मानः शिवसद्भावभाविताः ॥ १८७॥  
  
पुष्टि बलं तथा वीर्यं प्रयच्छन्तु सुखोदयम् ।  
विरोचनो हिरण्याक्षः सुपर्वा च सुलोमकः ॥ १८८॥  
  
मुचुकुन्दः सुकुन्दश्च दैत्यो रैवतकस्तथा ।  
भावेन च परेणाऽऽशु यजन्ते सर्वदा शिवम् ॥ १८९॥  
  
सततञ्च गुणात्मानं पुष्टिं कुर्वन्तु मे सदा ।  
दैत्यपत्न्यो महाभागा दैत्यानां कन्यकाः शुभाः ॥ १९०॥  
  
कुमाराश्चैव दैत्यानां शान्तिं कुर्वन्तु मे सदा  
आरक्तेन शरीरेण रक्तान्तायतलोचनः ॥ १९१॥  
  
महाभोगकृताटोपः शङ्खाब्जकृतलाञ्छनः ।  
अनन्तो नागराजेन्द्रः शिवपादार्चने रतः ॥ १९२॥  
  
महापापविषं हत्वा शान्तिमाशु करोतु मे ।  
सुश्वेतेन तु देहेन सुश्वेतोत्पलशेखरः ॥ १९३॥  
  
चारुभोगकृताटोपो हारचारुविभूषणः ।  
वासुकिर्नाम नागेन्द्रो रुद्रपूजापरो महान् ॥ १९४॥  
  
महापापं विषं हत्वा शान्तिमाशु (शान्तिं आशु) करोतु मे ।  
अतिपीतेन देहेन विस्फुरद्भोगसम्पदा ॥ १९५॥  
  
तेजसाचाऽतिदीप्तेन कृतः स्वस्तिकलाञ्छनः ।  
नागराट् तक्षकः श्रीमान्नागकोट्यासमन्वितः ॥ १९६॥  
  
करोतु मे महाशान्तिं सर्वदोषविषावहः ।  
अतिकृष्णेन वर्णेन स्फुटो विकटमस्तकः ॥ १९७॥  
  
कण्ठे रेखात्रयोपेतो घोरदंष्ट्रायुधोद्यतः ।  
कर्कोटको महानागो विषदर्पबलाऽन्वितः ॥ १९८॥  
  
विषशस्त्राग्निसन्तापं हत्वा शान्तिं करोतु मे ।  
पद्मवर्णेन देहेन चारुपद्मायतेक्षणः ॥ १९९॥  
  
पञ्चबिन्दुकृताभासो ग्रीवायां शुभलक्षणः ।  
ख्यातः पद्मो महानागो हरपादार्चने रतः ॥ २००॥  
  
करोतु मे महाशान्तिं महापापं विषक्षयम् ।  
पुण्डरीकनिभेनाऽपि देहेनाऽमिततेजसा ॥ २०१॥  
  
शङ्खशूलाब्जरुचिरैर्भूषितो मूर्ध्नि सर्वदा ।  
महापद्मो महानागो नित्यं पशुपतौ रतः ॥ २०२॥  
  
विनिर्धूत(विनिहत्य) विषं घोरं शान्तिमाशु करोतु मे ।  
श्यामेन देहभारेण श्रीमत्कमललोचनः ॥ २०३॥  
  
विषदर्पबलोन्मत्तो ग्रीवायामेकरेखया ।  
शङ्खपालः श्रिया दीप्तः शिवपादाब्जपूजकः ॥ २०४॥  
  
महाविषं महापापं हत्वा शान्तिं करोतु मे ।  
अतिगौरेण देहेन चन्द्रार्धकृतमस्तकः ॥ २०५॥  
  
दीप्तभोगकृताटोपः शुभलक्षणलक्षितः ।  
कुलिको नागराजेशो नित्यं हरपरायणः ॥ २०६॥  
  
अपहृत्य विषं घोरं करोतु मम शान्तिकम् ।  
अन्तरिक्षे च ये नागा ये नागाः स्वर्गसंस्थिताः ॥ २०७॥  
  
गिरिकन्दरदुर्गेषु ये नागा भूमिसंस्थिताः ।  
पाताले ये स्थिता नागाः सर्वेप्यन्ये समाहिताः ॥ २०८॥  
  
रुद्रपादार्चने शान्ताः कुर्वन्तु मम शान्तिकम् ।  
नागिन्यो नागपत्न्यश्च तथा कन्याः कुमारिकाः ॥ २०९॥  
  
शिवभक्ताः सुमनसः शान्तिं कुर्वन्तु मे सदा ।  
यदिदं नागसंस्थानं कीर्तनाच्छ्रवणादपि ॥ २१०॥  
  
न तं सर्पा विहिंसन्ति न विषं क्रमते सदा ।  
चिन्तितं सिध्यते(लभ्यते) नित्यं तथा पापपरिक्षयः ॥ २११॥  
  
सिद्धिमाशु प्रयच्छन्ति सर्वविघ्न विवर्जिताः ।  
गङ्गा पुण्या महादेवी यमुना नर्मदा नदी ॥ २१२॥  
  
गोमती ताप्ती(तप्ती) कावेरी वरुणा देविका तथा ।  
सर्वभूतपतिं देवं परमेशं महेश्वरम् ॥ २१३॥  
  
पूजयन्ति महानद्यः शिवसद्भावभाविताः ।  
शान्तिं कुर्वन्तु मे नित्यं तथा पापपरिक्षयम् ॥ २१४॥  
  
सिद्धिमाशु प्रयच्छन्तु सर्वविघ्न विवर्जितम् ।  
चन्द्रभागा महापुण्या नदी गोदावरी शुभा ॥ २१५॥  
  
सरयूर्गण्डकी श्रेष्ठा कौशिकी च सरस्वती ।  
इमा नद्यो महाभागाः शिवपादार्चने रताः ॥ २१६॥  
  
शान्तिं कुर्वन्तु मे नित्यं शिवध्यानैकमानसाः ।  
नैरञ्जना नाम नदी शोणश्चाऽपि महानदः ॥ २१७॥  
  
मन्दाकिनी च परमा तथा सन्निहिताः शुभाः ।  
इमाश्चाऽन्याश्च या नद्यः भुवि दिव्यन्तरिक्षगाः ॥ २१८॥  
  
रुद्रार्चनपरा नद्यः कुर्वन्तु मम शान्तिकम् ।  
गुह्यानि यानि तीर्थानि आसमुद्रात्सरंसि च ॥ २१९॥  
  
कुर्वन्तु शान्तिकं तानि श्रीकण्ठाधिष्ठितानि तु ।  
महावैश्रणो देवो यक्षराजो महर्द्धिकः ॥ २२०॥  
  
यक्षकोटिपरीवारो यक्षसङ्घेन(यक्षासङ्ख्येन) संयुतः ।  
महाविभवसम्पन्नो हरपादार्चने रतः ॥ २२१॥  
  
हरध्यानैकपरमो हरपादनतोत्तमः ।  
शान्तिं करोतु मे नित्यं पद्मपत्रायतेक्षणः ॥ २२२॥  
  
मणिभद्रो महायक्षो मणिरत्नविभूषणः ।  
मनोहरेण हारेण कण्ठलग्नेन राजते ॥ २२३॥  
  
शिवध्यानरतो नित्यं शिवपदाब्ज पूजकः ।  
शान्तिं करोतु मे नित्यं सर्वदोष निवारणम् ॥ २२४॥  
  
यक्षिणीयक्षकन्याभिः परिवारितविग्रहः ।  
रुद्रार्चनपरो युक्तः करोतु मम शान्तिकम् ॥ २२५॥  
  
सुवीरो नाम यक्षेन्द्रो मणिकुण्डलभूषितः ।  
भालेन हेमपट्टेन शोभनेन विराजतः ॥ २२६॥  
  
बहुयक्षसमाकीर्णो यक्षैर्नमितविग्रहः ।  
शिवपूजापरो युक्तः करोतु मम शान्तिकम् ॥ २२७॥  
  
 पञ्जिको नाम यक्षेन्द्रः कर्णिकाकटकोज्ज्वलः ।  
हारेण(मुकुटेन) सुविचित्रेण केयूराभ्यां विराजितः ॥ २२८॥  
  
यक्षसन्धैः समायुक्तो यक्षकोटिसमावृतः ।  
हरार्चनपरः श्रीमान् करोतु मम शान्तिकम् ॥ २२९॥  
  
श्रीमान्विभाण्डको यक्षो नानारत्नविभूषितः ।  
चारुणा कुण्डलेन्द्रेण कर्णे नित्यं विराजितः ॥ २३०॥  
  
यक्षो यक्षपतिर्देवो यक्षसेनापतिर्बुधः ।  
हरपादार्चनरतः करोतु मम शान्तिकम् ॥ २३१॥  
  
धृतराष्ट्रो महातेजा यक्षाधिपसमः प्रभुः ।  
दिव्यपट्टांशुकच्छन्नो मणिकाञ्चनभूषितः ॥ २३२॥  
  
शिवभक्तः शिवं ध्यात्वा शिवपूजापरायणः ।  
शिवप्रसादसम्पन्नः करोतु मम शान्तिकम् ॥ २३३॥  
  
पूर्णभद्रो महायक्षः सर्वालङ्कारभूषितः ।  
रत्नप्रदीप्तपट्टेन हेमेनाऽतिपरिष्कृतः ॥ २३४॥ (var  हैमेनातीव राजिते ।)  
  
यक्षकोटिसहस्रेण परिवारेण संस्कृतः । (var  परिवारित विग्रहः ।)  
रुद्रप्रणामपरमो रुद्रभक्तिरतस्सदा ॥ २३५॥  
  
रुद्रार्चनसमायुक्तः करोतु मम शान्तिकम् ।  
विरूपाक्षश्च यक्षेन्द्रः श्वेतवासा महाद्युतिः ॥ २३६॥  
  
चारुकाञ्चनमालाभिः किङ्किणीरवकान्वितः ।  
भूषितश्च महाकायो वरदानैकतत्परः ॥ २३७॥  
  
रुद्रपूजापरो नित्यं करोतु मम शान्तिकम् ।  
अन्तरिक्षगता यक्षास्ते यक्षाः स्वर्गवासिनः ॥ २३८॥  
  
गिरिकन्दरदुर्गेषु ये यक्षा भूमिवासिनः ।  
पाताले ये स्थिता यक्षाः शिवेप्यन्तः समाहिताः ॥ २३९॥  
  
नानारूपाऽऽयुधा यक्षा नानाभेषधरास्तथा ।  
योगैश्वर्ययुताः सर्वे (शिवभक्ताः सुमनसः) शिवपूजासमुत्सुकाः ॥ २४०॥  
  
शान्तिं कुर्वन्तु मे हृष्टाः शान्ताः शान्तिपरायणाः ।  
यक्षिण्यो विविधाकारास्तथा यक्षकुमारिकाः ॥ २४१॥  
  
यक्षकन्या महाभागाः शिवपूजार्चने रताः ।  
शान्तिस्वस्त्ययनं क्षेमं बलं कल्याणमुत्तमम् ॥ २४२॥  
  
सिद्धिञ्चाऽऽशु प्रयच्छन्तु नित्यमेव समाहिताः ।  
मेरुर्मन्दरकैलासौ मलयो गन्धमादनः ॥ २४३॥  
  
श्रीपर्वतो महेन्द्रश्च हेमकूटस्तथैव च ।  
पर्वता सर्वतः सर्वे सर्वदा सुमहर्द्धिकाः ॥ २४४॥  
  
शिवभक्ताः सदाकालं क्षेमं कुर्वन्तु मे सदा ।  
जम्बूद्वीपः प्लक्षद्वीपः शाल्मलीकुशद्वीपकौ ॥ २४५॥  
  
क्रौञ्चद्वीपः शाकद्वीपो गोमेदद्वीपको महान् ।  
पुष्करस्तु महाद्वीप एते द्वीपा महारुचः ॥ २४६॥  
  
रुद्रभक्तिरताः सर्वे शान्तिं कुर्वन्तु मे सदा ।  
क्षारक्षीरोदकौ चैव दध्युदोऽथ घृतोदकः ॥ २४७॥  
  
सुरोदः स्वादुदश्चैव इक्षुदकस्तथैव च ।  
सप्तसमुद्रनामानः कुर्वन्तु मम शान्तिकम् ॥ २४८॥  
  
सागराः सरितः सर्वाः सागराः सर्वतः स्थिताः ।  
रुद्रपूजापरानित्यं कुर्वन्तु मम शान्तिकम् ॥ २४९॥  
  
राक्षसाः सर्वतः सर्वे राक्षसा घोररूपिणः ।  
राक्षसा ये महावीर्या राक्षसाश्च महाबलाः ॥ २५०॥  
  
स्वर्गं जलस्थानस्था ये तु अन्तरिक्षे तु राक्षसाः ।  
पाताले भूतले ये च नित्यं रुद्रपरायणाः ॥ २५१॥  
  
शान्तिं कुर्वन्तु मे नित्यं सततं शिवभाविताः ।  
भैरवं यस्य रूपं तु प्रेतभस्माऽवगुण्ठितम् ॥ २५२॥ (var  प्रेमभस्माऽवगुण्ठितम्)  
  
तेजसा तस्य देवस्य शान्तिं कुर्वन्तु मे सदा ।  
नित्यमुज्ज्वलवेषेन योगिन्योऽथ महाबलाः ॥ २५३॥  
  
रुद्राण्यो विविधाऽऽकारा डाकिन्यश्च महर्द्धिकाः ।  
रुद्रप्रणामनिरता रुद्रपूजारताः सदा ॥ २५४॥  
  
रुद्रेकाहितचेतस्काः कुर्वन्तु मम शान्तिकम् ।  
अन्तरिक्षगतायाश्च डाकिन्यः स्वर्गसंस्थिताः ॥ २५५॥  
  
पाताले भूतले याश्च गिरिदुर्गेषु याः स्थिताः ।  
तृतीयं लोचनं यस्य त्रिशूलं भस्म भासुरम् ॥ २५६॥  
  
तेजसा तस्य देवस्य शान्तिं कुर्वन्तु मे सदा ।  
सर्वे भूता महारूपाः सर्वे भूता महोज्ज्वलाः ॥ २५७॥  
  
सर्वे भूताः स्थिताः सौम्याः सर्वे भूता मनोजवाः ।  
अन्तरिक्षे च ये भूता ये भूता दिवि संस्थिताः ॥ २५८॥  
  
पाताले भूतले ये तु भूता भूतविधायकाः(भूतिविधायिनः) ।  
खट्वाङ्गं विमलं यस्य त्रिशूलं करपल्लवे ॥ २५९॥  
  
तेजसा तस्य देवस्य शान्तिं कुर्वन्तु मे सदा ।  
प्रेताः प्रेतगणाः सर्वे ये प्रेताः सर्वतोमुखाः ॥ २६०॥  
  
अतिदीप्ताश्च ये प्रेता ये प्रेता रुधिराशनाः ।  
अन्तरिक्षे च ये प्रेताः ये प्रेताः स्वर्गवासिनः ॥ २६१॥  
  
पाताले भूतले प्रेता ये प्रेताः कामरूपिणः ।  
स्मशाने निलयो यस्य वृषभो यस्य वाहनम् (वाहनः) ॥ २६२॥  
  
तेजसा तस्य देवस्य शान्ति कुर्वन्तु मे सदा ।  
ये पिशाचा महावीर्या ऋद्धिमन्तो महाबलाः ॥ २६३॥  
  
नानारूपधराः सर्वे सर्वे च गुणविस्तराः ।  
अन्तरिक्षे पिशाचा ये स्वर्गे ये च पिशाचकाः ॥ २६४॥  
  
भू-पाताले पिशाचाश्च बहुरूपाः महोज्ज्वलाः ।  
चन्द्रार्धं मस्तके यस्य भस्मं यस्य विभूषणम् ॥ २६५॥  
  
तेजसा तस्य देवस्य शान्ति कुर्वन्तु मे सदा ।  
अपस्मारग्रहाः सर्वे सर्वे चाऽपि ज्वरग्रहाः ॥ २६६॥  
  
गर्भबालग्रहा ये तु नानारोगग्रहाश्च ये ।  
अन्तरिक्षे ग्रहा ये तु स्वर्गे ये तु ग्रहोत्तमाः ॥ २६७॥  
  
पाताले भूतले ये च(तु) ये ग्रहाः सर्वतोदिशि ।  
कण्ठे यस्य महानीलं भूषणं यस्य पन्नगाः ॥ २६८॥  
  
तेजसा तस्य देवस्य शान्तिं कुर्वन्तु मे सदा ।  
एते देवादयः सर्वे शिवाऽऽज्ञानुपधायिनः ॥ २६९॥  
  
कुर्वन्तु जगतः शान्तिं शिवभक्ताश्च सर्वदा ।  
जयात्मयोगसंस्थाय जय संशुद्धचेतसे ॥ २७०॥  
  
जय दानैकशूराय जयेशाय नमोऽस्तु ते ।  
जयोत्तमाय देवाय जय कल्याणदायिने(कल्याणकीर्तये) ॥ २७१॥  
  
जय प्रकटदेहाय जय जाप्याय(जप्याय) ते नमः ।  
जय लक्ष्मीनिवासाय जय कान्तिविधायिने ॥ २७२॥ (var  लक्ष्मीविधानाय)  
  
जय वाक्यविशुद्धाय अजिताय नमो नमः ।  
जय त्रिशूलहस्ताय जय खट्वाङ्गधारिणे ॥ २७३॥  
  
जय निर्जितलोकाय जय रूपाय ते नमः ।  
जय कान्तार्धदेहाय जय चन्द्रार्धधारिणे ॥ २७४॥  
  
जय देवाधिवासाय(देवाधिदेवाय) जय रुद्राय ते नमः ।  
जय त्रिभुवनेशाय जय विख्यातकीर्तये (कल्याणकीर्तये) ॥ २७५॥  
  
जयाधाराय शर्वाय जय कर्त्रे नमो नमः । (var  जय सर्वावधाराय)  
जय मोक्षप्रदात्रे च सृष्टिसंहारकारिणे ॥ २७६॥  
  
जय निर्मल देहाय जय सर्वार्थकारिणे ।  
जय मन्मथनाशाय ईशानाय नमो नमः ॥ २७७॥  
  
ब्रह्मविष्ण्वीशवन्याय शिवशान्ताय ते नमः ।  
जय जातविशुद्धाय सर्वव्यापिन्नमोऽस्तु ते ॥ २७८॥  
  
इत्येवं शान्तिकाध्यायं यः पठेच्छृणुयादऽपि ।  
सुधियः सुखतां यान्ति शिवलोके महीयते ॥ २७९॥  
  
 (var  विधूय सर्वपापानि शिवलोके महीयते ॥)  
कन्यार्थी लभते कन्यां जयकामौ जयं लभेत् ।  
अर्थकामो लभेदर्थं पुत्रकामस्तु तान् बहून् ॥ २८०॥  
  
विद्यार्थी लभते विद्यां योगार्थी योगमाप्नुयात् ।  
गर्भिणी लभते पुत्रं कन्या विन्दति सत्पतिम् ॥ २८१॥  
  
यो यान प्रार्थयते कामान् मानवः श्रवणादिह ।  
तत्सर्वं शीघ्रमाप्नोति देवानां च प्रियो भवेत् ॥ २८२॥  
  
शान्त्यध्यायं पठेद्यस्तु सङ्ग्राम प्रविशेन्नरः ।  
सुनिर्जित्याऽऽहवे शत्रून् कल्याणैः परिपूर्यते ॥ २८३॥  
  
अक्षय्यं मोदते कालमतिरस्कृतशासनः ।  
व्याधिभिर्नाभिभूयेत पुत्रपौत्रैः प्रतिष्ठितः ॥ २८४॥  
  
पाठ्यमानमिदं पुण्यं यमुद्दिश्य च पठ्यते ।  
न तस्य रोगा बाधन्ते वातपित्तादिसम्भवाः ॥ २८५॥  
  
नाऽकाले मरणं तस्य न सर्पैश्चाऽपि दंश्यते ।  
न विष क्रमते देहे न जडान्धत्वमूकता ॥ २८६॥  
  
न च सर्पभयं तस्य न चोत्पातभयं भवेत् ।  
नाऽभिचारकृतैर्दोषैः लिप्यते स कदाचन ॥ २८७॥  
  
यत्पुण्यं सर्वतीर्थानां गङ्गादीनां विशेषतः ।  
तत्पुण्यं कोटिगुणितं प्राप्नोति श्रवणादिह ॥ २८८॥  
  
यज्ञानामश्वमेधानामग्निष्टोमशतस्य च ।  
(var  दशानां राजसूयानां अग्निष्टोमशतस्य च ।)  
श्रवणात् फलमाप्नोति कोटिकोटिगुणोत्तरम् ॥ २८९॥  
  
अवध्यः सर्वदेवानां (सर्वभूतानां) अन्येषां च विशेषतः ।  
जीवेद्वर्षशतं साग्रं सर्वव्याधिविवर्जितः ॥ २९०॥  
  
गोघ्नश्चैव कृतघ्नश्च ब्रह्महा गुरुतल्पगः ।  
शरणागतघाती च मित्रविश्वासघातकः ॥ २९१॥  
  
दुष्टपापसमाचारो मातृहा पितृहा तथा ।  
श्रवणादस्य पाठाद् वा मुच्यते सर्वपातकैः ॥ २९२॥  
  
शान्त्यध्यायमिदं पुण्यं न देयं यस्य कस्यचित् ।  
शिवभक्ताय दातव्यं शिवेन कथितं पुरा ॥ २९३॥  
  
नित्यं खचितशक्तिश्च शक्तिव्याघात वर्जितः ।  
(var  नित्यं खचितचित्तः स्याच्छक्तिव्याघात वर्जितः ।)  
सर्वकाम समृद्धस्तु यः पठेत दिने दिने ॥ २९४॥  
  
॥ शिवधर्माख्ये नन्दिकेश्वरसंवादे शान्तिकाध्यायः शुभः ॥  
  
  
Encoded and proofread by Gopal Upadhyay gopal.j.upadhyay at gmail.com  
  
  
