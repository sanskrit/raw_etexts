---
Category: raksha, shiva, stotra
File name: shivaraksha.itx
Language: Sanskrit
Latest update: November 24, 2006, June 13 2007
Location: doc_shiva
Send corrections to: Sanskrit@cheerful.com
Site access: https://sanskritdocuments.org
Subject: Hinduism/religion/traditional
Sublocation: shiva
Text title: shivarakshAstotram
Texttype: stotra
engtitle: shivaraxAstotram
itxtitle: shivarakShAstotram
title: शिवरक्षास्तोत्रम्

---
  
 श्रीशिवरक्षास्तोत्रम्   
  
श्री गणेशाय नमः ॥  
  
अस्य श्रीशिवरक्षास्तोत्रमन्त्रस्य याज्ञवल्क्य ऋषिः ॥  
  
श्री सदाशिवो देवता ॥ अनुष्टुप् छन्दः ॥  
  
श्रीसदाशिवप्रीत्यर्थं शिवरक्षास्तोत्रजपे विनियोगः ॥  
  
चरितं देवदेवस्य महादेवस्य पावनम् ।  
अपारं परमोदारं चतुर्वर्गस्य साधनम् ॥ १॥  
  
गौरीविनायकोपेतं पञ्चवक्त्रं त्रिनेत्रकम् ।  
शिवं ध्यात्वा दशभुजं शिवरक्षां पठेन्नरः ॥ २॥  
  
गङ्गाधरः शिरः पातु भालं अर्धेन्दुशेखरः ।  
नयने मदनध्वंसी कर्णो सर्पविभूषण ॥ ३॥  
  
घ्राणं पातु पुरारातिः मुखं पातु जगत्पतिः ।  
जिह्वां वागीश्वरः पातु कन्धरां शितिकन्धरः ॥ ४॥  
  
श्रीकण्ठः पातु मे कण्ठं स्कन्धौ विश्वधुरन्धरः ।  
भुजौ भूभारसंहर्ता करौ पातु पिनाकधृक् ॥ ५॥  
  
हृदयं शङ्करः पातु जठरं गिरिजापतिः ।  
नाभिं मृत्युञ्जयः पातु कटी व्याघ्राजिनाम्बरः ॥ ६॥  
  
सक्थिनी पातु दीनार्तशरणागतवत्सलः ॥  
  
उरू महेश्वरः पातु जानुनी जगदीश्वरः ॥ ७॥  
  
जङ्घे पातु जगत्कर्ता गुल्फौ पातु गणाधिपः ॥  
  
चरणौ करुणासिन्धुः सर्वाङ्गानि सदाशिवः ॥ ८॥  
  
एतां शिवबलोपेतां रक्षां यः सुकृती पठेत् ।  
स भुक्त्वा सकलान्कामान् शिवसायुज्यमाप्नुयात् ॥ ९॥  
  
ग्रहभूतपिशाचाद्यास्त्रैलोक्ये विचरन्ति ये ।  
दूरादाशु पलायन्ते शिवनामाभिरक्षणात् ॥ १० ॥  
  
अभयङ्करनामेदं कवचं पार्वतीपतेः ।  
भक्त्या बिभर्ति यः कण्ठे तस्य वश्यं जगत्त्रयम् ॥ ११॥  
  
इमां नारायणः स्वप्ने शिवरक्षां यथाऽऽदिशत् ।  
प्रातरुत्थाय योगीन्द्रो याज्ञवल्क्यः तथाऽलिखत् ॥ १२॥  
  
इति श्रीयाज्ञवल्क्यप्रोक्तं शिवरक्षास्तोत्रं सम्पूर्णम् ॥    
  
