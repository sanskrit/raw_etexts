+++
"Text title" = "yogavAsiShTha"
"File name" = "yogavAsiShTha18.itx"
itxtitle = "yogavAsiShThaH"
engtitle = "Yogavasishtha"
Category = "yoga"
Location = "doc_yoga"
Sublocation = "yoga"
Language = "Sanskrit"
Subject = "Hinduism/religion/traditional"
"Latest update" = "May 25, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "योगवासिष्ठः"

+++
  
 योगवासिष्ठः   
वैराग्यप्रकरणं प्रथमम् ।  
प्रथमः सर्गः  
  
। श्रीमहागणपतिचरणारविन्दाभ्यां नमः ।  
॥ श्रीः ॥   
यतः सर्वाणि भूतानि प्रतिभान्ति स्थितानि च ।  
यत्रैवोपशमं यान्ति तस्मै सत्यात्मने नमः ॥ १॥  
  
ज्ञाता ज्ञानं तथा ज्ञेयं द्रष्टा दर्शनदृश्यभूः ।  
कर्ता हेतुः क्रिया यस्मात्तस्मै ज्ञप्त्यात्मने नमः ॥ २॥  
  
स्फुरन्ति सीकरा यस्मादानन्दस्याम्बरेऽवनौ ।  
सर्वेषां जीवनं तस्मै ब्रह्मानन्दात्मने नमः ॥ ३॥  
  
सुतीक्ष्णो ब्राह्मणः कश्चित्संशयाकृष्टमानसः ।  
अगस्तेराश्रमं गत्वा मुनिं पप्रच्छ सादरम् ॥ ४॥  
  
सुतीक्ष्ण उवाच ।  
भगवन्धर्मतत्त्वज्ञ सर्वशास्त्रविनिश्चित ।  
संशयोऽस्ति महानेकस्त्वमेतं कृपया वद ॥ ५॥  
  
मोक्षस्य कारणं कर्म ज्ञानं वा मोक्षसाधनम् ।  
उभयं वा विनिश्चित्य एकं कथय कारणम् ॥ ६॥  
  
अगस्ति उवाच ।  
उभाभ्यामेव पक्षाभ्यां यथा खे पक्षिणां गतिः ।  
तथैव ज्ञानकर्मभ्यां जायते परमं पदम् ॥ ७॥  
  
केवलात्कर्मणो ज्ञानान्नहि मोक्षोऽभिजायते ।  
किन्तूभाभ्यां भवेन्मोक्षः साधनं तूभयं विदुः ॥ ८॥  
  
अस्मिन्नर्थे पुरावृत्तमितिहासं वदामि ते ।  
कारुण्याख्यः पुरा कश्चिद्ब्राह्मणोऽधीतवेदकः ॥ ९॥  
  
अग्निवेश्यस्य पुत्रोऽभूद्वेदवेदाङ्गपारगः ।  
गुरोरधीतविद्यः सन्नाजगाम गृहं प्रति ॥ १०॥  
  
तस्थावकर्मकृत्तूष्णीं संशयानो गृहे तदा ।  
अग्निवेश्यो विलोक्याथ पुत्रं कर्मविवर्जितम् ॥ ११॥  
  
प्राह एतद्वचो निन्द्यं गुरुः पुत्रं हिताय च ।  
अग्निवेश्य उवाच ।  
किमेतत्पुत्र कुरुषे पालनं न स्वकर्मणः ॥ १२॥  
  
अकर्मनिरतः सिद्धिं कथं प्राप्स्यसि तद्वद ।  
कर्मणोऽस्मान्निवृतेः किं कारणं तन्निवेद्यताम् ॥ १३॥  
  
कारुण्य उवाच ।  
यावज्जिवमग्निहोत्रं नित्यं सन्ध्यामुपासयेत् ।  
प्रवृत्तिरूपो धर्मोऽयं श्रुत्या स्मृत्या च चोदितः ॥ १४॥  
  
न धनेन भवेन्मोक्षः कर्मणा प्रजया न वा  ।  
त्यागमात्रेण किन्त्वेते यतयोऽश्नन्ति चामृतम् ॥ १५॥  
  
इति श्रुत्यार्द्वयोर्मध्ये किं कर्तव्यं मया गुरो ।  
इति सन्धिग्धतां गत्वा तूष्णीं भूतोऽस्मि कर्मणि ॥ १६॥  
  
अगस्ति उवाच ।  
इत्युक्त्वा तात विप्रोऽसौ कारुण्यो मौनमागतः ।  
तथाविधं सुतं दृष्ट्वा पुनः प्राह गुरुः सुतम् ॥ १७॥  
  
अग्निवेश्य उवाच ।  
शृणु पुत्र कथामेकां तदर्थं हृदयेऽखिलम् ।  
मत्तोऽवधार्य पुत्र त्वं यथेच्छसि तथा कुरु ॥ १८॥  
  
सुरुचिर्नाम काचित्स्त्री अप्सरोगणौत्तमा ।  
उपविष्टा हिमवतः शिखरे शिखिसंवृते ॥ १९॥  
  
रमन्ते कामसन्तप्ताः किन्नर्यो यत्र किन्नरैः ।  
स्वर्धुन्योघेन संसृष्टे महाघौघविनाशिना ॥ २०॥  
  
दूतमिन्द्रस्य गच्छन्तमन्तरिक्षे ददर्श सा ।  
तमुवाच महाभागा सुरुचिश्चाप्सरोवरा ॥ २१॥  
  
सुरुचिरुवाच ।  
देवदूत महाभाग कुत आगम्यते त्वया ।  
अधुना कुत्र गन्तासि तत्सर्वं कृपया वद ॥ २२॥  
  
देवदूत उवाच ।  
साधु पृष्टं त्वया सुभ्रु यथावत्कथयामि ते ।  
अरिष्टनेमी राजर्षिर्दत्त्वा राज्यं सुताय वै ॥ २३॥  
  
वीतरागः स धर्मात्मा निर्ययौ तपसे वनम् ।  
तपश्चरत्यसौ राजा पर्वते गन्धमादने ॥ २४॥  
  
कार्यं कृत्वा मया तत्र तत आगम्यतेऽधुना ।  
गन्तास्मि पार्श्वे शक्रस्य तं वृत्तान्तं निवेदितुम् ॥ २५॥  
  
अप्सरा उवाच ।  
वृत्तान्तः कोअऽभवत्तत्र कथयस्व मम प्रभो ।  
प्रष्टुकामा विनीतास्मि नोद्वेगं कर्तुमर्हसि ॥ २६॥  
  
देवदूत उवाच ।  
शृणु भद्रे यथावृत्तं विस्तरेण वदामि ते ।  
तस्मिन्राज्ञि वने तत्र तपश्चरति दुस्तरम् ॥ २७॥  
  
इत्यहं देवराजेन सुभ्रुराज्ञापितस्तदा ।  
दूत त्वं तत्र गच्छाशु गृहीत्वेदं विमानकम् ॥ २८॥  
  
अप्सरोगणसंयुक्तं नानावादित्रशोभितम् ।  
गन्धर्वसिद्धयक्षैश्च किन्नराद्यैश्च शोभितम् ॥ २९॥  
  
तालवेणुमृदङ्गादि पर्वते गन्धमादने ।  
नानावृक्षसमाकीर्णे गत्वा तस्मिन्गिरौ शुभे ॥ ३०॥  
  
अरिष्टनेमिं राजानं दूतारोप्य विमानके ।  
आनय स्वर्गभोगाय नगरीममरावतीम् ॥ ३१॥  
  
दूत उवाच ।  
इत्याज्ञां प्राप्य शक्रस्य गृहित्वा तद्विमानकम् ।  
सर्वोपस्करसंयुक्तं तस्मिन्नद्रावहं ययौ ॥ ३२॥  
  
आगत्य पर्वते तस्मिन्राज्ञो गत्वाऽऽश्रमं मया ।  
निवेदिता महेन्द्रस्य सर्वाज्ञाऽरिष्टनेमये ॥ ३३॥  
  
इति मद्वचनं श्रुत्वा संशयानोऽवदच्छुभे ।  
राजोवाच ।  
प्रष्टुमिच्छामि दूत त्वां तन्मे त्वं वक्तुमर्हसि ॥ ३४॥  
  
गुणा दोषाश्च के तत्र स्वर्गे वद ममाग्रतः ।  
ज्ञात्वा स्थितिं तु तत्रत्यां करिष्येऽहं यथारुचि ॥ ३५॥  
  
दूत उवाच ।  
स्वर्गे पुण्यस्य सामग्र्या भुज्यते परमं सुखम् ।  
उत्तमेन तु पुण्येन प्राप्नोति स्वर्गमुत्तमम् ॥ ३६॥  
  
मध्यमेन तथा मध्यः स्वर्गो भवति नान्यथा ।  
कनिष्ठेन तो पुण्येन स्वर्गो भवति तादृशः ॥ ३७॥  
  
परोत्कर्षासहिष्णुत्वं स्पर्धा चैव समैश्च तैः ।  
कनिष्ठेषु च सन्तोषो यावत्पुण्यक्षयो भवेत् ॥ ३८॥  
  
क्षीणे पुण्ये विशन्त्येतं मर्त्यलोकं च मानवाः ।  
इत्यादिगुणदोषाश्च स्वर्गे राजन्नवस्थिताः ॥ ३९॥  
  
इति श्रुत्वा वचो भद्रे स राजा प्रत्यभाषत ।  
राजोवाच ।  
नेच्छामि देवदूताहं स्वर्गमीदृग्विधं फलम् ॥ ४०॥  
  
अतः परं महोग्रं च तपः कृत्वा कलेवरम् ।  
त्यक्ष्याम्यहमशुद्धं हि जीर्णां त्वचमिवोरगः ॥ ४१॥  
  
देवदूत विमानेदं गृहीत्वा त्वं यथागतः ।  
तथा गच्छ महेन्द्रस्य सन्निधौ त्वं नमोऽस्तु ते ॥ ४२॥  
  
देव्दूत उवाच ।  
इत्युक्तोऽहं गतो भद्रे शक्रस्याग्रे निवेदितुम् ।  
यथावृत्तं निवेद्याथ महदाश्चर्यतां गतः ॥ ४३॥  
  
पुनः प्राह महेन्द्रो मां श्लक्ष्णं मधुरया गिरा ।  
इन्द्र उवाच ।  
दूत गच्छ पुनस्तत्र तं राजानं नयाश्रमम् । । ४४॥  
  
वाल्मीकेर्ज्ञाततत्त्वस्य स्वभोधार्थं विरागिणम् ।  
सन्देशं मम वाल्मीकेर्महर्षेस्त्वं निवेदय ॥ ४५॥  
  
महर्षे त्वं विनीताय राज्ञेऽस्मै वीतरागिणे ।  
नस्वर्गमिच्छते तत्त्वं प्रबोधाय महामुने ॥ ४६॥  
  
तेन संसारदुःखार्तो मोक्षमेष्यति च क्रमात् ।  
इत्युक्त्वा देवराजेन प्रेषितोऽहं तदन्तिके ॥ ४७॥  
  
मयागत्य पुनस्तत्र राजा वल्मीकजन्मने ।  
निवेदिता महेन्द्रस्य राज्ञा मोक्ष्यस्य साधनम् ॥ ४८॥  
  
ततो वल्मीकजन्मासौ राजानं समपृच्छत ।  
अनामयमतिप्रीत्या कुशलप्रश्नवार्तया ॥ ४९॥  
  
राजोवाच ।  
भगवन्धर्मतत्त्वज्ञ ज्ञातज्ञेय विदांवर ।  
कृतार्थोऽहं भवदृष्ट्या तदेव कुशलं मम ॥ ५०॥  
  
भगवन्प्रष्टुमिच्छामि तदविघ्नेन मे वद ।  
संसारबन्धदुःखार्ते कथं मुञ्चामि तद्वद ॥ ५१॥  
  
वाल्मीकिरुवाच ।  
शृणु राजन्प्रवक्ष्यामि रामायणमखण्डितम् ।  
श्रुत्वावधार्य यत्नेन जीवन्मुक्तो भविष्यसि ॥ ५२॥  
  
वसिष्टरामसंवादं मोक्षोपायकथां शुभाम् ।  
ज्ञातस्वभावो राजेन्द्र वदामि श्रूयतां बुध ॥ ५३॥  
  
राजोवच ।  
को रामः कीदृशः कस्य बद्धो वा मुक्त एव वा ।  
एतन्मे निश्चितं ब्रूहि ज्ञानं तत्त्वविदां वर ॥ ५४॥  
  
वाल्मीकिरुवाच ।  
शापव्याजवशादेव राजवेषधरो हरिः ।  
आहृताज्ञानसम्पन्नः किञ्चिज्ज्ञोऽसौ भवत्प्रभुः ॥ ५५॥  
  
राजोवच ।  
चिदानन्दस्वरूपे हि रामे चैतन्यविग्रहे ।  
शापस्य कारणं ब्रूहि कः शप्ता चेति मे वद ॥ ५६॥  
  
वाल्मीकिरुवाच ।  
सनत्कुमारो निष्काम अवसद्ब्रह्मसद्मनि ।  
वैकुण्ठादागतो विष्णुस्त्रैलोक्याधिपतिः प्रभुः ॥ ५७॥  
  
ब्रह्मणा पूजितस्त्र सत्यलोकनिवासिभिः ।  
विना कुमारं तं दृष्ट्वा ह्युवाच प्रभुरीश्वरः ॥ ५८॥  
  
सनत्कुमार स्तब्धोऽसि निष्कामो गर्वचेष्टया ।  
अतस्त्वं भव कामार्तः शरजन्मेति नामतः ॥ ५९॥  
  
तेनापि शापितो विष्णुः सर्वज्ञत्वं तवास्ति यत् ।  
किञ्चित्कालं हि तत्त्यक्त्वा त्वमज्ञानी भविष्यसि ॥ ६०॥  
  
भृगुर्भार्यां हतां दृष्ट्वा ह्युवाच क्रोधमूर्च्छितः ।  
विष्णो तवापि भार्याया वियोगो हि भविष्यति ॥  ६१॥  
  
वृन्दया शापितो विष्णुश्छलनं यत्त्वया कृतम् ।  
अतस्त्वं स्त्रीवियोगं तु वचनान्मम यास्यसि ॥ ६२॥  
  
भार्या हि देवदत्तस्य पयोष्णीतीरसंस्थिता ।  
नृसिंहवेषधृग्विष्णुं दृष्ट्वा पञ्चत्वमागता ॥ ६३॥  
  
तेन शप्तो हि नृहरिर्दुःखार्तः स्त्रीवियोगतः ।  
तवपि भार्यया सार्धं वियोगो हि भविष्यति ॥ ६४॥  
  
भृगुणैवं कुमारेण शापितो देवशर्मणा ।  
वृन्दया शापितो विष्णुस्तेन मानुष्यतां गतः ॥ ६५॥  
  
एतत्ते कथितं सर्वं शापव्याजस्य कारणम् ।  
इदानीं वच्मि तत्सर्वं सावधानमतिः शृणु ॥ ६६॥  
  
इत्यार्षे श्रीमदवासिष्ठमहारामायणे वाल्मीकीये देवदूतोक्ते  
मोक्षोपाये द्वात्रिंशत्साहस्र्यां संहितायां वैराग्यप्रकरणे  
सूत्रपातनको नाम प्रथमः सर्गः ॥ १॥  
  
  
  
द्वितीयः सर्गः  
  
दिवि भूमौ तथाकाशे बहिरन्तश्च मे विभुः ।  
यो विभात्यवभासात्मा तस्मै सर्वात्मने नमः ॥ १॥  
  
वाल्मीकिरुवाच ।  
अहं बद्धो विमुक्तः स्यामिति यस्यास्ति निश्चयः ।  
नात्यन्तमज्ञो नोत ज्ञः सोऽस्मिञ्छास्त्रेऽधिकारवान् ॥ २॥  
  
कथोपायान्विचार्यादौ मोक्षोपायानिमानथ ।  
यो विचारयति प्रज्ञो न स भूयोऽभिजायते ॥ ३॥  
  
अस्मिन्रामायणे रामकथोपायान्महाबलान् ।  
एतांस्तु प्रथमं कृत्वा पुराहमरिमर्दन ॥ ४॥  
  
शिष्यासास्मि विनीताय भरद्वाजाय धीमते ।  
एकाग्रो दत्तवांस्तस्मै मणिमब्धिरिवार्थिने ॥ ५॥  
  
तत एते कथोपाया भरद्वाजेन धीमता ।  
कस्मिंश्चिन्मेरुगहने ब्रह्मणोऽग्र उदाहृताः ॥ ६॥  
  
अथास्य तुष्टो भगवान्ब्रह्मा लोकपितामहः ।  
वरं पुत्र गृहाणेति तमुवाच महाशयः ॥ ७॥  
  
भरद्वाज उवाच ।  
भगवन्भूतभव्येश वरोअयं मे/ऽद्य रोचते ।  
येनेयं जनता दुःखान्मुच्यते तदुदाहर ॥ ८॥  
  
श्रीब्रह्मोवाच ।  
गुरुं वाल्मीकिमत्राशु प्रार्थयस्व प्रयत्नतः ।  
तेनेदं यत्समारब्धं रामायणमनिन्दितम् ॥ ९॥  
  
तस्मिञ्छुते नरो मोहात्समग्रात्सन्तरिष्यति ।  
सेतुनेवाम्बुधेः पारमपारगुणशालिना ॥ १०॥  
  
श्रीवाल्मीकिरुवाच ।  
इत्युक्त्वा स भरद्वाजं परमेष्ठी मदाश्रमम् ।  
अभ्यासगच्छत्समं तेन भरद्वाजेन भूतकृत् ॥ ११॥  
  
तूर्णं सम्पूजितो देवः सोऽर्घ्यपाद्यादिना मया ।  
अवोचन्मां महासत्त्वः सर्वभूतहिते रतः ॥ १२॥  
  
रामस्वभावकथनादस्माद्वरमुने त्वया ।  
नोद्वेगात्स परित्याज्य आसमाप्तेरनिन्दितात् ॥ १३॥  
  
ग्रन्थेनानेन लोकोऽयमस्मात्संसारसङ्कटात् ।  
समुत्तरिष्यति क्षिप्रं पोतेनेवाशु सागरात् ॥ १४॥  
  
वक्तुं तदेवमेवार्थमहमागतवानयम् ।  
कुरु लोकहितार्थं त्वं शास्त्रमित्युक्तवानजः ॥ १५॥  
  
मम पुण्याश्रमात्तस्मात्क्षणादन्तर्द्धिमागतः ।  
मुहूर्ताभ्युत्थितः प्रोच्चैस्तरङ्ग इव वारिणः ॥ १६॥  
  
तस्मिन्प्रयाते भवत्यहं विस्मयमागतः ।  
पुनस्तत्र भरद्वाजंअपृच्छं स्वस्थया धिया ॥ १७॥  
  
किमतेद्ब्रह्मणा प्रोक्तं भरद्वाज वदाशु मे ।  
इत्युक्तेन पुनः प्रोक्तं भरद्वाजेन तेन मे ॥ १८॥  
  
भरद्वाज उवाच ।  
एतदुक्तं भगवता यथा रामायणं कुरु ।  
सर्वलोकहितार्थाय संसारार्णवतारकम् ॥ १९॥  
  
मह्यं च भगवन्ब्रूहि कथं संसारसङ्कटे ।  
रामो  व्यवहृतो ह्यस्मिन्भरतश्च महामनाः ॥ २०॥  
  
शत्रुघ्नो लक्ष्मणश्चापि सीता चापि यशस्विनी ।  
रामानुयायिनस्ते वा मन्त्रिपुत्रा महाधियः ॥ २१॥  
  
निर्दुःखितां यथैते नु प्राप्तास्तद्ब्रूहि मे स्फुटम् ।  
तथैवाहं भविष्यामि ततो जनतया सह ॥ २२॥  
  
भरद्वाजेन राजेन्द्र वदेत्युक्तोऽस्मि सादरम् ।  
तदा कर्तुं विभोराज्ञामहं वक्तुं प्रवृत्तवान् ॥ २३॥  
  
शृणु वत्स भरद्वाज यथापृष्टं वदामि ते ।  
श्रुतेन येन संमोहमलं दूरे करिष्यसि ॥ २४॥  
  
तथा व्यवहर प्राज्ञ यथा व्यवहृतः सुखी ।  
सर्वासंसक्तया बुद्ध्या रामो राजीवलोचनः ॥ २५॥  
  
लक्ष्मणो भरतश्चैव शत्रुघ्नश्च महामनाः ।  
कौसल्या च सुमित्रा च सीता दशरथस्तधा ॥ २६॥  
  
कृतास्त्रश्चाऽविरोधश्च बोधपारमुपागताः ।  
वसिष्ठो वामदेवश्च मन्त्रिणोऽष्टौ तथेतरे ॥ २७॥  
  
धृष्टिर्जयन्तो भासश्च सत्यो विजय एव हि ।  
विभीषणः सुषेणश्च हनुमानिन्द्रजित्तथा ॥ २८॥  
  
एतेऽष्टौ मन्त्रिण प्रोक्ताः समनीरागचेतसः ।  
जीवन्मुक्ता महात्मानो यथाप्राप्तानुवर्तिनः ॥ २९॥  
  
एतैर्यथा हुतं दत्तं गृहीतमुषितं स्मृतम् ।  
तथा चेद्वर्तसे पुत्र मुक्त एवासि सङ्कटात् ॥ ३०॥  
  
अपारसंसारसमुद्रपाती  
         लब्ध्वा परां युक्तिमुदारसत्त्वः ।  
नशोकमायाति न दैन्यमेति  
         गतज्वरस्तिष्ठति नित्यतृप्तः ॥ ३१॥  
  
इत्यार्षे श्रीमदवासिष्ठमहारामायणे वाल्मीकीये  
वैराग्यप्रकरणे सूत्रपातनको नाम द्वितीयः सर्गः ॥ २॥  
  
  
  
तृतीयः सर्गः  
  
भरद्वाज उवाच ।  
जीवन्मुक्तस्थितिं ब्रह्मन्कृत्वा राघवमादितः ।  
क्रमात्कथय मे नित्यं भविष्यामि सुखी यथा ॥ १॥  
  
श्रीवाल्मीकिरुवाच ।  
भ्रमस्य जागतस्यास्य जातस्याकाशवर्णवत् ।  
अपुनःस्मरणं मन्ये साधो विस्मरणं वरम् ॥ २॥  
  
दृश्यात्यन्ताभावबोधं विना तन्नानुभूयते ।  
कदाचित्केनचिन्नाम स्वबोधोऽन्विष्यतामतः ॥ ३॥  
  
स चेह सम्भवत्येव तदर्थमिदमाततम् ।  
शास्त्रमाकर्णयसि चेत्तत्त्वमाप्स्यसि नान्यथा ॥ ४॥  
  
जगद्भ्रमोऽयं दृश्योऽपि नास्त्येवेत्यनुभूयते ।  
वर्णो व्योम्न इवाखेदाद्विचारणामुनाऽनघ ॥ ५॥  
  
दृश्यं नास्तीति बोधेन मनसो दृश्यमार्जनम् ।  
सम्पन्नं देत्तदुत्पन्ना परा निर्वाणनिर्वृतिः ॥ ६॥  
  
अन्यथा शास्त्रगर्तेषु लुठतां भवतामिह ।  
भवत्यकृत्रिमाज्ञानां कल्पैरपि न निर्वृतिः ॥ ७॥  
  
अशेषेण परित्यागो वासनानां य उत्तमः ।  
मोक्ष इत्युच्यते ब्रह्मन्स एव विमलक्रमः ॥ ८॥  
  
क्षीणायां वासनायां तु चेतो गलति सत्वरम् ।  
क्षीणायां शीतसन्तत्यां ब्रह्मन्हिमकणो यथा ॥ ९॥  
  
अयं  वासनया देहो ध्रियते भूतपञ्जरः ।  
तनुनान्तर्निविष्टेन मुक्तौघस्तन्तुना यथा ॥ १०॥  
  
वासना द्विविधा प्रोक्ता शुद्धा च मलिना तथा ।  
मलिना जन्मनो हेतुः शुद्धा जन्मविनाशिनी ॥ ११॥  
  
अज्ञानसुघनाकारा घनाहङ्कारशालिनी ।  
पुनर्जन्मकरी प्रोक्ता मलिना वासना बुधैः ॥ १२॥  
  
पुनर्जन्माङ्कुरं त्यक्त्वास्थिता सम्भृष्टबीजवत् ।  
देहार्थं ध्रियते ज्ञातज्ञेया शुद्धेति चोच्यते ॥ १३॥  
  
अपुनर्जन्मकरणी जीवन्मुक्तेषु देहिषु ।  
वासना विद्यते शुद्धा देहे चक्र एव भ्रमः ॥ १४॥  
  
ये शुद्धवासना भूयो न जन्मानर्थभाजनम् ।  
ज्ञातज्ञेयास्त उच्यन्ते जीवन्मुक्ता महाधियः ॥ १५॥  
  
जीवन्मुक्तिपदं प्राप्तो यथा रामो महामतिः ।  
तत्तेऽहं शृणु वक्ष्यामि जरामरणशान्तये ॥ १६॥  
  
भरद्वाज महाबुद्धे रामक्रममिमं शुभम् ।  
शृणु वक्ष्यामि तेनैव सर्वं ज्ञास्यसि सर्वदा ॥ १७॥  
  
विद्यागृहाद्विनिष्क्रम्य रामो राजीवलोचनः ।  
दिवसान्यनयद्रेहे लीलाभिरकुतोभयः ॥ १८॥  
  
अथ गच्छति काले तु पालयत्यवनिं नृपे ।  
प्रजासु वीतशोकासु स्थितासु विगतज्वरम् ॥ १९॥  
  
तीर्थपुण्याश्रमश्रेणीर्द्रष्टुमुत्कण्ठितं मनः ।  
रामस्याभूद्भृशं तत्र कदाचित्गुणशालिनः ॥ २०॥  
  
राघवचिन्तयित्वैवमुपेत्य चरणौ पितुः ।  
हंसः पद्माविव नवौ जग्राह नखकेसरौ ॥ २१॥  
  
श्रीराम उवाच ।  
तीर्थानि देवसद्मानि वनान्यायतनानि च ।  
द्रष्टुमुत्कण्ठितं तात ममेदं नाथ मानसम् ॥ २२॥  
  
  तदेतामर्थितां पूर्वां सफलां कर्तुमर्हसि ।  
न सोऽस्ति भुवने नाथ त्वया योऽर्थी न मानितः ॥ २३॥  
  
इति सं प्रार्थितो राजा वसिष्ठेन समं तदा ।  
विचार्यामुञ्चदेवैनं रामं प्रथममर्थिनम् ॥ २४॥  
  
शुभे नक्षत्रदिवसे भ्रातृभ्यां सह राघवः ।  
मङ्गलालङ्कृतवपुः कृतस्वस्त्ययनो द्विजैः ॥ २५॥  
  
वसिष्ठप्रहितैर्विप्रैः शास्त्रज्ञैश्च समन्वितः ।  
स्निग्धै कतिपयैरेव राजपुत्रवरैः सह ॥ २६॥  
  
अम्बाभिर्विहिताशीर्भिरालिङ्ग्यालिङ्ग्य भूषितः ।  
निरगात्स्वगृहात्तस्मात्तीर्थयात्रार्थमुद्यतः ॥ २७॥  
  
निर्गतः स्वपुरात्पौरेस्तूर्यघोषेण वादितः ।  
पीयमानः पुरस्त्रीणां नेत्रैर्भृङ्गौघभङ्गुरैः ॥ २८॥  
  
ग्रामीणललनालोलहस्तपद्मापनोदितैः ।  
लाजवर्षैर्विकीर्णात्मा हिमैरिव हिमाचलः ॥ २९॥  
  
आवर्जयन्विप्रगणान्परिशृण्वन्प्रजाशिषः ।  
आलोकयन्दिगन्तांश्च परिचक्राम जाङ्गलान् ॥ ३०॥  
  
अथारभ्य स्वकात्तस्मात्क्रमात्कोशलमण्डलात् ।  
स्नानदानतपोध्यानपूर्वकं स ददर्श ह ॥ ३१॥  
  
नदीतीराणि पुण्यानि वनान्यायतनानि च  
जङ्गलानि जनान्तेषु तटान्यब्धिमहीभृताम् ॥ ३२॥  
  
मन्दाकिनीमिन्दुनिभां कालिन्दीं चोत्पलामलाम् ।  
सरस्वतीं शतद्रूं च चन्द्राभागामिरावतीम् ॥ ३३॥  
  
वेणीं च कृष्णवेणीं च निर्विन्ध्यां सरयूं तथा ।  
चर्मण्वतीं वितस्तां च विपाशां बाहुदामपि ॥ ३४॥  
  
प्रयागं नैमिषं चैव धर्मारण्यं गयां तथा ।  
वाराणसीं श्रीगिरिं च केदारं पुष्करं तथा ॥ ३५॥  
  
मानसं च क्रमसरस्तथैवोत्तरमानसम् ।  
वडवावदनं चैव तीर्थवृन्दं स सादरम् ॥ ३६॥  
  
अग्नितीर्थं महातीर्थमिन्द्रद्युम्नसरस्तथा ।  
सरांसि सरितश्चैव तथा नदह्रदावलीम् ॥ ३७॥  
  
स्वामिनं कार्तिकेयं च शालग्रामं हरिं तथा ।  
स्थानानि च चतुःषष्टिं हरेरथ हरस्य च ॥ ३८॥  
  
नानाश्चर्यविचित्राणि चतुरब्धितटानि च ।  
विन्ध्यमन्दरकुञ्जांश्च कुलशैलास्थलानि च ॥ ३९॥  
  
राजर्षीणां च महतां ब्रह्मर्षीणां तथैव च ।  
देवानां ब्राह्मणानां च पावनानाश्रमाञ्छुभान् ॥ ४०॥  
  
भूयोभूयः स बभ्राम भ्रातृभ्यां सह मानदः ।  
चतुर्ष्वपि दिगन्तेषु सर्वानेव महीतटान् ॥ ४१॥  
  
अमरकिन्नरमानवमानितः  
         समवलोक्य महीमखिलामिमाम् ।  
उपययौ स्वगृहं रघुनन्दनो  
         विहृतदिक् शिवलोकमिवेश्वरः ॥ ४२॥  
  
इत्यार्षे श्रीमदवासिष्ठमहारामायणे वाल्मीकीये  
वैराग्यप्रकरणे तीर्थयात्राप्रकरणं नाम तृतीयः सर्गः ॥ ३॥  
  
  
  
चतुर्थः सर्गः  
  
श्रीवाल्मीकिरुवाच ।  
रामः पुष्पाञ्जलिव्रातैर्विकीर्णः पुरवासिभिः ।  
प्रविवेश गृहं श्रीमाञ्जयन्तो विष्टपं यथा ॥ १॥  
  
प्रणनामाथ पितरं वसिष्ठं भ्रातृबान्धवान् ।  
ब्राह्मणान्कुलवृद्धांश्च राघवः प्रथमागतः ॥ २॥  
  
सुहृद्भिर्भ्रातृभिश्चैव पित्रा द्विजगणेन च ।  
मुहुरालिङ्गिताचारो राघवो न ममौ मुदा ॥ ३॥  
  
तस्मिन्गृहे दाशरथेः प्रियप्रकथनैर्मिथः ।  
जुघुर्णुर्मधुरैराशा मृदुवंशस्वनैरिव ॥ ४॥  
  
बभूवाथ दिनान्यष्टौ रामागमन उत्सवः ।  
सुखं मत्तजनोन्मुक्तकलकोलाहलाकुलः ॥ ५॥  
  
उवास स सुखं गेहे ततः प्रभृति  राघवः ।  
वर्णयन्विविधाकारान्देशाचारानितस्ततः ॥ ६॥  
  
प्रातरुत्थाय रामोऽसौ कृत्वा सन्ध्यां यथाविधि ।  
सभासंस्थं ददर्शेन्द्रसमं स्वपितरं तथा ॥ ७॥  
  
कथाभिः सुविचित्राभिः स वसिष्ठादिभिः सह ।  
स्थित्वा दिनचतुर्भागं ज्ञानगर्भाभिरादृतः ॥ ८॥  
  
जगाम पित्रानुज्ञातो महत्या सेनया वृतः ।  
वराहमहिषाकीर्णं वनमाखेटकेच्छया ॥ ९॥  
  
तत आगत्य सदने कृत्वा स्नानादिकं क्रमम् ।  
समित्रबान्धवो भुक्त्वा निनाय ससुहृन्निशाम् ॥ १०॥  
  
एवम्प्रायदिनाचारो भ्रातृभ्यां सह राघव ।  
आगत्य तीर्थयात्रायाः समुवास पितुर्गृहे ॥ ११॥  
  
नृपतिसंव्यवहारमनोज्ञया  
सुजनचेतसि चन्द्रिकयानया ।  
परिनिनाय दिनानि स चेष्टया  
स्तुतसुधारसपेशलयाऽनघ ॥ १२॥  
  
इत्यार्षे श्रीमदवासिष्ठमहारामायणे वाल्मीकीये  
वैराग्यप्रकरणे दिवसव्यवहारनिरूपणं नाम चतुर्थः सर्गः ॥ ४॥  
  
  
  
पन्ञ्चम सर्गः  
  
श्रीवाल्मीकिरुवाच ।  
अथोनुषोडशे वर्षे वर्तमाने रघूद्वहे ।  
रामानुयायिनि तथा शत्रुघ्ने लक्ष्मणेऽपि च ॥ १॥  
  
भरते संस्थिते नित्यं मातामहगृहे सुखम् ।  
पालयत्यवनिं राज्ञि यथावदखिलामिमाम् ॥ २॥  
  
जन्यत्रार्थं च पुत्राणां प्रत्यहं सह मन्त्रिभिः ।  
कृतमन्त्रे महाप्राज्ञे तज्ज्ञे दशरथे नृपे ॥ ३॥  
  
कृतायां तीर्थयात्रायां रामो निजगृहे स्थितम् ।  
जगामानुदिनं कार्श्यं शरदीवामलं सरः ॥ ४॥  
  
कुमारस्य विशालाक्षं पाण्डुतां मुखमाददे ।  
पाकफुल्लदलं शुक्लं सालिमालमिवाम्बुजम् ॥ ५॥  
  
कपोलतलसंलीनपाणिः पद्मासनस्थितः ।  
चिन्तापरवशस्तूष्णीमव्यापारो बभूव ह ॥ ६॥  
  
कृशाङ्गश्चिन्तया युक्तः खेदी परमदुर्मनाः ।  
नोवाच कस्यचित्किञ्चिल्लिपिकर्मार्पितोपमः ॥ ७॥  
  
खेदात्परिजनेनासौ प्रार्थ्यमानः पुनः पुनः ।  
चकाराह्निकमाचारं परिम्लानमुखाम्बुजः ॥ ८॥  
  
एव्ङ्गुणविशिष्टं तं रामं गुणगणाकरम् ।  
आलोक्य भ्रातरावस्य तामेवाययतुर्दशाम् ॥ ९॥  
  
तथा तेषु तनुजेषुखेदवत्सु कृशेषु च ।  
सपत्निको महीपालश्चिन्ताविवशतां ययौ ॥ १०॥  
  
का ते पुत्र घना चिन्तेत्येवं रामं पुनः पुनः ।  
अपृच्छत्स्निग्धया वाचा नैवाकथयदस्य सः ॥ ११॥  
  
न किञ्चित्तात मे दुःखमित्युक्त्वा पितुरङ्कगः ।  
रामो राजीवपत्राक्षस्तूष्णीमेव स्म तिष्ठति ॥ १२॥  
  
ततो दशरथो राजा रामः किं खेदवानिति ।  
अपृच्छत्सर्वकार्यज्ञं वसिष्ठं वदतां वरम् ॥ १३॥  
  
इत्युक्तश्चिन्तयित्वा स वसिष्ठमुनिना नृपः ।  
अस्त्यत्र कारणं श्रीमन्मा राजन्दुःखमस्तु ते ॥ १४॥  
  
कोपं विषादकलनां विततं च हर्षं  
         नाल्पेन कारणवशेन वहन्ति सन्तः ।  
सर्गेण संहृतिजवेन विना जगत्यां  
         भूतानि भूप न महान्ति विकारवन्ति ॥ १५॥  
  
इत्यार्षे श्रीमदवासिष्ठमहारामायणे वाल्मीकीये  
वैराग्यप्रकरणे कार्श्यनिवेदनं नाम पञ्चमः सर्गः ॥ ५  
  
  
  
षष्ठः  सर्गः  
  
श्रीवाल्मीकिरुवाच ।  
इत्युक्ते मुनिनाथेन सन्देहवति पार्थिवे ।  
खेदवत्यास्थिते मौनं किञ्चित्कालप्रतीक्षणे ॥ १॥  
  
परिखिन्नासु सर्वासु राज्ञीषु नृपसद्मसु ।  
स्थितासु सावधानासु रामचेष्टासु सर्वतः ॥ २॥  
  
एतस्मिन्नेव काले तु विश्वामित्र इति श्रुतः ।  
महर्षिरभ्यगाद्द्रष्टुं तमयोध्यानराधिपम् ॥ ३॥  
  
तस्य यज्ञोऽथ रक्षोभिस्तथा विलुलुपे किल ।  
मायावीर्यबलोन्मत्तैर्धर्मकार्यस्य धीमतः ॥ ४॥  
  
रक्षार्थं तस्य यज्ञस्य द्रष्टुमैच्छत्स पार्थिवम् ।  
नहि शक्नोत्यविघ्नेन समाप्तुं स मुनिः क्रतुम् ॥ ५॥  
  
ततस्तेषां विनाशार्थमुद्यतस्तपसां निधिः ।  
विश्वामित्रो महातेजा अयोध्यामभ्यगात्पुरीम् ॥ ६॥  
  
स राज्ञो दर्शनाकाङ्क्षी द्वाराध्यक्षानुवाच ह  ।  
शीघ्रमाख्यात मां प्राप्तं कौशिकं गाधिनः सुतम् ॥ ७॥  
  
तस्य तद्वचनं श्रुत्वा द्वास्था राजगृहं ययुः ।  
सम्भ्रान्तमनसः सर्वे तेन वाक्येन चोदिताः ॥ ८॥  
  
ते गत्वा राजसदनं विश्वामित्रमृषिं ततः ।  
प्राप्तमावेदयामासुः प्रतीहाराः पतेस्तदा ॥ ९॥  
  
अथास्थानगतं भूपं राजमण्डलमालिनम् ।  
समुपेत्य त्वरायुक्तो याष्टीकोऽसौ व्यजिज्ञपत् ॥ १०॥  
  
देव द्वारि महातेजा बालभास्करभासुरः ।  
ज्वालारुणजटाजूटः पुमाञ्छ्रीमानवस्थितः ॥ ११॥  
  
सभासुरापताकान्तं साश्वेभपुरुषायुधम् ।  
कृतवांस्तं प्रदेशं यस्तेजोभिः कीर्णकाञ्चनम् ॥ १२॥  
  
वीक्ष्यमाणे तु याष्टिके निवेदयति राजनि ।  
विश्वामित्रो मुनिः प्राप्त इत्यनुद्धतया गिरा ॥ १३॥  
  
इति याष्टीकवचनमाकर्ण्य नृपसत्तमः ।  
स समन्त्री ससामन्तः प्रोत्तस्थौ हेमविष्टरात् ॥ १४॥  
  
पदातिरेव सहसा राज्ञां वृन्देन मालितः ।  
वसिष्ठवामदेवाभ्यां सह सामन्तसंस्तुतः ॥ १५॥  
  
जगाम तत्र यत्रासौ विश्वामित्रो महामुनिः ।  
ददर्श मुनिशार्दूलं द्वारभूमाववस्थितम् ॥ १६॥  
  
केनापि कारणेनोर्वीतलमर्कमुपागतम् ।  
ब्राह्मेण तेजसाक्रान्तं क्षात्रेण च महौजसा ॥ १७॥  
  
जराजरठया नित्यं तपःप्रसररूक्षया ।  
जटावल्या वृतस्कन्धं ससन्ध्याभ्रमिवाचलम् ॥ १८॥  
  
उपशान्तं च कान्तं च दीप्तमप्रतिघाति च ।  
निभृतं चोर्जिताकारं दधानं भास्वरं वपुः ॥ १९॥  
  
पेशलेनातिभीमेन प्रसन्नेनाकुलेन च ।  
गम्भीरेणातिपुर्णेन तेजसा रञ्जितप्रभम् ॥ २०॥  
  
अनन्तजीवितदशासखीमेकामनिन्दिताम् ।  
धारयन्तं करे श्लक्ष्णां कुण्डीमम्लानमानसम् ॥ २१॥  
  
करुणाक्रान्तचेतस्त्वात्प्रसन्नैर्मधुराक्षरैः ।  
वीक्षणैरमृतेनेव संसिऽचन्तमिमाः प्रजाः ॥ २२॥  
  
युक्तोयज्ञोपवीताङ्गं धवलप्रोन्नतभ्रुवम् ।  
अनन्तं विस्मयं चान्तः प्रयच्छन्तमिवेक्षितुः ॥ २३॥  
  
मुनिमालोक्य भूपालो दूरादेवानताकृतिः ।  
प्रणनाम गलन्मौलिमणिमानितभूतलम् ॥ २४॥  
  
मुनिरप्यवनीनाथं भास्वानिव शतक्रतुम् ।  
तत्राभिवादयाञ्चक्रे मधुरोदारया गिरा ॥ २५॥  
  
ततो वसिष्ठप्रमुखाः सर एव द्विजातयः ।  
स्वागतादिक्रमेणैनं पूजयामासुरादृताः ॥ २६॥  
  
दशरथ उवाच ।  
अशङ्कितोपनीतेन भास्वता दर्शनेन ते ।  
साधो स्वनुगृहीताः स्मो रविणेवाम्बुजाकराः ॥ २७॥  
  
यदनादि यदक्षुण्णं यदपायविवर्जितम् ।  
तदानन्दसुखं प्राप्तं मया त्वद्दर्शमान्मुने ॥ २८॥  
  
अद्य वर्तामहे नूनं धन्यानां धुरि धर्मतः ।  
भवदागमनस्येमे यद्वयं लक्ष्यमागताः ॥ २९॥  
  
एवं प्रकथयन्तोऽत्र राजानोऽथ महर्षयः ।  
आसनेषु सभास्थानमासाद्य समुपाविशन् ॥ ३०॥  
  
स दृष्ट्वा मालितं लक्ष्म्याभीतस्तमृषिसत्तमम् ।  
प्रहृष्टवदनो राजा स्वयमर्घ्यं न्यवेदयत् ॥ ३१॥  
  
स राज्ञः प्रतिगृह्यार्घ्यं शास्त्रदृष्टेन कर्मणा ।  
प्रदक्षिणं प्रकुर्वन्तं राजानं पर्यपूजयत् ॥ ३२॥  
  
स राजा पूजितस्तेन प्रहृष्टवदनस्तदा ।  
कुशलं चाव्ययं चैव पर्यपृच्छन्नराधिपम् ॥ ३३॥  
  
वसिष्ठेन समागम्य प्रहस्य मुनिपुङ्गवः ।  
यथार्हं चार्चयित्वैनं पप्रच्छानामयं ततः ॥ ३४॥  
  
क्षणं यथार्हमन्योन्यं पूजयित्वा समेत्य च ।  
ते सर्वे हृष्टमनसो महाराजनिवेशने ॥ ३५॥  
  
यतोचितासनगता मिथः संवृद्धतेजसः ।  
परस्परेण पप्रच्छुः सर्वेऽनामयमादरात् ॥ ३६॥  
  
उपविष्टाय तस्मै स विश्वामित्राय धीमते ।  
पाद्यमर्घ्यं च गां चैव भूयोभूयो न्यवेदयत् ॥ ३७॥  
  
अर्चयित्वा तु विधिवद्विश्वामित्रमभाषत ।  
प्राञ्जलिः प्रयतो वाक्यमिदं प्रीतमाना नृपः ॥ ३८॥  
  
यथाऽमृतस्य सम्प्राप्तिर्यथा वर्षमवर्षके ।  
यथान्धस्येक्षणप्राप्तिर्भवदागमनं तथा ॥ ३९॥  
  
यथेष्टदारसम्पर्कात्पुत्रजन्माऽप्रजावतः ।  
स्वप्नदृष्टार्थलाभश्च भवदागमनं तथा ॥ ४०॥  
  
यथेप्सितेन संयोग इष्टस्यागमनं यथा ।  
प्रणष्टस्य यथा लाभो भवदागमनं तथा ॥ ४१॥  
  
यथा हर्षो नभोगत्या मृतस्य पुनरागमात् ।  
थथा त्वदागमाद्ब्रह्मन्स्वागतं ते महामुने ॥ ४२॥  
  
ब्रह्मलोकनिवासो हि कस्य न प्रीतिमावहेत् ।  
मुने तवागमस्तद्वत्सत्यमेव ब्रवीमि ते ॥ ४३॥  
  
कश्च ते परमः कामः किं च ते करवाण्यहम् ।  
पात्रभूतोऽसि मे विप्र प्राप्तः परमधार्मिकः ॥ ४४॥  
  
पूर्वं राजर्षिशब्देन तपसा द्योतितप्रभः ।  
ब्रह्मर्षित्वमनुप्राप्तः पूजोऽसि भगवन्मया ॥ ४५॥  
  
गङ्गाजलभिषेकेण यथा प्रीतिर्भवेन्मम ।  
तथा त्वद्दर्शनात्प्रीतिरन्तः शीतयतीव माम् ॥ ४६॥  
  
विगतेच्छाभयक्रोधो वीतरागो निरामयः ।  
इदमत्यद्भुतं ब्रह्मन्यद्वान्मामुपागतः । । ४७॥  
  
शुभक्षेत्रगतं चाहमात्मानमपकल्मषम् ।  
चन्द्रमिम्ब इवोन्मग्नं वेदवेद्य विदांवर ॥ ४८॥  
  
साक्षादिव ब्रह्मणो मे तवाभागमनं मतम् ।  
पूतोऽस्म्यनुगृहीतश्च तवाभ्यागमनां मुने ॥ ४९॥  
  
त्वदागमनपुण्येन साधो यदनुरञ्जितम् ।  
अद्य मे सफलं जन्म जीवितं तत्सुजीवितम् ॥ ५०॥  
  
त्वामिहाभ्यागतं दृष्ट्वा प्रतिपूज्य प्रणम्य च ।  
आत्मन्येव नमाम्यन्तर्दृष्ट्वेन्दुं जलधिर्यथा ॥ ५१॥  
  
यत्कार्यं येन वार्थेन प्राप्तोऽसि मुनिपुङ्गव ।  
कृतमित्येव तद्विद्धि मानोऽसीति सदा मम ॥ ५२॥  
  
स्वकार्ये न विमर्शं त्वं कर्तुमर्हसि कौशिक ।  
भगवन्नास्त्यदेयं मे त्वयि यत्प्रतिपद्यते ॥ ५३॥  
  
कार्यस्य न विचारं त्वं कर्तुमर्हसि धर्मतः ।  
कर्ता चाहमशेषं ते दैवतं परमं भवान् ॥ ५४॥  
  
इदमतिमधुरं निशम्य वाक्यं  
         श्रुतिसुखमात्मविदा विनीतमुक्तम् ।  
प्रथितगुणयशा गुणैअर्विशिष्टं  
         मुनिवृषभः परमं जगाम हर्षम् ॥ ५५॥  
  
इत्यार्षे श्रीमदवासिष्ठमहारामायणे वाल्मीकीये  
वैराग्यप्रकरणे विश्वामित्राभ्यागमनं नाम षष्ठः सर्गः ॥  ६  
  
  
  
स्प्तमः सर्गः  
  
श्रीवाल्मीकिरुवाच ।  
तच्छ्रुत्वा राजसिंहस्य वाक्यमद्भुतविस्तरम् ।  
हृष्टमानो महातेजा विश्वामित्रोऽभ्यभाषत ॥ १॥  
  
सदृशं राजशार्दूल तवैवैतन्महीतले ।  
महावंशप्रसूतस्य वसिष्ठवशवर्तिनः ॥ २॥  
  
यत्तु मे हृद्गतं वाक्यं तस्य कार्यविनिर्णयम् ।  
कुरु त्वं राजशार्दूल धर्मं समनुपालय ॥ ३॥  
  
अहं धर्मं समातिष्ठे सिद्ध्यर्थं पुरुषर्षभ ।  
तस्य विघ्नकरा घोरा राक्षसा मम संस्थिताः ॥ ४॥  
  
यदा यदा तु यज्ञेन यजेऽहं विबुधव्रजान् ।  
तदा तदा तु मे यज्ञं विनिघ्नन्ति निशाचराः ॥ ५॥  
  
बहुशो विहिते तस्मिन्मया राक्षसनायकाः ।  
अकिरस्ते महीं यागे मांसेन रुधिरेण च ॥ ६॥  
  
अवधूते तथाभूते तस्मिन्यागकदम्बके ।  
कृतश्रमो निरुत्साहस्तस्माद्देशादुपागतः ॥ ७॥  
  
न च मे क्रोधमुत्स्रष्टुं बुद्धिर्भवति पार्थिव ।  
तथाभूतं हि तत्कर्म न शापस्तस्य विद्यते ॥ ८॥  
  
ईदृशी यज्ञदीक्षा सा मम तस्मिन्महाक्रतौ ।  
त्वत्प्रसादादविघ्नेनप्रापयेयं महाफलम् ॥ ९॥  
  
त्रातुमर्हसि मामार्तं  शरणार्थिनमागतम् ।  
अर्थिनां यन्निराशत्वं सत्तमेऽभिभवो हि सः ॥ १०॥  
  
तवास्ति तनयः श्रीमान्दृप्तशार्दूलविक्रमः ।  
महेन्द्रसदृशो वीर्ये रामो रक्षोविदारणः ॥ ११॥  
  
तं पुत्रं राजशार्दूल रामं सत्यपराक्रमम् ।  
काकपक्षधरं शूरं ज्येष्ठं मे दातुमर्हसि ॥ १२॥  
  
शक्तो ह्येष मया गुप्तो दिव्येन स्वेन तजसा ।  
राक्षसा येऽपकर्तारस्तेषां मूर्धविनिग्रहे ॥ १३॥  
  
श्रेयश्चास्य करिष्यामि बहुरूपमनन्तकम् ।  
त्रयाणामपि लोकानां येन पूज्यो भविष्यति ॥ १४॥  
  
न च ते राममासाद्य स्थातुं शक्ता निशाचराः ।  
क्रुद्धं केसरिणं दृष्ट्वा वनरेण इवैणकाः ॥ १५॥  
  
तेषां न चान्यः काकुस्थाद्योद्धुमुत्सहते पुमान् ।  
ऋते केसरिणः क्रुद्धान्मत्तानां करिणामिव ॥ १६॥  
  
वीर्योत्सिक्ता हि ते पापाः कालकूटोपमा रणे ।  
खर्दूषणयोर्भृत्याः कृतान्ताः कुपिता इव ॥ १७॥  
  
रामस्य राजशार्दूल सहिष्यन्ते न सायकान् ।  
अनारतगता धारा जलदस्येव पांसवः ॥ १८॥  
  
न च पुत्रकृतं स्नेहं कर्तुमर्हसि पार्थिव ।  
न तदस्ति जगत्यस्मिन्यन्न देयं महात्मनाम् ॥ १९॥  
  
हन्त नूनं विजानामि हतांस्तान्विद्धि राक्षसान् ।  
नह्यस्मदादयः प्राज्ञाः सन्दिग्धे सम्प्रवृत्तयः ॥ २०॥  
  
अहं वेद्मि महात्मानं रामं राजीवलोचनम् ।  
वसिष्ठश्च महातेजा ये चान्ये दीर्घदर्शिनः ॥ २१॥  
  
यदि धर्मो महत्त्वं च यशस्ते मनसि स्थितम् ।  
तन्मह्यं समभिप्रेतमात्मजं दातुमर्हसि ॥ २२॥  
  
दशरात्रश्च मे यज्ञो यस्मिन्रामेण राक्षसाः ।  
हन्तव्या विघ्नकर्तारो मम यज्ञस्य वैरिणः ॥ २३॥  
  
अत्राप्यनुज्ञां काकुत्स्थ ददतां तव मन्त्रिणः ।  
वसिष्ठप्रमुखाः सर्वे तेन रामं विसर्जय ॥ २४॥  
  
नात्येति कालः कालज्ञ यथायं मम राघव ।  
तथा कुरुष्व भद्रं ते मा च शोके मनः कृथाः ॥ २५॥  
  
कार्यमण्वपि काले तु कृतमेत्युपकारताम् ।  
महदप्युपकारोऽपि रिक्ततामेत्यकालतः ॥ २६॥  
  
इत्येवमुक्त्वा धर्मात्मा धर्मार्थसहितं वचः ।  
विरराम महातेजा विश्वामित्रो मुनिश्वरः ॥  २७॥  
  
श्रुत्वा वचो मुनिवरस्य महानुभाव-  
         स्तूष्णीमतिष्ठदुपपन्नपदं स वक्तुम् ।  
नो युक्तियुक्तकथनेन विनैति तोषं  
         धीमानपूरितमनोऽभिमतश्च लोकः ॥ २८॥  
  
इत्यार्षे श्रीमद्वासिष्ठमहारामायणे वाल्मीकीये  
वैराग्यप्रकरणे विश्वामित्रवाक्यं नाम सप्तमः सर्गः ॥ ७  
  
  
  
अष्टमः सर्गः  
  
वाल्मीकिरुवाच  
तच्छ्रुत्वा राजशार्दूलो विश्वामित्रस्य भाषितम् ।  
मुहूर्तमासीन्निश्चेष्टः सदेन्य चेतमब्रवीत् ॥ १॥  
  
ऊनषोडशवर्षोऽयं रामो राजीवलोचनः ।  
न युद्धयोग्यतामस्य पश्यामि सह राक्षसैः ॥ २॥  
  
इयमक्षौहिणी पूर्णा यस्याः पतिरहं प्रभो ।  
तया परिवृतो युद्धं दास्यामि पिशिताशिनाम् ॥ ३॥  
  
इमे हि शूरा विक्रान्ता भृत्या मन्त्रविशारदाः ।  
अहं चैषां धनुष्पाणिर्गोप्ता समरमूर्धनि ॥ ४॥  
  
एभिः सहैव वीराणां महेन्द्रमहतामपि ।  
ददामि युद्धं मत्तानां करिणामिव केसरी ॥ ५॥  
  
बालो रामस्त्वनीकेषु न जानाति बलाबलम् ।  
अन्तःपुरादृते दृष्टा नानेनान्या रणावनिः ॥ ६॥  
  
न शस्त्रैः परमैर्युक्तो न च युद्धविशारदः ।  
नवास्त्रैः शूतकोटिनां तज्ज्ञः समरभूमिषु ॥ ७॥  
  
केवलं पुष्पखण्डेषु नगरोपवनेषु च ।  
उद्यानवनकुञ्जेषु सदैव परिशीलनम् ॥ ८॥  
  
विवर्तुमेष जानाति सह राजकुमारकैः ।  
कीर्णपुष्पोपहारासु स्वकास्वजिरभूमिषु ॥ ९॥  
  
अद्य त्वतितरां ब्रह्मन्मम भाग्यविपर्ययात् ।  
हिमेनेव हि पद्माभः सम्पन्नो हरिणः कृशः ॥ १०॥  
  
नात्तुमन्नानि शक्नोति न विहर्तुं गृहावनिम् ।  
अन्तःखेदपरीतात्मा तूष्णीं तिष्ठति केवलम् ॥ ११॥  
  
सदारः सहभृत्योऽहं तत्कृते मुनिनायक ।  
शरदीव पयोवाहो नूनं निःसारतां गतः ॥ १२॥  
  
ईदृशोऽसौ सुतो बाल आधिनाऽथ वशीकृतः ।  
कथं ददामि तं तुभ्यं योद्धुं सह निशाचरैः ॥ १३॥  
  
अपि बालाङ्गनासङ्गादपि साधो सुधारसात् ।  
राज्यादपि सुखायैव पुत्रस्नेहो महामते ॥ १४॥  
  
ये दुरन्ता महारम्भास्त्रिषु लोकेषु खेददाः ।  
पुत्रस्नेहेन सन्तोऽपि कुर्वते तानसंशयम् ॥ १५॥  
  
असवोऽथ धनं दारास्त्यज्यन्ते मानवैः सुखम् ।  
न पुत्रो मुनिशार्दूल स्वभावो ह्येष जन्तुषु ॥ १६॥  
  
राक्षसाः क्रूरकर्माणः कूटयुद्धविशारदाः ।  
रामस्तान्योधयत्वित्थं युक्तिरेवातिदुःसहा ॥ १७॥  
  
विप्रयुक्तो हि रामेण मुहूर्तमपि नोत्सहे ।  
जीवितुं जीविताकाङ्क्षी न रामं नेतुर्मर्हसि ॥ १८॥  
  
नववर्षसहस्राणि मम जातस्य कौशिक ।  
दुःखेनोत्पादितास्त्येते चत्वारः पुत्रका मया ॥ १९॥  
  
प्रधानभूतस्तेष्वेव रामः कमललोचनः ।  
तं विनेह त्रयोऽप्यन्ये धारयन्ति न जीवितम् ॥ २०॥  
  
स एव रामो भवता नीयते राक्षसान्प्रति ।  
यदि तत्पुत्रहीनं त्वं मृतमेवाशु विद्धि माम् ॥ २१॥  
  
चतुर्णामात्मजानां हि प्रीतिरत्रैव मे परा ।  
ज्येष्ठं धर्ममयं तस्मान्न रामं नेतुमर्हसि ॥ २२॥  
  
निशाचरबलं हन्तुं मुने यदि तवेप्सितम् ।  
चतुरङ्गसमायुक्तं मया सह बलं नय ॥ २३॥  
  
किंवीर्या राक्षसास्ते तु कस्य पुत्राः कथं च ते ।  
कियत्प्रमाणाः के चैव इति वर्णय मे स्फुटम् ॥ २४॥  
  
कथं तेन प्रकर्तव्यं तेषां रामेण रक्षसाम् ।  
मामकैर्बालकैर्ब्रह्मन्मया वा कूटयोधिनाम् ॥ २५॥  
  
सर्वं मे शंस भगवन्यथा तेषां महारणे ।  
स्थातव्यं दुष्टभाग्यानां वीर्योत्सिक्ता हि राक्षसाः ॥ २६॥  
  
श्रूयते हि महावीर्यो रावणो नाम राक्षसः ।  
साक्षाद्वैश्रवणभ्राता पुत्रो विश्रवसो मुनेः ॥ २७॥  
  
स चेत्तव मखे विघ्नं करोति किल दुर्मतिः ।  
तत्सङ्ग्रामे न शक्ताः स्मो वयं तस्य दुरात्मनः ॥ २८॥  
  
काले काले पृथब्रह्मन्भूरिवीर्यविभूतयः ।  
भूतेष्वभ्युदयं यान्ति प्रलीयते च कालतः ॥ २९॥  
  
अद्यास्मिंस्तु वयं काल  रावणादिषु शत्रुषु ।  
न समर्थाः पुरः स्थातुं नियतेरेष निश्चयः ॥ ३०॥  
  
तस्मात्प्रसादं धर्मज्ञ कुरु त्वं मम पुत्रके ।  
मम चैवाल्पभाग्यस्य भवान्हि परदैवतम् ॥ ३१॥  
  
देवदानवगन्धर्वा यक्षाः पतगपन्नगाः ।  
नशक्ता रावणं योद्धुं किं पुनः पुरुषा युधि ॥ ३२॥  
  
महावीर्यवतां वीर्यमादत्ते युधि राक्षसः ।  
तेन सार्धं न शक्ताः स्म संयुगे तस्य बालकैः ॥ ३३॥  
  
अयमन्यतमः कालः पेलवीकृतसज्जनः ।  
राघवोऽपि गतो दैन्यं यतो वार्धकजर्जरः ॥ ३४॥  
  
अथवा लवणं ब्रह्मन्यज्ञघ्नं तं मधोः सुतम् ।  
कथयत्वसुरप्रख्यं नैव मोक्ष्यामि पुत्रकम् ॥ ३५॥  
  
सुन्दोपसुन्दयोश्चैव पुत्रै वैवस्वतोपमौ ।  
यज्ञविघ्नकरौ ब्रूहि न ते दास्यामि पुत्रकम् ॥ ३६॥  
  
अथ नेष्यसि चेत्ब्रह्मंस्तद्धतोऽस्म्यहमेव ते ।  
अन्यथा तु न पश्यामि शाश्वतं जयमात्मनः ॥ ३७॥  
  
इत्युक्त्वा मृदु वचनं रघूद्वहोऽसौ  
         कल्लोले मुनिमतसंशये निमग्नः ।  
नाज्ञासीत्क्षणमपि निश्चयं महात्मा  
         प्रोद्वीचाविव जलधौ स मुह्यमानः ॥ ३८॥  
  
इत्यार्षे श्रीमद्वासिष्ठमहारामायणे वाल्मीकीये  
वैराग्यप्रकरणे दशरथवाक्यं नाम अष्टमः सर्गः ॥ ८॥  
  
  
  
नवमः सर्गः  
  
वाल्मीकिरुवाच  
तच्छुत्वा वचनं तस्य स्नेहपर्याकुलेक्षणम् ।  
समन्युः कौशिको वाक्यं प्रत्युवाच महीपतिम् ॥ १॥  
  
करिष्यामिति संश्रुत्य प्रतिज्ञां हातुमर्हसि ।  
स भवान्केसरी भूत्वा मृगतामिव वाञ्छसि ॥ २॥  
  
राघवाणामयुक्तोऽयं कुलस्यास्य विपर्ययः ।  
न कदाचन जायन्ते शीतांशोरुष्णरश्मयः ॥ ३॥  
  
यदि त्वं न क्षमो राजन्गमिष्यामि यथागतम् ।  
हीनप्रतिज्ञ काकुत्स्थ सुखी भव सबान्धवः ॥ ४॥  
  
वाल्मीकिरुवाच  
तस्मिन्कोपपरीतेऽथ विश्वामित्रे महात्मनि ।  
चचाल वसुधा कृत्स्ना सुरांश्च भयमाविशत् ॥ ५॥  
  
क्रोधाभिभूतं विज्ञाय जगन्मित्रं महामुनिम् ।  
धृतिमान्सुव्रतो धीमान्वसिष्ठो वाक्यमब्रवीत् ॥ ६॥  
  
वसिष्ठ उवाच ।  
इक्ष्कवाकूणां कुले जातः साक्षाद्धर्म इवापरः ।  
भवान्दशरथः श्रीमांस्त्रैलोक्यगुणभूषितः ॥ ७॥  
  
धृतिमान्सुव्रतो भूत्वा न धर्मं हातुमर्हसि ।  
त्रिषु लोकेषु विख्यातो धर्मेण यशसा युतः ॥ ८॥  
  
स्वधर्मं  प्रतिपद्यस्व न धर्मं हातुमर्हसि ।  
मुनेस्त्रिभुवनेशस्य वचनं कर्तुमर्हसि ॥ ९॥  
  
करिष्यामीति संश्रुत्य तत्ते राजन्नकुर्वतः ।  
इष्टापूर्तं हरेद्धर्मं तस्माद्रामं विसर्जय ॥  १०॥  
  
इक्ष्वाकुवंशजातोऽपि स्वयं दशरथोऽपि सन् ।  
न पालयसि देद्वाक्यं कोऽपरः पालयिष्यति ॥ ११॥  
  
युष्मदादिप्रणीतेन व्यवहारेण जन्तवः ।  
मर्यादां न विमुञ्चन्ति तां न हातुं त्वमर्हसि ॥ १२॥  
  
गुप्तं पुरुषसिंहेन ज्वलनेनामृतं यथा ।  
कृतास्त्रमकृतास्त्रं वा नैनं शक्ष्यन्ति राक्षसाः ॥ १३॥  
  
एष विग्रहवान्धर्म एष वीर्यवतां वरः ।  
एष बुद्ध्याऽधिको लोके तपसां च परायणम् ॥ १४॥  
  
एषोऽस्त्रं विविधं वेत्ति त्रैलोक्ये सचराचरे ।  
नैतदन्यः पुमान्वेत्ति न च वेत्स्यति कश्चन ॥ १५॥  
  
न देवा नर्षयः केचिन्नासुरा न च राक्षसाः ।  
न नागा यक्षगन्धर्वाः समेताः सदृशा मुनेः ॥ १६॥  
  
अस्त्रमस्मै कृशाश्वेन परैः परमदुर्जयम् ।  
कौशिकाय पुरा दत्तं यदा राज्यं समन्वगात् ॥ १७॥  
  
ते हि पुत्राः कृशाश्वस्य प्रजापतिसुतोपमाः ।  
एनमन्वचरन्वीरा दीप्तिमन्तो महौजसः ॥ १८॥  
  
जया च सुप्रभ चैव दाक्षायण्यौ सुमध्यमे ।  
तथोस्तु यान्यपत्यानि शतं परमदुर्जयम् ॥ १९॥  
  
पञ्चाशतं सुताञ्जज्ञे जया लब्धवरा पुरा ।  
वधार्थं सुरसैन्यानां ते क्षमाः कामचारिणः ॥ २०॥  
  
सुप्रभा जनयामास पुत्रान्पञ्चाशतं परान् ।  
सङ्घर्षान्नाम दुर्धर्वान्दुराकारान्बलीयसः ॥ २१॥  
  
एवंवीर्यो महातेजा विश्वामित्रो जगन्मुनिः ।  
न रामगमने बुद्धिं विक्लवां कर्तुमर्हसि ॥ २२॥  
  
अस्मिन्महासत्त्वतमे मुनीन्द्रे  
         स्थिते समीपे पुरुषस्य साधो ।  
प्राप्तेऽपि मृत्यावमरत्वमेति  
         मा दीनतां गच्छ यथा विमूढः ॥ २३॥  
  
इत्यार्षे श्रीमद्वासिष्ठमहारामायणे वाल्मीकीये  
वैराग्यप्रकरणे वसिष्ठसमाश्वासनं नाम नवमः सर्गः ॥ ९॥  
  
  
  
दशमः सर्गः  
  
वाल्मीकिरुवाच  
तथा वसिष्ठे ब्रुवति राजा दशरथः सुतम् ।  
सम्प्रहृष्टमना राममाजुहाव सलक्ष्मणम् ॥ १॥  
  
दशरथ उवाच ।  
प्रतिहार महाबाहुं रामं सत्यपराक्रमम् ।  
सलक्ष्मणमविघ्नेन पुण्यार्थं शीघ्रमानय ॥ २॥  
  
इति राज्ञा विसृष्टोऽसौ गत्वान्तःपुरमन्दिरम् ।  
मुहूर्तमात्रेणागत्य समुवाच महीपतिम् ॥ ३॥  
  
देव दोर्दलिताशेषरिपो रामः स्वमन्दिरे ।  
विमनाः संस्थितो रात्रौ षट्पदः कमले यथा ॥ ४॥  
  
आगच्छामि क्षणेनेति वक्ति ध्यायति चैकतः ।  
न कस्यचिच्च निकटे स्थातुमिच्छति खिन्नधीः ॥ ५॥  
  
इत्युक्तस्तेन भूपालस्तं रामानुचरं जनम् ।  
सर्वमाश्वासयामास पप्रच्छ च यथाक्रमम् ॥ ६॥  
  
कथं कीदृग्विधो राम इति पृष्टो महीभृता ।  
रामभृत्यजनः खिन्नो वाक्यमाह पहीपतिम् ॥ ७॥  
  
देहयष्टिमिमां देव धारयन्त इमे वयम् ।  
खिन्नाः खेदे परिम्लानतनौ रामे सुते तव ॥ ८॥  
  
रामो राजीवपत्राक्षो यतःप्रभृति चागतः ।  
सविप्रस्तीर्थयात्रायास्ततःप्रभृति दुर्मनाः ॥ ९॥  
  
यत्नप्रार्थनयामास्कं निजव्यापारमाह्निकम् ।  
सोऽयमाम्लानवदनः करोति न करोति वा ॥ १०॥  
  
स्नानदेवार्चनादानभोजनादिषु दुर्मनाः ।  
प्रार्थितोऽपि हि नातृप्तेरश्रात्यशनमीश्वरः ॥ ११॥  
  
लोलान्तःपुरनारीभिः कृतदोलाभिरङ्गणे ।  
नच क्रीडति लीलाभिर्धाराभिरिव चातकः ॥ १२॥  
  
माणिक्यमुकुलप्रोता केयूरकटकावलिः ।  
नानन्दयतिउ तं राजन्द्यौः पातविषयं यथा ॥ १३॥  
  
क्रीडद्वधूविलोकेषु वहत्कुसुमवायुषु ।  
लतावलयगेहेषु भवत्यति विषादवान् ॥ १४॥  
  
यद्द्रव्यमुचितं स्वादु पेशलं चित्तहारि च ।  
बाष्पपूर्णेक्षण एव तेनैव परिखिद्यते ॥ १५॥  
  
किमिमा दुःखदायिन्यं प्रस्फुरन्तीः पुराङ्गनाः ।  
इति नृत्तविलासेषु कामिनीः परिनिन्दति । १६॥  
  
भोजनं शयनं यानं विलासं स्नानमासनम् ।  
उन्मात्तचेष्टित इव नाभिनन्दत्यनिन्दितम् ॥ १७॥  
  
किं सम्पदा किं विपदा किं गेहेन किमिङ्गितैः ।  
सर्वमेवासदित्युक्त्वा तूष्णीमेकोऽवतिष्ठते ॥ १८॥  
  
नोदेति परिहासेषु न भोगेषु निमज्जति ।  
न च तिष्ठति कार्येषु मौनमेवावलम्बते ॥ १९॥  
  
विलोलालकवल्लर्यो हेलावलितलोचनाः ।  
नानन्दयन्ति तं नार्यो मृग्यो वनतरुं यथा ॥ २०॥  
  
एकान्तेषु दिगन्तेषु तीरेषु विपिनेषु च ।  
रतिमायात्यरण्येषु विक्रीत इव जन्तुषु ॥ २१॥  
  
वस्त्रपानाशनादानपराङ्मुखतया तया ।  
परिव्राड्धर्मिणं भूप सोऽनुयाति तपस्विनम् ॥ २२॥  
  
एक एव वसन्देशे जनशून्ये जनेश्वर ।  
न हसत्येकया बुद्ध्या न गायति न रोदिति ॥ २३॥  
  
बद्धपद्मासनः शून्यमना वामकरस्थले ।  
कपोलतलमाधाय केवलं परितिष्ठति ॥ २४॥  
  
नाभिमानमुपादत्ते नच वाञ्छति राजताम् ।  
नोदेति नास्तमायाति सुखदुःखानुवृत्तिषु ॥ २५॥  
  
न विद्मः किमसौ याति किं करोति किमीहते ।  
किं ध्यायति किमायाति कथं किमनुधावति ॥ २६॥  
  
प्रत्यहं कृशतामेति प्रत्यहं याति पाण्डुताम् ।  
विरागं प्रत्यहं याति शरदन्त एव द्रुमः ॥ २७॥  
  
अनुयातौ तथैवैतौ राजच्छत्रुघ्नलक्ष्मणौ ।  
तादृशावेव तस्यैव प्रतिबिम्बाविव स्थितौ ॥ २८॥  
  
भृत्यै राजभिरम्बाभिः सम्पृष्टोऽपि पुनः पुनः ।  
उक्त्वा न किञ्चिदेवेति तूष्णीमास्ते निरीहितः ॥ २९॥  
  
आपातमात्रहृद्येषु मा भोगेषु मनः कृथाः ।  
इति पार्श्वगतं भव्यामनुशास्ति सुहृज्जनम् ॥ ३०॥  
  
नानाविभवरम्यासु स्त्रीषु गोष्ठीगतासु च ।  
पुरस्थितमिवास्नेहो नाशमेवानुपश्यति ॥ ३१॥  
  
नीतमायुरनायासपदप्राप्तिविवर्जितैः ।  
चेष्टितैरिति काकल्या भूयोभूयः प्रगायति ॥ ३२॥  
  
सम्राड्भवेति पार्श्वस्थं वदन्तमनुजीविनम् ।  
प्रलपन्तमिवोन्मत्तं हसत्यन्यमना मुनिः ॥ ३३॥  
  
न प्रोक्तमाकर्णयति ईक्षते न पुरोगतम् ।  
करोत्यवज्ञां सर्वत्र सुसमेत्यापि वस्तुनि ॥ ३४॥  
  
अप्याकाशसरोजिन्या अप्याकाशमहावने ।  
इत्थमेतन्मन इति विस्मयोऽस्य न जायते ॥ ३५॥  
  
कान्तामध्यगतस्यापि मनोऽस्य मदनेषवः ।  
न भेदयन्ति दुर्भेद्यं धारा इव महोपलम् ॥ ३६॥  
  
आपदामेकमावासमभिवाञ्छसि किं धनम् ।  
अनुशिष्येति सर्वस्वमर्थिने सम्प्रयच्छति ॥ ३७॥  
  
इयामापदियं सम्पदित्येवं कल्पनामयः ।  
मनसोऽभुदितो मोह इति श्लोकान्प्रगायति ॥ ३८॥  
  
हा हतोऽहमनाथोऽहमित्याक्रन्दपरोऽपि सन् ।  
न् जनो याति वैराग्यं चित्रमित्येव वक्त्यसौ ॥ ३९॥  
  
रघुकाननशालेन रामेण रिपुघातिना ।  
भृशमित्थं स्थितेनैव वयं खेदमुपागताः ॥ ४०॥  
  
न विद्मः किं महाबाहो तस्य तादृशचेतसः ।  
कुर्मः कमलपत्राक्ष गतिरत्र हि नो भवान् ॥ ४१॥  
  
राजानमथवा विप्रमुपदेष्टारमग्रतः ।  
हसत्यज्ञमिवाव्यग्रः सोऽवधीरयति प्रभो ॥ ४२॥  
  
यदेवेदमिदं स्फारं जगन्नाम यदुत्थितम् ।  
नैतद्वस्तु नचैवाहमिति निर्णीय संस्थितः ॥ ४३॥  
  
नारौ नात्मनि नो मित्रे न राज्ये न च मातरि ।  
न सम्पदा न विपदा तस्यास्था न विभो बहिः ॥ ४४॥  
  
निरस्तास्थो निराशोऽसौ निरीहोऽसौ निरास्पदः ।  
न मूढो न च मुक्तोऽसौ तेन तप्यामहे भृशम् ॥ ४५॥  
  
किं धनेन किमम्बाभिः किं राज्येन किमीहया ।  
इति निश्चयवानन्तः प्राणत्यागपरः स्थितः । ॥ ४६॥  
  
भोगेऽप्यायुषि राज्येषु मित्रे पितरि मातरि ।  
परमुद्वेगमायातश्चातकोऽवग्रहे यथा ॥ ४७॥  
  
इति तोके समायातां शाखाप्रसरशालिनीम् ।  
आपत्तामलमुद्धर्तुं समुदेतु दयापरः ॥ ४८॥  
  
तस्य तादृक्स्वभावस्य समग्रविभवान्वितम् ।  
संसारजालमाभोगि प्रभो प्रतिविषायते ॥ ४९॥  
  
ईदृशः स्यान्महासत्त्वः क इवस्मिन्महीतले ।  
प्रकृते व्यवहारे तं यो निवेशयितुं क्षमः ॥ ५०॥  
  
मनसि मोहमपास्य महामनाः  
         सकलमार्तितमः किल साधुताम् ।  
सफलतां नयतीह तमो हरन्  
         दिनकरो भुवि भास्करतामिव ॥ ५१॥  
  
इत्यार्षे श्रीमद्वासिष्ठमहारामायणे वाल्मीकीये  
वैराग्यप्रकरणे राघवविषादो नाम दशमः सर्गः ॥ १०॥  
  
  
  
एकादशः सर्गः  
  
विश्वामित्र उवाच ।  
  
एवं चेत्तन्महाप्राज्ञा भवन्तो रघुनन्दनम् ।  
इहानयन्तु त्वरिता हरिणं हरिणा इव ॥ १॥  
  
एष मोहो रघुपतेर्नापद्भ्यो न च रागतः ।  
विवेकवैराग्यवतो बोध एव महोदयः ॥ २॥  
  
इहयातु क्षणाद्राम इह चैव वयं क्षणात् ।  
मोहं तस्यापनेष्यामो मारुतोऽद्रेर्घनं यथा ॥ ३॥  
  
एतस्मिन्मार्जिते युक्त्या मोहे स रघुनन्दनः ।  
विश्रान्तिमेष्यति पदे तस्मिन्वयमिवोत्तमे ॥ ४॥  
  
सत्यतां मुदितां प्रज्ञां विश्रान्तिमपतापताम् ।  
पीनतां वरवर्णत्व पीतामृत इवैष्यति ॥ ५॥  
  
निजां च प्रकृतामेव व्यवहारपरम्पराम् ।  
परिपूर्णमना मान्य आचरिष्यत्यखण्डितम् ॥ ६॥  
  
भविष्यति महासत्त्वो ज्ञातलोकपरावरः ।  
सुखदुःखदशाहीनः समलोष्टाश्मकाञ्चनः ॥ ७॥  
  
इत्युक्ते मुनिनाथेन राजा सम्पूर्णमानसः ।  
प्राहिणोद्राममानेतुं भूयो दूतपरम्पराम् ॥ ८॥  
  
एतावताथ कालेन रामो निजगृहासनात् ।  
पितुः सकाशमागन्तुमुत्थितोऽर्क इवाचलात् ॥ ९॥  
  
वृतः कतिपयैर्भृत्यैर्भ्रातृभ्यां च जगाम ह ।  
तत्पुण्यं स्वपितुः स्थानं स्वर्गं सुरपतेरिव ॥ १०॥  
  
दूरादेव ददर्शासौ रामो दशरथं तदा ।  
वृतं राजसमूहेन देवौघेनेव वासवम् ॥ ११॥  
  
वसिष्ठविश्वमित्राभ्यां सेवितं पार्श्वयोर्द्वयोः ।  
सवशास्त्रार्थतज्ज्ञेन मन्त्रिवृन्देन मालितम् ॥ १२॥  
  
चारुचामरहस्ताभिः कान्ताभिः समुपासितम् ।  
ककुब्भिरिव मूर्ताभिः संस्थिताभिर्यथोचितम् ॥ १३॥  
  
वसिष्ठविश्वामित्राद्यास्तथा दशरथादयः ।  
ददृशू राघवं दुरादुपायान्तं गुहोपमम् ॥ १४॥  
  
सत्त्वावष्टब्धगर्भेण शैत्येनेव हिमाचलम् ।  
श्रितं सकलसेव्येन गम्भीरेण स्फुटेन च । ॥ १५॥  
  
सौम्यं समं शुभाकारं विनयोदारमानसम् ।  
कान्तोपशान्तवपुषं परस्यार्थस्य भाजनम् ॥ १६॥  
  
समुद्यद्यौवनारम्भं वृद्धोपशमशोभनम् ।  
अनुद्विग्नमनानन्दं पूर्णप्रायमनोरथम् ॥ १७॥  
  
विचारितजगद्यात्रं पवित्रगुणगोचरम् ।  
महासत्त्वैकलोभेन गुणैरिव समाश्रितम् ॥ १८॥  
  
उदारमार्यमापूर्णमन्तः करणकोटरम् ।  
अविक्षुभितया वृत्त्या दर्शयन्तमनुत्तमम् ॥ १९॥  
  
एवङ्गुणगणाकीर्णो दूरादेव रघूद्वहः ।  
परिमेयस्मिताच्छाच्छस्वहाराम्बरपल्लवः ॥ २०॥  
  
प्रणनाम चलच्चारुचूडामणिमरीचिना ।  
शिरसा वसुधाकम्पलोलदेवाचलश्रिया ॥ २१॥  
  
एवं मुनीन्द्रे ब्रुवति पितुः पादाभिवन्दनम् ।  
कर्तुमभुआजगामाथ रामः कमललोचनः ॥ २२॥  
  
प्रथमं पितरं पश्चान्मुनी मान्यैकमानितौ ।  
ततो विप्रांस्ततो बन्धुंस्ततो गुरुगणान्सुहृत् ॥ २३॥  
  
जग्राह च ततो दृष्ट्या मनाङ्मूर्ध्ना तथा गिरा ।  
राजलोकेन विहितां तां प्रणामपरम्पराम् ॥ २४॥  
  
विहिताशीर्मुनिभ्यां तु रामः सुसममानसः ।  
आससाद पितुः पुण्यं समीपं सुरसुन्दरः ॥ २५॥  
  
पादाभिवन्दनपरं तमथासौ महीपतिः ।  
शिरस्यभ्यालिलिङ्गाशु चुचुम्ब च पुनः पुनः ॥ २६॥  
  
शत्रुघ्नं लक्ष्मणं चैव तथैव परवीरहा ।  
आलिलिङ्ग घनस्नेहो राजहंसोऽम्बुजे यथा ॥ २७॥  
  
उत्सङ्गे पुत्र तिष्ठेति वदत्यथ महीपतौ ।  
भूमौ परिजनास्तीर्णे सोंऽशुकेऽथ न्यविक्षत ॥ २८॥  
  
राजोवाच ।  
पुत्र प्राप्तविवेकस्त्वं कल्याणानां च भाजनम् ।  
जडवज्जिर्णया बुद्ध्या खेदायात्मा न दीयताम् ॥ २९॥  
  
वृद्धविप्रगुरुप्रोक्तं त्वादृशेनानुतिष्ठता ।  
पदमासाद्यते पुण्यं न मोहमनुधावता ॥ ३०॥  
  
तावदेवाऽऽपदो दूरे तिष्ठन्ति परिपेलवाः ।  
यावदेव न मोहस्य प्रसरः पुत्र दीयते ॥ ३१॥  
  
श्रीवसिष्ठ उवाच ।  
राजपुत्र महाबाहो शूरस्त्वं विजितास्त्वया ।  
दुरुच्छेदा दुरारम्भा अप्यमी विषयारयः ॥ ३२॥  
  
किमतज्ज्ञ इवाज्ञानां योग्ये व्यामोहसागरे ।  
विनिमज्जसि कल्लोलबहुले जाड्यशालिनि ॥ ३३॥  
  
विश्वामित्र उवाच ।  
चलन्नीलोत्पलाव्यूहसमलोचनलोलताम् ।  
ब्रूहि चेतःकृतां त्यक्वा हेतुना केन मुह्यसि ॥ ३४॥  
  
किंनिष्ठाः के च ते केन कियन्तः कारणेन ते ।  
आधयः प्रविलुम्पन्ति मनो गेहमिवाखवः ॥ ३५॥  
  
मन्ये नानुचितानां त्वमाधीनां पदमुत्तमम् ।  
आपत्सु चाऽप्रयोज्यं ते निहीना अपि चाधयः ॥ ३६॥  
  
यथाभिमतमाशु त्वं ब्रूहि प्राप्स्यसि चानघ ।  
सर्वमेव पुनर्येन भेत्स्यन्ते त्वां तु नाधयः ॥ ३७॥  
  
इत्युक्तमस्य सुमते रघुवंशकेतु-  
राकण्यं वाक्यमुचितार्थविलासगर्भम् ।  
तत्याज खेदमभिगर्जति वारिवाहे  
बर्ही यथा त्वनुमिताभिमतार्थसिद्धिः ॥ ३८॥  
  
इत्यार्षे श्रीमद्वासिष्ठमहारामायणे वाल्मीकीये  
वैराग्यप्रकरणे राघवसमाश्वासनं नामैकादशः सर्गः॥  
  
११॥  
  
  
  
द्वादशः सर्गः  
  
वाल्मीकिरुवाच ।  
  
इति पृष्टो मुनीन्द्रेण समाश्वस्य च राघवः ।  
उवाच वचनं चारु परिपूर्णार्थमन्थरम् ॥ १॥  
  
श्रीराम उवाच ।  
भगवन्भवता पृष्टो यथावदधुनाऽखिलम् ।  
कथयाम्यहमज्ञोऽपि को लङ्घयति सद्वचः ॥ २॥  
  
अहं तावदयं जातो निजेऽस्मिन्पितृसद्मनि ।  
क्रमेण वृद्धिं सम्प्राप्तः प्राप्तविद्यश्च संस्थितः ॥ ३॥  
  
ततः सदाचारपरो भूत्वाहं मुनिनायक ।  
विहृतस्तीर्थयात्रार्थमुर्वीमम्बुधिमेखलाम् ॥ ४॥  
  
एतावताथ कालेन संसारास्थामिमां हरन् ।  
समुद्भूतो मनसि मे विचारः सोऽयमीदृशः ॥ ५॥  
  
विवेकेन परीतात्मा तेनाहं तदनु स्वयम् ।  
भोगनीरसया बुद्ध्या प्रविचारितवादिनम् ॥ ६॥  
  
किंनामेदं बत सुखं येयं संसारसन्ततिः ।  
जायते मृतये लोको म्रियते जननाय च । ॥ ७॥  
  
अस्थिराः सर्व एवेमे सचराचरचेष्टिताः ।  
आपदां पतयः पापा भावा विभवभूमयः ॥ ८॥  
  
अयःशलाकासदृशाः परस्परमसङ्गिनः ।  
श्लिष्यन्ते केवलं भावा मनःकल्पनया स्वया ॥ ९॥  
  
मनःसमायत्तमिदं जगदाभोगि दृश्यते ।  
मनश्चासदिवाभाति केन स्म परिमोहिताः ॥ १०॥  
  
असतैव वयं कष्टं विकृष्टा मूढबुद्धयः ।  
मृगतृष्णाम्भसा दूरे वने मुग्धमृगा इव ॥ ११॥  
  
न केनचिच्च विक्रीता विक्रीता एव संस्थिताः ।  
बत मूढा वयं सर्वे जानाना अपि शाम्बरम् ॥ १२॥  
  
किमेतेषु प्रपञ्चेषु भोगा नाम सुदुर्भगाः ।  
मुधैव हि वयं मोहात्संस्थिता बद्धभावनाः ॥ १३॥  
  
आ ज्ञातं बहुकालेन व्यर्थमेव वयं वने ।  
मोहे निपतिता मुग्धाः श्वभ्रे मुग्धा मृगा इव ॥ १४॥  
  
किं मे राज्येन किं भोगैः कोऽहं किमिदमागतम् ।  
यन्मिथ्यैवास्तु तन्मिथ्या कस्य नाम किमागतम् ॥ १५॥  
  
एवं विमृशतो ब्रह्मन्सर्वेष्वेव ततो मम ।  
भावेष्वरतिरायाता पथिकस्य मरुष्विव ॥ १६॥  
  
तदेतद्भगवन्ब्रूहि किमिदं परिणश्यति ।  
किमिदं जायते भूयः किमिदं परिवर्धते ॥ १७॥  
  
जरामरणमापच्च जननं सम्पदस्तथा ।  
आविर्भावतिरोभावैर्विवर्धन्ते पुनः पुनः ॥ १८॥  
  
भोगैस्तैरेव तैरेव तुच्छाइर्वयममी किल ।  
पश्य जर्जरतां नीता वातैरिव गिरिद्रुमाः ॥ १९॥  
  
अचेतना इव जनाः पवनैः प्राणनामभिः ।  
ध्वनन्तः संस्थिता व्यर्थं यथा कीचकवेणवः ॥ २०॥  
  
शाम्यतीदं कथं दुःखमिति तप्तोऽस्मि चिन्तया ।  
जरद्द्रुम इवोग्रेण कोटरस्थेन वह्निना ॥ २१॥  
  
संसारदुःखपाषाणनीरन्ध्रहृदयोऽप्यहम् ।  
निजलोकभयादेव गलद्बाष्पं न रोदिमि ॥ २२॥  
  
शून्या मन्मुखवृत्तीस्तां शुष्करोदननीरसाः ।  
विवेक एव हृत्संस्थो ममैकान्तेषु पश्यति ॥ २३॥  
  
भृशं मुह्यामि संस्मृत्य भावाभावमयीं स्थितिम् ।  
दारिद्र्येणेव सुभगो दूरे संसारचेष्टया ॥ २४॥  
  
मोहयन्ति मनोवृत्तिं खण्डयन्ति गुणावलिम् ।  
दुःखजाल प्रयच्छन्ति विप्रलम्भपराः श्रियः ॥ २५॥  
  
चिन्तानिचयचक्राणि नानन्दाय धनानि मे ।  
सम्प्रसूतकलत्राणि गृहाण्युग्रापदामिव ॥ २६॥  
  
विविधदोषदशापरिचिन्तनै-  
र्विततभङ्गुरकारणकल्पितैः ।  
मम न निर्वृतिमेति मनो मुने  
निगडितस्य यथा वनदन्तिनः ॥ २७॥  
  
खलाः कालेकाले निशि निशितमोहैकमिहिका  -  
गतालोके लोके विषयशतचौराः सुचतुराः ।  
प्रवृताः प्रोद्युक्ता दिशिदिशि विवेकैकहरणे  
रणे शक्तास्तेषां क इव विदुषः प्रोज्झ्यसुभटाः ॥ २८॥  
  
इत्यार्षे श्रीमद्वासिष्ठमहारामायणे वाल्मीकीये  
वैराग्यप्रकरणे प्रथमपरितापो नाम द्वादशः सर्गः ॥ १२॥  
  
  
  
त्रयोदशः सर्गः  
  
श्रीराम उवाच ।  
इयमस्मिन्स्थितोदारा संसारे परिकल्पिता ।  
श्रीर्मुने परिमोहाय सापि नूनं कदर्थदा ॥ १॥  
  
उल्लासबहुलानन्तकल्लोलानलमाकुलान् ।  
जडान्प्रवहति स्फारान्प्रावृषीव तरङ्गिणी ॥ २॥  
  
चिन्तादुहितरो बह्व्यो भूरिदुर्ललितैधिताः ।  
चञ्चलाः प्रभवन्त्यस्यास्तरङ्गाः सरितो यथा ॥ ३॥  
  
एषा हि पदमेकत्र न निबध्नाति दुर्भगा ।  
दग्धेवानियताचारमितश्चेतश्च धावति ॥ ४॥  
  
जनयन्ती परं दाहं परामृष्टाङ्गिका सती ।  
विनाशमेव धत्तेऽन्तर्दीपलेखेव कज्जलम् ॥ ५॥  
  
गुणागुणविचारेण विनैव किल पार्श्वगम् ।  
राजप्रकृतिवन्मूढा दुरारूढाऽवलम्बते ॥ ६॥  
  
कर्मणा तेनतेनैषा विस्तारमनुगच्छति ।  
दोषाशीविषवेगस्य यत्क्षीरं विस्तरायते ॥ ७॥  
  
तावच्छीतमृदुस्पर्शाः परे स्वे च जने जनाः ।  
वात्ययेव हिमं यावच्छ्रिया न परुषीकृताः ॥ ८॥  
  
प्राज्ञाः शूराः कृतज्ञाश्च पेशला मृदवश्च ये ।  
पांसुमुष्ट्येव मणयः श्रिया ते मलिनीकृताः ॥ ९॥  
  
न श्रीः सुखाय भगवन्दुःखायैव हि वर्धते ।  
गुप्ता विम्=नाशनं धत्ते मृतिं विषलता यथा ॥ १०॥  
  
श्रीमानजननिन्द्यश्च शूरश्चाप्यविकत्थनः ।  
समदृष्टिः प्रभुश्चैव दुर्लभाः पुरुषास्त्रयः ॥ ११॥  
  
एषा हि विषमा दुःखभोगिनां गहना गुहा ।  
घनमोहगजेन्द्राणां विन्ध्यशैलमहातटी ॥ १२॥  
  
सत्कार्यपद्मरजनी दुःखकैरवचन्द्रिका ।  
सुदृष्टिदीपिकावात्या कल्लोलौघतरङ्गिणी ॥ १३॥  
  
सम्भ्रमाभ्रादिपदवी विषादविषवर्धिनी ।  
केदारिका विकल्पानां खेदायभयभोगिनी ॥ १४॥  
  
हिमं वैराग्यवल्लीनां विकारोलूकयामिनी ।  
राहुदंष्ट्रा विवेकेन्दोः सौजन्याम्भोजचन्द्रिका ॥ १५॥  
  
इन्द्रायुधवदालोलनानारागमनोहरा ।  
लोला तडिदिवोत्पन्नध्वंसिनी च जडाश्रया ॥ १६॥  
  
चापलावजितारण्यनकुली नकुलीनजा ।  
विप्रलम्भनतात्पर्यजितोग्रमृगतृष्णिका ॥ १७॥  
  
लहरीवैकरूपेण पदं क्षणमकुर्वती ।  
चला दीपशिखेवातिदुर्ज्ञेयगतिगोचरा ॥ १८॥  
  
सिंहीव विग्रहव्यग्रकरीन्द्रकुलपोथिनी ।  
खड्गधारेव शिशिरा तीक्ष्णतीक्ष्णाशयाश्रया ॥ १९॥  
  
नानयापहृतार्थिन्या दुराधिपरिलीनया ।  
पश्याम्यभव्यया लक्ष्म्या किञ्चिद्दुःखादृते सुखम् ॥ २०॥  
  
दूरेणोत्सारिताऽलक्ष्म्या पुनरेव तमादरात् ।  
अहो बताश्लिष्यतीव निर्लज्ज दुर्जना सदा ॥ २१॥  
  
मनोरमा कर्षति चित्तवृत्तिं  
कदर्थसाध्या क्षणभङ्गुरा च ।  
व्यालावलीगात्रविवृत्तदेहा  
श्वभ्रोत्थिता पुष्पलतेव लक्ष्मीः ॥ २२॥  
  
इत्यार्षे श्रीमद्वासिष्ठमहारामायणे वाल्मीकीये  
वैराग्यप्रकरणे लक्ष्मीनिराकरणं नाम त्रयोदशः सर्गः ॥ १३॥  
  
  
  
चतुर्दशः सर्गः  
  
श्रीराम उवाच ।  
  
आयुः पल्लवकोणाग्रलम्बाम्बुकणभङ्गुरम् ।  
उन्मत्तमिव सन्त्यज्य यात्यकाण्डे शरीरकम् ॥ १॥  
  
विषयाशीविषासङ्गपरिजर्जरचेतसाम् ।  
अप्रौढात्मविवेकानामायुरायासकारणम् ॥ २॥  
  
ये तु विज्ञातविज्ञेया विश्रान्ता वितते पदे ।  
भावाभावसमाश्वासमायुस्तेषां सुखायते ॥ ३॥  
  
वयं परिमिताकारपरिनिष्ठितनिश्चयाः ।  
संसारभ्रतडित्पुञ्जे मुने नायुषि निर्वृताः ॥ ४॥  
  
युज्यते वेष्टनं वायोराकाशस्य च खण्डनम् ।  
ग्रथनं च तरङ्गाणामास्था नायुषि युज्यते ॥ ५॥  
  
पेलवं शरदीवाभ्रमस्नेह इव दीपकः ।  
तरङ्गक इवालोलं गतमेवोपलक्ष्यते ॥ ६॥  
  
तरङ्गं प्रतिबिम्बेन्दुं तडित्पुञ्जं नभोम्बुजम् ।  
ग्रहीतुमास्थां बध्नामि न त्वायुषि हतस्थितौ ॥ ७॥  
  
अविश्रान्तमनाः शून्यमायुराततमीहते ।  
दुःखायैव विमूढाऽन्तर्गर्भमश्वतरी यथा ॥ ८॥  
  
संसारसंसृतावस्यां फेनोऽस्मिन्सर्गसागरे ।  
कायवल्ल्याम्भसो ब्रह्मञ्जीवितं मे न रोचते ॥ ९॥  
  
प्राप्यं सम्प्राप्यते येन भूयो येन न शोच्यते ।  
पराया निर्वृतेः स्थानं यत्तज्जीवितमुच्यते ॥ १०॥  
  
तरवोऽपि हि जीवन्ति जीवन्ति मृगपक्षिणः ।  
स जीवति मनो यस्य मननेन न जीवति ॥ ११॥  
  
जातास्त एव जगति जन्तवः साधुजीविताः ।  
ये पुनर्नेह जायन्ते शेषा जरठगर्दभाः ॥ १२॥  
  
भारोऽविवेकिनः शास्त्रं भारो ज्ञानं च रागिणः ।  
अशान्तस्य मनो भारो भारोऽनात्मविदो वपुः ॥ १३॥  
  
रूपमायुर्मनो बुद्धिरहङ्कारस्तथेहितम् ।  
भारो भारधरस्येव सर्वं दुःखाय दुर्धियः ॥ १४॥  
  
अविश्रान्तमनापुर्णमापदां परमास्पदम् ।  
नीडं रोगविहङ्गानामायुरायासनं दृढम् ॥ १५॥  
  
प्रत्यहं खेदमुत्सृज्य शनैरलमनारतम् ।  
आख्रुनेव जरच्छ्वभ्रं कालेन विनिहन्यते ॥ १६॥  
  
शरीरबिलविश्रान्तैर्विषदाहप्रदायिभिः ।  
रोगैरापीयते रौद्रैर्व्यालैरिव वनानिलः ॥ १७॥  
  
प्रस्नुवानैरविच्छेदं तुच्छैरन्तरवाशिभिः ।  
दुःखैरावृश्च्यते क्रूरैर्घुणैरिव जरद्द्रुमः ॥ १८॥  
  
नूनं निगरणायाशु घनगर्धमनारतम् ।  
आख्रुर्मार्जारकेणेव मरणेनावलोक्यते ॥ १९॥  
  
गन्धादिगुणगर्भिण्या शून्ययाऽशक्तिवेश्यया ।  
अन्नं महाशनेनेव जरया परिजीर्यते ॥ २०॥  
  
दिनैः कतिपयैरेव परिज्ञाय गतादरम् ।  
दुर्जनः सुजनेनेव यौवनेनावमुच्यते ॥ २१॥  
  
विनाशसुहृदा नित्यं जरामरणबन्धुना ।  
रूपं खिङ्गवरेणेव कृतान्तेनाभिलष्यते ॥ २२॥  
  
स्थिरतया सुखभासितया तया  
सततमुज्झितमुत्तमफल्गु च ।  
जगति नास्ति तथा गुणवर्जितं  
मरणभाजनमायुरिदं यथा ॥ २३॥  
  
इत्यार्षे श्रीमद्वासिष्ठमहारामायणे वाल्मीकीये  
वैराग्यप्रकरणे जीवितगर्हा  नाम चतुर्दशः सर्गः ॥ १४॥  
  
  
  
पञ्चदशः सर्गः  
  
श्रीराम उवाच ।  
  
मुधैवाभ्युत्थितो मोहान्मुधैव परिवर्धते ।  
मिथ्यामयेन भीतोऽस्मि दुरहङ्कारशत्रुणा ॥ १॥  
  
अहङ्कारवशादेव दोषकोशकदर्थताम् ।  
ददाति दीनदीनानां संसारो विविधाकृतिः ॥ २॥  
  
अहङ्कारवशादापदहङ्काराद्दुराधयः ।  
अहङ्कारवशादीहा त्वहङ्कारो ममामयः ॥ ३॥  
  
तमहङ्कारमाश्रित्य परमं चिरवैरिणम् ।  
न भुजे न पिबाम्यम्भः किमु भोगान्भुजे मुने ॥ ४॥  
  
संसाररजनी दीर्घा माया मनसि मोहिनी ।  
ततोऽहङ्कारदोषेण किरातेनेव वागुरा ॥ ५॥  
  
यानि दुःखानि दीर्घाणि विषमाणि महान्ति च ।  
अहङ्कारात्प्रसूतानि तान्यगात्खदिरा इव ॥ ६॥  
  
शमेन्दुसैंहिकेयास्यं गुणपद्महिमाशनिम् ।  
साम्यमेघशरत्कालमहङ्कारं त्यजाम्यहम् ॥ ७॥  
  
नाहं रामो न मे वाञ्छा भावेषु न च मे मनः ।  
शान्त आसितुमिच्छामि स्वात्मनीव जिनो यथा ॥ ८॥  
  
अहङ्कारवशाद्यद्यन्मया भुक्तं हुतं कृतम् ।  
सर्वं तत्तदवस्त्वेव वस्त्वहङ्काररिक्तता ॥ ९॥  
  
अहमित्यस्ति देद्ब्रह्मन्नहमापदि दुःखितः ।  
नास्ति देत्सुखितस्तस्मादनहङ्कारिता वरम् ॥ १०॥  
  
अहङ्कारपरित्यज्य मुने शान्तमनस्तया ।  
अवतिष्ठे गतोद्वेगो भोगौघो भङ्गुरास्पदः ॥ ११॥  
  
ब्रह्मन्यावदहङ्कारवारिदः परिजृम्भते ।  
तावद्विकासमायाति तृष्णाकुटजमञ्जरी ॥ १२॥  
  
अहङ्कारघने शान्ते तृष्णा नवतडिल्लता ।  
शान्तदीपशिखावृत्त्या क्वापि यात्यतिसत्वरम् ॥ १३॥  
  
अहङ्कारमहाविन्ध्ये मनोमत्तमहागजः ।  
विस्फूर्जति घनास्फोटैः स्तनितैरिव वारिदः ॥ १४॥  
  
इह देहमहारण्ये घनाहङ्कारकेसरी ।  
योऽयमुल्लसति स्फारस्तेनेदं जगदाततम् ॥ १५॥  
  
तृष्णातन्तुलवप्रोता बहुजन्मपरम्परा ।  
अहङ्कारोग्रखिङ्गेन कण्ठे मुक्तावली कृता ॥ १६॥  
  
पुत्रमित्रकलत्रादितन्त्रमन्त्रविवर्जितम् ।  
प्रसारितमनेनेह मुनेऽहङ्कारवैरिणा ॥ १७॥  
  
प्रमार्जितेऽहमित्यस्मिन्पदे स्वयमपि द्रुतम् ।  
प्रमार्जिता भवन्त्येते सर्व एव दुराधयः ॥ १८॥  
  
अहमित्यम्बुदे शान्ते शनैश्च शमशातिनी ।  
मनोगगनसंमोहमिहिका क्वापि गच्छति ॥ १९॥  
  
निरहङ्कारवृत्तेर्मे मौर्ख्याच्छोकेन सीदतः ।  
यत्किञ्चिदुचितं ब्रह्मंस्तदाख्यातुमिहार्हसि ॥ २०॥  
  
सर्वापदां निलयमध्रुवमन्तरस्थ-  
मुन्मुक्तमुत्तमगुणेन न संश्रयामि ।  
यत्नादङ्कृतिपदं परितोऽतिदुःखं  
शेषेण मां समनुशाधि महानुभाव ॥ २१॥  
  
इत्यार्षे श्रीमद्वासिष्ठमहारामायणे वाल्मीकीये  
वैराग्यप्रकरणे अहङ्कारजुगुप्सा नाम पञ्चदशः सर्गः ॥ १५॥  
  
  
  
षोडशः सर्गः  
  
श्रीराम उवाच ।  
  
दोषैर्जर्जरतां याति सत्कार्यादार्यसेवनात् ।  
वातान्तःपिच्छलववच्चेतश्चलति चञ्चलम् ॥ १॥  
  
इतश्चेतश्च सुव्यग्रं व्यर्थमेवाभिधावति  
दूराद्दूरतरं दीनं ग्रामे कौलेयको यथा ॥ २॥  
  
न प्राप्नोति क्वचित्किञ्चितप्रप्तैरपि महाधनैः ।  
नान्तः सम्पूर्णतामेति करण्डक इवाम्बुभिः ॥ ३॥  
  
नित्यमेव मुने शून्यं कदाशावागुरावृतम् ।  
न मनो निर्वृतिं याति मृगो यूथादिव च्युतः ॥ ४॥  
  
तरङ्गतरलां वृत्तिं दधदालूनशीर्णताम् ।  
परित्यज्य क्षणामपि हृदये याति न स्थितिम् ॥ ५॥  
  
मनो श्चननविक्षुब्धं दिशो दश विधावति ।  
मन्दराहननोद्धूतं क्षीरार्णवपयो यथा ॥ ६॥  
  
कल्लोलकलितावर्तं मायामकरमालितम् ।  
न निरोद्धुं समर्थोऽस्मि मनोमयमहार्णवम् ॥ ७॥  
  
भोगदूर्वाङ्कुराकाङ्क्षी श्वभ्रपातमचिन्तयन् ।  
मनोहरिणको ब्रह्मन्दूरं विपरिधावति ॥ ८॥  
  
न कदाचन मे चेतः स्वामालूनविशिर्णताम् ।  
त्यजत्याकुलया वृत्त्या चञ्चलत्वमिवार्णवः ॥ ९॥  
  
चेतश्चञ्चलया वृत्त्या चिन्तानिचयचञ्चुरम् ।  
धृतिं बध्नाति नैकत्र पञ्जरे केसरी यथा ॥ १०॥  
  
मनो मोहरथारूढं शरीरात्समतासुखम् ।  
हरत्यपहतोद्वेगं हंसः क्षीरमिवाम्भसः ॥ ११॥  
  
अनल्पकल्पनातल्पे विलीनाश्चित्तवृत्तयः ।  
मुनीन्द्र न प्रबुध्यन्ते तेन तप्येऽहमाकुलः ॥ १२॥  
  
क्रोडीकृतदृढग्रन्थितृष्णासूत्रे स्थितात्मना ।  
विहगो जालकेनेव ब्रह्मन्बद्धोऽस्मि चेतसा ॥ १३॥  
  
सन्ततामर्षधूमेन चिन्ताज्वालाकुलेन च ।  
वह्निनेव तृणं शुष्कं मुने दग्धोऽस्मि चेतसा ॥ १४॥  
  
क्रूरेण जडतां यातस्तृष्णाभार्यानुगामिना ।  
शवं कौलेयकेनेव ब्रह्मन्भुक्तोऽस्मि चेतसा ॥ १५॥  
  
तरङ्गतरलास्फालवृत्तिना जडरूपिणा ।  
तटवृक्ष इवौघेन ब्रह्मन्नीतोऽस्मि चेतसा ॥ १६॥  
  
अवान्तरनिपाताय शून्ये वा भ्रमणाय च ।  
तृणं दण्डनिलेनेव दूरे नीतोऽस्मि चेतसा ॥ १७॥  
  
संसारजलधेरस्मान्नित्यमुत्तरणोन्मुखः ।  
सेतुनेव पयःपूरो रोधितोऽस्मि कुचेतसा ॥ १८॥  
  
पातालाद्गच्छतां पृथ्वीं पृथ्व्याः पातालगामिना ।  
कूपकाष्ठं कुदाम्नेव वेष्टितोऽस्मि कुचेतसा ॥ ९॥  
  
मिथ्यैव स्फाररूपेण विचाराद्विशरारुणा ।  
बालो वेतालकेनेव गृहीतोऽस्मि कुचेतसा ॥ २०॥  
  
वह्नेरुष्णतरः शैलादपि कष्टतरक्रमः ।  
वज्रादपि दृढो ब्रह्मन्दुर्निग्रहमनोग्रहः ॥ २१॥  
  
चेतः पतति कार्येषु विहगः स्वामिषेष्विव ।  
क्षणेन विरतिं याति बालः क्रीडनकादिव ॥ २२॥  
  
जडप्रकृतिरालोलो विततावर्तवृत्तिमान् ।  
मनोऽब्धिरहितव्यालो दूरं नयति तात माम् ॥ २३॥  
  
अप्यब्धिपानान्महतः सुमेरून्मूलनादपि ।  
अपि वह्न्यशनात्साधो विषमश्च्चित्तनिग्रहः ॥ २४॥  
  
चित्तं मारणमर्थानां तस्मिन्सति जगत्त्रयम् ।  
तस्मिन्क्षीणे जगन्क्षीणं तच्चिकित्स्यं प्रयत्नतः ॥ २५॥  
  
चितादिमानि सुखदुःखशतानि नून-  
मभ्यागतान्यगवरादिव काननानि ।  
तस्मिन्विवेकवशस्तनुतां प्रयाते  
मन्ये मुने निपुणमेव गलन्ति तानि ॥ २६॥  
  
सकलगुणजयाशा यत्र बद्धा महद्भि-  
स्तमरिमिह विजेतुं चित्तमभ्युत्थितोऽहम् ।  
विगतरतितयान्तर्नाभिनन्दामि लक्ष्मीं  
जडमलिनविलासां मेघलेखामिवेन्दुः ॥ २७॥  
  
इत्यार्षे श्रीमद्वासिष्ठमहारामायणे वाल्मीकीये  
वैराग्यप्रकरणे वैराग्यचित्तदौरात्म्यं नाम षोडशः सर्गः ॥ १६॥  
  
  
  
सप्तदशः सर्गः  
  
श्रीराम उवाच ।  
  
हार्दान्धकारशर्वर्या तृष्णयेह दुरन्त्यया ।  
स्फुरन्ति चेतनाकाशे दोषकौशिकपङ्क्तयः ॥ १॥  
  
अन्तर्दाहप्रदायिन्या समूढरसमार्दवः ।  
पङ्क आदित्यदीप्त्येव शोषं नीतोऽस्मि चिन्तया ॥ २॥  
  
मम चित्तमहारण्ये व्यामोहतिमिराकुले ।  
शून्ये ताण्डविनी जाता भृशमाशापिशाचिका ॥ ३॥  
  
वचोरचितनीहारा कञ्चनोपवनोज्ज्वला ।  
नूनं विकासमायाति चिन्ताकणकमञ्जरी ॥ ४॥  
  
अलमन्तर्भ्रमायैव तृष्णातरलिताशया ।  
आयाता विषमोल्लासमूर्मिरम्बुनिधाविव ॥ ५॥  
  
उद्दामकल्लोलरवा देहार्द्रौ वहतीह मे ।  
तरङ्गतरलाकारा तरतृष्णातरङ्गिणी ॥ ६॥  
  
वेगं संरोद्धुमुदितो वात्ययेव जरत्तृणम् ।  
नीतः कलुषया क्वापि तृष्णया चित्तचातकः ॥ ७॥  
  
यां यामहमतीवास्थां संश्रयामि गुणश्रियाम् ।  
तां तां कृन्तति मे तृष्णा तन्त्रीमिव कुमूषिका ॥ ८॥  
  
पयसीव जरत्पर्णं वायाविव जरत्तृणं।  
नभसीव शरन्मेघश्चिन्ताचक्रे भ्रमाम्यहम् ॥ ९॥  
  
गन्तुमास्पदमात्मीयमसमर्थधियो वयम् ।  
चिन्ताजाले विमुह्यामो जाले शकुनयो यथा ॥ १०॥  
  
तृष्णाभिधानया तात दग्धोऽस्मि ज्वालया तथा ।  
यथा दाहोपशमनमाशङ्के नामृतैरपि ॥ ११॥  
  
दूरं दूरमितो गत्वा समेत्य च पुनः पुनः ।  
भ्रमत्याशु दिगन्तेषु तृष्णोन्मत्त तुरङ्गमी ॥ १२॥  
  
जडसंसर्गिणी तृष्णा कृतोर्ध्वाधोगमागमा ।  
क्षुब्धा ग्रन्थिमती नित्यमारघट्टाग्ररज्जुवत् ॥ १३॥  
  
अन्तर्ग्रथितया देहे सर्वदुश्छेदयाऽनया ।  
रज्ज्वेवाशु बलीवर्दस्तृष्णया वाह्यते जनः ॥ १४॥  
  
पुत्रमित्रकलत्रादितृष्णया नित्यकृष्टया ।  
खगेष्विव किरात्येदं जालं लोकेषु रच्यते ॥ १५॥  
  
भीषयत्यपि धीरं मामन्धयत्यपि सेक्षणम् ।  
खेदयत्यपि सानन्दं तृष्णा कृष्णेव शर्वरी ॥ १६॥  
  
कुटिला कोमलस्पर्शा विषवैषम्यशंसिनी ।  
दशत्यपि मनाक्स्पृष्टा तृष्णा कृष्णेव भोगिनी ॥ १७॥  
  
भिन्दती हृदयं पुंसां मायामयविधायिनी ।  
दौर्भाग्यदायिनी दीना तृष्णा कृष्णेव राक्षसी ॥ १८॥  
  
तन्द्रीतन्त्रीगणैः कोशं दधाना परिवेष्टितम् ।  
नानन्दे राजते ब्रह्मंस्तृष्णा जर्जरवल्लकी ॥ १९॥  
  
नित्यमेवातिमलिना कटुकोन्माददायिनी ।  
दीर्घतन्त्री घनस्नेहा तृष्णागह्वरवल्लरी ॥ २०॥  
  
अनानन्दकरी शून्या निष्फला व्यर्थमुन्नता ।  
अमङ्गलकरी क्रूरा तृष्णा क्षीणेव मञ्जरी ॥ २१॥  
  
अनावर्जितचित्तापि सर्वमेवानुधावति ।  
न चाप्नोति फलं किञ्चित्तृष्णा जीर्णेव कामिनी ॥ २२॥  
  
संसारवृन्दे महति नानारससमाकुले ।  
भुवनाभोगरङ्गेषु तृष्णा जरठनर्तकी ॥ २३॥  
  
जराकुसुमितारूढा पातोत्पातफलावलिः ।  
संसारजङ्गले दीर्घे तृष्णा विषलता तता ॥ २४॥  
  
यन्न शक्नोति तत्रापि धत्ते ताण्डवितां गतिम् ।  
नृत्यत्यानन्दरहितं तृष्णा जीर्णेव नर्तकी ॥ २५॥  
  
भृशं स्फुरति नीहारे शाम्यत्यालोक आगते ।  
दुर्लङ्घ्येषु पदं धत्ते चिन्ता चपलबर्हिणी ॥ २६॥  
  
जडकल्लोलबहुला चिरं शून्यान्तरान्तरा ।  
क्षणमुल्लासमायाति तृष्णा प्रावृट्तरङ्गिणी ॥ २७॥  
  
नष्टमुत्सृज्य तिष्ठन्तं तृष्णा वृक्षमिवापरम् ।  
पुरुषात्पुरुषं याति तृष्णा लोलेव पक्षिणी ॥ २८॥  
  
पदं करोत्यलङ्घ्येऽपि तृप्तापि फलमीहते ।  
चिरं तिष्ठति नैकत्र तृष्णा चपलमर्कटी॥  
  
इदं कृत्वेदमायाति सर्वमेवासमञ्जसम् ।  
अनारतं च यतते तृष्णा चेष्टेव चैविकी ॥ ३०॥  
  
क्षणमायाति पातालं क्षणं याति नभस्थलम् ।  
क्षणं भ्रमति दिक्कुञ्जे तृष्णा हृत्पद्मषट्पदी ॥ ३१॥  
  
सर्वसंसारदोषाणां तृष्णैका दीर्घदुःखदा ।  
अन्तःपुरस्थमपि या योजयत्यतिसङ्कटे ॥ ३२॥  
  
प्रयच्छति परं जाड्यं परमालोकरोधिनी ।  
मोहनीहारगहना तृष्णा जलदमालिका ॥ ३३॥  
  
सर्वेषां जन्तुजातानां संसारव्यवहारिणाम् ।  
परिप्रोतमनोमाला तृष्णा बन्धनरज्जुवत् ॥ ३४॥  
  
विचित्रवर्णा विगुणा दीर्घा मलिनसऽन्स्थितिः ।  
शून्या शून्यपदा तृष्णा शक्रकार्मुकधर्मिणी ॥ ३५॥  
  
अशनिर्गुणसस्यानां फलिता शरदापदाम् ।  
हिमं संवित्सरोजानां तमसां दीर्घयामिनी ॥ ३६॥  
  
संसारनाटकनटी कार्यालयविहङ्गमी ।  
मानसारण्यहरिणी स्मरसङ्गीतवल्लकी ॥ ३७॥  
  
व्यवहाराब्धिलहरी मोहमातङ्गशृङ्खला ।  
सर्गन्यग्रोधसुलभा दुःखकैरवचन्द्रिका ॥ ३८॥  
  
जरामरणदुःखानामेका रत्नसमुद्रिका ।  
आधिव्याधिविलासानां नित्यं मत्ता विलासिनी ॥ ३९॥  
  
क्षणमालोकविमला सान्धकारलवा क्षणम् ।  
व्योमवीथ्युपमा तृष्णा नीहारगहना क्षणम् ॥ ४०॥  
  
गच्छत्युपशमं तृष्णा कायव्यायामशान्तये ।  
तमी घनतमःकृष्णा यथा रक्षोनिवृत्तये ॥ ४१॥  
  
तावन्मुह्यत्ययं मूको लोको विलुलिताशयः ।  
यावदेवानुसन्धत्ते तृष्णा  विषविषूचिका ॥ ४२॥  
  
लोकोऽयमखिलं दुःखं चिन्तयोज्झितयोज्झति ।  
तृष्णाविषूचिकामन्त्रचिन्तात्यागो हि कथ्यते ॥ ४३॥  
  
तृणपाषाणकाष्ठादिसर्वमामिषशङ्कया ।  
आददाना स्फुरत्यन्ते तृष्णा मत्स्यी ह्रदे यथा ॥ ४४॥  
  
रोगार्तिरङ्गनातृष्णा गम्भीरमपि मानवम् ।  
उत्तानतां नयन्त्याशु सूर्यांशव इवाम्बुजम् ॥ ४५॥  
  
अन्तःशून्या ग्रन्थिमत्यो दीर्घस्वाङ्कुरकण्टकाः ।  
मुक्तामणिप्रिया नित्यं तृष्णा वेणुलता इव ॥ ४६॥  
  
अहो बत महच्चित्रं तृष्णामपि महाधियः ।  
दुश्छेदामपि कृन्तन्ति विवेकेनामलासिना ॥ ४७॥  
  
नासिधारा न वज्रार्चिर्न तप्तायःकणार्चिषः ।  
तथा तीक्ष्णा यथा ब्रह्मंस्तृष्णेयं हृदि संस्थिता ॥ ४८॥  
  
उज्ज्वलाऽसिततीक्ष्णाग्रा स्नेहदीर्घदशा परा ।  
प्रकाशा दाहदुःस्पर्शा तृष्णा दीपशिखा इव ॥ ४९॥  
  
अपि मेरुसमं प्राज्ञमपि शूरमपि स्थिरम् ।  
तृणीकरोति तृष्नैका निमेषेण नरोत्तमम् ॥ ५०॥  
  
संस्तीर्णगहना भीमा घनजालरजोमयी ।  
सान्धकारोग्रनीहारा तृष्णा विन्ध्यमहातटी ॥ ५१॥  
  
एकैक सर्वभुवनान्तरलब्धलक्ष्या  
दुर्लक्ष्यतामुपगतैव वपुःस्थितैव ।  
तृष्णा स्थिता जगति चञ्चलवीचिमले  
क्षीरोदकाम्बुतरले मधुरेव शक्तिः ॥ ५२॥  
  
इत्यार्षे श्रीमद्वासिष्ठमहारामायणे वाल्मीकीये  
वैराग्यप्रकरणे तृष्णाभङ्गो नाम सप्तदशः सर्गः ॥ १७॥  
  
  
  
अष्टादशः सर्गः  
  
श्रीराम उवाच ।  
  
आर्द्रान्त्रतन्त्रीगहनो विकारी परिपातवान् ।  
देहः स्फुरति संसारे सोऽपि दुःखाय केवलम् ॥ १॥  
  
अज्ञोऽपि तज्ज्ञसदृशो वलितात्मचमत्कृतिः ।  
युक्त्या भव्योऽप्यभव्योऽपि न जडो नापि चेतनः ॥ २॥  
  
जडाजडदृशोर्मध्ये दोलायितदुराशयः ।  
अविवेकी विमूढात्मा मोहमेव प्रयच्छति ॥ ३॥  
  
स्तोकेनानन्दमायाति स्तोकेनायाति खेदिताम् ।  
नास्ति देहसमः शोच्यो नीचो गुणबहिष्कृतः ॥ ४॥  
  
आगमापायिना नित्यं दन्तकेसरशालिना ।  
विकासस्मितपुष्पेण प्रतिक्षणमलङ्कृतः ॥ ५॥  
  
भुजशाखो घनस्कन्धो द्विजस्तम्भशुभस्थितिः ।  
लोचनालिबिलाक्रान्तः शिरःपीठबृहत्फलः ॥ ६॥  
  
श्रवदन्तरसग्रस्तो हस्तपादसुपल्लवः ।  
गुल्मवान्कार्यसङ्घातो विहङ्गमकृतास्पदः ॥ ७॥  
  
सच्छायो देहवृक्षोऽयं जीवपान्थगणास्पदः ।  
कस्यात्मीयः कस्य पर आस्थानास्थे किलात्र के ॥ ८॥  
  
तात सन्तरणार्थेन गृहीतायां पुनः पुनः ।  
नावि देहलतायां च कस्य स्यादात्मभावना ॥ ९॥  
  
देहनाम्नि वने शून्ये बहुगर्तसमाकुले ।  
तनूरुहासङ्ख्यतरौ विश्वासं कोऽधिगच्छति ॥ १०॥  
  
मांसस्नाय्वस्थिवलिते शरीरपटहेऽदृढे ।  
मार्जारवदहं तात तिष्ठाम्यत्र गतध्वनौ ॥ ११॥  
  
संसारारण्यसंरूढो विलसच्चित्तमर्कटः ।  
चिन्तामञ्जरिताकारो दीर्घदुःखघुणक्षतः ॥ १२॥  
  
तृष्णाभुजङ्गमीगेहं कोपकाककृतालयः ।  
स्मितपुण्योद्गमः श्रीमाञ्छुभाशुभमहाफलः ॥ १३॥  
  
सुस्कन्धौघलताजालो हस्तस्तबकसुन्दरः ।  
पवनस्पन्दिताशेषस्वाङ्गावयवपल्लवः ॥ १४॥  
  
सर्वेन्द्रियखगधारः सुजानुस्तम्भ उन्नतः ।  
सरसच्छायया युक्तः कामपान्थनिषेवितः ॥ १५॥  
  
मूर्धसञ्जनिताऽऽदीर्घशिरोरुहतृणावलिः ।  
अहङ्कारगृध्रकृतकुलायः सुषिरोदरः ॥ १६॥  
  
विच्छिन्नवासनाजालमूलत्वाद्दुर्लवाकृतिः ।  
व्यायामविरसः कायप्लक्षोऽयं न सुखाय मे ॥ १७॥  
  
कलेवरमहङ्कारगृहस्थस्य महागृहम् ।  
लुठत्वभ्येतु वा स्थैर्यं किमनेन मुने मम ॥ १८॥  
  
पङ्क्तिबद्धेन्द्रियपशुं वलत्तृष्णागृहाङ्गनम् ।  
रागरञ्जितसर्वाङ्गं नेष्ठं देहगृहं मम ॥ १९॥  
  
पृष्ठास्थिकाष्ठसङ्घट्टपरिसङ्कटकोटरम् ।  
आन्त्ररज्जुभिराबद्धं नेष्ठं देहगृहं मम ॥ २०॥  
  
प्रसृतस्नायुतन्त्रीकं रक्ताम्बुकृतकर्दमम् ।  
जरामङ्कोलधवलं नेष्ठं देहगृहं मम ॥ २१॥  
  
चित्तभृत्यकृतानन्तचेष्टावष्टब्धसंस्थिति ।  
मिथामोहमहास्थूणं नेष्ठं देहगृहं मम ॥ २२॥  
  
दुःखार्भककृताक्रन्दं सुखशय्यामनोरमम् ।  
दुरीहादग्धदासीकं नेष्ठं देहगृहं मम ॥ २३॥  
  
मलाढ्यविषयव्यूहभाण्डोपस्करसङ्कटम् ।  
अज्ञानक्षारवलितं नेष्ठं देहगृहं मम ॥ २४॥  
  
गुल्फगुग्गुलुविश्रान्तजानूर्ध्वस्तम्भमस्तकम् ।  
दीर्घदोर्दारुसुदृढं नेष्ठं देहगृहं मम ॥ २५॥  
  
प्रकटाक्षगवाक्षान्तः क्रीडत्प्रज्ञागृहाङ्गनम् ।  
चिन्तादुहितृकं ब्रह्मन्नेष्टं देहगृहं मम ॥ २६॥  
  
मूर्धजाच्छादनच्छन्नकर्णश्रीचन्द्रशालिकम् ।  
आदीर्घाङ्गुलिनिर्व्यूहं नेष्ठं देहगृहं मम ॥ २७॥  
  
सर्वाङ्गकुड्यसङ्घातघनरोमयवाङ्कुरम् ।  
संशून्यपेटविवरं नेष्ठं देहगृहं मम ॥ २८॥  
  
नखोर्णनाभिनिलयं सरमारणितान्तरम् ।  
भाङ्कारकारिपवनं नेष्ठं देहगृहं मम ॥ २९॥  
  
प्रवेशनिर्गमव्यग्रवातवेगमनारतम् ।  
वितताक्षगवाक्षं तन्नेष्ठं देहगृहं मम ॥ ३०॥  
  
जिह्वामर्कटिकाक्रान्तवदनद्वारभीषणम् ।  
दृष्टदन्तास्थिशकलं नेष्ठं देहगृहं मम ॥ ३१॥  
  
त्वक्सुधालेपमसृणं यन्त्रसञ्चारचञ्चलम् ।  
मनः सदारवुनोत्खातं नेष्ठं देहगृहं मम ॥ ३२॥  
  
स्मितदीपप्रभोद्भासि क्षणमानन्दसुन्दरम् ।  
क्षणं व्याप्तं तमःपूरैर्नेष्ठं देहगृहं मम ॥ ३३॥  
  
समस्तरोगायतनं वलीपलितपत्तनम् ।  
सर्वाधिसारगहनं नेष्ठं देहगृहं मम ॥ ३४॥  
  
अक्षर्क्षक्षोभविषमा शून्या निःसारकोटरा ।  
तमोगहनदिक्कुञ्जा नेष्टा देहाटवी मम ॥ ३५॥  
  
देहालयं धारयितुं न शक्नोमि मुनीश्वरः ।  
पङ्कमग्नं समुद्धर्तुं गजमल्पबलो यथा ॥ ३६॥  
  
किं श्रिया किं च राज्येन किं कायेन किमीहितैः ।  
दिनैः कपितयैरेव कालः सर्व निकृन्तति ॥ ३७॥  
  
रक्तमांसमयस्यास्य सबाह्याभ्यन्तरं मुने ।  
नाशैकधर्मिणो ब्रूहि कैव कायस्य रम्यता ॥ ३८॥  
  
मरणावसरे काया जीवं नानुसरन्ति ये ।  
तेषु तात कृतघ्नेषु कैवास्था वद धीमताम् ॥ ३९॥  
  
मत्तेभकर्णाग्रचलः कायो लम्बाम्बुभङ्गुरः ।  
न सन्त्यजति मां यावत्तावदेनं त्यजाम्यहम् ॥ ४०॥  
  
पवनस्पन्दतरलं पेलवः कायपल्लवः ।  
जर्जरस्तनुवृत्तश्च नेष्टो मे कटुनीरसः ॥ ४१॥  
  
भुक्त्वा पीत्वा चिरं कालं बालपल्लवपेलवाम् ।  
तनुतामेत्य यत्नेन विनाशमनुधावति ॥ ४२॥  
  
तान्येव सुखदुःखानि भावाभावमयान्यसौ ।  
भूयोऽप्यनुभवन्कायः प्राकृतो हि न लज्जते ॥ ४३॥  
  
सुचिरं प्रभुतां कृत्वा संसेव्य विभवश्रियम् ।  
नोच्छ्रायमेति न स्थैर्यं कायः किमिति पाल्यते ॥ ४४॥  
  
जराकाले जरामेति मृत्युकाले तथा मृतिम् ।  
सम एवाविशेषज्ञः कायो भोगिदरिद्रयोः ॥ ४५॥  
  
संसारम्भोधिजठरे तृष्णाकुहरकान्तरे ।  
सुप्तस्तिष्ठति मुक्तेहो मूकोऽयं कायकच्छपः ॥ ४६॥  
  
दहनैकार्थयोग्यानि कायकाष्ठानि भूरिशः ।  
संसाराब्धाविहोह्यन्ते कञ्चित्तेषु नरं विदुः ॥ ४७॥  
  
दीर्घदौरात्म्यवलया निपातफलपातया ।  
न देहलतया कार्यं किञ्चिदस्ति विवेकिनः ॥ ४८॥  
  
मज्जन्कर्दमकोशेषु झटित्येव जरां गतः ।  
न ज्ञायतेयात्यचिरात्कः कथं देहदर्दुरः ॥ ४९॥  
  
निःसारसकलारम्भाः कायाश्चपलवायवः ।  
रजोमार्गेण गच्छन्तो दृश्यन्ते नेह केनचित् ॥ ५०॥  
  
वायोर्दीपस्य मनसो गच्छतो ज्ञायते गतिः ।  
आगच्छतश्च भगवञ्छरीरस्य कदाचन ॥ ५१॥  
  
बद्धास्था ये शरीरेषु बद्धास्था ये जगत्स्थितौ ।  
तान्मोहमदिरोन्मत्तान्धिग्धिगस्तु पुनः पुनः ॥ ५२॥  
  
नाहं देहस्य नो देहो मम नायमहं तथा ।  
इति विश्रान्तचित्ता ये ते मुने पुरुषोत्तमाः ॥ ५३॥  
  
मानावमानबहुला बहुलाभमनोरमाः ।  
शरीरमात्रबद्धास्थं ग्नन्ति दोषदृशो नरम् ॥ ५४॥  
  
शरीरश्वभ्रशायिन्या पिशाच्या पशलाङ्गया ।  
अहङ्कारचमत्कृत्या छलेन छलिता वयम् ॥ ५५॥  
  
प्रज्ञा वराकी सर्वैव कायबद्धास्थयानया ।  
मिथ्याद्यानकुराक्षस्या छलिता कष्टमेकिका ॥ ५६॥  
  
न किञ्चिदपि दृश्येऽस्मिन्सत्यं तेन हतात्मना ।  
चित्रं दग्धशरीरेण जनता विप्रलभ्यते ॥ ५७॥  
  
दिनैः कतिपयैरेव निर्झराम्बुकणो यथा ।  
पतत्ययमयत्नेन जरठः कायपल्लवः ॥ ५८॥  
  
कायोऽयमचिरापायो बुद्बुदोऽम्बुनिधाविव ।  
व्यर्थं कार्यपरावर्ते परिस्फुरति निष्फलः ॥ ५९॥  
  
मिथाज्ञानविकारेऽस्मिन्स्वप्नसम्भ्रमपत्तने ।  
काये स्फुटतरापाये क्षणमास्था न मे द्विज ॥ ६०॥  
  
तडित्षु शरदभ्रेषु गन्धर्वनगरेषु च  
स्थैर्यं येन विनिर्णीतं स विश्वसितु विग्रहे ॥ ६१॥  
  
सततभङ्गुरकार्यपरम्परा  
विजयिजातजयं हठवृत्तिषु ।  
प्रबलदोषमिदं तु कलेवरम्  
तृणमिवाहमपोह्य सुखं स्थितः ॥ ६२॥  
  
इत्यार्षे श्रीमद्वासिष्ठमहारामायणे वाल्मीकीये  
वैराग्यप्रकरणे कायजुगुप्सा नामाष्टादशः सर्गः ॥ १८॥  
  
  
  
