---
Category: shataka, yoga
Description-comments: From Briggs 1938 http://yogaclassics.org/
File name: gorakShashatakam2.itx
Indexextra: (Briggs)
Language: Sanskrit
Latest update: April 5, 2013
Location: doc_yoga
Proofread by: DPD
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: yoga
Text title: gorakShashatakam 2
engtitle: GorakShashatakam  2
itxtitle: gorakShashatakam  2
title: गोरक्षशतकम्  २

---
  
 गोरक्षशतकम् २   
  
श्रीगुरुं परमानन्दं वन्दे स्वानन्दविग्रहम् ।  
यस्य सन्निध्यमात्रेण चिदानन्दायते तनुः ॥ १॥  
  
अन्तर्निश्चलितात्मदीपकलिकास्वाधारबन्धादिभिः   
यो योगी युगकल्पकालकलनात् त्वं जजेगीयते ।  
ज्ञानामोदमहोदधिः समभवद्यत्रादिनाथः स्वयं  
व्यक्ताव्यक्तगुणाधिकं तमनिशं श्रीमीननाथं भजे ॥ २॥  
  
नमस्कृत्य गुरुं भक्त्या गोरक्षो ज्ञानमुत्तमम् ।  
अभीष्टं योगिनां ब्रूते परमानन्दकारकम् ॥ ३॥  
  
गोरक्षः शतकं वक्ति योगिनां हितकाम्यया ।  
ध्रुवं यस्यावबोधेन जायते परमं पदम् ॥ ४॥  
  
एतद्विमुक्तिसोपानमेतत् कालस्य वञ्चनम् ।  
यद्व्यावृत्तं मनो मोहाद् आसक्तं परमात्मनि ॥ ५॥  
  
द्विजसेवितशाखस्य श्रुतिकल्पतरोः फलम् ।  
शमनं भवतापस्य योगं भजति सज्जनः ॥ ६॥  
  
आसनं प्राणसंयामः प्रत्याहारोऽथ धारणा ।  
ध्यानं समाधिरेतानि योगाङ्गानि भवन्ति षट् ॥ ७॥  
  
आसनानि तु तावन्ति यावत्यो जीवजातयः ।  
एतेषामखिलान्भेदान्विजानाति महेश्वरः ॥ ८॥  
  
चतुराशीतिलक्षाणां एकमेकमुदाहृतम् ।  
ततः शिवेन पीठानां षोडेशानं शतं कृतम् ॥ ९॥  
  
आसनेभ्यः समस्तेभ्यो द्वयमेव विशिष्यते ।  
एकं सिद्धासनं प्रोक्तं द्वितीयं कमलासनम् ॥ १०॥  
  
योनिस्थानकमङ्घ्रिमूलघटितं कृत्वा दृढं विन्यसे  
न्मेढ्रे पादमथैकमेव नियतं कृत्वा समं विग्रहम् ।  
स्थाणुः संयमितेन्द्रियोऽचलदृशा पश्यन् भ्रुवोरन्तरम्  
एतन् मोक्षकवाटभेदजनकं सिद्धासनं प्रोच्यते ॥ ११॥  
  
वामोरूपरि दक्षिणं हि चरणं संस्थाप्य वामं तथा  
दक्षोरूपरि पश्चिमेन विधिना धृत्वा कराभ्यां दृढम् ।  
अङ्गुष्ठौ हृदये निधाय चिबुकं नासाग्रमालोकये  
देतद्व्याधिविकारहारि यमिनां पद्मासनं प्रोच्यते ॥ १२॥  
  
षट्चक्रं षोडशाधारं त्रिलक्षं व्योमपञ्चकम् ।  
स्वदेहे ये न जानन्ति कथं सिध्यन्ति योगिनः ॥ १३॥  
  
एकस्तम्भं नवद्वारं गृहं पञ्चाधिदैवतम् ।  
स्वदेहं ये न जानन्ति कथं सिध्यन्ति योगिनः ॥ १४॥  
  
चतुर्दलं स्यादाधारः स्वाधिष्ठानं च षट्दलम् ।  
नाभौ दशदलं पद्मं सूर्यसङ्ख्यदलं हृदि ॥ १५॥  
  
कण्ठे स्यात् षोडशदलं भ्रूमध्ये द्विदलं तथा ।  
सहस्रदलमाख्यातं ब्रह्मरन्ध्रे महापथे ॥ १६॥  
  
आधारः प्रथमं चक्रं स्वाधिष्ठानं द्वितीयकम् ।  
योनिस्थानं द्वयोर्मध्ये कामरूपं निगद्यते ॥ १७॥  
  
आधाराख्यं गुदस्थानं पङ्कजं च चतुर्दलम् ।  
तन्मध्ये प्रोच्यते योनिः कामाक्षा सिद्धवन्दिता ॥ १८॥  
  
योनिमध्ये महालिङ्गं पश्चिमाभिमुखं स्थितम् ।  
मस्तके मणिवद्बिम्बं यो जानाति स योगवित् ॥ १९॥  
  
तप्तचामीकराभासं तडिल्लेखेव विस्फुरत् ।  
त्रिकोणं तत्पुरं वह्नेरधोमेढ्रात् प्रतिष्ठितम् ॥ २०॥  
  
यत्समाधौ परं ज्योतिरनन्तं विश्वतोमुखम् ।  
तस्मिन् दृष्टे महायोगे यातायातं न विद्यते ॥ २१॥  
  
स्वशब्देन भवेत् प्राणः स्वाधिष्ठानं तदाश्रयः ।  
स्वाधिष्ठानात् पदादस्मान्मेढ्रमेवाभिधीयते ॥ २२॥  
  
तन्तुना मणिवत् प्रोतो यत्र कन्दः सुषुम्णया ।  
तन्नाभिमण्डलं चक्रं प्रोच्यते मणिपूरकम् ॥ २३॥  
  
द्वादशारे महाचक्रे पुण्यपापविवर्जिते ।  
तावज् जीवो भ्रमत्येव यावत् तत्त्वं न विन्दति ॥ २४॥  
  
ऊर्ध्वं मेढ्राद् अधो नाभेः कन्दयोनिः खगाण्डवत् ।  
तत्र नाड्यः समुत्पन्नाः सहस्राणां द्विसप्ततिः ॥ २५॥  
  
तेषु नाडिसहस्रेषु द्विसप्ततिरुदाहृताः ।  
प्रधानं प्राणवाहिन्यो भूयस्तत्र दश स्मृताः ॥ २६॥  
  
इडा च पिङ्गला चैव सुषुम्णा च तृतीयका ।  
गान्धारी हस्तिजिह्वा च पूषा चैव यशस्विनी ॥ २७॥  
  
अलम्बुषा कुहूश् चैव शङ्खिनी दशमी स्मृता ।  
एतन् नाडिमयं चक्रं ज्ञातव्यं योगिभिः सदा ॥ २८॥  
  
इडा वामे स्थिता भागे पिङ्गला दक्षिणे तथा ।  
सुषुम्णा मध्यदेशे तु गान्धारी वामचक्षुषि ॥ २९॥  
  
दक्षिणे हस्तिजिह्वा च पूषा कर्णे च दक्षिणे ।  
यशस्विनी वामकर्णे चासने वाप्यलम्बुषा ॥ ३०॥  
  
कुहूश्च लिङ्गदेशे तु मूलस्थाने च शङ्खिनी ।  
एवं द्वारमुपाश्रित्य तिष्ठन्ति दशनाडिकाः ॥ ३१॥  
  
इडापिङ्गलासुषुम्णा च तिस्रो नाड्युदाहृताः ।  
सततं प्राणवाहिन्यः सोमसूर्याग्निदेवताः ॥ ३२॥  
  
प्राणोऽपानः समानश् चोदानो व्यानौ च वायवः ।  
नागः कूर्मोऽथ कृकरो देवदत्तो धनञ्जयः ॥ ३३॥  
  
हृदि प्राणो वसेन् नित्यं अपानो गुदमण्डले ।  
समानो नाभिदेशे स्यादुदानः कण्ठमध्यगः ॥ ३४॥  
  
उद्गारे नागाख्यातः कूर्म उन्मीलने स्मृतः ।  
कृकरः क्षुतकृज्ज्ञेयो देवदत्तो विजृम्भणे ॥ ३५॥  
  
न जहाति मृतं चापि सर्वव्यापि धनञ्जयः ।  
एते सर्वासु नाडीषु भ्रमन्ते जीवरूपिणः ॥ ३६॥  
  
आक्षिप्तो भुजदण्डेन यथोच्चलति कन्दुकः ।  
प्राणापानसमाक्षिप्तस्तथा जीवो न तिष्ठति ॥ ३८॥  
  
प्राणापानवशो जीवो ह्यधश् चोर्ध्वं च धावति ।  
वामदक्षिणमार्गेण चञ्चलत्वान् न दृश्यते ॥ ३९॥  
  
रज्जुबद्धो यथा श्येनो गतोऽप्याकृष्यते ।  
गुणबद्धस्तथा जीवः प्राणापानेन कृष्यते ॥ ४०॥  
  
अपानः कर्षति प्राणः प्राणोऽपानं च कर्षति ।  
ऊर्ध्वाधः संस्थितावेतौ संयोजयति योगवित् ॥ ४१॥  
  
हकारेण बहिर्याति सकारेण विशेत्पुनः ।  
हंसहंसेत्यमुम मन्त्रं जीवो जपति सर्वदा ॥ ४२॥  
  
षट्शतानित्वहोरात्रे सहस्राण्येकविंशतिः ।  
एतत्सङ्ख्यान्वितं मन्त्र जीवो जपति सर्वदा ॥ ४३॥  
  
अजपा नाम गायत्री योगिनां मोक्षदायिनी ।  
अस्याः सङ्कल्पमात्रेण सर्वपापैः प्रमुच्यते ॥ ४४॥  
  
अनया सदृशी विद्या अनया सदृशो जपः ।  
अनया सदृशं ज्ञानं न भूतं न भविष्यति ॥ ४५॥  
  
कुन्दलिन्याः समुद्भूता गायत्री प्राणधारिणी ।  
प्राणविद्या महाविद्या यस्तां वेत्ति स योगवित् ॥ ४६॥  
  
कन्दोर्ध्वं कुण्डली शक्तिरष्टधा कुण्डलाकृति ।  
ब्रह्मद्वारमुखं नित्यं मुखेनाच्छाद्य तिष्ठति ॥ ४७॥  
  
येन द्वारेण गन्तव्यं ब्रह्मस्थानमनामयम् ।  
मुखेनाच्छाद्य तद्द्वारं प्रसुप्ता परमेश्वरी ॥ ४८॥  
  
प्रबुद्धा वह्नियोगेन मनसा मारुता हता ।  
सूचीवद् गुणमादाय व्रजत्यूर्ध्वं सुषुम्णया ॥ ४९॥  
  
प्रस्फुरद्भुजगाकारा पद्मतन्तुनिभा शुभा ।  
प्रबुद्धा वह्नियोगेन व्रजति ऊर्ध्वं सुषुम्णया ॥ ५०॥  
  
उद्घटयेत्कपातं तु यथा कुञ्चिकया हठात् ।  
कुण्डलिन्या तथा योगी मोक्षद्वारं प्रभेदयेत् ॥ ५१॥  
  
कृत्वा सम्पुटितौ करौ दृढतरं बद्धवातु पद्मासनं  
गाढं वक्षसि सन्निधाय चिबुकं ध्यात्वा तत्प्रेक्षितम् ।  
वारं वारमपानमूर्ध्वमनिलं प्रोच्चारयेत्पूरितं  
मुञ्चन्प्राणमुपैति बोधमतुलं शक्तिप्रबोधान्नरः ॥ ५२॥  
  
अङ्गानां मर्दनं कुर्याच्छ्रमजातेन वारिणा ।  
कट्वाम्ललवणत्यागी क्षीरभोजनमाचरेत् ॥ ५३॥  
  
ब्रह्मचारी मिताहारी त्यागी योगपरायणः ।  
अब्दादुर्ध्वं भवेत्सिद्धो नात्र कार्या विचारणा ॥ ५४॥  
  
सुस्निग्धं मधुराहारं चतुर्थांशविवर्जितम् ।  
भुज्यते सुरसम्प्रीत्यै मिताहारः स उच्यते ॥ ५५॥  
  
कन्दोर्ध्वं कुण्डली शक्तिरष्टधा कुण्डलाकृतिः ।  
बन्धनाय च मूढानां योगिनां मोक्षदा स्मृता ॥ ५६॥  
  
महामुद्रां नमोमुद्रामुड्डियानं जलन्धरम् ।  
मूलबन्धं च यो वेत्ति स योगी सिद्धिभाजनम् ॥ ५७॥  
  
शोधनं नाडिजालस्य चालनं चन्द्रसूर्ययोः ।  
रसानां शोषणं चैव महामुद्राभिधीयते ॥ ५८॥  
  
वक्षोन्यस्तहनुर्निपीड्य सुचिरं योनिं च वामाङ्घ्रिणा  
हस्ताभ्यामवधारितं प्रसरितं पादं तथा दक्षिणम् ।  
आपूर्य श्वसनेन कुक्षियुगलं बद्ध्वा शनै रेचयेद्  
एषा पातकनाशिनी सुमहती मुद्रा नॄणां प्रोच्यते ॥ ५९॥  
  
चन्द्राङ्गेन समभ्यस्य सूर्याङ्गेनाभ्यसेत् पुनः ।  
यावत् तुल्या भवेत्सङ्ख्या ततो मुद्रां विसर्जयेत् ॥ ६०॥  
  
न हि पथ्यमपथ्यं वा रसाः सर्वेऽपि नीरसाः ।  
अपि मुक्तं विषं घोरं पीयूषमपि जीर्यते ॥ ६१॥  
  
क्षयकुष्ठगुदावर्तगुल्माजीर्णपुरोगमाः ।  
रोगास्तस्य क्षयं यान्ति महामुद्रां तु योऽभ्यसेत् ॥ ६२॥  
  
कथितेयं महामुद्रा महासिद्धिकरा नॄणाम् ।  
गोपनीया प्रयत्नेन न देया यस्य कस्यचित् ॥ ६३॥  
  
कपालकुहरे जिह्वा प्रविष्टा विपरीतगा ।  
भ्रुवोरन्तर्गता दृष्टिर्मुद्रा भवति खेचरी ॥ ६४॥  
  
न रोगो मरणं तन्द्रा न निद्रा न क्षुधा तृषा ।  
न च मूर्च्छा भवेत्तस्य यो मुद्रां वेत्ति खेचरीम् ॥ ६५॥  
  
पीड्यते न स रोगेण लिप्यते न च कर्मणा ।  
बाध्यते न स कालेन यो मुद्रां वेत्ति खेचरीम् ॥ ६६॥  
  
चित्तं चरति खे यस्माज्जिह्वा चरति खे गता ।  
तेनैषा खेचरी नाम मुद्रा सिद्धैर्निरूपिता ॥ ६७॥  
  
बिन्दुमूलं शरीरं तु शिरास्तत्र प्रतिष्ठिताः ।  
भावयन्ति शरीरं या आपादतलमस्तकम् ॥ ६८॥  
  
खेचर्या मुद्रितं येन विवरं लम्बिकोर्ध्वतः ।  
न तस्य क्षरते बिन्दुः कामिन्यालिङ्गितस्य च ॥ ६९॥  
  
यावद्बिन्दुः स्थितो देहे तावत्कालभयं कुतः ।  
यावद्बद्धा नभोमुद्रा तावद्बिन्दुर्न गच्छति ॥ ७०॥  
  
चलितोऽपि यदा बिन्दुः सम्प्राप्तश्च हुताशनम् ।  
व्रजत्यूर्ध्वं हृतः शक्त्या निरुद्धो योनिमुद्रया ॥ ७१॥  
  
स पुनर्द्विविधो बिन्दुः पण्डुरो लोहितस्तथा ।  
पाण्डुरं शुक्रमित्याहुर्लोहितं तु महाराजः ॥ ७२॥  
  
सिन्दूरद्रवसङ्काशं रविस्थाने स्थितं रजः ।  
शशिस्थाने स्थितो बिन्दुस्तयोरैक्यं सुदुर्लभम् ॥ ७३॥  
  
बिन्दुः शिवो रजः शक्तिर्बिन्दुमिन्दू रजो रविः ।  
उभयोः सङ्गमादेव प्राप्यते परमं पदम् ॥ ७४॥  
  
वायुना शक्तिचारेण प्रेरितं तु महारजः ।  
बिन्दुनैति सहैकत्वं भवेद्दिव्यं वपुस्तदा ॥ ७५॥  
  
शुक्रं चन्द्रेण संयुक्तं रजः सूर्येण संयुतम् ।  
तयोः समरसैकत्वं योजानाति स योगवित् ॥ ७६॥  
  
उड्डीनं कुरुते यस्मादविश्रान्तं महाखगः ।  
उड्डीयानं तदेव स्यात्तव बन्धोऽभिधीयते ॥ ७७॥  
  
उदरात्पश्चिमे भागे ह्यधो नाभेर्निगद्यते ।  
उड्डीयानस्य बन्धोऽयं तत्र बन्धो विधीयते ॥ ७८॥  
  
बध्नाति हि सिराजालमधोगामि शिरोजलम् ।  
ततो जालन्धरो बन्धः कण्ठदुःखौघनाशनः ॥ ७९॥  
  
जालन्धरे कृते बन्धे कण्ठसङ्कोचलक्षणे ।  
पीयूषं न पतत्यग्नौ न च वायुः प्रकुप्यति ॥ ८०॥  
  
पार्ष्णिभागेन सम्पीड्य योनिमाकुञ्चयेद्गुदम् ।  
अपानमूर्ध्वमाकृष्य मूलबन्धोऽभिधीयते ॥ ८१॥  
  
अपानप्राणयोरैक्यात् क्षयान्मूत्रपुरीषयोः ।  
युवा भवति वृद्धोऽपि सततं मूलबन्धनात् ॥ ८२॥  
  
पद्मासनं समारुह्य समकायशिरोधरः ।  
नासाग्रदृष्टिरेकान्ते जपेदोङ्कारमव्ययम् ॥ ८३॥  
  
भूर्भुवः स्वरिमे लोकाः सोमसूर्याग्निदेवताः ।  
यस्या मात्रासु तिष्ठन्ति तत्परं ज्योतिरोमिति ॥ ८४॥  
  
त्रयःकालास्त्रयो वेदास्त्रयो लोकास्त्रयः स्वेराः ।   
त्रयोदेवाः स्थिता यत्र तत्परं ज्योतिरोमिति ॥ ८५॥  
  
क्रिया चेच्छा तथा ज्ञानाब्राह्मीरौद्रीश्च वैष्णवी ।  
त्रिधाशक्तिः स्थिता यत्र तत्परं ज्योतिरोमिति ॥ ८६॥  
  
आकाराश्च तथोकारोमकारो बिन्दुसञ्ज्ञकः ।  
तिस्रोमात्राः स्थिता यत्र तत्परं ज्योतिरोमिति ॥ ८७॥  
  
वचसा तज्जयेद्बीजं वपुषा तत्समभ्यसेत् ।  
मनसा तत्स्मरेन्नित्यं तत्परं ज्योतिरोमिति ॥ ८८॥  
  
शुचिर्वाप्यशुचिर्वापि यो जपेत्प्रणवं सदा ।  
लिप्यते न स पापेन पद्मपत्रमिवाम्भसा ॥ ८९॥  
  
चले वाते चलो बिन्दुर्निश्चले निश्चलो भवेत् ।  
योगी स्थाणुत्वमाप्नोति ततो वायुं निरोधयेत् ॥ ९०॥  
  
यावद्वायुः स्थितो देहे तावज्जीवनमुच्यते ।  
मरणं तस्य निष्क्रान्तिस्ततो वायुं निरोधयेत् ॥ ९१॥  
  
यावद्बद्धो मरुद्देहे यावच्चित्तं निराकुलम् ।  
यावद्दृष्टिर्भ्रुवोर्मध्ये तावत्कालभयं कुतः ॥ ९२॥  
  
अतः कालभयाद् ब्रह्मा प्राणायामपरायणः ।  
योगिनो मुनयश्चैव ततो वायुं निरोधयेत् ॥ ९३॥  
  
षट्त्रिंशदङ्गुलोहंसः प्रयाणं कुरुते बहिः ।  
वामदक्षिणमार्गेण ततः प्राणोऽभिधीयते ॥ ९४॥  
  
शुद्धिमेति यदा सर्वं नाडीचक्रं मलाकुलम् ।  
तदैव जायते योगी प्राणसङ्ग्रहणे क्षमः ॥ ९५॥  
  
बद्धपद्मासनो योगी प्राणं चन्द्रेण पूरयेत् ।  
धारयित्वा यथाशक्ति भूयः सूर्येण रेचयेत् ॥ ९६॥  
  
अमृतं दधिसङ्काशं गोक्षीररजतोपमम् ।  
ध्यात्वा चन्द्रमसो बिम्बं प्राणायामी सुखी भवेत् ॥ ९७॥  
  
दक्षिणो श्वासमाकृष्य पूरयेदुदरं शनैः ।  
कुम्भयित्वा विधानेन पुरश्चन्द्रेण रेचयेत् ॥ ९८॥  
  
प्रज्वलज्ज्वलनज्वालापुञ्जमादित्यमण्डलम् ।  
ध्यात्वा नाभिस्थितं योगी प्राणायामे सुखी भवेत् ॥ ९९॥  
  
प्राणं चोदिडया पिबेन्परिमितं भूयोऽन्यया रेचयेत्   
पीत्वा पिङ्गलया समीरणमथो बद्ध्वा त्यजेद्वामया ।  
सूर्यचन्द्रमसोरनेन विधिना बिम्बद्वयं ध्यायतः  
शुद्धा नाडिगणा भवन्ति यमिनो मासत्रयादूर्ध्वतः ॥ १००॥  
  
यथेष्ठं धारणं वायोरनलस्य प्रदीपनम् ।  
नादाभिव्यक्तिरारोग्यं जायते नाडिशोधनात् ॥ १०१॥  
  
॥ इति श्री गोरक्षनाथप्रणीतः गोरक्षशतकं सम्पूर्णम् ॥  
  
  
http://yogaclassics.org/ Briggs 1938  
  
Proofread by DPD  
  
