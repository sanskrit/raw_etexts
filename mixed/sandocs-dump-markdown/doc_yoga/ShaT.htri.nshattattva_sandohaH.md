---
Category: vedanta, yoga
File name: shhattrim.itx
Language: Sanskrit
Latest update: November 1, 2010
Location: doc_yoga
Proofread by: Sorin Suciu aka SeSe at sorins at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: yoga
Text title: ShaT.htri.nshattattva sandohaH
Transliterated by: Sorin Suciu aka SeSe at sorins at hotmail.com
engtitle: ShaT.htri.nshattattva sandohaH
itxtitle: ShaT.htri.nshattattva sandohaH
title: षट्।ह्त्रिंशत्तत्त्व सन्दोहः

---
  
 षट्त्रिंशत्तत्त्व सन्दोहः   
  
यदयमनुत्तरमूर्तिर्निजेच्छयाखिलमिदं जगत्स्रष्टुं ।  
पस्पन्दे स स्पन्दः प्रथमश्शिवतत्त्वमुच्यते तज्ज्ञैः ॥ १॥  
  
इह हि स्वतन्त्रशिवाद्वयदर्शने  
परमेश्वरस्स्वतन्त्रश्चिद्घनसंवित्स्वभावस्स्वया  
स्वातन्त्र्याख्यया  
शक्त्या सततं शिवादिधरण्यन्ततत्तद्भुवनभूततत्त्वात्मना  
क्रीडनादिशीलत्वात् कृत्यपञ्चकविधायी वस्तुतः  
क्रमराहित्येऽपि  
विश्वसृष्टौ आभासनमात्रसारेण  
पारमार्थिककार्यकारणभावेन  
क्रममपि उद्भावयन् अनाख्यत्वेऽपि स्वेच्छयैव स्वात्मभित्तौ  
तत्तच्छिवादि  
तत्त्वाभिख्यामवभासयति । तथात्वेऽपि  
षट्त्रिंशत्तत्त्वमयकुलस्वरूपपरामर्शनाताखण्ड्येन  
स्वचमत्कारविमर्शसारामनुत्तर आनन्दधनावस्थान्नोज्झतीति  
वास्तवाशयावबोधनाय कश्चिम्महामाहेश्वरः  
परमेशशक्तिपातानुगृहीतः  
तत्त्वक्रमप्रक्रियामार्याभिरेकविंशत्या  
समुपनिबबन्ध यदयमित्यादिना । अनुत्तरमूर्तेभगवतः  
परमेश्वरस्य  
प्रकाशघनस्वात्मैकात्भ्येनावस्थितं विश्वं सिसृक्षोः  
दर्पणनगरवत स्वेच्छयैव स्वात्मन्याद्या  
प्रोम्मिमीलयिषावस्था  
शिवतत्त्वव्यपदेश्या पञ्चशक्तिनिर्भरत्वात्स्वातन्त्रियात्  
चिदादिप्राधान्येन क्रमशः शुद्धाध्वनि  
तत्त्वसृष्ट्यवभासनं  
मायाविद्यादेस् संवित्प्रकाशघनपरमशिवात्  
व्यतिरेकानतिरेकविकल्पैरुपहतत्वात्  
स्वतन्त्रियमेव केवलं विश्वोत्पत्तिसंहरणादौ  
मूर्धाभिषिक्तं  
तत्तदनन्तशक्तिनियमानां क्रोडीकारित्वात् वक्ष्यमाणेऽपि  
तत्तद्रूपोपग्रहणे स्वतन्त्र्यामुक्तत्वान्न  
प्राच्यस्वभावापायः ॥ १॥  
  
इच्छा सैवस्वच्छा सन्ततसमवायिनी सती शक्तिः ।  
सचराचरस्य जगतो बीजं निखिलस्य निजनिलीनस्य ॥ २॥  
  
तस्य स्वाभिन्ना स्वतन्त्रेच्छाशक्तिरेवोद्भविष्यतो विश्वस्य  
स्वान्तर्निलीनत्वात्बीजभूता शक्तितत्त्वतां  
याति शक्तेश्शक्तिमद्धर्मत्वेऽपि  
नांयदर्शनाभिमतवत्तस्मात्व्यतिरेकः  
नैष्कर्म्येणात्रेच्छायास्स्वच्छत्वात्  
हृदयसारोर्मिप्रभृतिभिः सञ्ज्ञाभि तत्तद्दर्शनेषु अभिधानं ।  
परमेश्वर एव हि स्वैश्वर्योच्छलत्तया  
पूर्णाहन्ताचमत्कारतारतम्येन  
शक्तिदर्शामधिशेते इत्यत्रानन्दशक्तिप्राधान्यं ॥ २॥  
  
स्वेच्छाशक्त्युद्गीर्णं जगदात्मतया समाच्छाद्य ।  
निवसन्स एव निखिलानुग्रहनिरतस्सदाशिवोऽमिहितः ॥ ३॥  
  
तस्यैव परमेश्वरस्य स्वस्वातन्त्र्योद्भासितस्य विश्वस्य  
विशुद्धसंविन्मात्राधिकरण्येन स्वात्मन्येव  
समुल्लासनात्सदित्याख्यानात्सदाशिवतत्त्वावस्थातस्स  
भाविनस्समस्तभावराशेस्सम्यक्  
बहिरवबिभासयिषालक्षणक्रीडारसिकत्वातनुग्रहनिरततद्भूमिकां  
गृह्णातीत्यतो निवसन्नित्युक्तं ॥ ३॥  
  
विश्वं पश्चात्पश्यन् इदन्तया निखिलमीश्वरो जातः ।  
सा भवति शुद्धविद्या येदन्ताहन्तयोरभेदमतिः ॥ ४॥  
  
एवं क्रमावभासनात्विश्वस्य शुद्धसंविन्मात्राधिकरण  
एव स्फुटतया परामृश्यमानस्याहमंशे  
अभिषेचनात्स एव परमेश्वर ईश्वरतत्त्वदशामधिश्रयत्यत्र  
वेद्यजातस्य स्फुटावभासनाज्ज्ञानशक्त्युद्रेकः ।  
आन्तरदशाय उद्रिक्तत्वात्सदाशिवावस्था  
बर्हिभावपरतोद्रेकात् तु ईश्वरावस्था इत्यनयोर्विशेषः ।  
प्ररूढभेदस्य इदन्तांशस्य  
समधृततुलापुटन्यायेनाहमंशस्फुरणायां  
शुद्धविद्यातत्त्वं ।  
अत्र विश्वस्य स्फुटतरं परामर्शनात्क्रियाशक्तिः प्रधाना ।  
इयति च शुद्धस्वातन्त्र्यमेव तत्तद्वैचित्र्येण प्रस्फुरतीति  
शुद्धोध्वा ॥ ४॥  
  
माया विभेद बुद्धिर्निजांशजातेषु निखिलजीवेषु ।  
नित्यं तस्य निरङ्कुशविभवं वेलेव वारिधे रुन्धे ॥ ५॥  
  
अशुद्धे पुनरध्वनि परमेश्वरैव  
स्वात्मप्रच्छादनसामक्रीषयाधोरभट्टारकभूमिं  
मन्त्रमहेश्वररूपां गृहीत्वा दुर्घटसम्पादनसामर्थ्येन  
मायाशक्त्या स्वतोऽन्योन्यतश्च भिन्नमणुनां भोगसिद्धये  
कलादिक्षित्यन्तं जडाजडवर्गं क्रमतोऽक्रमतोऽप्यवभासयति  
तत्र भिन्नभिन्नप्रथात्मकमयीयमलेन स्वाङ्गकल्पेष्वपि  
जडवेद्यवर्गेषु विभिन्नतया बुद्धिरेव मायाख्यं तत्त्वं येन  
तस्य  
निरर्गलं स्वातन्त्र्यं प्रतिहंयते वेलयेवाब्धितरङ्गाणां  
वैभवं ॥ ५॥  
  
स तया परिमितमूर्तिस्सङ्कुचितसमस्तशक्तिरेष पुमान् ।  
रविरिव सन्ध्यारक्तस्संहृतशक्तिस्स्वभासनेऽप्यपटुः ॥ ६॥  
  
अविकार्यस्यापि तस्य चिदात्मनः स्वशक्तीनां  
सङ्कोचनपुरः सरं शक्तिदारिद्र्यमापन्नस्याण्वपर  
पर्याया पुरुषसञ्ज्ञा संहृतशक्तित्वेन परिमितात्मा  
स स्वात्मैश्वर्यामपि प्रत्यभिज्ञातुमपटुः सञ्चरति  
विभिन्नयोनिषु ।  
यदा  
पुनश्शक्तिपाततारतंयात्विज्ञापितैश्वर्यस्स्वाङ्गकल्पमेव  
विश्वं प्रत्यभिजानीयात् तदा जीवत् शिवभावं प्रत्यापद्यते ॥ ६॥  
  
सम्पूर्णकर्तृताद्या बह्व्यस्सन्त्यस्य शक्तयस्तस्य ।  
सङ्कोचात्सङ्कुचिताः कलादिरूपेण रूढयन्त्येवं ॥ ७॥  
  
शत्तयन्तरक्रोडीकारिण्या स्वातन्त्रशक्त्यावियुक्तत्वादेव  
परमेश्वरस्य बहुशक्तित्वं सङ्कोचग्रहणादेव  
सर्वास्तच्छक्तयस्सङ्कुचितीभूय कलादितत्त्वपञ्चकेन  
प्ररोहमुपगच्छन्ती । ता यथा  
सर्ता सर्वज्ञता तृप्तिः नित्यता स्वातन्त्र्यमित्येतत्पञ्चकं  
शुद्धाशुद्धभेदेन द्विधा परमेशविषयतया शुद्धं  
संसारविषयतया तु अशुद्धं ॥ ७॥  
  
तत्सर्वकर्तृता सा सङ्कुचिता कतिपयार्थमात्रपरा ।  
किञ्चित्कर्तारममुं कलयन्ति कीर्त्यते कला नाम ॥ ८॥  
  
गोपितस्वरूपत्वान्निरुद्धशक्तेः परमेश्वरस्य  
सर्वकर्तृताशक्तिः प्राणादिपरिमितप्रमातृभावे किञ्चित्  
कर्तृतोद्वलनात्मना कलनेन कलातत्त्वात्मतां याति  
यद्वशात्किञ्चिदेव कर्तुमुत्सहते अणुः न सर्वत्र कर्तृत्वमिति ॥ ८॥  
  
सर्वज्ञतास्य शक्तिः परिमिततनुरल्पवेद्यमात्रपरा ।  
ज्ञानमुत्पादयन्ती विद्येति निगद्यते बुधैराद्यैः ॥ ९॥  
  
एवं तस्यैव सर्वज्ञताशक्तिस्सङ्कोचं गृहीतवती  
किञ्चिज्ज्ञेयमात्रपरत्वेन ज्ञानोत्पादनात्विद्यातत्त्वं  
विद्ययैव बुद्धिदर्पणे प्रतिफलिता भावा विविच्यन्ते  
गुणसङ्कीर्णनतया तस्य विवेक्तुमक्षमत्वात्तस्मात्  
विद्ययैवार्थविवेकः ॥ ९॥  
  
नित्यपरिपूर्णतृप्तिः शक्तिस्तस्यैव परमिता तु सती ।  
भोगेषु रज्जयन्ती सततममुं रागतत्त्वतां याता ॥ १०॥  
  
परमेश्वरस्य नित्यपरिपूर्णतृप्तिर्नाम शक्तिः पारमित्य  
याता यत्र क्वचन उपादेयाद्यभिमते  
किञ्चन्मे भूयात् इति सामान्येन अभिष्वङ्गमात्रादापद्यते  
रागतत्त्वं ।  
विशेषाभिष्वङ्गस्तु अस्यैव पल्लवितप्रायेत्येतदेव कलाविद्ययोः  
प्रागुक्तयोः किञ्चिद्भागे निमित्तं ॥ १०॥  
  
सा नित्यतास्य शक्तिर्निकृष्य निधनोदयप्रदानेन ।  
नियतपरिच्छेदकरी क्लृप्ता स्यात्कालतत्त्वरूपेण ॥ ११॥  
  
अकालकलितस्य चिदात्मनो नित्यत्वाख्या  
शक्तिन्यग्भावमाश्रित्य कार्यारूषितकर्तृत्वकलनय  
आणुं तुट्यादिक्रमाभासनात्मना कालेन संयोज्य  
कालतत्त्वव्यपदेश्या कल्प्यते येनायमणुः  
भूतादिक्रियाक्रमकलितः  
कालवशतामपद्यते ॥ ११॥  
  
यास्य स्वतन्त्रताख्या शक्तिस्सङ्कोचशालिनी सैव ।  
कृत्याकृत्येष्ववशं नियतममुं नियमन्त्यभून्नियतिः ॥ १२॥  
  
स्वतन्त्र्यमेवास्य परप्रमातुस्सङ्कुचन्नियतितत्त्व तामाभासयति  
यतः कार्याकार्येषु नियमाधानात्  
विशिष्टे कार्ये विशिष्तं कारणं एवादध्यान् नानियतं इति ।  
एतेन कलादिना कञ्चुकेना वृतोऽयं शक्तिदारिद्र्यमनुभूय  
कलादि  
मुखेनैव स्ववैभवात् प्रतिवितीर्णकिञ्चिदंशः पशुरित्युच्यते ॥ १२॥  
  
इच्छादित्रिसमष्टिश्शक्तिश्शान्तास्य सङ्कुचद्रूपा ।  
सङ्कलितेच्छाद्यात्यकसत्त्वादिक साम्यरूपिणी तु सती ॥ १३॥  
  
बुद्ध्यादिसामरस्यस्वरूपचित्तात्मिका गता प्रकृतिः ।  
इच्छास्य रजोरूपाहङ्कृतिरासीदहं प्रतीतिकरी ॥ १४॥  
  
अस्य शान्ताख्याशक्तिरक्षुब्धत्वातिच्छादीनां  
शक्तीनां गर्भीकरणात्समष्टिरूपा पारमित्यग्रहणाच्च  
गुणानामविभागावस्था प्रकृतितत्त्वं ।  
गुणानामिच्छादिशक्तित्रिकेनान्वारब्धत्वात्त्रित्वं यत्प्रक्षोभात्  
प्रकृतिकसर्गस्य प्रसरः । तत्र चित्तात्मके बुद्धयकृन्मनांसि  
सम्यावस्थामधिश्रियन्ति । अत्र तत्त्वक्रमप्रसरे  
शिवादिसकलान्तेषु  
प्रभातृवर्गेषु ज्ञानक्रियाशक्ती एव मुख्यमुपकरणं ते एव  
सङ्कुचिद्रूपे ईश्वरशुद्धविद्ये सङ्कुचिते विद्याकले  
अत्यन्तसङ्कुचिते  
बुद्धिकर्मेन्द्रियाणि क्रियायाः सङ्कोचसीम्नि भूतसूक्ष्मादि इति  
विज्ञेयं । अणोः रजः परिणामिनी इच्छशक्ति  
अहमित्याभिमानलक्षणा अहङ्कृतिः ॥ १३-१४॥  
  
ज्ञानापि सत्त्वरूपा निर्णयबोधस्य कारणं बुद्धिः ।  
तस्य क्रिया तमोमयमूर्तिर्मनोच्यते विकल्पकरी ॥ १५॥  
  
सत्त्वपरिणामिनी ज्ञानशक्तिरेवार्थाध्यवसायलक्षणा  
बुद्धिः । तमः परिणामिनी क्रियाशक्तिः ।  
विकल्पकरणलक्षणं  
मनस्तत्त्वमुच्यते ॥ १५॥  
  
वामादिपञ्चभेदस्सैव सङ्कुचितविग्रहो देवः ।  
ज्ञानक्रियोपरागप्राधान्याद्विविधविषरूपोऽभूत् ॥ १६॥  
  
सैव क्रीडासतत्त्वो वामोदेवादिपञ्चमूर्तितत्त्वात् सङ्कुचितो  
भूत्वा ज्ञानशक्त्युपरञ्जनप्रधानतया  
ज्ञानेन्द्रियतद्विषयशरीरतां क्रियाशक्त्युपाधिप्राधान्यात्  
कर्मेन्द्रियव्यापारवत्त्वं च उपादत्ते । शक्तिपञ्चकोपादानात्  
करणानां पञ्चधात्वं बोध्यं ॥ १६॥  
  
श्रोत्रं चक्षुस्स्पर्शनजिह्वाघ्राणानि बोधकरणानि ।  
शद्बस्पर्शरूपरसगन्धौ चेति भूतसुक्ष्माणि ॥ १७॥  
  
श्रोत्रादीनि ज्ञानेन्द्रियाणि शब्दादीनि तन्मात्राणि ॥ १७॥  
  
अयमेवातिनिकृष्टो जातो भूतात्मनापि भूतेशः ।  
गगनमनिलश्च तेजस्सलिलं भूमिश्च पञ्चभूतानि ॥ १८॥  
  
अत्यन्तसङ्कोचग्रहणातचिद्रूपतामवभास्याकाशदीनि  
पञ्चभूतानि ॥ १८॥  
  
श्रोत्रादिकरणवेद्याश्शब्दाद्यास्तानि वेदकान्येषां ।  
वचनकरी वागासीत् पाणिस्स्यात्करणभूतादाने ॥ १९॥  
  
शब्दादिज्ञानसाधनानि श्रोत्रादिकरणानि  
वचनादिक्रियासाधनानि  
वागादीनि कर्मेन्द्रियाणि ॥ १९॥  
  
गमनविसर्गानन्दत्रितये पादादिकं करणं ।  
गन्धवती भूमिस्स्यादापस्सांसिद्धिकद्रवास्तेजः ॥ २०॥  
  
उष्णस्पर्शमरूपस्पर्शो वायुरम्बरं सशब्दं ।  
षट्त्रिंशत्तत्त्वमयं वन्दे कुलातिगं शम्भुं ॥ २१॥  
  
आदिना पायूपस्थौ गृह्येते । गन्धवत्त्वं भूमेर्लक्षणं  
सांसिद्धिकद्रवत्वमब्लक्षणमुष्ण स्पर्शेन तेजो  
लक्ष्यते अरूपस्पर्शो वायुलक्षणं शब्दाकशस्येति प्रत्येकं  
मुख्यगुणनिर्देशः । तत्त्वानामुत्तरोत्तरं व्याप्यव्यापकभावेन  
भूमिर्व्याप्या जलादिशिवान्तं व्यापकानि पञ्चत्रिंशतेवं  
भूतसृष्टौ व्योमादिगुणा व्यामकत्वेनानुगतास्सन्ति ।  
परमशिवतत्त्वस्य  
सर्वत्रानुगतत्वात्विश्वमयतदुत्तीर्णयामलकौलस्वरूपमेव  
भक्तानामिति वन्दनोपसंहारोक्ययोपक्षिप्तमिति शिवं ॥ २० - २१॥  
  
॥ इति षट्त्रिशत्तत्त्वसन्दोहश्श्रीमद्राजानकानन्दाचार्यविरचितविवरणोपेतः समाप्तः ॥  
  
  
Encoded and proofread by Sorin Suciu aka SeSe at sorins at hotmail.com.  
  
