---
Category: vedanta, yoga
File name: aNu_bhAshhya.itx
Indexextra: (madhva concise treatiseAnandatIrtha)
Language: Sanskrit
Latest update: November 1, 2010
Location: doc_yoga
Proofread by: Shrisha Rao shrao at dvaita.org
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: yoga
Text title: sarvashAstrArtha aNu bhAShya (AnandatIrtha)
Transliterated by: Shrisha Rao shrao at dvaita.org
engtitle: sarvashAstrArtha aNu bhAShyam (AnandatIrtha)
itxtitle: sarvashAstrArtha aNu bhAShyam (AnandatIrtha)
title: सर्वशास्त्रार्थ अणु भाष्यम् (आनन्दतीर्थ)

---
  
 सर्वशास्त्रार्थ अणु भाष्य ( आनन्दतीर्थ)   
  
          सर्वशास्त्रार्थसङ्ग्रहः  
  
Encoded and proofread by Shrisha Rao shrao at dvaita.org  
  
          ॥ श्री गुरुभ्यो नमः हरिः ॐ ॥  
  
ॐ विष्णुरेव विजिज्ञास्यः सर्वकर्ताऽगमोदितः ।  
समन्वयादीक्षतेश्च पूर्णानन्दोऽन्तरः खवत् ॥ १.१॥  
  
प्रणेता ज्योतिरित्यादैः प्रसिद्धैरन्यवस्तुषु ।  
उच्यते विष्णुरेवैकः सर्वैः सर्व गुणत्त्वतः ॥ १.२॥  
  
सर्वगोऽत्ता नियन्ता च दृश्यत्त्वादुज्झितः सदा ।  
विश्वजीवान्तरत्त्वादैर्लिङ्गैः सर्वैर्युतः स हि ॥ १.३॥  
  
सर्वाश्रयः पूर्णगुणः सोऽक्षरः सन् हृदब्जगः ।  
सूर्यादिभासकः प्राणप्रेरको दैवतैरपि ॥ १.४॥  
  
ज्ञेयो न वेदैः शूद्रादैः कन्दकोऽन्यश्च जीवतः ।  
पतित्त्वादिगुणैर्युक्तः तदन्यत्र च वाचकैः ॥ १.५॥  
  
मुख्यतः सर्वशब्दैश्च वाच्य एको जनार्दनः ।  
अव्यक्तः कर्मवाच्यैश्च वाच्य एकोऽमितात्मकः ॥ १.६॥  
  
अवान्तरं कारणं च प्रकृतिः शून्यमेव च ।  
इत्यादन्यत्र नियतैरपि मुख्यतयोदितः ।  
शब्दैरतोऽनन्तगुणो यच्छब्दा योगवृत्तयः ॥ १.७॥  
  
          ॥ इति प्रथमोऽध्यायः ॥  
  
          ॥ अथ द्वितीयोऽध्यायः ॥  
  
ॐ श्रौतस्मृतिविरुद्धत्त्वात् स्मृतयो न गुणान्हरेः ।  
निषेद्धुं शक्नुयुर्वेदानित्यत्वान्मानमुत्तमम् ॥ २.१॥  
  
असज्जीवप्रधानादिशब्दाब्रह्मैव नापरम् ।  
वदन्ति कारणत्वेन क्वापि पूर्णगुणो हरिः ॥ २.२॥  
  
स्वातन्त्र्यात्सर्वकर्तृत्त्वान्नायुक्तं तद्भवेच्छ्रुतिः ।  
भ्रान्तिमूलतया सर्व समयानामयुक्तितः ॥ २.३॥  
  
न तद्विरोधाद्वचनं वैदिकं शङ्क्यतां व्रजेत् ।  
आकाशादिसमस्तं च तज्जं तेनैव लीयते ॥ २.४॥  
  
सोऽनुत्पत्तिलयः कर्ता जीवः तद्वशगः सदा ।  
तदाभासो हरिः सर्व रूपेष्वपि समः सदा ॥ २.५॥  
  
मुख्यप्राणश्चेन्द्रियाणि देहश्चैव तदुद्भवाः ।  
मुख्यप्राणवशे सर्वं स विष्णोर्वशगः सदा ॥ २.६॥  
  
सर्व दोशोज्झितः तस्माद् भगवान् पुरुषोत्तमः ।  
उक्ता गुणाश्चाविरुद्धास्तस्य वेदेषु सर्वथा ॥ २.७॥  
  
          ॥ इति द्वितीयोऽध्यायः ॥  
  
          ॥ अथ तृतीयोऽध्यायः ॥  
  
ॐ शुभेन कर्मणा स्वर्गं निरयं च विकर्मणा ।  
मिथ्याज्ञानेन च तमो ज्ञानेनैव परं पदम् ॥ ३.१॥  
  
याति तस्माद्विरक्तः सन् ज्ञानमेव समाश्रयेत् ।  
सर्वावस्थाप्रेरकश्च सर्वरूपेष्वभेदवान् ॥ ३.२॥  
  
सर्वदेशेषु कालेषु स एकः परमेश्वरः ।  
तद्भक्तिस्तारतम्येन तारतम्यं विमुक्तिगम् ॥ ३.३॥  
  
सच्चिदानन्द आत्मेति मानुषैस्तु सुरेश्वरैः ।  
यथा क्रमं बहुगुणैर्ब्रह्मणत्त्वखिलैर्गुणैः ॥ ३.४॥  
  
उपास्यः सर्वदेवैश्च सर्वैरपि यथा बलम् ।  
ज्ञेयो विष्णुर्विशेषस्तु ज्ञाने स्यादुत्तरोत्तरं ॥ ३.५॥  
  
सर्वेऽपि पुरुषार्थास्युः ज्ञानादेव न संशयः ।  
न लिप्यते ज्ञानावंश्च सर्वदोषैरपि क्वचित् ॥ ३.६॥  
  
गुणदोषैः सुखस्यापि वृद्धि ह्रासौ विमुक्तिगौ ।  
नॄणां सुराणां मुक्तौ तु सुखं क्लृप्तं यथाक्रमम् ॥ ३.७॥  
  
          ॥ इति तृतीयोऽध्यायः ॥  
  
          ॥ अथ चतुर्थोऽध्यायः ॥  
  
ॐ विष्णुर्ब्रह्म तथाऽदित्यत्येवं नित्यमुपासनम् ।  
कार्यमापद्यपि ब्रह्म तेन यात्यपरोक्षताम् ॥ ४.१॥  
  
प्रारब्धकर्मणोऽन्यस्य ज्ञानादेव परिक्षयः ।  
अनिष्टस्योऽभयस्यापि सर्वस्यान्यस्य भोगतः ॥ ४.२॥  
  
उत्तरेषोत्तरेष्वेवं यावद्वायुं विमुक्तिगाः ।  
प्रविश्य भुञ्जते भोगांस्तदन्तर्बहिरेव वा ॥ ४.३॥  
  
वायुर्विष्णुं प्रविश्यैव भोगश्चैवोत्तरोत्तरम् ।  
उत्क्रम्य मानुषा मुक्तिं यान्ति देहक्षयात्सुराः ॥ ४.४॥  
  
अर्चिरादि पठा वायुं प्राप्य तेन जनार्दनम् ।  
यान्त्युत्तमा नरोच्चाद्या ब्रह्मलोकात्सहाऽमुना ॥ ४.५॥  
  
यथासङ्कल्पभोगाश्च चिदानन्द शरीरिणः ।  
जगत्सृष्ट्यादिविशयं महासामर्थ्य मप्यृते ॥ ४.६॥  
  
यथेष्टशक्तिमन्तश्च विना स्वाभाविकोत्तमान् ।  
अनन्यवशगाश्चैव वृद्धिह्रास विवर्जिताः ।  
दुःखादिरहितं नित्यं मोदन्तेऽविरतं सुखम् ॥ ४.७॥  
  
पूर्णप्रज्ञेन मुनिना सर्वशास्त्रार्थसङ्ग्रहः ।  
कृतोऽयं प्रीयतां तेन परमात्मा रमापतिः ॥ ४.८॥  
  
नमो नमोऽशेषदोषदूर पूर्णगुणात्मने ।  
विरिञ्चिशर्वपूर्वेड्य वन्द्याय श्रीवराय ते ॥ ४.९॥  
  
          ॥ इति चतुर्थोऽध्यायः ॥  
  
इति श्रीमदानन्दतीर्थभगवत्पादाचार्यविरचितं  
ब्रह्मसूत्राणुभाष्यं सम्पूर्णम्  
॥ भारतीरमणमुख्यप्राणन्तर्गत श्रीकृष्णार्पणमस्तु ॥  
  
  
  
