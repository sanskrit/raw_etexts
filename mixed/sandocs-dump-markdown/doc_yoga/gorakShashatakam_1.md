---
Category: shataka, yoga
Description-comments: From Kuvalayananda Shukla
File name: gorakShashatakam1.itx
Indexextra: (kuvalayAnanda meaning)
Language: Sanskrit
Latest update: March 29, 2013
Location: doc_yoga
Proofread by: DPD
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: yoga
Text title: gorakShashatakam 1
engtitle: GorakShashatakam  1
itxtitle: gorakShashatakam  1
title: गोरक्षशतकम्  १

---
  
 गोरक्षशतकम् १   
  
ॐ परमगुरवे गोरक्षनाथाय नमः ।  
  
ॐ गोरक्षशतकं वक्ष्ये भवपाशविमुक्तये ।  
आत्मबोधकरं पुंसां विवेकद्वारकुञ्चिकाम् ॥ १॥  
  
एतद्विमुक्तिसोपानमेतत्कालस्य वञ्चनम् ।  
यद्व्यावृत्तं मनो मोहादासक्तं परमात्मनि ॥ २॥  
  
द्विजसेवितशाखस्य श्रुतिकल्पतरोः फलम् ।  
शमनं भवतापस्य योगं भजति सज्जनः ॥ ३॥  
  
आसनं प्राणसंयामः प्रत्याहारोऽथ धारणा ।  
ध्यानं समाधिरेतानि योगाङ्गानि भवन्ति षट् ॥ ४॥  
  
आसनानि तु तावन्ति यावत्यो जीवजातयः ।  
एतेषामखिलान्भेदान्विजानाति महेश्वरः ॥ ५॥  
  
चतुराशीतिलक्षाणां एकमेकमुदाहृतम् ।  
ततः शिवेन पीठानां षोडेशानं शतं कृतम् ॥ ६॥  
  
आसनेभ्यः समस्तेभ्यो द्वयमेव विशिष्यते ।  
एकं सिद्धासनं प्रोक्तं द्वितीयं कमलासनम् ॥ ७॥  
  
योनिस्थानकमङ्घ्रिमूलघटितं कृत्वा दृढं विन्यसे-  
न्मेढ्रे पादमथैकमेव नियतं कृत्वा समं विग्रहम् ।  
स्थाणुः संयमितेन्द्रियोऽचलदृशा पश्यन्भ्रुवोरन्तरं  
एतन्मोक्षकवाटभेदजनकं सिद्धासनं प्रोच्यते ॥ ८॥  
  
वामोरूपरि दक्षिणं हि चरणं संस्थाप्य वामं तथा  
दक्षोरूपरि पश्चिमेन विधिना धृत्वा कराभ्यां दृढम् ।  
अङ्गुष्ठौ हृदये निधाय चिबुकं नासाग्रमालोकये-  
देतद्व्याधिविकारहारि यमिनां पद्मासनं प्रोच्यते ॥ ९॥  
  
आधारं प्रथमं चक्रं स्वाधिष्ठानं द्वितीयकम् ।  
योनिस्थानं द्वयोर्मध्ये कामरूपं निगद्यते ॥ १०॥  
  
आधाराख्ये गुदस्थाने पङ्कजं यच्चतुर्दलम् ।  
तन्मध्ये प्रोच्यते योनिः कामाख्या सिद्धवन्दिता ॥ ११॥  
  
योनिमध्ये महालिङ्गं पश्चिमाभिमुखं स्थितम् ।  
मस्तके मणिवद्भिन्नं यो जानाति स योगवित् ॥ १२॥  
  
तप्तचामीकराभासं तडिल्लेखेव विस्फुरत् ।  
चतुरस्रं पुरं वह्नेरधोमेढ्रात्प्रितिष्ठितम् ॥ १३॥  
  
स्वशब्देन भवेत्प्राणः स्वाधिष्ठानं तदाश्रयः ।  
स्वाधिष्ठानाख्यया तस्मान्मेढ्रवाभिधीयते ॥ १४॥  
  
तन्तुना मणिवत्प्रोतो यत्र कन्दः सुषुम्णया ।  
तन्नाभिमण्डलं चक्रं प्रोच्यते मणिपूरकम् ॥ १५॥  
  
ऊर्ध्वं मेढ्रादधो नाभेः कन्दयोनिः स्वगाण्डवत् ।  
तत्र नाड्यः समुत्पन्नाः सहस्राणि द्विसप्ततिः ॥ १६॥  
  
तेषु नाडिसहस्रेषु द्विसप्ततिरुदाहृताः ।  
प्राधान्यात्प्राणवाहिन्यो भूयस्तत्र दश स्मृताः ॥ १७॥  
  
इडा च पिङ्गला चैव सुषुम्णा च तृतीयका ।  
गान्धारी हस्तिजिह्वा च पूषा चैव यशस्विनी ॥ १८॥  
  
अलम्बुषा कुहूश्चैव शङ्खिनी दशमी स्मृता ।  
एतन्नाडिमयं चक्रं ज्ञातव्यं योगिभिः सदा ॥ १९॥  
  
इडा वामे स्थिता भागे पिङ्गला दक्षिणे तथा ।  
सुषुम्णा मध्यदेशे तु गान्धारी वामचक्षुषि ॥ २०॥  
  
दक्षिणे हस्तिजिह्वा च पूषा कर्णे च दक्षिणे ।  
यशस्विनी वामकर्णे चासने वाप्यलम्बुषा ॥ २१॥  
  
कूहुश्च लिङ्गदेशे तु मूलस्थाने च शङ्खिनी ।  
एवं द्वारमुपाश्रित्य तिष्ठन्ति दश नाडिकाः ॥ २२॥  
  
सततं प्राणवाहिन्यः सोमसूर्याग्निदेवताः ।  
इडापिङ्गलासुषुम्णा च तिस्रो नाड्य उदाहृताः ॥ २३॥  
  
प्राणापानौ समानश्च ह्युदानो व्यान एव च ।  
नागः कूर्मश्च कृकरो देवदत्तो धनञ्जयः ॥ २४॥  
  
नागाद्याः पञ्च विख्याताः प्राणाद्याः पञ्च वायवः ।  
एते नाडिसहस्रेषु वर्तन्ते जीवरूपिणः ॥ २५॥  
  
प्राणापानवशो जीवो ह्यधश्चोर्ध्वं च धावति ।  
वामदक्षिणमार्गेण चञ्चलत्वान्न दृश्यते ॥ २६॥  
  
आक्षिप्तो भुवि दण्डेन यथोच्चलति कन्दुकः ।  
प्राणापानसमाक्षिप्तस्तथा जीवोऽनुकृष्यते ॥ २७॥  
  
रज्जुबद्धो यथा श्येनो गतोऽप्याकृष्यते ।  
गुणबद्धस्तथा जीवः प्राणापानेन कृष्यते ॥ २८॥  
  
अपानः कर्षति प्राणः प्राणोऽपानं च कर्षति ।  
ऊर्ध्वाधः संस्थितावेतौ यो जानाति स योगवित् ॥ २९॥  
  
कन्दोर्ध्वे कुण्डलीशक्तिरष्टधा कुण्डलीकृता ।  
ब्रह्मद्वारमुखं नित्यं मुखेनावृत्य तिष्ठति ॥ ३०॥  
  
प्रबुद्धा वह्नियोगेन मनसा मारुता हता ।  
प्रजीवगुणमादाय व्रजत्यूर्ध्वं सुषुम्णया ॥ ३१॥  
  
महामुद्रां नमोमुद्रामुड्डियानं जलन्धरम् ।  
मूलबन्धं च यो वेत्ति स योगी सिद्धिभाजनम् ॥ ३२॥  
  
वक्षोन्यस्तहनुर्निपीड्य सुचिरं योनिं च वामाङ्घ्रिणा  
हस्ताभ्यामवधारितं प्रसरितं पादं तथा दक्षिणम् ।  
आपूर्य श्वसनेन कुक्षियुगलं बद्ध्वा शनै रेचयेद्  
एषा पातकनाशिनी सुमहती मुद्रा नॄणां प्रोच्यते ॥ ३३॥  
  
कपालकुहरे जिह्वा प्रविष्टा विपरीतगा ।  
भ्रुवोरन्तर्गता दृष्टिर्मुद्रा भवति खेचरी ॥ ३४॥  
  
ऊर्ध्वं मेढ्रादधो नाभेरुड्डियानं प्रचक्षते ।  
उड्डियानजयो बन्धो मृत्युमातङ्गकेसरी ॥ ३५॥  
  
जालन्धरे कृते बन्धे कण्ठसङ्कोचलक्षणे ।  
न पीयूषं पतत्यग्नौ न च वायुः प्रकुप्यति ॥ ३६॥  
  
पार्ष्णिभागेन सम्पीड्य योनिमाकुञ्चयेद्गुदम् ।  
अपानमूर्ध्वमाकृष्य मूलबन्धो निगद्यते ॥ ३७॥  
  
यतः कालभयात् ब्रह्मा प्राणायामपरायणः ।  
योगिनो मुनयश्चैव ततः प्राणं निबन्धयेत् ॥ ३८॥  
  
चले वाते चलं सर्वं निश्चले निश्चलं भवेत् ।  
योगी स्थाणुत्वमाप्नोति ततो वायुं निबन्धयेत् ॥ ३९॥  
  
षट्त्रिंशदङ्गुलं हंसः प्रयाणं कुरुते बहिः ।  
वामदक्षिणमार्गेण ततः प्राणोऽभिधीयते ॥ ४०॥  
  
बद्धपद्मासनो योगी नमस्कृत्य गुरुं शिवम् ।  
नासाग्रदृष्टिरेकाकी प्राणायामं समभ्यसेत् ॥ ४१॥  
  
प्राणो देहस्थितो वायुरायामस्तन्निबन्धनम् ।  
एकश्वासमयी मात्रा तद्योगो गगनायते ॥ ४२॥  
  
बद्धपद्मासनो योगी प्राणं चन्द्रेण पूरयेत् ।  
धारयित्वा यथाशक्ति भूयः सूर्येण रेचयेत् ॥ ४३॥  
  
अमृतोदधिसङ्काशं क्षीरोदधवलप्रभम् ।  
ध्यात्वा चन्द्रमयं बिम्बं प्राणायामे सुखी भवेत् ॥ ४४॥  
  
प्राणं सूर्येण चाकृष्य पूरयेदुदरं शनैः ।  
कुम्भयित्वा विधानेन भूयश्चन्द्रेण रेचयेत् ॥ ४५॥  
  
प्रज्वलज्ज्वलन ज्वाला पुञ्जमादित्यमण्डलम् ।  
ध्यात्वा नाभिस्थितं योगी प्राणायामे सुखी भवेत् ॥ ४६॥  
  
रेचकः पूरकश्चैव कुम्भकः प्रणवात्मकः ।  
प्राणायामो भवेत्त्रेधा मात्रा द्वादशसंयुतः ॥ ४७॥  
  
द्वादशाधमके मात्रा मध्यमे द्विगुणास्ततः ।  
उत्तमे त्रिगुणा मात्राः प्राणायामस्य निर्णयः ॥ ४८॥  
  
अधमे च घनो घर्मः कम्पो भवति मध्यमे ।  
उत्तिष्ठत्युत्तमे योगी बद्धपद्मासनो मुहुः ॥ ४९॥  
  
अङ्गानां मर्दनं शस्तं श्रमसञ्जातवारिणा ।  
कट्वम्ललवणत्यागी क्षीरभोजनमाचरेत् ॥ ५०॥  
  
मन्दं मन्दं पिबेद्वायुं मन्दं मन्दं वियोजयेत् ।  
नाधिकं स्तम्भयेद्वायुं न च शीघ्रं विमोचयेत् ॥ ५१॥  
  
ऊर्ध्वमाकृष्य चापानं वातं प्राणे नियोजयेत् ।  
मूर्धानं नीयते शक्त्या सर्वपापैः प्रमुच्यते ॥ ५२॥  
  
प्राणायामो भवत्येवं पातकेन्धनपातकः ।  
एनोम्बुधिमहासेतुः प्रोच्यते योगिभिः सदा ॥ ५३॥  
  
आसनेन रुजो हन्ति प्राणायामेन पातकम् ।  
विकारं मानसं योगी प्रत्याहारेण सर्वदा ॥ ५४॥  
  
चन्द्रामृतमयीं धारां प्रत्याहारति भास्करः ।  
तत्प्रत्याहरणं तस्य प्रत्याहारः स उच्यते ॥ ५५॥  
  
एका स्त्री भुज्यते द्वाभ्यामागता सोममण्डलात् ।  
तृतीयो यो भवेत्ताभ्यां स भवत्यजरामरः ॥ ५६॥  
  
नाभिदेशे भवत्येको भास्करो दहनात्मकः ।  
अमृतात्मा स्थितो नित्यं तालुमूले च चन्द्रमाः ॥ ५७॥  
  
वर्षत्यधोमुखश्चन्द्रो ग्रसत्यूर्ध्वमुखो रविः ।  
ज्ञातव्यं करणं तत्र येन पीयूषमाप्यते ॥ ५८॥  
  
ऊर्ध्वनाभिरधस्तालु ऊर्ध्वभानुरधः शशी ।  
करणं विपरीताख्यं गुरुवक्त्रेण लभ्यते ॥ ५९॥  
  
त्रिधा बद्धो वृषो यत्र रौरवीति महास्वनम् ।  
अनाहतं च तच् चक्रं हृदये योगिनो विदुः ॥ ६०॥  
  
अनाहतमतिक्रम्य चाक्रम्य मणिपूरकम् ।  
प्राप्ते प्राणं महापद्मं योगित्वममृतायते ॥ ६१॥  
  
विशब्दः संस्मृतो हंसो निर्मलः शुद्ध उच्यते ।  
अतः कण्ठे विशुद्धाख्ये चक्रं चक्रविदो विदुः ॥ ६२॥  
  
विशुद्धे परमे चक्रे धृत्वा सोमकलाजलम् ।  
मासेन न क्षयं याति वञ्चयित्वा मुखं रवेः ॥ ६३॥  
  
सम्पीड्य रसनाग्रेण राजदन्तबिलं महत् ।  
ध्यात्वामृतमयीं देवीं षण्मासेन कविर्भवेत् ॥ ६४॥  
  
अमृतापूर्णदेहस्य योगिनो द्वित्रिवत्सरात् ।  
ऊर्ध्वं प्रवर्तते रेतोऽप्यणिमादिगुणोदयः ॥ ६५॥  
  
इन्धनानि यथा वह्निस्तैलवर्ति च दीपकः ।  
तथा सोमकलापूर्णं देही देहं न मुञ्चति ॥ ६६॥  
  
आसनेन समायुक्तः प्राणायामेन संयुतः ।  
प्रत्याहारेण संयुक्तो धारणां च समभ्यसेत् ॥ ६७॥  
  
हृदये पञ्चभूतानां धारणाश्च पृथक् पृथक् ।  
मनसो निश्चलत्वेन धारणा च विधीयते ॥ ६८॥  
  
या पृथ्वी हरितालदेशरुचिरा पीता लकारान्विता  
संयुक्ता कमलासनेन हि चतुष्कोणा हृदि स्थायिनी ।  
प्राणं तत्र विनीय पञ्चघटिकाश्चित्तान्वितं धारयेद्  
एषा स्तम्भकरी सदा क्षितिजयं कुर्याद्भुवो धारणा ॥ ६९॥  
  
अर्धेन्दुप्रतिमं च कुन्दधवलं कण्ठेऽम्बुतत्तवं स्थितं  
यत्पीयूषवकारबीजसहितं युक्तं सदा विष्णुना ।  
प्राणं तत्र विनीय पञ्चघटिकाश्चित्तान्वितं धारयेद्  
एषा दुर्वहकालकूटजरणा स्याद्वारिणी धारणा ॥ ७०॥  
  
यत्तालस्थितमिन्द्रगोपसदृशं तत्त्वं त्रिकोणोज्ज्वलं  
तेजोरेफमयं प्रवालरुचिरं रुद्रेण यत्सङ्गतम् ।  
प्राणं तत्र विनीय पञ्चघटिकाश्चित्तान्वितं धारये  
एषा वह्निजयं सदा विदधते वैश्वानरी धारणा ॥ ७१॥  
  
यद्भिन्नाञ्जनपुञ्जसान्निभमिदं तत्त्वं भ्रुवोरन्तरे  
वृत्तं वायुमयं यकारसहितं यत्रेश्वरो देवता ।  
प्राणं तत्र विनीय पञ्चघटिकाश्चित्तान्वितं धारयेद्  
एषा खे गमनं करोति यमिनां स्याद्वायवी धारणा ॥ ७२॥  
  
आकाशं सुविशुद्धवारिसदृशं यद्ब्रह्मरन्ध्रे स्थितं  
तत्राद्येन सदाशिवेन सहितं शान्तं हकाराक्षरम् ।  
प्राणं तत्र विनीय पञ्चघटिकाश्चित्तान्वितं धारयेद्  
एषा मोक्षकवाटपाटनपटुः प्रोक्ता नभोधारणा ॥ ७३॥  
  
स्तम्भनी द्रावणी चैव दहनी भ्रामणी तथा ।  
शोषणी च भवन्त्येवं भूतानां पञ्चधारणाः ॥ ७४॥  
  
कर्मणा मनसा वाचा धारणाः पञ्च दुर्लभाः ।  
विधाय सततं योगी सर्वपापैः प्रमुच्यते ॥ ७५॥  
  
सर्वं चिन्तासमावर्ति योगिनो हृदि वर्तते ।  
यत्तत्त्वे निश्चितं चेतस्तत्तु ध्यानं प्रचक्षते ॥ ७६॥  
  
द्विधा भवति तद्ध्यानं सगुणं निर्गुणं तथा ।  
सगुणं वर्णभेदेन निर्गुणं केवलं विदुः ॥ ७७॥  
  
आधारं प्रथमं चक्रं तप्तकाञ्चनसन्निभम् ।  
नासाग्रे दृष्टिमादाय ध्यात्वा मुञ्चति किल्बिषम् ॥ ७८॥  
  
स्वाधिष्ठानं द्वितीयं तु सन्माणिक्यसुशोभनम् ।  
नासाग्रे दृष्टिमादाय ध्यात्वा मुञ्चति पातकम् ॥ ७९॥  
  
तरुणादित्यसङ्काशं चक्रं च मणिपूरकम् ।  
नासाग्रे दृष्टिमादाय ध्यात्वा सङ्क्षोभयेज्जगत् ॥ ८०॥  
  
 [verse missing]   
विद्युत्प्रभावं हृत्पद्मे प्राणायामविभेदनैः ।  
नासाग्रे दृष्टिमादाय ध्यात्वा ब्रह्ममयो भवेत् ॥ ८२॥  
  
सन्ततं घण्टिकामध्ये विशुद्धं चामृतोद्भवम् ।  
नासाग्रे दृष्टिमादाय ध्यात्वा ब्रह्ममयो भवेत् ॥ ८३॥  
  
भ्रुवोर्मध्ये स्थितं देवं स्निग्धमौक्तिकसन्निभम् ।  
नासाग्रे दृष्टिमादाय ध्यात्वाऽनन्दमयो भवेत् ॥ ८४॥  
  
निर्गुणं च शिवं शान्तं गगने विश्वतोमुखम् ।  
नासाग्रे दृष्टिमादाय ध्यात्वा दुःखाद्विमुच्यते ॥ ८५॥  
  
गुदं मेढ्रं च नाभिं च हृत्पद्मे च तदूर्ध्वतः ।  
घण्टिकां लम्पिकास्थानं भ्रूमध्ये परमेश्वरम् ॥ ८६॥  
  
निर्मलं गगनाकारं मरीचिजलसन्निभम् ।  
आत्मानं सर्वगं ध्यात्वा योगी योगमवाप्नुयात् ॥ ८७॥  
  
कथितानि यथैतानि ध्यानस्थानानि योगिनाम् ।  
उपाधितत्त्वयुक्तानि कुर्वन्त्यष्टगुणोदयम् ॥ ८८॥  
  
उपाधिश्च तथा तत्त्वं द्वयमेवमुदाहृतम् ।  
उपाधिः प्रोच्यते वर्णस्तत्त्वमात्माभिधीयते ॥ ८९॥  
  
उपाधिरन्यथाज्ञानं तत्त्वं संस्थितमन्यथा ।  
समस्तोपाधिविध्वंसि सदाभ्यासेन योगिनाम् ॥ ९०॥  
  
आत्मवर्णेन भेदेन दृश्यते स्फाटिको मणिः ।  
मुक्तो यः शक्तिभेदेन सोऽयमात्मा प्रशस्यते ॥ ९१॥  
  
निरातङ्कं निरालम्बं निष्प्रपञ्चं निराश्रयम् ।  
निरामयं निराकारं तत्त्वं तत्त्वविदो विदुः ॥ ९२॥  
  
शब्दाद्याः पञ्च या मात्रा यावत् कर्णादिषु स्मृताः ।  
तावदेव स्मृतं ध्यानं तत्समाधिरतः परम् ॥ ९३॥  
  
यदा सङ्क्षीयते प्राणो मानसं च विलीयते ।  
तदा समरसैकत्वं समाधिरभिधीयते ॥ ९४॥  
  
 [verse missing]   
धारणाः पञ्चनाड्यस्तु ध्यानं च षष्ठिनाडिकाः ।  
दिनद्वादशकेनैव समाधिः प्राणसंयमः ॥ ९६॥  
  
न गन्धं न रसं रूपं न स्पर्शं न च निःस्वनम् ।  
आत्मानं न परं वेत्ति योगी युक्तः समाधिना ॥ ९७॥  
  
खाद्यते न च कालेन बाध्यते न च कर्मणा ।  
साध्यते न च केनापि योगी युक्तः समाधिना ॥ ९८॥  
  
निर्मलं निश्चलं नित्यं निष्क्रियं निर्गुणं महत् ।  
व्योमविज्ञानमानन्दं ब्रह्म ब्रह्मविदो विदुः ॥ ९९॥  
  
दुग्धे क्षीरं धृते सर्पिरग्नौ वह्निरिवार्पितः ।  
अद्वयत्वं व्रजेन्नित्यं योगवित्परमे पदे ॥ १००॥  
  
भवभयवने वह्निर्मुक्तिसोपानमार्गतः ।  
अद्वयत्वं व्रजेन्नित्यं योगवित्परमे पदे ॥ १०१॥  
  
॥ इति श्री गोरक्षनाथप्रणीतः गोरक्षशतकं समाप्तम् ॥  
  
  
  
http://yogaclassics.org/ Swami Kuvalayananda and S. A.Shuklas  
  
Proofread by DPD  
  
