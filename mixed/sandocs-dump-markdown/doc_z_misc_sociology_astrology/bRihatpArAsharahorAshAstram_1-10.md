---
Category: jyotisha, sociology_astrology, bRihatpArAshara
File name: par0110.itx
Language: Sanskrit
Latest update: May 30, 2020
Location: doc_z_misc_sociology_astrology
Proofread by: Ahto Jarve ajarve at fms30.cca.rockwell.com
Send corrections to: Sanskrit@cheerful.com
Site access: https://sanskritdocuments.org
Subcategory: bRihatpArAshara
Subject: philosophy/hinduism/religion
Sublocation: sociology_astrology
Text title: bRihatpArAsharahorAshAstram.h 1-10
Texttype: pramukha
Transliterated by: Ahto Jarve ajarve at fms30.cca.rockwell.com
engtitle: bRihatpArAsharahorAshAstram.h 1-10
itxtitle: bRihatpArAsharahorAshAstram 1-10
title: बृइहत्पाराशरहोराशास्त्रम् १-१०

---
  
 बृहत्पाराशरहोराशास्त्रम् १-१०   
  
                      ॥  ॐ ॥  
  
                श्रीगणेशाय नमः ॥  
  
         अथ बृहत्पाराशरहोराशास्त्रम् ॥  
  
गजाननं भूतगणादिसेवितं कपित्थजम्बूफलसारभक्षणम् ।  
उमासुतं शोकविनाशकारणं नमामि विघ्नेश्वरपादपङ्कजम् ॥  
  
  
  
          सृष्टिक्रमकथनाध्यायः ॥ १॥  
  
अथैकदा मुनिश्रेष्ठं त्रिकलज्ञं पराशरम् ।  
पप्रच्छोपेत्य मैत्रेयः प्रणिपत्य कृताञ्जलिः ॥ १॥  
  
भगवन् परमं पुण्यं गुह्यं वेदाङ्गमुत्तमम् ।  
त्रिस्कन्धं ज्यौतिषं होरा गणितं संहितेति च ॥ २॥  
  
एतेष्वपि त्रिषु श्रेष्ठा होरेति श्रूयते मुने ।  
त्वत्तस्तां श्रोतुमिच्छामि कृपया वद मे प्रभो ॥ ३॥  
  
कथं सृष्टिरियं जाता जगतश्च लयः कथम् ।  
खस्थानां भूस्थतानां च सम्बन्धं वद विस्तरात् ॥ ४॥  
  
साधु पृष्टं त्वया विप्र लोकानुग्रहकारिना ।  
अथाहं परमं ब्रह्म तच्छक्तिं भारतीं पुनः ॥ ५॥  
  
सूर्य नत्वा ग्रहपतिं जगदुत्पत्तिकारण्म् ।  
वक्ष्यामि वेदनयनं यथा ब्रह्ममुखाच्छ्रुतम् ॥ ६॥  
  
शान्ताय गुरुभक्ताय सर्वदा सत्यवादिने ।  
आस्तिकाय प्रदतव्यं ततः श्रेयो ह्यवाप्स्यति ॥ ७॥  
  
न देयं परशिष्याय नास्तिकाय शठय वा ।  
दत्ते प्रतिदिनं दुःखं जायते नात्र संशयः ॥ ८॥  
  
एकोऽव्यक्तात्मको विष्णुरनादिः प्रभुरीश्वरः ।  
शुद्धसत्वो जगत्स्वामी निर्गुणस्त्रिगुणान्वितः ॥ ९॥  
  
संसारकारकः श्रीमान्निमित्तात्मा प्रतापवान् ।  
एकांशेन जगत्सर्व सृजत्यवति लीलया ॥ १०॥  
  
त्रिपादं तस्य देवत्य ह्यमृतं तत्त्वदर्शिनः ।  
विदन्ति तत्प्रमाणं च सप्रधानं तथैकपात् ॥ ११॥  
  
व्यक्ताव्यक्तात्मको विष्णुर्वासुदेवस्तु गीयते ।  
यदव्यक्तात्मको विष्णुः श्क्तितद्वयसमन्वितः ॥ १२॥  
  
व्यक्तात्मकस्त्रिभिर्युक्तः कथ्यतेऽनन्तशक्तिमान् ।  
सत्त्वप्रधाना श्रीशक्तिर्भूश्क्तिश्च रजोगुणा ॥ १३॥  
  
शक्तिस्तृतीया या प्राक्ता नीलाख्या ध्वान्तरूपिणी ।  
वासुदेवश्चतुर्थोऽभूच्छ्रीशक्त्या प्रेरितो यदा ॥ १४॥  
  
सङ्कर्षणश्च प्रद्युम्नोऽनिरुद्ध इति मूर्तिधृक् ।  
तमःश्क्त्याऽन्विता विष्णुर्देवः सङ्कर्षणाभिधः ॥ १५॥  
  
प्रद्युम्नो रजसा शक्त्याऽनिरुध्हः सत्त्वया युतः ।  
महान् सङ्कर्षणाज्जातः प्रद्युम्नाद्यदहंअकृतिः ॥ १६॥  
  
अनिरुद्धात् स्वयं जातो ब्रह्माहङ्काकमूर्तिधृक् ।  
सर्वषु सर्वशक्तिश्च स्वशक्त्याऽधिकया युतः ॥ १७॥  
  
अहङ्कारस्त्रिध भूत्वा सर्वमेतद्विस्तरात् ।  
सात्त्विको राजसश्चैव तामसश्चेदहङ्कृतिः ॥ १८॥  
  
देवा वैकारिकाज्जातास्तैजसादिन्द्रियाणि ।  
तामसच्चैवभू तानि खादीनि स्वस्वशक्तिभिः ॥ १९॥  
  
श्रीशक्त्या सहितो विष्णुः सदा पाति जगत्त्रयम् ।  
भूशक्त्या सृजते ब्रह्मा नीलशक्त्या शिवोऽत्ति हि ॥ २०॥  
  
सर्वेषु चैव जीवेषु परमात्मा विराजते ।  
सर्वं हि तदिदं ब्रह्मन् स्थितं हि परमात्मनि ॥ २१॥  
  
सर्वेषु चैव जीवेषु स्थितंह्यंशद्वयं क्वचित् ।  
जीवांशो ह्यधिकस्तद्वत् परमात्मांशकः किल ॥ २२॥  
  
सूर्यादयो ग्रहाः सर्वे ब्रह्मकामद्विषादयः ।  
एते चान्ये च बहवः परमात्मांशकाधिकाः ॥ २३॥  
  
शक्तयश्च तथैतेषमधिकांशाः श्रियादयः ।  
स्वस्वशक्तिषु चान्यासु ज्ञेया जीवांशकाधिकाः ॥ २४॥  
  
  
  
        अथावतारकथनाध्यायः ॥ २॥  
  
रामकृष्णादयो ये ह्यवतारा रमापतेः ।  
तेऽपि जीवांशसंयुक्ताः किंवा ब्रूहि मुनिश्वर ॥ १॥  
  
रामः कृष्णश्च भो विप्र नृसिंहः सूकरस्तथा ।  
एते पूर्णावताराश्च ह्यन्ये जीवांशकान्विताः ॥ २॥  
  
अवताराण्यनेकानि ह्यजस्य परमात्मनः ।  
जीवानां कर्मफलदो ग्रहरूपी जनार्दनः ॥ ३॥  
  
दैत्यानां बलनाशाय देवानां बलवृद्धये ।  
धर्मसंस्तापनार्थाय ग्रहाज्जाताः शुभाः क्रमात् ॥ ४॥  
  
रामोऽवतारः सूर्यस्य चन्द्रस्य यदुनायकः ।  
नृसिंहो भूमिपुत्रस्य बुद्धः सोमसुतस्य च ॥ ५॥  
  
वामनो विबुधेज्यस्य भार्गवो भार्गवस्य च ।  
कूर्मो भास्करपुत्रस्य सैंहिकेयस्य सूकरः ॥ ६॥  
  
केतोर्मीनावतारश्च ये चान्ये तेऽपि खेटजाः ।  
परात्मांशोऽधिको येषु ते सर्वे खेचराभिधः ॥ ७॥  
  
जीवांशोह्यधिको येषु जीवास्ते चै प्रकीर्तितः ।  
सूर्यादिभो ग्रहेभ्यश्च परमात्मांशनिःसृताः ॥ ८॥  
  
रामकृष्णादयः सर्व ह्यवतारा भवन्ति चै ।  
तत्रैव ते विलीयन्ते पुनः कार्योत्तर सदा ॥ ९॥  
  
जीवांशनिःसृतास्तेषां तेभ्यो जाता नरादयः ।  
तेऽपि तत्रैव लीयन्ते तेऽव्यक्ते समयन्ति हि ॥ १०॥  
  
इदं ते कथितं विप्र सर्वं यस्मिन् भवेदिति ।  
भूतान्यपि भविष्यन्ति तत्तज्जातन्ति तद्विदः ॥ ११॥  
  
विना तज्ज्यैतिषं नान्यो ज्ञातुं शक्नोति कर्हिचित् ।  
तत्मादवश्यमध्येयं भाह्मणेश्च विशेषतः ॥ १२॥  
  
यो नरः शास्त्रमज्ञात्वा ज्यौतिषं खलु निन्दति ।  
रौरवं नरकं भुक्त्वा चान्धत्वं चान्यजन्मनि ॥ १३॥  
  
  
  
         अथ ग्रहगुणस्वरूपाध्यायः ॥ ३॥  
  
कथितं भवता प्रेम्णा ग्रहावतरणं मुने ।  
तेषं गुणस्वरूपाद्यं कृपया कथ्यतां पुनः ॥ १॥  
  
शृणु विप्र प्रवक्ष्यामि भग्रहाणां परिस्थितिम् ।  
आकाशे यानि दृश्यन्ते ज्योतिर्बिम्बात्यनेकशः ॥ २॥  
  
तेषु नक्षत्रसञ्ज्ञानि ग्रहसञ्ज्ञानि कानिचित् ।  
तानि नक्षत्रनामानि स्थिरस्थानानि यानि चै ॥ ३॥  
  
गच्छन्तो भानि गृह्णन्ति सततं ये तु ते ग्रहः ।  
भचक्रस्य नगश्व्यंशा अश्विन्यादिसमाह्वयाः ॥ ४॥  
  
तद्द्वादशविभागास्तु तुल्य मेषादिसञ्ज्ञकाः ।  
प्रसिद्धा राशयः सन्ति ग्रहास्त्वर्कादिसञ्ज्ञकाः ॥ ५॥  
  
राशीनामुदयो लग्नं तद्वशादेव जन्मिनाम् ।  
ग्रहयोग्वियोगाभ्यां फलं चिन्त्यं शुभाशुभम् ॥ ६॥  
  
सञ्ज्ञा नक्षत्रवृन्दानां ज्ञेयाः सामान्यशास्त्रतः ।  
एतच्छास्त्रानुसारेण राशिकीटफलं ब्रुवे ॥ ७॥  
  
यस्मिन् काले यतः खेटा यान्ति दृग्गणितैकताम् ।  
तत एव स्फुटाः कार्याः दिक्कालौ च स्फुटौ विद ॥ ८॥  
  
स्वस्वदेशोद्भवैः साध्यं लग्नं राश्युदयैः स्फुटम् ।  
अथादौ वच्मि खेटानां जातिरूपगुणानहम् ॥ ९॥  
  
अथ खेटा रविश्चन्द्रो मङ्गलश्च बुधस्तथा ।  
गुरुः शुक्रः शनी राहुः केतुश्चैते यथाक्रमम् ॥ १०॥  
  
तत्रार्कशनिभूपुत्राः क्षीणेन्दुराहुकेतवः ।  
क्रूराः शेषग्रहा सौम्याः क्रूरः क्रूरयुतो बुधः ॥ ११॥  
  
सर्वात्मा च दिवानाथो मनः कुमुदबान्धवः ।  
सत्त्वं कुजो बुधैः प्रोक्तो बुधो वाणीप्रदायकः ॥ १२॥  
  
देवेज्यो ज्ञानसुखदो भृगुर्वीर्यप्रदयकः ।  
ऋषिभिः प्राक्तनैः प्रोक्तश्छायासूनुश्च दुःखदः ॥ १३॥  
  
रविचन्द्रौ तु राजानौ नेता ज्ञेयो धरात्मजः ।  
बुधो राजकुमारश्च सचिवौ गुरुभार्गवौ ॥ १४॥  
  
प्रेष्यको रविपुत्रश्च सेना स्वर्भानुपुच्छकौ ।  
एवं क्रमेण वै विप्र सूर्यादीन् प्रविचिन्तयेत् ॥ १५॥  
  
रक्तश्यामो दिवाधीशो गौरगात्रो निशाकरः ।  
नात्युच्चाङ्गः कुजो रक्तो दूर्वाश्यामो बुधस्तथा ॥ १६॥  
  
गौरगात्रो गुरुर्ज्ञेयः शुक्रः श्यावस्तथैव च ।  
कृष्णदेहो रवेः पुत्रो ज्ञायते द्विजसत्तम ॥ १७॥  
  
वह्न्यम्बुशिखिजा विष्णुविढौजः शचिका द्विज ।  
सूर्यादीनां खगानां च देवा ज्ञेयाः क्रमेण च ॥ १८॥  
  
क्लीवौ द्वौ सौम्यसौरी च युवतीन्दुभृगू द्विज ।  
नराः शेषाश्च विज्ञेया भानुर्भौमो गुरुस्तथा ॥ १९॥  
  
अग्निभूमिनभस्तोयवायवः क्रमतो द्विज ।  
भौमादीनां ग्रहाणां च तत्त्वानीति यथाक्रमम् ॥ २०॥  
  
गुरुशुक्रौ विप्रवर्णौ कुजार्कौ क्षत्रियौ द्विज ।  
शशिसोम्यौ वैश्यवर्णौ शनिः शूद्रो द्विजोत्तम् ॥ २१॥  
  
जीवसूर्येन्द्रवः सत्त्वं बुधशुक्रौ रजस्तथा ।  
सूर्यपुत्रभरापुत्रौ तमःप्रकृतिकौ द्विज ॥ २२॥  
  
मधुपिङ्गलदृक्सूर्यश्चतुरस्रः शुचिर्द्विज ।  
पित्तप्रकृतिको धीमान् पुमानल्पकचो द्विज ॥ २३॥  
  
बहुवातकफः प्राज्ञश्चन्द्रो वृत्ततनुर्द्विज ।  
शुभदृङ्मधुवाक्यश्च  चञ्चलो मदनातुरः ॥ २४॥  
  
क्रूरो रक्तेक्षणो  भौमश्चपलोदारमूर्तिकः ।  
पित्तप्रकृतिकः क्रोधी कृशमध्यतनुर्द्विज ॥ २५॥  
  
वपुःश्रेष्ठः श्लिष्टवाक्च ह्यतिहास्यरुचिर्बुधः ।  
पित्तवान् कफवान् विप्र मारुतप्रकृतिस्तथा ॥ २६॥  
  
बृहद्गात्रो गुरुश्चैव पिङ्गलो मूर्द्धजेक्षणे ।  
कफप्रकृतिको धीमान् सर्वशास्त्रविशारदः ॥ २७॥  
  
सुखि कान्तवपु श्रेष्ठः सुलोचनो भृगोः सुतः ।  
काव्यकर्ता कफाधिक्योऽनिलात्मा वक्रमूर्धजः ॥ २८॥  
  
कृश्दीर्घतनुः शौरिः पिङ्गदृष्ट्यनिलात्मकः ।  
स्थूलदन्तोऽलसः पङ्गुः खररोमकचो द्विज ॥ २९॥  
  
धूम्राकारो नीलतनुर्वनस्थोऽपि भयङ्करः ।  
वातप्रकृतिको धीमान् स्वर्भानुस्तत्समः शिखी ॥ ३०॥  
  
अस्थि रक्तस्तथा मज्जा त्वग् वसा वीर्यमेव च ।  
स्नायुरेषामधीशाश्च क्रमात् सूर्यादयो द्विज ॥ ३१॥  
  
देवालयजलं वह्निक्रीडादीनां तथैव च ।  
कोशशय्योत्कराणान्तु नाथां सूर्यादयः क्रमात् ॥ ३२॥  
  
अयनक्षणवारर्तुमासपक्षसमा द्विज ।  
सूर्यादीनां क्रमाज्ज्ञेया निर्विशङ्कं द्विजोत्तम ॥ ३३॥  
  
कटुक्षारतिक्तमिश्रमधुराम्लकषायकाः ।  
क्रमेण सर्वे विज्ञेयाः सूर्यादीनां रसा इति ॥ ३४॥  
  
बुधेज्यौ बलिनौ पूर्वे रविभौमौ च दक्षिणे ।  
पश्चिमे सूर्यपुत्रश्च सितचन्द्रौ तथोत्तरे ॥ ३५॥  
  
निशायां बलिनश्चन्द्रकुजसौरा भवन्ति हि ।  
सर्वदा ज्ञो बली ज्ञेयो दिने शेषा द्विजोत्तम ॥ ३६॥  
  
कृष्णे च बलिनः क्रूराः सौम्या वीर्ययुताः सिते ।  
सौम्यायने सौम्यखेटो बली याम्यायनेऽपरः ॥ ३७॥  
  
वर्षमासाहहोराणां पतयो बलिनस्तथा ।  
शमम्बुगुशुचंराद्या वृद्धितो वीर्यवत्तरः ॥ ३८॥  
  
सूर्ये जनयति स्थूलान् दुर्भगान् सूर्यपुत्रकः ।  
क्षीरोपेतांस्तथा चन्द्रः कटुकाद्यान् धरासुतः ॥ ३९॥  
  
पुष्पवृक्षं भृगोः पुत्रे गुरुज्ञौ सफलाफलौ ।  
नीरसान् सूर्यपुत्रश्च एवं ज्ञेयाः खगा द्विज ॥ ४०॥  
  
राहुश्चाण्डालजातिश्च केतुर्जात्यन्तरस्तथा ।  
शिखिस्वर्भानुमन्दानां वल्मीकः स्थानमुच्यते ॥ ४१॥  
  
चित्रकन्था फनीन्द्रस्य केतुश्छिद्रयुतो द्विज! ।  
सीसं रहोर्नीलमणिः केतोर्ज्ञेयो द्विजोत्तम ॥ ४२॥  
  
गुरोः पीताम्बरं विप्र भृगोः क्षौमं तथैव च ।  
रक्तक्षौमं भास्करस्य इन्दोः क्षौमं सितं द्विज ॥ ४३॥  
  
बुधस्य कृष्णक्षौमं तु रक्तवस्त्रं कुजस्य च ।  
वस्त्रं चित्रं शनेर्विप्र पट्तवस्त्रं तथैव च ॥ ४४॥  
  
भृगोरृतुर्वसन्तश्च कुजभान्वोश्च ग्रीष्मकः ।  
चन्द्रस्य वर्षा विज्ञेया शरच्चैव तथा विदः ॥ ४५॥  
  
हेमन्तोऽपि गुरोर्ज्ञेयः शनेस्तु शिशिरो द्विज ।  
अष्टौ मासाश्च स्वर्भानोः केतोर्मासत्रयं द्विज ॥ ४६॥  
  
राह्वारपङ्गुचन्द्रश्च विज्ञेया धातुखेचराः ।  
मूलग्रहौ सूर्यशुक्रौ अपरा जीवसञ्ज्ञकाः ॥ ४७॥  
  
ग्रहेषु मन्दो वृद्धोऽस्ति आयुर्वृद्धिप्रदायकः ।  
नैसर्गिके बहुसमान् ददाति द्विजसत्तम ॥ ४८॥  
  
मेषो वृषो मृगः कन्या कर्को मीनस्तथा तुला ।  
सूर्यादीनां क्रमादेते कथिता उच्चराश्यः ॥ ४९॥  
  
भागा दश त्रयोऽष्टाश्व्यस्तिथ्योऽक्षा भमिता नखाः ।  
उच्चात् सप्तमभं नीचं तैरेवांशैः प्रकीर्तितम् ॥ ५०॥  
  
रवेः सिम्हे नखांशाश्च त्रिकोणमपरे स्वभम् ।  
उच्चमिन्दोर्वृषे त्र्यंशास्त्रिकोणमपरेंऽशकाः ॥ ५१॥  
  
मेषेऽर्कांशास्तु भौमस्य त्रिकोणमपरे स्वभम् ।  
उच्चं बुधस्य कन्यायामुक्तं पञ्चदशांशकाः ॥ ५२॥  
  
ततः पञ्चांशकाः प्रोक्तं त्रिकोणमपरे स्वभम् ।  
चापे दशांशा जीवस्य त्रिकोणमपरे स्वभम् ॥ ५३॥  
  
तुले शुक्रस्य तिथ्यंशास्त्रिकोणमपरे स्वभम् ।  
शनेः कुम्भे नखांशाश्च  त्रिकोणमपरे स्वभम् ॥ ५४॥  
  
त्रिकोणात् स्वात्सुखस्वाऽन्त्यधीधर्मायुःस्वतुङ्गपाः ।  
सुहृदो रिपवश्वान्वे समाश्चोभयलक्षणाः ॥ ५५॥  
  
दशवन्ध्वायसहजस्वान्त्यस्थास्तु परस्परम् ।  
तत्काले मित्रतां यान्ति रिपवोऽन्यत्र संस्थिताः ॥ ५६॥  
  
तत्काले च निसर्गे च मित्रं चेदधिमित्रकम् ।  
मित्रं मित्रसमत्वे तु शत्रुः शत्रुसमत्वके ॥ ५७॥  
  
समो मित्ररिपुत्वे तु शत्रुत्वे त्वधिशत्रुता ।  
एवं विविच्य दैवज्ञो जातकस्य फलं वदेत् ॥ ५८॥  
  
स्वोच्चे शुभं फलं पूर्ण त्रिकोणे पादवर्जितम् ।  
स्वर्क्षेऽर्धं मित्रगेहे तु पादमात्रं प्रकीर्तितम् ॥ ५९॥  
  
पादार्धं समभे प्रोक्तं शून्यं नीचास्तशत्रुभे ।  
तद्वद्दुष्टफलं ब्रूयद् व्यत्ययेन विचक्षणः ॥ ६०॥  
  
त्र्यंशाढ्यविश्वभागैश्च चतुर्भैः सहितो रविः ।  
धूमो नाम महादोषः सर्वकर्मविनाशकः ॥ ६१॥  
  
धूमो मण्डलतः शुद्धो व्यतीपातोऽत्र दोषदः ।  
सषद्भोऽत्र व्यतीपातः परिवेषोऽतिदोषकृत् ॥ ६२॥  
  
परिवेषश्च्युतश्चक्रादिन्द्रचापस्तु दोषदः ।  
वित्र्यंशास्यष्टिभागाध्यश्चापः केतुखगोऽशुभः ॥ ६३॥  
  
एकराशियुतः केतुः सूर्यतुल्यः प्रजायते ।  
अप्रकाशग्रहाश्चैते पापा दोषप्रदाः स्मृताः ॥ ६४॥  
  
सूर्येन्दुलग्नगेष्वेषु वंशायुर्ज्ञाननाशनम् ।  
इति धूमादिदोषाणां स्थितिः पद्मासनोदिता ॥ ६५॥  
  
रविवारादिशन्यन्तं गुलिकादि निरूप्यते ।  
दिवसानष्टधा भक्त्वा वारेशाद् गणेयत् क्रमात् ॥ ६६॥  
  
अष्ट्मोंऽशो निरीशः स्याच्छन्यंशो गुलिकःस्मृतः ।  
रात्रिमप्यष्टधा कृत्वा वारेशात् पञ्चमादितः ॥ ६७॥  
  
गणयेदष्टमः खण्डो निष्यतिः परिकीर्तितः ।  
श्न्यंशो गुलिकः प्रोक्तो रव्यंशः कालसञ्ज्ञकः ॥ ६८॥  
  
भौमांशो मृत्युरादिष्टो गुर्वंशो यमघण्ट्कः ।  
सोम्यांशोऽर्धप्रहरकः स्वस्वदेशोद्भवः स्फुटः ॥ ६९॥  
  
गुलिकेष्टवशाल्लग्नं स्फुटं यत् स्वस्वदेशजम् ।  
गुलिकं प्रोच्यते तस्माज्जातकस्य फलं वदेत् ॥ ७०॥  
  
भांशपादसमैः प्राणैश्चराद्यर्कत्रिकोणभात् ।  
उदयादिष्टकालान्तं यद्भं प्राणपदं हि तत् ॥ ७१॥  
  
स्वेष्टकालं पलीकृत्य तिथ्याप्तं भादिकं च यत् ।  
चरागद्विभसंस्थेऽर्के भनौ युङ् नवमे सुते ॥ ७२॥  
  
स्फुटं प्राणपदाख्यं तल्लग्नं ज्ञेयं द्विजोत्तम ।  
लग्नाद् द्विकोणे तुर्ये च राज्ये प्राणपदं तदा ॥ ७३॥  
  
शुभं जन्म विजानीयात्तथैवैकादशेऽपि च ।  
अन्यस्थाने स्थितं चेत् स्यात् तदा जन्माशुभं वदेत् ॥ ७४॥  
  
  
  
          अथ राशिस्वरूपाध्यायः ॥ ४॥  
  
अहोरात्रस्य पूर्वान्त्यलोपाद् होराऽवशिष्यते ।  
तस्य विज्ञानमात्रेण जातकर्मफलं वदेत् ॥ १॥  
  
यदव्यक्तात्मको विष्णुः कालरुपो जनार्दनः ।  
तस्याङ्गानि निबोध त्वं क्रमान्मेषादिराश्यः ॥ २॥  
  
मेषो वृषश्च मिथुनः कर्कसिंहकुमारिकाः ।  
तुलालिऽश्च धनुर्नक्रे कुम्भो मीनस्ततः परम् ॥ ३॥  
  
शीर्षानने तथा बाहू हृत्क्रोडकटिबस्तयः ।  
गुह्योरुयुगले जानुयुग्मे वै जङ्घके तथा ॥ ४॥  
  
चरनौ द्वौ तथा मेषात् ज्ञेयाः शीर्षादयः क्रमात् ।  
चरस्थिरद्विस्वभावाः क्रूराक्रूरौ नरस्त्रियौ ॥ ५॥  
  
पित्तानिलत्रिधात्वौक्यश्लेष्मिकाश्च क्रियादयः ।  
रक्तवर्णो बृहद्गात्रश्चतुष्पाद्रात्रिविक्रमी ॥ ६॥  
  
पूर्ववासी नृपज्ञातिः शैलचारी रजोगुणी ।  
पृष्ठोदयी पावकी च मेषराशिः कुजाधिपः ॥ ७॥  
  
श्वेतः शुक्राधिपो दीर्घश्चतुष्पाच्छर्वरीबली ।  
याम्येट् ग्राम्यो वणिग्भूमिरजः पृष्ठोदयो वृषः ॥ ८॥  
  
शीर्षोदयी नृमिथुनं सगदं च सवीणकम् ।  
प्रत्यग्वायुर्द्विपाद्रात्रिबली ग्रामव्रजोऽनिली ॥ ९॥  
  
समगात्रो हरिद्विर्णो मिथुनाख्यो बुधाधिपः ।  
पाटलो वनचारी च ब्राह्मणो निशि वीर्यवान् ॥ १०॥  
  
बहुपादचरः स्थौल्यतनुः सत्त्वगुणी जली ।  
पृष्ठोदयी कर्कराशिर्मृगाङ्काऽधिपतिः स्मृतः ॥ ११॥  
  
सिंहः सूर्याधिपः सत्त्वी चतुष्पात् क्षत्रियो वनी ।  
शीर्षोदयी बृहद्गात्रःपाण्डुः पूर्वेड् द्युवीर्यवान् ॥ १२॥  
  
पार्वतीयाथ कन्याख्या राशिर्दिनबलान्विता ।  
शीर्षोदया च मध्याङ्गा द्विपाद्याम्यचरा च सा ॥ १३॥  
  
सा सस्यदहना वैश्या चित्रवर्णा प्रभञ्जिनी ।  
कुमारी तमसा युक्ता बालभावा बुधाधिपा ॥ १४॥  
  
शीर्षोदयी द्युवीर्याढ्यस्तुलः कृष्णो रजोगुणी ।  
पश्चिमो भूचरो घाती शूद्रो मध्यतनुर्द्विपात् ॥ १५॥  
  
शुक्राऽधिपोऽथ स्वल्पाङ्गो बहुपाद्ब्राह्मणो बिली ।  
सौम्यस्थो दिनवीर्याढ्यः पिशङ्गो जलभूवः ॥ १६॥  
  
रोमस्वाढ्योऽतितीक्ष्णाग्रो वृश्चिकश्च कुजाधिपः ।  
पृष्ठोदयी त्वथ धनुर्गुरुस्वामी च सात्त्विकः ॥ १७॥  
  
पिङ्गलो निशिवीर्याढ्यः पावकः क्षत्रियो द्विपाद् ।  
आदावन्ते चतुष्पादः समगात्रो धनुर्धरः ॥ १८॥  
  
पूर्वस्थो वसुधाचारी तेजस्वी ब्रह्मणा कृतः ।  
मन्दाधिपस्तमी भौमी याम्येट् च निशि वीर्यवान् ॥ १९॥  
  
पृष्ठोदयी बृहद्गात्रः कर्बुरो वनभूचरः ।  
आदौ चतुष्पदोन्ते तु विपदो जलगो मतः ॥ २०॥  
  
कुम्भः कुम्भी नरो बभ्रुवर्णो मध्यतनुर्द्विपात् ।  
द्युवीर्यो जलमध्यस्थो वातशीर्षोदयी तमः ॥ २१॥  
  
शूद्रः पश्चिमदेशस्य स्वामी दैवाकरिः स्मृतः ।  
मीनौ पुच्छास्यसंलग्नौ मीनराशिर्दिवाबली ॥ २२॥  
  
जली सत्त्वगुणाढ्यश्च स्वस्थो जलचरो द्विजः ।  
अपदो मध्यदेही च सौम्यस्थो ह्युभयोदयी ॥ २३॥  
  
सुराचार्याधिपश्चेति राशीनां गदिता गुणाः ।  
त्रिंशद्भागात्मकानां च स्थूलसूक्ष्मफलाय च ॥ २४॥  
  
अथातः सम्प्रवक्ष्यामि शृणुष्व मुनिपुङ्गव ।  
जन्मलग्नं च संशोध्य निषेकं परिशोधयेत् ॥ २५॥  
  
तदहं सम्प्रवक्ष्यामि मैत्रेय त्वं विधारय ।  
जन्मलग्नात् परिज्ञानं निषेकं सर्व्जन्तु यत् ॥ २६॥  
  
यस्मिन् भावे स्थितो मन्दस्तस्य मान्देर्यदन्तरम् ।  
लग्नभाग्यान्तरं योज्यं यच्च राश्यादि जायते ॥ २७॥  
  
मासादि तन्मितं ज्ञेयं जन्मतः प्रक् निषेकजम् ।  
यद्यदृश्यदलेङ्गेशस्तदेन्दोर्भुक्तभागयुक् ॥ २८॥  
  
तत्काले साधयेल्लग्नं शोधयेत् पूर्ववत्तनुम् ।  
तस्माच्छुभाशुभं वाच्यं गर्भस्थस्य विशेषतः ॥ २९॥  
  
शुभाशुभं वदेत् पित्रोर्जीवनं मरणं तथा ।  
एवं निषेकलग्नेन सम्यग् ज्ञेयं स्वकल्पनात् ॥ ३०॥  
  
  
  
          अथ विशेषलग्नाध्यायः ॥ ५॥  
  
अथाहं सम्प्रवक्ष्यामि तवाग्रे द्विजसत्तम ।  
भावहोराघटीसञ्ज्ञलग्नानीति पृथक् पृथक् ॥ १॥  
  
सूर्योदयं समारभ्य घटिकानां तु पञ्चकम् ।  
प्रयाति जन्मपर्यन्तं भावलग्नं तदेव हि ॥ २॥  
  
इष्टं घट्यादिकं भक्त्वा पञ्चभिर्भादिजं फलम् ।  
योज्यमौदयिके सूर्ये भावलग्नं स्फुटं च तत् ॥ ३॥  
  
तथा सार्धद्विघटिकामितादर्कोदयाद् द्विज ।  
प्रयाति लग्नं तन्नाम होरालग्नं प्रचक्षते ॥ ४॥  
  
इष्टघट्यादिकं द्विघ्नं पञ्चाप्तं भादिकं च यत् ।  
योज्यमौदयिके भानौ होरालग्नं स्फुटं हि तत् ॥ ५॥  
  
कथयामि घटीलग्नं सृनु त्वं द्विजसत्तम ।  
सूर्योदयत् समारभ्य जन्मकालावधि क्रमात् ॥ ६॥  
  
एकैकघटिकामानात् लग्नं यद्याति भादिकम् ।  
तदेव घटिकालग्नं कथितं नारदादिभिः ॥ ७॥  
  
राशयस्तु घटीतुल्याः पलार्धप्रमितांशकाः ।  
योज्यमौदयिके भनौ घटीलग्नं स्फुटं हि तत् ॥ ८॥  
  
क्रमादेषां च लग्नानां भावकोष्ठं पृथक् लिखेत् ।  
ये ग्रहा यत्र भे तत्र ते स्थाप्या राशिलग्नवत् ॥ ९॥  
  
वर्णदाख्यदशां भानां कथयाम्यथ तेऽग्रतः ।  
यस्य विज्ञानमात्रेण वदेदायुर्भवं फलम् ॥ १०॥  
  
ओजलग्नप्रसूतानां मेषादेर्गणयेत् क्रमात् ।  
समलग्नप्रसूतानाम् मीनादेरपसव्यतः ॥ ११॥  
  
मेषमीनादितो जन्मलग्नान्तं गणयेत् सुधीः ।  
तथैव होरालग्नान्तं गणयित्वा ततः परम् ॥ १२॥  
  
ओजत्वेन समत्वेन सयातीये उभे यदि ।  
तर्हि सङ्ख्ये योजयीत वैजात्ये तु वियोजयेत् ॥ १३॥  
  
मेषमीनादितः पश्चाद्यो राशिः स तु वर्णदः ।  
एतत्प्रयोजनं वक्ष्ये सृणु त्वं द्विजपुङ्गवः ।  
होरालग्नभयोर्नेया सबलाद्वर्णदा दशा ॥ १४॥  
  
यत्सङ्ख्ये वर्णदो लग्नात् तत्तत्सङ्ख्याक्रमेण तु ।  
क्रमयुत्क्रमभेदेन दशा स्यादोजयुग्मयो ॥ १५॥  
  
पापदृष्टिः पापयोगो वर्ण्दस्य त्रिकोणके ।  
यदि स्यात् तर्हि तद्राशिपर्यन्तं तस्य जीवनं ॥ १६॥  
  
रुद्रशूले यथैवायुर्मरणादि निरूप्यते ।  
तथैव वर्णदस्यपि त्रिकोणे पापसङ्गमे ॥ १७॥  
  
वर्णदादपि भो विप्र लग्नवच्चिन्तयेत् फलम् ।  
वर्णदात् सप्तमाद् भावत् कलत्रायुर्विचिन्तयेत् ॥ १८॥  
  
एकादशादग्रजस्य तृतीयात्तु यवीयसः ।  
सुतस्य पञ्चमे विद्यान्मातुश्चतुर्थभावत् ॥ १९॥  
  
पितुश्च नवमाद् भावादयुरीवं विचिन्तयेत् ।  
शूलराशिदशायां वै प्रवलायामरिष्टकम् ॥ २०॥  
  
एवं तन्वादिभावानां कर्तव्या वर्णा दशा ।  
पूर्ववच्च फलं ज्ञेयं देहिनां च शुभाशुभम् ॥ २१॥  
  
ग्रहनां वर्णदा नैव राशीनां वर्ण्दा दशा ।  
कृत्वार्कधा राशिदशां क्रमादन्तर्दशां वदेत् ॥ २२॥  
  
एवमन्तर्दशादिं च कृत्वा तेन फलं वदेत् ।  
क्रमव्युत्क्रमभेदेन लिखेदन्तर्दशामपि ॥ २३॥  
  
स्वस्वदेशोद्भवं लग्नं जन्मलग्नमिमिहोच्यते ।  
भावहोरादिलग्नानां सर्वत्रैव समक्रिया ॥ २४॥  
  
  
  
          अथ षोडशवर्गाध्यायः ॥ ६॥  
  
श्रुता ग्रहगुणास्त्वत्तस्तथा राशिगुण मुने ।  
श्रोतमिच्छामि भावानां भेदांस्तान् कृपया वद ॥ १॥  
  
वर्गान् षोडश यानाह ब्रह्मा लोकपितामहः ।  
तानहं सम्प्रवक्ष्यामि मैत्रेय स्रूयतामिति ॥ २॥  
  
क्षेत्रं होरा च द्रेष्काणस्तुर्यांशः सप्तमांशकः ।  
नवांशो दशमांशश्च सूर्याम्शः षोडशांशकः ॥ ३॥  
  
विंशांशो वेदवाह्वंशो भांशस्त्रिंशांशकस्ततः ।  
खवेदांशोऽक्षवेदांशः षष्ठ्यंशश्च ततः परम् ॥ ४॥  
  
तत्क्षेत्रं तस्य खेटस्य राशेर्यो यस्य नायकः ।  
सूर्येन्द्वोर्विषमे राशौ समे तद्विपरीतकम् ॥ ५॥  
  
पितरश्चन्द्रहोरेशा देवाः सूर्यस्य कीर्तिताः ।  
राशेरर्द्धं भवेद्धोरा ताश्चतुर्विंशतिः स्मृता ।  
मेषादि तासां होराणां परिवृत्तिद्वयं भवेत् ॥ ६॥  
  
राशित्रिभागाद्रेष्काणास्ते च षट्त्रिंशदीरिताः ।  
परिवृत्तित्रयं तेषां मेषादेः क्रमशो भवेत् ॥ ७॥  
  
स्वपञ्चनवमानां च राशीनां क्रमशश्च ते ।  
नारदाऽगस्तिदुर्वासा द्रेष्काणेशाश्चरादिषु ॥ ८॥  
  
स्वर्क्षादिकेन्द्रपतयस्तुर्यांशेशाः क्रियादिषु ।  
सनकश्च सनन्दश्च कुमारश्च सनातनः ॥ ९॥  
  
सप्तांशपास्त्वोजगृहे गणनीया निजेशतः ।  
युग्मराशौ तु विज्ञेयाः सप्तमर्क्षादिनायकात् ॥ १०॥  
  
क्षारक्षीरौ च दध्याज्यौ तथेक्षुरससम्भवः ।  
मध्यशुद्धजलावोजे समे शुद्धजलादिकाः ॥ ११॥  
  
नवांशेशाश्चरे तस्मात्स्थिरे तन्नवमादितः ।  
उभये तत्पञ्चमादेरिति चिन्त्यं विचक्षणौः ।  
देवा नृराक्षसाश्चैव चरादिषु गृहेषु च ॥ १२॥  
  
दशमांशाः स्वतश्चैजे युग्म तन्नवमात् स्मृताः ।  
दश पूर्वादिदिक्पाला इन्द्राऽग्नियमराक्षसाः ॥ १३॥  
  
वरुणो मारुतश्चैव कुबेरेशानपद्मजाः ।  
अनन्तश्च क्रमादीये समे वा व्युत्क्रमेण तु ॥ १४॥  
  
द्वादशांशस्य गणना तत्तत्क्षेत्राद्विनिर्दिशेत् ।  
तेषामघीशाः क्रमशो गणेशाऽश्वियमाहयाः ॥ १५॥  
  
अजसिंहाऽश्वितो ज्ञेया षोडशांशाश्चरादिषु ।  
अजविष्णू हरः सूर्ये ह्योजे युग्मे प्रतीपकम् ॥ १६॥  
  
अथ विंशतिभागानामधिपा ब्रह्मणोदिताः ।  
क्रियाच्चरे स्थिरे चापान् मृगुन्द्राद् द्विस्वभावके ॥ १७॥  
  
काली गौरी लक्ष्मीविजया विमला सती ।  
तारा ज्वालामुखी श्वेता ललिता बगलामुखी ॥ १८॥  
  
प्रत्यङ्गिरा शची रौद्री भवानी वरदा जया ।  
त्रिपुरा सुमुखी चेति विषमे परिचिन्तयेत् ॥ १९॥  
  
समराशौ दया मेधा छिन्नशीर्षा पिशाचिनी ।  
धूमावती च मातङ्गी बाला भद्रऽरुणानला ॥ २०॥  
  
पिङ्गला छुच्छुका घोरा वाराही वैष्णवी सिता ।  
भुवनेशी भैरवी च मङ्गला ह्यपराजिता ॥ २१॥  
  
सिद्धांशकानामधिपाः सिंहादोजभगे ग्रहे ।  
कर्कद्युग्मभगे खेटे स्कन्दः पर्शुधरोऽनलः ॥ २२॥  
  
विश्वकर्मा भगो मित्रो मयोऽन्तकवृषध्वजाः ।  
गोविन्दो मदनो भीमः सिंहादौ विषमे क्रमात् ।  
कर्कादौ समभे भीमाद्विलोमेन विचिन्तयेत् ॥ २३॥  
  
भांशाधिपाः क्रमाद्दस्रयमवह्निपितामहाः ।  
चन्द्रेशादितिजीवाहिपितरो भगसञ्ज्ञिताः ॥ २४॥  
  
अर्यमार्कत्वष्ट्टमरुच्छक्राग्निमित्रवासवाः ।  
निरृत्युदकविश्वेऽजगोविन्दो वसवोऽम्बुपः ॥ २५॥  
  
ततोऽजपादहिर्बुध्न्यः पूषा चैव प्रकीर्तिताः ।  
नक्षत्रेशास्तु भांशेशा मेषादिचरभक्रमात् ॥ २६॥  
  
त्रिंशांशेशाश्च विषमे कुजर्कीज्यज्ञभार्गवाः ।  
पञ्चपञ्चाष्टसप्ताक्षभागानां व्यत्ययात् समे ॥ २७॥  
  
वह्निः समीरशक्रौ च धनदो जलदस्तथा ।  
विषमेषु क्रमाज्ज्ञेयाः समराशौ विपर्ययात् ॥ २८॥  
  
चत्वारिंशद्विभागानामधिपा विषमे क्रियात् ।  
समभे तुलतो ज्ञेयाः स्वस्वाधिपसमन्विताः ॥ २९॥  
  
विष्णुश्चन्द्रो मरीचिश्च त्वष्टा धाता शिवो रविः ।  
यमो यक्षश्च गन्धर्वः कालो वरुण एव च ॥ ३०॥  
  
तथाक्षवेदभागानामधिपाश्चरभे क्रियात् ।  
स्थिरे सिंहाद् द्विभेचापात् विधीशविष्णवश्चरे ॥ ३१॥  
  
ईशाच्युतसुरज्येष्ठा विष्णुकेशाः स्थिरे द्विभे ।  
देवाः पञ्चदशावृत्त्या विज्ञेया द्विजसत्तम ॥ ३२॥  
  
राशीन् विहाय खेटस्य द्विघ्नमंशाद्यमर्कहृत् ।  
शेषं सैकं तद्राशेर्भपाः षष्ट्यंशापाः स्मृताः ॥ ३३॥  
  
घोरश्च राक्षशो देवः कुबेरो यक्षकिन्नरौ ।  
भ्रष्टः कुलघ्नो गरलो वह्निर्माया पुरीषकः ॥ ३४॥  
  
अपाम्पतिर्मरुत्वांश्च कालः सर्पामृतेन्दुकाः ।  
मृदुः कोमलहेरम्बब्रह्मविष्णुमहेश्वराः ॥ ३५॥  
  
देवार्द्रौ कलिनाशश्च क्षितीशकमलाकरौ ।  
गुलिको मृत्युकालश्च दावाग्निर्घोरसञ्ज्ञकः ॥ ३६॥  
  
यमश्च कण्टकसुधाऽमृतौ पूर्णनिशाकरः ।  
विषदग्धकुलान्तश्च मुख्यो वंशक्षयस्तथा ॥ ३७॥  
  
उत्पातकालसौम्याख्याः कोमलः शीतलाभिधः ।  
करालदंष्ट्रचन्द्रास्यौ प्रवीणः कालपावकः ॥ ३८॥  
  
दण्डभृन्निर्मलः सौम्यः क्रूरोऽतिशीतलोऽमृतः ।  
पयोधिभ्रमणाख्यौ च चन्द्ररेखा त्वयुग्मपाः ॥ ३९॥  
  
समे भे व्यत्ययाज्ज्ञेयाः षष्ट्यंशेशाः प्रकीर्तिताः ।  
षष्ट्यांशस्वामिनस्त्वोजे तदीशादव्यत्पयः समे ॥ ४०॥  
  
शुभषष्टयंशसंयुक्ता ग्रहाः शुभफलप्रदाः ।  
क्रूरषष्ट्यंशासंयुक्ता नाशयन्ति खचारिणः ॥ ४१॥  
  
वर्गभेदानहं वक्ष्ये मैत्रेय त्वं विधारय ।  
षड्वर्गाः सप्तवर्गाश्च दिग्वर्गा नृपवर्गकाः ॥ ४२॥  
  
भवन्ति वर्गसंयोगे षडवर्गे किंशुकादयः ।  
द्वाभ्यां किंशुकनामा च त्रिभिर्व्यञ्जनमुच्यते ॥ ४३॥  
  
चतुर्भिश्चामराख्यं च छत्रं पञ्चभिरेव च ।  
षड्भिः कुण्डलयोगः स्यान्मुकुटाख्यं च सप्तभिः ॥ ४४॥  
  
सप्तवर्गेऽथ दिग्वर्गे पारिजातादिसञ्ज्ञकाः ।  
पारिजातं भवेद्द्वाभ्यामुत्तमं त्रिभिरुच्यते ॥ ४५॥  
  
चतुर्भिर्गोपुराख्यं स्याच्छरौः सिंहासनं तथा ।  
पारावतं भवेत् षड्भिर्देवलोकं च सप्तभिः ॥ ४६॥  
  
वसुभिर्ब्रह्मलोकाख्यं नवभिः शक्रवाहनम् ।  
दिग्भिः श्रीधामयोगः स्यादथ षोडशवर्गके ॥ ४७॥  
  
भेदकं च भवेद्द्वाभ्यां त्रिभिः स्यात् कुमुमाख्यकम् ।  
चतुर्भिर्नागपुष्पं स्यात् पञ्चभिः कन्दुकाह्वयम् ॥ ४८॥  
  
केरलाख्यं भवेत् षड्भिः सप्तभिः कल्पवृक्षकम् ।  
अष्टभिश्चन्दनवं नवभिः पूर्णचन्द्रकम् ॥ ४९॥  
  
दिग्भिरुच्चैःश्रवा नाम रुद्रैर्धन्वन्तरिर्भवेत् ।  
सूर्यकान्तं भवेद् सूर्यैर्विश्वैः स्याद्विद्रुमाख्यकम् ॥ ५०॥  
  
शक्रसिंहासनं शक्रैर्गोलोकं तिथिभिर्भवेत् ।  
भूपैः स्रीवल्लभाख्यं स्याद्वर्गा भेदैरुदाहृताः ॥ ५१॥  
  
स्वोच्चमूलत्रिकोणस्वभवनाधिपतेः शुभाः ।  
स्वारुढात् केन्द्रनाथानां वर्गा ग्राह्याः सुधीमता ॥ ५२॥  
  
अस्तङ्गता ग्रहजिता नीचगा दुर्बलाश्च ये ।  
शयनादिगतास्तेभ्य उत्पन्ना योगनाशकाः ॥ ५३॥  
  
  
  
          अथ वर्गविवेकाध्यायः ॥ ७॥  
  
अथ षोडशवर्गेषु विवेकं च वदाम्यहम् ।  
लग्ने देहस्य विज्ञानं होरायां सम्पदादिकम् ॥ १॥  
  
द्रेष्काणे भ्रातृजं सौख्यं तुर्यांशे भाग्यचिन्तनम् ।  
पुत्रपौत्रादिकानां चै चिन्तनं सप्तमांशके ॥ २॥  
  
नवमांशे कलत्राणां दशमांशे महत्फलम् ।  
द्वादशांशे तथा पित्रोश्चिन्तनं षोडशांशके ॥ ३॥  
  
सुखाऽसुखस्य विज्ञानं वाहनानां तथैव च ।  
उपासनाया विज्ञानं साध्यं विंशतिभागके ॥ ४॥  
  
विद्याया वेदबाह्वंशे भांशे चैव बलाऽबलम् ।  
त्रिंशांशके रिष्टफलं खवेदांशे शुभाऽशुभम् ॥ ५॥  
  
अक्षवेदांशके चैव षष्ट्यंशेऽखिलमीक्षयेत् ।  
यत्र कुत्रापि सम्प्राप्तः क्रूरषष्ट्यंशकाधिपः ॥ ६॥  
  
तत्र नाशो न सन्दे हो गर्गादीनां वचो यथा ।  
यत्र कुत्रापि सम्प्राप्तः कलांशाधिपतिः शुभः ॥ ७॥  
  
तत्र वृद्धिश्च पुष्टिश्च गर्गादिनां वचो यथा ।  
इति षोडशवर्गाणां भेदास्ते प्रतिपादिताः ॥ ८॥  
  
उदयादिषु भावेषु खेटस्य भवनेषु वा ।  
वर्गविंशोपकं वीक्ष्य ज्ञेयं तेषां शुभाऽशुभम् ॥ ९॥  
  
अथातः सम्प्रवक्ष्यामि वर्गविंशोपकं बलम् ।  
यस्य विज्ञानमार्तेण विपाकं दृष्टिगोचरम् ॥ १०॥  
  
गृहविंशोपकं वीक्ष्यं सूर्यादीनां खचारिणाम् ।  
स्वगृहोच्चे बलं पूर्णं शून्यं तत्सप्तमस्थिते ॥ ११॥  
  
ग्रहस्थितिवशाज्ज्ञेयं द्विराश्यधिपतिस्तथा ।  
मध्येऽनुपाततो ज्ञेयं ओजयुग्मर्क्षभेदतः ॥ १२॥  
  
सूर्यहोराफलं दद्युर्जीवार्कवसुधात्मजाः ।  
चन्द्रास्फुजिदर्कपुत्राश्चन्द्रहोराफलप्रदाः ॥ १३॥  
  
फलद्वयं बुधो दद्यात् समे चान्द्रं तदन्यके ।  
रवेः फलं स्वहोरादौ फलहीनं विरामके ॥ १४॥  
  
मध्येऽनुपातात् सर्वत्र द्रेष्काणेऽपि विचिन्तयेत् ।  
गृहवत् तुर्यभागेपि नवांशादावपि स्वयम् ॥ १५॥  
  
सूर्यः कुजफलं धत्ते भार्गवस्य निशापतिः ।  
त्रिंशांशके विचिन्त्यौवमत्रापि गृहवत् स्मृतम् ॥ १६॥  
  
लग्नहोरादृकाणाङ्कभागसूर्यका इति ।  
त्रिंशांशकश्च षड्वर्गा अत्र विंशोपकाः क्रमात् ॥ १७॥  
  
रमनेत्राबिधपञ्चाश्विभूमयः सप्तवर्गके ।  
ससप्तमांशके तत्र विश्वकाः पञ्च लोचनम् ॥ १८॥  
  
त्रयः सार्द्धं द्वयं सार्द्धवेदा द्वौ रात्रिनायकः ।  
स्थूलं फलं च संस्थाप्य तत्सूक्ष्मं च ततस्ततः ॥ १९॥  
  
दशवर्गां दिगंशाढ्याः कलांशाः षष्टिभागकाः ।  
त्रयं क्षेत्रस्य विज्ञेयः पञ्चषष्ट्यंशकस्य च ॥ २०॥  
  
सार्द्धौकभागाः शेषाणां विश्वकाः परिकीर्तिता ।  
अथ वक्ष्ये विशेषेण बलं विंशोपकाह्वयम् ॥ २१॥  
  
क्रमात् षोडशवर्गाणां क्षेत्रादीनां पृथक् पृथक् ।  
होरात्रिंशांशदृक्काणे कुचन्द्रशशिनः क्रमात् ॥ २२॥  
  
कलांशस्य द्वयं ज्ञेयं त्रयं नन्दांशकस्य च ।  
क्षेत्रे सार्द्धं च त्रितयं वेदाः षष्ट्यंशकस्य हि ॥ २३॥  
  
अर्द्धमर्धं तु शेषाणां ह्येतत् स्वीयमुदाहृतम् ।  
पूर्णं विंशोपकं विंशो धृतिः स्यादधिमित्रके ॥ २४॥  
  
मित्रे पञ्चदश प्रोक्तं समे दश प्रकीर्तितम् ।  
शत्रौ सप्ताधिशत्रौ च पञ्चविंशोपकं भवेत् ॥ २५॥  
  
वर्गविश्वाः स्वविश्वघ्नाः पुनर्विंशतिभाजिताः ।  
विश्वाफलोपयोग्यं तत्पञ्चोनं फलदो न हि ॥ २६॥  
  
तदूर्ध्वं स्वल्पफलदं दशोर्ध्वं मध्यमं स्मृतम् ।  
तिय्यूर्धं पूर्णफलदं बोध्यं सर्वं खचारिणाम् ॥ २७॥  
  
अथाऽन्यदपि वक्ष्येऽहं मैत्रेय त्वं विधारय ।  
खेताः पूर्णफलं दद्युः सूर्यात् सप्तमके स्थिताः ॥ २८॥  
  
फलाभावं विजानीयात् समे सूर्यनभश्चरे ।  
मध्येऽनुपातात् सर्वत्र ह्युदयास्तविंशोपकाः ॥ २९॥  
  
वर्गविंशोपकं ज्ञेयं फलमस्य द्विजर्षभ ।  
यच्च यत्र फलं बुद्ध्वा तत्फलं परिकीर्तितम् ॥ ३०॥  
  
वर्गविंशोपकं चादावुदयास्तमतः परम् ।  
पूर्णं पूर्णेतिपूर्नंस्यात् सर्वदौवं विचिन्तयेत् ॥ ३१॥  
  
हीनं हीनेतिहीनं स्यात् स्वल्पेल्पात्यल्पकं स्मृतम् ।  
मध्यं मध्येतिमध्यं स्याद्यावत्तस्य दशास्थितिः ॥ ३२॥  
  
अथाऽन्यदपि वक्ष्यामि मैत्रेय स्रृणु सुव्रत् ।  
लग्नतुर्यास्तवियतां केन्द्रसञ्ज्ञा विशेषतः ॥ ३३॥  
  
द्विपञ्चरन्ध्रलाभानां ज्ञेयं पणफराभिधम् ।  
त्रिषष्ठभाग्यरिष्फानामापोक्लिममिति द्विज ॥ ३४॥  
  
लग्नात् पञ्चमभाग्यस्य कोणसञ्ज्ञा विधीयते ।  
षष्ठाष्टव्ययभाबानां दुःसञ्ज्ञास्त्रिकसञ्ज्ञकाः ॥ ३५॥  
  
चतुरस्रं तुर्यरन्ध्रं कथयान्ते द्विजोत्तम ।  
स्वस्थादुपचयर्क्षाणि त्रिषडायाम्बराणि हि ॥ ३६॥  
  
तनुर्धनं च सहजो बन्धुपुत्रारयस्तथा ।  
युवतीरन्ध्रधर्माख्यकर्मालाभव्ययाः क्रमात् ॥ ३७॥  
  
सङ्क्षेपेणौतदुदितमन्यद् बुद्ध्यनुसारतः ।  
किञ्चिद्विशेषं वक्ष्यामि यथा भह्ममुखार्च्छुतम् ॥ ३८॥  
  
नवमेऽपि पितुर्ज्ञानं सूर्याच्च नवमेऽथवा ।  
यत्किञ्चिद्दशमे लाभे तत्सूर्याद्दशमे भवे ॥ ३९॥  
  
तुर्ये तनौ धने लाभे भाग्ये यच्चिन्तनं च तत् ।  
चन्द्रात्तुर्ये तनौ लाभे भग्ये तच्चिन्तयेद् ध्रुवम् ॥ ४०॥  
  
लग्नाद् दुश्चिक्यभवने यत्कुजाद्विक्रमेऽखिलम् ।  
विचार्यं षष्ठभावस्य बुधात् षष्ठे विलोकयेत् ॥ ४१॥  
  
पुत्रस्य च गुरोः पुत्रे जायायाः सप्तमे भृगोः ।  
अष्टमस्य व्ययस्यापि मन्दान्मृत्यौ व्यये तथा ॥ ४२॥  
  
यद्भावाद्यत्फलं चिन्त्यं तदीशात्तत्फलं विदुः ।  
ज्ञेयं तस्य फलं तद्धि तत्र चिन्त्यं शुभाऽशुभम् ॥ ४३॥  
  
  
  
        अथ राशिदृष्टिकथनाध्यायः ॥ ८॥  
  
अथ मेषादिराशीनां चरादीनां पृथक् पृथक् ।  
दृष्टिभेदं प्रवक्ष्यामि शृणु त्वं द्विजसत्तम ॥ १॥  
  
राशयोऽभिमुखं विप्र तथा पश्यन्ति पार्श्वभे ।  
यथा चरः स्थिरानेवं स्थिरः पश्यति वै चरान् ॥ २॥  
  
द्विस्वभावो विनाऽत्मानां द्विस्वभावान् प्रपश्यति ।  
समीपस्थं परित्यज्य खेटास्तत्र गतास्तथा ॥ ३॥  
  
चरेषु संस्थिताः खेटाः पश्यन्ति स्थिरसङ्गतान् ।  
स्थिरेषु संस्थिता एवं पश्यन्ति चरसंस्थितान् ॥ ४॥  
  
उभयस्थास्तु सूर्याद्या पश्यन्युभयसंस्थितान् ।  
निकटस्थं विना खेटाः पश्यन्तीत्ययमागमः ॥ ५॥  
  
दृष्टिचक्रमहं वक्ष्ये ययावद् ब्रह्मणोदितम् ।  
तस्य विन्यासमात्रेण दृष्टिभेदः प्रकाश्यते ॥ ६॥  
  
प्राचि मीषवृषौ लेख्यौ कर्कसिंहौ तथोत्तरे ।  
तुलाऽली पश्चिमे विप्र मृगकुम्भौ च दक्षिणे ॥ ७॥  
  
ईशकोणे तु मिथुनं वायव्ये कन्यकां तथा ।  
नौरृर्त्यां चापमालिख्य वह्निकोणे छषं लिखेत् ॥ ८॥  
  
एवं चतुर्भुजाकारं वृत्ताकारमथापि वा ।  
दृष्टिचक्रं प्रविन्यस्यैवं ततो दृष्टिं विचारयेत् ॥ ९॥  
  
  
  
            अथारिष्टाध्यायः ॥ ९॥  
  
आदौ जन्माङ्गतो विप्र रिष्टाऽरिष्टं विचारयेत् ।  
ततस्तन्वादिभावानां जातकस्य फलं वदेत् ॥ १॥  
  
चतुर्विंशतिवर्षाणि यावद् गच्छन्ति जन्मतः ।  
जन्मारिष्टं तु तावत् स्यादायुर्दायुं न चिन्तयेत् ॥ २॥  
  
षष्ठाष्टरिष्फगश्चन्द्रः क्रूरौः खेटैश्च वीक्षितः ।  
जातस्य मृत्युदः सद्यस्त्वष्टर्षैः शुभक्षितः ॥ ३॥  
  
शशिवन्मृत्युदाः सौम्याश्चेद्वक्राः क्रूरवीक्षिताः ।  
शिशोर्जातस्य मासेन लग्ने सौम्यविवर्जिते ॥ ४॥  
  
यस्य जन्मनि धीस्थाः स्युः सूर्यार्कीन्दुकुजाभधाः ।  
तस्य त्वाशु जनित्री च भ्राता च निधनं व्रजेत् ॥ ५॥  
  
पापेक्षितो युतो भौमो लग्नगो न शुभेक्षितः ।  
मृत्युदस्त्वष्टमस्थोऽपि सौरेणार्केण वा युतः ॥ ६॥  
  
चन्द्रसूर्यग्रहे राहुश्चन्द्रसूर्ययुतो यदि ।  
सौरिभौमेक्षितं लग्नं पक्षमेकं स जीवति ॥ ७॥  
  
कर्मस्थाने स्थितः सौरिः शत्रुस्थाने कलानिधिः ।  
क्षितिजः सप्तमस्थाने सह मात्रा विपद्यते ॥ ८॥  
  
लग्ने भास्करपुत्रश्च निधने चन्द्रमा यदि ।  
तृतीयस्थो यदा जीवः स याति यममन्दिरम् ॥ ९॥  
  
होरायां नवमे सूर्यः सप्तमस्थः शनैश्चरः ।  
एकादशे गुरुः सुक्रो मासमेकं स जीवति ॥ १०॥  
  
व्यये सर्वे ग्रहा नेष्टाः सूर्येशुक्रेन्दुराहवः ।  
विशेषान्नाशकर्तारो दृष्ट्या वा भङ्गकारिणः ॥ ११॥  
  
पापान्वितः शशी धर्मे द्यूनलग्नगतो यदि ।  
शुभैरवेक्षितयुतस्तदा मृत्युप्रदः शिशोः ॥ १२॥  
  
सन्ध्यायां चन्द्रहोरायां गण्डान्ते निधनाय वै ।  
प्रत्येकं चन्द्रपापैश्च केन्द्रगैः स्याद्विनाशनम् ॥ १३॥  
  
रवेस्तु मण्डलार्द्धास्तात् सायं सन्ध्या त्रिनाडिका ।  
तथैवार्द्धोदयात् पूर्वं प्रातः सन्ध्या त्रिनाडिका ॥ १४॥  
  
चक्रपूर्वापरार्द्धेषु क्रूरसौम्येषु कीटभे ।  
लग्नगे निधनं याति नाऽत्र कार्या विचारणा ॥ १५॥  
  
व्ययशत्रुगतैः क्रूरैर्मृत्युद्रव्यगतैरपि ।  
पापमध्यगते लग्ने सत्यमेव मृतिं वदेत् ॥ १६॥  
  
लग्नसप्तमगौ पापौ चन्द्रोऽपि क्रूरसंयुतः ।  
यदा नावेक्षितः सौम्यैः शीघ्रान्मृत्युर्भवेत्तदा ॥ १७॥  
  
क्षीणे शशिनि लग्नस्थे पापैः केन्द्राष्टसंस्थितैः ।  
यो जातो मृत्युमाप्नोति स विप्रेश न संशयः ॥ १८॥  
  
पापयोर्मध्यगश्चन्द्रो लग्नाष्टान्तिमसप्तमः ।  
अचिरान्मृत्युमाप्नोति यो जातः स शिशुस्तदा ॥ १९॥  
  
पापद्वयमध्यगते चन्द्रे लग्नसमाश्रिते ।  
सप्ताष्टमेन पापेन मात्रा सह मृतः शिशुः ॥ २०॥  
  
शनैश्चरार्कभौमेषु रिष्फधर्माष्टमेषु च ।  
शभैरवीक्ष्यमाणेषु यो जातो निधनङ्गतः ॥ २१॥  
  
यद्द्रेष्काणे च यामित्रे यस्य स्याद्दारुणो ग्रहः ।  
क्षीणचन्द्रो विलग्नस्थः सद्यो हरति जीवतम् ॥ २२॥  
  
आपोक्लिमस्थिताः सर्वे ग्रहा बलविवर्जिताः ।  
षण्मासं व द्विमासं व तस्यायुः समुदाहृतम् ॥ २३॥  
  
त्रिभिः पापग्रहैः सूतौ चन्द्रमा यदि दृश्यते ।  
मातृनाशो भवेत्तस्य शुभर्दृष्टे शुभं वदेत्/ ॥ २४॥  
  
धने राहुर्बुधः शुक्रः सौरिः सूर्यो यदा स्थितः ।  
तस्य मातुर्भवेन्मृत्युर्मृते पितरि जायते ॥ २५॥  
  
पापात्सप्तमरन्ध्रस्थे चन्द्रे पापसमन्विते ।  
बलिभिः पापकैर्दृष्टे जातो भवति मातृहा ॥ २६॥  
  
उच्चस्थो वाऽथ नीचस्थः सप्तमस्थो यदारविः ।  
पानहीनो भवेद्बाल अजाक्षीरेण जीवति ॥ २७॥  
  
चन्द्राच्चतुर्थगः पापो रिपुक्षेत्रे यदा भवेत् ।  
तदा मातृवधं कुर्यात् केन्द्रे यदि शुभो न चेत् ॥ २८॥  
  
द्वादशे रिपुभावे च यदा पापग्रहो भवेत् ।  
तदा मातुर्भयं विद्याच्चतुर्थे दशमे पितुः ॥ २९॥  
  
लग्ने क्रूरो व्यये क्रूरो धने सौम्यस्तथैव च ।  
सप्तमे भवने क्रूरः परिवारक्षयङ्करः ॥ ३०॥  
  
लग्नस्थे च गुरौ सौरौ धने राहौ तृतीयगे ।  
इति चेञ्जन्मकाले स्यान्माता तस्य न जीवति ॥ ३१॥  
  
क्षीणचन्द्रात्त्रिकोणस्थैः पापैः सौम्यविवर्जितैः ।  
माता परित्यजेद्बलं षण्मासाच्च न संशयः ॥ ३२॥  
  
एकांशकस्थौ मन्दारौ यत्र कुत्रस्थितौ यदा ।  
शशिकेन्द्रगतौ तौ वा द्विमातृभ्यां न जीवति ॥ ३३॥  
  
लग्ने सन्दो मदे भौमः षष्ठस्थाने च चन्द्रमाः ।  
इति चेज्जन्मकाले स्यात् पिता तस्य न जीवति ॥ ३४॥  
  
लग्ने जीवो धने मन्दरविभौमबुधास्तथा ।  
विवाहसमये तस्य बालस्य म्रियते पिता ॥ ३५॥  
  
सूर्यः पापेन संयुक्तो ह्यथवा पापमध्यगः ।  
सूर्यात् सप्तमगः पापस्तदा पितृवधो भवेत् ॥ ३६॥  
  
सप्तमे भवने सूर्यः कर्मस्थो भूमनन्दनः ।  
राहुर्व्यये च युस्यैव पिता कष्टेन जीवति ॥ ३७॥  
  
दशमस्थो यदा भौमः शत्रुक्षेत्रसमास्रितः ।  
म्रियते तस्य जातस्य पिता शीघ्रं न संशयः ॥ ३८॥  
  
रिपुस्थाने यदा चन्द्रो लग्नस्थाने शनैश्चरः ।  
कुजश्च सप्तमे स्थाने पिता तस्य न जीवति ॥ ३९॥  
  
भौमांशकस्थिते भानौ शनिना च निरीक्षिते ।  
प्राग्जन्मनो निवृत्तिः स्यान्मृत्युर्वाऽपि शिशोः पितुः ॥ ४०॥  
  
चतुर्थे दशमे पापौ द्वादशे च यदा स्थितौ ।  
पितरं मातरं हत्वा देशाद्देशान्तरं व्रजेत् ॥ ४१॥  
  
राहुजीवौ रिपुक्षेत्रे लग्ने वाऽथ चतुर्थके ।  
त्रयोविंशतिमे वर्षे पुत्रस्तातं न पश्यति ॥ ४२॥  
  
भानुः पिता च जन्तूनां चन्द्रो माता तथैव च ।  
पापदृष्टियुतो भानुः पापमध्यगतोऽपि वा ॥ ४३॥  
  
पित्ररिष्टं विजानीयाच्छिशोर्जातस्य निश्चितम् ।  
भानोः षष्ठष्टमर्क्षस्थैः पापैः सौम्यविवर्जितैः ।  
सुखभावगतैर्वाऽपि पित्ररिष्टं विनिर्दिशेत् ॥ ४४॥  
  
एवं चन्द्रात् स्थितैः पापैर्मातु कष्टं विचारयेत् ।  
बलाऽबलविवेकेन कष्टं वा मृत्युमादिशेत् ॥ ४५॥  
  
  
  
         अथाऽरिष्टभङ्गाध्यायः ॥ १०॥  
  
इत्यरिष्टं मया प्रोक्तं तद्भङ्गश्चापि कथ्यते ।  
यत् समालोक्यं जातानां रिष्ताऽरिष्टं वदेद्बुधः ॥ १॥  
  
एकोऽपि ज्ञार्यशुक्राणां लग्नात् केन्द्रगतो यदि ।  
अरिष्टं निखिलं हन्ति तिमिरं भास्करो यथा ॥ २॥  
  
एक एव बली जीवो लग्नस्थो रिष्टसञ्चयम् ।  
हन्ति पापक्षयं भक्त्या प्रणाम इव शूलिनः ॥ ३॥  
  
एक एव विलग्नेशः केन्द्रसंस्थो बलान्वितः ।  
अरिष्टं निखिलं हन्ति पिनाकी त्रिपुरं यथा ॥ ४॥  
  
शुक्लपक्षे क्षपाजन्म लग्ने सौम्यनिरीक्षिते ।  
विपरीतं कृष्णपक्षे तथारिष्टविनाशनं ॥ ५॥  
  
व्ययस्थाने यदा सूर्यस्तुलालग्ने तु जायते ।  
जीवेत् स शतवर्षाणि दीर्घायुर्बालको भवेत् ॥ ६॥  
  
गुरुभौमौ यदा युक्तौ गुरुदृऋटोऽथवा कुजः ।  
हत्वाऽरिष्टमशेषं च जनन्याः शुभक्रद्भवेत् ॥ ७॥  
  
चतुर्थदशमे पापः सौम्यमध्ये यदा भवेत् ।  
पितुः सौख्यकरो योगः शुभैः केन्द्रत्रिकोणगैः ॥ ८॥  
  
सौम्यान्तरगतैः पापैः शुभैः केन्द्रत्रिकोणगैः ।  
सद्यो नाशयतेऽरिष्टं तद्भावोत्थफलं न तत् ॥ ९॥  
  
  
  
Encoded and proofread by ajarve at fms30.cca.rockwell.com (Ahto Jarve)  
  
