---
Category: jyotisha, sociology_astrology
File name: yaajuShajyotiSha.itx
Language: Sanskrit
Latest update: May 21, 2009
Location: doc_z_misc_sociology_astrology
Proofread by: Sanjay Prabhakaran sanjaychettiar at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/astrology
Sublocation: sociology_astrology
Text title: yaajuShajyotiSham
Texttype: pramukha
Transliterated by: Sanjay Prabhakaran sanjaychettiar at gmail.com
engtitle: yAjuShajyotiSham
itxtitle: yAjuShajyotiSham
title: याजुषज्योतिषम्

---
  
 याजुषज्योतिषम्   
  
पञ्चसंवत्सरमयं युगाध्यक्षं प्रजापतिम् ।  
दिनर्त्वयनमासाङ्गं प्रणम्य शिरसा शुचिः ॥ १॥  
  
ज्योतिषामयनं पुण्यं प्रवक्ष्याम्यनुपूर्वशः ।  
विप्राणां सम्मतं लोके यज्ञकालार्थ सिद्धये ॥ २॥  
  
वेद हि यज्ञार्थमभिप्रवृत्ताः कालानुपूर्व्या विहिताश्च यज्ञाः ।  
तस्मादिदं कालविधानशास्त्रं यो ज्योतिषं वेद स वेद यज्ञान् ॥ ३॥  
  
यथा शिखा मयूराणां नागानां मणयो यथा ।  
तद्वद्वेदाङ्गशास्त्राणां ज्यौतिषं मूर्धानि स्थितम् ॥ ४॥  
  
ये बृहस्पतिना भुक्ता मीनात्प्रभृति राशयः ।  
ते हृताः पञ्चभिर्भूता यः शेषः स परिग्रहः ॥ ०॥  
  
माघशुक्लप्रपन्नस्य पौषकृष्णसमापिनः ।  
युगस्य पञ्चवर्षस्य कालज्ञानं प्रचक्षते ॥ ५॥  
  
स्वराक्रमेते सोमार्कौ यदा साकं सवासवौ ।  
स्यात्तदादियुगं माघस्तपः शुक्लोऽयनं ह्युदक् ॥ ६॥  
  
प्रपद्यते श्रविष्ठादौ सूर्याचन्द्रमसावुदक् ।  
सार्पार्धे दक्षिणार्कस्तु माघश्रावणयोः सदा ॥ ७॥  
  
धर्मवृद्धिरपां प्रस्थः क्षपाह्रास उदग्गतौ ।  
दक्षिणे तौ विपर्यासः षण्मुहूर्त्ययनेन तु ॥ ८॥  
  
प्रथमं सप्तमं चाहुरयनाद्यं त्रयोदशम् ।  
चतुर्थं दशमं चैव द्विर्युग्मं बहुलेप्यृतौ ॥ ९॥  
  
वसुस्त्वष्टा भवोऽजश्च मित्रः सर्पोऽश्विनौ जलम् ।  
धाता कश्चायनाद्याः स्युरर्धपञ्चमभस्त्वृतुः ॥ १०॥  
  
एकान्तरेऽह्नि मासे च पूर्वान् कृत्वादिमुत्तरः ।  
अर्धयोः पञ्चवर्षाणामृदु पञ्चदशाष्टमौ ॥ ११॥  
  
द्युहेयं पर्व चेत्पादे पादस्त्रिंशत्तु सैकिका ।  
भागात्मनापवृज्यांशान् निर्दिशेदधिको यदि ॥ १२॥  
  
निरेकं द्वादशाभ्यस्तं द्विगुणं गतसञ्ज्ञिकम् ।  
षष्ट्या षष्ट्या युतं द्वाभ्यां पर्वणां राशिरुच्यते ॥ १३॥  
  
स्युः पादोऽर्धन्त्रिपाद्याया त्रिद्वयेकऽह्नः कृतस्थितिम् ।  
साम्येन्दोस्तृणोऽन्ये तु पर्वकाः पञ्च सम्मिताः ॥ १४॥  
  
भांशाः स्युरष्टकाः कार्याः पक्षद्वादशकोद्गताः ।  
एकादशगुणश्चोनः शुक्लेऽर्धं चैन्दवा यदि ॥ १५॥  
  
नवकैरुद्गतोंशः स्यादूनः सप्तगुणो भवेत् ।  
आवापस्त्वयुजेऽर्धं स्यात्पौलस्ये।आस्तङ्गतेऽपरम् ॥ १६॥  
  
जावाद्यंशैः समं विद्यात् पूर्वार्धे पर्व सूत्तरे ।  
भादानं स्याच्चतुर्दश्यां काष्ठानां देविना कलाः ॥ १७॥  
  
जौ द्रा गः खे श्वे ही रो षा श्चिन्मूषक्ण्यः सूमाधाणः ।  
रे मृ घाः स्वापोजः कृष्यो ह ज्येष्ठा इत्यृक्षा लिङ्गैः ॥ १८॥  
  
कार्या भांशाष्टकास्थाने कला एकान्नविंशतिः ।  
उनस्थाने त्रिसप्तति मुद्ववपेदूनसम्भवे ॥ १९॥  
  
तिथिमेकादशाभ्यस्तां पर्वभांशसमन्विताम् ।  
विभज्य भसमूहेन तिथिनक्षत्रमादिशेत् ॥ २०॥  
  
याः पर्वाभादानकलास्तासु सप्तगुणां तिथिम् ।  
युक्त्या तासां विजानीयात् तिथिभादानिकाः कलाः ॥ २१॥  
  
अतीतपर्वभागेभ्यः शोधयेद् द्विगुणां तिथिम् ।  
तेषु मण्डलभागेषु तिथिनिष्ठाङ्गतो रविः ॥ २२॥  
  
विषुवन्तं द्विरभ्यस्तं रूपोनं षड्गुणीकृतम् ।  
पक्षा यदर्धं पक्षाणां तिथिः स विषुवान् स्मृतः ॥ २३॥  
  
पलानि पञ्चाशदपां धृतानि तदाढकं द्रोणमतः प्रमेयम् ।  
त्रिभिर्विहीनं कुड्वैस्तु कार्यं तन्नाडिकायास्तु भवेत् प्रमाणम् ॥ २४॥  
  
एकादशभिरभ्यस्य पर्वाणि नवभिस्तिथिम् ।  
युगलब्धं सपर्व स्याद् वर्तमानार्कभं क्रमात् ॥ २५॥  
  
सूर्यर्क्षभागान् नवभिर्विभज्य शेषान् द्विरभ्यस्य दिनोपभुक्तिः ।  
तिथेर्युता भुक्तिदिनेषु कालो योगो दिनैकादशकेन् तद्भम् ॥ २६॥  
  
त्र्यंशो भशेषो दिवसांशभागश्चतुर्दशस्याप्यपनीय भिन्नम् ।  
भार्धेऽधिके चाधिगते परोंऽशोद्वावुत्तमे तन्नवकैरवेत्य ॥ २७॥  
  
त्रिंशत्यह्नां सषट्षष्टिरब्दः षट् चर्तवोऽयने ।  
मासा द्वादश सौर्याः स्युरेतत् पञ्चगुणं युगम् ॥ २८॥  
  
उदयावासवस्य स्युर्दिनराशि सपञ्चकः ।  
ऋषेर्द्विषष्टिहीनः स्याद् विंशत्या चैकयास्तृणाम् ॥ २९॥  
  
पञ्चत्रिंशं शतं पौष्णम् एकोनमयनोन्यृषेः ।  
पर्वणां स्याच्चतुष्पादी काष्ठानां चैव ताः कलाः ॥ ३०॥  
  
सावनेन्दुस्तृमासानां षष्टिः सैकद्विसप्तिका ।  
द्युस्त्रिंशत् सावनः सार्धः सौरस्तृणां स पर्ययः ॥ ३१॥  
  
अग्निः प्रजापतिः सोमो रुद्रोदितिबृहस्पती ।  
सर्पाश्च पितरश्चैव भगश्चैवार्यमापि च ॥ ३२॥  
  
सविता त्वष्टाथ वायुश्चेन्द्राग्नी मित्र एव च ।  
इन्द्रो निॠतिरापो वै विश्वेदेवास्तथैव च ॥ ३३॥  
  
विष्णुर्वसवो वरुणूऽजेकपात् तथैव च ।  
अहिर्बुध्न्यस्तथा पूषा अश्विनौ यम एव च ॥ ३४॥  
  
नक्षत्रदेवता एता एताभिर्यज्ञकर्मणि ।  
यजमानस्य शास्त्रज्ञैर्नाम नक्षत्रजं स्मृतम् ॥ ३५॥  
  
उग्राण्यार्द्रा च चित्रा च विशाखा श्रवणोश्वयुक् ।  
क्रूरणि तु मघास्वाती ज्येष्टा मूलं यमस्य च ॥ ३६॥  
  
द्यूनं द्विषष्टिभागेन ज्ञे (हे) यं सौरं सपार्वणम् ।  
यत्कृतावुपजायेते मध्येऽन्ते चाधिमासकौ ॥ ३७॥  
  
कला दश सविंशा स्याद् द्वे मुहुर्तस्य नाडिके ।  
द्युस्त्रिंशत् तत्कलानां तु षट्शती त्र्यधिका भवेत् ॥ ३८॥  
  
ससप्तमं भयुक् सोमः सूर्यो द्यूनि त्रयोदश ।  
नवमानि तु पञ्चाह्नः काष्ठा पञ्चाक्षरा भवेत् ॥ ३९॥  
  
यदुत्तरस्यायनतो गतं स्याच् छेषं तथा दक्षिणतोऽयनस्य ।  
तदेकषष्ट्याद्विगुणं विभक्तं सद्वादशं स्याद् दिवसप्रमाणम् ॥ ४०॥  
  
यदर्धं दिनभागानां सदा पर्वणि पर्वणि ।  
ॠतुशेषं तु तद् विद्यात् सङ्ख्याय सह सर्वणाम् ॥ ४१॥  
  
इत्युपायसमुद्देशो भूयोप्यह्नः प्रकल्पयेत् ।  
ज्ञेयराशिं गताभ्यस्तं विभजेज्ज्ञानराशिना ॥ ४२॥  
  
इत्येतन्मासवर्षाणां मुहूर्तोदयपर्वणाम् ।  
दिनर्त्वयनमासाङ्गं व्याख्यानं लगधोऽब्रवीत् ॥ ००॥  
  
सोमसूर्यस्तृचरितं विद्वान् वेदविदश्नुते ।  
सोमसूर्यस्तृचरितं लोकं लोके च सम्मतिम् ॥ ४३॥  
  
॥ इति याजुषज्योतिषं समाप्तम् ॥  
  
  
Encoded and proofread by  
Sanjay Prabhakaran sanjaychettiar at gmail.com  
  
