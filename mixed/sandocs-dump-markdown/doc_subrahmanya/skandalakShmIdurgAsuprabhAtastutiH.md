---
Category: subrahmanya, suprabhAta, devii, durgA, lakShmI, devI
File name: skandalakShmIdurgAsuprabhAtastutiH.itx
Indexextra: (Tamil)
Language: Sanskrit
Latest update: June 30, 2019
Location: doc_subrahmanya
Proofread by: Aruna Narayanan, PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: subrahmanya
Text title: skandalakShmIdurgAsuprabhAtastutiH
Transliterated by: Aruna Narayanan narayanan.aruna at gmail.com
engtitle: skandalakShmIdurgAsuprabhAtastutiH
itxtitle: skandalakShmIdurgAsuprabhAtastutiH
title: स्कन्दलक्ष्मीदुर्गासुप्रभातस्तुतिः

---
  
 श्रीस्कन्दलक्ष्मीदुर्गा सुप्रभातस्तुतिः   
श्रीस्कन्दगुरु भुजङ्गस्तोत्रं च  shrIskandaguru bhuja~NgastotraM   
श्रीमत्स्कन्दनगावास श्रीविधायक षण्मुख ।  
उत्तिष्ठ करुणामूर्ते शान्तानन्दविधायक ॥ १॥  
  
श्रीमत्स्कन्दनगावासे सर्वसत्त्वमयीश्वरि ।  
उत्तिष्ठाष्टादशभुजे लक्ष्मीदुर्गे नमोऽस्तु ते ॥ २॥  
  
ज्योतिषा महता सर्वलोकाज्ञानविनाशक ।  
उत्तिष्ठ स्कन्द लोकेश प्रणवार्थोपदेशक ॥ ३॥  
  
सर्वलोकैकमातस्त्वं शुम्भासुरनिबर्हिणि ।  
उत्तिष्ठ लोकक्षेमाय लक्ष्मीदुर्गे महाद्युते ॥ ४॥  
  
तारं ध्वजाग्रलसितो वरताम्रचूडः  
     ऊर्ध्वं विधाय निजमस्तकमात्तमोदः ।  
त्वन्नाम कीर्तनमयं कुरुते पवित्रं  
     स्कन्दाचलेश गिरिजासुत सुप्रभातम् ॥ ५॥  
  
कल्याणकारिणि कराम्बुजशोभि पाशे  
     कारुण्यपूर्णहृदये कमनीयकान्ते ।  
कामादि वैरिहरणे कुशलेऽस्तु लक्ष्मी-  
     दुर्गेऽतिदीनजनपालिनि सुप्रभातम् ॥ ६॥  
  
श्रीकन्निमारभिध सुन्दर पूतकुल्या-  
     तीरस्थ शाखिनिलया विविधा विहङ्गाः ।  
कूजन्ति कर्णमधुरं विविधैः स्वरैस्तत्  
     स्कन्दाचलेश गिरिजासुत सुप्रभातम् ॥ ७॥  
  
वामाग्रभागविलसन्महिषोत्तमाङ्गे  
     देव्यग्रभागपरिशोभित धर्मसिंहे ।  
कारुण्यवर्षिकमनीयमुखेऽद्य लक्ष्मी-  
     दुर्गे नमोऽस्तु नतपालिनि सुप्रभातम् ॥ ८॥  
  
एते त्रिशुद्धिक्ष् सहिता महिता द्विजेन्द्राः  
     वेदागमादिक्ष् निपुणा विदिताखिलार्थाः ।  
भक्त्योच्चरन्ति मधुरं निगमस्य मन्त्रं  
     श्रीदण्डशोभिकर सुन्दर सुप्रभातम् ॥ ९॥  
  
मांसं सुरामपि बलिं परिवर्जयेति  
     या व्याहरत् सकलजीवदयापरीता ।  
सा त्वं समस्तजगतां कुरुषेऽति भद्रं  
     दुर्गेऽम्बिकेऽस्तु भुवनेश्वरि सुप्रभातम् ॥ १०॥  
  
अग्रे तवाद्य मधुरस्वरकृष्टचित्ताः  
     तालाभिरञ्जितकरा वरगायकाश्च ।  
गायन्ति ते गुणगणानितरानवाप्यान्  
     मध्यार्पितैककर सुन्दर सुप्रभातम् ॥ ११॥  
  
मातस्त्वदीय पदपङ्कजभक्तिभाजां  
     कुर्वन्ति वज्रधरवायुमुखास्सुसेवाम् ।  
वक्तुं प्रभावमखिलं तव कोनु शक्तः  
     दुर्गे नमोऽस्तु तव सम्प्रति सुप्रभातम् ॥ १२॥  
  
तिष्ठत्यसौ च जनताश्रुपरीतनेत्राः  
     धृत्वा सुगन्धयुतबन्धुरपुष्पमालाः ।  
ज्योतिर्निरीक्षितुमुदारपदारविन्द  
     स्कन्दाचलेश करुणाकर सुप्रभातम् ॥ १३॥  
  
पुत्रं पुरा किल वियुक्तमतिप्रकोपात्  
     स्कन्दं निरीक्षितुमतीव समुत्सुका त्वम् ।  
स्कन्दाद्रिमागतवती सहसैव लक्ष्मी-  
     दुर्गे नमोऽस्तु नतपालिनि सुप्रभातम् ॥ १४॥  
  
श्रीस्कन्दाचलशोभिनं सुरनतां रम्याननं सुन्दरीं  
     भक्तानामभयप्रदं कलिमलध्वंसैकबद्धादराम् ।  
कारुण्याम्बुनिधिं सुशक्तिसहितां सर्वार्थदानक्षमं  
     दुर्गालक्ष्म्यभिधां नमेम जननीं श्रीदण्डपाणिञ्च तम् ॥ १५॥  
  
आरक्तसुन्दरनखेन्दुरुचानुलिप्तौ  
     मञ्जीरमञ्जुलनिनादमनोभिरामौ ।  
योगीन्द्रमूर्धविनतौ सकलेष्टदौ ते  
     स्कन्दाचलेशचरणौ शरणं प्रपद्ये ॥ १६॥  
  
सूर्यस्त्वदाप्तवरदीधितिरम्ब सर्वान्  
     लोकान् प्रबोधयितुमेष उदेति रम्यः ।  
त्वञ्चापि पश्य करुणान्वितलोचनाभ्यां  
     दुर्गे तवाद्य चरणौ शरणं प्रपद्ये ॥ १७॥  
  
यस्सङ्कटं गुरुमवाप्य सकृद्गुहेति  
     भक्त्या वदत्यनुपमं तव नाम तं हि ।  
यौ रक्षतस्सपदितावरविन्दतुल्यौ  
     स्कन्दाचलेशचरणौ शरणं प्रपद्ये ॥ १८॥  
  
शुम्भं निशुम्भमपि लोकहितैषिणि त्वं  
     हत्वा शुभं व्यरचयः करुणाम्बुराशे ।  
मातस्वदीयकरुणा वचसामतीता  
     स्कन्दाद्रिगेऽद्य चरणौ शरणं प्रपद्ये ॥ १९॥  
  
सृष्टिस्थितिप्रलयकारक दीनबन्धो  
     क्रौञ्चाद्रिभेदक विरिञ्चिमुखामरेड्य ।  
भक्तेष्टदायक दशद्विभुजाक्षिशोभिन्  
     स्कन्दाचलेश चरणौ शरणं प्रपद्ये ॥ २०॥  
  
मोहं व्यपोहय मतिं कुरु पावनां मे  
     सन्मार्गसञ्चरणलोलुपतां प्रयच्छ ।  
चित्तं कुरुष्व पदपङ्कजयुग्मलग्नं  
     मातस्त्वाद्यचरणौ शरणं प्रपद्ये ॥ २१॥  
  
भक्तैकवश्य परिचिन्त्य बिभेमि नाहं  
     भोग्या भवेद्यमपुरेऽधिकयातनेति ।  
भक्त्या मुहुर्मुहुरिमौ भयहारिणौ ते  
     स्कन्दाचलेश चरणौ शरणं प्रपद्ये ॥ २२॥  
  
वाचालमम्ब कुरुषे सदयेऽतिमूकं  
     दीनं करोषि सहसैव धनाधिनाथम् ।  
अज्ञानिनं प्रतिभया सहितं करोषि  
     मातुस्तवाद्य चरणौ शरणं प्रपद्ये ॥ २३॥  
  
स्कन्देति कुक्कुटयुतेति गुहेति यस्त्वां  
     वाचाह्वयत्यधिकभक्तियुता सकृद्वा ।  
तस्मै प्रयच्छसि समीहितमर्थमाशु  
     स्कन्दाचलेश चरणौ शरणं प्रपद्ये ॥ २४॥  
  
शान्तान्तरङ्गयतिवन्दितपादपद्मे  
     त्वामर्चयन्ति वनिता यदि भक्तिपूर्णाः ।  
सौभाग्यमाप्य सकलञ्च मुदं लभन्ते  
     दुर्गेऽम्बिकेऽद्य चरणौ शरणं प्रपद्ये ॥ २५॥  
  
सुरसैन्यपतेऽसुरसैन्यरिपो  
     करशोभितदण्डमहाण्डकर ।  
खरतारकमारक तारक मे  
     मरणादि भयं हर वीरवर ॥ २६॥  
  
जगतां जननीं रजनीशमुखीं  
     नमनीयपदां कमनीयरुचिम् ।  
महिषासुरमर्दनलोलपदां  
     भजतां भजतां भवभीतिहराम् ॥ २७॥  
  
अनघं जगतां जनकं धनदं  
     वरदं शरदिन्दुसमानमुखम् ।  
वरनीरजलोचनमार्तिहरं  
     करदण्डधरं प्रणमामि गुहम् ॥ २८॥  
  
अरुणां करुणालसदक्षियुगां  
     गुरुनाथसुतां तरुणार्कविभाम् ।  
सुरराजनुतां दरहासयुतां  
     नमतां नमतां सकलार्थकरीम् ॥ २९॥  
  
गिरिवासरतं गिरिजात्मभवं  
     हरिजारमणं हरिणाङ्कमुखम् ।  
करिवक्त्रसहोदरमादरतो  
     दुरितक्षतये धुरि भातु महः ॥ ३०॥  
  
पुरतः स्फुरदात्मज रम्यमुखा-  
     म्बुजलोचन लोलनिजाक्षियुगाम् ।  
सुलभां सुखदां वरदां करदां  
     भज लक्ष्म्यभिधां जननीं जगताम् ॥ ३१॥  
  
शरच्चन्द्रतुल्यं मुखं शारदाम्भो-  
     रुहस्पर्धिपादद्वयञ्चाक्षियुग्मम् ।  
द्षित्कालदण्डोज्जवलं पाणिपद्मं  
     सदा मानसे भातु मे तारकारे ॥ ३२॥  
  
कृपास्राव्यपाङ्गादृतानन्तभक्ता  
     दशाष्टाभिराशोभिता बाहुभिर्या ।  
वरस्कन्दगिर्याश्रया सा महाभा  
     सदा भातु देवी मदीयान्तरङ्गे ॥ ३३॥  
  
न रूपं मनो मोहकं नापि वाणी  
     मनो हारिणी स्कन्दशैलाधिवास ।  
न विद्वत्वमप्यस्ति गाङ्गेय भक्तिं  
     मदीयामवेक्ष्य प्रसीद प्रसीद ॥ ३४॥  
  
सदाचारलोलं मनस्सत्यवाचं  
     सदान्योपकारे रतत्वं महत्वम् ।  
पुनर्जन्महीनत्वमाप्तुं प्रमोदं  
     महालक्ष्म्यभीष्टप्रदाङ्घ्री भजेऽहम् ॥ ३५॥  
  
त्वया तुल्य एको न चास्ते न चास्ते  
     क्षमौदार्यशीलो महेशस्य सूनो ।  
नरो मत्समो नास्ति पापैकलोभी  
     क्षमस्व क्षमस्व प्रभो मेऽपराधान् ॥ ३६॥  
  
त्वमेवाम्ब माता मदीया भवान्यां  
     पुनर्मातरं मा कुरु स्कन्दमातः ।  
क्षमस्वापराधान् महेन्द्रादिवन्द्ये  
     प्रसीद प्रसीदानुकम्पा गुणाढ्ये ॥ ३७॥  
  
शान्तानन्द महायोगिन् हृदयानन्ददायक ।  
स्कन्दाचलशिरश्शोभिन् कुरु सर्वस्य मङ्गलम् ॥ ३८॥  
  
स्कन्दाद्रिशिखरावासा कामितार्थप्रदायिनी ।  
लक्ष्मीदुर्गास्वरूपा सा करोतु मम मङ्गलम् ॥ ३९॥  
  
मयूरप्रियवाहाय कुक्कुटध्वजशोभिने ।  
पाणिना धृतदण्डाय बालस्कन्दाय मङ्गलम् ॥ ४०॥  
  
अष्टादशभुजैर्युक्ता शिष्टावनधुरन्धरा ।  
इष्टानिष्टविहीना सा करोतु भुवि मङ्गलम् ॥ ४१॥  
  
अरुणाम्बुजपादाय करुणारसवार्धये ।  
तरुणाय सदा तुभ्यं गुरुनाथाय मङ्गलम् ॥ ४२॥  
  
वन्द्यमानजनाज्ञानध्वंसकारिपदाम्बुजे ।  
लक्ष्मीदुर्गे कृपापाङ्गैः कुरु सर्वत्र मङ्गलम् ॥ ४३॥  
  
इति श्रीस्कन्दलक्ष्मीदुर्गा सुप्रभातस्तुतिः  
       श्रीस्कन्दगुरु भुजङ्गस्तोत्रं सम्पूर्णम् ।  
  
Encoded by Aruna Narayanan narayanan.aruna at gmail.com  
Proofread by Aruna Narayanan, PSA Easwaran psaeaswaran at gmail.com  
  
