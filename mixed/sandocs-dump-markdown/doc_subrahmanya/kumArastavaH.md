---
Category: subrahmanya
Description-comments: Page 101 of scanned PDF of Stotrasamahara part 1
File name: kumArastavaH.itx
Indexextra: (Scanned)
Language: Sanskrit
Latest update: November 21, 2017
Location: doc_subrahmanya
Proofread by: Sivakumar Thyagarajan Iyer, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: kumArastavaH
Transliterated by: Sivakumar Thyagarajan Iyer shivakumar24 at gmail.com
engtitle: kumArastavaH
itxtitle: kumArastavaH
title: कुमारस्तवः

---
  
 श्रीकुमारस्तवः   
श्रीगणेशाय नमः ।  
अव्यादपारकरुणं तरुणारुणाभ-  
मव्याजसुन्दरमनन्तगुणाभिरामम् ।  
अम्भोजशक्त्यभयकुक्कुटशोभिहस्त-  
मम्बातपःफलमपत्यमिहैश्वरं नः ॥ १॥  
  
आचार्यमागमरहस्यमहामनूना-  
माचान्तवारिनिधिदेशिकमाम्बिकेयम् ।  
आखण्डलाद्यमरवन्दितमात्मरूप-  
मालम्बते मम मनः शरणं कुमारम् ॥ २॥  
  
इन्दीवरायतविलोचनमिन्द्रसेना-  
नेतारमिन्दुमुखमिन्दुकलावतंसम् ।  
इन्द्रानुजार्चितमहर्निशमिन्दिराया  
जामातरं हृदयमिङ्गतु मे कुमारम् ॥ ३॥  
  
ईशानधर्मसुतमीश्वरमीश्वराणा-  
मीशित्वमुख्यफलदं गतिमीयुषः स्वम् ।  
ईहानुजातजगदण्डकमीक्षितार-  
मीडेऽहमीप्सितसुपर्वतरुं कुमारम् ॥ ४॥  
  
उद्यन्निशारमणवक्त्रमुपेन्द्रकन्या-  
मुद्वोढुमादृतमनोज्ञपुलिन्दवेषम्  
उन्मूलनार्थमुररीकृतादिव्यरूप-  
मुद्वृत्तदैत्यविततेरुपयामि देवम् ॥ ५॥  
  
ऊरीकृतस्वचरणैकपरायणं तं  
दूरीकृतात्मविमुखात्मजनं भजामः ।  
ऊहस्वरूपमुपगीतमकृत्रिमाणां  
मूर्धस्थितैरपि गिरां वचनैः कुमारम् ॥ ६॥  
  
ऋक्सामवर्णितपदं यजुपानुगीत-  
मृष्यादियुक्तनिजमन्त्रजपैकतानान् ।  
ऋद्धास्पदं गमयितारमृतस्वरूप-  
मृच्छाम्यहं शरणमात्मजमिन्दुमौलेः ॥ ७॥  
  
एकान्तभक्तिसुलभं जगदेकनाथ-  
मेकातपत्रविभवप्रदमाश्रितानाम् ।  
एकाग्रगम्यपदमेकरदानुजात-  
मेधामहे शरवणोद्भवमेयिवांसः ॥ ८॥  
  
ऐश्वर्यसिद्धिमथवा सुखमैहिकं वा-  
प्यैकाधिपत्यमवनेरपि वामरत्वम् ।  
ऐतुं यदीच्छसि मनः शरणं भजेथा  
ऐशानमङ्गजमुमागुरुभागधेयम् ॥ ९॥  
  
ओङ्कारमन्त्रपदवाच्यमजं वदन्त-  
मोजोमदादपरथा प्रविवेश्य काराम्  
लोकान् ससर्ज निखिलान्निजयैव शक्त्या  
यो योगिनं तमजरं गुहमाश्रयामः ॥ १०॥  
  
 औदार्यवारिनिधिमास्पदमौचितीना-  
मौद्धत्यवद्दितिसुतौघभिदापटिष्ठम् ।  
औन्नत्यमाशु ददतं सकृदानताना-  
मौपम्यहीनचरितं गुहमानमामः ॥ ११॥  
  
कल्याणभूमिधरकार्मुकपुण्यपाकः  
कन्दर्पकोटिकमनीयकलेबरश्रीः ।  
कल्पद्रुकल्पकरकल्पितशक्तिशाली  
कामान् ममाशु सफलीकुरुतां कुमारः ॥ १२॥  
  
खेदं परित्यज मनः खलसेवनोत्थं  
खेलाशु खण्डपरशोः सुकृते कुमारे ।  
खेलाविधूतखलदानवयूथपोऽयं  
खेदं न जातु सहते स्वपदाश्रितानाम् ॥ १३॥  
  
गाङ्गेयकुङ्कुमजपारुणचारुगात्रं  
गङ्गाधराननसरोजसरोजबन्धुम् ।  
गाङ्गेयमाश्रय मनो बहुचिन्तयालं  
गङ्गातरङ्गवदयं श्रिततापहारी ॥ १४॥  
  
घोरालिकार्पितलिपिर्विधिनेति चेतो  
घूर्णस्यजस्रमयि किं गुहमाश्रयेथाः ।  
घूकं दिनेश इव कोटरमेष देवः  
कारागृहान्तमनयत्खलु तं विरिञ्चम् ॥ १५॥  
  
ङित्प्रत्यये सति परे गुणवृद्ध्यभावः  
स्यात्सार्वधातुकपिता यदि न व्यवायः ।  
जन्तोः कथं बलवती विधिदुर्लिपिः स्यात्  
सर्वातिगो यदि गुहो हृदयं प्रविष्टः ॥ १६॥  
  
चक्रायुधप्रियसुतामुखचञ्चरीक-  
श्चन्द्रावतंसिचरणायुधचारुहस्तः ।  
चेतो भवानिकुचकोरकपूर्णचन्द्र-  
श्चित्ते चकास्तु धृतचन्द्रकभृत्कुमारः ॥ १७॥  
  
छिन्नाखिलाघशमले स्वपदाश्रितानां  
छायातरौ भवमहोष्मविशोषितानाम् ।  
छन्दानुरूपफलदे सुरसैन्यनाथे  
छन्दोमये मम मनो रमतां नितान्तम् ॥ १८॥  
  
जानामि धर्ममयि तत्र न तु प्रवर्ते  
जानाम्यधर्ममपि नैव ततो निवर्ते ।  
जानासि सर्वहृदयं जगदन्तरात्मन्  
जातं ममापचरितं सकलं क्षमेथाः ॥ १९॥  
  
ज्ञाताखिलागमरहस्यतमार्थमेतं  
ज्ञात्वा समाश्रय गुहं शरणं शरण्यम् ।  
ज्ञानं ददीत तदयं हृदयाशु तुभ्य-  
मेवंविधो न भविता तव येन मोहः ॥ २०॥  
  
झञ्झासमीरणमघौघघनच्छटानां  
सिद्धौषधं भवभयामयविह्वलानाम् ।  
चिन्तामणिं प्रणमतां करुणाम्बुराशिं  
गौरीसुतं गुहमहं शरणं प्रपद्ये ॥ २१॥  
  
टङ्कायमाननिजकोपमशेषलोक-  
बाधाकरासुरमहोपलजालकानाम् ।  
क्रौञ्चाद्रिभेदपरिगुप्तसमस्तलोक-  
मञ्चामि किञ्चन हृदा शिवभागधेयम् ॥ २२॥  
  
ठूत्कारमाशु परिपातय तं कठोरं  
मद्वैरिकण्ठकुहरेषु गुहाविषह्यम् ।  
यः प्रागुदस्थितभवद्भुजशक्तिविद्ध-  
क्रौञ्चाद्रिभेदसमये दितिजाद्रिवज्रः ॥ २३॥  
  
डम्भापहारिचरितं दनुजेश्वराणां  
जम्भारिराज्यदमडम्भजनानुकूलम् ।  
सम्भावयामि शरकाननसम्भवं तं  
पक्वं फलं हृदि पुरारिपुराकृतानाम् ॥ २४॥  
  
ढङ्के समस्तहृदयाब्जगुहाशयं तं  
पश्यामि पातकमहागजपञ्चवक्त्रम् ।  
पञ्चायुधारिमृदुलाङ्ककृताधिवासं  
क्रौञ्चारिमद्य शरणं मनसा शरण्यम् ॥ २५॥  
  
णान्तं वनं भवति मानसचत्वरं चेत्-  
तस्मिन् सरस्तदुदरे कमलं तदन्तः ।  
किञ्ञ्चिन्महास्त्रनवषड्युगवक्त्रदृग्दो-  
स्तद्भेषजं भवरुजो भज गुह्यमेतत् ॥ २६॥  
  
तत्कालतप्ततपनीयमयं किरीटं  
ताराधिपार्धमणिमौक्तिकशोभितान्तम्  
तारावलीशशिपरीवृतमेरुशङ्कां  
तन्वत्तनोतु कुशलं मम तारकारेः ॥ २७॥  
  
स्थेयः शिवं दिशतु मे स्थिरधन्वसूनोः  
कोटीरनद्धनवरत्नमरीचिविद्धम् ।  
इन्द्रायुधोपमितमिन्दुकलावदातं  
लोलम्बलोलदलकोल्लसितं ललाटम् ॥ २८॥  
  
दैन्यं ममापहरतां दहनोद्भवस्य  
कारुण्यवेल्लननियन्त्रितसर्वलोकम् ।  
दिव्यं भ्रुवोर्युगलमीषदरालिरम्यं  
दूरास्तदर्पकशरासनदर्पभारम् ॥ २९॥  
  
धून्वन्तु मे दुरितमाशु दिशन्तु सौख्यं  
धीरस्य धूर्जटिसुतस्य कटाक्षमालाः ।  
धूतारविन्दरुचयः करुणामरन्द-  
धारातिमात्रशिशिराः कमलानिवासाः ॥ ३०॥  
  
नासापुटं नलिननाभसहोदरस्य  
नासीरनेतुरनिशं कुशलानि कुर्यात् ।  
निम्नोन्नतं नवतिलप्रसवाभिरामं  
नीचैस्तरीकृतसुचम्पककोरकाभम् ॥ ३१॥  
  
पातां परस्परसमौ गुरुपद्मराग-  
पाषाणदर्पणसमानरुची कपोलौ  
पर्यन्तलम्बिमणिकुण्डलमण्डितान्तौ  
पाटीरशैलपवमानसखारिसूनोः ॥ ३२॥  
  
फुल्लारविन्दसदृशं फलतु श्रियं मे  
फालान्तलोचनभवस्य मुखं प्रसन्नम् ।  
स्फारस्फुरद्दशनमौक्तिकमन्दहासं  
श्मश्रुप्ररोहमधरोष्ठपुटप्रवालम् ॥ ३३॥  
  
बर्हीन्द्रकेतनरतस्य मुखाब्जनालो  
बुद्धिप्रदोऽस्तु शुभदो मम कम्बुकण्ठः ।  
बन्धूकवर्णरुचिभिन्नरुचिप्रवाल-  
बन्धू भवद्विशदमौक्तिकहारहारी ॥ ३४॥  
  
भद्राङ्कभद्रतनयस्य भुजा भवेयु-  
र्भद्राय मे भुवनरक्षणजागरूकाः ।  
भास्वत्सुवर्णवलयाङ्गदकाङ्गुलीया  
भक्ताखिलेष्टफलदानसुरद्रुशाखाः ॥ ३५॥  
  
मन्दारमाल्यमकरन्दमिलद्विरेफ-  
मालामनोहरमुरो हरनन्दनस्य ।  
माङ्गल्यमावहतु माधवकन्यकाया  
माणिक्यहारिकुचकुङ्कुमपङ्कशोणम् ॥ ३६॥  
  
यज्ञेश्वरस्य यजमानतनोर्गुहस्य  
योगेश्वरस्य जठरं जगतां निधानम् ।  
युक्तेन योजयतु मां त्रिवलीविरूढ-  
रोमावलीलसितवृत्तगभीरनाभम् ॥ ३७॥  
  
रत्नानुविद्धरमणीयसुवर्णकाञ्ची-  
रेखापिनद्धकनकान्तदुकूलकान्तम् ।  
रामावलीहृदयसंवननं सदा मां  
रक्षेत्पुलिन्दरमणीरमणस्य मध्यम् ॥ ३८॥  
  
लक्ष्मीविलासभवनं कदलीकमेत-  
ल्लीलानुकारि ललितान्तरमूरुयुग्मम् ।  
लावण्यशालि लघयेन्मम दैन्यभारं  
लोकोत्तरस्य ललिताकुलनन्दनस्य ॥ ३९॥  
  
वाचामगोचरमनोहरवामरूपं  
वामार्धजानिजनुषः किल जानुयुग्मम् ।  
वन्दे वरेण्यमणिदर्पणमञ्जुवृत्तं  
वन्दारुवाञ्छितवरप्रददिव्यरत्नम् ॥ ४०॥  
  
शम्भोः सुतस्य शतपत्रशरासतूणी-  
शङ्कावहे शबरराजसुताभिकस्य ।  
शश्वत्कराब्जमृदिते शतमन्युपुत्र्या  
शृङ्गारिते शमयतां शमलं सुजङ्घे ॥ ४१॥  
  
षड्युग्मषड्भुजमुखस्य पदारविन्दे  
षड्वैरिवर्गशमने मम जीव एषः ।  
षड्भिः समेत्य करणैः सह षट्पदत्वं  
षट्पङ्कजोपरि गतो रमतां सुखेन ॥ ४२॥  
  
स्कान्दं सदा स्फुरतु मे मनसि स्वरूपं  
सर्वाङ्गसुन्दरतरं सरसं समग्रम् ।  
सच्चिन्मयं सकलसत्त्वहिते निविष्टं  
साक्षात्सदाकृतसदाशिवभागधेयम् ॥ ४३॥  
  
हेरम्बसोदर हिरण्मयकुण्डलाय  
हेमाङ्गदाय हिमशैलसुतासुताय ।  
हेतोः समस्तजगतां हितचेष्टिताय  
हे शूरपद्मकुलकाल नमो नमस्ते ॥ ४४॥  
  
क्षोणीधरक्षितिपभूरमणान्ववाय-  
क्षीरार्णवोदरभवक्षणदाकरेण ।  
क्षन्तव्यमेव भवता गुह साहसं मे  
क्षुद्रस्य तावकगुणस्तवनाय जातम् ॥ ४५॥  
  
इति श्रीकुमारस्तवं समाप्तम् ।  
  
॥ ॐ श्रीसुब्रह्मण्यायनमः ॥  
  
  
Encoded by Sivakumar Thyagarajan Iyer shivakumar24 at gmail.com  
Proofread by Sivakumar Thyagarajan Iyer, PSA Easwaran  
  
  
