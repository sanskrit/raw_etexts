---
Description-comments: from subrahmaNyastutimanjarI
File name: skandavedapAdastavaH.itx
Indexextra: (Scan)
Language: Sanskrit
Latest update: November 29, 2019
Location: doc_subrahmanya
Proofread by: Sivakumar Thyagarajan shivakumar24 at gmail.com, PSA Easwaran psaeaswaran
  at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: Skanda Vedapada Stavah
Transliterated by: Mahaperiaval trust
engtitle: skandavedapAdastavaH
itxtitle: skandavedapAdastavaH
title: स्कन्दवेदपादस्तवः

---
  
 स्कन्दवेदपादस्तवः   
यो देवानां पुरो दित्सुरर्थिभ्यो वरमीप्सितम् ।  
अग्रे स्थितः स विघ्नेशो ममान्तर्हृदये स्थितः ॥ १॥  
  
महः पुरा वै बुधसैन्धवश्रीशराटवीमध्यगतं हृदन्तः ।  
श्रीकण्ठफालेक्षणजातमीडे तत्पुष्करस्यायतनाद्धि जातम् ॥ २॥  
  
महो गुहाख्यं निगमान्तपङ्क्ति मृग्याङ्घ्रिपङ्केरुहयुग्ममीडे ।  
साम्बो वृषस्थः सुतदर्शनोत्को यत्पर्यपश्यत्सरिरस्य मध्ये ॥ ३॥  
  
त्वामेव देवं शिवफालनेत्रमहोविवर्तं परमात्मरूपम् ।  
तिष्ठन् व्रजन् जाग्रदहं शयानः प्राणेन वाचा मनसा बिभर्मि ॥ ४॥  
  
नमो भवानीतनुजाय तेऽस्तु विज्ञाततत्त्वा मुनयः पुराणाः ।  
यमेव शम्भुं हरिमब्जयोनिं यमिन्द्रमाहुर्वरुणं यमाहुः ॥ ५॥  
  
कोटीरकोटिस्थमहार्घकोटिमणिप्रभाजालवृतं गुहं त्वाम् ।  
अनन्यचेताः प्रणवाब्जहंसं वेदाहमेतं पुरुषं महान्तम् ॥ ६॥  
  
स नोऽवतु स्वालिकपङ्क्तिजीवग्रहं गृहीतायतचन्द्रखण्डः ।  
गुहादसीयन्तमिदं स्वरूपं परात्परं यन्महतो महान्तम् ॥ ७॥  
  
स्वर्गापगामध्यगपुण्डरीकदलप्रभाजैत्रविलोचनस्य ।  
अक्ष्णां सहस्रेण विलोक्यमानं न सन्दृशे तिष्ठति रूपमस्य ॥ ८॥  
  
हेमद्विषत्कुण्डलमण्डलाढ्यगण्डस्थलीमण्डिततुण्डशोभः ।  
ब्रह्म त्वमेवेति गुहो मुनीन्द्रैः हृदा मनीषा मनसाऽभिक्लृप्तः ॥ ९॥  
  
सुपक्वबिम्बाधरकान्ति रक्तसन्ध्यामृगाङ्कायितदन्तपङ्क्तिः  ।  
गुहस्य नः पातु विलोलदृष्टिः येनावृतं खं च दिवं महीं च    ॥ १०॥  
  
करीन्द्रशुण्डायितदोःप्रकाण्ड द्विषट्ककेयूरविराजमानम् ।  
गुहं मृडानीभवमप्रमेयं न चक्षुषा पश्यति कश्चनैनम् ॥ ११॥  
  
स्वकीयदोर्दण्डगृहीतचण्डकोदण्डनिर्मुक्तपृषत्कषण्डैः ।  
त्रिविष्टपान्धङ्करणैरशून्यान् यः सप्तलोकानकृणोद्दिशश्च ॥ १२॥  
  
सौवर्णहारादिविभूषणोज्ज्वलन्मणिप्रभालीढ विशालवक्षाः ।  
स्कन्दः स मां पातु जिताब्जयोनिः अजायमानो बहुधा विजायते ॥ १३॥  
  
देवस्स वैहारिकवेषधारी लीलाकृताशेषजगद्विमर्दः ।  
शिखिध्वजः पातु भयङ्करेभ्यो यः सप्तसिन्धूनदधात्पृथिव्याम् ॥ १४॥  
  
षडाननो द्वादशबाहुदण्डः श्रुत्यन्तगामी द्विषडीक्षणाढ्यः ।  
भीताय मह्यं गिरिजातनूजो हिरण्यवर्णस्त्वभयं कृणोतु ॥ १५॥  
  
यो दानवानीकभयङ्कराटवी समूलकोत्पाटनचण्डवातः ।  
षाण्मातुरः संहृत सर्वशत्रुः अथैकराजो ह्यभवज्जनानाम् ॥ १६॥  
  
अतीव बालः प्रवयाः  कुमारो वर्णी युवा षण्मुख एकवक्त्रः ।  
इत्थं महस्तद्बहुधाऽऽविरासीद्यदेकमव्यक्तमनन्तरूपम् ॥ १७॥  
  
यदीयमायाऽऽवरणाख्यशक्ति तिरोहितान्तः करणा हि मूढाः ।  
न जानते त्वां गुह तं प्रपद्ये परेण नाकं निहितं गुहायाम् ॥ १८॥  
  
गुरूपदेशाधिगतेन योगमार्गेण सम्प्राप्य च योगिनस्त्वाम् ।  
गुहं परं ब्रह्म हृदम्बुजस्थं विभ्राजदेतद्यतयो विशन्ति ॥ १९॥  
  
यो देवसेनापतिरादराद्वै ब्रह्मादिभिर्देवगणैरभिष्टुतः ।  
तं देवसेनान्यमहं प्रपद्ये विश्वं पुराणं तमसः परस्तात् ॥ २०॥  
  
हृदम्बुजान्तर्दहराग्रवर्ति कृशानुमध्यस्थपरात्मरूपात् ।  
गुहात्सुसूक्ष्मान्मुनयः प्रतीयुरतः परं नान्यदणीयसं हि ॥ २१॥  
  
तपः प्रसन्नेशबहुप्रदत्तवरप्रमत्तासुरभीतिभाजाम् ।  
सुपर्वणां स्कन्द भवान् शरण्यः इन्द्रस्य विष्णोर्वरुणस्य राज्ञः ॥ २२॥  
  
स एव देवो गिरिजाकुमारो राजा स मित्रं स हि नो वरेण्यः ।  
भ्राता स बन्धुः स गुरुः स्वसा च स एव पुत्रः स पिता च माता ॥ २३॥  
  
स्वराज्यदात्रे स्वसुतां वितीर्य तां देवसेनां सुकुमारगात्राम् ।  
आराधयत्यन्वहमाम्बिकेयं इन्द्रो हविष्मान्सगणो मरुद्भिः ॥ २४॥  
  
देवेन येनालघुविक्रमेण हतेषु सर्वेष्वपि दानवेषु ।  
पुरेव देवाः स्वपदेऽधिचक्रुः इन्द्रश्च सम्राड् वरुणश्च राजा ॥ २५॥  
  
षाण्मातुरोऽसौ जगतां शरण्यस्तेजोऽन्नमापः पवनश्च भूत्वा ।  
भूसंरक्षणायैव जगत्सु देवो विवेश भूतानि चराचराणि ॥ २६॥  
  
करौ  युवामञ्जलिमेव नित्यं उमाङ्गजाताय विधत्तमस्मै ।  
एष प्रसन्नः सुकुमारमूर्तिरस्मासु देवो द्रविणं दधातु ॥ २७॥  
  
निधिः कलानामुदधिर्दयानां पतिर्जनानां सरणिर्मुनीनाम् ।  
कदा प्रसीदेन्मयि पार्वतेयः पिता विराजामृषभो रयीणाम् ॥ २८॥  
  
सौन्दर्यवल्लीतनुसौकुमार्यसरोजपुष्पन्धयमानसो यः ।  
चचार कान्तारपथेषु देवः स नो ददातु द्रविणं सुवीर्यम् ॥ २९॥  
  
इतोऽपि सौन्दर्यवदस्तु देहमितीव हुत्वा शिवफालनेत्रे ।  
जातस्ततः किं स कुमार  एव कामस्तदग्रे समवर्तताधि ॥ ३०॥  
  
मुमुक्षुलोकाः शृणुत प्रियं वो भजध्वमेनं गिरिजाकुमारम् ।  
अस्यैव देवस्य परात्मतेति हृदि प्रतीख्ष्या कवयो मनीषा ॥ ३१॥  
  
धेनुर्बह्वीःकामदोग्ध्रीः सुवत्साः  
कुण्डोध्नीर्गा देहि नस्त्वं सहस्रम् ।  
भक्तार्तिघ्नं देवदेवं षडास्यं  
विद्माहि त्वा गोपतिं शूरगोनाम् ॥ ३२॥  
  
वन्दामहे बर्हिणवाहनस्थितं वनीपकाशेषमनीषितप्रदम् ।  
तोष्टूयमानं बहुधा पदे पदे सङ्क्रन्दनेनानिमिषेण जिष्णुना ॥ ३३॥  
  
दिग्भ्यो दशभ्यः परितः पुनः पुनः  
परश्शतायातसिषेविषावताम् ।  
अनुग्रहायैव षडाननो ह्यसौ  
प्रत्यङ्ग्मुखस्तिष्ठति विश्वतोमुखः ॥ ३४॥  
  
कूर्मः फणीन्द्रश्च तथा फणाभृतो  
दिग्दन्तिनश्चैव कुलाचला अपि ।  
भूत्वाऽम्बिकेयः प्रथितः प्रतापवान्  
ब्रह्माध्यतिष्ठत् भुवनानि धारयन् ॥ ३५॥  
  
यो वै स्कन्दः पृष्टः शम्भोः सत्यं ज्ञानं ब्रह्माद्वैतम् ।  
ओङ्कांरार्थं प्राह स्मेत्थं सुब्रह्मण्यों सुब्रह्मण्योम् ॥ ३६॥  
  
यो जाह्ववीशरारण्यह्नदाम्भोजे बभौ पुरा ।  
तस्मै नमः षण्मुखाय महासेनाय धीमहि ॥ ३७॥  
  
यद्दक्षिणकराम्भोजमिष्टदं स्वानुजीविनाम् ।  
तेभ्य इन्द्रादिसेनानां सेनानिभ्यश्च वो नमः ॥ ३८॥  
  
देवतानामृषीणां च भक्तानामपि योगिनाम् ।  
भूतानामपि वीराणां पतीनां पतये नमः ॥ ३९॥  
  
नमस्तेऽस्तु महेशान भीतेभ्यः शूरपद्मनः ।  
सुनासीरमुखेभ्यस्त्वं स्वस्तिदा अभयङ्करः ॥ ४०॥  
  
कटाक्षवीक्षणापास्त निखिलव्याधिबन्धन ।  
देवसेनापते स्वामिन् अभि त्वा शूर नूनुमः ॥ ४१॥  
  
अन्तश्चरसि भूतेषु त्वमेकः सूक्ष्मरूपतः ।  
त्वमेव निगमान्तेषु परमात्मा व्यवस्थितः ॥ ४२॥  
  
मही द्यौरन्तरिक्षं च वायुरापोऽनलोऽम्बरम् ।  
सुब्रह्मण्य जगन्नाथ त्वयि सर्वं प्रतिष्ठितम् ॥ ४३॥  
  
शैशवे त्वं महासेन बन्दीकृत्य प्रजापतिम् ।  
अस्राक्षीस्तान्यथापूर्वं मनुष्याः पशवश्च ये ॥ ४४॥  
  
वेदान्तकन्दरीवर्ति गुहाशयषडानने ।  
त्रिलोकीयं त्वयि विभो नावीवान्तः समाहिता ॥ ४५॥  
  
कला मुहूर्ताः काष्ठाश्च मासा वर्षा युगानि च ।  
त्वयि वल्लीश निहिता निमेषास्त्रुटिभिः सह ॥ ४६॥  
  
रोगकान्तारदावाग्ने मृत्युकक्षहुताशन ।  
शूरघ्न त्वत्प्रतापेन रेजते रोदसी उभे ॥ ४७॥  
  
परं ब्रह्म विचिन्वन्तो हृदयाम्भोजमध्यगम् ।  
योगिनो नारदाद्यास्त्वां सदा पश्यन्ति सूरयः ॥ ४८॥  
  
हतशूरमुखाशेषदैतेयं त्वां गुहास्तुवन् ।  
अग्नाविष्णू चेन्द्रवायू सोमो धाता बृहस्पतिः ॥ ४९॥  
  
वाचालयस्यवाचं त्वं सचक्षुः कुरुषेऽदृशम् ।  
आश्रितेभ्यो जगन्नाथ शिवो नः सुमना भव ॥ ५०॥  
  
स एव जगतः कर्ता भर्ता हर्ता जगद्गुरुः ।  
कुमारः सच्चिदानन्दः सोऽक्षरः परमः स्वराट् ॥ ५१॥  
  
असुरान् शूरपद्मादीन् हत्वा शरवणोद्भवः ।  
देवान् स्वस्वपदे कृत्वा सम्राडेको विराजसि ॥ ५२॥  
  
तव दृष्ट्वा विश्वरूपं सहर्षभयवेपथु ।  
त्वामस्तुवन्नादितेयाः बृहस्पतिपुरोहिताः ॥ ५३॥  
  
किन्नरा गरुडा नागा यक्षाः साध्या मरुद्गणाः ।  
एन्द्रीशं त्वामहरहः विश्वे देवा उपासते ॥ ५४॥  
  
विश्वासान्मानुषीणां च प्रजानां पशुपक्षिणाम् ।  
चराचराणां जगतां ध्रुवो राजा विशामयम् ॥ ५५॥  
  
अम्भोजसंवर्तिकासु राजहंसा इव प्रभो ।  
मदीयहृदयाम्भोजे ध्रुवस्तिष्ठाविचाचलिः ॥ ५६॥  
  
लीलामात्रकृताशेषभुवनाद् गिरिजासुतात् ।  
अथर्व चाथ ऋक्साम यजुस्तस्मादजायत ॥ ५७॥  
  
तिले तैलमिव प्रोतं दध्न्याज्यमिव षण्मुखे ।  
मणौ सूत्रमिव स्यूतं ब्रह्म विश्वमिदं जगत् ॥ ५८॥  
  
यस्तप्तादीनृषीन् शापादुद्दधार हरात्मजः ।  
मातुः स्तनसुधापूरे पुत्रः प्रमुदितो धयन् ॥ ५९॥  
  
इज्यया पूजया स्तुत्या भक्त्या च परिचर्यया ।  
ध्यानेन तपसा च त्वां देवं मनसि ईडते ॥ ६०॥  
  
श्रुतिस्मृत्यागमाद्युक्तकर्मणां फलदायिने ।  
स्कन्दाय तुभ्यं मखिभिः श्रद्धया हूयते हविः ॥ ६१॥  
  
मूर्धा द्योरम्बरं नाभिरूरू भूरतलं पदे ।  
षण्मुखस्येत्येवमाहुः अन्तर्विश्वमिदं जगत् ॥ ६२॥  
  
भक्तसन्तापशमन प्रावृषेण्यघनाघनात् ।  
स्कन्दादन्यं मनो मागाः स दृष्टो मृडयाति नः ॥ ६३॥  
  
जिह्वे त्वमुच्चैर्निस्तन्द्रा रात्रिन्दिवमभिष्टुहि ।  
देवसेनं महासेनं अदुग्धा इव धेनवः ॥ ६४॥  
  
अकलङ्कशरच्चन्द्रविलसत्त्वन्मुखस्रुताः ।  
मन्दस्मितसुधाधारास्ता मे कृण्वन्तु भेषजम् ॥ ६५॥  
  
देवानीजिमहे पूर्वं तपश्चकृमहे पुरा ।  
यद्गुहो देवतास्माकं कविर्गृहपतिर्युवा ॥ ६६॥  
  
मदीयहृदयाम्भोजनिर्यूहमणिमञ्चके ।  
षडानन त्वत्पादः स्यादियान् प्रादेशसम्मितः ॥ ६७॥  
  
चिरन्तनवचः स्तुत्यः प्रणवाम्बुजषट्पदः ।  
करोतु देवसेनेशः शिवा नः प्रदिशो दिशः ॥ ६८॥  
  
दैतेयवधसन्नद्धो भवान् पवनसारथिः ।  
द्विलक्षमर्वतो हैमे रथे युक्त्वाऽधितष्ठति ॥ ६९॥  
  
गगनोच्छ्रितकोदण्डकिरीटं शूरमाहवे ।  
बिभेदिथ त्वं नाराचैः सहस्रेण शतेन च ॥ ७०॥  
  
ऐशाल्ललाटनयनात् जातं वह्निर्यथाऽरणेः ।  
मुमुक्षवो गुहं ब्रह्म विचिन्वन्तु मनीषया ॥ ७१॥  
  
हिरण्यज्योतिषं स्कन्दं याचध्वं भो वनीपकाः ।  
एषोऽर्थिनः पूरयति प्रजया च धनेन च ॥ ७२॥  
  
सन्निधास्यति किं स्वामी भवनाम्बुरुहेक्षणः ।  
तावकं मञ्जुलं रूपं स्मर्यते च न दृश्र्यते ॥ ७३॥  
  
यतस्त्वं जगतामेषां आशिषे शिखिवाहन ।  
ततो देहि बहून्व्रीहीन् अकृष्टा ये च कृष्टजाः ॥ ७४॥  
  
धनधान्यगृहान् पुत्रान् देहि देव दयानिधे ।  
त्वमाश्रितेष्टद इति कर्णाभ्यां भूरि विश्रुतम् ॥ ७५॥  
  
भक्तेभ्यो मुचुकुन्दाख्यप्रमुखेभ्यो यथा गुह ।  
प्रादास्तथा देहि महामच्युतां बहुलां श्रियम् ॥ ७६॥  
  
भक्तान् तत्पुत्रसुहृदः तन्मातृपितृसोदरान् ।  
पाहि स्कन्द पुनश्चास्य द्विपदो ये चतुष्पदः ॥ ७७॥  
  
चोरख्याघ्रपिशाचाखुसर्पकीटादिबाधकात् ।  
भक्तान्निशासु संरक्षन् त्रिषु लोकेषु जागृहि ॥ ७८॥  
  
दानवेष्वपि दैत्येषु राक्षसेष्वप्यरातिषु ।  
पिशाचेष्वपि गाङ्गेय विक्रमस्व महानसि ॥ ७९॥  
  
आधिभिर्व्याधिभिश्चैव पीडितानामहर्निशम् ।  
दूतानां वपुषि स्वामिन् आसुवोर्जमिषं च नः ॥ ८०॥  
  
अतितीव्रेण तपसा तप्यमाना अहर्निशम् ।  
उपासत त्वां तप्ताद्याः अथ हैनं पुरर्षयः ॥ ८१॥  
  
ध्यानावाहनपूजेज्यापरिचर्यास्तुतिष्वहम् ।  
अज्ञो मे सफलां पूजां कृणुहि ब्रह्मणस्पते ॥ ८२॥  
  
असुरान् राक्षसान् क्रूरान् देवयज्ञविघातकान् ।  
जहि देवेश यस्मात्त्वं रक्षोहामीवचातनः ॥ ८३॥  
  
दुर्वृत्तेभ्यो धनं धत्से नीचेभ्योऽपि धनं बहु ।  
न ददासि कुतो मह्यं एतत्पृच्छामि सम्प्रति ॥ ८४॥  
  
मुखैरेतान्महारौद्रान् दूरीकुरु जगत्पते ।  
मम स्वमभिकाङ्क्षन्ते ये स्तेना ये च तस्कराः ॥ ८५॥  
  
गुह त्वत्पादभक्तानां गेहे जाग्रत्वहर्दिवम् ।  
वीरबाहुमुखा वीर ते नित्यानुचरास्तव ॥ ८६॥  
  
त्रिषड्विलोचनेष्वेकदृक्कटाक्षेण लक्षयन् ।  
आढ्यं करोतु मां स्कन्दः पर्जन्यो वृष्टिमानिव ॥ ८७॥  
  
भयानकासुरानीककान्दिशीकाः पुरा खलु ।  
गुह त्वां शरणं प्रापुः इन्द्रेण सह देवताः ॥ ८८॥  
  
त्वामेव कीर्तयन्देव ध्यायन्शृण्वन् प्रपूजयन् ।  
गुह त्वत्पादभक्तोऽहं जीवानि शरदः शतम् ॥ ८९॥  
  
कृपादुग्धाब्धिकल्लोलायमानापाङ्गवीक्षण ।  
देहि मे गुह बह्वायुर्दीर्घायुस्त्वमिहेशिषे ॥ ९०॥  
  
पुरारातीक्षणपयः पारावारसुधाकर ।  
षड्वक्त्र धेहि कृपया मयि मेधां मयि प्रजाम् ॥ ९१॥  
  
भक्तचातकवृन्देष्टवर्षिधाराधर प्रभो ।  
अस्मान् सञ्जीवय स्वामिन् अस्मिन् लोके शतं समाः ॥ ९२॥  
  
भीता वयं महासेन पथि दुर्गे वने यतः ।  
चोरव्याघ्रपिशाचेभ्यः ततो नो अभयं कृधि ॥ ९३॥  
  
व्याधयः शूलकुष्ठार्शः प्रमेहाद्या यतः सदा ।  
पीडयन्ति पिशाचाद्याः ततो नो धेहि भेषजम् ॥ ९४॥  
  
त्वदीयपादकमलध्यानवर्मितविग्रहान् ।  
कुहका मोहकाः क्षुद्राः माऽस्मान्प्रापन्नरातयः ॥ ९५॥  
  
धनधान्यपशुक्षेत्रबलेष्वस्मदपेक्षया ।  
देवसेनापतेऽस्माकं अधरे सन्तु शत्रवः ॥ ९६॥  
  
अरातिकुलनिर्मूलनालङ्कर्मीणविक्रम ।  
अकारणेन बहुधा यो नो द्वेष्टि स रिष्यतु ॥ ९७॥  
  
मन्त्रैर्यन्त्रैस्तथा तन्त्रैः औषधैरायुधैरपि ।  
जिघांसति च योऽस्मान् स द्विषन्मे बहु शोचतु ॥ ९८॥  
  
आखण्डलारीनसुरान् त्वं तु स्पर्धावतो यथा ।  
जहि गाङ्गेय तौ मर्त्यौ यं चाहं द्वेष्टि यश्च माम् ॥ ९९॥  
  
त्वन्नामकीर्तनपरक्षेमङ्करकराम्बुज ।  
तमिमं संहर स्वामिन् यश्च नो द्वेषते जनः ॥ १००॥  
  
दूरेऽन्तिके वा यः शत्रुः अस्माननपराधिनः ।  
शपत्येनं जहि स्कन्द यश्च नो  शपतः शपात् ॥ १०१॥  
  
चक्षुषा मनसा वाचा मन्त्रेण हवनेन च ।  
तत्कृत्यां नाशय स्वामिन् भ्रातृव्यस्याभिदासतः ॥ १०२॥  
  
मच्छिद्रान्वेषिणः शत्रोः धनमायुः प्रजाः पशून् ।  
सर्वान्नाशय शूरघ्न मा तस्योच्छेषि किञ्चन ॥ १०३॥  
  
अविद्वांसश्च विद्वांसः स्वप्ने जाग्रति वा गुह ।  
तेभ्यो मोचय मां यद्यदेनांसि चकृमा वयम् ॥ १०४॥  
  
वयमूचिम यद्देव जिह्वया देवहेलनम् ।  
एनसो मोचयाग्नेय त्वं हि वेत्थ यथातथम् ॥ १०५॥  
  
वित्तार्थं वा तथाऽन्यार्थं विप्रार्थं गोऽर्थमेव वा ।  
पुनीह्यस्मांस्ततः स्कन्द यत्किञ्चानृतमूदिम ॥ १०६॥  
  
तमागसं क्षमस्व त्वं स्वकीयाभीष्टलिप्सया ।  
सम्प्रार्थ्य तुभ्यं वाऽन्यस्मै यद्वाचाऽनृतमूदिम ॥ १०७॥  
  
सौन्दर्यवल्ल्या सहितं अम्बया देवसेनया ।  
महासेनं भजे देवं सत्येन तपसा सह ॥ १०८॥  
  
यो वै पठेद्गुहस्यैनं वेदान्तस्तवमादरात् ।  
स्कान्दाः कटाक्षास्तस्योच्चैरायुः कीर्तिं प्रजां ददुः ॥ १०९॥  
  
स्कन्दस्यैनं वेदपादस्तवं यो  
भक्त्या नित्यं श्रावयेद्वा पठेद्वा ।  
भूयासुस्ते तस्य मर्त्यस्य शीघ्रं  
ये ये कामा दुर्लभा मर्त्यलोके ॥ ११०॥  
  
इति स्कान्दपुराणान्तर्गतः स्कन्दवेदपादस्तवः सम्पूर्णः ।  
  
  
Proofread by Sivakumar Thyagarajan shivakumar24 at gmail.com  
and PSA Easwaran psaeaswaran at gmail.com  
  
