---
Acknowledge-Permission: Mahaperiaval Trust
Category: subrahmanya, laharI
Description-comments: Subrahmanya Stuti Manjari, Mahaperiaval Trust
File name: skandalaharI.itx
Language: Sanskrit
Latest update: January 3, 2017
Location: doc_subrahmanya
Proofread by: Sivakumar Thyagarajan shivakumar24 at gmail.com, PSA Easwaran
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: subrahmanya
Text title: skandalaharI
engtitle: skandalaharI
itxtitle: skandalaharI
title: स्कन्दलहरी

---
  
 स्कन्दलहरी   
  
ॐ श्रीगणेशाय नमः ।  
श्रीः ।  
श्रियै भूयाः श्रीमच्छरवणभव त्वं शिवसुतः  
प्रियप्राप्त्यै भूयाः प्रतनगजवक्त्रस्य सहज ।  
त्वयि प्रेमोद्रेकात्प्रकटवचसा स्तोतुमनसा  
मयाऽऽरब्धं स्तोतुं तदिदमनुमन्यस्व भगवन् ॥ १॥  
  
निराबाधं राजच्छरदुदितराकाहिमकर-  
प्ररूढज्योत्स्नाभास्मितवदनषट्कस्त्रिणयनः ।  
पुरः प्रादुर्भूय स्फुरतु करुणापूर्णहृदयः  
करोतु स्वास्थ्यं वै कमलदलबिन्दूपमहृदि ॥ २॥  
  
न लोकेऽन्यं देवं नतजनकृतप्रत्ययविधिं   var  नतजनपरित्राण निपुणं  
विलोके भीतानां निखिलभयभीतैकशरणम् ।  var  विध्वंसनचणम् ।  
कलौ कालेऽप्यन्तर्हरसि तिमिरं भास्कर इव  
प्रलुब्धानां भोगेष्वपि निखिलभोगान्वितरसि ॥ ३॥  
  
शिव स्वामिन् देव श्रितकलुषनिःशेषण गुरो  var  शेषण विभो  
भवध्वान्तध्वंसे मिहिरशतकोटिप्रतिभट ।  
शिवप्राप्त्यै सम्यक्फलितसदुपायप्रकटन  
ध्रुवं त्वत्कारुण्ये कलिरपि कृती भूपविभवः ॥ ४॥  
  
अशक्तानां कर्मस्वपि निखिलनिःश्रेयसकृतौ  
पशुत्वग्रस्तानां पतिरसि विपाशत्वकलने ।  
प्रशस्तानां भूम्नां निधिरसि निरोद्धा निजशुचां  
अशक्तानां कर्ता जगति धृतशक्तिः किल भवान् ॥ ५॥  
  
 var  जगत्कर्ता भर्ता भवसि विनिहर्ताऽन्तसमये  
रुषाऽऽर्तानां हर्ता विषयिविषयाणां घटयिता  
तृषाऽऽर्तानां काले परममृतवर्षी घन इव ।  
मृषाज्ञानार्तानां निखिलविचिकित्सापरिहरो  
विषग्रस्तानां त्वं सकलभयहर्ता विलससि ॥ ६॥  
  
रसाधिक्यं भक्तैरधिकमधिकं वर्षय विभो  
प्रसीद त्वं भूयः प्रकटय चिदानन्दलहरीम् ।  
असारे संसारे सदसति न लिप्तं मम मनः  var  सदसति न सङ्गो भवतु मे  
कुसीदं भूयान्मे कुशलवति निःश्रेयसपथे ॥ ७॥  
  
महामोहारण्ये विचरति मनस्तन्नियमयन्  
अहन्तां निश्शेषीकुरु करुणया त्वं स्नपय माम् ।  
महीयो माहात्म्यं तव मननमार्गे स्फुरतु मे  
महस्स्तोमाकारे त्वयि मतिजुषि स्यात्क्व नु तमः ॥ ८॥  
  
वलक्षाभं स्निग्धं वदनकमलेभ्यः प्रसृमरं  
मिलत्कारुण्यार्द्रं मृदितभुवनार्ति स्मितपदम् ।  
पुलिन्दापत्यस्य प्रकटपुलकोद्रेकजनकं  
दलद्दैन्यं खेदं हरतु सततं नः सुरगुरो ॥ ९॥  var  नः शरजने  
अतीतो ब्रह्मादीन् कृतिमुखकृतः कारणपतीन्  
क्षितिस्तोयं वह्निर्मरुदसि वियत्तत्त्वमखिलम् ।  
पतिः कृत्यानां त्वं परिणतचिदात्मेक्षणवतां  
धृतिस्त्वं ध्यातः सन् दिशसि निजसायुज्यपदवीम् ॥ १०॥  
  
त्वदात्मा त्वच्चित्तस्त्वदनुभवबुद्धिस्मृतिपथः  
त्वया व्याप्तं सर्वं जगदिदमशेषं स्थिरचरम् ।  var  त्वया व्याप्त्वदलोकः  
सदा योगी साक्षाद्भजति तव सारूप्यममलं  
त्वदायत्तानां किं न हि सुलभमष्टौ च विभवाः२॥ ११॥  var  भवति दुरवापं त्रिजगति ॥  
  
कति ब्रह्मणो वा कति कमलनेत्राः कति हराः  
कति ब्रह्माण्डानां कति च शतकोटिष्वधिकृताः ।  
कृताज्ञाः सन्तस्ते विविधकृतिरक्षाभृतिकराः  
अतः सर्वैश्वर्यं तव यदपरिच्छेद्यविभवम् ॥ १२॥  
  
नमस्ते स्कन्दाय त्रिदशपरिपालाय महते  
नमः क्रौञाभिख्यासुरदलनदक्षाय भवते ।  
नमः शूरक्रूरत्रिदशरिपुदण्डाध्वरकृते  var  नमः प्रष्ठ क्रूर  
नमो भूयो भूयो नतिकृदवने जागरवते ॥ १३॥  
  
शिवस्त्वं शक्तिस्त्वं तदुभयतमैक्यं पृथगसि   
 var  शिवस्त्वं शक्तिस्त्वं प्रथयसि तदैक्यं गुह विभो  
स्तवे ध्याने पूजाजपनियममुख्येष्वभिरताः ।  
भुवि स्थित्वा भोगान् सुचिरमुपभुज्य प्रमुदिताः  
भवन्ति स्थाने तत् तदनु पुनरावृत्तिविमुखाः ॥ १४॥  var  भवन्ति त्वत्स्थाने  
  
गुरोर्विद्यां लब्ध्वा सकलभयहन्त्रीं जपपराः  
पुरश्चर्यामुख्यक्रमविधिजुषो ध्याननिपुणाः ।  
व्रतस्थैः कामौघैरभिलषितवाञ्छां प्रियभुजः  
चिरं जीवन्मुक्ता जगति विजयन्ते सुकृतिनः ॥ १५॥  
  
शरज्ज्योत्स्नाशुभ्रं स्फटिकनिकुरुम्बाभरुचिरं  var  स्फटिकनिकुरुम्बान्तिविमलं  
स्फुरन्मुक्ताहारं धवलवसनं भावयति यः ।  
प्ररोहत्कारुण्यामृतबहुलधाराभिरभितः  
चिरं सिक्तात्मा वै स भवति च विच्छिन्ननिगडः ॥ १६॥  
  
वृधा कर्तुं दुष्टान् विविधविषवेगान् शमयितुं  
सुधारोचिष्कोटि प्रतिभटरुचिं भावयति यः ।  
अधः कर्तुं साक्षाद्भवति विनतासूनुमचिरात्  var  कर्तुं भक्तो भवति  
विधत्ते सर्पाणां विविधविषदर्पापहरणम् ॥ १७॥  
  
प्रवालाभापूरे प्रसरति महस्ते जगदिदं  
दिवं भूमिं काष्ठाः सकलमपि सञ्चिन्तयति यः ।  
द्रवीकुर्याच्चेतस्त्रिदशनिवहानामपि सुखाद्-  
भुवि स्त्रीणां पुंसां वशयति तिरश्चामपि मनः ॥ १८॥  
  
नवाम्भोदश्यामं मरकतमणिप्रख्यमथ वा  
भवन्तं ध्यायेद्यो भवति निपुणो मोहनविधौ ।  
दिविष्ठानां भूमावपि विविधदेशेषु वसतां  
नृणां देवानां वा वियति चरतां पत्रिफणिनाम् ॥ १९॥  
  
 var  ध्रुवं पक्षीणां वा भुजगवनितानां सपदि सः ॥ १९  
कुमार श्रीमंस्त्वां कनकसदृशाभं स्मरति यः  
समारब्धस्तम्भे सकलजगतां वा प्रभवति ।  
समस्तद्युःस्थानां प्रबलपृतनानां सवयसां  
प्रमत्तव्याघ्राणां किटिहयगजानां च सपदि ॥ २०॥  
  
घटात्कारैः साकं सहकृतमहाधूमपटल-  var  छटात्कारैः साकं  
स्फुटाकारं साक्षात्स्मरति यदि मन्त्री सकृदपि ।  
हठादुच्चाटाय प्रभवति मृगाणां स पततां  
पटुर्विद्वेषे स्याद्विधिरचितपाशं विघटयन् ॥ २१॥  
  
स्मरन्घोराकारं तिमिरनिकुरुम्बस्य सदृशं  
जपन्मन्त्रान् मर्त्यः सकलरिपुदर्पक्षपयिता ।  
स रुद्रेणौपम्यं भजति परमात्मन् गुह विभो  
वरिष्ठः साधूनामपि च नितरां त्वद्भजनवान् ॥ २२॥  
  
महाभूतव्याप्तं कलयति च यो ध्याननिपुणः  
स भूतैः सन्त्यक्तस्त्रिजगति च योगेन सरसः ।  
गुह स्वामिन्नन्तर्दहरयति यस्त्वां तु कलयन्  
जहन्मायो जीवन्भवति स विमुक्तः पटुमतिः ॥ २३॥  
  
शिवस्वामिन् गौरीप्रियसुत मयूरासन गुहे-  
त्यमून्युक्त्वा नामान्यखिलदुरितौघान् क्षपयति ।  
इहासौ लोके तु प्रबलविभवस्सन् सुविचरन्  
विमानारूढोऽन्ते तव भजति लोकं निरुपमम् ॥ २४॥  
  
तव श्रीमन्मूर्तिं कलयितुमनीशोऽहमधुना  
भवत्पादाम्भोजं भवभयहरं नौमि शरणम् ।  
अतः सत्याद्रीश प्रमथगणनाथात्मज विभो  
गुह स्वामिन् दीने वितनु मयि कारुण्यमनिशम् ॥ २५॥  
  
भवायानन्दाब्धे श्रुतिनिकरमूलार्थमखिलं  
निगृह्य व्याहर्तुं कमलजमसक्तं तु सहसा ।  
ब्रुवाणस्त्वं स्वामिक्षितिधरपते देशिकगुरो  var  स्वामिक्षितिधरपते स्वामिमलै  
गुह स्वामिन्दीने मयि वितनु कारुण्यमनिशम् ॥ २६॥  
  
अगस्त्यप्रष्ठानाममलहृदयाब्जैकनिलयं  
सकृद्वा न ध्यातं पदकमलयुग्मं तव मया ।  
तथापि श्रीजन्ति स्थलनिलय देवेश वरद  var  श्रीजन्ति तिरुछेन्दूर् ??  
गुह स्वामिन्दीने मयि वितनु कारुण्यमनिशम् ॥ २७॥  
  
रणे हत्वा शक्त्या सकलदनुजांस्तारकमुखान्  
हरिब्रह्मेन्द्राणामपि सुरमुनीनां भुवि नृणाम् ।  
मुदं कुर्वाणः श्रीशिवशिखरिनाथ त्वमखिलांआ  var  शिवशिखरिनाथ शिवगिरि  
गुह स्वामिन् दीने मयि वितनु कारुण्यमनिशम् ॥ २८॥  
  
शरद्राकाजैवातृक विमलषड्वक्त्रविलसद्-  
द्विषड्बाहो शक्त्या विदलितमहाक्रौञ्चशिखरिन् ।  
हृदावास श्रीहल्लकगिरिपते सर्वविदुषां  
गुह स्वामिन्दीने मयि वितनु कारुण्यमनिशम् ॥ २९॥  
  
महान्तं केकीन्द्रं वरद सहसाऽऽरुह्य दिविषद्-  
गणानां सर्वेषामभयद मुनीनां च भजताम् ।  
बलारातेः कन्यारमण बहुपुण्याचलपते  
गुह स्वामिन्दीने मयि वितनु कारुण्यमनिशम् ॥ ३०॥  
  
महद्ब्रह्मानन्दं परशिवगुरुं सन्ततलसत्-  
तटित्कोटिप्रख्यं सकलदुरितार्तिघ्नममलम् ।  
हरिब्रह्मेन्द्रामरगणनमस्कार्यचरणं  
गुहं श्रीसङ्गीतप्रियमहमन्तर्हृदि भजे ॥ ३१॥  
  
नमःस्कन्ददेवाय ।  
  
इति श्रीस्कन्दलहरी समाप्ता ।  
  
Proofread by Sivakumar Thyagarajan shivakumar24 at gmail.com, PSA Easwaran  
  
