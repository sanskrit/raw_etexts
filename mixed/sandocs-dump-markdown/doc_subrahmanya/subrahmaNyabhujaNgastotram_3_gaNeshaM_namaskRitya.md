+++
"Text title" = "shrii subrahmaNyabhujaNgaprayaatastotraM 3"
"File name" = "subrabhujanga3.itx"
itxtitle = "subrahmaNyabhujaNgastotram 3 (gaNeshaM namaskRitya)"
engtitle = "subrahmaNyabhujaNgastotraM 3"
Category = "subrahmanya, bhujanga"
Location = "doc_subrahmanya"
Sublocation = "subrahmanya"
Subcategory = "bhujanga"
Language = "Sanskrit"
Subject = "Hinduism/religion/traditional"
"Proofread by" = "PSA Easwaran"
Description-comments = "Subrahmanyastutimanjari, Mahaperiaval Trust"
Acknowledge-Permission = "Mahaperiaval Trust"
"Latest update" = "December 18, 2016"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "सुब्रह्मण्यभुजण्गस्तोत्रम् ३ (गणेशं नमस्कृइत्य)"

+++
  
 श्रीसुब्रह्मण्यभुजङ्गस्तोत्रम् ३   
  
गणेशं नमस्कृत्य गौरीकुमारं  
गजास्यं गुहस्याग्रजातं गभीरम् ।  
प्रलम्बोदरं शूर्पकर्णं त्रिणेत्रं  
प्रवक्ष्ये भुजङ्गप्रयातं गुहस्य ॥ १॥  
  
पृथक्षट्किरीटस्फुरद्दिव्यरत्न-  
प्रभाक्षिप्तमार्ताण्डकोटिप्रकाशम् ।  
चलत्कुण्डलोद्यत्सुगण्डस्थलान्तं  
महानर्घहारोज्ज्वलत्कम्बुकण्ठम् ॥ २॥  
  
शरत्पूर्णचन्द्रप्रभाचारुवक्त्रं  
विराजल्ललाटं कृपापूर्णनेत्रम् ।  
लसद्भ्रूसुनासापुटं विद्रुमोष्ठं  
सुदन्तावलिं सुस्मितं प्रेमपूर्णम् ॥ ३॥  
  
द्विषड्बाहुदण्डाग्रदेदीप्यमानं  
क्वणत्कङ्कणालङ्कृतोदारहस्तम् ।  
लसन्मुद्रिकारत्नराजत्कराग्रं  
क्वणत्किङ्किणीरम्यकाञ्चीकलापम् ॥ ४॥  
  
विशालोदरं विस्फुरत्पूर्णकुक्षिं  
कटौ स्वर्णसूत्रं तटिद्वर्णगात्रम् ।  
सुलावण्यनाभीसरस्तीरराजत्-  
सुशौवालरोमावलीरोचमानम् ॥ ५॥  
  
सुकल्लोलवीचीवलीरोचमानं  
लसन्मध्यसुस्निग्धवासो वसानम् ।  
स्फुरच्चारुदिव्योरुजङ्घासुगुल्फं  
विकस्वत्पदाब्जं नखेन्दुप्रभाढ्यम् ॥ ६॥  
  
द्विषट्पङ्कजाक्षं महाशक्तियुक्तं  
त्रिलोकप्रशस्तं सुशिक्के पुरस्थम् ।  
प्रपन्नार्तिनाशं प्रसन्नं फणीशं  
परब्रह्मरूपं प्रकाशं परेशम् ॥ ७॥  
  
कुमारं वरेण्यं शरण्यं सुपुण्यं  
सुलावण्यपण्यं सुरेशानुवर्ण्यम् ।  
लसत्पूर्णकारुण्यलक्ष्मीशगण्यं  
सुकारुण्यमार्याग्रगण्यं नमामि ॥ ८॥  
  
स्फुरद्रत्नपीठोपरि भ्राजमानं  
हृदम्भोजमध्ये महासन्निधानम् ।  
समावृत्तजानुप्रभाशोभमानं  
सुरैः सेव्यमानं भजे बर्हियानम् ॥ ९॥  
  
ज्वलच्चारुचामीकरादर्शपूर्णं  
चलच्चामरच्छत्रचित्रध्वजाढ्यम् ।  
सुवर्णामलान्दोलिकामध्यसंस्थं  
महाहीन्द्ररूपं भजे सुप्रतापम् ॥ १०॥  
  
धनुर्बाणचक्राभयं वज्रखेटं  
त्रिशूलासिपाशाङ्कुशाभीतिशङ्खम् ।  
ज्वलत्कुक्कुटं प्रोल्लसद्द्वादशाक्षं  
प्रशस्तायुधं षण्मुखं तं भजेऽहम् ॥ ११॥  
  
स्फुरच्चारुगण्डं द्विषड्बाहुदण्डं  
श्रितामर्त्यषण्डं सुसम्पत्करण्डम् ।  
द्विषद्वंशखण्डं सदा दानशौण्डं  
भवप्रेमपिण्डं भजे सुप्रचण्डम् ॥ १२॥  
  
सदा दीनपक्षं सुरद्विड्विपक्षं  
सुमृष्टान्नभक्ष्यप्रदानैकदक्षम् ।  
श्रितामर्त्यवृक्षं महादैत्यशिक्षं  
बहुक्षीणपक्षं भजे द्वादशाक्षम् ॥ १३॥  
  
त्रिमूर्तिस्वरूपं त्रयीसत्कलापं  
त्रिलोकाधिनाथं त्रिणेत्रात्मजातम् ।  
त्रिशक्त्या प्रयुक्तं सुपुण्यप्रशस्तं  
त्रिकालज्ञमिष्टार्थदं तं भजेऽहम् ॥ १४॥  
  
विराजद्भुजङ्गं विशालोत्तमाङ्गं  
विशुद्धात्मसङ्गं विवृद्धप्रसङ्गम् ।  
विचिन्त्यं शुभाङ्गं विकृत्तासुराङ्गं  
भवव्याधिभङ्गं भजे कुक्कलिङ्गम् ॥ १५॥  
  
गुह स्कन्द गाङ्गेय गौरीसुतेश-  
प्रिय क्रौञ्चभित्तारकारे सुरेश ।  
मयूरासनाशेषदोषप्रणाश  
प्रसीद प्रसीद प्रभो चित्प्रकाश ॥ १६॥  
  
लपन् देवसेनेश भूतेश शेष-  
स्वरूपाग्निभूः कार्तिकेयान्नदातः ।  
यदेत्थं स्मरिष्यामि भक्त्या भवन्तं  
तदा मे षडास्य प्रसीद प्रसीद ॥ १७॥  
  
भुजे शौर्यधैर्यं करे दानधर्मः  
कटाक्षेऽतिशान्तिः षडास्येषु हास्यम् ।  
हृदब्जे दया यस्य तं देवमन्यं  
कुमारान्न जाने न जाने न जाने ॥ १८॥  
  
महीनिर्जरेशान्महानृत्यतोषात् ।  
विहङ्गाधिरूढाद्बिलान्तर्विगूढात् ।  
महेशात्मजातान्महाभोगिनाथात्  
गुहाद्दैवमन्यन्न मन्ये न मन्ये ॥ १९॥  
  
सुरोत्तुङ्गशृङ्गारसङ्गीतपूर्ण-  
प्रसङ्गप्रियासङ्गसम्मोहनाङ्ग ।  
भुजङ्गेश भूतेश भृङ्गेश तुभ्यं  
नमः कुक्कलिङ्गाय तस्मै नमस्ते ॥ २०॥  
  
नमः कालकण्ठप्ररूढाय तस्मै  
नमो नीकलण्ठाधिरूढाय तस्मै ।  
नमः प्रोल्लसच्चारुचूडाय तस्मै  
नमो दिव्यरूपाय शान्ताय तस्मै ॥ २१॥  
  
नमस्ते नमः पार्वतीनन्दनाय  
स्फुरच्चित्रबर्हीकृतस्यन्दनाय ।  
नमश्चर्चिताङ्गोज्ज्वलच्चन्दनाय  
प्रविच्छेदितप्राणभृद्बन्धनाय ॥ २२॥  
  
नमस्ते नमस्ते जगत्पावनात्त-  
स्वरूपाय तस्मै जगज्जीवनाय ।  
नमस्ते नमस्ते जगद्वन्दिताय  
ह्यरूपाय तस्मै जगन्मोहनाय ॥ २३॥  
  
नमस्ते नमस्ते नमः क्रौञ्चभेत्त्रे  
नमस्ते नमस्ते नमो विश्वकर्त्रे ।  
नमस्ते नमस्ते नमो विश्वगोप्त्रे  
नमस्ते नमस्ते नमो विश्वहन्त्रे ॥ २४॥  
  
नमस्ते नमस्ते नमो विश्वभर्त्रे  
नमस्ते नमस्ते नमो विश्वधात्रे ।  
नमस्ते नमस्ते नमो विश्वनेत्रे  
नमस्ते नमस्ते नमो विश्वशास्त्रे ॥ २५॥  
  
नमस्ते नमश्शेषरूपाय तुभ्यं  
नमस्ते नमो दिव्यचापाय तुभ्यम् ।  
नमस्ते नमः सत्प्रतापाय तुभ्यं  
नमस्ते नमः सत्कलापाय तुभ्यम् ॥ २६॥  
  
नमस्ते नमः सत्किरीटाय तुभ्यं  
नमस्ते नमः स्वर्णपीठाय तुभ्यम् ।  
नमस्ते नमः सल्ललाटाय तुभ्यं  
नमस्ते नमो दिव्यरूपाय तुभ्यम् ॥ २७॥  
  
नमस्ते नमो लोकरक्षाय तुभ्यं  
नमस्ते नमो दीनरक्षाय तुभ्यम् ।  
नमस्ते नमो दैत्यशिक्षाय तुभ्यं  
नमस्ते नमो द्वादशाक्षाय तुभ्यम् ॥ २८॥  
  
भुजङ्गाकृते त्वत्प्रियार्थं मयेदं  
बुजङ्गप्रयातेन वृत्तेन क्लृप्तम् ।  
तव स्तोत्रमेतत्पवित्रं सुपुण्यं  
परानन्दसन्दोहसंवर्धनाय ॥ २९॥  
  
त्वदन्यत्परं दैवतं नाभिजाने  
प्रभो पाहि (प्रपोष्या हि) सम्पूर्णदृष्ट्यानुगृह्य ।  
यथाशक्ति भक्त्या कृतं स्तोत्रमेकं  
विभो मेऽपराधं क्षमस्वाखिलेश ॥ ३०॥  
  
इदं तारकारेर्गुणस्तोत्रराजं  
पठन्तस्त्रिकालं प्रपन्ना जना ये ।  
सुपुत्राष्टभोगानिह त्वेव भुक्त्वा  
लभन्ते तदन्ते परं स्वर्गभोगम् ॥ ३१॥  
  
॥ इति श्रीसुब्रह्मण्यभुजङ्गप्रयातस्तोत्रं सम्पूर्णं ॥  
  
  
  
  
  
Proofread by PSA Easwaran psaeaswaran at gmail.com  
  
