---
Category: sahasranAma, subrahmanya, stotra
Description-comments: From skaanda mahaapuraaNa
File name: subrasahasra.itx
Language: Sanskrit
Latest update: June 13, 2010
Location: doc_subrahmanya
Proofread by: Kirk Wortman , KSR Ramachandran kalksr at gmail.com
Send corrections to: Sanskrit@cheerful.com
Site access: https://sanskritdocuments.org
Subject: hinduism/religion
Sublocation: subrahmanya
Text title: subrahmaNya sahasranaama stotra
Texttype: stotra
Transliterated by: Kirk Wortman
engtitle: subrahmaNya sahasranAma stotram
itxtitle: subrahmaNyasahasranAmastotram
title: सुब्रह्मण्यसहस्रनामस्तोत्रम्

---
  
 श्रीसुब्रह्मण्यसहस्रनामस्तोत्रम्   
  
     ऋषय ऊचुः -  
सर्वशास्त्रार्थतत्त्वज्ञ सर्वलोकोपकारक ।  
वयं चातिथयः प्राप्ता आतिथेयोऽसि सुव्रत ॥ १॥  
  
ज्ञानदानेन संसारसागरात्तारयस्व नः ।  
कलौ कलुषचित्ता ये नराः पापरताः सदा ॥ २॥  
  
केन स्तोत्रेण मुच्यन्ते सर्वपातकबन्धनैः ।  
इष्टसिद्धिकरं पुण्यं दुःखदारिद्र्यनाशनम् ॥ ३॥  
  
सर्वरोगहरं स्तोत्रं सूत नो वक्तुमर्हसि ।  
     श्रीसूत उवाच -  
शृणुध्वम् ऋषयः सर्वे नैमिषारण्यवासिनः ॥ ४॥  
  
तत्त्वज्ञानतपोनिष्ठाः सर्वशास्त्रविशारदाः ।  
स्वयम्भुवा पुरा प्रोक्तं नारदाय महात्मने ॥ ५॥  
  
तदहं सम्प्रवक्ष्यामि श्रोतुं कौतूहलं यदि ।  
     ऋषय ऊचुः -  
किमाह भगवान्ब्रह्मा नारदाय महात्मने ॥ ६॥  
  
सूतपुत्र महाभाग वक्तुमर्हसि साम्प्रतम् ।  
     श्रीसूत उवाच -  
दिव्यसिंहासनासीनं सर्वदेवैरभिष्टुतम् ॥ ७॥  
  
साष्टाङ्गप्रणिपत्यैनं ब्रह्माणं भुवनेश्वरम् ।  
नारदः परिपप्रच्छ कृताञ्जलिरुपस्थितः ॥ ८॥  
  
     नारद उवाच -  
लोकनाथ सुरश्रेष्ठ सर्वज्ञ करुणाकर ।  
षण्मुखस्य परं स्तोत्रं पावनं पापनाशनम् ॥ ९॥  
  
धातस्त्वं पुत्रवात्सल्यात्तद्वद प्रणताय मे ।  
उपदिश्य तु मां देव रक्ष रक्ष कृपानिधे ॥ १०॥  
  
     ब्रह्मा उवाच -  
शृणु वक्ष्यामि देवर्षे स्तवराजमिमं परम् ।  
मातृकामालिकायुक्तं ज्ञानमोक्षसुखप्रदम् ॥ ११॥  
  
सहस्राणि च नामानि षण्मुखस्य महात्मनः ।  
यानि नामानि दिव्यानि दुःखरोगहराणि च ॥ १२॥  
  
तानि नामानि वक्ष्यामि कृपया त्वयि नारद ।  
जपमात्रेण सिध्यन्ति मनसा चिन्तितान्यपि ॥ १३॥  
  
इहामुत्र परं भोगं लभते नात्र संशयः ।  
इदं स्तोत्रं परं पुण्यं कोटियज्ञफलप्रदम् ।  
सन्देहो नात्र कर्तव्यः शृणु मे निश्चितं वचः ॥ १४॥  
  
ॐ अस्य श्रीसुब्रह्मण्यसहस्रनामस्तोत्रमहामन्त्रस्य ।  
ब्रह्मा ऋषिः ।  अनुष्टुप्छन्दः ।  सुब्रह्मण्यो देवता ।  
शरजन्माक्षय इति बीजम् ।  शक्तिधरोऽक्षय इति शक्तिः ।  
कार्तिकेय इति कीलकम् ।  क्रौचम्भेदीत्यर्गलम् ।  
शिखिवाहन इति कवचम् ।  षण्मुख इति ध्यानम् ।  
श्रीसुब्रह्मण्यप्रसादसिद्ध्यर्थे जपे विनियोगः ।  
  
     ध्यानम् -  
ध्यायेत्षण्मुखमिन्दुकोटिसदृशं रत्नप्रभाशोभितम् ।  
बालार्कद्युतिषट्किरीटविलसत्केयूरहारान्वितम् ॥ १॥  
  
कर्णालम्बितकुण्डलप्रविलसद्गण्डस्थलाशोभितम् ।  
काञ्चीकङ्कणकिङ्किणीरवयुतं शृङ्गारसारोदयम् ॥ २॥  
  
ध्यायेदीप्सितसिद्धिदं शिवसुतं श्रीद्वादशाक्षं गुहम् ।  
खेटं कुक्कुटमङ्कुशं च वरदं पाशं धनुश्चक्रकम् ॥  
  
३॥  
  
वज्रं शक्तिमसिं च शूलमभयं दोर्भिर्धृतं षण्मुखम् ।  
देवं चित्रमयूरवाहनगतं चित्राम्बरालङ्कृतम् ॥ ४॥  
  
॥ सुब्रह्मण्य सहस्रनाम स्तोत्रम् ॥  
  
अचिन्त्यशक्तिरनघस्त्वक्षोभ्यस्त्वपराजितः ।  
अनाथवत्सलोऽमोघस्त्वशोकोऽप्यजरोऽभयः ॥ १॥  
  
अत्युदारो ह्यघहरस्त्वग्रगण्योऽद्रिजासुतः ।  
अनन्तमहिमाऽपारोऽनन्तसौख्यप्रदोऽव्ययः ॥ २॥  
  
अनन्तमोक्षदोऽनादिरप्रमेयोऽक्षरोऽच्युतः ।  
अकल्मषोऽभिरामोऽग्रधुर्यश्चामितविक्रमः ॥ ३॥  
  
अनाथनाथो ह्यमलो ह्यप्रमत्तोऽमरप्रभुः ।  
अरिन्दमोऽखिलाधारस्त्वणिमादिगुणोऽग्रणीः ॥ ४॥  
  
अचञ्चलोऽमरस्तुत्यो ह्यकलङ्कोऽमिताशनः ।  
अग्निभूरनवद्याङ्गो ह्यद्भुतोऽभीष्टदायकः ॥ ५॥  
  
अतीन्द्रियोऽप्रमेयात्मा ह्यदृश्योऽव्यक्तलक्षणः ।  
आपद्विनाशकस्त्वार्य आढ्य आगमसंस्तुतः ॥ ६॥  
  
आर्तसंरक्षणस्त्वाद्य आनन्दस्त्वार्यसेवितः ।  
आश्रितेष्टार्थवरद आनन्द्यार्तफलप्रदः ॥ ७॥  
  
आश्चर्यरूप आनन्द आपन्नार्तिविनाशनः ।  
इभवक्त्रानुजस्त्विष्ट इभासुरहरात्मजः ॥ ८॥  
  
इतिहासश्रुतिस्तुत्य इन्द्रभोगफलप्रदः ।  
इष्टापूर्तफलप्राप्तिरिष्टेष्टवरदायकः ॥ ९॥  
  
इहामुत्रेष्टफलद इष्टदस्त्विन्द्रवन्दितः ।  
ईडनीयस्त्वीशपुत्र ईप्सितार्थप्रदायकः ॥ १०॥  
  
ईतिभीतिहरश्चेड्य ईषणात्रयवर्जितः ।  
उदारकीर्तिरुद्योगी चोत्कृष्टोरुपराक्रमः ॥ ११॥  
  
उत्कृष्टशक्तिरुत्साह उदारश्चोत्सवप्रियः ।  
उज्जृम्भ उद्भवश्चोग्र उदग्रश्चोग्रलोचनः ॥ १२॥  
  
उन्मत्त उग्रशमन उद्वेगघ्नोरगेश्वरः ।  
उरुप्रभावश्चोदीर्ण उमापुत्र उदारधीः ॥ १३॥  
  
ऊर्ध्वरेतःसुतस्तूर्ध्वगतिदस्तूर्जपालकः ।  
ऊर्जितस्तूर्ध्वगस्तूर्ध्व ऊर्ध्वलोकैकनायकः ॥ १४॥  
  
ऊर्जिवानूर्जितोदार ऊर्जितोर्जितशासनः ।  
ऋषिदेवगणस्तुत्य ऋणत्रयविमोचनः ॥ १५॥  
  
ऋजुरूपो ह्यृजुकर ऋजुमार्गप्रदर्शनः ।  
ऋतम्भरो ह्यृजुप्रीत ऋषभस्त्वृद्धिदस्त्वृतः ॥ १६॥  
  
लुलितोद्धारको लूतभवपाशप्रभञ्जनः ।  
एणाङ्कधरसत्पुत्र एक एनोविनाशनः ॥ १७॥  
  
ऐश्वर्यदश्चैन्द्रभोगी चैतिह्यश्चैन्द्रवन्दितः ।  
ओजस्वी चौषधिस्थानमोजोदश्चौदनप्रदः ॥ १८॥  
  
औदार्यशील औमेय औग्र औन्नत्यदायकः ।  
औदार्य औषधकर औषधं चौषधाकरः ॥ १९॥  
  
अंशुमाल्यंशुमालीड्य अम्बिकातनयोऽन्नदः ।  
अन्धकारिसुतोऽन्धत्वहारी चाम्बुजलोचनः ॥ २०॥  
  
अस्तमायोऽमराधीशो ह्यस्पष्टोऽस्तोकपुण्यदः ।  
अस्तामित्रोऽस्तरूपश्चास्खलत्सुगतिदायकः ॥ २१॥  
  
कार्तिकेयः कामरूपः कुमारः क्रौञ्चदारणः ।  
कामदः कारणं काम्यः कमनीयः कृपाकरः ॥ २२॥  
  
काञ्चनाभः कान्तियुक्तः कामी कामप्रदः कविः ।  
कीर्तिकृत्कुक्कुटधरः कूटस्थः कुवलेक्षणः ॥ २३॥  
  
कुङ्कुमाङ्गः क्लमहरः कुशलः कुक्कुटध्वजः ।  
कुशानुसम्भवः क्रूरः क्रूरघ्नः कलितापहृत् ॥ २४॥  
  
कामरूपः कल्पतरुः कान्तः कामितदायकः ।  
कल्याणकृत्क्लेशनाशः कृपालुः करुणाकरः ॥ २५॥  
  
कलुषघ्नः क्रियाशक्तिः कठोरः कवची कृती ।  
कोमलाङ्गः कुशप्रीतः कुत्सितघ्नः कलाधरः ॥ २६॥  
  
ख्यातः खेटधरः खड्गी खट्वाङ्गी खलनिग्रहः ।  
ख्यातिप्रदः खेचरेशः ख्यातेहः खेचरस्तुतः ॥ २७॥  
  
खरतापहरः स्वस्थः खेचरः खेचराश्रयः ।  
खण्डेन्दुमौलितनयः खेलः खेचरपालकः ॥ २८॥  
  
खस्थलः खण्डितार्कश्च खेचरीजनपूजितः ।  
गाङ्गेयो गिरिजापुत्रो गणनाथानुजो गुहः ॥ २९॥  
  
गोप्ता गीर्वाणसंसेव्यो गुणातीतो गुहाश्रयः ।  
गतिप्रदो गुणनिधिः गम्भीरो गिरिजात्मजः ॥ ३०॥  
  
गूढरूपो गदहरो गुणाधीशो गुणाग्रणीः ।  
गोधरो गहनो गुप्तो गर्वघ्नो गुणवर्धनः ॥ ३१॥  
  
गुह्यो गुणज्ञो गीतिज्ञो गतातङ्को गुणाश्रयः ।  
गद्यपद्यप्रियो गुण्यो गोस्तुतो गगनेचरः ॥ ३२॥  
  
गणनीयचरित्रश्च गतक्लेशो गुणार्णवः ।  
घूर्णिताक्षो घृणिनिधिः घनगम्भीरघोषणः ॥ ३३॥  
  
घण्टानादप्रियो घोषो घोराघौघविनाशनः ।  
घनानन्दो घर्महन्ता घृणावान् घृष्टिपातकः ॥ ३४॥  
  
घृणी घृणाकरो घोरो घोरदैत्यप्रहारकः ।  
घटितैश्वर्यसन्दोहो घनार्थो घनसङ्क्रमः ॥ ३५॥  
  
चित्रकृच्चित्रवर्णश्च चञ्चलश्चपलद्युतिः ।  
चिन्मयश्चित्स्वरूपश्च चिरानन्दश्चिरन्तनः ॥ ३६॥  
  
चित्रकेलिश्चित्रतरश्चिन्तनीयश्चमत्कृतिः ।  
चोरघ्नश्चतुरश्चारुश्चामीकरविभूषणः ॥ ३७॥  
  
चन्द्रार्ककोटिसदृशश्चन्द्रमौलितनूभवः ।  
छादिताङ्गश्छद्महन्ता छेदिताखिलपातकः ॥ ३८॥  
  
छेदीकृततमःक्लेशश्छत्रीकृतमहायशाः ।  
छादिताशेषसन्तापश्छरितामृतसागरः ॥ ३९॥  
  
छन्नत्रैगुण्यरूपश्च छातेहश्छिन्नसंशयः ।  
छन्दोमयश्छन्दगामी छिन्नपाशश्छविश्छदः ॥ ४०॥  
  
जगद्धितो जगत्पूज्यो जगज्ज्येष्ठो जगन्मयः ।  
जनको जाह्नवीसूनुर्जितामित्रो जगद्गुरुः ॥ ४१॥  
  
जयी जितेन्द्रियो जैत्रो जरामरणवर्जितः ।  
ज्योतिर्मयो जगन्नाथो जगज्जीवो जनाश्रयः ॥ ४२॥  
  
जगत्सेव्यो जगत्कर्ता जगत्साक्षी जगत्प्रियः ।  
जम्भारिवन्द्यो जयदो जगञ्जनमनोहरः ॥ ४३॥  
  
जगदानन्दजनको जनजाड्यापहारकः ।  
जपाकुसुमसङ्काशो जनलोचनशोभनः ॥ ४४॥  
  
जनेश्वरो जितक्रोधो जनजन्मनिबर्हणः ।  
जयदो जन्तुतापघ्नो जितदैत्यमहाव्रजः ॥ ४५॥  
  
जितमायो जितक्रोधो जितसङ्गो जनप्रियः ।  
झञ्झानिलमहावेगो झरिताशेषपातकः ॥ ४६॥  
  
झर्झरीकृतदैत्यौघो झल्लरीवाद्यसम्प्रियः ।  
ज्ञानमूर्तिर्ज्ञानगम्यो ज्ञानी ज्ञानमहानिधिः ॥ ४७॥  
  
टङ्कारनृत्तविभवः टङ्कवज्रध्वजाङ्कितः ।  
टङ्किताखिललोकश्च टङ्कितैनस्तमोरविः ॥ ४८॥  
  
डम्बरप्रभवो डम्भो डम्बो डमरुकप्रियः ।  
डमरोत्कटसन्नादो डिम्भरूपस्वरूपकः ॥ ४९॥  
  
ढक्कानादप्रीतिकरो ढालितासुरसङ्कुलः ।  
ढौकितामरसन्दोहो ढुण्ढिविघ्नेश्वरानुजः ॥ ५०॥  
  
तत्त्वज्ञस्तत्वगस्तीव्रस्तपोरूपस्तपोमयः ।  
त्रयीमयस्त्रिकालज्ञस्त्रिमूर्तिस्त्रिगुणात्मकः ॥ ५१॥  
  
त्रिदशेशस्तारकारिस्तापघ्नस्तापसप्रियः ।  
तुष्टिदस्तुष्टिकृत्तीक्ष्णस्तपोरूपस्त्रिकालवित् ॥ ५२॥  
  
स्तोता स्तव्यः स्तवप्रीतः स्तुतिः स्तोत्रं स्तुतिप्रियः ।  
स्थितः स्थायी स्थापकश्च स्थूलसूक्ष्मप्रदर्शकः ॥ ५३॥  
  
स्थविष्ठः स्थविरः स्थूलः स्थानदः स्थैर्यदः स्थिरः ।  
दान्तो दयापरो दाता दुरितघ्नो दुरासदः ॥ ५४॥  
  
दर्शनीयो दयासारो देवदेवो दयानिधिः ।  
दुराधर्षो दुर्विगाह्यो दक्षो दर्पणशोभितः ॥ ५५॥  
  
दुर्धरो दानशीलश्च द्वादशाक्षो द्विषड्भुजः ।  
द्विषट्कर्णो द्विषड्बाहुर्दीनसन्तापनाशनः ॥ ५६॥  
  
दन्दशूकेश्वरो देवो दिव्यो दिव्याकृतिर्दमः ।  
दीर्घवृत्तो दीर्घबाहुर्दीर्घदृष्टिर्दिवस्पतिः ॥ ५७॥  
  
दण्डो दमयिता दर्पो देवसिंहो दृढव्रतः ।  
दुर्लभो दुर्गमो दीप्तो दुष्प्रेक्ष्यो दिव्यमण्डनः ॥ ५८॥  
  
दुरोदरघ्नो दुःखघ्नो दुरारिघ्नो दिशाम्पतिः ।  
दुर्जयो देवसेनेशो दुर्ज्ञेयो दुरतिक्रमः ॥ ५९॥  
  
दम्भो दृप्तश्च देवर्षिर्दैवज्ञो दैवचिन्तकः ।  
धुरन्धरो धर्मपरो धनदो धृतिवर्धनः ॥ ६०॥  
  
धर्मेशो धर्मशास्त्रज्ञो धन्वी धर्मपरायणः ।  
धनाध्यक्षो धनपतिर्धृतिमान्धूतकिल्बिषः ॥ ६१॥  
  
धर्महेतुर्धर्मशूरो धर्मकृद्धर्मविद् ध्रुवः ।  
धाता धीमान्धर्मचारी धन्यो धुर्यो धृतव्रतः ॥ ६२॥  
  
नित्योत्सवो नित्यतृप्तो निर्लेपो निश्चलात्मकः ।  
निरवद्यो निराधारो निष्कलङ्को निरञ्जनः ॥ ६३॥  
  
निर्ममो निरहङ्कारो निर्मोहो निरुपद्रवः ।  
नित्यानन्दो निरातङ्को निष्प्रपञ्चो निरामयः ॥ ६४॥  
  
निरवद्यो निरीहश्च निर्दर्शो निर्मलात्मकः ।  
नित्यानन्दो निर्जरेशो निःसङ्गो निगमस्तुतः ॥ ६५॥  
  
निष्कण्टको निरालम्बो निष्प्रत्यूहो निरुद्भवः ।  
नित्यो नियतकल्याणो निर्विकल्पो निराश्रयः ॥ ६६॥  
  
नेता निधिर्नैकरूपो निराकारो नदीसुतः ।  
पुलिन्दकन्यारमणः पुरुजित्परमप्रियः ॥ ६७॥  
  
प्रत्यक्षमूर्तिः प्रत्यक्षः परेशः पूर्णपुण्यदः ।  
पुण्याकरः पुण्यरूपः पुण्यः पुण्यपरायणः ॥ ६८॥  
  
पुण्योदयः परं ज्योतिः पुण्यकृत्पुण्यवर्धनः ।  
परानन्दः परतरः पुण्यकीर्तिः पुरातनः ॥ ६९॥  
  
प्रसन्नरूपः प्राणेशः पन्नगः पापनाशनः ।  
प्रणतार्तिहरः पूर्णः पार्वतीनन्दनः प्रभुः ॥ ७०॥  
  
पूतात्मा पुरुषः प्राणः प्रभवः पुरुषोत्तमः ।  
प्रसन्नः परमस्पष्टः परः परिवृढः परः ॥ ७१॥  
  
परमात्मा परब्रह्म परार्थः प्रियदर्शनः ।  
पवित्रः पुष्टिदः पूर्तिः पिङ्गलः पुष्टिवर्धनः ॥ ७२॥  
  
पापहारी पाशधरः प्रमत्तासुरशिक्षकः ।  
पावनः पावकः पूज्यः पूर्णानन्दः परात्परः ॥ ७३॥  
  
पुष्कलः प्रवरः पूर्वः पितृभक्तः पुरोगमः ।  
प्राणदः प्राणिजनकः प्रदिष्टः पावकोद्भवः ॥ ७४॥  
  
परब्रह्मस्वरूपश्च परमैश्वर्यकारणम् ।  
परर्द्धिदः पुष्टिकरः प्रकाशात्मा प्रतापवान् ॥ ७५॥  
  
प्रज्ञापरः प्रकृष्टार्थः पृथुः पृथुपराक्रमः ।  
फणीश्वरः फणिवरः फणामणिविभूषणः ॥ ७६॥  
  
फलदः फलहस्तश्च फुल्लाम्बुजविलोचनः ।  
फडुच्चाटितपापौघः फणिलोकविभूषणः ॥ ७७॥  
  
बाहुलेयो बृहद्रूपो बलिष्ठो बलवान् बली ।  
ब्रह्मेशविष्णुरूपश्च बुद्धो बुद्धिमतां वरः ॥ ७८॥  
  
बालरूपो ब्रह्मगर्भो ब्रह्मचारी बुधप्रियः ।  
बहुश्रुतो बहुमतो ब्रह्मण्यो ब्राह्मणप्रियः ॥ ७९॥  
  
बलप्रमथनो ब्रह्मा बहुरूपो बहुप्रदः ।  
बृहद्भानुतनूद्भूतो बृहत्सेनो बिलेशयः ॥ ८०॥  
  
बहुबाहुर्बलश्रीमान् बहुदैत्यविनाशकः ।  
बिलद्वारान्तरालस्थो बृहच्छक्तिधनुर्धरः ॥ ८१॥  
  
बालार्कद्युतिमान् बालो बृहद्वक्षा बृहद्धनुः ।  
भव्यो भोगीश्वरो भाव्यो भवनाशो भवप्रियः ॥ ८२॥  
  
भक्तिगम्यो भयहरो भावज्ञो भक्तसुप्रियः ।  
भुक्तिमुक्तिप्रदो भोगी भगवान् भाग्यवर्धनः ॥ ८३॥  
  
भ्राजिष्णुर्भावनो भर्ता भीमो भीमपराक्रमः ।  
भूतिदो भूतिकृद्भोक्ता भूतात्मा भुवनेश्वरः ॥ ८४॥  
  
भावको भीकरो भीष्मो भावकेष्टो भवोद्भवः ।  
भवतापप्रशमनो भोगवान् भूतभावनः ॥ ८५॥  
  
भोज्यप्रदो भ्रान्तिनाशो भानुमान् भुवनाश्रयः ।  
भूरिभोगप्रदो भद्रो भजनीयो भिषग्वरः ॥ ८६॥  
  
महासेनो महोदारो महाशक्तिर्महाद्युतिः ।  
महाबुद्धिर्महावीर्यो महोत्साहो महाबलः ॥ ८७॥  
  
महाभोगी महामायी मेधावी मेखली महान् ।  
मुनिस्तुतो महामान्यो महानन्दो महायशाः ॥ ८८॥  
  
महोर्जितो माननिधिर्मनोरथफलप्रदः ।  
महोदयो महापुण्यो महाबलपराक्रमः ॥ ८९॥  
  
मानदो मतिदो माली मुक्तामालाविभूषणः ।  
मनोहरो महामुख्यो महर्द्धिर्मूर्तिमान्मुनिः ॥ ९०॥  
  
महोत्तमो महोपायो मोक्षदो मङ्गलप्रदः ।  
मुदाकरो मुक्तिदाता महाभोगो महोरगः ॥ ९१॥  
  
यशस्करो योगयोनिर्योगिष्ठो यमिनां वरः ।  
यशस्वी योगपुरुषो योग्यो योगनिधिर्यमी ॥ ९२॥  
  
यतिसेव्यो योगयुक्तो योगविद्योगसिद्धिदः ।  
यन्त्रो यन्त्री च यन्त्रज्ञो यन्त्रवान्यन्त्रवाहकः ॥ ९३॥  
  
यातनारहितो योगी योगीशो योगिनां वरः ।  
रमणीयो रम्यरूपो रसज्ञो रसभावनः ॥ ९४॥  
  
रञ्जनो रञ्जितो रागी रुचिरो रुद्रसम्भवः ।  
रणप्रियो रणोदारो रागद्वेषविनाशनः ॥ ९५॥  
  
रत्नार्ची रुचिरो रम्यो रूपलावण्यविग्रहः ।  
रत्नाङ्गदधरो रत्नभूषणो रमणीयकः ॥ ९६॥  
  
रुचिकृद्रोचमानश्च रञ्जितो रोगनाशनः ।  
राजीवाक्षो राजराजो रक्तमाल्यानुलेपनः ॥ ९७॥  
  
राजद्वेदागमस्तुत्यो रजःसत्त्वगुणान्वितः ।  
रजनीशकलारम्यो रत्नकुण्डलमण्डितः ॥ ९८॥  
  
रत्नसन्मौलिशोभाढ्यो रणन्मञ्जीरभूषणः ।  
लोकैकनाथो लोकेशो ललितो लोकनायकः ॥ ९९॥  
  
लोकरक्षो लोकशिक्षो लोकलोचनरञ्जितः ।  
लोकबन्धुर्लोकधाता लोकत्रयमहाहितः ॥ १००॥  
  
लोकचूडामणिर्लोकवन्द्यो लावण्यविग्रहः ।  
लोकाध्यक्षस्तु लीलावान्लोकोत्तरगुणान्वितः ॥ १०१॥  
  
वरिष्ठो वरदो वैद्यो विशिष्टो विक्रमो विभुः ।  
विबुधाग्रचरो वश्यो विकल्पपरिवर्जितः ॥ १०२॥  
  
विपाशो विगतातङ्को विचित्राङ्गो विरोचनः ।  
विद्याधरो विशुद्धात्मा वेदाङ्गो विबुधप्रियः ॥ १०३॥  
  
वचस्करो व्यापकश्च विज्ञानी विनयान्वितः ।  
विद्वत्तमो विरोधिघ्नो वीरो विगतरागवान् ॥ १०४॥  
  
वीतभावो विनीतात्मा वेदगर्भो वसुप्रदः ।  
विश्वदीप्तिर्विशालाक्षो विजितात्मा विभावनः ॥ १०५॥  
  
वेदवेद्यो विधेयात्मा वीतदोषश्च वेदवित् ।  
विश्वकर्मा वीतभयो वागीशो वासवार्चितः ॥ १०६॥  
  
वीरध्वंसो विश्वमूर्तिर्विश्वरूपो वरासनः ।  
विशाखो विमलो वाग्मी विद्वान्वेदधरो वटुः ॥ १०७॥  
  
वीरचूडामणिर्वीरो विद्येशो विबुधाश्रयः ।  
विजयी विनयी वेत्ता वरीयान्विरजा वसुः ॥ १०८॥  
  
वीरघ्नो विज्वरो वेद्यो वेगवान्वीर्यवान्वशी ।  
वरशीलो वरगुणो विशोको वज्रधारकः ॥ १०९॥  
  
शरजन्मा शक्तिधरः शत्रुघ्नः शिखिवाहनः ।  
श्रीमान्शिष्टः शुचिः शुद्धः शाश्वतो श्रुतिसागरः ॥ ११०॥  
  
शरण्यः शुभदः शर्म शिष्टेष्टः शुभलक्षणः ।  
शान्तः शूलधरः श्रेष्ठः शुद्धात्मा शङ्करः शिवः ॥ १११॥  
  
शितिकण्ठात्मजः शूरः शान्तिदः शोकनाशनः ।  
षाण्मातुरः षण्मुखश्च षड्गुणैश्वर्यसंयुतः ॥ ११२॥  
  
षट्चक्रस्थः षडूर्मिघ्नः षडङ्गश्रुतिपारगः ।  
षड्भावरहितः षट्कः षट्शास्त्रस्मृतिपारगः ॥ ११३॥  
  
षड्वर्गदाता षड्ग्रीवः षडरिघ्नः षडाश्रयः ।  
षट्किरीटधरः श्रीमान् षडाधारश्च षट्क्रमः ॥ ११४॥  
  
षट्कोणमध्यनिलयः षण्डत्वपरिहारकः ।  
सेनानीः सुभगः स्कन्दः सुरानन्दः सतां गतिः ॥ ११५॥  
  
सुब्रह्मण्यः सुराध्यक्षः सर्वज्ञः सर्वदः सुखी ।  
सुलभः सिद्धिदः सौम्यः सिद्धेशः सिद्धिसाधनः ॥ ११६॥  
  
सिद्धार्थः सिद्धसङ्कल्पः सिद्धसाधुः सुरेश्वरः ।  
सुभुजः सर्वदृक्साक्षी सुप्रसादः सनातनः ॥ ११७॥  
  
सुधापतिः स्वयञ्ज्योतिः स्वयम्भूः सर्वतोमुखः ।  
समर्थः सत्कृतिः सूक्ष्मः सुघोषः सुखदः सुहृत् ॥ ११८॥  
  
सुप्रसन्नः सुरश्रेष्ठः सुशीलः सत्यसाधकः ।  
सम्भाव्यः सुमनाः सेव्यः सकलागमपारगः ॥ ११९॥  
  
सुव्यक्तः सच्चिदानन्दः सुवीरः सुजनाश्रयः ।  
सर्वलक्षणसम्पन्नः सत्यधर्मपरायणः ॥ १२०॥  
  
सर्वदेवमयः सत्यः सदा मृष्टान्नदायकः ।  
सुधापी सुमतिः सत्यः सर्वविघ्नविनाशनः ॥ १२१॥  
  
सर्वदुःखप्रशमनः सुकुमारः सुलोचनः ।  
सुग्रीवः सुधृतिः सारः सुराराध्यः सुविक्रमः ॥ १२२॥  
  
सुरारिघ्नः स्वर्णवर्णः सर्पराजः सदा शुचिः ।  
सप्तार्चिर्भूः सुरवरः सर्वायुधविशारदः ॥ १२३॥  
  
हस्तिचर्माम्बरसुतो हस्तिवाहनसेवितः ।  
हस्तचित्रायुधधरो हृताघो हसिताननः ॥ १२४॥  
  
हेमभूषो हरिद्वर्णो हृष्टिदो हृष्टिवर्धनः ।  
हेमाद्रिभिद्धंसरूपो हुङ्कारहतकिल्बिषः ॥ १२५॥  
  
हिमाद्रिजातातनुजो हरिकेशो हिरण्मयः ।  
हृद्यो हृष्टो हरिसखो हंसो हंसगतिर्हविः ॥ १२६॥  
  
हिरण्यवर्णो हितकृद्धर्षदो हेमभूषणः ।  
हरप्रियो हितकरो हतपापो हरोद्भवः ॥ १२७॥  
  
क्षेमदः क्षेमकृत्क्षेम्यः क्षेत्रज्ञः क्षामवर्जितः ।  
क्षेत्रपालः क्षमाधारः क्षेमक्षेत्रः क्षमाकरः ॥ १२८॥  
  
क्षुद्रघ्नः क्षान्तिदः क्षेमः क्षितिभूषः क्षमाश्रयः ।  
क्षालिताघः क्षितिधरः क्षीणसंरक्षणक्षमः ॥ १२९॥  
  
क्षणभङ्गुरसन्नद्धघनशोभिकपर्दकः ।  
क्षितिभृन्नाथतनयामुखपङ्कजभास्करः ॥ १३०॥  
  
क्षताहितः क्षरः क्षन्ता क्षतदोषः क्षमानिधिः ।  
क्षपिताखिलसन्तापः क्षपानाथसमाननः ॥ १३१॥  
  
     फलश्रुति -  
इति नाम्नां सहस्राणि षण्मुखस्य च नारद ।  
यः पठेच्छृणुयाद्वापि भक्तियुक्तेन चेतसा ॥ १॥  
  
स सद्यो मुच्यते पापैर्मनोवाक्कायसम्भवैः ।  
आयुर्वृद्धिकरं पुंसां स्थैर्यवीर्यविवर्धनम् ॥ २॥  
  
वाक्येनैकेन वक्ष्यामि वाञ्छितार्थं प्रयच्छति ।  
तस्मात्सर्वात्मना ब्रह्मन्नियमेन जपेत्सुधीः ॥ ३॥  
  
॥ इति श्रीस्कान्दे महापुराणे ईश्वरप्रोक्ते ब्रह्मनारदसंवादे  
षण्मुखसहस्रनामस्तोत्रं सम्पूर्णम् ॥  
  
  
Encoded by Kirk Wortman kirkwort@hotmail.com  
Proofread by Kirk and KSR Ramachandran  
  
