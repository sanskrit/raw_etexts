+++
"Text title" = "shrImadbhAgavatam - 02 - dvitIyaskandhaH"
"File name" = "bhagpur-02.itx"
itxtitle = "shrImadbhAgavatam - 02 - dvitIyaskandhaH"
engtitle = "Shrimad Bhagavata Purana"
Category = "purana, shrimadbhagavatam, vyAsa, krishna"
Location = "doc_purana"
Sublocation = "purana"
Language = "Sanskrit"
Subject = "hinduism/religion"
"Latest update" = "October 5, 2018, July 16, 2010"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "श्रीमद्भागवतम् - ०२ - द्वितीयस्कन्धः"

+++
  
 श्रीमद्भागवतम् - द्वितीयस्कन्धः   
 ॥ ॐ नमो भगवते वासुदेवाय ॥  
॥ द्वितीयस्कन्धः ॥  
॥ प्रथमोऽध्यायः - १ ॥  
श्रीशुक उवाच  
वरीयानेष ते प्रश्नः कृतो लोकहितं नृप ।  
आत्मवित्सम्मतः पुंसां श्रोतव्यादिषु यः परः ॥ १॥  
  
श्रोतव्यादीनि राजेन्द्र नृणां सन्ति सहस्रशः ।  
अपश्यतामात्मतत्त्वं गृहेषु गृहमेधिनाम् ॥ २॥  
  
निद्रया ह्रियते नक्तं व्यवायेन च वा वयः ।  
दिवा चार्थेहया राजन् कुटुम्बभरणेन वा ॥ ३॥  
  
देहापत्यकलत्रादिष्वात्मसैन्येष्वसत्स्वपि ।  
तेषां प्रमत्तो निधनं पश्यन्नपि न पश्यति ॥ ४॥  
  
तस्माद्भारत सर्वात्मा भगवानीश्वरो हरिः ।  
श्रोतव्यः कीर्तितव्यश्च स्मर्तव्यश्चेच्छताभयम् ॥ ५॥  
  
एतावान् साङ्ख्ययोगाभ्यां स्वधर्मपरिनिष्ठया ।  
जन्मलाभः परः पुंसामन्ते नारायणस्मृतिः ॥ ६॥  
  
प्रायेण मुनयो राजन् निवृत्ता विधिषेधतः ।  
नैर्गुण्यस्था रमन्ते स्म गुणानुकथने हरेः ॥ ७॥  
  
इदं भागवतं नाम पुराणं ब्रह्मसम्मितम् ।  
अधीतवान् द्वापरादौ पितुर्द्वैपायनादहम् ॥ ८॥  
  
परिनिष्ठितोऽपि नैर्गुण्य उत्तमश्लोकलीलया ।  
गृहीतचेता राजर्षे आख्यानं यदधीतवान् ॥ ९॥  
  
तदहं तेऽभिधास्यामि महापौरुषिको भवान् ।  
यस्य श्रद्दधतामाशु स्यान्मुकुन्दे मतिः सती ॥ १०॥  
  
एतन्निर्विद्यमानानामिच्छतामकुतोभयम् ।  
योगिनां नृप निर्णीतं हरेर्नामानुकीर्तनम् ॥ ११॥  
  
किं प्रमत्तस्य बहुभिः परोक्षैर्हायनैरिह ।  
वरं मुहूर्तं विदितं घटते श्रेयसे यतः ॥ १२॥  
  
खट्वाङ्गो नाम राजर्षिर्ज्ञात्वेयत्तामिहायुषः ।  
मुहूर्तात्सर्वमुत्सृज्य गतवानभयं हरिम् ॥ १३॥  
  
तवाप्येतर्हि कौरव्य सप्ताहं जीवितावधिः ।  
उपकल्पय तत्सर्वं तावद्यत्साम्परायिकम् ॥ १४॥  
  
अन्तकाले तु पुरुष आगते गतसाध्वसः ।  
छिन्द्यादसङ्गशस्त्रेण स्पृहां देहेऽनु ये च तम् ॥ १५॥  
  
गृहात्प्रव्रजितो धीरः पुण्यतीर्थजलाप्लुतः ।  
शुचौ विविक्त आसीनो विधिवत्कल्पितासने ॥ १६॥  
  
अभ्यसेन्मनसा शुद्धं त्रिवृद्ब्रह्माक्षरं परम् ।  
मनो यच्छेज्जितश्वासो ब्रह्मबीजमविस्मरन् ॥ १७॥  
  
नियच्छेद्विषयेभ्योऽक्षान् मनसा बुद्धिसारथिः ।  
मनः कर्मभिराक्षिप्तं शुभार्थे धारयेद्धिया ॥ १८॥  
  
तत्रैकावयवं ध्यायेदव्युच्छिन्नेन चेतसा ।  
मनो निर्विषयं युक्त्वा ततः किञ्चन न स्मरेत् ।  
पदं तत्परमं विष्णोर्मनो यत्र प्रसीदति ॥ १९॥  
  
रजस्तमोभ्यामाक्षिप्तं विमूढं मन आत्मनः ।  
यच्छेद्धारणया धीरो हन्ति या तत्कृतं मलम् ॥ २०॥  
  
यस्यां सन्धार्यमाणायां योगिनो भक्तिलक्षणः ।  
आशु सम्पद्यते योग आश्रयं भद्रमीक्षतः ॥ २१॥  
  
राजोवाच  
यथा सन्धार्यते ब्रह्मन् धारणा यत्र सम्मता ।  
यादृशी वा हरेदाशु पुरुषस्य मनोमलम् ॥ २२॥  
  
श्रीशुक उवाच  
जितासनो जितश्वासो जितसङ्गो जितेन्द्रियः ।  
स्थूले भगवतो रूपे मनः सन्धारयेद्धिया ॥ २३॥  
  
विशेषस्तस्य देहोऽयं स्थविष्ठश्च स्थवीयसाम् ।  
यत्रेदं दृश्यते विश्वं भूतं भव्यं भवच्च सत् ॥ २४॥  
  
आण्डकोशे शरीरेऽस्मिन् सप्तावरणसंयुते ।  
वैराजः पुरुषो योऽसौ भगवान् धारणाश्रयः ॥ २५॥  
  
पातालमेतस्य हि पादमूलं   
पठन्ति पार्ष्णिप्रपदे रसातलम् ।  
महातलं विश्वसृजोऽथ गुल्फौ   
तलातलं वै पुरुषस्य जङ्घे ॥ २६॥  
  
द्वे जानुनी सुतलं विश्वमूर्तेरूरुद्वयं   
वितलं चातलं च ।  
महीतलं तज्जघनं महीपते   
नभस्तलं नाभिसरो गृणन्ति ॥ २७॥  
  
उरःस्थलं ज्योतिरनीकमस्य   
ग्रीवा महर्वदनं वै जनोऽस्य ।  
तपो रराटीं विदुरादिपुंसः   
सत्यं तु शीर्षाणि सहस्रशीर्ष्णः ॥ २८॥  
  
इन्द्रादयो बाहव आहुरुस्राः   
कर्णौ दिशः श्रोत्रममुष्य शब्दः ।  
नासत्यदस्रौ परमस्य नासे   
घ्राणोऽस्य गन्धो मुखमग्निरिद्धः ॥ २९॥  
  
द्यौरक्षिणी चक्षुरभूत्पतङ्गः   
पक्ष्माणि विष्णोरहनी उभे च ।  
तद्भ्रूविजृम्भः परमेष्ठिधिष्ण्यमापोऽस्य   
तालू रस एव जिह्वा ॥ ३०॥  
  
छन्दांस्यनन्तस्य शिरो गृणन्ति   
दंष्ट्रा यमः स्नेहकला द्विजानि ।  
हासो जनोन्मादकरी च माया   
दुरन्तसर्गो यदपाङ्गमोक्षः ॥ ३१॥  
  
व्रीडोत्तरोष्ठोऽधर एव लोभो   
धर्मः स्तनोऽधर्मपथोऽस्य पृष्ठम् ।  
कस्तस्य मेढ्रं वृषणौ च मित्रौ   
कुक्षिः समुद्रा गिरयोऽस्थिसङ्घाः ॥ ३२॥  
  
नद्योऽस्य नाड्योऽथ तनूरुहाणि   
महीरुहा विश्वतनोर्नृपेन्द्र ।  
अनन्तवीर्यः श्वसितं मातरिश्वा   
गतिर्वयः कर्म गुणप्रवाहः ॥ ३३॥  
  
ईशस्य केशान् विदुरम्बुवाहान्   
वासस्तु सन्ध्यां कुरुवर्य भूम्नः ।  
अव्यक्तमाहुर्हृदयं मनश्च   
सचन्द्रमाः सर्वविकारकोशः ॥ ३४॥  
  
विज्ञानशक्तिं महिमामनन्ति   
सर्वात्मनोऽन्तःकरणं गिरित्रम् ।  
अश्वाश्वतर्युष्ट्रगजा नखानि   
सर्वे मृगाः पशवः श्रोणिदेशे ॥ ३५॥  
  
वयांसि तद्व्याकरणं विचित्रं   
मनुर्मनीषा मनुजो निवासः ।  
गन्धर्वविद्याधरचारणाप्सरः   
स्वरस्मृतीरसुरानीकवीर्यः ॥ ३६॥  
  
ब्रह्माननं क्षत्रभुजो महात्मा   
विडूरुरङ्घ्रिश्रितकृष्णवर्णः ।  
नानाभिधाभीज्यगणोपपन्नो   
द्रव्यात्मकः कर्म वितानयोगः ॥ ३७॥  
  
इयानसावीश्वरविग्रहस्य   
यः सन्निवेशः कथितो मया ते ।  
सन्धार्यतेऽस्मिन् वपुषि स्थविष्ठे   
मनः स्वबुद्ध्या न यतोऽस्ति किञ्चित् ॥ ३८॥  
  
स सर्वधीवृत्त्यनुभूतसर्व   
आत्मा यथा स्वप्नजनेक्षितैकः ।  
तं सत्यमानन्दनिधिं भजेत   
नान्यत्र सज्जेद्यत आत्मपातः ॥ ३९॥  
  
इति श्रीमद्भागवते महापुराणे हंस्यां पारमहंस्यां संहितायां   
द्वितीयस्कन्धे महापुरुषसंस्थानुवर्णने प्रथमोऽध्यायः ॥ १॥  
  
  
॥ ॐ नमो भगवते वासुदेवाय ॥  
॥ द्वितीयोऽध्यायः - २ ॥  
श्रीशुक उवाच  
एवं पुरा धारणयाऽऽत्मयोनिर्नष्टां   
स्मृतिं प्रत्यवरुध्य तुष्टात् ।  
तथा ससर्जेदममोघदृष्टि-  
र्यथाप्ययात्प्राग्व्यवसायबुद्धिः ॥ १॥  
  
शाब्दस्य हि ब्रह्मण एष पन्था   
यन्नामभिर्ध्यायति धीरपार्थैः ।  
परिभ्रमंस्तत्र न विन्दतेऽर्थान्   
मायामये वासनया शयानः ॥ २॥  
  
अतः कविर्नामसु यावदर्थः   
स्यादप्रमत्तो व्यवसायबुद्धिः ।  
सिद्धेऽन्यथार्थे न यतेत तत्र   
परिश्रमं तत्र समीक्षमाणः ॥ ३॥  
  
सत्यां क्षितौ किं कशिपोः प्रयासैर्बाहौ   
स्वसिद्धे ह्युपबर्हणैः किम् ।  
सत्यञ्जलौ किं पुरुधान्नपात्र्या   
दिग्वल्कलादौ सति किं दुकूलैः ॥ ४॥  
  
चीराणि किं पथि न सन्ति दिशन्ति भिक्षां   
नैवाङ्घ्रिपाः परभृतः सरितोऽप्यशुष्यन् ।  
रुद्धा गुहाः किमजितोऽवति नोपसन्नान्   
कस्माद्भजन्ति कवयो धनदुर्मदान्धान् ॥ ५॥  
  
एवं स्वचित्ते स्वत एव सिद्ध   
आत्मा प्रियोऽर्थो भगवाननन्तः ।  
तं निर्वृतो नियतार्थो भजेत   
संसारहेतूपरमश्च यत्र ॥ ६॥  
  
कस्तां त्वनादृत्य परानुचिन्तामृते   
पशूनसतीं नाम युञ्ज्यात् ।  
पश्यन् जनं पतितं वैतरण्यां   
स्वकर्मजान् परितापाञ्जुषाणम् ॥ ७॥  
  
केचित्स्वदेहान्तर्हृदयावकाशे   
प्रादेशमात्रं पुरुषं वसन्तम् ।  
चतुर्भुजं कञ्जरथाङ्गशङ्खगदाधरं   
धारणया स्मरन्ति ॥ ८॥  
  
प्रसन्नवक्त्रं नलिनायतेक्षणं   
कदम्बकिञ्जल्कपिशङ्गवाससम् ।  
लसन्महारत्नहिरण्मयाङ्गदं   
स्फुरन्महारत्नकिरीटकुण्डलम् ॥ ९॥  
  
उन्निद्रहृत्पङ्कजकर्णिकालये   
योगेश्वरास्थापितपादपल्लवम् ।  
श्रीलक्ष्मणं कौस्तुभरत्नकन्धर-  
मम्लानलक्ष्म्या वनमालयाऽऽचितम् ॥ १०॥  
  
विभूषितं मेखलयाङ्गुलीयकै-  
र्महाधनैर्नूपुरकङ्कणादिभिः ।  
स्निग्धामलाकुञ्चितनीलकुन्तलै-  
र्विरोचमानाननहासपेशलम् ॥ ११॥  
  
अदीनलीलाहसितेक्षणोल्लस-  
द्भ्रूभङ्गसंसूचितभूर्यनुग्रहम् ।  
ईक्षेत चिन्तामयमेनमीश्वरं   
यावन्मनो धारणयावतिष्ठते ॥ १२॥  
  
एकैकशोऽङ्गानि धियानुभावयेत्पादादि   
यावद्धसितं गदाभृतः ।  
जितं जितं स्थानमपोह्य धारयेत्परं   
परं शुद्ध्यति धीर्यथा यथा ॥ १३॥  
  
यावन्न जायेत परावरेऽस्मिन्   
विश्वेश्वरे द्रष्टरि भक्तियोगः ।  
तावत्स्थवीयः पुरुषस्य रूपं   
क्रियावसाने प्रयतः स्मरेत ॥ १४॥  
  
स्थिरं सुखं चासनमास्थितो यतिर्यदा   
जिहासुरिममङ्ग लोकम् ।  
काले च देशे च मनो न सज्जयेत्प्राणान्   
नियच्छेन्मनसा जितासुः ॥ १५॥  
  
मनः स्वबुध्यामलया नियम्य   
क्षेत्रज्ञ एतां निनयेत्तमात्मनि ।  
आत्मानमात्मन्यवरुध्य धीरो   
लब्धोपशान्तिर्विरमेत कृत्यात् ॥ १६॥  
  
न यत्र कालोऽनिमिषां परः प्रभुः   
कुतो नु देवा जगतां य ईशिरे ।  
न यत्र सत्त्वं न रजस्तमश्च   
न वै विकारो न महान् प्रधानम् ॥ १७॥  
  
परं पदं वैष्णवमामनन्ति तद्यन्नेति   
नेतीत्यतदुत्सिसृक्षवः ।  
विसृज्य दौरात्म्यमनन्यसौहृदा   
हृदोपगुह्यार्हपदं पदे पदे ॥ १८॥  
  
इत्थं मुनिस्तूपरमेद्व्यवस्थितो   
विज्ञानदृग्वीर्यसुरन्धिताशयः ।  
स्वपार्ष्णिनाऽऽपीड्य गुदं ततोऽनिलं   
स्थानेषु षट्सून्नमयेज्जितक्लमः ॥ १९॥  
  
नाभ्यां स्थितं हृद्यधिरोप्य   
तस्मादुदानगत्योरसि तं नयेन्मुनिः ।  
ततोऽनुसन्धाय धिया मनस्वी   
स्वतालुमूलं शनकैर्नयेत ॥ २०॥  
  
तस्माद्भ्रुवोरन्तरमुन्नयेत   
निरुद्धसप्तायतनोऽनपेक्षः ।  
स्थित्वा मुहूर्तार्धमकुण्ठदृष्टिर्निर्भिद्य   
मूर्धन् विसृजेत्परं गतः ॥ २१॥  
  
यदि प्रयास्यन् नृप पारमेष्ठ्यं   
वैहायसानामुत यद्विहारम् ।  
अष्टाधिपत्यं गुणसन्निवाये   
सहैव गच्छेन्मनसेन्द्रियैश्च ॥ २२॥  
  
योगेश्वराणां गतिमाहुरन्त-  
र्बहिस्त्रिलोक्याः पवनान्तरात्मनाम् ।  
न कर्मभिस्तां गतिमाप्नुवन्ति   
विद्यातपोयोगसमाधिभाजाम् ॥ २३॥  
  
वैश्वानरं याति विहायसा गतः   
सुषुम्णया ब्रह्मपथेन शोचिषा ।  
विधूतकल्कोऽथ हरेरुदस्तात्प्रयाति   
चक्रं नृप शैशुमारम् ॥ २४॥  
  
तद्विश्वनाभिं त्वतिवर्त्य विष्णोरणीयसा   
विरजेनात्मनैकः ।  
नमस्कृतं ब्रह्मविदामुपैति   
कल्पायुषो यद्विबुधा रमन्ते ॥ २५॥  
  
अथो अनन्तस्य मुखानलेन   
दन्दह्यमानं स निरीक्ष्य विश्वम् ।  
निर्याति सिद्धेश्वरयुष्टधिष्ण्यं   
यद्द्वैपरार्ध्यं तदु पारमेष्ठ्यम् ॥ २६॥  
  
न यत्र शोको न जरा न मृत्युर्नार्तिर्न   
चोद्वेग ऋते कुतश्चित् ।  
यच्चित्ततोऽदः कृपयानिदंविदां   
दुरन्तदुःखप्रभवानुदर्शनात् ॥ २७॥  
  
ततो विशेषं प्रतिपद्य निर्भय-  
स्तेनात्मनापोऽनलमूर्तिरत्वरन् ।  
ज्योतिर्मयो वायुमुपेत्य काले   
वाय्वात्मना खं बृहदात्मलिङ्गम् ॥ २८॥  
  
घ्राणेन गन्धं रसनेन वै रसं   
रूपं च दृष्ट्या श्वसनं त्वचैव ।  
श्रोत्रेण चोपेत्य नभोगुणत्वं   
प्राणेन चाकूतिमुपैति योगी ॥ २९॥  
  
स भूतसूक्ष्मेन्द्रियसन्निकर्षं   
मनोमयं देवमयं विकार्यम् ।  
संसाद्य गत्या सह तेन याति   
विज्ञानतत्त्वं गुणसन्निरोधम् ॥ ३०॥  
  
तेनात्मनाऽऽत्मानमुपैति शान्त-  
मानन्दमानन्दमयोऽवसाने ।  
एतां गतिं भागवतीं गतो यः   
स वै पुनर्नेह विषज्जतेऽङ्ग ॥ ३१॥  
  
एते सृती ते नृप वेदगीते   
त्वयाभिपृष्टे ह सनातने च ।  
ये वै पुरा ब्रह्मण आह पृष्ट   
आराधितो भगवान् वासुदेवः ॥ ३२॥  
  
न ह्यतोऽन्यः शिवः पन्था विशतः संसृताविह ।  
वासुदेवे भगवति भक्तियोगो यतो भवेत् ॥ ३३॥  
  
भगवान् ब्रह्म कार्त्स्न्येन त्रिरन्वीक्ष्य मनीषया ।  
तदध्यवस्यत्कूटस्थो रतिरात्मन् यतो भवेत् ॥ ३४॥  
  
भगवान् सर्वभूतेषु लक्षितः स्वात्मना हरिः ।  
दृश्यैर्बुद्ध्यादिभिर्द्रष्टा लक्षणैरनुमापकैः ॥ ३५॥  
  
तस्मात्सर्वात्मना राजन् हरिः सर्वत्र सर्वदा ।  
श्रोतव्यः कीर्तितव्यश्च स्मर्तव्यो भगवान् नृणाम् ॥ ३६॥  
  
पिबन्ति ये भगवत आत्मनः सतां   
कथामृतं श्रवणपुटेषु सम्भृतम् ।  
पुनन्ति ते विषयविदूषिताशयं   
व्रजन्ति तच्चरणसरोरुहान्तिकम् ॥ ३७॥  
  
इति श्रीमद्भागवते महापुराणे पारमहंस्यां संहितायां द्वितीयस्कन्धे   
पुरुषसंस्थावर्णनं नाम द्वितीयोऽध्यायः ॥ २॥  
  
  
॥ ॐ नमो भगवते वासुदेवाय ॥  
॥ तृतीयोऽध्यायः - ३ ॥  
श्रीशुक उवाच  
एवमेतन्निगदितं पृष्टवान् यद्भवान् मम ।  
नृणां यन्म्रियमाणानां मनुष्येषु मनीषिणाम् ॥ १॥  
  
ब्रह्मवर्चसकामस्तु यजेत ब्रह्मणः पतिम् ।  
इन्द्रमिन्द्रियकामस्तु प्रजाकामः प्रजापतीन् ॥ २॥  
  
देवीं मायां तु श्रीकामस्तेजस्कामो विभावसुम् ।  
वसुकामो वसून् रुद्रान् वीर्यकामोऽथ वीर्यवान् ॥ ३॥  
  
अन्नाद्यकामस्त्वदितिं स्वर्गकामोऽदितेः सुतान् ।  
विश्वान् देवान् राज्यकामः साध्यान् संसाधको विशाम् ॥ ४॥  
  
आयुष्कामोऽश्विनौ देवौ पुष्टिकाम इलां यजेत् ।  
प्रतिष्ठाकामः पुरुषो रोदसी लोकमातरौ ॥ ५॥  
  
रूपाभिकामो गन्धर्वान् स्त्रीकामोऽप्सर उर्वशीम् ।  
आधिपत्यकामः सर्वेषां यजेत परमेष्ठिनम् ॥ ६॥  
  
यज्ञं यजेद्यशस्कामः कोशकामः प्रचेतसम् ।  
विद्याकामस्तु गिरिशं दाम्पत्यार्थ उमां सतीम् ॥ ७॥  
  
धर्मार्थ उत्तमश्लोकं तन्तुं तन्वन् पितॄन् यजेत् ।  
रक्षाकामः पुण्यजनानोजस्कामो मरुद्गणान् ॥ ८॥  
  
राज्यकामो मनून् देवान् निरृतिं त्वभिचरन् यजेत् ।  
कामकामो यजेत्सोममकामः पुरुषं परम् ॥ ९॥  
  
अकामः सर्वकामो वा मोक्षकाम उदारधीः ।  
तीव्रेण भक्तियोगेन यजेत पुरुषं परम् ॥ १०॥  
  
एतावानेव यजतामिह निःश्रेयसोदयः ।  
भगवत्यचलो भावो यद्भागवतसङ्गतः ॥ ११॥  
  
ज्ञानं यदा प्रतिनिवृत्तगुणोर्मिचक्र-  
मात्मप्रसाद उत यत्र गुणेष्वसङ्गः ।  
कैवल्यसम्मतपथस्त्वथ भक्तियोगः   
को निर्वृतो हरिकथासु रतिं न कुर्यात् ॥ १२॥  
  
शौनक उवाच  
इत्यभिव्याहृतं राजा निशम्य भरतर्षभः ।  
किमन्यत्पृष्टवान् भूयो वैयासकिमृषिं कविम् ॥ १३॥  
  
एतच्छुश्रूषतां विद्वन् सूत नोऽर्हसि भाषितुम् ।  
कथा हरिकथोदर्काः सतां स्युः सदसि ध्रुवम् ॥ १४॥  
  
स वै भागवतो राजा पाण्डवेयो महारथः ।  
बालक्रीडनकैः क्रीडन् कृष्णक्रीडां य आददे ॥ १५॥  
  
वैयासकिश्च भगवान् वासुदेवपरायणः ।  
उरुगायगुणोदाराः सतां स्युर्हि समागमे ॥ १६॥  
  
आयुर्हरति वै पुंसामुद्यन्नस्तं च यन्नसौ ।  
तस्यर्ते यत्क्षणो नीत उत्तमश्लोकवार्तया ॥ १७॥  
  
तरवः किं न जीवन्ति भस्त्राः किं न श्वसन्त्युत ।  
न खादन्ति न मेहन्ति किं ग्रामपशवोऽपरे ॥ १८॥  
  
श्वविड्वराहोष्ट्रखरैः संस्तुतः पुरुषः पशुः ।  
न यत्कर्णपथोपेतो जातु नाम गदाग्रजः ॥ १९॥  
  
बिले बतोरुक्रमविक्रमान् ये   
न शृण्वतः कर्णपुटे नरस्य ।  
जिह्वासती दार्दुरिकेव सूत   
न चोपगायत्युरुगायगाथाः ॥ २०॥  
  
भारः परं पट्टकिरीटजुष्ट-  
मप्युत्तमाङ्गं न नमेन्मुकुन्दम् ।  
शावौ करौ नो कुरुतः सपर्यां   
हरेर्लसत्काञ्चनकङ्कणौ वा ॥ २१॥  
  
बर्हायिते ते नयने नराणां   
लिङ्गानि विष्णोर्न निरीक्षतो ये ।  
पादौ नृणां तौ द्रुमजन्मभाजौ   
क्षेत्राणि नानुव्रजतो हरेर्यौ ॥ २२॥  
  
जीवञ्छवो भागवताङ्घ्रिरेणुं   
न जातु मर्त्योऽभिलभेत यस्तु ।  
श्रीविष्णुपद्या मनुजस्तुलस्याः   
श्वसञ्छवो यस्तु न वेद गन्धम् ॥ २३॥  
  
तदश्मसारं हृदयं बतेदं   
यद्गृह्यमाणैर्हरिनामधेयैः ।  
न विक्रियेताथ यदा विकारो   
नेत्रे जलं गात्ररुहेषु हर्षः ॥ २४॥  
  
अथाभिधेह्यङ्ग मनोऽनुकूलं   
प्रभाषसे भागवतप्रधानः ।  
यदाह वैयासकिरात्मविद्याविशारदो   
नृपतिं साधु पृष्टः ॥ २५॥  
  
इति श्रीमद्भागवते महापुराणे पारमहंस्यां संहितायां   
द्वितीयस्कन्धे तृतीयोऽध्यायः ॥ ३॥  
  
  
॥ ॐ नमो भगवते वासुदेवाय ॥  
॥ चतुर्थोऽध्यायः - ४ ॥  
सूत उवाच  
वैयासकेरिति वचस्तत्त्वनिश्चयमात्मनः ।  
उपधार्य मतिं कृष्णे औत्तरेयः सतीं व्यधात् ॥ १॥  
  
आत्मजायासुतागारपशुद्रविणबन्धुषु ।  
राज्ये चाविकले नित्यं विरूढां ममतां जहौ ॥ २॥  
  
पप्रच्छ चेममेवार्थं यन्मां पृच्छथ सत्तमाः ।  
कृष्णानुभावश्रवणे श्रद्दधानो महामनाः ॥ ३॥  
  
संस्थां विज्ञाय सन्न्यस्य कर्म त्रैवर्गिकं च यत् ।  
वासुदेवे भगवति आत्मभावं दृढं गतः ॥ ४॥  
  
राजोवाच  
समीचीनं वचो ब्रह्मन् सर्वज्ञस्य तवानघ ।  
तमो विशीर्यते मह्यं हरेः कथयतः कथाम् ॥ ५॥  
  
भूय एव विवित्सामि भगवानात्ममायया ।  
यथेदं सृजते विश्वं दुर्विभाव्यमधीश्वरैः ॥ ६॥  
  
यथा गोपायति विभुर्यथा संयच्छते पुनः ।  
यां यां शक्तिमुपाश्रित्य पुरुशक्तिः परः पुमान् ।  
आत्मानं क्रीडयन् क्रीडन् करोति विकरोति च ॥ ७॥  
  
नूनं भगवतो ब्रह्मन् हरेरद्भुतकर्मणः ।  
दुर्विभाव्यमिवाभाति कविभिश्चापि चेष्टितम् ॥ ८॥  
  
यथा गुणांस्तु प्रकृतेर्युगपत्क्रमशोऽपि वा ।  
बिभर्ति भूरिशस्त्वेकः कुर्वन् कर्माणि जन्मभिः ॥ ९॥  
  
विचिकित्सितमेतन्मे ब्रवीतु भगवान् यथा ।  
शाब्दे ब्रह्मणि निष्णातः परस्मिंश्च भवान् खलु ॥ १०॥  
  
सूत उवाच  
इत्युपामन्त्रितो राज्ञा गुणानुकथने हरेः ।  
हृषीकेशमनुस्मृत्य प्रतिवक्तुं प्रचक्रमे ॥ ११॥  
  
श्रीशुक उवाच  
नमः परस्मै पुरुषाय भूयसे   
सदुद्भवस्थाननिरोधलीलया ।  
गृहीतशक्तित्रितयाय देहिना-  
मन्तर्भवायानुपलक्ष्यवर्त्मने ॥ १२॥  
  
भूयो नमः सद्वृजिनच्छिदेऽसता-  
मसम्भवायाखिलसत्त्वमूर्तये ।  
पुंसां पुनः पारमहंस्य आश्रमे   
व्यवस्थितानामनुमृग्यदाशुषे ॥ १३॥  
  
नमो नमस्तेऽस्त्वृषभाय सात्वतां   
विदूरकाष्ठाय मुहुः कुयोगिनाम् ।  
निरस्तसाम्यातिशयेन राधसा   
स्वधामनि ब्रह्मणि रंस्यते नमः ॥ १४॥  
  
यत्कीर्तनं यत्स्मरणं यदीक्षणं   
यद्वन्दनं यच्छ्रवणं यदर्हणम् ।  
लोकस्य सद्यो विधुनोति कल्मषं   
तस्मै सुभद्रश्रवसे नमो नमः ॥ १५॥  
  
विचक्षणा यच्चरणोपसादनात्सङ्गं   
व्युदस्योभयतोऽन्तरात्मनः ।  
विन्दन्ति हि ब्रह्मगतिं गतक्लमास्तस्मै   
सुभद्रश्रवसे नमो नमः ॥ १६॥  
  
तपस्विनो दानपरा यशस्विनो   
मनस्विनो मन्त्रविदः सुमङ्गलाः ।  
क्षेमं न विन्दन्ति विना यदर्पणं   
तस्मै सुभद्रश्रवसे नमो नमः ॥ १७॥  
  
किरातहूणान्ध्रपुलिन्दपुल्कसा   
आभीरकङ्का यवनाः खसादयः ।  
येऽन्ये च पापा यदपाश्रयाश्रयाः   
शुध्यन्ति तस्मै प्रभविष्णवे नमः ॥ १८॥  
  
स एष आत्माऽऽत्मवतामधीश्वर-  
स्त्रयीमयो धर्ममयस्तपोमयः ।  
गतव्यलीकैरजशङ्करादिभि-  
र्वितर्क्यलिङ्गो भगवान् प्रसीदताम् ॥ १९॥  
  
श्रियः पतिर्यज्ञपतिः प्रजापतिर्धियां   
पतिर्लोकपतिर्धरापतिः ।  
पतिर्गतिश्चान्धकवृष्णिसात्वतां   
प्रसीदतां मे भगवान् सतां पतिः ॥ २०॥  
  
यदङ्घ्र्यभिध्यानसमाधिधौतया   
धियानुपश्यन्ति हि तत्त्वमात्मनः ।  
वदन्ति चैतत्कवयो यथारुचं   
स मे मुकुन्दो भगवान् प्रसीदताम् ॥ २१॥  
  
प्रचोदिता येन पुरा सरस्वती   
वितन्वताजस्य सतीं स्मृतिं हृदि ।  
स्वलक्षणा प्रादुरभूत्किलास्यतः   
स मे ऋषीणामृषभः प्रसीदताम् ॥ २२॥  
  
भूतैर्महद्भिर्य इमाः पुरो विभुर्निर्माय   
शेते यदमूषु पूरुषः ।  
भुङ्क्ते गुणान् षोडश षोडशात्मकः   
सोऽलङ्कृषीष्ट भगवान् वचांसि मे ॥ २३॥  
  
नमस्तस्मै भगवते वासुदेवाय वेधसे ।  
पपुर्ज्ञानमयं सौम्या यन्मुखाम्बुरुहासवम् ॥ २४॥  
  
एतदेवात्मभू राजन् नारदाय विपृच्छते ।  
वेदगर्भोऽभ्यधात्साक्षाद्यदाह हरिरात्मनः ॥ २५॥  
  
इति श्रीमद्भागवते महापुराणे पारमहंस्यां संहितायां   
द्वितीयस्कन्धे चतुर्थोऽध्यायः ॥ ४॥   
  
॥ ॐ नमो भगवते वासुदेवाय ॥  
॥ पञ्चमोऽध्यायः - ५ ॥  
नारद उवाच  
देवदेव नमस्तेऽस्तु भूतभावन पूर्वज ।  
तद्विजानीहि यज्ज्ञानमात्मतत्त्वनिदर्शनम् ॥ १॥  
  
यद्रूपं यदधिष्ठानं यतः सृष्टमिदं प्रभो ।  
यत्संस्थं यत्परं यच्च तत्तत्त्वं वद तत्त्वतः ॥ २॥  
  
सर्वं ह्येतद्भवान् वेद भूतभव्यभवत्प्रभुः ।  
करामलकवद्विश्वं विज्ञानावसितं तव ॥ ३॥  
  
यद्विज्ञानो यदाधारो यत्परस्त्वं यदात्मकः ।  
एकः सृजसि भूतानि भूतैरेवात्ममायया ॥ ४॥  
  
आत्मन् भावयसे तानि न पराभावयन् स्वयम् ।  
आत्मशक्तिमवष्टभ्य ऊर्णनाभिरिवाक्लमः ॥ ५॥  
  
नाहं वेद परं ह्यस्मिन् नापरं न समं विभो ।  
नामरूपगुणैर्भाव्यं सदसत्किञ्चिदन्यतः ॥ ६॥  
  
स भवानचरद्घोरं यत्तपः सुसमाहितः ।  
तेन खेदयसे नस्त्वं पराशङ्कां प्रयच्छसि ॥ ७॥  
  
एतन्मे पृच्छतः सर्वं सर्वज्ञ सकलेश्वर ।  
विजानीहि यथैवेदमहं बुध्येऽनुशासितः ॥ ८॥  
  
ब्रह्मोवाच  
सम्यक्कारुणिकस्येदं वत्स ते विचिकित्सितम् ।  
यदहं चोदितः सौम्य भगवद्वीर्यदर्शने ॥ ९॥  
  
नानृतं तव तच्चापि यथा मां प्रब्रवीषि भोः ।  
अविज्ञाय परं मत्त एतावत्त्वं यतो हि मे ॥ १०॥  
  
येन स्वरोचिषा विश्वं रोचितं रोचयाम्यहम् ।  
यथार्कोऽग्निर्यथा सोमो यथर्क्षग्रहतारकाः ॥ ११॥  
  
तस्मै नमो भगवते वासुदेवाय धीमहि ।  
यन्मायया दुर्जयया मां ब्रुवन्ति जगद्गुरुम् ॥ १२॥  
  
विलज्जमानया यस्य स्थातुमीक्षापथेऽमुया ।  
विमोहिता विकत्थन्ते ममाहमिति दुर्धियः ॥ १३॥  
  
द्रव्यं कर्म च कालश्च स्वभावो जीव एव च ।  
वासुदेवात्परो ब्रह्मन् न चान्योऽर्थोऽस्ति तत्त्वतः ॥ १४॥  
  
नारायणपरा वेदा देवा नारायणाङ्गजाः ।  
नारायणपरा लोका नारायणपरा मखाः ॥ १५॥  
  
नारायणपरो योगो नारायणपरं तपः ।  
नारायणपरं ज्ञानं नारायणपरा गतिः ॥ १६॥  
  
तस्यापि द्रष्टुरीशस्य कूटस्थस्याखिलात्मनः ।  
सृज्यं सृजामि सृष्टोऽहमीक्षयैवाभिचोदितः ॥ १७॥  
  
सत्त्वं रजस्तम इति निर्गुणस्य गुणास्त्रयः ।  
स्थितिसर्गनिरोधेषु गृहीता मायया विभोः ॥ १८॥  
  
कार्यकारणकर्तृत्वे द्रव्यज्ञानक्रियाश्रयाः ।  
बध्नन्ति नित्यदा मुक्तं मायिनं पुरुषं गुणाः ॥ १९॥  
  
स एष भगवांल्लिङ्गैस्त्रिभिरेभिरधोक्षजः ।  
स्वलक्षितगतिर्ब्रह्मन् सर्वेषां मम चेश्वरः ॥ २०॥  
  
कालं कर्म स्वभावं च मायेशो मायया स्वया ।  
आत्मन् यदृच्छया प्राप्तं विबुभूषुरुपाददे ॥ २१॥  
  
कालाद्गुणव्यतिकरः परिणामः स्वभावतः ।  
कर्मणो जन्म महतः पुरुषाधिष्ठितादभूत् ॥ २२॥  
  
महतस्तु विकुर्वाणाद्रजःसत्त्वोपबृंहितात् ।  
तमःप्रधानस्त्वभवद्द्रव्यज्ञानक्रियात्मकः ॥ २३॥  
  
सोऽहङ्कार इति प्रोक्तो विकुर्वन् समभूत्त्रिधा ।  
वैकारिकस्तैजसश्च तामसश्चेति यद्भिदा ।  
द्रव्यशक्तिः क्रियाशक्तिर्ज्ञानशक्तिरिति प्रभो ॥ २४॥  
  
तामसादपि भूतादेर्विकुर्वाणादभून्नभः ।  
तस्य मात्रा गुणः शब्दो लिङ्गं यद्द्रष्टृदृश्ययोः ॥ २५॥  
  
नभसोऽथ विकुर्वाणादभूत्स्पर्शगुणोऽनिलः ।  
परान्वयाच्छब्दवांश्च प्राण ओजः सहो बलम् ॥ २६॥  
  
वायोरपि विकुर्वाणात्कालकर्मस्वभावतः ।  
उदपद्यत तेजो वै रूपवत्स्पर्शशब्दवत् ॥ २७॥  
  
तेजसस्तु विकुर्वाणादासीदम्भो रसात्मकम् ।  
रूपवत्स्पर्शवच्चाम्भो घोषवच्च परान्वयात् ॥ २८॥  
  
विशेषस्तु विकुर्वाणादम्भसो गन्धवानभूत् ।  
परान्वयाद्रसस्पर्शशब्दरूपगुणान्वितः ॥ २९॥  
  
वैकारिकान्मनो जज्ञे देवा वैकारिका दश ।  
दिग्वातार्कप्रचेतोऽश्विवह्नीन्द्रोपेन्द्रमित्रकाः ॥ ३०॥  
  
तैजसात्तु विकुर्वाणादिन्द्रियाणि दशाभवन् ।  
ज्ञानशक्तिः क्रियाशक्तिर्बुद्धिः प्राणश्च तैजसौ ।  
श्रोत्रं त्वग्घ्राणदृग्जिह्वा वाग्दोर्मेढ्राङ्घ्रिपायवः ॥ ३१॥  
  
यदैतेऽसङ्गता भावा भूतेन्द्रियमनोगुणाः ।  
यदायतननिर्माणे न शेकुर्ब्रह्मवित्तम ॥ ३२॥  
  
तदा संहत्य चान्योन्यं भगवच्छक्तिचोदिताः ।  
सदसत्त्वमुपादाय चोभयं ससृजुर्ह्यदः ॥ ३३॥  
  
वर्षपूगसहस्रान्ते तदण्डमुदकेशयम् ।  
कालकर्मस्वभावस्थो जीवोऽजीवमजीवयत् ॥ ३४॥  
  
स एव पुरुषस्तस्मादण्डं निर्भिद्य निर्गतः ।  
सहस्रोर्वङ्घ्रिबाह्वक्षः सहस्राननशीर्षवान् ॥ ३५॥  
  
यस्येहावयवैर्लोकान् कल्पयन्ति मनीषिणः ।  
कट्यादिभिरधः सप्त सप्तोर्ध्वं जघनादिभिः ॥ ३६॥  
  
पुरुषस्य मुखं ब्रह्म क्षत्रमेतस्य बाहवः ।  
ऊर्वोर्वैश्यो भगवतः पद्भ्यां शूद्रो व्यजायत ॥ ३७॥  
  
भूर्लोकः कल्पितः पद्भ्यां भुवर्लोकोऽस्य नाभितः ।  
हृदा स्वर्लोक उरसा महर्लोको महात्मनः ॥ ३८॥  
  
ग्रीवायां जनलोकश्च तपोलोकः स्तनद्वयात् ।  
मूर्धभिः सत्यलोकस्तु ब्रह्मलोकः सनातनः ॥ ३९॥  
  
तत्कट्यां चातलं कॢप्तमूरुभ्यां वितलं विभोः ।   
जानुभ्यां सुतलं शुद्धं जङ्घाभ्यां तु तलातलम् ॥ ४०॥  
  
महातलं तु गुल्फाभ्यां प्रपदाभ्यां रसातलम् ।  
पातालं पादतलत इति लोकमयः पुमान् ॥ ४१॥  
  
भूर्लोकः कल्पितः पद्भ्यां भुवर्लोकोऽस्य नाभितः ।  
स्वर्लोकः कल्पितो मूर्ध्ना इति वा लोककल्पना ॥ ४२॥  
  
इति श्रीमद्भागवते महापुराणे पारमहंस्यां संहितायां   
द्वितीयस्कन्धे पञ्चमोऽध्यायः ॥ ५॥  
  
  
॥ ॐ नमो भगवते वासुदेवाय ॥  
॥ षष्ठोऽध्यायः - ६ ॥  
ब्रह्मोवाच  
वाचां वह्नेर्मुखं क्षेत्रं छन्दसां सप्त धातवः ।  
हव्यकव्यामृतान्नानां जिह्वा सर्वरसस्य च ॥ १॥  
  
सर्वासूनां च वायोश्च तन्नासे परमायने ।  
अश्विनोरोषधीनां च घ्राणो मोदप्रमोदयोः ॥ २॥  
  
रूपाणां तेजसां चक्षुर्दिवः सूर्यस्य चाक्षिणी ।  
कर्णौ दिशां च तीर्थानां श्रोत्रमाकाशशब्दयोः ।  
तद्गात्रं वस्तुसाराणां सौभगस्य च भाजनम् ॥ ३॥  
  
त्वगस्य स्पर्शवायोश्च सर्वमेधस्य चैव हि ।  
रोमाण्युद्भिज्जजातीनां यैर्वा यज्ञस्तु सम्भृतः ॥ ४॥  
  
केशश्मश्रुनखान्यस्य शिलालोहाभ्रविद्युताम् ।  
बाहवो लोकपालानां प्रायशः क्षेमकर्मणाम् ॥ ५॥  
  
विक्रमो भूर्भुवः स्वश्च क्षेमस्य शरणस्य च ।  
सर्वकामवरस्यापि हरेश्चरण आस्पदम् ॥ ६॥  
  
अपां वीर्यस्य सर्गस्य पर्जन्यस्य प्रजापतेः ।  
पुंसः शिश्न उपस्थस्तु प्रजात्यानन्दनिर्वृतेः ॥ ७॥  
  
पायुर्यमस्य मित्रस्य परिमोक्षस्य नारद ।  
हिंसाया निरृतेर्मृत्योर्निरयस्य गुदं स्मृतः ॥ ८॥  
  
पराभूतेरधर्मस्य तमसश्चापि पश्चिमः ।  
नाड्यो नदनदीनां तु गोत्राणामस्थिसंहतिः ॥ ९॥  
  
अव्यक्तरससिन्धूनां भूतानां निधनस्य च ।  
उदरं विदितं पुंसो हृदयं मनसः पदम् ॥ १०॥  
  
धर्मस्य मम तुभ्यं च कुमाराणां भवस्य च ।  
विज्ञानस्य च सत्त्वस्य परस्यात्मा परायणम् ॥ ११॥  
  
अहं भवान् भवश्चैव त इमे मुनयोऽग्रजाः ।  
सुरासुरनरा नागाः खगा मृगसरीसृपाः ॥ १२॥  
  
गन्धर्वाप्सरसो यक्षा रक्षोभूतगणोरगाः ।  
पशवः पितरः सिद्धा विद्याध्राश्चारणा द्रुमाः ॥ १३॥  
  
अन्ये च विविधा जीवा जलस्थलनभौकसः ।  
ग्रहर्क्षकेतवस्तारास्तडितः स्तनयित्नवः ॥ १४॥  
  
सर्वं पुरुष एवेदं भूतं भव्यं भवच्च यत् ।  
तेनेदमावृतं विश्वं वितस्तिमधितिष्ठति ॥ १५॥  
  
स्वधिष्ण्यं प्रतपन् प्राणो बहिश्च प्रतपत्यसौ ।  
एवं विराजं प्रतपंस्तपत्यन्तर्बहिः पुमान् ॥ १६॥  
  
सोऽमृतस्याभयस्येशो मर्त्यमन्नं यदत्यगात् ।  
महिमैष ततो ब्रह्मन् पुरुषस्य दुरत्ययः ॥ १७॥  
  
पादेषु सर्वभूतानि पुंसः स्थितिपदो विदुः ।  
अमृतं क्षेममभयं त्रिमूर्ध्नोऽधायि मूर्धसु ॥ १८॥  
  
पादास्त्रयो बहिश्चासन्नप्रजानां य आश्रमाः ।  
अन्तस्त्रिलोक्यास्त्वपरो गृहमेधोऽबृहद्व्रतः ॥ १९॥  
  
सृती विचक्रमे विष्वङ् साशनानशने उभे ।  
यदविद्या च विद्या च पुरुषस्तूभयाश्रयः ॥ २०॥  
  
यस्मादण्डं विराड्जज्ञे भूतेन्द्रियगुणात्मकः ।  
तद्द्रव्यमत्यगाद्विश्वं गोभिः सूर्य इवातपन् ॥ २१॥  
  
यदास्य नाभ्यान्नलिनादहमासं महात्मनः ।  
नाविदं यज्ञसम्भारान् पुरुषावयवादृते ॥ २२॥  
  
तेषु यज्ञस्य पशवः सवनस्पतयः कुशाः ।  
इदं च देवयजनं कालश्चोरुगुणान्वितः ॥ २३॥  
  
वस्तून्योषधयः स्नेहा रसलोहमृदो जलम् ।  
ऋचो यजूंषि सामानि चातुर्होत्रं च सत्तम ॥ २४॥  
  
नामधेयानि मन्त्राश्च दक्षिणाश्च व्रतानि च ।  
देवतानुक्रमः कल्पः सङ्कल्पस्तन्त्रमेव च ॥ २५॥  
  
गतयो मतयः श्रद्धा प्रायश्चित्तं समर्पणम् ।  
पुरुषावयवैरेते सम्भाराः सम्भृता मया ॥ २६॥  
  
इति सम्भृतसम्भारः पुरुषावयवैरहम् ।  
तमेव पुरुषं यज्ञं तेनैवायजमीश्वरम् ॥ २७॥  
  
ततस्ते भ्रातर इमे प्रजानां पतयो नव ।  
अयजन् व्यक्तमव्यक्तं पुरुषं सुसमाहिताः ॥ २८॥  
  
ततश्च मनवः काले ईजिरे ऋषयोऽपरे ।  
पितरो विबुधा दैत्या मनुष्याः क्रतुभिर्विभुम् ॥ २९॥  
  
नारायणे भगवति तदिदं विश्वमाहितम् ।  
गृहीतमायोरुगुणः सर्गादावगुणः स्वतः ॥ ३०॥  
  
सृजामि तन्नियुक्तोऽहं हरो हरति तद्वशः ।  
विश्वं पुरुषरूपेण परिपाति त्रिशक्तिधृक् ॥ ३१॥  
  
इति तेऽभिहितं तात यथेदमनुपृच्छसि ।  
नान्यद्भगवतः किञ्चिद्भाव्यं सदसदात्मकम् ॥ ३२॥  
  
न भारती मेऽङ्ग मृषोपलक्ष्यते   
न वै क्वचिन्मे मनसो मृषा गतिः ।  
न मे हृषीकाणि पतन्त्यसत्पथे   
यन्मे हृदौत्कण्ठ्यवता धृतो हरिः ॥ ३३॥  
  
सोऽहं समाम्नायमयस्तपोमयः   
प्रजापतीनामभिवन्दितः पतिः ।  
आस्थाय योगं निपुणं समाहितस्तं   
नाध्यगच्छं यत आत्मसम्भवः ॥ ३४॥  
  
नतोऽस्म्यहं तच्चरणं समीयुषां   
भवच्छिदं स्वस्त्ययनं सुमङ्गलम् ।  
यो ह्यात्ममायाविभवं स्म पर्यगाद्यथा   
नभः स्वान्तमथापरे कुतः ॥ ३५॥  
  
नाहं न यूयं यदृतां गतिं विदुर्न   
वामदेवः किमुतापरे सुराः ।  
तन्मायया मोहितबुद्धयस्त्विदं   
विनिर्मितं चात्मसमं विचक्ष्महे ॥ ३६॥  
  
यस्यावतारकर्माणि गायन्ति ह्यस्मदादयः ।  
न यं विदन्ति तत्त्वेन तस्मै भगवते नमः ॥ ३७॥  
  
स एष आद्यः पुरुषः कल्पे कल्पे सृजत्यजः ।  
आत्माऽऽत्मन्यात्मनाऽऽत्मानं संयच्छति च पाति च ॥ ३८॥  
  
विशुद्धं केवलं ज्ञानं प्रत्यक् सम्यगवस्थितम् ।  
सत्यं पूर्णमनाद्यन्तं निर्गुणं नित्यमद्वयम् ॥ ३९॥  
  
ऋषे विदन्ति मुनयः प्रशान्तात्मेन्द्रियाशयाः ।  
यदा तदेवासत्तर्कैस्तिरोधीयेत विप्लुतम् ॥ ४०॥  
  
आद्योऽवतारः पुरुषः परस्य   
कालः स्वभावः सदसन्मनश्च ।  
द्रव्यं विकारो गुण इन्द्रियाणि   
विराट् स्वराट् स्थास्नु चरिष्णु भूम्नः ॥ ४१॥  
  
अहं भवो यज्ञ इमे प्रजेशा   
दक्षादयो ये भवदादयश्च ।  
स्वर्लोकपालाः खगलोकपाला   
नृलोकपालास्तललोकपालाः ॥ ४२॥  
  
गन्धर्वविद्याधरचारणेशा   
ये यक्षरक्षोरगनागनाथाः ।  
ये वा ऋषीणामृषभाः पितॄणां   
दैत्येन्द्रसिद्धेश्वरदानवेन्द्राः ।  
अन्ये च ये प्रेतपिशाचभूत-  
कूष्माण्डयादोमृगपक्ष्यधीशाः ॥ ४३॥  
  
यत्किञ्च लोके भगवन् महस्व-  
दोजःसहस्वद्बलवत्क्षमावत् ।  
श्रीह्रीविभूत्यात्मवदद्भुतार्णं   
तत्त्वं परं रूपवदस्वरूपम् ॥ ४४॥  
  
प्राधान्यतो यान् ऋष आमनन्ति   
लीलावतारान् पुरुषस्य भूम्नः ।  
आपीयतां कर्णकषायशोषा-  
ननुक्रमिष्ये त इमान् सुपेशान् ॥ ४५॥  
  
इति श्रीमद्भागवते महापुराणे पारमहंस्यां संहितायां   
द्वितीयस्कन्धे षष्ठोऽध्यायः ॥ ६॥  
  
  
॥ ॐ नमो भगवते वासुदेवाय ॥  
॥ सप्तमोऽध्यायः - ७ ॥  
ब्रह्मोवाच  
यत्रोद्यतः क्षितितलोद्धरणाय बिभ्रत्क्रौडीं   
तनुं सकलयज्ञमयीमनन्तः ।   
अन्तर्महार्णव उपागतमादिदैत्यं   
तं दंष्ट्रयाद्रिमिव वज्रधरो ददार ॥ १॥  
  
जातो रुचेरजनयत्सुयमान् सुयज्ञ   
आकूतिसूनुरमरानथ दक्षिणायाम् ।   
लोकत्रयस्य महतीमहरद्यदार्तिं   
स्वायम्भुवेन मनुना हरिरित्यनूक्तः ॥ २॥  
  
जज्ञे च कर्दमगृहे द्विज देवहूत्यां   
स्त्रीभिः समं नवभिरात्मगतिं स्वमात्रे ।  
ऊचे ययाऽऽत्मशमलं गुणसङ्गपङ्कमस्मिन्   
विधूय कपिलस्य गतिं प्रपेदे ॥ ३॥  
  
अत्रेरपत्यमभिकाङ्क्षत आह तुष्टो   
दत्तो मयाहमिति यद्भगवान् स दत्तः ।  
यत्पादपङ्कजपरागपवित्रदेहा   
योगर्द्धिमापुरुभयीं यदुहैहयाद्याः ॥ ४॥  
  
तप्तं तपो विविधलोकसिसृक्षया मे   
आदौ सनात्स्वतपसः स चतुःसनोऽभूत् ।  
प्राक्कल्पसम्प्लवविनष्टमिहात्मतत्त्वं   
सम्यग्जगाद मुनयो यदचक्षतात्मन् ॥ ५॥  
  
धर्मस्य दक्षदुहितर्यजनिष्ट मूर्त्यां   
नारायणो नर इति स्वतपःप्रभावः ।   
दृष्ट्वाऽऽत्मनो भगवतो नियमावलोपं   
देव्यस्त्वनङ्गपृतना घटितुं न शेकुः ॥ ६॥  
  
कामं दहन्ति कृतिनो ननु रोषदृष्ट्या   
रोषं दहन्तमुत ते न दहन्त्यसह्यम् ।   
सोऽयं यदन्तरमलं प्रविशन् बिभेति   
कामः कथं नु पुनरस्य मनः श्रयेत ॥ ७॥  
  
विद्धः सपत्न्युदितपत्रिभिरन्ति राज्ञो   
बालोऽपि सन्नुपगतस्तपसे वनानि ।  
तस्मा अदाद्ध्रुवगतिं गृणते प्रसन्नो   
दिव्याः स्तुवन्ति मुनयो यदुपर्यधस्तात् ॥ ८॥  
  
यद्वेनमुत्पथगतं द्विजवाक्यवज्र-  
विप्लुष्टपौरुषभगं निरये पतन्तम् ।  
त्रात्वार्थितो जगति पुत्रपदं च लेभे   
दुग्धा वसूनि वसुधा सकलानि येन ॥ ९॥  
  
नाभेरसावृषभ आस सुदेविसूनुर्यो   
वै चचार समदृग्जडयोगचर्याम् ।  
यत्पारमहंस्यमृषयः पदमामनन्ति   
स्वस्थः प्रशान्तकरणः परिमुक्तसङ्गः ॥ १०॥  
  
सत्रे ममास भगवान् हयशीरषाथो   
साक्षात्स यज्ञपुरुषस्तपनीयवर्णः ।   
छन्दोमयो मखमयोऽखिलदेवतात्मा   
वाचो बभूवुरुशतीः श्वसतोऽस्य नस्तः ॥ ११॥  
  
मत्स्यो युगान्तसमये मनुनोपलब्धः   
क्षोणीमयो निखिलजीवनिकायकेतः ।   
विस्रंसितानुरुभये सलिले मुखान्मे   
आदाय तत्र विजहार ह वेदमार्गान् ॥ १२॥  
  
क्षीरोदधावमरदानवयूथपाना-  
मुन्मथ्नताममृतलब्धय आदिदेवः ।  
पृष्ठेन कच्छपवपुर्विदधार गोत्रं   
निद्राक्षणोऽद्रिपरिवर्तकषाणकण्डूः ॥ १३॥  
  
त्रैविष्टपोरुभयहा स नृसिंहरूपं   
कृत्वा भ्रमद्भ्रुकुटिदंष्ट्रकरालवक्त्रम् ।  
दैत्येन्द्रमाशु गदयाभिपतन्तमारादूरौ   
निपात्य विददार नखैः स्फुरन्तम् ॥ १४॥  
  
अन्तःसरस्युरुबलेन पदे गृहीतो   
ग्राहेण यूथपतिरम्बुजहस्त आर्तः ।  
आहेदमादिपुरुषाखिललोकनाथ   
तीर्थश्रवः श्रवणमङ्गलनामधेय ॥ १५॥  
  
श्रुत्वा हरिस्तमरणार्थिनमप्रमेय-  
श्चक्रायुधः पतगराजभुजाधिरूढः ।  
चक्रेण नक्रवदनं विनिपाट्य तस्माद्धस्ते   
प्रगृह्य भगवान् कृपयोज्जहार ॥ १६॥  
  
ज्यायान् गुणैरवरजोऽप्यदितेः सुतानां   
लोकान् विचक्रम इमान् यदथाधियज्ञः ।   
क्ष्मां वामनेन जगृहे त्रिपदच्छलेन   
याच्ञामृते पथि चरन् प्रभुभिर्न चाल्यः ॥ १७॥  
  
नार्थो बलेरयमुरुक्रमपादशौचमापः   
शिखाधृतवतो विबुधाधिपत्यम् ।   
यो वै प्रतिश्रुतमृते न चिकीर्षदन्य-  
दात्मानमङ्ग स शिरसा हरयेऽभिमेने ॥ १८॥  
  
तुभ्यं च नारद भृशं भगवान् विवृद्धभावेन   
साधु परितुष्ट उवाच योगम् ।   
ज्ञानं च भागवतमात्मसतत्त्वदीपं   
यद्वासुदेवशरणा विदुरञ्जसैव ॥ १९॥  
  
चक्रं च दिक्ष्वविहतं दशसु स्वतेजो   
मन्वन्तरेषु मनुवंशधरो बिभर्ति ।  
दुष्टेषु राजसु दमं व्यदधात्स्वकीर्तिं   
सत्ये त्रिपृष्ठ उशतीं प्रथयंश्चरित्रैः ॥ २०॥  
  
धन्वन्तरिश्च भगवान् स्वयमेव कीर्तिर्नाम्ना   
नृणां पुरुरुजां रुज आशु हन्ति ।  
यज्ञे च भागममृतायुरवावरुन्ध   
आयुष्यवेदमनुशास्त्यवतीर्य लोके ॥ २१॥  
  
क्षत्रं क्षयाय विधिनोपभृतं महात्मा   
ब्रह्मध्रुगुज्झितपथं नरकार्तिलिप्सु ।   
उद्धन्त्यसाववनिकण्टकमुग्रवीर्यः  
त्रिःसप्तकृत्व उरुधारपरश्वधेन ॥ २२॥  
  
अस्मत्प्रसादसुमुखः कलया कलेश   
इक्ष्वाकुवंश अवतीर्य गुरोर्निदेशे ।   
तिष्ठन् वनं सदयितानुज आविवेश   
यस्मिन् विरुध्य दशकन्धर आर्तिमार्च्छत् ॥ २३॥  
  
यस्मा अदादुदधिरूढभयाङ्गवेपो   
मार्गं सपद्यरिपुरं हरवद्दिधक्षोः ।  
दूरे सुहृन्मथितरोषसुशोणदृष्ट्या   
तातप्यमानमकरोरगनक्रचक्रः ॥ २४॥  
  
वक्षःस्थलस्पर्शरुग्णमहेन्द्रवाह-  
दन्तैर्विडम्बितककुब्जुष ऊढहासम् ।  
सद्योऽसुभिः सह विनेष्यति दारहर्तुः  
विस्फूर्जितैर्धनुष उच्चरतोऽधिसैन्ये ॥ २५॥  
  
भूमेः सुरेतरवरूथविमर्दितायाः   
क्लेशव्ययाय कलया सितकृष्णकेशः ।   
जातः करिष्यति जनानुपलक्ष्यमार्गः   
कर्माणि चात्ममहिमोपनिबन्धनानि ॥ २६॥  
  
तोकेन जीवहरणं यदुलूकिकायाः   
त्रैमासिकस्य च पदा शकटोऽपवृत्तः ।   
यद्रिङ्गतान्तरगतेन दिविस्पृशोर्वा   
उन्मूलनं त्वितरथार्जुनयोर्न भाव्यम् ॥ २७॥  
  
यद्वै व्रजे व्रजपशून् विषतोयपीतान्   
पालांस्त्वजीवयदनुग्रहदृष्टिवृष्ट्या ।   
तच्छुद्धयेऽतिविषवीर्यविलोलजिह्व-   
मुच्चाटयिष्यदुरगं विहरन् ह्रदिन्याम् ॥ २८॥  
  
तत्कर्म दिव्यमिव यन्निशि निःशयानं   
दावाग्निना शुचिवने परिदह्यमाने ।   
उन्नेष्यति व्रजमतोऽवसितान्तकालं   
नेत्रे पिधाय्य सबलोऽनधिगम्यवीर्यः ॥ २९॥  
  
गृह्णीत यद्यदुपबन्धममुष्य माता   
शुल्बं सुतस्य न तु तत्तदमुष्य माति ।   
यज्जृम्भतोऽस्य वदने भुवनानि गोपी   
संवीक्ष्य शङ्कितमनाः प्रतिबोधिताऽऽसीत् ॥ ३०॥  
  
नन्दं च मोक्ष्यति भयाद्वरुणस्य पाशाद्गोपान्   
बिलेषु पिहितान् मयसूनुना च ।  
अह्न्यापृतं निशि शयानमतिश्रमेण   
लोकं विकुण्ठमुपनेष्यति गोकुलं स्म ॥ ३१॥  
  
गोपैर्मखे प्रतिहते व्रजविप्लवाय   
देवेऽभिवर्षति पशून् कृपया रिरक्षुः ।   
धर्तोच्छिलीन्ध्रमिव सप्तदिनानि सप्तवर्षो   
महीध्रमनघैककरे सलीलम् ॥ ३२॥  
  
क्रीडन् वने निशि निशाकररश्मिगौर्यां   
रासोन्मुखः कलपदायतमूर्च्छितेन ।   
उद्दीपितस्मररुजां व्रजभृद्वधूनां   
हर्तुर्हरिष्यति शिरो धनदानुगस्य ॥ ३३॥  
  
ये च प्रलम्बखरदर्दुरकेश्यरिष्ट-  
मल्लेभकंसयवनाः कुजपौण्ड्रकाद्याः ।   
अन्ये च शाल्वकपिबल्वलदन्तवक्त्र-  
सप्तोक्षशम्बरविदूरथरुक्मिमुख्याः ॥ ३४॥  
  
ये वा मृधे समितिशालिन आत्तचापाः   
काम्बोजमत्स्यकुरुसृञ्जयकैकयाद्याः ।   
यास्यन्त्यदर्शनमलं बलपार्थभीम-  
व्याजाह्वयेन हरिणा निलयं तदीयम् ॥ ३५॥  
  
कालेन मीलितधियामवमृश्य नॄणां   
स्तोकायुषां स्वनिगमो बत दूरपारः ।   
आविर्हितस्त्वनुयुगं स हि सत्यवत्यां   
वेदद्रुमं विटपशो विभजिष्यति स्म ॥ ३६॥  
  
देवद्विषां निगमवर्त्मनि निष्ठितानां   
पूर्भिर्मयेन विहिताभिरदृश्यतूर्भिः ।  
लोकान् घ्नतां मतिविमोहमतिप्रलोभं   
वेषं विधाय बहु भाष्यत औपधर्म्यम् ॥ ३७॥  
  
यर्ह्यालयेष्वपि सतां न हरेः कथाः स्युः   
पाखण्डिनो द्विजजना वृषला नृदेवाः ।   
स्वाहा स्वधा वषडिति स्म गिरो न यत्र   
शास्ता भविष्यति कलेर्भगवान् युगान्ते ॥ ३८॥  
  
सर्गे तपोऽहमृषयो नव ये प्रजेशाः   
स्थाने च धर्ममखमन्वमरावनीशाः ।   
अन्ते त्वधर्महरमन्युवशासुराद्या   
मायाविभूतय इमाः पुरुशक्तिभाजः ॥ ३९॥  
  
विष्णोर्नु वीर्यगणनां कतमोऽर्हतीह   
यः पार्थिवान्यपि कविर्विममे रजांसि ।   
चस्कम्भ यः स्वरहसास्खलता त्रिपृष्ठं   
यस्मात्त्रिसाम्यसदनादुरुकम्पयानम् ॥ ४०॥  
  
नान्तं विदाम्यहममी मुनयोऽग्रजास्ते   
मायाबलस्य पुरुषस्य कुतोऽपरे ये ।   
गायन् गुणान् दशशतानन आदिदेवः   
शेषोऽधुनापि समवस्यति नास्य पारम् ॥ ४१॥  
  
येषां स एव भगवान् दययेदनन्तः   
सर्वात्मनाऽऽश्रितपदो यदि निर्व्यलीकम् ।  
ते दुस्तरामतितरन्ति च देवमायां   
नैषां ममाहमिति धीः श्वशृगालभक्ष्ये ॥ ४२॥  
  
वेदाहमङ्ग परमस्य हि योगमायां   
यूयं भवश्च भगवानथ दैत्यवर्यः ।   
पत्नी मनोः स च मनुश्च तदात्मजाश्च   
प्राचीनबर्हिरृभुरङ्ग उत ध्रुवश्च ॥ ४३॥  
  
इक्ष्वाकुरैलमुचुकुन्दविदेहगाधि-  
रघ्वम्बरीषसगरा गयनाहुषाद्याः ।   
मान्धात्रलर्कशतधन्वनुरन्तिदेवा   
देवव्रतो बलिरमूर्त्तरयो दिलीपः ॥ ४४॥  
  
सौभर्युतङ्कशिबिदेवलपिप्पलाद-  
सारस्वतोद्धवपराशरभूरिषेणाः ।   
येऽन्ये विभीषणहनूमदुपेन्द्रदत्त-  
पार्थार्ष्टिषेणविदुरश्रुतदेववर्याः ॥ ४५॥  
  
ते वै विदन्त्यतितरन्ति च देवमायां   
स्त्रीशूद्रहूणशबरा अपि पापजीवाः ।  
यद्यद्भुतक्रमपरायणशीलशिक्षा-  
स्तिर्यग्जना अपि किमु श्रुतधारणा ये ॥ ४६॥  
  
शश्वत्प्रशान्तमभयं प्रतिबोधमात्रं   
शुद्धं समं सदसतः परमात्मतत्त्वम् ।   
शब्दो न यत्र पुरुकारकवान् क्रियार्थो   
माया परैत्यभिमुखे च विलज्जमाना ॥ ४७॥  
  
तद्वै पदं भगवतः परमस्य पुंसो   
ब्रह्मेति यद्विदुरजस्रसुखं विशोकम् ।  
सध्र्यङ् नियम्य यतयो यमकर्तहेतिं   
जह्युः स्वराडिव निपानखनित्रमिन्द्रः ॥ ४८॥  
  
स श्रेयसामपि विभुर्भगवान् यतोऽस्य   
भावस्वभावविहितस्य सतः प्रसिद्धिः ।   
देहे स्वधातुविगमेऽनुविशीर्यमाणे   
व्योमेव तत्र पुरुषो न विशीर्यतेऽजः ॥ ४९॥  
  
सोऽयं तेऽभिहितस्तात भगवान् विश्वभावनः ।  
समासेन हरेर्नान्यदन्यस्मात्सदसच्च यत् ॥ ५०॥  
  
इदं भागवतं नाम यन्मे भगवतोदितम् ।  
सङ्ग्रहोऽयं विभूतीनां त्वमेतद्विपुलीकुरु ॥ ५१॥  
  
यथा हरौ भगवति नृणां भक्तिर्भविष्यति ।  
सर्वात्मन्यखिलाधारे इति सङ्कल्प्य वर्णय ॥ ५२॥  
  
मायां वर्णयतोऽमुष्य ईश्वरस्यानुमोदतः ।  
शृण्वतः श्रद्धया नित्यं माययाऽऽत्मा न मुह्यति ॥ ५३॥  
  
इति श्रीमद्भागवते महापुराणे पारमहंस्यां संहितायां   
द्वितीयस्कन्धे ब्रह्मनारदसंवादे सप्तमोऽध्यायः ॥ ७॥  
  
  
॥ ॐ नमो भगवते वासुदेवाय ॥  
॥ अष्टमोऽध्यायः - ८ ॥  
राजोवाच  
ब्रह्मणा चोदितो ब्रह्मन् गुणाख्यानेऽगुणस्य च ।  
यस्मै यस्मै यथा प्राह नारदो देवदर्शनः ॥ १॥  
  
एतद्वेदितुमिच्छामि तत्त्वं वेदविदां वर ।  
हरेरद्भुतवीर्यस्य कथा लोकसुमङ्गलाः ॥ २॥  
  
कथयस्व महाभाग यथाहमखिलात्मनि ।  
कृष्णे निवेश्य निःसङ्गं मनस्त्यक्ष्ये कलेवरम् ॥ ३॥  
  
शृण्वतः श्रद्धया नित्यं गृणतश्च स्वचेष्टितम् ।  
कालेन नातिदीर्घेण भगवान् विशते हृदि ॥ ४॥  
  
प्रविष्टः कर्णरन्ध्रेण स्वानां भावसरोरुहम् ।  
धुनोति शमलं कृष्णः सलिलस्य यथा शरत् ॥ ५॥  
  
धौतात्मा पुरुषः कृष्णपादमूलं न मुञ्चति ।  
मुक्तसर्वपरिक्लेशः पान्थः स्वशरणं यथा ॥ ६॥  
  
यदधातुमतो ब्रह्मन् देहारम्भोऽस्य धातुभिः ।  
यदृच्छया हेतुना वा भवन्तो जानते यथा ॥ ७॥  
  
आसीद्यदुदरात्पद्मं लोकसंस्थानलक्षणम् ।  
यावानयं वै पुरुष इयत्तावयवैः पृथक् ।  
तावानसाविति प्रोक्तः संस्थावयववानिव ॥ ८॥  
  
अजः सृजति भूतानि भूतात्मा यदनुग्रहात् ।  
ददृशे येन तद्रूपं नाभिपद्मसमुद्भवः ॥ ९॥  
  
स चापि यत्र पुरुषो विश्वस्थित्युद्भवाप्ययः ।  
मुक्त्वाऽऽत्ममायां मायेशः शेते सर्वगुहाशयः ॥ १०॥  
  
पुरुषावयवैर्लोकाः सपालाः पूर्वकल्पिताः ।  
लोकैरमुष्यावयवाः सपालैरिति शुश्रुम ॥ ११॥  
  
यावान् कल्पो विकल्पो वा यथा कालोऽनुमीयते ।  
भूतभव्यभवच्छब्द आयुर्मानं च यत्सतः ॥ १२॥  
  
कालस्यानुगतिर्या तु लक्ष्यतेऽण्वी बृहत्यपि ।  
यावत्यः कर्मगतयो यादृशीर्द्विजसत्तम ॥ १३॥  
  
यस्मिन् कर्मसमावायो यथा येनोपगृह्यते ।  
गुणानां गुणिनां चैव परिणाममभीप्सताम् ॥ १४॥  
  
भूपातालककुब्व्योम ग्रहनक्षत्रभूभृताम् ।  
सरित्समुद्रद्वीपानां सम्भवश्चैतदोकसाम् ॥ १५॥  
  
प्रमाणमण्डकोशस्य बाह्याभ्यन्तरभेदतः ।  
महतां चानुचरितं वर्णाश्रमविनिश्चयः ॥ १६॥  
  
युगानि युगमानं च धर्मो यश्च युगे युगे ।  
अवतारानुचरितं यदाश्चर्यतमं हरेः ॥ १७॥  
  
नृणां साधारणो धर्मः सविशेषश्च यादृशः ।  
श्रेणीनां राजर्षीणां च धर्मः कृच्छ्रेषु जीवताम् ॥ १८॥  
  
तत्त्वानां परिसङ्ख्यानं लक्षणं हेतुलक्षणम् ।  
पुरुषाराधनविधिर्योगस्याध्यात्मिकस्य च ॥ १९॥  
  
योगेश्वरैश्वर्यगतिर्लिङ्गभङ्गस्तु योगिनाम् ।  
वेदोपवेदधर्माणामितिहासपुराणयोः ॥ २०॥  
  
सम्प्लवः सर्वभूतानां विक्रमः प्रतिसङ्क्रमः ।  
इष्टापूर्तस्य काम्यानां त्रिवर्गस्य च यो विधिः ॥ २१॥  
  
यश्चानुशायिनां सर्गः पाखण्डस्य च सम्भवः ।  
आत्मनो बन्धमोक्षौ च व्यवस्थानं स्वरूपतः ॥ २२॥  
  
यथाऽऽत्मतन्त्रो भगवान् विक्रीडत्यात्ममायया ।  
विसृज्य वा यथा मायामुदास्ते साक्षिवद्विभुः ॥ २३॥  
  
सर्वमेतच्च भगवन् पृच्छते मेऽनुपूर्वशः ।  
तत्त्वतोऽर्हस्युदाहर्तुं प्रपन्नाय महामुने ॥ २४॥  
  
अत्र प्रमाणं हि भवान् परमेष्ठी यथाऽऽत्मभूः ।  
परे चेहानुतिष्ठन्ति पूर्वेषां पूर्वजैः कृतम् ॥ २५॥  
  
न मेऽसवः परायन्ति ब्रह्मन्ननशनादमी ।  
पिबतोऽच्युतपीयूषमन्यत्र कुपिताद्द्विजात् ॥ २६॥  
  
सूत उवाच   
स उपामन्त्रितो राज्ञा कथायामिति सत्पतेः ।  
ब्रह्मरातो भृशं प्रीतो विष्णुरातेन संसदि ॥ २७॥  
  
प्राह भागवतं नाम पुराणं ब्रह्मसम्मितम् ।  
ब्रह्मणे भगवत्प्रोक्तं ब्रह्मकल्प उपागते ॥ २८॥  
  
यद्यत्परीक्षिदृषभः पाण्डूनामनुपृच्छति ।  
आनुपूर्व्येण तत्सर्वमाख्यातुमुपचक्रमे ॥ २९॥   
इति श्रीमद्भागवते महापुराणे पारमहंस्यां संहितायां   
द्वितीयस्कन्धे प्रश्नविधिर्नामाष्टमोऽध्यायः ॥ ८॥  
  
  
॥ ॐ नमो भगवते वासुदेवाय ॥  
॥ नवमोऽध्यायः - ९ ॥  
श्रीशुक उवाच  
आत्ममायामृते राजन् परस्यानुभवात्मनः ।  
न घटेतार्थसम्बन्धः स्वप्नद्रष्टुरिवाञ्जसा ॥ १॥  
  
बहुरूप इवाभाति मायया बहुरूपया ।  
रममाणो गुणेष्वस्या ममाहमिति मन्यते ॥ २॥  
  
यर्हि वाव महिम्नि स्वे परस्मिन् कालमाययोः ।  
रमेत गतसम्मोहस्त्यक्त्वोदास्ते तदोभयम् ॥ ३॥  
  
आत्मतत्त्वविशुद्ध्यर्थं यदाह भगवान् ऋतम् ।  
ब्रह्मणे दर्शयन् रूपमव्यलीकव्रतादृतः ॥ ४॥  
  
स आदिदेवो जगतां परो गुरुः   
स्वधिष्ण्यमास्थाय सिसृक्षयैक्षत ।  
तां नाध्यगच्छद्दृशमत्र सम्मतां   
प्रपञ्चनिर्माणविधिर्यया भवेत् ॥ ५॥  
  
स चिन्तयन् द्व्यक्षरमेकदाम्भसि  
उपाशृणोद्द्विर्गदितं वचो विभुः ।  
स्पर्शेषु यत्षोडशमेकविंशं   
निष्किञ्चनानां नृप यद्धनं विदुः ॥ ६॥  
  
निशम्य तद्वक्तृदिदृक्षया दिशो   
विलोक्य तत्रान्यदपश्यमानः ।  
स्वधिष्ण्यमास्थाय विमृश्य तद्धितं   
तपस्युपादिष्ट इवादधे मनः ॥ ७॥  
  
दिव्यं सहस्राब्दममोघदर्शनो   
जितानिलात्मा विजितोभयेन्द्रियः ।  
अतप्यत स्माखिललोकतापनं   
तपस्तपीयांस्तपतां समाहितः ॥ ८॥  
  
तस्मै स्वलोकं भगवान् सभाजितः   
सन्दर्शयामास परं न यत्परम् ।  
व्यपेतसङ्क्लेशविमोहसाध्वसं   
स्वदृष्टवद्भिः पुरुषैरभिष्टुतम् ॥ ९॥  
  
प्रवर्तते यत्र रजस्तमस्तयोः   
सत्त्वं च मिश्रं न च कालविक्रमः ।  
न यत्र माया किमुतापरे हरेरनुव्रता   
यत्र सुरासुरार्चिताः ॥ १०॥  
  
श्यामावदाताः शतपत्रलोचनाः   
पिशङ्गवस्त्राः सुरुचः सुपेशसः ।  
सर्वे चतुर्बाहव उन्मिषन्मणि-  
प्रवेकनिष्काभरणाः सुवर्चसः ।  
प्रवालवैदूर्यमृणालवर्चसः   
परिस्फुरत्कुण्डलमौलिमालिनः ॥ ११॥  
  
भ्राजिष्णुभिर्यः परितो विराजते   
लसद्विमानावलिभिर्महात्मनाम् ।  
विद्योतमानः प्रमदोत्तमाद्युभिः   
सविद्युदभ्रावलिभिर्यथा नभः ॥ १२॥  
  
श्रीर्यत्र रूपिण्युरुगायपादयोः   
करोति मानं बहुधा विभूतिभिः ।  
प्रेङ्खं श्रिता या कुसुमाकरानुगैः   
विगीयमाना प्रियकर्म गायती ॥ १३॥  
  
ददर्श तत्राखिलसात्वतां पतिं   
श्रियः पतिं यज्ञपतिं जगत्पतिम् ।  
सुनन्दनन्दप्रबलार्हणादिभिः   
स्वपार्षदमुख्यैः परिसेवितं विभुम् ॥ १४॥  
  
भृत्यप्रसादाभिमुखं दृगासवं   
प्रसन्नहासारुणलोचनाननम् ।  
किरीटिनं कुण्डलिनं चतुर्भुजं   
पीताम्बरं वक्षसि लक्षितं श्रिया ॥ १५॥  
  
अध्यर्हणीयासनमास्थितं परं   
वृतं चतुःषोडशपञ्चशक्तिभिः ।  
युक्तं भगैः स्वैरितरत्र चाध्रुवैः   
स्व एव धामन् रममाणमीश्वरम् ॥ १६॥  
  
तद्दर्शनाह्लादपरिप्लुतान्तरो   
हृष्यत्तनुः प्रेमभराश्रुलोचनः ।  
ननाम पादाम्बुजमस्य विश्वसृग्-  
यत्पारमहंस्येन पथाधिगम्यते ॥ १७॥  
  
तं प्रीयमाणं समुपस्थितं तदा   
प्रजाविसर्गे निजशासनार्हणम् ।  
बभाष ईषत्स्मितशोचिषा गिरा   
प्रियः प्रियं प्रीतमनाः करे स्पृशन् ॥ १८॥  
  
श्रीभगवानुवाच  
त्वयाहं तोषितः सम्यग्वेदगर्भ सिसृक्षया ।  
चिरं भृतेन तपसा दुस्तोषः कूटयोगिनाम् ॥ १९॥  
  
वरं वरय भद्रं ते वरेशं माभिवाञ्छितम् ।  
ब्रह्मञ्छ्रेयःपरिश्रामः पुंसो मद्दर्शनावधिः ॥ २०॥  
  
मनीषितानुभावोऽयं मम लोकावलोकनम् ।  
यदुपश्रुत्य रहसि चकर्थ परमं तपः ॥ २१॥  
  
प्रत्यादिष्टं मया तत्र त्वयि कर्मविमोहिते ।  
तपो मे हृदयं साक्षादात्माहं तपसोऽनघ ॥ २२॥  
  
सृजामि तपसैवेदं ग्रसामि तपसा पुनः ।  
बिभर्मि तपसा विश्वं वीर्यं मे दुश्चरं तपः ॥ २३॥  
  
ब्रह्मोवाच  
भगवन् सर्वभूतानामध्यक्षोऽवस्थितो गुहाम् ।  
वेद ह्यप्रतिरुद्धेन प्रज्ञानेन चिकीर्षितम् ॥ २४॥  
  
तथापि नाथमानस्य नाथ नाथय नाथितम् ।  
परावरे यथा रूपे जानीयां ते त्वरूपिणः ॥ २५॥  
  
यथाऽऽत्ममायायोगेन नानाशक्त्युपबृंहितम् ।  
विलुम्पन् विसृजन् गृह्णन् बिभ्रदात्मानमात्मना ॥ २६॥  
  
क्रीडस्यमोघसङ्कल्प ऊर्णनाभिर्यथोर्णुते ।  
तथा तद्विषयां धेहि मनीषां मयि माधव ॥ २७॥  
  
भगवच्छिक्षितमहं करवाणि ह्यतन्द्रितः ।  
नेहमानः प्रजासर्गं बध्येयं यदनुग्रहात् ॥ २८॥  
  
यावत्सखा सख्युरिवेश ते कृतः   
प्रजाविसर्गे विभजामि भो जनम् ।  
अविक्लवस्ते परिकर्मणि स्थितो   
मा मे समुन्नद्धमदोऽजमानिनः ॥ २९॥  
  
श्रीभगवानुवाच  
ज्ञानं परमगुह्यं मे यद्विज्ञानसमन्वितम् ।  
सरहस्यं तदङ्गं च गृहाण गदितं मया ॥ ३०॥  
  
यावानहं यथाभावो यद्रूपगुणकर्मकः ।  
तथैव तत्त्वविज्ञानमस्तु ते मदनुग्रहात् ॥ ३१॥  
  
अहमेवासमेवाग्रे नान्यद्यत्सदसत्परम् ।  
पश्चादहं यदेतच्च योऽवशिष्येत सोऽस्म्यहम् ॥ ३२॥  
  
ऋतेऽर्थं यत्प्रतीयेत न प्रतीयेत चात्मनि ।  
तद्विद्यादात्मनो मायां यथाभासो यथा तमः ॥ ३३॥  
  
यथा महान्ति भूतानि भूतेषूच्चावचेष्वनु ।  
प्रविष्टान्यप्रविष्टानि तथा तेषु न तेष्वहम् ॥ ३४॥  
  
एतावदेव जिज्ञास्यं तत्त्वजिज्ञासुनाऽऽत्मनः ।  
अन्वयव्यतिरेकाभ्यां यत्स्यात्सर्वत्र सर्वदा ॥ ३५॥  
  
एतन्मतं समातिष्ठ परमेण समाधिना ।  
भवान् कल्पविकल्पेषु न विमुह्यति कर्हिचित् ॥ ३६॥  
  
श्रीशुक उवाच  
सम्प्रदिश्यैवमजनो जनानां परमेष्ठिनम् ।  
पश्यतस्तस्य तद्रूपमात्मनो न्यरुणद्धरिः ॥ ३७॥  
  
अन्तर्हितेन्द्रियार्थाय हरये विहिताञ्जलिः ।  
सर्वभूतमयो विश्वं ससर्जेदं स पूर्ववत् ॥ ३८॥  
  
प्रजापतिर्धर्मपतिरेकदा नियमान् यमान् ।  
भद्रं प्रजानामन्विच्छन्नातिष्ठत्स्वार्थकाम्यया ॥ ३९॥  
  
तं नारदः प्रियतमो रिक्थादानामनुव्रतः ।  
शुश्रूषमाणः शीलेन प्रश्रयेण दमेन च ॥ ४०॥  
  
मायां विविदिषन् विष्णोर्मायेशस्य महामुनिः ।  
महाभागवतो राजन् पितरं पर्यतोषयत् ॥ ४१॥  
  
तुष्टं निशाम्य पितरं लोकानां प्रपितामहम् ।  
देवर्षिः परिपप्रच्छ भवान् यन्मानुपृच्छति ॥ ४२॥  
  
तस्मा इदं भागवतं पुराणं दशलक्षणम् ।  
प्रोक्तं भगवता प्राह प्रीतः पुत्राय भूतकृत् ॥ ४३॥  
  
नारदः प्राह मुनये सरस्वत्यास्तटे नृप ।  
ध्यायते ब्रह्म परमं व्यासायामिततेजसे ॥ ४४॥  
  
यदुताहं त्वया पृष्टो वैराजात्पुरुषादिदम् ।  
यथाऽऽसीत्तदुपाख्यास्ये प्रश्नानन्यांश्च कृत्स्नशः ॥ ४५॥  
  
इति श्रीमद्भागवते महापुराणे पारमहंस्यां संहितायां   
द्वितीयस्कन्धे नवमोऽध्यायः ॥ ९॥   
  
॥ ॐ नमो भगवते वासुदेवाय ॥  
॥ दशमोऽध्यायः - १० ॥  
श्रीशुक उवाच  
अत्र सर्गो विसर्गश्च स्थानं पोषणमूतयः ।  
मन्वन्तरेशानुकथा निरोधो मुक्तिराश्रयः ॥ १॥  
  
दशमस्य विशुद्ध्यर्थं नवानामिह लक्षणम् ।  
वर्णयन्ति महात्मानः श्रुतेनार्थेन चाञ्जसा ॥ २॥  
  
भूतमात्रेन्द्रियधियां जन्म सर्ग उदाहृतः ।  
ब्रह्मणो गुणवैषम्याद्विसर्गः पौरुषः स्मृतः ॥ ३॥  
  
स्थितिर्वैकुण्ठविजयः पोषणं तदनुग्रहः ।  
मन्वन्तराणि सद्धर्म ऊतयः कर्मवासनाः ॥ ४॥  
  
अवतारानुचरितं हरेश्चास्यानुवर्तिनाम् ।  
सतामीशकथाः प्रोक्ता नानाऽऽख्यानोपबृंहिताः ॥ ५॥  
  
निरोधोऽस्यानुशयनमात्मनः सह शक्तिभिः ।  
मुक्तिर्हित्वान्यथा रूपं स्वरूपेण व्यवस्थितिः ॥ ६॥  
  
आभासश्च निरोधश्च यतश्चाध्यवसीयते ।  
स आश्रयः परं ब्रह्म परमात्मेति शब्द्यते ॥ ७॥  
  
योऽध्यात्मिकोऽयं पुरुषः सोऽसावेवाधिदैविकः ।  
यस्तत्रोभयविच्छेदः पुरुषो ह्याधिभौतिकः ॥ ८॥  
  
एकमेकतराभावे यदा नोपलभामहे ।  
त्रितयं तत्र यो वेद स आत्मा स्वाश्रयाश्रयः ॥ ९॥  
  
पुरुषोऽण्डं विनिर्भिद्य यदासौ स विनिर्गतः ।  
आत्मनोऽयनमन्विच्छन्नपोऽस्राक्षीच्छुचिः शुचीः ॥ १०॥  
  
तास्ववात्सीत्स्वसृष्टासु सहस्रपरिवत्सरान् ।  
तेन नारायणो नाम यदापः पुरुषोद्भवाः ॥ ११॥  
  
द्रव्यं कर्म च कालश्च स्वभावो जीव एव च ।  
यदनुग्रहतः सन्ति न सन्ति यदुपेक्षया ॥ १२॥  
  
एको नानात्वमन्विच्छन् योगतल्पात्समुत्थितः ।  
वीर्यं हिरण्मयं देवो मायया व्यसृजत्त्रिधा ॥ १३॥  
  
अधिदैवमथाध्यात्ममधिभूतमिति प्रभुः ।  
यथैकं पौरुषं वीर्यं त्रिधाभिद्यत तच्छृणु ॥ १४॥  
  
अन्तःशरीर आकाशात्पुरुषस्य विचेष्टतः ।  
ओजः सहो बलं जज्ञे ततः प्राणो महानसुः ॥ १५॥  
  
अनुप्राणन्ति यं प्राणाः प्राणन्तं सर्वजन्तुषु ।  
अपानन्तमपानन्ति नरदेवमिवानुगाः ॥ १६॥  
  
प्राणेन क्षिपता क्षुत्तृडन्तरा जायते प्रभोः ।  
पिपासतो जक्षतश्च प्राङ्मुखं निरभिद्यत ॥ १७॥  
  
मुखतस्तालु निर्भिन्नं जिह्वा तत्रोपजायते ।  
ततो नानारसो जज्ञे जिह्वया योऽधिगम्यते ॥ १८॥  
  
विवक्षोर्मुखतो भूम्नो वह्निर्वाग्व्याहृतं तयोः ।  
जले चैतस्य सुचिरं निरोधः समजायत ॥ १९॥  
  
नासिके निरभिद्येतां दोधूयति नभस्वति ।  
तत्र वायुर्गन्धवहो घ्राणो नसि जिघृक्षतः ॥ २०॥  
  
यदात्मनि निरालोकमात्मानं च दिदृक्षतः ।  
निर्भिन्ने ह्यक्षिणी तस्य ज्योतिश्चक्षुर्गुणग्रहः ॥ २१॥  
  
बोध्यमानस्य ऋषिभिरात्मनस्तज्जिघृक्षतः ।  
कर्णौ च निरभिद्येतां दिशः श्रोत्रं गुणग्रहः ॥ २२॥  
  
वस्तुनो मृदुकाठिन्यलघुगुर्वोष्णशीतताम् ।  
जिघृक्षतस्त्वङ् निर्भिन्ना तस्यां रोममहीरुहाः ।  
तत्र चान्तर्बहिर्वातस्त्वचा लब्धगुणो वृतः ॥ २३॥  
  
हस्तौ रुरुहतुस्तस्य नानाकर्मचिकीर्षया ।  
तयोस्तु बलमिन्द्रश्च आदानमुभयाश्रयम् ॥ २४॥  
  
गतिं जिगीषतः पादौ रुरुहातेऽभिकामिकाम् ।  
पद्भ्यां यज्ञः स्वयं हव्यं कर्मभिः क्रियते नृभिः ॥ २५॥  
  
निरभिद्यत शिश्नो वै प्रजानन्दामृतार्थिनः ।  
उपस्थ आसीत्कामानां प्रियं तदुभयाश्रयम् ॥ २६॥  
  
उत्सिसृक्षोर्धातुमलं निरभिद्यत वै गुदम् ।  
ततः पायुस्ततो मित्र उत्सर्ग उभयाश्रयः ॥ २७॥  
  
आसिसृप्सोः पुरः पुर्या नाभिद्वारमपानतः ।  
तत्रापानस्ततो मृत्युः पृथक्त्वमुभयाश्रयम् ॥ २८॥  
  
आदित्सोरन्नपानानामासन् कुक्ष्यन्त्रनाडयः ।  
नद्यः समुद्राश्च तयोस्तुष्टिः पुष्टिस्तदाश्रये ॥ २९॥  
  
निदिध्यासोरात्ममायां हृदयं निरभिद्यत ।  
ततो मनस्ततश्चन्द्रः सङ्कल्पः काम एव च ॥ ३०॥  
  
त्वक्चर्ममांसरुधिरमेदोमज्जास्थिधातवः ।  
भूम्यप्तेजोमयाः सप्त प्राणो व्योमाम्बुवायुभिः ॥ ३१॥  
  
गुणात्मकानीन्द्रियाणि भूतादिप्रभवा गुणाः ।  
मनः सर्वविकारात्मा बुद्धिर्विज्ञानरूपिणी ॥ ३२॥  
  
एतद्भगवतो रूपं स्थूलं ते व्याहृतं मया ।  
मह्यादिभिश्चावरणैरष्टभिर्बहिरावृतम् ॥ ३३॥  
  
अतः परं सूक्ष्मतममव्यक्तं निर्विशेषणम् ।  
अनादिमध्यनिधनं नित्यं वाङ्मनसः परम् ॥ ३४॥  
  
अमुनी भगवद्रूपे मया ते अनुवर्णिते ।  
उभे अपि न गृह्णन्ति मायासृष्टे विपश्चितः ॥ ३५॥  
  
स वाच्यवाचकतया भगवान् ब्रह्मरूपधृक् ।  
नामरूपक्रिया धत्ते सकर्माकर्मकः परः ॥ ३६॥  
  
प्रजापतीन् मनून् देवान् ऋषीन् पितृगणान् पृथक् ।  
सिद्धचारणगन्धर्वान् विद्याध्रासुरगुह्यकान् ॥ ३७॥  
  
किन्नराप्सरसो नागान् सर्पान् किम्पुरुषोरगान् ।  
मातॄरक्षःपिशाचांश्च प्रेतभूतविनायकान् ॥ ३८॥  
  
कूष्माण्डोन्मादवेतालान् यातुधानान् ग्रहानपि ।  
खगान् मृगान् पशून् वृक्षान् गिरीन् नृप सरीसृपान् ॥ ३९॥  
  
द्विविधाश्चतुर्विधा येऽन्ये जलस्थलनभौकसः ।  
कुशलाकुशला मिश्राः कर्मणां गतयस्त्विमाः ॥ ४०॥  
  
सत्त्वं रजस्तम इति तिस्रः सुरनृनारकाः ।  
तत्राप्येकैकशो राजन् भिद्यन्ते गतयस्त्रिधा ।  
यदैकैकतरोऽन्याभ्यां स्वभाव उपहन्यते ॥ ४१॥  
  
स एवेदं जगद्धाता भगवान् धर्मरूपधृक् ।  
पुष्णाति स्थापयन् विश्वं तिर्यङ् नरसुरादिभिः ॥ ४२॥  
  
ततः कालाग्निरुद्रात्मा यत्सृष्टमिदमात्मनः ।  
सन्नियच्छति कालेन घनानीकमिवानिलः ॥ ४३॥  
  
इत्थम्भावेन कथितो भगवान् भगवत्तमः ।  
नेत्थम्भावेन हि परं द्रष्टुमर्हन्ति सूरयः ॥ ४४॥  
  
नास्य कर्मणि जन्मादौ परस्यानुविधीयते ।  
कर्तृत्वप्रतिषेधार्थं माययाऽऽरोपितं हि तत् ॥ ४५॥  
  
अयं तु ब्रह्मणः कल्पः सविकल्प उदाहृतः ।  
विधिः साधारणो यत्र सर्गाः प्राकृतवैकृताः ॥ ४६॥  
  
परिमाणं च कालस्य कल्पलक्षणविग्रहम् ।  
यथा पुरस्ताद्व्याख्यास्ये पाद्मं कल्पमथो शृणु ॥ ४७॥  
  
शौनक उवाच  
यदाह नो भवान् सूत क्षत्ता भागवतोत्तमः ।  
चचार तीर्थानि भुवस्त्यक्त्वा बन्धून् सुदुस्त्यजान् ॥ ४८॥  
  
कुत्र कौषारवेस्तस्य संवादोऽध्यात्मसंश्रितः ।  
यद्वा स भगवांस्तस्मै पृष्टस्तत्त्वमुवाच ह ॥ ४९॥  
  
ब्रूहि नस्तदिदं सौम्य विदुरस्य विचेष्टितम् ।  
बन्धुत्यागनिमित्तं च तथैवागतवान् पुनः ॥ ५०॥  
  
सूत उवाच  
राज्ञा परीक्षिता पृष्टो यदवोचन्महामुनिः ।  
तद्वोऽभिधास्ये शृणुत राज्ञः प्रश्नानुसारतः ॥ ५१॥  
  
इति श्रीमद्भागवते महापुराणे वैयासक्यामष्टादशसाहस्र्यां   
पारमहंस्यां संहितायां द्वितीयस्कन्धे पुरुषसंस्तानुवर्णनं नाम   
दशमोऽध्यायः ॥ १०॥  
  
॥ इति द्वितीयस्कन्धः समाप्तः ॥  
ॐ तत्सत् ॥  
  
  
GRETIL txt edited as per Gita Press edition along with paaThabheda  
by PSA Easwaran  
  
