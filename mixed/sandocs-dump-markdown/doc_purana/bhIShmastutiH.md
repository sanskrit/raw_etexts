---
Author: Vyasa
Category: purana, stotra, vyAsa
Description-comments: Bhishma@s prayer before his last breath.
File name: bhiishhmastuti.itx
Indexextra: (bhAgAvta purANa 1-25)
Language: Sanskrit
Latest update: May 1, 2001
Location: doc_purana
Proofread by: Vijayaraghavan Bashyam
Send corrections to: Sanskrit@cheerful.com
Site access: https://sanskritdocuments.org
Source: Bhagavata Purana
Subject: philosophy/hinduism/religion
Sublocation: purana
Text title: bhiishhmastuti
Texttype: stotra
Transliterated by: Vijayaraghavan Bashyam
engtitle: bhIShma stuti
itxtitle: bhIShmastutiH
title: भीष्मस्तुतिः

---
  
 भीष्मस्तुती   
  
(श्रीमद्भागवते महापुराणे पारमहंस्यां संहितायां  
प्रथम स्कन्धे युधिष्ठिरराज्यप्रलम्भः नाम नवमोऽध्यायः ॥)  
श्री भीष्म उवाच -  
इति मतिरुपकल्पिता वितृष्णा भगवति सात्वत पुङ्गवे विभूम्नि ।  
स्वसुखमुपगते क्वचिद्विहर्तुं प्रकृतिमुपेयुषि यद्भवप्रवाहः ॥ ३२॥  
  
त्रिभुवनकमनं तमालवर्णं रविकरगौरवराम्बरं दधाने ।  
वपुरलककुलावृताननाब्जं विजयसखे रतिरस्तु मेऽनवद्या ॥ ३३॥  
  
युधि तुरगरजोविधूम्रविष्वक्कचलुलितश्रमवार्यलङ्कृतास्ये ।  
मम निशितशरैर्विभिद्यमानत्वचि विलसत्कवचेऽस्तु कृष्ण आत्मा ॥ ३४॥  
  
सपदि सखिवचो निशम्य मध्ये निजपरयोर्बलयो रथं निवेश्य ।  
स्थितवति परसैनिकायुरक्ष्णा हृतवति पार्थ सखे रतिर्ममास्तु ॥ ३५॥  
  
व्यवहित पृथनामुखं निरीक्ष्य स्वजनवधाद्विमुखस्य दोषबुद्ध्या।  
कुमतिमहरदात्मविद्यया यश्चरणरतिः परमस्य तस्य मेऽस्तु ॥ ३६॥  
  
स्वनिगममपहाय मत्प्रतिज्ञा मृतमधिकर्तुमवप्लुतो रथस्थः ।  
धृतरथचरणोऽभ्ययाच्चलत्गुः हरिरिव हन्तुमिभं गतोत्तरीयः ॥ ३७॥  
  
शितविशिखहतोविशीर्णदंशः क्षतजपरिप्लुत आततायिनो मे ।  
प्रसभमभिससार मद्वधार्थं स भवतु मे भगवान् गतिर्मुकुन्दः ॥ ३८॥  
  
विजयरथकुटुम्ब आत्ततोत्रे धृतहयरश्मिनि तच्छ्रियेक्षणीये।  
भगवति रतिरस्तु मे मुमूर्षोः यमिह निरीक्ष्य हताः गताः सरूपम् ॥ ३९॥  
  
ललित गति विलास वल्गुहास प्रणय निरीक्षण कल्पितोरुमानाः ।  
कृतमनुकृतवत्य उन्मदान्धाः प्रकृतिमगन् किल यस्य गोपवध्वः ॥ ४०॥  
  
मुनिगणनृपवर्यसङ्कुलेऽन्तः सदसि युधिष्ठिरराजसूय एषाम् ।  
अर्हणमुपपेद ईक्षणीयो मम दृशि गोचर एष आविरात्मा ॥ ४१॥  
  
तमिममहमजं शरीरभाजां हृदिहृदि  
धिष्टितमात्मकल्पितानाम् ।  
प्रतिदृशमिव नैकधाऽर्कमेकं समधिगतोऽस्मि विधूतभेदमोहः ॥ ४२॥  
  
श्री सूत उवाच -  
कृष्ण एवं भगवति मनोवाग्दृष्टिवृत्तिभिः ।  
आत्मन्यात्मानमावेश्य सोऽन्तः श्वासमुपारमत् ॥ ४३॥  
  
॥ इति॥  
  
  
  
  
Encoded by Vijayaraghavan Bashyam vayasya at yahoo.com  
  
