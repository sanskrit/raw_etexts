---
Acknowledge-Permission: Dr. Vineet Chaitanya, vc@iiit.net
Author: Goswami Tulasidas
Category: raama, tulasIdAsa
Description-comments: Awadhi, Converted from ISCII to ITRANS
File name: manas3_i.itx
Language: Hindi
Latest update: March 12, 2015
Location: doc_z_otherlang_hindi
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: Shri Ram Charit Manas - Aranyakand
Transliterated by: Mr. Balram J. Rathore, Ratlam, M.P., a retired railway driver
engtitle: shrIrAmacharitamAnasa araNyakANDa
itxtitle: shrIrAmacharitamAnasa 3 araNyakANDa
title: श्रीरामचरितमानस ३ अरण्यकाण्ड

---
  
 श्री राम चरित मानस   
          श्री गणेशाय नमः  
        श्री जानकीवल्लभो विजयते  
         श्री रामचरितमानस  
          ----------  
          तृतीय सोपान  
          (अरण्यकाण्ड)  
           श्लोक  
      मूलं धर्मतरोर्विवेकजलधेः पूर्णेन्दुमानन्ददं  
      वैराग्याम्बुजभास्करं ह्यघघनध्वान्तापहं तापहम्।  
      मोहाम्भोधरपूगपाटनविधौ स्वःसम्भवं शङ्करं  
      वन्दे ब्रह्मकुलं कलङ्कशमनं श्रीरामभूपप्रियम् ॥ १ ॥   
  
      सान्द्रानन्दपयोदसौभगतनुं पीताम्बरं सुन्दरं  
      पाणौ बाणशरासनं कटिलसत्तूणीरभारं वरम्  
      राजीवायतलोचनं धृतजटाजूटेन संशोभितं  
      सीतालक्ष्मणसंयुतं पथिगतं रामाभिरामं भजे ॥ २ ॥   
  
 सो.  उमा राम गुन गूढ़ पण्डित मुनि पावहिं बिरति।   
      पावहिं मोह बिमूढ़ जे हरि बिमुख न धर्म रति ॥   
पुर नर भरत प्रीति मैं गाई। मति अनुरूप अनूप सुहाई ॥   
अब प्रभु चरित सुनहु अति पावन। करत जे बन सुर नर मुनि भावन ॥   
एक बार चुनि कुसुम सुहाए। निज कर भूषन राम बनाए ॥   
सीतहि पहिराए प्रभु सादर। बैठे फटिक सिला पर सुन्दर ॥   
सुरपति सुत धरि बायस बेषा। सठ चाहत रघुपति बल देखा ॥   
जिमि पिपीलिका सागर थाहा। महा मन्दमति पावन चाहा ॥   
सीता चरन चौञ्च हति भागा। मूढ़ मन्दमति कारन कागा ॥   
चला रुधिर रघुनायक जाना। सीङ्क धनुष सायक सन्धाना ॥   
  
 दो.  अति कृपाल रघुनायक सदा दीन पर नेह।   
      ता सन आइ कीन्ह छलु मूरख अवगुन गेह ॥ १ ॥   
  
प्रेरित मन्त्र ब्रह्मसर धावा। चला भाजि बायस भय पावा ॥   
धरि निज रुप गयउ पितु पाहीं। राम बिमुख राखा तेहि नाहीं ॥   
भा निरास उपजी मन त्रासा। जथा चक्र भय रिषि दुर्बासा ॥   
ब्रह्मधाम सिवपुर सब लोका। फिरा श्रमित ब्याकुल भय सोका ॥   
काहूँ बैठन कहा न ओही। राखि को सकइ राम कर द्रोही ॥   
मातु मृत्यु पितु समन समाना। सुधा होइ बिष सुनु हरिजाना ॥   
मित्र करइ सत रिपु कै करनी। ता कहँ बिबुधनदी बैतरनी ॥   
सब जगु ताहि अनलहु ते ताता। जो रघुबीर बिमुख सुनु भ्राता ॥   
नारद देखा बिकल जयन्ता। लागि दया कोमल चित सन्ता ॥   
पठवा तुरत राम पहिं ताही। कहेसि पुकारि प्रनत हित पाही ॥   
आतुर सभय गहेसि पद जाई। त्राहि त्राहि दयाल रघुराई ॥   
अतुलित बल अतुलित प्रभुताई। मैं मतिमन्द जानि नहिं पाई ॥   
निज कृत कर्म जनित फल पायउँ। अब प्रभु पाहि सरन तकि आयउँ ॥   
सुनि कृपाल अति आरत बानी। एकनयन करि तजा भवानी ॥   
  
 सो.  कीन्ह मोह बस द्रोह जद्यपि तेहि कर बध उचित।   
      प्रभु छाड़ेउ करि छोह को कृपाल रघुबीर सम ॥ २ ॥   
  
रघुपति चित्रकूट बसि नाना। चरित किए श्रुति सुधा समाना ॥   
बहुरि राम अस मन अनुमाना। होइहि भीर सबहिं मोहि जाना ॥   
सकल मुनिन्ह सन बिदा कराई। सीता सहित चले द्वौ भाई ॥   
अत्रि के आश्रम जब प्रभु गयऊ। सुनत महामुनि हरषित भयऊ ॥   
पुलकित गात अत्रि उठि धाए। देखि रामु आतुर चलि आए ॥   
करत दण्डवत मुनि उर लाए। प्रेम बारि द्वौ जन अन्हवाए ॥   
देखि राम छबि नयन जुड़ाने। सादर निज आश्रम तब आने ॥   
करि पूजा कहि बचन सुहाए। दिए मूल फल प्रभु मन भाए ॥   
  
 सो.  प्रभु आसन आसीन भरि लोचन सोभा निरखि।   
      मुनिबर परम प्रबीन जोरि पानि अस्तुति करत ॥ ३ ॥   
  
 छं.  नमामि भक्त वत्सलं। कृपालु शील कोमलं ॥   
      भजामि ते पदाम्बुजं। अकामिनां स्वधामदं ॥   
      निकाम श्याम सुन्दरं। भवाम्बुनाथ मन्दरं ॥   
      प्रफुल्ल कञ्ज लोचनं। मदादि दोष मोचनं ॥   
      प्रलम्ब बाहु विक्रमं। प्रभोऽप्रमेय वैभवं ॥   
      निषङ्ग चाप सायकं। धरं त्रिलोक नायकं ॥   
      दिनेश वंश मण्डनं। महेश चाप खण्डनं ॥   
      मुनीन्द्र सन्त रञ्जनं। सुरारि वृन्द भञ्जनं ॥   
      मनोज वैरि वन्दितं। अजादि देव सेवितं ॥   
      विशुद्ध बोध विग्रहं। समस्त दूषणापहं ॥   
      नमामि इन्दिरा पतिं। सुखाकरं सतां गतिं ॥   
      भजे सशक्ति सानुजं। शची पतिं प्रियानुजं ॥   
      त्वदङ्घ्रि मूल ये नराः। भजन्ति हीन मत्सरा ॥   
      पतन्ति नो भवार्णवे। वितर्क वीचि सङ्कुले ॥   
      विविक्त वासिनः सदा। भजन्ति मुक्तये मुदा ॥   
      निरस्य इन्द्रियादिकं। प्रयान्ति ते गतिं स्वकं ॥   
      तमेकमभ्दुतं प्रभुं। निरीहमीश्वरं विभुं ॥   
      जगद्गुरुं च शाश्वतं। तुरीयमेव केवलं ॥   
      भजामि भाव वल्लभं। कुयोगिनां सुदुर्लभं ॥   
      स्वभक्त कल्प पादपं। समं सुसेव्यमन्वहं ॥   
      अनूप रूप भूपतिं। नतोऽहमुर्विजा पतिं ॥   
      प्रसीद मे नमामि ते। पदाब्ज भक्ति देहि मे ॥   
      पठन्ति ये स्तवं इदं। नरादरेण ते पदं ॥   
      व्रजन्ति नात्र संशयं। त्वदीय भक्ति संयुता ॥   
  
 दो.  बिनती करि मुनि नाइ सिरु कह कर जोरि बहोरि।   
      चरन सरोरुह नाथ जनि कबहुँ तजै मति मोरि ॥ ४ ॥   
  
          श्री गणेशाय नमः  
        श्री जानकीवल्लभो विजयते  
         श्री रामचरितमानस  
          ----------  
          तृतीय सोपान  
          (अरण्यकाण्ड)  
           श्लोक  
      मूलं धर्मतरोर्विवेकजलधेः पूर्णेन्दुमानन्ददं  
      वैराग्याम्बुजभास्करं ह्यघघनध्वान्तापहं तापहम्।  
      मोहाम्भोधरपूगपाटनविधौ स्वःसम्भवं शङ्करं  
      वन्दे ब्रह्मकुलं कलङ्कशमनं श्रीरामभूपप्रियम् ॥ १ ॥   
  
      सान्द्रानन्दपयोदसौभगतनुं पीताम्बरं सुन्दरं  
      पाणौ बाणशरासनं कटिलसत्तूणीरभारं वरम्  
      राजीवायतलोचनं धृतजटाजूटेन संशोभितं  
      सीतालक्ष्मणसंयुतं पथिगतं रामाभिरामं भजे ॥ २ ॥   
  
 सो.  उमा राम गुन गूढ़ पण्डित मुनि पावहिं बिरति।   
      पावहिं मोह बिमूढ़ जे हरि बिमुख न धर्म रति ॥   
पुर नर भरत प्रीति मैं गाई। मति अनुरूप अनूप सुहाई ॥   
अब प्रभु चरित सुनहु अति पावन। करत जे बन सुर नर मुनि भावन ॥   
एक बार चुनि कुसुम सुहाए। निज कर भूषन राम बनाए ॥   
सीतहि पहिराए प्रभु सादर। बैठे फटिक सिला पर सुन्दर ॥   
सुरपति सुत धरि बायस बेषा। सठ चाहत रघुपति बल देखा ॥   
जिमि पिपीलिका सागर थाहा। महा मन्दमति पावन चाहा ॥   
सीता चरन चौञ्च हति भागा। मूढ़ मन्दमति कारन कागा ॥   
चला रुधिर रघुनायक जाना। सीङ्क धनुष सायक सन्धाना ॥   
  
 दो.  अति कृपाल रघुनायक सदा दीन पर नेह।   
      ता सन आइ कीन्ह छलु मूरख अवगुन गेह ॥ १ ॥   
  
प्रेरित मन्त्र ब्रह्मसर धावा। चला भाजि बायस भय पावा ॥   
धरि निज रुप गयउ पितु पाहीं। राम बिमुख राखा तेहि नाहीं ॥   
भा निरास उपजी मन त्रासा। जथा चक्र भय रिषि दुर्बासा ॥   
ब्रह्मधाम सिवपुर सब लोका। फिरा श्रमित ब्याकुल भय सोका ॥   
काहूँ बैठन कहा न ओही। राखि को सकइ राम कर द्रोही ॥   
मातु मृत्यु पितु समन समाना। सुधा होइ बिष सुनु हरिजाना ॥   
मित्र करइ सत रिपु कै करनी। ता कहँ बिबुधनदी बैतरनी ॥   
सब जगु ताहि अनलहु ते ताता। जो रघुबीर बिमुख सुनु भ्राता ॥   
नारद देखा बिकल जयन्ता। लागि दया कोमल चित सन्ता ॥   
पठवा तुरत राम पहिं ताही। कहेसि पुकारि प्रनत हित पाही ॥   
आतुर सभय गहेसि पद जाई। त्राहि त्राहि दयाल रघुराई ॥   
अतुलित बल अतुलित प्रभुताई। मैं मतिमन्द जानि नहिं पाई ॥   
निज कृत कर्म जनित फल पायउँ। अब प्रभु पाहि सरन तकि आयउँ ॥   
सुनि कृपाल अति आरत बानी। एकनयन करि तजा भवानी ॥   
  
 सो.  कीन्ह मोह बस द्रोह जद्यपि तेहि कर बध उचित।   
      प्रभु छाड़ेउ करि छोह को कृपाल रघुबीर सम ॥ २ ॥   
  
रघुपति चित्रकूट बसि नाना। चरित किए श्रुति सुधा समाना ॥   
बहुरि राम अस मन अनुमाना। होइहि भीर सबहिं मोहि जाना ॥   
सकल मुनिन्ह सन बिदा कराई। सीता सहित चले द्वौ भाई ॥   
अत्रि के आश्रम जब प्रभु गयऊ। सुनत महामुनि हरषित भयऊ ॥   
पुलकित गात अत्रि उठि धाए। देखि रामु आतुर चलि आए ॥   
करत दण्डवत मुनि उर लाए। प्रेम बारि द्वौ जन अन्हवाए ॥   
देखि राम छबि नयन जुड़ाने। सादर निज आश्रम तब आने ॥   
करि पूजा कहि बचन सुहाए। दिए मूल फल प्रभु मन भाए ॥   
  
 सो.  प्रभु आसन आसीन भरि लोचन सोभा निरखि।   
      मुनिबर परम प्रबीन जोरि पानि अस्तुति करत ॥ ३ ॥   
  
 छं.  नमामि भक्त वत्सलं। कृपालु शील कोमलं ॥   
      भजामि ते पदाम्बुजं। अकामिनां स्वधामदं ॥   
      निकाम श्याम सुन्दरं। भवाम्बुनाथ मन्दरं ॥   
      प्रफुल्ल कञ्ज लोचनं। मदादि दोष मोचनं ॥   
      प्रलम्ब बाहु विक्रमं। प्रभोऽप्रमेय वैभवं ॥   
      निषङ्ग चाप सायकं। धरं त्रिलोक नायकं ॥   
      दिनेश वंश मण्डनं। महेश चाप खण्डनं ॥   
      मुनीन्द्र सन्त रञ्जनं। सुरारि वृन्द भञ्जनं ॥   
      मनोज वैरि वन्दितं। अजादि देव सेवितं ॥   
      विशुद्ध बोध विग्रहं। समस्त दूषणापहं ॥   
      नमामि इन्दिरा पतिं। सुखाकरं सतां गतिं ॥   
      भजे सशक्ति सानुजं। शची पतिं प्रियानुजं ॥   
      त्वदङ्घ्रि मूल ये नराः। भजन्ति हीन मत्सरा ॥   
      पतन्ति नो भवार्णवे। वितर्क वीचि सङ्कुले ॥   
      विविक्त वासिनः सदा। भजन्ति मुक्तये मुदा ॥   
      निरस्य इन्द्रियादिकं। प्रयान्ति ते गतिं स्वकं ॥   
      तमेकमभ्दुतं प्रभुं। निरीहमीश्वरं विभुं ॥   
      जगद्गुरुं च शाश्वतं। तुरीयमेव केवलं ॥   
      भजामि भाव वल्लभं। कुयोगिनां सुदुर्लभं ॥   
      स्वभक्त कल्प पादपं। समं सुसेव्यमन्वहं ॥   
      अनूप रूप भूपतिं। नतोऽहमुर्विजा पतिं ॥   
      प्रसीद मे नमामि ते। पदाब्ज भक्ति देहि मे ॥   
      पठन्ति ये स्तवं इदं। नरादरेण ते पदं ॥   
      व्रजन्ति नात्र संशयं। त्वदीय भक्ति संयुता ॥   
  
 दो.  बिनती करि मुनि नाइ सिरु कह कर जोरि बहोरि।   
      चरन सरोरुह नाथ जनि कबहुँ तजै मति मोरि ॥ ४ ॥   
  
अनुसुइया के पद गहि सीता। मिली बहोरि सुसील बिनीता ॥   
रिषिपतिनी मन सुख अधिकाई। आसिष देइ निकट बैठाई ॥   
दिब्य बसन भूषन पहिराए। जे नित नूतन अमल सुहाए ॥   
कह रिषिबधू सरस मृदु बानी। नारिधर्म कछु ब्याज बखानी ॥   
मातु पिता भ्राता हितकारी। मितप्रद सब सुनु राजकुमारी ॥   
अमित दानि भर्ता बयदेही। अधम सो नारि जो सेव न तेही ॥   
धीरज धर्म मित्र अरु नारी। आपद काल परिखिअहिं चारी ॥   
बृद्ध रोगबस जड़ धनहीना। अधं बधिर क्रोधी अति दीना ॥   
ऐसेहु पति कर किएँ अपमाना। नारि पाव जमपुर दुख नाना ॥   
एकइ धर्म एक ब्रत नेमा। कायँ बचन मन पति पद प्रेमा ॥   
जग पति ब्रता चारि बिधि अहहिं। बेद पुरान सन्त सब कहहिं ॥   
उत्तम के अस बस मन माहीं। सपनेहुँ आन पुरुष जग नाहीं ॥   
मध्यम परपति देखइ कैसें। भ्राता पिता पुत्र निज जैंसें ॥   
धर्म बिचारि समुझि कुल रहई। सो निकिष्ट त्रिय श्रुति अस कहई ॥   
बिनु अवसर भय तें रह जोई। जानेहु अधम नारि जग सोई ॥   
पति बञ्चक परपति रति करई। रौरव नरक कल्प सत परई ॥   
छन सुख लागि जनम सत कोटि। दुख न समुझ तेहि सम को खोटी ॥   
बिनु श्रम नारि परम गति लहई। पतिब्रत धर्म छाड़ि छल गहई ॥   
पति प्रतिकुल जनम जहँ जाई। बिधवा होई पाई तरुनाई ॥   
  
 सो.  सहज अपावनि नारि पति सेवत सुभ गति लहइ।   
      जसु गावत श्रुति चारि अजहु तुलसिका हरिहि प्रिय ॥ ५क ॥   
  
      सनु सीता तव नाम सुमिर नारि पतिब्रत करहि।   
      तोहि प्रानप्रिय राम कहिउँ कथा संसार हित ॥ ५ख ॥   
  
सुनि जानकीं परम सुखु पावा। सादर तासु चरन सिरु नावा ॥   
तब मुनि सन कह कृपानिधाना। आयसु होइ जाउँ बन आना ॥   
सन्तत मो पर कृपा करेहू। सेवक जानि तजेहु जनि नेहू ॥   
धर्म धुरन्धर प्रभु कै बानी। सुनि सप्रेम बोले मुनि ग्यानी ॥   
जासु कृपा अज सिव सनकादी। चहत सकल परमारथ बादी ॥   
ते तुम्ह राम अकाम पिआरे। दीन बन्धु मृदु बचन उचारे ॥   
अब जानी मैं श्री चतुराई। भजी तुम्हहि सब देव बिहाई ॥   
जेहि समान अतिसय नहिं कोई। ता कर सील कस न अस होई ॥   
केहि बिधि कहौं जाहु अब स्वामी। कहहु नाथ तुम्ह अन्तरजामी ॥   
अस कहि प्रभु बिलोकि मुनि धीरा। लोचन जल बह पुलक सरीरा ॥   
  
 छं.  तन पुलक निर्भर प्रेम पुरन नयन मुख पङ्कज दिए।   
      मन ग्यान गुन गोतीत प्रभु मैं दीख जप तप का किए ॥   
      जप जोग धर्म समूह तें नर भगति अनुपम पावई।   
      रधुबीर चरित पुनीत निसि दिन दास तुलसी गावई ॥   
  
 दो.   कलिमल समन दमन मन राम सुजस सुखमूल।   
       सादर सुनहि जे तिन्ह पर राम रहहिं अनुकूल ॥ ६(क) ॥   
  
 सो.  कठिन काल मल कोस धर्म न ग्यान न जोग जप।  
      परिहरि सकल भरोस रामहि भजहिं ते चतुर नर ॥ ६(ख) ॥   
  
मुनि पद कमल नाइ करि सीसा। चले बनहि सुर नर मुनि ईसा ॥   
आगे राम अनुज पुनि पाछें। मुनि बर बेष बने अति काछें ॥   
उमय बीच श्री सोहइ कैसी। ब्रह्म जीव बिच माया जैसी ॥   
सरिता बन गिरि अवघट घाटा। पति पहिचानी देहिं बर बाटा ॥   
जहँ जहँ जाहि देव रघुराया। करहिं मेध तहँ तहँ नभ छाया ॥   
मिला असुर बिराध मग जाता। आवतहीं रघुवीर निपाता ॥   
तुरतहिं रुचिर रूप तेहिं पावा। देखि दुखी निज धाम पठावा ॥   
पुनि आए जहँ मुनि सरभङ्गा। सुन्दर अनुज जानकी सङ्गा ॥   
  
 दो.  देखी राम मुख पङ्कज मुनिबर लोचन भृङ्ग।   
      सादर पान करत अति धन्य जन्म सरभङ्ग ॥ ७ ॥   
  
कह मुनि सुनु रघुबीर कृपाला। सङ्कर मानस राजमराला ॥   
जात रहेउँ बिरञ्चि के धामा। सुनेउँ श्रवन बन ऐहहिं रामा ॥   
चितवत पन्थ रहेउँ दिन राती। अब प्रभु देखि जुड़ानी छाती ॥   
नाथ सकल साधन मैं हीना। कीन्ही कृपा जानि जन दीना ॥   
सो कछु देव न मोहि निहोरा। निज पन राखेउ जन मन चोरा ॥   
तब लगि रहहु दीन हित लागी। जब लगि मिलौं तुम्हहि तनु त्यागी ॥   
जोग जग्य जप तप ब्रत कीन्हा। प्रभु कहँ देइ भगति बर लीन्हा ॥   
एहि बिधि सर रचि मुनि सरभङ्गा। बैठे हृदयँ छाड़ि सब सङ्गा ॥   
  
 दो.  सीता अनुज समेत प्रभु नील जलद तनु स्याम।   
      मम हियँ बसहु निरन्तर सगुनरुप श्रीराम ॥ ८ ॥   
  
अस कहि जोग अगिनि तनु जारा। राम कृपाँ बैकुण्ठ सिधारा ॥   
ताते मुनि हरि लीन न भयऊ। प्रथमहिं भेद भगति बर लयऊ ॥   
रिषि निकाय मुनिबर गति देखि। सुखी भए निज हृदयँ बिसेषी ॥   
अस्तुति करहिं सकल मुनि बृन्दा। जयति प्रनत हित करुना कन्दा ॥   
पुनि रघुनाथ चले बन आगे। मुनिबर बृन्द बिपुल सँग लागे ॥   
अस्थि समूह देखि रघुराया। पूछी मुनिन्ह लागि अति दाया ॥   
जानतहुँ पूछिअ कस स्वामी। सबदरसी तुम्ह अन्तरजामी ॥   
निसिचर निकर सकल मुनि खाए। सुनि रघुबीर नयन जल छाए ॥   
  
 दो.  निसिचर हीन करउँ महि भुज उठाइ पन कीन्ह।   
      सकल मुनिन्ह के आश्रमन्हि जाइ जाइ सुख दीन्ह ॥ ९ ॥   
  
मुनि अगस्ति कर सिष्य सुजाना। नाम सुतीछन रति भगवाना ॥   
मन क्रम बचन राम पद सेवक। सपनेहुँ आन भरोस न देवक ॥   
प्रभु आगवनु श्रवन सुनि पावा। करत मनोरथ आतुर धावा ॥   
हे बिधि दीनबन्धु रघुराया। मो से सठ पर करिहहिं दाया ॥   
सहित अनुज मोहि राम गोसाई। मिलिहहिं निज सेवक की नाई ॥   
मोरे जियँ भरोस दृढ़ नाहीं। भगति बिरति न ग्यान मन माहीं ॥   
नहिं सतसङ्ग जोग जप जागा। नहिं दृढ़ चरन कमल अनुरागा ॥   
एक बानि करुनानिधान की। सो प्रिय जाकें गति न आन की ॥   
होइहैं सुफल आजु मम लोचन। देखि बदन पङ्कज भव मोचन ॥   
निर्भर प्रेम मगन मुनि ग्यानी। कहि न जाइ सो दसा भवानी ॥   
दिसि अरु बिदिसि पन्थ नहिं सूझा। को मैं चलेउँ कहाँ नहिं बूझा ॥   
कबहुँक फिरि पाछें पुनि जाई। कबहुँक नृत्य करइ गुन गाई ॥   
अबिरल प्रेम भगति मुनि पाई। प्रभु देखैं तरु ओट लुकाई ॥   
अतिसय प्रीति देखि रघुबीरा। प्रगटे हृदयँ हरन भव भीरा ॥   
मुनि मग माझ अचल होइ बैसा। पुलक सरीर पनस फल जैसा ॥   
तब रघुनाथ निकट चलि आए। देखि दसा निज जन मन भाए ॥   
मुनिहि राम बहु भाँति जगावा। जाग न ध्यानजनित सुख पावा ॥   
भूप रूप तब राम दुरावा। हृदयँ चतुर्भुज रूप देखावा ॥   
मुनि अकुलाइ उठा तब कैसें। बिकल हीन मनि फनि बर जैसें ॥   
आगें देखि राम तन स्यामा। सीता अनुज सहित सुख धामा ॥   
परेउ लकुट इव चरनन्हि लागी। प्रेम मगन मुनिबर बड़भागी ॥   
भुज बिसाल गहि लिए उठाई। परम प्रीति राखे उर लाई ॥   
मुनिहि मिलत अस सोह कृपाला। कनक तरुहि जनु भेण्ट तमाला ॥   
राम बदनु बिलोक मुनि ठाढ़ा। मानहुँ चित्र माझ लिखि काढ़ा ॥        
  
 दो.  तब मुनि हृदयँ धीर धीर गहि पद बारहिं बार।   
      निज आश्रम प्रभु आनि करि पूजा बिबिध प्रकार ॥ १० ॥   
  
कह मुनि प्रभु सुनु बिनती मोरी। अस्तुति करौं कवन बिधि तोरी ॥   
महिमा अमित मोरि मति थोरी। रबि सन्मुख खद्योत अँजोरी ॥   
श्याम तामरस दाम शरीरं। जटा मुकुट परिधन मुनिचीरं ॥   
पाणि चाप शर कटि तूणीरं। नौमि निरन्तर श्रीरघुवीरं ॥   
मोह विपिन घन दहन कृशानुः। सन्त सरोरुह कानन भानुः ॥   
निशिचर करि वरूथ मृगराजः। त्रातु सदा नो भव खग बाजः ॥   
अरुण नयन राजीव सुवेशं। सीता नयन चकोर निशेशं ॥   
हर ह्रदि मानस बाल मरालं। नौमि राम उर बाहु विशालं ॥   
संशय सर्प ग्रसन उरगादः। शमन सुकर्कश तर्क विषादः ॥   
भव भञ्जन रञ्जन सुर यूथः। त्रातु सदा नो कृपा वरूथः ॥   
निर्गुण सगुण विषम सम रूपं। ज्ञान गिरा गोतीतमनूपं ॥   
अमलमखिलमनवद्यमपारं। नौमि राम भञ्जन महि भारं ॥   
भक्त कल्पपादप आरामः। तर्जन क्रोध लोभ मद कामः ॥   
अति नागर भव सागर सेतुः। त्रातु सदा दिनकर कुल केतुः ॥   
अतुलित भुज प्रताप बल धामः। कलि मल विपुल विभञ्जन नामः ॥   
धर्म वर्म नर्मद गुण ग्रामः। सन्तत शं तनोतु मम रामः ॥   
जदपि बिरज ब्यापक अबिनासी। सब के हृदयँ निरन्तर बासी ॥   
तदपि अनुज श्री सहित खरारी। बसतु मनसि मम काननचारी ॥   
जे जानहिं ते जानहुँ स्वामी। सगुन अगुन उर अन्तरजामी ॥   
जो कोसल पति राजिव नयना। करउ सो राम हृदय मम अयना।  
अस अभिमान जाइ जनि भोरे। मैं सेवक रघुपति पति मोरे ॥   
सुनि मुनि बचन राम मन भाए। बहुरि हरषि मुनिबर उर लाए ॥   
परम प्रसन्न जानु मुनि मोही। जो बर मागहु देउ सो तोही ॥   
मुनि कह मै बर कबहुँ न जाचा। समुझि न परइ झूठ का साचा ॥   
तुम्हहि नीक लागै रघुराई। सो मोहि देहु दास सुखदाई ॥   
अबिरल भगति बिरति बिग्याना। होहु सकल गुन ग्यान निधाना ॥   
प्रभु जो दीन्ह सो बरु मैं पावा। अब सो देहु मोहि जो भावा ॥   
  
 दो.  अनुज जानकी सहित प्रभु चाप बान धर राम।   
      मम हिय गगन इन्दु इव बसहु सदा निहकाम ॥ ११ ॥   
  
एवमस्तु करि रमानिवासा। हरषि चले कुभञ्ज रिषि पासा ॥   
बहुत दिवस गुर दरसन पाएँ। भए मोहि एहिं आश्रम आएँ ॥   
अब प्रभु सङ्ग जाउँ गुर पाहीं। तुम्ह कहँ नाथ निहोरा नाहीं ॥   
देखि कृपानिधि मुनि चतुराई। लिए सङ्ग बिहसै द्वौ भाई ॥   
पन्थ कहत निज भगति अनूपा। मुनि आश्रम पहुँचे सुरभूपा ॥   
तुरत सुतीछन गुर पहिं गयऊ। करि दण्डवत कहत अस भयऊ ॥   
नाथ कौसलाधीस कुमारा। आए मिलन जगत आधारा ॥   
राम अनुज समेत बैदेही। निसि दिनु देव जपत हहु जेही ॥   
सुनत अगस्ति तुरत उठि धाए। हरि बिलोकि लोचन जल छाए ॥   
मुनि पद कमल परे द्वौ भाई। रिषि अति प्रीति लिए उर लाई ॥   
सादर कुसल पूछि मुनि ग्यानी। आसन बर बैठारे आनी ॥   
पुनि करि बहु प्रकार प्रभु पूजा। मोहि सम भाग्यवन्त नहिं दूजा ॥   
जहँ लगि रहे अपर मुनि बृन्दा। हरषे सब बिलोकि सुखकन्दा ॥   
  
 दो.  मुनि समूह महँ बैठे सन्मुख सब की ओर।   
      सरद इन्दु तन चितवत मानहुँ निकर चकोर ॥ १२ ॥   
  
तब रघुबीर कहा मुनि पाहीं। तुम्ह सन प्रभु दुराव कछु नाही ॥   
तुम्ह जानहु जेहि कारन आयउँ। ताते तात न कहि समुझायउँ ॥   
अब सो मन्त्र देहु प्रभु मोही। जेहि प्रकार मारौं मुनिद्रोही ॥   
मुनि मुसकाने सुनि प्रभु बानी। पूछेहु नाथ मोहि का जानी ॥   
तुम्हरेइँ भजन प्रभाव अघारी। जानउँ महिमा कछुक तुम्हारी ॥   
ऊमरि तरु बिसाल तव माया। फल ब्रह्माण्ड अनेक निकाया ॥   
जीव चराचर जन्तु समाना। भीतर बसहि न जानहिं आना ॥   
ते फल भच्छक कठिन कराला। तव भयँ डरत सदा सोउ काला ॥   
ते तुम्ह सकल लोकपति साईं। पूँछेहु मोहि मनुज की नाईं ॥   
यह बर मागउँ कृपानिकेता। बसहु हृदयँ श्री अनुज समेता ॥   
अबिरल भगति बिरति सतसङ्गा। चरन सरोरुह प्रीति अभङ्गा ॥   
जद्यपि ब्रह्म अखण्ड अनन्ता। अनुभव गम्य भजहिं जेहि सन्ता ॥   
अस तव रूप बखानउँ जानउँ। फिरि फिरि सगुन ब्रह्म रति मानउँ ॥   
सन्तत दासन्ह देहु बड़ाई। तातें मोहि पूँछेहु रघुराई ॥   
है प्रभु परम मनोहर ठाऊँ। पावन पञ्चबटी तेहि नाऊँ ॥   
दण्डक बन पुनीत प्रभु करहू। उग्र साप मुनिबर कर हरहू ॥   
बास करहु तहँ रघुकुल राया। कीजे सकल मुनिन्ह पर दाया ॥   
चले राम मुनि आयसु पाई। तुरतहिं पञ्चबटी निअराई ॥   
  
 दो.  गीधराज सैं भैण्ट भइ बहु बिधि प्रीति बढ़ाइ ॥   
      गोदावरी निकट प्रभु रहे परन गृह छाइ ॥ १३ ॥   
  
जब ते राम कीन्ह तहँ बासा। सुखी भए मुनि बीती त्रासा ॥   
गिरि बन नदीं ताल छबि छाए। दिन दिन प्रति अति हौहिं सुहाए ॥   
खग मृग बृन्द अनन्दित रहहीं। मधुप मधुर गञ्जत छबि लहहीं ॥   
सो बन बरनि न सक अहिराजा। जहाँ प्रगट रघुबीर बिराजा ॥   
एक बार प्रभु सुख आसीना। लछिमन बचन कहे छलहीना ॥   
सुर नर मुनि सचराचर साईं। मैं पूछउँ निज प्रभु की नाई ॥   
मोहि समुझाइ कहहु सोइ देवा। सब तजि करौं चरन रज सेवा ॥   
कहहु ग्यान बिराग अरु माया। कहहु सो भगति करहु जेहिं दाया ॥   
  
 दो.   ईस्वर जीव भेद प्रभु सकल कहौ समुझाइ ॥   
       जातें होइ चरन रति सोक मोह भ्रम जाइ ॥ १४ ॥   
  
थोरेहि महँ सब कहउँ बुझाई। सुनहु तात मति मन चित लाई ॥   
मैं अरु मोर तोर तैं माया। जेहिं बस कीन्हे जीव निकाया ॥   
गो गोचर जहँ लगि मन जाई। सो सब माया जानेहु भाई ॥   
तेहि कर भेद सुनहु तुम्ह सोऊ। बिद्या अपर अबिद्या दोऊ ॥   
एक दुष्ट अतिसय दुखरूपा। जा बस जीव परा भवकूपा ॥   
एक रचइ जग गुन बस जाकें। प्रभु प्रेरित नहिं निज बल ताकें ॥   
ग्यान मान जहँ एकउ नाहीं। देख ब्रह्म समान सब माही ॥   
कहिअ तात सो परम बिरागी। तृन सम सिद्धि तीनि गुन त्यागी ॥   
  
 दो.  माया ईस न आपु कहुँ जान कहिअ सो जीव।   
      बन्ध मोच्छ प्रद सर्बपर माया प्रेरक सीव ॥ १५ ॥   
  
धर्म तें बिरति जोग तें ग्याना। ग्यान मोच्छप्रद बेद बखाना ॥   
जातें बेगि द्रवउँ मैं भाई। सो मम भगति भगत सुखदाई ॥   
सो सुतन्त्र अवलम्ब न आना। तेहि आधीन ग्यान बिग्याना ॥   
भगति तात अनुपम सुखमूला। मिलइ जो सन्त होइँ अनुकूला ॥   
भगति कि साधन कहउँ बखानी। सुगम पन्थ मोहि पावहिं प्रानी ॥   
प्रथमहिं बिप्र चरन अति प्रीती। निज निज कर्म निरत श्रुति रीती ॥   
एहि कर फल पुनि बिषय बिरागा। तब मम धर्म उपज अनुरागा ॥   
श्रवनादिक नव भक्ति दृढ़ाहीं। मम लीला रति अति मन माहीं ॥   
सन्त चरन पङ्कज अति प्रेमा। मन क्रम बचन भजन दृढ़ नेमा ॥   
गुरु पितु मातु बन्धु पति देवा। सब मोहि कहँ जाने दृढ़ सेवा ॥   
मम गुन गावत पुलक सरीरा। गदगद गिरा नयन बह नीरा ॥   
काम आदि मद दम्भ न जाकें। तात निरन्तर बस मैं ताकें ॥   
  
 दो.  बचन कर्म मन मोरि गति भजनु करहिं निःकाम ॥   
      तिन्ह के हृदय कमल महुँ करउँ सदा बिश्राम ॥ १६ ॥   
  
भगति जोग सुनि अति सुख पावा। लछिमन प्रभु चरनन्हि सिरु नावा ॥   
एहि बिधि गए कछुक दिन बीती। कहत बिराग ग्यान गुन नीती ॥   
सूपनखा रावन कै बहिनी। दुष्ट हृदय दारुन जस अहिनी ॥   
पञ्चबटी सो गइ एक बारा। देखि बिकल भइ जुगल कुमारा ॥   
भ्राता पिता पुत्र उरगारी। पुरुष मनोहर निरखत नारी ॥   
होइ बिकल सक मनहि न रोकी। जिमि रबिमनि द्रव रबिहि बिलोकी ॥   
रुचिर रुप धरि प्रभु पहिं जाई। बोली बचन बहुत मुसुकाई ॥   
तुम्ह सम पुरुष न मो सम नारी। यह सँजोग बिधि रचा बिचारी ॥   
मम अनुरूप पुरुष जग माहीं। देखेउँ खोजि लोक तिहु नाहीं ॥   
ताते अब लगि रहिउँ कुमारी। मनु माना कछु तुम्हहि निहारी ॥   
सीतहि चितइ कही प्रभु बाता। अहइ कुआर मोर लघु भ्राता ॥   
गइ लछिमन रिपु भगिनी जानी। प्रभु बिलोकि बोले मृदु बानी ॥   
सुन्दरि सुनु मैं उन्ह कर दासा। पराधीन नहिं तोर सुपासा ॥   
प्रभु समर्थ कोसलपुर राजा। जो कछु करहिं उनहि सब छाजा ॥   
सेवक सुख चह मान भिखारी। ब्यसनी धन सुभ गति बिभिचारी ॥   
लोभी जसु चह चार गुमानी। नभ दुहि दूध चहत ए प्रानी ॥   
पुनि फिरि राम निकट सो आई। प्रभु लछिमन पहिं बहुरि पठाई ॥   
लछिमन कहा तोहि सो बरई। जो तृन तोरि लाज परिहरई ॥   
तब खिसिआनि राम पहिं गई। रूप भयङ्कर प्रगटत भई ॥   
सीतहि सभय देखि रघुराई। कहा अनुज सन सयन बुझाई ॥   
  
 दो.  लछिमन अति लाघवँ सो नाक कान बिनु कीन्हि।   
       ताके कर रावन कहँ मनौ चुनौती दीन्हि ॥ १७ ॥   
  
नाक कान बिनु भइ बिकरारा। जनु स्त्रव सैल गैरु कै धारा ॥   
खर दूषन पहिं गइ बिलपाता। धिग धिग तव पौरुष बल भ्राता ॥   
तेहि पूछा सब कहेसि बुझाई। जातुधान सुनि सेन बनाई ॥   
धाए निसिचर निकर बरूथा। जनु सपच्छ कज्जल गिरि जूथा ॥   
नाना बाहन नानाकारा। नानायुध धर घोर अपारा ॥   
सुपनखा आगें करि लीनी। असुभ रूप श्रुति नासा हीनी ॥   
असगुन अमित होहिं भयकारी। गनहिं न मृत्यु बिबस सब झारी ॥   
गर्जहि तर्जहिं गगन उड़ाहीं। देखि कटकु भट अति हरषाहीं ॥   
कोउ कह जिअत धरहु द्वौ भाई। धरि मारहु तिय लेहु छड़ाई ॥   
धूरि पूरि नभ मण्डल रहा। राम बोलाइ अनुज सन कहा ॥   
लै जानकिहि जाहु गिरि कन्दर। आवा निसिचर कटकु भयङ्कर ॥   
रहेहु सजग सुनि प्रभु कै बानी। चले सहित श्री सर धनु पानी ॥   
देखि राम रिपुदल चलि आवा। बिहसि कठिन कोदण्ड चढ़ावा ॥   
  
 छं.  कोदण्ड कठिन चढ़ाइ सिर जट जूट बाँधत सोह क्यों।   
      मरकत सयल पर लरत दामिनि कोटि सों जुग भुजग ज्यों ॥   
      कटि कसि निषङ्ग बिसाल भुज गहि चाप बिसिख सुधारि कै ॥   
      चितवत मनहुँ मृगराज प्रभु गजराज घटा निहारि कै ॥   
  
 सो.  आइ गए बगमेल धरहु धरहु धावत सुभट।   
      जथा बिलोकि अकेल बाल रबिहि घेरत दनुज ॥ १८ ॥   
  
प्रभु बिलोकि सर सकहिं न डारी। थकित भई रजनीचर धारी ॥   
सचिव बोलि बोले खर दूषन। यह कोउ नृपबालक नर भूषन ॥   
नाग असुर सुर नर मुनि जेते। देखे जिते हते हम केते ॥   
हम भरि जन्म सुनहु सब भाई। देखी नहिं असि सुन्दरताई ॥   
जद्यपि भगिनी कीन्ह कुरूपा। बध लायक नहिं पुरुष अनूपा ॥   
देहु तुरत निज नारि दुराई। जीअत भवन जाहु द्वौ भाई ॥   
मोर कहा तुम्ह ताहि सुनावहु। तासु बचन सुनि आतुर आवहु ॥   
दूतन्ह कहा राम सन जाई। सुनत राम बोले मुसकाई ॥   
हम छत्री मृगया बन करहीं। तुम्ह से खल मृग खौजत फिरहीं ॥   
रिपु बलवन्त देखि नहिं डरहीं। एक बार कालहु सन लरहीं ॥   
जद्यपि मनुज दनुज कुल घालक। मुनि पालक खल सालक बालक ॥   
जौं न होइ बल घर फिरि जाहू। समर बिमुख मैं हतउँ न काहू ॥   
रन चढ़ि करिअ कपट चतुराई। रिपु पर कृपा परम कदराई ॥   
दूतन्ह जाइ तुरत सब कहेऊ। सुनि खर दूषन उर अति दहेऊ ॥   
 छं.  उर दहेउ कहेउ कि धरहु धाए बिकट भट रजनीचरा।   
 सर चाप तोमर सक्ति सूल कृपान परिघ परसु धरा ॥   
 प्रभु कीन्ह धनुष टकोर प्रथम कठोर घोर भयावहा।   
 भए बधिर ब्याकुल जातुधान न ग्यान तेहि अवसर रहा ॥   
  
 दो.  सावधान होइ धाए जानि सबल आराति।   
      लागे बरषन राम पर अस्त्र सस्त्र बहु भाँति ॥ १९(क) ॥   
  
      तिन्ह के आयुध तिल सम करि काटे रघुबीर।  
      तानि सरासन श्रवन लगि पुनि छाँड़े निज तीर ॥ १९(ख) ॥   
  
 छं.  तब चले जान बबान कराल। फुङ्करत जनु बहु ब्याल ॥   
      कोपेउ समर श्रीराम। चले बिसिख निसित निकाम ॥   
      अवलोकि खरतर तीर। मुरि चले निसिचर बीर ॥   
      भए क्रुद्ध तीनिउ भाइ। जो भागि रन ते जाइ ॥   
      तेहि बधब हम निज पानि। फिरे मरन मन महुँ ठानि ॥   
      आयुध अनेक प्रकार। सनमुख ते करहिं प्रहार ॥   
      रिपु परम कोपे जानि। प्रभु धनुष सर सन्धानि ॥   
      छाँड़े बिपुल नाराच। लगे कटन बिकट पिसाच ॥   
      उर सीस भुज कर चरन। जहँ तहँ लगे महि परन ॥   
      चिक्करत लागत बान। धर परत कुधर समान ॥   
      भट कटत तन सत खण्ड। पुनि उठत करि पाषण्ड ॥   
      नभ उड़त बहु भुज मुण्ड। बिनु मौलि धावत रुण्ड ॥   
      खग कङ्क काक सृगाल। कटकटहिं कठिन कराल ॥   
  
 छं.  कटकटहिं ज़म्बुक भूत प्रेत पिसाच खर्पर सञ्चहीं।   
      बेताल बीर कपाल ताल बजाइ जोगिनि नञ्चहीं ॥   
      रघुबीर बान प्रचण्ड खण्डहिं भटन्ह के उर भुज सिरा।   
      जहँ तहँ परहिं उठि लरहिं धर धरु धरु करहिं भयकर गिरा ॥   
      अन्तावरीं गहि उड़त गीध पिसाच कर गहि धावहीं ॥   
      सङ्ग्राम पुर बासी मनहुँ बहु बाल गुड़ी उड़ावहीं ॥   
      मारे पछारे उर बिदारे बिपुल भट कहँरत परे।   
      अवलोकि निज दल बिकल भट तिसिरादि खर दूषन फिरे ॥   
      सर सक्ति तोमर परसु सूल कृपान एकहि बारहीं।   
      करि कोप श्रीरघुबीर पर अगनित निसाचर डारहीं ॥   
      प्रभु निमिष महुँ रिपु सर निवारि पचारि डारे सायका।   
      दस दस बिसिख उर माझ मारे सकल निसिचर नायका ॥   
      महि परत उठि भट भिरत मरत न करत माया अति घनी।   
      सुर डरत चौदह सहस प्रेत बिलोकि एक अवध धनी ॥   
      सुर मुनि सभय प्रभु देखि मायानाथ अति कौतुक कर् यो।   
      देखहि परसपर राम करि सङ्ग्राम रिपुदल लरि मर् यो ॥   
  
 दो.  राम राम कहि तनु तजहिं पावहिं पद निर्बान।   
      करि उपाय रिपु मारे छन महुँ कृपानिधान ॥ २०(क) ॥   
  
      हरषित बरषहिं सुमन सुर बाजहिं गगन निसान।  
      अस्तुति करि करि सब चले सोभित बिबिध बिमान ॥ २०(ख) ॥   
  
जब रघुनाथ समर रिपु जीते। सुर नर मुनि सब के भय बीते ॥   
तब लछिमन सीतहि लै आए। प्रभु पद परत हरषि उर लाए।   
सीता चितव स्याम मृदु गाता। परम प्रेम लोचन न अघाता ॥   
पञ्चवटीं बसि श्रीरघुनायक। करत चरित सुर मुनि सुखदायक ॥   
धुआँ देखि खरदूषन केरा। जाइ सुपनखाँ रावन प्रेरा ॥   
बोलि बचन क्रोध करि भारी। देस कोस कै सुरति बिसारी ॥   
करसि पान सोवसि दिनु राती। सुधि नहिं तव सिर पर आराती ॥   
राज नीति बिनु धन बिनु धर्मा। हरिहि समर्पे बिनु सतकर्मा ॥   
बिद्या बिनु बिबेक उपजाएँ। श्रम फल पढ़े किएँ अरु पाएँ ॥   
सङ्ग ते जती कुमन्त्र ते राजा। मान ते ग्यान पान तें लाजा ॥   
प्रीति प्रनय बिनु मद ते गुनी। नासहि बेगि नीति अस सुनी ॥   
  
 सो.  रिपु रुज पावक पाप प्रभु अहि गनिअ न छोट करि।   
      अस कहि बिबिध बिलाप करि लागी रोदन करन ॥ २१(क) ॥   
  
 दो.  सभा माझ परि ब्याकुल बहु प्रकार कह रोइ।   
      तोहि जिअत दसकन्धर मोरि कि असि गति होइ ॥ २१(ख) ॥   
  
सुनत सभासद उठे अकुलाई। समुझाई गहि बाहँ उठाई ॥   
कह लङ्केस कहसि निज बाता। केँइँ तव नासा कान निपाता ॥   
अवध नृपति दसरथ के जाए। पुरुष सिङ्घ बन खेलन आए ॥   
समुझि परी मोहि उन्ह कै करनी। रहित निसाचर करिहहिं धरनी ॥   
जिन्ह कर भुजबल पाइ दसानन। अभय भए बिचरत मुनि कानन ॥   
देखत बालक काल समाना। परम धीर धन्वी गुन नाना ॥   
अतुलित बल प्रताप द्वौ भ्राता। खल बध रत सुर मुनि सुखदाता ॥   
सोभाधाम राम अस नामा। तिन्ह के सङ्ग नारि एक स्यामा ॥   
रुप रासि बिधि नारि सँवारी। रति सत कोटि तासु बलिहारी ॥   
तासु अनुज काटे श्रुति नासा। सुनि तव भगिनि करहिं परिहासा ॥   
खर दूषन सुनि लगे पुकारा। छन महुँ सकल कटक उन्ह मारा ॥   
खर दूषन तिसिरा कर घाता। सुनि दससीस जरे सब गाता ॥   
  
 दो.  सुपनखहि समुझाइ करि बल बोलेसि बहु भाँति।   
      गयउ भवन अति सोचबस नीद परइ नहिं राति ॥ २२ ॥   
  
सुर नर असुर नाग खग माहीं। मोरे अनुचर कहँ कोउ नाहीं ॥   
खर दूषन मोहि सम बलवन्ता। तिन्हहि को मारइ बिनु भगवन्ता ॥   
सुर रञ्जन भञ्जन महि भारा। जौं भगवन्त लीन्ह अवतारा ॥   
तौ मै जाइ बैरु हठि करऊँ। प्रभु सर प्रान तजें भव तरऊँ ॥   
होइहि भजनु न तामस देहा। मन क्रम बचन मन्त्र दृढ़ एहा ॥   
जौं नररुप भूपसुत कोऊ। हरिहउँ नारि जीति रन दोऊ ॥   
चला अकेल जान चढि तहवाँ। बस मारीच सिन्धु तट जहवाँ ॥   
इहाँ राम जसि जुगुति बनाई। सुनहु उमा सो कथा सुहाई ॥   
  
 दो.  लछिमन गए बनहिं जब लेन मूल फल कन्द।   
      जनकसुता सन बोले बिहसि कृपा सुख बृन्द ॥ २३ ॥   
  
सुनहु प्रिया ब्रत रुचिर सुसीला। मैं कछु करबि ललित नरलीला ॥   
तुम्ह पावक महुँ करहु निवासा। जौ लगि करौं निसाचर नासा ॥   
जबहिं राम सब कहा बखानी। प्रभु पद धरि हियँ अनल समानी ॥   
निज प्रतिबिम्ब राखि तहँ सीता। तैसइ सील रुप सुबिनीता ॥   
लछिमनहूँ यह मरमु न जाना। जो कछु चरित रचा भगवाना ॥   
दसमुख गयउ जहाँ मारीचा। नाइ माथ स्वारथ रत नीचा ॥   
नवनि नीच कै अति दुखदाई। जिमि अङ्कुस धनु उरग बिलाई ॥   
भयदायक खल कै प्रिय बानी। जिमि अकाल के कुसुम भवानी ॥   
  
 दो.  करि पूजा मारीच तब सादर पूछी बात।   
      कवन हेतु मन ब्यग्र अति अकसर आयहु तात ॥ २४ ॥   
  
दसमुख सकल कथा तेहि आगें। कही सहित अभिमान अभागें ॥   
होहु कपट मृग तुम्ह छलकारी। जेहि बिधि हरि आनौ नृपनारी ॥   
तेहिं पुनि कहा सुनहु दससीसा। ते नररुप चराचर ईसा ॥   
तासों तात बयरु नहिं कीजे। मारें मरिअ जिआएँ जीजै ॥   
मुनि मख राखन गयउ कुमारा। बिनु फर सर रघुपति मोहि मारा ॥   
सत जोजन आयउँ छन माहीं। तिन्ह सन बयरु किएँ भल नाहीं ॥   
भइ मम कीट भृङ्ग की नाई। जहँ तहँ मैं देखउँ दोउ भाई ॥   
जौं नर तात तदपि अति सूरा। तिन्हहि बिरोधि न आइहि पूरा ॥   
  
 दो.  जेहिं ताड़का सुबाहु हति खण्डेउ हर कोदण्ड ॥   
      खर दूषन तिसिरा बधेउ मनुज कि अस बरिबण्ड ॥ २५ ॥   
  
जाहु भवन कुल कुसल बिचारी। सुनत जरा दीन्हिसि बहु गारी ॥   
गुरु जिमि मूढ़ करसि मम बोधा। कहु जग मोहि समान को जोधा ॥   
तब मारीच हृदयँ अनुमाना। नवहि बिरोधें नहिं कल्याना ॥   
सस्त्री मर्मी प्रभु सठ धनी। बैद बन्दि कबि भानस गुनी ॥   
उभय भाँति देखा निज मरना। तब ताकिसि रघुनायक सरना ॥   
उतरु देत मोहि बधब अभागें। कस न मरौं रघुपति सर लागें ॥   
अस जियँ जानि दसानन सङ्गा। चला राम पद प्रेम अभङ्गा ॥   
मन अति हरष जनाव न तेही। आजु देखिहउँ परम सनेही ॥                              
  
 छं.   निज परम प्रीतम देखि लोचन सुफल करि सुख पाइहौं।   
      श्री सहित अनुज समेत कृपानिकेत पद मन लाइहौं ॥   
      निर्बान दायक क्रोध जा कर भगति अबसहि बसकरी।   
      निज पानि सर सन्धानि सो मोहि बधिहि सुखसागर हरी ॥   
  
 दो.  मम पाछें धर धावत धरें सरासन बान।   
      फिरि फिरि प्रभुहि बिलोकिहउँ धन्य न मो सम आन ॥ २६ ॥   
  
तेहि बन निकट दसानन गयऊ। तब मारीच कपटमृग भयऊ ॥   
अति बिचित्र कछु बरनि न जाई। कनक देह मनि रचित बनाई ॥   
सीता परम रुचिर मृग देखा। अङ्ग अङ्ग सुमनोहर बेषा ॥   
सुनहु देव रघुबीर कृपाला। एहि मृग कर अति सुन्दर छाला ॥   
सत्यसन्ध प्रभु बधि करि एही। आनहु चर्म कहति बैदेही ॥   
तब रघुपति जानत सब कारन। उठे हरषि सुर काजु सँवारन ॥   
मृग बिलोकि कटि परिकर बाँधा। करतल चाप रुचिर सर साँधा ॥   
प्रभु लछिमनिहि कहा समुझाई। फिरत बिपिन निसिचर बहु भाई ॥   
सीता केरि करेहु रखवारी। बुधि बिबेक बल समय बिचारी ॥   
प्रभुहि बिलोकि चला मृग भाजी। धाए रामु सरासन साजी ॥   
निगम नेति सिव ध्यान न पावा। मायामृग पाछें सो धावा ॥   
कबहुँ निकट पुनि दूरि पराई। कबहुँक प्रगटइ कबहुँ छपाई ॥   
प्रगटत दुरत करत छल भूरी। एहि बिधि प्रभुहि गयउ लै दूरी ॥   
तब तकि राम कठिन सर मारा। धरनि परेउ करि घोर पुकारा ॥   
लछिमन कर प्रथमहिं लै नामा। पाछें सुमिरेसि मन महुँ रामा ॥   
प्रान तजत प्रगटेसि निज देहा। सुमिरेसि रामु समेत सनेहा ॥   
अन्तर प्रेम तासु पहिचाना। मुनि दुर्लभ गति दीन्हि सुजाना ॥   
  
 दो.  बिपुल सुमन सुर बरषहिं गावहिं प्रभु गुन गाथ।   
      निज पद दीन्ह असुर कहुँ दीनबन्धु रघुनाथ ॥ २७ ॥   
  
खल बधि तुरत फिरे रघुबीरा। सोह चाप कर कटि तूनीरा ॥   
आरत गिरा सुनी जब सीता। कह लछिमन सन परम सभीता ॥   
जाहु बेगि सङ्कट अति भ्राता। लछिमन बिहसि कहा सुनु माता ॥   
भृकुटि बिलास सृष्टि लय होई। सपनेहुँ सङ्कट परइ कि सोई ॥   
मरम बचन जब सीता बोला। हरि प्रेरित लछिमन मन डोला ॥   
बन दिसि देव सौम्पि सब काहू। चले जहाँ रावन ससि राहू ॥   
सून बीच दसकन्धर देखा। आवा निकट जती कें बेषा ॥   
जाकें डर सुर असुर डेराहीं। निसि न नीद दिन अन्न न खाहीं ॥   
सो दससीस स्वान की नाई। इत उत चितइ चला भड़िहाई ॥   
इमि कुपन्थ पग देत खगेसा। रह न तेज बुधि बल लेसा ॥   
नाना बिधि करि कथा सुहाई। राजनीति भय प्रीति देखाई ॥   
कह सीता सुनु जती गोसाईं। बोलेहु बचन दुष्ट की नाईं ॥   
तब रावन निज रूप देखावा। भई सभय जब नाम सुनावा ॥   
कह सीता धरि धीरजु गाढ़ा। आइ गयउ प्रभु रहु खल ठाढ़ा ॥   
जिमि हरिबधुहि छुद्र सस चाहा। भएसि कालबस निसिचर नाहा ॥   
सुनत बचन दससीस रिसाना। मन महुँ चरन बन्दि सुख माना ॥   
  
 दो.  क्रोधवन्त तब रावन लीन्हिसि रथ बैठाइ।   
      चला गगनपथ आतुर भयँ रथ हाँकि न जाइ ॥ २८ ॥   
  
हा जग एक बीर रघुराया। केहिं अपराध बिसारेहु दाया ॥   
आरति हरन सरन सुखदायक। हा रघुकुल सरोज दिननायक ॥   
हा लछिमन तुम्हार नहिं दोसा। सो फलु पायउँ कीन्हेउँ रोसा ॥   
बिबिध बिलाप करति बैदेही। भूरि कृपा प्रभु दूरि सनेही ॥   
बिपति मोरि को प्रभुहि सुनावा। पुरोडास चह रासभ खावा ॥   
सीता कै बिलाप सुनि भारी। भए चराचर जीव दुखारी ॥   
गीधराज सुनि आरत बानी। रघुकुलतिलक नारि पहिचानी ॥   
अधम निसाचर लीन्हे जाई। जिमि मलेछ बस कपिला गाई ॥   
सीते पुत्रि करसि जनि त्रासा। करिहउँ जातुधान कर नासा ॥   
धावा क्रोधवन्त खग कैसें। छूटइ पबि परबत कहुँ जैसे ॥   
रे रे दुष्ट ठाढ़ किन होही। निर्भय चलेसि न जानेहि मोही ॥   
आवत देखि कृतान्त समाना। फिरि दसकन्धर कर अनुमाना ॥   
की मैनाक कि खगपति होई। मम बल जान सहित पति सोई ॥   
जाना जरठ जटायू एहा। मम कर तीरथ छाँड़िहि देहा ॥   
सुनत गीध क्रोधातुर धावा। कह सुनु रावन मोर सिखावा ॥   
तजि जानकिहि कुसल गृह जाहू। नाहिं त अस होइहि बहुबाहू ॥   
राम रोष पावक अति घोरा। होइहि सकल सलभ कुल तोरा ॥   
उतरु न देत दसानन जोधा। तबहिं गीध धावा करि क्रोधा ॥   
धरि कच बिरथ कीन्ह महि गिरा। सीतहि राखि गीध पुनि फिरा ॥   
चौचन्ह मारि बिदारेसि देही। दण्ड एक भइ मुरुछा तेही ॥   
तब सक्रोध निसिचर खिसिआना। काढ़ेसि परम कराल कृपाना ॥   
काटेसि पङ्ख परा खग धरनी। सुमिरि राम करि अदभुत करनी ॥   
सीतहि जानि चढ़ाइ बहोरी। चला उताइल त्रास न थोरी ॥   
करति बिलाप जाति नभ सीता। ब्याध बिबस जनु मृगी सभीता ॥   
गिरि पर बैठे कपिन्ह निहारी। कहि हरि नाम दीन्ह पट डारी ॥   
एहि बिधि सीतहि सो लै गयऊ। बन असोक महँ राखत भयऊ ॥   
  
 दो.  हारि परा खल बहु बिधि भय अरु प्रीति देखाइ।   
      तब असोक पादप तर राखिसि जतन कराइ ॥ २९(क) ॥   
  
          नवान्हपारायण, छठा विश्राम  
      जेहि बिधि कपट कुरङ्ग सँग धाइ चले श्रीराम।  
      सो छबि सीता राखि उर रटति रहति हरिनाम ॥ २९(ख) ॥   
  
रघुपति अनुजहि आवत देखी। बाहिज चिन्ता कीन्हि बिसेषी ॥   
जनकसुता परिहरिहु अकेली। आयहु तात बचन मम पेली ॥   
निसिचर निकर फिरहिं बन माहीं। मम मन सीता आश्रम नाहीं ॥   
गहि पद कमल अनुज कर जोरी। कहेउ नाथ कछु मोहि न खोरी ॥    
अनुज समेत गए प्रभु तहवाँ। गोदावरि तट आश्रम जहवाँ ॥   
आश्रम देखि जानकी हीना। भए बिकल जस प्राकृत दीना ॥   
हा गुन खानि जानकी सीता। रूप सील ब्रत नेम पुनीता ॥   
लछिमन समुझाए बहु भाँती। पूछत चले लता तरु पाँती ॥   
हे खग मृग हे मधुकर श्रेनी। तुम्ह देखी सीता मृगनैनी ॥   
खञ्जन सुक कपोत मृग मीना। मधुप निकर कोकिला प्रबीना ॥   
कुन्द कली दाड़िम दामिनी। कमल सरद ससि अहिभामिनी ॥   
बरुन पास मनोज धनु हंसा। गज केहरि निज सुनत प्रसंसा ॥   
श्रीफल कनक कदलि हरषाहीं। नेकु न सङ्क सकुच मन माहीं ॥   
सुनु जानकी तोहि बिनु आजू। हरषे सकल पाइ जनु राजू ॥   
किमि सहि जात अनख तोहि पाहीं । प्रिया बेगि प्रगटसि कस नाहीं ॥   
एहि बिधि खौजत बिलपत स्वामी। मनहुँ महा बिरही अति कामी ॥   
पूरनकाम राम सुख रासी। मनुज चरित कर अज अबिनासी ॥   
आगे परा गीधपति देखा। सुमिरत राम चरन जिन्ह रेखा ॥   
  
 दो.  कर सरोज सिर परसेउ कृपासिन्धु रधुबीर ॥   
      निरखि राम छबि धाम मुख बिगत भई सब पीर ॥ ३० ॥   
  
तब कह गीध बचन धरि धीरा । सुनहु राम भञ्जन भव भीरा ॥   
नाथ दसानन यह गति कीन्ही। तेहि खल जनकसुता हरि लीन्ही ॥   
लै दच्छिन दिसि गयउ गोसाई। बिलपति अति कुररी की नाई ॥   
दरस लागी प्रभु राखेंउँ प्राना। चलन चहत अब कृपानिधाना ॥   
राम कहा तनु राखहु ताता। मुख मुसकाइ कही तेहिं बाता ॥   
जा कर नाम मरत मुख आवा। अधमउ मुकुत होई श्रुति गावा ॥   
सो मम लोचन गोचर आगें। राखौं देह नाथ केहि खाँगेँ ॥   
जल भरि नयन कहहिँ रघुराई। तात कर्म निज ते गतिं पाई ॥   
परहित बस जिन्ह के मन माहीँ। तिन्ह कहुँ जग दुर्लभ कछु नाहीँ ॥   
तनु तजि तात जाहु मम धामा। देउँ काह तुम्ह पूरनकामा ॥   
  
 दो.  सीता हरन तात जनि कहहु पिता सन जाइ ॥   
      जौँ मैँ राम त कुल सहित कहिहि दसानन आइ ॥ ३१ ॥   
  
गीध देह तजि धरि हरि रुपा। भूषन बहु पट पीत अनूपा ॥   
स्याम गात बिसाल भुज चारी। अस्तुति करत नयन भरि बारी ॥   
  
 छं.  जय राम रूप अनूप निर्गुन सगुन गुन प्रेरक सही।   
      दससीस बाहु प्रचण्ड खण्डन चण्ड सर मण्डन मही ॥   
      पाथोद गात सरोज मुख राजीव आयत लोचनं।   
      नित नौमि रामु कृपाल बाहु बिसाल भव भय मोचनं ॥ १ ॥   
  
      बलमप्रमेयमनादिमजमब्यक्तमेकमगोचरं।  
      गोबिन्द गोपर द्वन्द्वहर बिग्यानघन धरनीधरं ॥   
      जे राम मन्त्र जपन्त सन्त अनन्त जन मन रञ्जनं।   
      नित नौमि राम अकाम प्रिय कामादि खल दल गञ्जनं ॥ २।  
  
      जेहि श्रुति निरञ्जन ब्रह्म ब्यापक बिरज अज कहि गावहीं ॥   
      करि ध्यान ग्यान बिराग जोग अनेक मुनि जेहि पावहीं ॥   
      सो प्रगट करुना कन्द सोभा बृन्द अग जग मोहई।   
      मम हृदय पङ्कज भृङ्ग अङ्ग अनङ्ग बहु छबि सोहई ॥ ३ ॥   
  
      जो अगम सुगम सुभाव निर्मल असम सम सीतल सदा।   
      पस्यन्ति जं जोगी जतन करि करत मन गो बस सदा ॥   
      सो राम रमा निवास सन्तत दास बस त्रिभुवन धनी।   
      मम उर बसउ सो समन संसृति जासु कीरति पावनी ॥ ४ ॥   
  
 दो.  अबिरल भगति मागि बर गीध गयउ हरिधाम।   
      तेहि की क्रिया जथोचित निज कर कीन्ही राम ॥ ३२ ॥   
  
कोमल चित अति दीनदयाला। कारन बिनु रघुनाथ कृपाला ॥   
गीध अधम खग आमिष भोगी। गति दीन्हि जो जाचत जोगी ॥   
सुनहु उमा ते लोग अभागी। हरि तजि होहिं बिषय अनुरागी ॥   
पुनि सीतहि खोजत द्वौ भाई। चले बिलोकत बन बहुताई ॥   
सङ्कुल लता बिटप घन कानन। बहु खग मृग तहँ गज पञ्चानन ॥   
आवत पन्थ कबन्ध निपाता। तेहिं सब कही साप कै बाता ॥   
दुरबासा मोहि दीन्ही सापा। प्रभु पद पेखि मिटा सो पापा ॥   
सुनु गन्धर्ब कहउँ मै तोही। मोहि न सोहाइ ब्रह्मकुल द्रोही ॥   
  
 दो.  मन क्रम बचन कपट तजि जो कर भूसुर सेव।   
      मोहि समेत बिरञ्चि सिव बस ताकें सब देव ॥ ३३ ॥   
  
सापत ताड़त परुष कहन्ता। बिप्र पूज्य अस गावहिं सन्ता ॥   
पूजिअ बिप्र सील गुन हीना। सूद्र न गुन गन ग्यान प्रबीना ॥   
कहि निज धर्म ताहि समुझावा। निज पद प्रीति देखि मन भावा ॥   
रघुपति चरन कमल सिरु नाई। गयउ गगन आपनि गति पाई ॥   
ताहि देइ गति राम उदारा। सबरी कें आश्रम पगु धारा ॥   
सबरी देखि राम गृहँ आए। मुनि के बचन समुझि जियँ भाए ॥   
सरसिज लोचन बाहु बिसाला। जटा मुकुट सिर उर बनमाला ॥   
स्याम गौर सुन्दर दोउ भाई। सबरी परी चरन लपटाई ॥   
प्रेम मगन मुख बचन न आवा। पुनि पुनि पद सरोज सिर नावा ॥   
सादर जल लै चरन पखारे। पुनि सुन्दर आसन बैठारे ॥   
  
 दो.  कन्द मूल फल सुरस अति दिए राम कहुँ आनि।   
      प्रेम सहित प्रभु खाए बारम्बार बखानि ॥ ३४ ॥   
  
पानि जोरि आगें भइ ठाढ़ी। प्रभुहि बिलोकि प्रीति अति बाढ़ी ॥   
केहि बिधि अस्तुति करौ तुम्हारी। अधम जाति मैं जड़मति भारी ॥   
अधम ते अधम अधम अति नारी। तिन्ह महँ मैं मतिमन्द अघारी ॥   
कह रघुपति सुनु भामिनि बाता। मानउँ एक भगति कर नाता ॥   
जाति पाँति कुल धर्म बड़ाई। धन बल परिजन गुन चतुराई ॥   
भगति हीन नर सोहइ कैसा। बिनु जल बारिद देखिअ जैसा ॥   
नवधा भगति कहउँ तोहि पाहीं। सावधान सुनु धरु मन माहीं ॥   
प्रथम भगति सन्तन्ह कर सङ्गा। दूसरि रति मम कथा प्रसङ्गा ॥   
  
 दो.  गुर पद पङ्कज सेवा तीसरि भगति अमान।   
      चौथि भगति मम गुन गन करइ कपट तजि गान ॥ ३५ ॥   
  
मन्त्र जाप मम दृढ़ बिस्वासा। पञ्चम भजन सो बेद प्रकासा ॥   
छठ दम सील बिरति बहु करमा। निरत निरन्तर सज्जन धरमा ॥   
सातवँ सम मोहि मय जग देखा। मोतें सन्त अधिक करि लेखा ॥   
आठवँ जथालाभ सन्तोषा। सपनेहुँ नहिं देखइ परदोषा ॥   
नवम सरल सब सन छलहीना। मम भरोस हियँ हरष न दीना ॥   
नव महुँ एकउ जिन्ह के होई। नारि पुरुष सचराचर कोई ॥   
सोइ अतिसय प्रिय भामिनि मोरे। सकल प्रकार भगति दृढ़ तोरें ॥   
जोगि बृन्द दुरलभ गति जोई। तो कहुँ आजु सुलभ भइ सोई ॥   
मम दरसन फल परम अनूपा। जीव पाव निज सहज सरूपा ॥   
जनकसुता कइ सुधि भामिनी। जानहि कहु करिबरगामिनी ॥   
पम्पा सरहि जाहु रघुराई। तहँ होइहि सुग्रीव मिताई ॥   
सो सब कहिहि देव रघुबीरा। जानतहूँ पूछहु मतिधीरा ॥   
बार बार प्रभु पद सिरु नाई। प्रेम सहित सब कथा सुनाई ॥   
  
 छं.  कहि कथा सकल बिलोकि हरि मुख हृदयँ पद पङ्कज धरे।   
      तजि जोग पावक देह हरि पद लीन भइ जहँ नहिं फिरे ॥   
      नर बिबिध कर्म अधर्म बहु मत सोकप्रद सब त्यागहू।   
      बिस्वास करि कह दास तुलसी राम पद अनुरागहू ॥   
  
 दो.  जाति हीन अघ जन्म महि मुक्त कीन्हि असि नारि।   
      महामन्द मन सुख चहसि ऐसे प्रभुहि बिसारि ॥ ३६ ॥   
  
चले राम त्यागा बन सोऊ। अतुलित बल नर केहरि दोऊ ॥   
बिरही इव प्रभु करत बिषादा। कहत कथा अनेक सम्बादा ॥   
लछिमन देखु बिपिन कइ सोभा। देखत केहि कर मन नहिं छोभा ॥   
नारि सहित सब खग मृग बृन्दा। मानहुँ मोरि करत हहिं निन्दा ॥   
हमहि देखि मृग निकर पराहीं। मृगीं कहहिं तुम्ह कहँ भय नाहीं ॥   
तुम्ह आनन्द करहु मृग जाए। कञ्चन मृग खोजन ए आए ॥   
सङ्ग लाइ करिनीं करि लेहीं। मानहुँ मोहि सिखावनु देहीं ॥   
सास्त्र सुचिन्तित पुनि पुनि देखिअ। भूप सुसेवित बस नहिं लेखिअ ॥   
राखिअ नारि जदपि उर माहीं। जुबती सास्त्र नृपति बस नाहीं ॥   
देखहु तात बसन्त सुहावा। प्रिया हीन मोहि भय उपजावा ॥   
  
 दो.  बिरह बिकल बलहीन मोहि जानेसि निपट अकेल।   
      सहित बिपिन मधुकर खग मदन कीन्ह बगमेल ॥ ३७(क) ॥   
  
      देखि गयउ भ्राता सहित तासु दूत सुनि बात।  
      डेरा कीन्हेउ मनहुँ तब कटकु हटकि मनजात ॥ ३७(ख) ॥   
  
बिटप बिसाल लता अरुझानी। बिबिध बितान दिए जनु तानी ॥   
कदलि ताल बर धुजा पताका। दैखि न मोह धीर मन जाका ॥   
बिबिध भाँति फूले तरु नाना। जनु बानैत बने बहु बाना ॥   
कहुँ कहुँ सुन्दर बिटप सुहाए। जनु भट बिलग बिलग होइ छाए ॥   
कूजत पिक मानहुँ गज माते। ढेक महोख ऊँट बिसराते ॥   
मोर चकोर कीर बर बाजी। पारावत मराल सब ताजी ॥   
तीतिर लावक पदचर जूथा। बरनि न जाइ मनोज बरुथा ॥   
रथ गिरि सिला दुन्दुभी झरना। चातक बन्दी गुन गन बरना ॥   
मधुकर मुखर भेरि सहनाई। त्रिबिध बयारि बसीठीं आई ॥   
चतुरङ्गिनी सेन सँग लीन्हें। बिचरत सबहि चुनौती दीन्हें ॥   
लछिमन देखत काम अनीका। रहहिं धीर तिन्ह कै जग लीका ॥   
एहि कें एक परम बल नारी। तेहि तें उबर सुभट सोइ भारी ॥   
  
 दो.  तात तीनि अति प्रबल खल काम क्रोध अरु लोभ।   
      मुनि बिग्यान धाम मन करहिं निमिष महुँ छोभ ॥ ३८(क) ॥   
  
      लोभ कें इच्छा दम्भ बल काम कें केवल नारि।  
      क्रोध के परुष बचन बल मुनिबर कहहिं बिचारि ॥ ३८(ख) ॥   
  
गुनातीत सचराचर स्वामी। राम उमा सब अन्तरजामी ॥   
कामिन्ह कै दीनता देखाई। धीरन्ह कें मन बिरति दृढ़ाई ॥   
क्रोध मनोज लोभ मद माया। छूटहिं सकल राम कीं दाया ॥   
सो नर इन्द्रजाल नहिं भूला। जा पर होइ सो नट अनुकूला ॥   
उमा कहउँ मैं अनुभव अपना। सत हरि भजनु जगत सब सपना ॥   
पुनि प्रभु गए सरोबर तीरा। पम्पा नाम सुभग गम्भीरा ॥   
सन्त हृदय जस निर्मल बारी। बाँधे घाट मनोहर चारी ॥   
जहँ तहँ पिअहिं बिबिध मृग नीरा। जनु उदार गृह जाचक भीरा ॥   
  
 दो.  पुरइनि सबन ओट जल बेगि न पाइअ मर्म।   
      मायाछन्न न देखिऐ जैसे निर्गुन ब्रह्म ॥ ३९(क) ॥   
  
      सुखि मीन सब एकरस अति अगाध जल माहिं।  
      जथा धर्मसीलन्ह के दिन सुख सञ्जुत जाहिं ॥ ३९(ख) ॥   
  
बिकसे सरसिज नाना रङ्गा। मधुर मुखर गुञ्जत बहु भृङ्गा ॥   
बोलत जलकुक्कुट कलहंसा। प्रभु बिलोकि जनु करत प्रसंसा ॥   
चक्रवाक बक खग समुदाई। देखत बनइ बरनि नहिं जाई ॥   
सुन्दर खग गन गिरा सुहाई। जात पथिक जनु लेत बोलाई ॥   
ताल समीप मुनिन्ह गृह छाए। चहु दिसि कानन बिटप सुहाए ॥   
चम्पक बकुल कदम्ब तमाला। पाटल पनस परास रसाला ॥   
नव पल्लव कुसुमित तरु नाना। चञ्चरीक पटली कर गाना ॥   
सीतल मन्द सुगन्ध सुभाऊ। सन्तत बहइ मनोहर बाऊ ॥   
कुहू कुहू कोकिल धुनि करहीं। सुनि रव सरस ध्यान मुनि टरहीं ॥   
  
 दो.  फल भारन नमि बिटप सब रहे भूमि निअराइ।   
      पर उपकारी पुरुष जिमि नवहिं सुसम्पति पाइ ॥ ४० ॥   
  
देखि राम अति रुचिर तलावा। मज्जनु कीन्ह परम सुख पावा ॥   
देखी सुन्दर तरुबर छाया। बैठे अनुज सहित रघुराया ॥   
तहँ पुनि सकल देव मुनि आए। अस्तुति करि निज धाम सिधाए ॥   
बैठे परम प्रसन्न कृपाला। कहत अनुज सन कथा रसाला ॥   
बिरहवन्त भगवन्तहि देखी। नारद मन भा सोच बिसेषी ॥   
मोर साप करि अङ्गीकारा। सहत राम नाना दुख भारा ॥   
ऐसे प्रभुहि बिलोकउँ जाई। पुनि न बनिहि अस अवसरु आई ॥   
यह बिचारि नारद कर बीना। गए जहाँ प्रभु सुख आसीना ॥   
गावत राम चरित मृदु बानी। प्रेम सहित बहु भाँति बखानी ॥   
करत दण्डवत लिए उठाई। राखे बहुत बार उर लाई ॥   
स्वागत पूँछि निकट बैठारे। लछिमन सादर चरन पखारे ॥   
  
 दो.   नाना बिधि बिनती करि प्रभु प्रसन्न जियँ जानि।   
      नारद बोले बचन तब जोरि सरोरुह पानि ॥ ४१ ॥   
  
सुनहु उदार सहज रघुनायक। सुन्दर अगम सुगम बर दायक ॥   
देहु एक बर मागउँ स्वामी। जद्यपि जानत अन्तरजामी ॥   
जानहु मुनि तुम्ह मोर सुभाऊ। जन सन कबहुँ कि करउँ दुराऊ ॥   
कवन बस्तु असि प्रिय मोहि लागी। जो मुनिबर न सकहु तुम्ह मागी ॥   
जन कहुँ कछु अदेय नहिं मोरें। अस बिस्वास तजहु जनि भोरें ॥   
तब नारद बोले हरषाई । अस बर मागउँ करउँ ढिठाई ॥   
जद्यपि प्रभु के नाम अनेका। श्रुति कह अधिक एक तें एका ॥   
राम सकल नामन्ह ते अधिका। होउ नाथ अघ खग गन बधिका ॥   
  
 दो.  राका रजनी भगति तव राम नाम सोइ सोम।   
      अपर नाम उडगन बिमल बसुहुँ भगत उर ब्योम ॥ ४२(क) ॥   
  
      एवमस्तु मुनि सन कहेउ कृपासिन्धु रघुनाथ।  
      तब नारद मन हरष अति प्रभु पद नायउ माथ ॥ ४२(ख) ॥   
  
अति प्रसन्न रघुनाथहि जानी। पुनि नारद बोले मृदु बानी ॥   
राम जबहिं प्रेरेउ निज माया। मोहेहु मोहि सुनहु रघुराया ॥   
तब बिबाह मैं चाहउँ कीन्हा। प्रभु केहि कारन करै न दीन्हा ॥   
सुनु मुनि तोहि कहउँ सहरोसा। भजहिं जे मोहि तजि सकल भरोसा ॥   
करउँ सदा तिन्ह कै रखवारी। जिमि बालक राखइ महतारी ॥   
गह सिसु बच्छ अनल अहि धाई। तहँ राखइ जननी अरगाई ॥   
प्रौढ़ भएँ तेहि सुत पर माता। प्रीति करइ नहिं पाछिलि बाता ॥   
मोरे प्रौढ़ तनय सम ग्यानी। बालक सुत सम दास अमानी ॥   
जनहि मोर बल निज बल ताही। दुहु कहँ काम क्रोध रिपु आही ॥   
यह बिचारि पण्डित मोहि भजहीं। पाएहुँ ग्यान भगति नहिं तजहीं ॥   
  
 दो.  काम क्रोध लोभादि मद प्रबल मोह कै धारि।   
      तिन्ह महँ अति दारुन दुखद मायारूपी नारि ॥ ४३ ॥   
  
सुनि मुनि कह पुरान श्रुति सन्ता। मोह बिपिन कहुँ नारि बसन्ता ॥   
जप तप नेम जलाश्रय झारी। होइ ग्रीषम सोषइ सब नारी ॥   
काम क्रोध मद मत्सर भेका। इन्हहि हरषप्रद बरषा एका ॥   
दुर्बासना कुमुद समुदाई। तिन्ह कहँ सरद सदा सुखदाई ॥   
धर्म सकल सरसीरुह बृन्दा। होइ हिम तिन्हहि दहइ सुख मन्दा ॥   
पुनि ममता जवास बहुताई। पलुहइ नारि सिसिर रितु पाई ॥   
पाप उलूक निकर सुखकारी। नारि निबिड़ रजनी अँधिआरी ॥   
बुधि बल सील सत्य सब मीना। बनसी सम त्रिय कहहिं प्रबीना ॥   
  
 दो.  अवगुन मूल सूलप्रद प्रमदा सब दुख खानि।   
      ताते कीन्ह निवारन मुनि मैं यह जियँ जानि ॥ ४४ ॥   
  
सुनि रघुपति के बचन सुहाए। मुनि तन पुलक नयन भरि आए ॥   
कहहु कवन प्रभु कै असि रीती। सेवक पर ममता अरु प्रीती ॥   
जे न भजहिं अस प्रभु भ्रम त्यागी। ग्यान रङ्क नर मन्द अभागी ॥   
पुनि सादर बोले मुनि नारद। सुनहु राम बिग्यान बिसारद ॥   
सन्तन्ह के लच्छन रघुबीरा। कहहु नाथ भव भञ्जन भीरा ॥   
सुनु मुनि सन्तन्ह के गुन कहऊँ। जिन्ह ते मैं उन्ह कें बस रहऊँ ॥   
षट बिकार जित अनघ अकामा। अचल अकिञ्चन सुचि सुखधामा ॥   
अमितबोध अनीह मितभोगी। सत्यसार कबि कोबिद जोगी ॥   
सावधान मानद मदहीना। धीर धर्म गति परम प्रबीना ॥   
  
 दो.  गुनागार संसार दुख रहित बिगत सन्देह ॥   
      तजि मम चरन सरोज प्रिय तिन्ह कहुँ देह न गेह ॥ ४५ ॥   
  
निज गुन श्रवन सुनत सकुचाहीं। पर गुन सुनत अधिक हरषाहीं ॥   
सम सीतल नहिं त्यागहिं नीती। सरल सुभाउ सबहिं सन प्रीती ॥   
जप तप ब्रत दम सञ्जम नेमा। गुरु गोबिन्द बिप्र पद प्रेमा ॥   
श्रद्धा छमा मयत्री दाया। मुदिता मम पद प्रीति अमाया ॥   
बिरति बिबेक बिनय बिग्याना। बोध जथारथ बेद पुराना ॥   
दम्भ मान मद करहिं न काऊ। भूलि न देहिं कुमारग पाऊ ॥   
गावहिं सुनहिं सदा मम लीला। हेतु रहित परहित रत सीला ॥   
मुनि सुनु साधुन्ह के गुन जेते। कहि न सकहिं सारद श्रुति तेते ॥   
  
 छं.  कहि सक न सारद सेष नारद सुनत पद पङ्कज गहे।   
      अस दीनबन्धु कृपाल अपने भगत गुन निज मुख कहे ॥   
      सिरु नाह बारहिं बार चरनन्हि ब्रह्मपुर नारद गए ॥   
      ते धन्य तुलसीदास आस बिहाइ जे हरि रँग रँए ॥   
  
 दो.  रावनारि जसु पावन गावहिं सुनहिं जे लोग।   
      राम भगति दृढ़ पावहिं बिनु बिराग जप जोग ॥ ४६(क) ॥   
  
      दीप सिखा सम जुबति तन मन जनि होसि पतङ्ग।  
      भजहि राम तजि काम मद करहि सदा सतसङ्ग ॥ ४६(ख) ॥   
  
         मासपारायण, बाईसवाँ विश्राम  
           ऽऽऽऽऽऽऽऽऽऽ  
      इति श्रीमद्रामचरितमानसे सकलकलिकलुषविध्वंसने  
         तृतीयः सोपानः समाप्तः।  
          (अरण्यकाण्ड समाप्त)  
            ऽऽऽऽऽऽऽ  
  
  
