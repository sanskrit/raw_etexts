---
Acknowledge-Permission: Dr. Vineet Chaitanya, vc@iiit.net
Author: Goswami Tulasidas
Category: raama, tulasIdAsa
Description-comments: Awadhi, Converted from ISCII to ITRANS
File name: manas4_i.itx
Language: Hindi
Latest update: March 12, 2015
Location: doc_z_otherlang_hindi
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: Shri Ram Charit Manas - kishkindhakand
Transliterated by: Mr. Balram J. Rathore, Ratlam, M.P., a retired railway driver
engtitle: shrIrAmacharitamAnasa kiShkindhAkANDa
itxtitle: shrIrAmacharitamAnasa 4 kiShkindhAkANDa
title: श्रीरामचरितमानस ४ किष्किन्धाकाण्ड

---
  
 श्री राम चरित मानस   
             ॥ राम ॥   
            श्रीगणेशाय नमः  
          श्रीजानकीवल्लभो विजयते  
           श्रीरामचरितमानस  
            चतुर्थ सोपान  
          ( किष्किन्धाकाण्ड)  
             श्लोक  
      कुन्देन्दीवरसुन्दरावतिबलौ विज्ञानधामावुभौ  
      शोभाढ्यौ वरधन्विनौ श्रुतिनुतौ गोविप्रवृन्दप्रियौ।  
      मायामानुषरूपिणौ रघुवरौ सद्धर्मवर्मौं हितौ  
      सीतान्वेषणतत्परौ पथिगतौ भक्तिप्रदौ तौ हि नः ॥ १ ॥   
  
      ब्रह्माम्भोधिसमुद्भवं कलिमलप्रध्वंसनं चाव्ययं  
      श्रीमच्छम्भुमुखेन्दुसुन्दरवरे संशोभितं सर्वदा।  
      संसारामयभेषजं सुखकरं श्रीजानकीजीवनं  
      धन्यास्ते कृतिनः पिबन्ति सततं श्रीरामनामामृतम् ॥ २ ॥   
  
 सो.  मुक्ति जन्म महि जानि ग्यान खानि अघ हानि कर  
      जहँ बस सम्भु भवानि सो कासी सेइअ कस न ॥   
      जरत सकल सुर बृन्द बिषम गरल जेहिं पान किय।   
      तेहि न भजसि मन मन्द को कृपाल सङ्कर सरिस ॥   
आगें चले बहुरि रघुराया। रिष्यमूक परवत निअराया ॥   
तहँ रह सचिव सहित सुग्रीवा। आवत देखि अतुल बल सींवा ॥   
अति सभीत कह सुनु हनुमाना। पुरुष जुगल बल रूप निधाना ॥   
धरि बटु रूप देखु तैं जाई। कहेसु जानि जियँ सयन बुझाई ॥   
पठए बालि होहिं मन मैला। भागौं तुरत तजौं यह सैला ॥   
बिप्र रूप धरि कपि तहँ गयऊ। माथ नाइ पूछत अस भयऊ ॥   
को तुम्ह स्यामल गौर सरीरा। छत्री रूप फिरहु बन बीरा ॥   
कठिन भूमि कोमल पद गामी। कवन हेतु बिचरहु बन स्वामी ॥   
मृदुल मनोहर सुन्दर गाता। सहत दुसह बन आतप बाता ॥   
की तुम्ह तीनि देव महँ कोऊ। नर नारायन की तुम्ह दोऊ ॥   
  
 दो.  जग कारन तारन भव भञ्जन धरनी भार।   
      की तुम्ह अकिल भुवन पति लीन्ह मनुज अवतार ॥ १ ॥   
  
कोसलेस दसरथ के जाए । हम पितु बचन मानि बन आए ॥   
नाम राम लछिमन दऊ भाई। सङ्ग नारि सुकुमारि सुहाई ॥   
इहाँ हरि निसिचर बैदेही। बिप्र फिरहिं हम खोजत तेही ॥   
आपन चरित कहा हम गाई। कहहु बिप्र निज कथा बुझाई ॥   
प्रभु पहिचानि परेउ गहि चरना। सो सुख उमा नहिं बरना ॥   
पुलकित तन मुख आव न बचना। देखत रुचिर बेष कै रचना ॥   
पुनि धीरजु धरि अस्तुति कीन्ही। हरष हृदयँ निज नाथहि चीन्ही ॥   
मोर न्याउ मैं पूछा साईं। तुम्ह पूछहु कस नर की नाईं ॥   
तव माया बस फिरउँ भुलाना। ता ते मैं नहिं प्रभु पहिचाना ॥   
  
 दो.  एकु मैं मन्द मोहबस कुटिल हृदय अग्यान।   
      पुनि प्रभु मोहि बिसारेउ दीनबन्धु भगवान ॥ २ ॥   
  
जदपि नाथ बहु अवगुन मोरें। सेवक प्रभुहि परै जनि भोरें ॥   
नाथ जीव तव मायाँ मोहा। सो निस्तरइ तुम्हारेहिं छोहा ॥   
ता पर मैं रघुबीर दोहाई। जानउँ नहिं कछु भजन उपाई ॥   
सेवक सुत पति मातु भरोसें। रहइ असोच बनइ प्रभु पोसें ॥   
अस कहि परेउ चरन अकुलाई। निज तनु प्रगटि प्रीति उर छाई ॥   
तब रघुपति उठाइ उर लावा। निज लोचन जल सीञ्चि जुड़ावा ॥   
सुनु कपि जियँ मानसि जनि ऊना। तैं मम प्रिय लछिमन ते दूना ॥   
समदरसी मोहि कह सब कोऊ। सेवक प्रिय अनन्यगति सोऊ ॥   
  
 दो.  सो अनन्य जाकें असि मति न टरइ हनुमन्त।   
      मैं सेवक सचराचर रूप स्वामि भगवन्त ॥ ३ ॥   
  
देखि पवन सुत पति अनुकूला। हृदयँ हरष बीती सब सूला ॥   
नाथ सैल पर कपिपति रहई। सो सुग्रीव दास तव अहई ॥   
तेहि सन नाथ मयत्री कीजे। दीन जानि तेहि अभय करीजे ॥   
सो सीता कर खोज कराइहि। जहँ तहँ मरकट कोटि पठाइहि ॥   
एहि बिधि सकल कथा समुझाई। लिए दुऔ जन पीठि चढ़ाई ॥   
जब सुग्रीवँ राम कहुँ देखा। अतिसय जन्म धन्य करि लेखा ॥   
सादर मिलेउ नाइ पद माथा। भैण्टेउ अनुज सहित रघुनाथा ॥   
कपि कर मन बिचार एहि रीती। करिहहिं बिधि मो सन ए प्रीती ॥   
  
 दो.  तब हनुमन्त उभय दिसि की सब कथा सुनाइ ॥   
      पावक साखी देइ करि जोरी प्रीती दृढ़ाइ ॥ ४ ॥   
  
कीन्ही प्रीति कछु बीच न राखा। लछमिन राम चरित सब भाषा ॥   
कह सुग्रीव नयन भरि बारी। मिलिहि नाथ मिथिलेसकुमारी ॥   
मन्त्रिन्ह सहित इहाँ एक बारा। बैठ रहेउँ मैं करत बिचारा ॥   
गगन पन्थ देखी मैं जाता। परबस परी बहुत बिलपाता ॥   
राम राम हा राम पुकारी। हमहि देखि दीन्हेउ पट डारी ॥   
मागा राम तुरत तेहिं दीन्हा। पट उर लाइ सोच अति कीन्हा ॥   
कह सुग्रीव सुनहु रघुबीरा। तजहु सोच मन आनहु धीरा ॥   
सब प्रकार करिहउँ सेवकाई। जेहि बिधि मिलिहि जानकी आई ॥   
  
 दो.  सखा बचन सुनि हरषे कृपासिधु बलसींव।   
      कारन कवन बसहु बन मोहि कहहु सुग्रीव ॥ ५ ॥   
  
नात बालि अरु मैं द्वौ भाई। प्रीति रही कछु बरनि न जाई ॥   
मय सुत मायावी तेहि नाऊँ। आवा सो प्रभु हमरें गाऊँ ॥   
अर्ध राति पुर द्वार पुकारा। बाली रिपु बल सहै न पारा ॥   
धावा बालि देखि सो भागा। मैं पुनि गयउँ बन्धु सँग लागा ॥   
गिरिबर गुहाँ पैठ सो जाई। तब बालीं मोहि कहा बुझाई ॥   
परिखेसु मोहि एक पखवारा। नहिं आवौं तब जानेसु मारा ॥   
मास दिवस तहँ रहेउँ खरारी। निसरी रुधिर धार तहँ भारी ॥   
बालि हतेसि मोहि मारिहि आई। सिला देइ तहँ चलेउँ पराई ॥   
मन्त्रिन्ह पुर देखा बिनु साईं। दीन्हेउ मोहि राज बरिआई ॥   
बालि ताहि मारि गृह आवा। देखि मोहि जियँ भेद बढ़ावा ॥   
रिपु सम मोहि मारेसि अति भारी। हरि लीन्हेसि सर्बसु अरु नारी ॥   
ताकें भय रघुबीर कृपाला। सकल भुवन मैं फिरेउँ बिहाला ॥   
इहाँ साप बस आवत नाहीं। तदपि सभीत रहउँ मन माहीँ ॥   
सुनि सेवक दुख दीनदयाला। फरकि उठीं द्वै भुजा बिसाला ॥   
  
 दो.   सुनु सुग्रीव मारिहउँ बालिहि एकहिं बान।   
      ब्रम्ह रुद्र सरनागत गएँ न उबरिहिं प्रान ॥ ६ ॥   
  
जे न मित्र दुख होहिं दुखारी। तिन्हहि बिलोकत पातक भारी ॥   
निज दुख गिरि सम रज करि जाना। मित्रक दुख रज मेरु समाना ॥   
जिन्ह कें असि मति सहज न आई। ते सठ कत हठि करत मिताई ॥   
कुपथ निवारि सुपन्थ चलावा। गुन प्रगटे अवगुनन्हि दुरावा ॥   
देत लेत मन सङ्क न धरई। बल अनुमान सदा हित करई ॥   
बिपति काल कर सतगुन नेहा। श्रुति कह सन्त मित्र गुन एहा ॥   
आगें कह मृदु बचन बनाई। पाछें अनहित मन कुटिलाई ॥   
जा कर चित अहि गति सम भाई। अस कुमित्र परिहरेहि भलाई ॥   
सेवक सठ नृप कृपन कुनारी। कपटी मित्र सूल सम चारी ॥   
सखा सोच त्यागहु बल मोरें। सब बिधि घटब काज मैं तोरें ॥   
कह सुग्रीव सुनहु रघुबीरा। बालि महाबल अति रनधीरा ॥   
दुन्दुभी अस्थि ताल देखराए। बिनु प्रयास रघुनाथ ढहाए ॥   
देखि अमित बल बाढ़ी प्रीती। बालि बधब इन्ह भइ परतीती ॥   
बार बार नावइ पद सीसा। प्रभुहि जानि मन हरष कपीसा ॥   
उपजा ग्यान बचन तब बोला। नाथ कृपाँ मन भयउ अलोला ॥   
सुख सम्पति परिवार बड़ाई। सब परिहरि करिहउँ सेवकाई ॥   
ए सब रामभगति के बाधक। कहहिं सन्त तब पद अवराधक ॥   
सत्रु मित्र सुख दुख जग माहीं। माया कृत परमारथ नाहीं ॥   
बालि परम हित जासु प्रसादा। मिलेहु राम तुम्ह समन बिषादा ॥   
सपनें जेहि सन होइ लराई। जागें समुझत मन सकुचाई ॥   
अब प्रभु कृपा करहु एहि भाँती। सब तजि भजनु करौं दिन राती ॥   
सुनि बिराग सञ्जुत कपि बानी। बोले बिहँसि रामु धनुपानी ॥   
जो कछु कहेहु सत्य सब सोई। सखा बचन मम मृषा न होई ॥   
नट मरकट इव सबहि नचावत। रामु खगेस बेद अस गावत ॥   
लै सुग्रीव सङ्ग रघुनाथा। चले चाप सायक गहि हाथा ॥   
तब रघुपति सुग्रीव पठावा। गर्जेसि जाइ निकट बल पावा ॥   
सुनत बालि क्रोधातुर धावा। गहि कर चरन नारि समुझावा ॥   
सुनु पति जिन्हहि मिलेउ सुग्रीवा। ते द्वौ बन्धु तेज बल सींवा ॥   
कोसलेस सुत लछिमन रामा। कालहु जीति सकहिं सङ्ग्रामा ॥   
  
 दो.  कह बालि सुनु भीरु प्रिय समदरसी रघुनाथ।   
      जौं कदाचि मोहि मारहिं तौ पुनि होउँ सनाथ ॥ ७ ॥   
  
अस कहि चला महा अभिमानी। तृन समान सुग्रीवहि जानी ॥   
भिरे उभौ बाली अति तर्जा । मुठिका मारि महाधुनि गर्जा ॥   
तब सुग्रीव बिकल होइ भागा। मुष्टि प्रहार बज्र सम लागा ॥   
मैं जो कहा रघुबीर कृपाला। बन्धु न होइ मोर यह काला ॥   
एकरूप तुम्ह भ्राता दोऊ। तेहि भ्रम तें नहिं मारेउँ सोऊ ॥   
कर परसा सुग्रीव सरीरा। तनु भा कुलिस गई सब पीरा ॥   
मेली कण्ठ सुमन कै माला। पठवा पुनि बल देइ बिसाला ॥   
पुनि नाना बिधि भई लराई। बिटप ओट देखहिं रघुराई ॥   
  
 दो.  बहु छल बल सुग्रीव कर हियँ हारा भय मानि।   
      मारा बालि राम तब हृदय माझ सर तानि ॥ ८ ॥   
  
परा बिकल महि सर के लागें। पुनि उठि बैठ देखि प्रभु आगें ॥   
स्याम गात सिर जटा बनाएँ। अरुन नयन सर चाप चढ़ाएँ ॥   
पुनि पुनि चितइ चरन चित दीन्हा। सुफल जन्म माना प्रभु चीन्हा ॥   
हृदयँ प्रीति मुख बचन कठोरा। बोला चितइ राम की ओरा ॥   
धर्म हेतु अवतरेहु गोसाई। मारेहु मोहि ब्याध की नाई ॥   
मैं बैरी सुग्रीव पिआरा। अवगुन कबन नाथ मोहि मारा ॥   
अनुज बधू भगिनी सुत नारी। सुनु सठ कन्या सम ए चारी ॥   
इन्हहि कुद्दष्टि बिलोकइ जोई। ताहि बधें कछु पाप न होई ॥   
मुढ़ तोहि अतिसय अभिमाना। नारि सिखावन करसि न काना ॥   
मम भुज बल आश्रित तेहि जानी। मारा चहसि अधम अभिमानी ॥   
  
 दो.  सुनहु राम स्वामी सन चल न चातुरी मोरि।   
      प्रभु अजहूँ मैं पापी अन्तकाल गति तोरि ॥ ९ ॥   
  
सुनत राम अति कोमल बानी। बालि सीस परसेउ निज पानी ॥   
अचल करौं तनु राखहु प्राना। बालि कहा सुनु कृपानिधाना ॥   
जन्म जन्म मुनि जतनु कराहीं। अन्त राम कहि आवत नाहीं ॥   
जासु नाम बल सङ्कर कासी। देत सबहि सम गति अविनासी ॥   
मम लोचन गोचर सोइ आवा। बहुरि कि प्रभु अस बनिहि बनावा ॥   
  
 छं.  सो नयन गोचर जासु गुन नित नेति कहि श्रुति गावहीं।   
      जिति पवन मन गो निरस करि मुनि ध्यान कबहुँक पावहीं ॥   
      मोहि जानि अति अभिमान बस प्रभु कहेउ राखु सरीरही।   
      अस कवन सठ हठि काटि सुरतरु बारि करिहि बबूरही ॥ १ ॥   
  
      अब नाथ करि करुना बिलोकहु देहु जो बर मागऊँ।   
      जेहिं जोनि जन्मौं कर्म बस तहँ राम पद अनुरागऊँ ॥   
      यह तनय मम सम बिनय बल कल्यानप्रद प्रभु लीजिऐ।   
      गहि बाहँ सुर नर नाह आपन दास अङ्गद कीजिऐ ॥ २ ॥   
  
 दो.  राम चरन दृढ़ प्रीति करि बालि कीन्ह तनु त्याग।   
      सुमन माल जिमि कण्ठ ते गिरत न जानइ नाग ॥ १० ॥   
  
राम बालि निज धाम पठावा। नगर लोग सब ब्याकुल धावा ॥   
नाना बिधि बिलाप कर तारा। छूटे केस न देह सँभारा ॥   
तारा बिकल देखि रघुराया । दीन्ह ग्यान हरि लीन्ही माया ॥   
छिति जल पावक गगन समीरा। पञ्च रचित अति अधम सरीरा ॥   
प्रगट सो तनु तव आगें सोवा। जीव नित्य केहि लगि तुम्ह रोवा ॥   
उपजा ग्यान चरन तब लागी। लीन्हेसि परम भगति बर मागी ॥   
उमा दारु जोषित की नाई। सबहि नचावत रामु गोसाई ॥   
तब सुग्रीवहि आयसु दीन्हा। मृतक कर्म बिधिबत सब कीन्हा ॥   
राम कहा अनुजहि समुझाई। राज देहु सुग्रीवहि जाई ॥   
रघुपति चरन नाइ करि माथा। चले सकल प्रेरित रघुनाथा ॥   
  
 दो.  लछिमन तुरत बोलाए पुरजन बिप्र समाज।   
      राजु दीन्ह सुग्रीव कहँ अङ्गद कहँ जुबराज ॥ ११ ॥   
  
उमा राम सम हित जग माहीं। गुरु पितु मातु बन्धु प्रभु नाहीं ॥   
सुर नर मुनि सब कै यह रीती। स्वारथ लागि करहिं सब प्रीती ॥   
बालि त्रास ब्याकुल दिन राती। तन बहु ब्रन चिन्ताँ जर छाती ॥   
सोइ सुग्रीव कीन्ह कपिराऊ। अति कृपाल रघुबीर सुभाऊ ॥   
जानतहुँ अस प्रभु परिहरहीं। काहे न बिपति जाल नर परहीं ॥   
पुनि सुग्रीवहि लीन्ह बोलाई। बहु प्रकार नृपनीति सिखाई ॥   
कह प्रभु सुनु सुग्रीव हरीसा। पुर न जाउँ दस चारि बरीसा ॥   
गत ग्रीषम बरषा रितु आई। रहिहउँ निकट सैल पर छाई ॥   
अङ्गद सहित करहु तुम्ह राजू। सन्तत हृदय धरेहु मम काजू ॥   
जब सुग्रीव भवन फिरि आए। रामु प्रबरषन गिरि पर छाए ॥   
  
 दो.  प्रथमहिं देवन्ह गिरि गुहा राखेउ रुचिर बनाइ।   
      राम कृपानिधि कछु दिन बास करहिङ्गे आइ ॥ १२ ॥   
  
सुन्दर बन कुसुमित अति सोभा। गुञ्जत मधुप निकर मधु लोभा ॥   
कन्द मूल फल पत्र सुहाए। भए बहुत जब ते प्रभु आए ॥   
देखि मनोहर सैल अनूपा। रहे तहँ अनुज सहित सुरभूपा ॥   
मधुकर खग मृग तनु धरि देवा। करहिं सिद्ध मुनि प्रभु कै सेवा ॥   
मङ्गलरुप भयउ बन तब ते । कीन्ह निवास रमापति जब ते ॥   
फटिक सिला अति सुभ्र सुहाई। सुख आसीन तहाँ द्वौ भाई ॥   
कहत अनुज सन कथा अनेका। भगति बिरति नृपनीति बिबेका ॥   
बरषा काल मेघ नभ छाए। गरजत लागत परम सुहाए ॥   
  
 दो.   लछिमन देखु मोर गन नाचत बारिद पैखि।   
      गृही बिरति रत हरष जस बिष्नु भगत कहुँ देखि ॥ १३ ॥   
  
घन घमण्ड नभ गरजत घोरा। प्रिया हीन डरपत मन मोरा ॥   
दामिनि दमक रह न घन माहीं। खल कै प्रीति जथा थिर नाहीं ॥   
बरषहिं जलद भूमि निअराएँ। जथा नवहिं बुध बिद्या पाएँ ॥   
बूँद अघात सहहिं गिरि कैंसें । खल के बचन सन्त सह जैसें ॥   
छुद्र नदीं भरि चलीं तोराई। जस थोरेहुँ धन खल इतराई ॥   
भूमि परत भा ढाबर पानी। जनु जीवहि माया लपटानी ॥   
समिटि समिटि जल भरहिं तलावा। जिमि सदगुन सज्जन पहिं आवा ॥   
सरिता जल जलनिधि महुँ जाई। होई अचल जिमि जिव हरि पाई ॥   
  
 दो.   हरित भूमि तृन सङ्कुल समुझि परहिं नहिं पन्थ।   
      जिमि पाखण्ड बाद तें गुप्त होहिं सदग्रन्थ ॥ १४ ॥   
  
दादुर धुनि चहु दिसा सुहाई। बेद पढ़हिं जनु बटु समुदाई ॥   
नव पल्लव भए बिटप अनेका। साधक मन जस मिलें बिबेका ॥   
अर्क जबास पात बिनु भयऊ। जस सुराज खल उद्यम गयऊ ॥   
खोजत कतहुँ मिलइ नहिं धूरी। करइ क्रोध जिमि धरमहि दूरी ॥   
ससि सम्पन्न सोह महि कैसी। उपकारी कै सम्पति जैसी ॥   
निसि तम घन खद्योत बिराजा। जनु दम्भिन्ह कर मिला समाजा ॥   
महाबृष्टि चलि फूटि किआरीं । जिमि सुतन्त्र भएँ बिगरहिं नारीं ॥   
कृषी निरावहिं चतुर किसाना। जिमि बुध तजहिं मोह मद माना ॥   
देखिअत चक्रबाक खग नाहीं। कलिहि पाइ जिमि धर्म पराहीं ॥   
ऊषर बरषइ तृन नहिं जामा। जिमि हरिजन हियँ उपज न कामा ॥   
बिबिध जन्तु सङ्कुल महि भ्राजा। प्रजा बाढ़ जिमि पाइ सुराजा ॥   
जहँ तहँ रहे पथिक थकि नाना। जिमि इन्द्रिय गन उपजें ग्याना ॥   
  
 दो.  कबहुँ प्रबल बह मारुत जहँ तहँ मेघ बिलाहिं।   
      जिमि कपूत के उपजें कुल सद्धर्म नसाहिं ॥ १५(क) ॥   
  
      कबहुँ दिवस महँ निबिड़ तम कबहुँक प्रगट पतङ्ग।  
      बिनसइ उपजइ ग्यान जिमि पाइ कुसङ्ग सुसङ्ग ॥ १५(ख) ॥   
  
बरषा बिगत सरद रितु आई। लछिमन देखहु परम सुहाई ॥   
फूलें कास सकल महि छाई। जनु बरषाँ कृत प्रगट बुढ़ाई ॥   
उदित अगस्ति पन्थ जल सोषा। जिमि लोभहि सोषइ सन्तोषा ॥   
सरिता सर निर्मल जल सोहा। सन्त हृदय जस गत मद मोहा ॥   
रस रस सूख सरित सर पानी। ममता त्याग करहिं जिमि ग्यानी ॥   
जानि सरद रितु खञ्जन आए। पाइ समय जिमि सुकृत सुहाए ॥   
पङ्क न रेनु सोह असि धरनी। नीति निपुन नृप कै जसि करनी ॥   
जल सङ्कोच बिकल भइँ मीना। अबुध कुटुम्बी जिमि धनहीना ॥   
बिनु धन निर्मल सोह अकासा। हरिजन इव परिहरि सब आसा ॥   
कहुँ कहुँ बृष्टि सारदी थोरी। कोउ एक पाव भगति जिमि मोरी ॥   
  
 दो.  चले हरषि तजि नगर नृप तापस बनिक भिखारि।   
      जिमि हरिभगत पाइ श्रम तजहि आश्रमी चारि ॥ १६ ॥   
  
सुखी मीन जे नीर अगाधा। जिमि हरि सरन न एकउ बाधा ॥   
फूलें कमल सोह सर कैसा। निर्गुन ब्रम्ह सगुन भएँ जैसा ॥   
गुञ्जत मधुकर मुखर अनूपा। सुन्दर खग रव नाना रूपा ॥   
चक्रबाक मन दुख निसि पैखी। जिमि दुर्जन पर सम्पति देखी ॥   
चातक रटत तृषा अति ओही। जिमि सुख लहइ न सङ्करद्रोही ॥   
सरदातप निसि ससि अपहरई। सन्त दरस जिमि पातक टरई ॥   
देखि इन्दु चकोर समुदाई। चितवतहिं जिमि हरिजन हरि पाई ॥   
मसक दंस बीते हिम त्रासा। जिमि द्विज द्रोह किएँ कुल नासा ॥   
  
 दो.  भूमि जीव सङ्कुल रहे गए सरद रितु पाइ।   
      सदगुर मिले जाहिं जिमि संसय भ्रम समुदाइ ॥ १७ ॥   
  
बरषा गत निर्मल रितु आई। सुधि न तात सीता कै पाई ॥   
एक बार कैसेहुँ सुधि जानौं। कालहु जीत निमिष महुँ आनौं ॥   
कतहुँ रहउ जौं जीवति होई। तात जतन करि आनेउँ सोई ॥   
सुग्रीवहुँ सुधि मोरि बिसारी। पावा राज कोस पुर नारी ॥   
जेहिं सायक मारा मैं बाली। तेहिं सर हतौं मूढ़ कहँ काली ॥   
जासु कृपाँ छूटहीं मद मोहा। ता कहुँ उमा कि सपनेहुँ कोहा ॥   
जानहिं यह चरित्र मुनि ग्यानी। जिन्ह रघुबीर चरन रति मानी ॥   
लछिमन क्रोधवन्त प्रभु जाना। धनुष चढ़ाइ गहे कर बाना ॥   
  
 दो.  तब अनुजहि समुझावा रघुपति करुना सींव ॥   
      भय देखाइ लै आवहु तात सखा सुग्रीव ॥ १८ ॥   
  
इहाँ पवनसुत हृदयँ बिचारा। राम काजु सुग्रीवँ बिसारा ॥   
निकट जाइ चरनन्हि सिरु नावा। चारिहु बिधि तेहि कहि समुझावा ॥   
सुनि सुग्रीवँ परम भय माना। बिषयँ मोर हरि लीन्हेउ ग्याना ॥   
अब मारुतसुत दूत समूहा। पठवहु जहँ तहँ बानर जूहा ॥   
कहहु पाख महुँ आव न जोई। मोरें कर ता कर बध होई ॥   
तब हनुमन्त बोलाए दूता। सब कर करि सनमान बहूता ॥   
भय अरु प्रीति नीति देखाई। चले सकल चरनन्हि सिर नाई ॥   
एहि अवसर लछिमन पुर आए। क्रोध देखि जहँ तहँ कपि धाए ॥   
  
 दो.  धनुष चढ़ाइ कहा तब जारि करउँ पुर छार।   
      ब्याकुल नगर देखि तब आयउ बालिकुमार ॥ १९ ॥   
  
चरन नाइ सिरु बिनती कीन्ही। लछिमन अभय बाँह तेहि दीन्ही ॥   
क्रोधवन्त लछिमन सुनि काना। कह कपीस अति भयँ अकुलाना ॥   
सुनु हनुमन्त सङ्ग लै तारा। करि बिनती समुझाउ कुमारा ॥   
तारा सहित जाइ हनुमाना। चरन बन्दि प्रभु सुजस बखाना ॥   
करि बिनती मन्दिर लै आए। चरन पखारि पलँग बैठाए ॥   
तब कपीस चरनन्हि सिरु नावा। गहि भुज लछिमन कण्ठ लगावा ॥   
नाथ बिषय सम मद कछु नाहीं। मुनि मन मोह करइ छन माहीं ॥   
सुनत बिनीत बचन सुख पावा। लछिमन तेहि बहु बिधि समुझावा ॥   
पवन तनय सब कथा सुनाई। जेहि बिधि गए दूत समुदाई ॥   
  
 दो.  हरषि चले सुग्रीव तब अङ्गदादि कपि साथ।   
      रामानुज आगें करि आए जहँ रघुनाथ ॥ २० ॥   
  
नाइ चरन सिरु कह कर जोरी। नाथ मोहि कछु नाहिन खोरी ॥   
अतिसय प्रबल देव तब माया। छूटइ राम करहु जौं दाया ॥   
बिषय बस्य सुर नर मुनि स्वामी। मैं पावँर पसु कपि अति कामी ॥   
नारि नयन सर जाहि न लागा। घोर क्रोध तम निसि जो जागा ॥   
लोभ पाँस जेहिं गर न बँधाया। सो नर तुम्ह समान रघुराया ॥   
यह गुन साधन तें नहिं होई। तुम्हरी कृपाँ पाव कोइ कोई ॥   
तब रघुपति बोले मुसकाई। तुम्ह प्रिय मोहि भरत जिमि भाई ॥   
अब सोइ जतनु करहु मन लाई। जेहि बिधि सीता कै सुधि पाई ॥   
  
 दो.   एहि बिधि होत बतकही आए बानर जूथ।   
      नाना बरन सकल दिसि देखिअ कीस बरुथ ॥ २१ ॥   
  
बानर कटक उमा में देखा। सो मूरुख जो करन चह लेखा ॥   
आइ राम पद नावहिं माथा। निरखि बदनु सब होहिं सनाथा ॥   
अस कपि एक न सेना माहीं। राम कुसल जेहि पूछी नाहीं ॥   
यह कछु नहिं प्रभु कइ अधिकाई। बिस्वरूप ब्यापक रघुराई ॥   
ठाढ़े जहँ तहँ आयसु पाई। कह सुग्रीव सबहि समुझाई ॥   
राम काजु अरु मोर निहोरा। बानर जूथ जाहु चहुँ ओरा ॥   
जनकसुता कहुँ खोजहु जाई। मास दिवस महँ आएहु भाई ॥   
अवधि मेटि जो बिनु सुधि पाएँ। आवइ बनिहि सो मोहि मराएँ ॥   
  
 दो.   बचन सुनत सब बानर जहँ तहँ चले तुरन्त ।   
       तब सुग्रीवँ बोलाए अङ्गद नल हनुमन्त ॥ २२ ॥   
  
सुनहु नील अङ्गद हनुमाना। जामवन्त मतिधीर सुजाना ॥   
सकल सुभट मिलि दच्छिन जाहू। सीता सुधि पूँछेउ सब काहू ॥   
मन क्रम बचन सो जतन बिचारेहु। रामचन्द्र कर काजु सँवारेहु ॥   
भानु पीठि सेइअ उर आगी। स्वामिहि सर्ब भाव छल त्यागी ॥   
तजि माया सेइअ परलोका। मिटहिं सकल भव सम्भव सोका ॥   
देह धरे कर यह फलु भाई। भजिअ राम सब काम बिहाई ॥   
सोइ गुनग्य सोई बड़भागी । जो रघुबीर चरन अनुरागी ॥   
आयसु मागि चरन सिरु नाई। चले हरषि सुमिरत रघुराई ॥   
पाछें पवन तनय सिरु नावा। जानि काज प्रभु निकट बोलावा ॥   
परसा सीस सरोरुह पानी। करमुद्रिका दीन्हि जन जानी ॥   
बहु प्रकार सीतहि समुझाएहु। कहि बल बिरह बेगि तुम्ह आएहु ॥   
हनुमत जन्म सुफल करि माना। चलेउ हृदयँ धरि कृपानिधाना ॥   
जद्यपि प्रभु जानत सब बाता। राजनीति राखत सुरत्राता ॥   
  
 दो.  चले सकल बन खोजत सरिता सर गिरि खोह।   
      राम काज लयलीन मन बिसरा तन कर छोह ॥ २३ ॥   
  
कतहुँ होइ निसिचर सैं भेटा। प्रान लेहिं एक एक चपेटा ॥   
बहु प्रकार गिरि कानन हेरहिं। कोउ मुनि मिलत ताहि सब घेरहिं ॥   
लागि तृषा अतिसय अकुलाने। मिलइ न जल घन गहन भुलाने ॥   
मन हनुमान कीन्ह अनुमाना। मरन चहत सब बिनु जल पाना ॥   
चढ़ि गिरि सिखर चहूँ दिसि देखा। भूमि बिबिर एक कौतुक पेखा ॥   
चक्रबाक बक हंस उड़ाहीं। बहुतक खग प्रबिसहिं तेहि माहीं ॥   
गिरि ते उतरि पवनसुत आवा। सब कहुँ लै सोइ बिबर देखावा ॥   
आगें कै हनुमन्तहि लीन्हा। पैठे बिबर बिलम्बु न कीन्हा ॥   
  
 दो.  दीख जाइ उपवन बर सर बिगसित बहु कञ्ज।   
      मन्दिर एक रुचिर तहँ बैठि नारि तप पुञ्ज ॥ २४ ॥   
  
दूरि ते ताहि सबन्हि सिर नावा। पूछें निज बृत्तान्त सुनावा ॥   
तेहिं तब कहा करहु जल पाना। खाहु सुरस सुन्दर फल नाना ॥   
मज्जनु कीन्ह मधुर फल खाए। तासु निकट पुनि सब चलि आए ॥   
तेहिं सब आपनि कथा सुनाई। मैं अब जाब जहाँ रघुराई ॥   
मूदहु नयन बिबर तजि जाहू। पैहहु सीतहि जनि पछिताहू ॥   
नयन मूदि पुनि देखहिं बीरा। ठाढ़े सकल सिन्धु कें तीरा ॥   
सो पुनि गई जहाँ रघुनाथा। जाइ कमल पद नाएसि माथा ॥   
नाना भाँति बिनय तेहिं कीन्ही। अनपायनी भगति प्रभु दीन्ही ॥   
  
 दो.  बदरीबन कहुँ सो गई प्रभु अग्या धरि सीस ।   
      उर धरि राम चरन जुग जे बन्दत अज ईस ॥ २५ ॥   
  
इहाँ बिचारहिं कपि मन माहीं। बीती अवधि काज कछु नाहीं ॥   
सब मिलि कहहिं परस्पर बाता। बिनु सुधि लएँ करब का भ्राता ॥   
कह अङ्गद लोचन भरि बारी। दुहुँ प्रकार भइ मृत्यु हमारी ॥   
इहाँ न सुधि सीता कै पाई। उहाँ गएँ मारिहि कपिराई ॥   
पिता बधे पर मारत मोही। राखा राम निहोर न ओही ॥   
पुनि पुनि अङ्गद कह सब पाहीं। मरन भयउ कछु संसय नाहीं ॥   
अङ्गद बचन सुनत कपि बीरा। बोलि न सकहिं नयन बह नीरा ॥   
छन एक सोच मगन होइ रहे। पुनि अस वचन कहत सब भए ॥   
हम सीता कै सुधि लिन्हें बिना। नहिं जैंहैं जुबराज प्रबीना ॥   
अस कहि लवन सिन्धु तट जाई। बैठे कपि सब दर्भ डसाई ॥   
जामवन्त अङ्गद दुख देखी। कहिं कथा उपदेस बिसेषी ॥   
तात राम कहुँ नर जनि मानहु। निर्गुन ब्रम्ह अजित अज जानहु ॥   
  
 दो.  निज इच्छा प्रभु अवतरइ सुर महि गो द्विज लागि।   
      सगुन उपासक सङ्ग तहँ रहहिं मोच्छ सब त्यागि ॥ २६ ॥   
  
एहि बिधि कथा कहहि बहु भाँती गिरि कन्दराँ सुनी सम्पाती ॥   
बाहेर होइ देखि बहु कीसा। मोहि अहार दीन्ह जगदीसा ॥   
आजु सबहि कहँ भच्छन करऊँ। दिन बहु चले अहार बिनु मरऊँ ॥   
कबहुँ न मिल भरि उदर अहारा। आजु दीन्ह बिधि एकहिं बारा ॥   
डरपे गीध बचन सुनि काना। अब भा मरन सत्य हम जाना ॥   
कपि सब उठे गीध कहँ देखी। जामवन्त मन सोच बिसेषी ॥   
कह अङ्गद बिचारि मन माहीं। धन्य जटायू सम कोउ नाहीं ॥   
राम काज कारन तनु त्यागी । हरि पुर गयउ परम बड़ भागी ॥   
सुनि खग हरष सोक जुत बानी । आवा निकट कपिन्ह भय मानी ॥   
तिन्हहि अभय करि पूछेसि जाई। कथा सकल तिन्ह ताहि सुनाई ॥   
सुनि सम्पाति बन्धु कै करनी। रघुपति महिमा बधुबिधि बरनी ॥   
  
 दो.   मोहि लै जाहु सिन्धुतट देउँ तिलाञ्जलि ताहि ।   
       बचन सहाइ करवि मैं पैहहु खोजहु जाहि ॥ २७ ॥   
  
अनुज क्रिया करि सागर तीरा। कहि निज कथा सुनहु कपि बीरा ॥   
हम द्वौ बन्धु प्रथम तरुनाई । गगन गए रबि निकट उडाई ॥   
तेज न सहि सक सो फिरि आवा । मै अभिमानी रबि निअरावा ॥   
जरे पङ्ख अति तेज अपारा । परेउँ भूमि करि घोर चिकारा ॥   
मुनि एक नाम चन्द्रमा ओही। लागी दया देखी करि मोही ॥   
बहु प्रकार तेंहि ग्यान सुनावा । देहि जनित अभिमानी छड़ावा ॥   
त्रेताँ ब्रह्म मनुज तनु धरिही। तासु नारि निसिचर पति हरिही ॥   
तासु खोज पठइहि प्रभू दूता। तिन्हहि मिलें तैं होब पुनीता ॥   
जमिहहिं पङ्ख करसि जनि चिन्ता । तिन्हहि देखाइ देहेसु तैं सीता ॥   
मुनि कइ गिरा सत्य भइ आजू । सुनि मम बचन करहु प्रभु काजू ॥   
गिरि त्रिकूट ऊपर बस लङ्का । तहँ रह रावन सहज असङ्का ॥   
तहँ असोक उपबन जहँ रहई ॥ सीता बैठि सोच रत अहई ॥   
 दो.  मैं देखउँ तुम्ह नाहि गीघहि दष्टि अपार ॥   
 बूढ भयउँ न त करतेउँ कछुक सहाय तुम्हार ॥ २८ ॥   
  
जो नाघइ सत जोजन सागर । करइ सो राम काज मति आगर ॥   
मोहि बिलोकि धरहु मन धीरा । राम कृपाँ कस भयउ सरीरा ॥   
पापिउ जा कर नाम सुमिरहीं। अति अपार भवसागर तरहीं ॥   
तासु दूत तुम्ह तजि कदराई। राम हृदयँ धरि करहु उपाई ॥   
अस कहि गरुड़ गीध जब गयऊ। तिन्ह कें मन अति बिसमय भयऊ ॥   
निज निज बल सब काहूँ भाषा। पार जाइ कर संसय राखा ॥   
जरठ भयउँ अब कहइ रिछेसा। नहिं तन रहा प्रथम बल लेसा ॥   
जबहिं त्रिबिक्रम भए खरारी। तब मैं तरुन रहेउँ बल भारी ॥   
  
 दो.  बलि बाँधत प्रभु बाढेउ सो तनु बरनि न जाई।   
      उभय धरी महँ दीन्ही सात प्रदच्छिन धाइ ॥ २९ ॥   
  
अङ्गद कहइ जाउँ मैं पारा। जियँ संसय कछु फिरती बारा ॥   
जामवन्त कह तुम्ह सब लायक। पठइअ किमि सब ही कर नायक ॥   
कहइ रीछपति सुनु हनुमाना। का चुप साधि रहेहु बलवाना ॥   
पवन तनय बल पवन समाना। बुधि बिबेक बिग्यान निधाना ॥   
कवन सो काज कठिन जग माहीं। जो नहिं होइ तात तुम्ह पाहीं ॥   
राम काज लगि तब अवतारा। सुनतहिं भयउ पर्वताकारा ॥   
कनक बरन तन तेज बिराजा। मानहु अपर गिरिन्ह कर राजा ॥   
सिंहनाद करि बारहिं बारा। लीलहीं नाषउँ जलनिधि खारा ॥   
सहित सहाय रावनहि मारी। आनउँ इहाँ त्रिकूट उपारी ॥   
जामवन्त मैं पूँछउँ तोही। उचित सिखावनु दीजहु मोही ॥   
एतना करहु तात तुम्ह जाई। सीतहि देखि कहहु सुधि आई ॥   
तब निज भुज बल राजिव नैना। कौतुक लागि सङ्ग कपि सेना ॥   
  
 छं.  -कपि सेन सङ्ग सँघारि निसिचर रामु सीतहि आनिहैं।   
      त्रैलोक पावन सुजसु सुर मुनि नारदादि बखानिहैं ॥   
      जो सुनत गावत कहत समुझत परम पद नर पावई।   
      रघुबीर पद पाथोज मधुकर दास तुलसी गावई ॥   
  
 दो.  भव भेषज रघुनाथ जसु सुनहि जे नर अरु नारि।   
      तिन्ह कर सकल मनोरथ सिद्ध करिहि त्रिसिरारि ॥ ३०(क) ॥   
  
 सो.  नीलोत्पल तन स्याम काम कोटि सोभा अधिक।  
      सुनिअ तासु गुन ग्राम जासु नाम अघ खग बधिक ॥ ३०(ख) ॥   
  
         मासपारायण, तेईसवाँ विश्राम  
          ----------------  
       इति श्रीमद्रामचरितमानसे सकलकलिकलुषविध्वंसने  
         चतुर्थ सोपानः समाप्तः।  
         (किष्किन्धाकाण्ड समाप्त)  
  
  
