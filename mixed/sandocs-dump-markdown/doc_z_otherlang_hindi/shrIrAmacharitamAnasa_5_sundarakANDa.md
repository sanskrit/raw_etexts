---
Acknowledge-Permission: Dr. Vineet Chaitanya, vc@iiit.net
Author: Goswami Tulasidas
Category: raama, tulasIdAsa
Description-comments: Awadhi, Converted from ISCII to ITRANS
File name: manas5_i.itx
Language: Hindi
Latest update: June 13, 2020
Location: doc_z_otherlang_hindi
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: Shri Ram Charit Manas - Sundarakand
Transliterated by: Mr. Balram J. Rathore, Ratlam, M.P., a retired railway driver
engtitle: shrIrAmacharitamAnasa sundarakANDa
itxtitle: shrIrAmacharitamAnasa 5 sundarakANDa
title: श्रीरामचरितमानस ५ सुन्दरकाण्ड

---
  
 श्री राम चरित मानस   
              श्रीजानकीवल्लभो विजयते  
               श्रीरामचरितमानस  
                ऽऽऽऽऽऽऽऽ  
               पञ्चम सोपान  
               सुन्दरकाण्ड  
                श्लोक  
          शान्तं शाश्वतमप्रमेयमनघं निर्वाणशान्तिप्रदं  
          ब्रह्माशम्भुफणीन्द्रसेव्यमनिशं वेदान्तवेद्यं विभुम् ।  
          रामाख्यं जगदीश्वरं सुरगुरुं मायामनुष्यं हरिं  
          वन्देऽहं करुणाकरं रघुवरं भूपालचूड़ामणिम् ॥ १ ॥   
  
          नान्या स्पृहा रघुपते हृदयेऽस्मदीये  
          सत्यं वदामि च भवानखिलान्तरात्मा।  
          भक्तिं प्रयच्छ रघुपुङ्गव निर्भरां मे  
          कामादिदोषरहितं कुरु मानसं च ॥ २ ॥   
  
          अतुलितबलधामं   हेमशैलाभदेहं  
          दनुजवनकृशानुं   ज्ञानिनामग्रगण्यम्।  
          सकलगुणनिधानं    वानराणामधीशं  
          रघुपतिप्रियभक्तं  वातजातं नमामि ॥ ३ ॥   
  
जामवन्त के बचन सुहाए। सुनि हनुमन्त हृदय अति भाए ॥   
तब लगि मोहि परिखेहु तुम्ह भाई। सहि दुख कन्द मूल फल खाई ॥   
जब लगि आवौं सीतहि देखी। होइहि काजु मोहि हरष बिसेषी ॥   
यह कहि नाइ सबन्हि कहुँ माथा। चलेउ हरषि हियँ धरि रघुनाथा ॥   
सिन्धु तीर एक भूधर सुन्दर। कौतुक कूदि चढ़ेउ ता ऊपर ॥   
बार बार रघुबीर सँभारी। तरकेउ पवनतनय बल भारी ॥   
जेहिं गिरि चरन देइ हनुमन्ता। चलेउ सो गा पाताल तुरन्ता ॥   
जिमि अमोघ रघुपति कर बाना। एही भाँति चलेउ हनुमाना ॥   
जलनिधि रघुपति दूत बिचारी। तैं मैनाक होहि श्रमहारी ॥   
  
 दो.   हनूमान तेहि परसा कर पुनि कीन्ह प्रनाम।   
      राम काजु कीन्हें बिनु मोहि कहाँ बिश्राम ॥ १ ॥   
  
जात पवनसुत देवन्ह देखा। जानैं कहुँ बल बुद्धि बिसेषा ॥   
सुरसा नाम अहिन्ह कै माता। पठइन्हि आइ कही तेहिं बाता ॥   
आजु सुरन्ह मोहि दीन्ह अहारा। सुनत बचन कह पवनकुमारा ॥   
राम काजु करि फिरि मैं आवौं। सीता कइ सुधि प्रभुहि सुनावौं ॥   
तब तव बदन पैठिहउँ आई। सत्य कहउँ मोहि जान दे माई ॥   
कबनेहुँ जतन देइ नहिं जाना। ग्रससि न मोहि कहेउ हनुमाना ॥   
जोजन भरि तेहिं बदनु पसारा। कपि तनु कीन्ह दुगुन बिस्तारा ॥   
सोरह जोजन मुख तेहिं ठयऊ। तुरत पवनसुत बत्तिस भयऊ ॥   
जस जस सुरसा बदनु बढ़ावा। तासु दून कपि रूप देखावा ॥   
सत जोजन तेहिं आनन कीन्हा। अति लघु रूप पवनसुत लीन्हा ॥   
बदन पइठि पुनि बाहेर आवा। मागा बिदा ताहि सिरु नावा ॥   
मोहि सुरन्ह जेहि लागि पठावा। बुधि बल मरमु तोर मै पावा ॥   
  
 दो.  राम काजु सबु करिहहु तुम्ह बल बुद्धि निधान।   
      आसिष देह गई सो हरषि चलेउ हनुमान ॥ २ ॥   
  
निसिचरि एक सिन्धु महुँ रहई। करि माया नभु के खग गहई ॥   
जीव जन्तु जे गगन उड़ाहीं। जल बिलोकि तिन्ह कै परिछाहीं ॥   
गहइ छाहँ सक सो न उड़ाई। एहि बिधि सदा गगनचर खाई ॥   
सोइ छल हनूमान कहँ कीन्हा। तासु कपटु कपि तुरतहिं चीन्हा ॥   
ताहि मारि मारुतसुत बीरा। बारिधि पार गयउ मतिधीरा ॥   
तहाँ जाइ देखी बन सोभा। गुञ्जत चञ्चरीक मधु लोभा ॥   
नाना तरु फल फूल सुहाए। खग मृग बृन्द देखि मन भाए ॥   
सैल बिसाल देखि एक आगें। ता पर धाइ चढेउ भय त्यागें ॥   
उमा न कछु कपि कै अधिकाई। प्रभु प्रताप जो कालहि खाई ॥   
गिरि पर चढि लङ्का तेहिं देखी। कहि न जाइ अति दुर्ग बिसेषी ॥   
अति उतङ्ग जलनिधि चहु पासा। कनक कोट कर परम प्रकासा ॥   
छं=कनक कोट बिचित्र मनि कृत सुन्दरायतना घना।   
चउहट्ट हट्ट सुबट्ट बीथीं चारु पुर बहु बिधि बना ॥   
गज बाजि खच्चर निकर पदचर रथ बरूथिन्ह को गनै ॥   
बहुरूप निसिचर जूथ अतिबल सेन बरनत नहिं बनै ॥ १ ॥   
  
बन बाग उपबन बाटिका सर कूप बापीं सोहहीं।   
नर नाग सुर गन्धर्ब कन्या रूप मुनि मन मोहहीं ॥   
कहुँ माल देह बिसाल सैल समान अतिबल गर्जहीं।   
नाना अखारेन्ह भिरहिं बहु बिधि एक एकन्ह तर्जहीं ॥ २ ॥   
  
करि जतन भट कोटिन्ह बिकट तन नगर चहुँ दिसि रच्छहीं।   
कहुँ महिष मानषु धेनु खर अज खल निसाचर भच्छहीं ॥   
एहि लागि तुलसीदास इन्ह की कथा कछु एक है कही।   
रघुबीर सर तीरथ सरीरन्हि त्यागि गति पैहहिं सही ॥ ३ ॥   
  
 दो.  पुर रखवारे देखि बहु कपि मन कीन्ह बिचार।   
      अति लघु रूप धरौं निसि नगर करौं पइसार ॥ ३ ॥   
  
मसक समान रूप कपि धरी। लङ्कहि चलेउ सुमिरि नरहरी ॥   
नाम लङ्किनी एक निसिचरी। सो कह चलेसि मोहि निन्दरी ॥   
जानेहि नहीं मरमु सठ मोरा। मोर अहार जहाँ लगि चोरा ॥   
मुठिका एक महा कपि हनी। रुधिर बमत धरनीं ढनमनी ॥   
पुनि सम्भारि उठि सो लङ्का। जोरि पानि कर बिनय संसका ॥   
जब रावनहि ब्रह्म बर दीन्हा। चलत बिरञ्चि कहा मोहि चीन्हा ॥   
बिकल होसि तैं कपि कें मारे। तब जानेसु निसिचर सङ्घारे ॥   
तात मोर अति पुन्य बहूता। देखेउँ नयन राम कर दूता ॥   
  
 दो.  तात स्वर्ग अपबर्ग सुख धरिअ तुला एक अङ्ग।   
      तूल न ताहि सकल मिलि जो सुख लव सतसङ्ग ॥ ४ ॥   
  
प्रबिसि नगर कीजे सब काजा। हृदयँ राखि कौसलपुर राजा ॥   
गरल सुधा रिपु करहिं मिताई। गोपद सिन्धु अनल सितलाई ॥   
गरुड़ सुमेरु रेनू सम ताही। राम कृपा करि चितवा जाही ॥   
अति लघु रूप धरेउ हनुमाना। पैठा नगर सुमिरि भगवाना ॥   
मन्दिर मन्दिर प्रति करि सोधा। देखे जहँ तहँ अगनित जोधा ॥   
गयउ दसानन मन्दिर माहीं। अति बिचित्र कहि जात सो नाहीं ॥   
सयन किए देखा कपि तेही। मन्दिर महुँ न दीखि बैदेही ॥   
भवन एक पुनि दीख सुहावा। हरि मन्दिर तहँ भिन्न बनावा ॥   
  
 दो.  रामायुध अङ्कित गृह सोभा बरनि न जाइ।   
      नव तुलसिका बृन्द तहँ देखि हरषि कपिराइ ॥ ५ ॥   
  
लङ्का निसिचर निकर निवासा। इहाँ कहाँ सज्जन कर बासा ॥   
मन महुँ तरक करै कपि लागा। तेहीं समय बिभीषनु जागा ॥   
राम राम तेहिं सुमिरन कीन्हा। हृदयँ हरष कपि सज्जन चीन्हा ॥   
एहि सन हठि करिहउँ पहिचानी। साधु ते होइ न कारज हानी ॥   
बिप्र रुप धरि बचन सुनाए। सुनत बिभीषण उठि तहँ आए ॥   
करि प्रनाम पूँछी कुसलाई। बिप्र कहहु निज कथा बुझाई ॥   
की तुम्ह हरि दासन्ह महँ कोई। मोरें हृदय प्रीति अति होई ॥   
की तुम्ह रामु दीन अनुरागी। आयहु मोहि करन बड़भागी ॥   
  
 दो.  तब हनुमन्त कही सब राम कथा निज नाम।   
      सुनत जुगल तन पुलक मन मगन सुमिरि गुन ग्राम ॥ ६ ॥   
  
सुनहु पवनसुत रहनि हमारी। जिमि दसनन्हि महुँ जीभ बिचारी ॥   
तात कबहुँ मोहि जानि अनाथा। करिहहिं कृपा भानुकुल नाथा ॥   
तामस तनु कछु साधन नाहीं। प्रीति न पद सरोज मन माहीं ॥   
अब मोहि भा भरोस हनुमन्ता। बिनु हरिकृपा मिलहिं नहिं सन्ता ॥   
जौ रघुबीर अनुग्रह कीन्हा। तौ तुम्ह मोहि दरसु हठि दीन्हा ॥   
सुनहु बिभीषन प्रभु कै रीती। करहिं सदा सेवक पर प्रीती ॥   
कहहु कवन मैं परम कुलीना। कपि चञ्चल सबहीं बिधि हीना ॥   
प्रात लेइ जो नाम हमारा। तेहि दिन ताहि न मिलै अहारा ॥   
  
 दो.  अस मैं अधम सखा सुनु मोहू पर रघुबीर।   
      कीन्ही कृपा सुमिरि गुन भरे बिलोचन नीर ॥ ७ ॥   
  
जानतहूँ अस स्वामि बिसारी। फिरहिं ते काहे न होहिं दुखारी ॥   
एहि बिधि कहत राम गुन ग्रामा। पावा अनिर्बाच्य बिश्रामा ॥   
पुनि सब कथा बिभीषन कही। जेहि बिधि जनकसुता तहँ रही ॥   
तब हनुमन्त कहा सुनु भ्राता। देखी चहउँ जानकी माता ॥   
जुगुति बिभीषन सकल सुनाई। चलेउ पवनसुत बिदा कराई ॥   
करि सोइ रूप गयउ पुनि तहवाँ। बन असोक सीता रह जहवाँ ॥   
देखि मनहि महुँ कीन्ह प्रनामा। बैठेहिं बीति जात निसि जामा ॥   
कृस तन सीस जटा एक बेनी। जपति हृदयँ रघुपति गुन श्रेनी ॥   
  
 दो.  निज पद नयन दिएँ मन राम पद कमल लीन।   
      परम दुखी भा पवनसुत देखि जानकी दीन ॥ ८ ॥   
  
तरु पल्लव महुँ रहा लुकाई। करइ बिचार करौं का भाई ॥   
तेहि अवसर रावनु तहँ आवा। सङ्ग नारि बहु किएँ बनावा ॥   
बहु बिधि खल सीतहि समुझावा। साम दान भय भेद देखावा ॥   
कह रावनु सुनु सुमुखि सयानी। मन्दोदरी आदि सब रानी ॥   
तव अनुचरीं करउँ पन मोरा। एक बार बिलोकु मम ओरा ॥   
तृन धरि ओट कहति बैदेही। सुमिरि अवधपति परम सनेही ॥   
सुनु दसमुख खद्योत प्रकासा। कबहुँ कि नलिनी करइ बिकासा ॥   
अस मन समुझु कहति जानकी। खल सुधि नहिं रघुबीर बान की ॥   
सठ सूने हरि आनेहि मोहि। अधम निलज्ज लाज नहिं तोही ॥   
  
 दो.   आपुहि सुनि खद्योत सम रामहि भानु समान।   
       परुष बचन सुनि काढ़ि असि बोला अति खिसिआन ॥ ९ ॥   
  
सीता तैं मम कृत अपमाना। कटिहउँ तव सिर कठिन कृपाना ॥   
नाहिं त सपदि मानु मम बानी। सुमुखि होति न त जीवन हानी ॥   
स्याम सरोज दाम सम सुन्दर। प्रभु भुज करि कर सम दसकन्धर ॥   
सो भुज कण्ठ कि तव असि घोरा। सुनु सठ अस प्रवान पन मोरा ॥   
चन्द्रहास हरु मम परितापं। रघुपति बिरह अनल सञ्जातं ॥   
सीतल निसित बहसि बर धारा। कह सीता हरु मम दुख भारा ॥   
सुनत बचन पुनि मारन धावा। मयतनयाँ कहि नीति बुझावा ॥   
कहेसि सकल निसिचरिन्ह बोलाई। सीतहि बहु बिधि त्रासहु जाई ॥   
मास दिवस महुँ कहा न माना। तौ मैं मारबि काढ़ि कृपाना ॥   
  
 दो.  भवन गयउ दसकन्धर इहाँ पिसाचिनि बृन्द।   
      सीतहि त्रास देखावहि धरहिं रूप बहु मन्द ॥ १० ॥   
  
त्रिजटा नाम राच्छसी एका। राम चरन रति निपुन बिबेका ॥   
सबन्हौ बोलि सुनाएसि सपना। सीतहि सेइ करहु हित अपना ॥   
सपनें बानर लङ्का जारी। जातुधान सेना सब मारी ॥   
खर आरूढ़ नगन दससीसा। मुण्डित सिर खण्डित भुज बीसा ॥   
एहि बिधि सो दच्छिन दिसि जाई। लङ्का मनहुँ बिभीषन पाई ॥   
नगर फिरी रघुबीर दोहाई। तब प्रभु सीता बोलि पठाई ॥   
यह सपना में कहउँ पुकारी। होइहि सत्य गएँ दिन चारी ॥   
तासु बचन सुनि ते सब डरीं। जनकसुता के चरनन्हि परीं ॥   
  
 दो.  जहँ तहँ गईं सकल तब सीता कर मन सोच।   
      मास दिवस बीतें मोहि मारिहि निसिचर पोच ॥ ११ ॥   
  
त्रिजटा सन बोली कर जोरी। मातु बिपति सङ्गिनि तैं मोरी ॥   
तजौं देह करु बेगि उपाई। दुसहु बिरहु अब नहिं सहि जाई ॥   
आनि काठ रचु चिता बनाई। मातु अनल पुनि देहि लगाई ॥   
सत्य करहि मम प्रीति सयानी। सुनै को श्रवन सूल सम बानी ॥   
सुनत बचन पद गहि समुझाएसि। प्रभु प्रताप बल सुजसु सुनाएसि ॥   
निसि न अनल मिल सुनु सुकुमारी। अस कहि सो निज भवन सिधारी ॥   
कह सीता बिधि भा प्रतिकूला। मिलहि न पावक मिटिहि न सूला ॥   
देखिअत प्रगट गगन अङ्गारा। अवनि न आवत एकउ तारा ॥   
पावकमय ससि स्त्रवत न आगी। मानहुँ मोहि जानि हतभागी ॥   
सुनहि बिनय मम बिटप असोका। सत्य नाम करु हरु मम सोका ॥   
नूतन किसलय अनल समाना। देहि अगिनि जनि करहि निदाना ॥   
देखि परम बिरहाकुल सीता। सो छन कपिहि कलप सम बीता ॥   
  
 सो.  कपि करि हृदयँ बिचार दीन्हि मुद्रिका डारी तब।   
      जनु असोक अङ्गार दीन्हि हरषि उठि कर गहेउ ॥ १२ ॥   
  
तब देखी मुद्रिका मनोहर। राम नाम अङ्कित अति सुन्दर ॥   
चकित चितव मुदरी पहिचानी। हरष बिषाद हृदयँ अकुलानी ॥   
जीति को सकइ अजय रघुराई। माया तें असि रचि नहिं जाई ॥   
सीता मन बिचार कर नाना। मधुर बचन बोलेउ हनुमाना ॥   
रामचन्द्र गुन बरनैं लागा। सुनतहिं सीता कर दुख भागा ॥   
लागीं सुनैं श्रवन मन लाई। आदिहु तें सब कथा सुनाई ॥   
श्रवनामृत जेहिं कथा सुहाई। कहि सो प्रगट होति किन भाई ॥   
तब हनुमन्त निकट चलि गयऊ। फिरि बैण्ठीं मन बिसमय भयऊ ॥   
राम दूत मैं मातु जानकी। सत्य सपथ करुनानिधान की ॥   
यह मुद्रिका मातु मैं आनी। दीन्हि राम तुम्ह कहँ सहिदानी ॥   
नर बानरहि सङ्ग कहु कैसें। कहि कथा भइ सङ्गति जैसें ॥   
  
 दो.  कपि के बचन सप्रेम सुनि उपजा मन बिस्वास ॥   
      जाना मन क्रम बचन यह कृपासिन्धु कर दास ॥ १३ ॥   
  
हरिजन जानि प्रीति अति गाढ़ी। सजल नयन पुलकावलि बाढ़ी ॥   
बूड़त बिरह जलधि हनुमाना। भयउ तात मों कहुँ जलजाना ॥   
अब कहु कुसल जाउँ बलिहारी। अनुज सहित सुख भवन खरारी ॥   
कोमलचित कृपाल रघुराई। कपि केहि हेतु धरी निठुराई ॥   
सहज बानि सेवक सुख दायक। कबहुँक सुरति करत रघुनायक ॥   
कबहुँ नयन मम सीतल ताता। होइहहि निरखि स्याम मृदु गाता ॥   
बचनु न आव नयन भरे बारी। अहह नाथ हौं निपट बिसारी ॥   
देखि परम बिरहाकुल सीता। बोला कपि मृदु बचन बिनीता ॥   
मातु कुसल प्रभु अनुज समेता। तव दुख दुखी सुकृपा निकेता ॥   
जनि जननी मानहु जियँ ऊना। तुम्ह ते प्रेमु राम कें दूना ॥   
  
 दो.  रघुपति कर सन्देसु अब सुनु जननी धरि धीर।   
      अस कहि कपि गद गद भयउ भरे बिलोचन नीर ॥ १४ ॥   
  
कहेउ राम बियोग तव सीता। मो कहुँ सकल भए बिपरीता ॥   
नव तरु किसलय मनहुँ कृसानू। कालनिसा सम निसि ससि भानू ॥   
कुबलय बिपिन कुन्त बन सरिसा। बारिद तपत तेल जनु बरिसा ॥   
जे हित रहे करत तेइ पीरा। उरग स्वास सम त्रिबिध समीरा ॥   
कहेहू तें कछु दुख घटि होई। काहि कहौं यह जान न कोई ॥   
तत्व प्रेम कर मम अरु तोरा। जानत प्रिया एकु मनु मोरा ॥   
सो मनु सदा रहत तोहि पाहीं। जानु प्रीति रसु एतेनहि माहीं ॥   
प्रभु सन्देसु सुनत बैदेही। मगन प्रेम तन सुधि नहिं तेही ॥   
कह कपि हृदयँ धीर धरु माता। सुमिरु राम सेवक सुखदाता ॥   
उर आनहु रघुपति प्रभुताई। सुनि मम बचन तजहु कदराई ॥   
  
 दो.  निसिचर निकर पतङ्ग सम रघुपति बान कृसानु।   
      जननी हृदयँ धीर धरु जरे निसाचर जानु ॥ १५ ॥   
  
जौं रघुबीर होति सुधि पाई। करते नहिं बिलम्बु रघुराई ॥   
रामबान रबि उएँ जानकी। तम बरूथ कहँ जातुधान की ॥   
अबहिं मातु मैं जाउँ लवाई। प्रभु आयसु नहिं राम दोहाई ॥   
कछुक दिवस जननी धरु धीरा। कपिन्ह सहित अइहहिं रघुबीरा ॥   
निसिचर मारि तोहि लै जैहहिं। तिहुँ पुर नारदादि जसु गैहहिं ॥   
हैं सुत कपि सब तुम्हहि समाना। जातुधान अति भट बलवाना ॥   
मोरें हृदय परम सन्देहा। सुनि कपि प्रगट कीन्ह निज देहा ॥   
कनक भूधराकार सरीरा। समर भयङ्कर अतिबल बीरा ॥   
सीता मन भरोस तब भयऊ। पुनि लघु रूप पवनसुत लयऊ ॥   
  
 दो.  सुनु माता साखामृग नहिं बल बुद्धि बिसाल।   
      प्रभु प्रताप तें गरुड़हि खाइ परम लघु ब्याल ॥ १६ ॥   
  
मन सन्तोष सुनत कपि बानी। भगति प्रताप तेज बल सानी ॥   
आसिष दीन्हि रामप्रिय जाना। होहु तात बल सील निधाना ॥   
अजर अमर गुननिधि सुत होहू। करहुँ बहुत रघुनायक छोहू ॥   
करहुँ कृपा प्रभु अस सुनि काना। निर्भर प्रेम मगन हनुमाना ॥   
बार बार नाएसि पद सीसा। बोला बचन जोरि कर कीसा ॥   
अब कृतकृत्य भयउँ मैं माता। आसिष तव अमोघ बिख्याता ॥   
सुनहु मातु मोहि अतिसय भूखा। लागि देखि सुन्दर फल रूखा ॥   
सुनु सुत करहिं बिपिन रखवारी। परम सुभट रजनीचर भारी ॥   
तिन्ह कर भय माता मोहि नाहीं। जौं तुम्ह सुख मानहु मन माहीं ॥   
  
 दो.  देखि बुद्धि बल निपुन कपि कहेउ जानकीं जाहु।   
      रघुपति चरन हृदयँ धरि तात मधुर फल खाहु ॥ १७ ॥   
  
चलेउ नाइ सिरु पैठेउ बागा। फल खाएसि तरु तोरैं लागा ॥   
रहे तहाँ बहु भट रखवारे। कछु मारेसि कछु जाइ पुकारे ॥   
नाथ एक आवा कपि भारी। तेहिं असोक बाटिका उजारी ॥   
खाएसि फल अरु बिटप उपारे। रच्छक मर्दि मर्दि महि डारे ॥   
सुनि रावन पठए भट नाना। तिन्हहि देखि गर्जेउ हनुमाना ॥   
सब रजनीचर कपि सङ्घारे। गए पुकारत कछु अधमारे ॥   
पुनि पठयउ तेहिं अच्छकुमारा। चला सङ्ग लै सुभट अपारा ॥   
आवत देखि बिटप गहि तर्जा। ताहि निपाति महाधुनि गर्जा ॥   
  
 दो.  कछु मारेसि कछु मर्देसि कछु मिलएसि धरि धूरि।   
      कछु पुनि जाइ पुकारे प्रभु मर्कट बल भूरि ॥ १८ ॥   
  
सुनि सुत बध लङ्केस रिसाना। पठएसि मेघनाद बलवाना ॥   
मारसि जनि सुत बान्धेसु ताही। देखिअ कपिहि कहाँ कर आही ॥   
चला इन्द्रजित अतुलित जोधा। बन्धु निधन सुनि उपजा क्रोधा ॥   
कपि देखा दारुन भट आवा। कटकटाइ गर्जा अरु धावा ॥   
अति बिसाल तरु एक उपारा। बिरथ कीन्ह लङ्केस कुमारा ॥   
रहे महाभट ताके सङ्गा। गहि गहि कपि मर्दइ निज अङ्गा ॥   
तिन्हहि निपाति ताहि सन बाजा। भिरे जुगल मानहुँ गजराजा।  
मुठिका मारि चढ़ा तरु जाई। ताहि एक छन मुरुछा आई ॥   
उठि बहोरि कीन्हिसि बहु माया। जीति न जाइ प्रभञ्जन जाया ॥   
  
 दो.  ब्रह्म अस्त्र तेहिं साँधा कपि मन कीन्ह बिचार।   
      जौं न ब्रह्मसर मानउँ महिमा मिटइ अपार ॥ १९ ॥   
  
ब्रह्मबान कपि कहुँ तेहि मारा। परतिहुँ बार कटकु सङ्घारा ॥   
तेहि देखा कपि मुरुछित भयऊ। नागपास बाँधेसि लै गयऊ ॥   
जासु नाम जपि सुनहु भवानी। भव बन्धन काटहिं नर ग्यानी ॥   
तासु दूत कि बन्ध तरु आवा। प्रभु कारज लगि कपिहिं बँधावा ॥   
कपि बन्धन सुनि निसिचर धाए। कौतुक लागि सभाँ सब आए ॥   
दसमुख सभा दीखि कपि जाई। कहि न जाइ कछु अति प्रभुताई ॥   
कर जोरें सुर दिसिप बिनीता। भृकुटि बिलोकत सकल सभीता ॥   
देखि प्रताप न कपि मन सङ्का। जिमि अहिगन महुँ गरुड़ असङ्का ॥   
  
 दो.  कपिहि बिलोकि दसानन बिहसा कहि दुर्बाद।   
      सुत बध सुरति कीन्हि पुनि उपजा हृदयँ बिषाद ॥ २० ॥   
  
कह लङ्केस कवन तैं कीसा। केहिं के बल घालेहि बन खीसा ॥   
की धौं श्रवन सुनेहि नहिं मोही। देखउँ अति असङ्क सठ तोही ॥   
मारे निसिचर केहिं अपराधा। कहु सठ तोहि न प्रान कइ बाधा ॥   
सुन रावन ब्रह्माण्ड निकाया। पाइ जासु बल बिरचित माया ॥   
जाकें बल बिरञ्चि हरि ईसा। पालत सृजत हरत दससीसा।  
जा बल सीस धरत सहसानन। अण्डकोस समेत गिरि कानन ॥   
धरइ जो बिबिध देह सुरत्राता। तुम्ह ते सठन्ह सिखावनु दाता।  
हर कोदण्ड कठिन जेहि भञ्जा। तेहि समेत नृप दल मद गञ्जा ॥   
खर दूषन त्रिसिरा अरु बाली। बधे सकल अतुलित बलसाली ॥   
  
 दो.  जाके बल लवलेस तें जितेहु चराचर झारि।   
      तासु दूत मैं जा करि हरि आनेहु प्रिय नारि ॥ २१ ॥   
  
जानउँ मैं तुम्हारि प्रभुताई। सहसबाहु सन परी लराई ॥   
समर बालि सन करि जसु पावा। सुनि कपि बचन बिहसि बिहरावा ॥   
खायउँ फल प्रभु लागी भूँखा। कपि सुभाव तें तोरेउँ रूखा ॥   
सब कें देह परम प्रिय स्वामी। मारहिं मोहि कुमारग गामी ॥   
जिन्ह मोहि मारा ते मैं मारे। तेहि पर बाँधेउ तनयँ तुम्हारे ॥   
मोहि न कछु बाँधे कइ लाजा। कीन्ह चहउँ निज प्रभु कर काजा ॥   
बिनती करउँ जोरि कर रावन। सुनहु मान तजि मोर सिखावन ॥   
देखहु तुम्ह निज कुलहि बिचारी। भ्रम तजि भजहु भगत भय हारी ॥   
जाकें डर अति काल डेराई। जो सुर असुर चराचर खाई ॥   
तासों बयरु कबहुँ नहिं कीजै। मोरे कहें जानकी दीजै ॥   
  
 दो.  प्रनतपाल रघुनायक करुना सिन्धु खरारि।   
      गएँ सरन प्रभु राखिहैं तव अपराध बिसारि ॥ २२ ॥   
  
राम चरन पङ्कज उर धरहू। लङ्का अचल राज तुम्ह करहू ॥   
रिषि पुलिस्त जसु बिमल मंयका। तेहि ससि महुँ जनि होहु कलङ्का ॥   
राम नाम बिनु गिरा न सोहा। देखु बिचारि त्यागि मद मोहा ॥   
बसन हीन नहिं सोह सुरारी। सब भूषण भूषित बर नारी ॥   
राम बिमुख सम्पति प्रभुताई। जाइ रही पाई बिनु पाई ॥   
सजल मूल जिन्ह सरितन्ह नाहीं। बरषि गए पुनि तबहिं सुखाहीं ॥   
सुनु दसकण्ठ कहउँ पन रोपी। बिमुख राम त्राता नहिं कोपी ॥   
सङ्कर सहस बिष्नु अज तोही। सकहिं न राखि राम कर द्रोही ॥   
  
 दो.  मोहमूल बहु सूल प्रद त्यागहु तम अभिमान।   
      भजहु राम रघुनायक कृपा सिन्धु भगवान ॥ २३ ॥   
  
जदपि कहि कपि अति हित बानी। भगति बिबेक बिरति नय सानी ॥   
बोला बिहसि महा अभिमानी। मिला हमहि कपि गुर बड़ ग्यानी ॥   
मृत्यु निकट आई खल तोही। लागेसि अधम सिखावन मोही ॥   
उलटा होइहि कह हनुमाना। मतिभ्रम तोर प्रगट मैं जाना ॥   
सुनि कपि बचन बहुत खिसिआना। बेगि न हरहुँ मूढ़ कर प्राना ॥   
सुनत निसाचर मारन धाए। सचिवन्ह सहित बिभीषनु आए।  
नाइ सीस करि बिनय बहूता। नीति बिरोध न मारिअ दूता ॥   
आन दण्ड कछु करिअ गोसाँई। सबहीं कहा मन्त्र भल भाई ॥   
सुनत बिहसि बोला दसकन्धर। अङ्ग भङ्ग करि पठइअ बन्दर ॥   
 दो.  कपि कें ममता पूँछ पर सबहि कहउँ समुझाइ।   
 तेल बोरि पट बाँधि पुनि पावक देहु लगाइ ॥ २४ ॥   
  
पूँछहीन बानर तहँ जाइहि। तब सठ निज नाथहि लइ आइहि ॥   
जिन्ह कै कीन्हसि बहुत बड़ाई। देखेउँûमैं तिन्ह कै प्रभुताई ॥   
बचन सुनत कपि मन मुसुकाना। भइ सहाय सारद मैं जाना ॥   
जातुधान सुनि रावन बचना। लागे रचैं मूढ़ सोइ रचना ॥   
रहा न नगर बसन घृत तेला। बाढ़ी पूँछ कीन्ह कपि खेला ॥   
कौतुक कहँ आए पुरबासी। मारहिं चरन करहिं बहु हाँसी ॥   
बाजहिं ढोल देहिं सब तारी। नगर फेरि पुनि पूँछ प्रजारी ॥   
पावक जरत देखि हनुमन्ता। भयउ परम लघु रुप तुरन्ता ॥   
निबुकि चढ़ेउ कपि कनक अटारीं। भई सभीत निसाचर नारीं ॥   
  
 दो.  हरि प्रेरित तेहि अवसर चले मरुत उनचास।   
      अट्टहास करि गर्ज़ा कपि बढ़ि लाग अकास ॥ २५ ॥   
  
देह बिसाल परम हरुआई। मन्दिर तें मन्दिर चढ़ धाई ॥   
जरइ नगर भा लोग बिहाला। झपट लपट बहु कोटि कराला ॥   
तात मातु हा सुनिअ पुकारा। एहि अवसर को हमहि उबारा ॥   
हम जो कहा यह कपि नहिं होई। बानर रूप धरें सुर कोई ॥   
साधु अवग्या कर फलु ऐसा। जरइ नगर अनाथ कर जैसा ॥   
जारा नगरु निमिष एक माहीं। एक बिभीषन कर गृह नाहीं ॥   
ता कर दूत अनल जेहिं सिरिजा। जरा न सो तेहि कारन गिरिजा ॥   
उलटि पलटि लङ्का सब जारी। कूदि परा पुनि सिन्धु मझारी ॥   
  
 दो.  पूँछ बुझाइ खोइ श्रम धरि लघु रूप बहोरि।   
      जनकसुता के आगें ठाढ़ भयउ कर जोरि ॥ २६ ॥   
  
मातु मोहि दीजे कछु चीन्हा। जैसें रघुनायक मोहि दीन्हा ॥   
चूड़ामनि उतारि तब दयऊ। हरष समेत पवनसुत लयऊ ॥   
कहेहु तात अस मोर प्रनामा। सब प्रकार प्रभु पूरनकामा ॥   
दीन दयाल बिरिदु सम्भारी। हरहु नाथ मम सङ्कट भारी ॥   
तात सक्रसुत कथा सुनाएहु। बान प्रताप प्रभुहि समुझाएहु ॥   
मास दिवस महुँ नाथु न आवा। तौ पुनि मोहि जिअत नहिं पावा ॥   
कहु कपि केहि बिधि राखौं प्राना। तुम्हहू तात कहत अब जाना ॥   
तोहि देखि सीतलि भइ छाती। पुनि मो कहुँ सोइ दिनु सो राती ॥   
  
 दो.  जनकसुतहि समुझाइ करि बहु बिधि धीरजु दीन्ह।   
      चरन कमल सिरु नाइ कपि गवनु राम पहिं कीन्ह ॥ २७ ॥   
  
चलत महाधुनि गर्जेसि भारी। गर्भ स्त्रवहिं सुनि निसिचर नारी ॥   
नाघि सिन्धु एहि पारहि आवा। सबद किलकिला कपिन्ह सुनावा ॥   
हरषे सब बिलोकि हनुमाना। नूतन जन्म कपिन्ह तब जाना ॥   
मुख प्रसन्न तन तेज बिराजा। कीन्हेसि रामचन्द्र कर काजा ॥   
मिले सकल अति भए सुखारी। तलफत मीन पाव जिमि बारी ॥   
चले हरषि रघुनायक पासा। पूँछत कहत नवल इतिहासा ॥   
तब मधुबन भीतर सब आए। अङ्गद सम्मत मधु फल खाए ॥   
रखवारे जब बरजन लागे। मुष्टि प्रहार हनत सब भागे ॥   
  
 दो.  जाइ पुकारे ते सब बन उजार जुबराज।   
      सुनि सुग्रीव हरष कपि करि आए प्रभु काज ॥ २८ ॥   
  
जौं न होति सीता सुधि पाई। मधुबन के फल सकहिं कि खाई ॥   
एहि बिधि मन बिचार कर राजा। आइ गए कपि सहित समाजा ॥   
आइ सबन्हि नावा पद सीसा। मिलेउ सबन्हि अति प्रेम कपीसा ॥   
पूँछी कुसल कुसल पद देखी। राम कृपाँ भा काजु बिसेषी ॥   
नाथ काजु कीन्हेउ हनुमाना। राखे सकल कपिन्ह के प्राना ॥   
सुनि सुग्रीव बहुरि तेहि मिलेऊ। कपिन्ह सहित रघुपति पहिं चलेऊ।  
राम कपिन्ह जब आवत देखा। किएँ काजु मन हरष बिसेषा ॥   
फटिक सिला बैठे द्वौ भाई। परे सकल कपि चरनन्हि जाई ॥   
  
 दो.  प्रीति सहित सब भेटे रघुपति करुना पुञ्ज।   
      पूँछी कुसल नाथ अब कुसल देखि पद कञ्ज ॥ २९ ॥   
  
जामवन्त कह सुनु रघुराया। जा पर नाथ करहु तुम्ह दाया ॥   
ताहि सदा सुभ कुसल निरन्तर। सुर नर मुनि प्रसन्न ता ऊपर ॥   
सोइ बिजई बिनई गुन सागर। तासु सुजसु त्रेलोक उजागर ॥   
प्रभु कीं कृपा भयउ सबु काजू। जन्म हमार सुफल भा आजू ॥   
नाथ पवनसुत कीन्हि जो करनी। सहसहुँ मुख न जाइ सो बरनी ॥   
पवनतनय के चरित सुहाए। जामवन्त रघुपतिहि सुनाए ॥   
सुनत कृपानिधि मन अति भाए। पुनि हनुमान हरषि हियँ लाए ॥   
कहहु तात केहि भाँति जानकी। रहति करति रच्छा स्वप्रान की ॥   
  
 दो.  नाम पाहरु दिवस निसि ध्यान तुम्हार कपाट।   
      लोचन निज पद जन्त्रित जाहिं प्रान केहिं बाट ॥ ३० ॥   
  
चलत मोहि चूड़ामनि दीन्ही। रघुपति हृदयँ लाइ सोइ लीन्ही ॥   
नाथ जुगल लोचन भरि बारी। बचन कहे कछु जनककुमारी ॥   
अनुज समेत गहेहु प्रभु चरना। दीन बन्धु प्रनतारति हरना ॥   
मन क्रम बचन चरन अनुरागी। केहि अपराध नाथ हौं त्यागी ॥   
अवगुन एक मोर मैं माना। बिछुरत प्रान न कीन्ह पयाना ॥   
नाथ सो नयनन्हि को अपराधा। निसरत प्रान करिहिं हठि बाधा ॥   
बिरह अगिनि तनु तूल समीरा। स्वास जरइ छन माहिं सरीरा ॥   
नयन स्त्रवहि जलु निज हित लागी। जरैं न पाव देह बिरहागी।  
सीता के अति बिपति बिसाला। बिनहिं कहें भलि दीनदयाला ॥   
  
 दो.  निमिष निमिष करुनानिधि जाहिं कलप सम बीति।   
      बेगि चलिय प्रभु आनिअ भुज बल खल दल जीति ॥ ३१ ॥   
  
सुनि सीता दुख प्रभु सुख अयना। भरि आए जल राजिव नयना ॥   
बचन काँय मन मम गति जाही। सपनेहुँ बूझिअ बिपति कि ताही ॥   
कह हनुमन्त बिपति प्रभु सोई। जब तव सुमिरन भजन न होई ॥   
केतिक बात प्रभु जातुधान की। रिपुहि जीति आनिबी जानकी ॥   
सुनु कपि तोहि समान उपकारी। नहिं कोउ सुर नर मुनि तनुधारी ॥   
प्रति उपकार करौं का तोरा। सनमुख होइ न सकत मन मोरा ॥   
सुनु सुत उरिन मैं नाहीं। देखेउँ करि बिचार मन माहीं ॥   
पुनि पुनि कपिहि चितव सुरत्राता। लोचन नीर पुलक अति गाता ॥   
  
 दो.  सुनि प्रभु बचन बिलोकि मुख गात हरषि हनुमन्त।   
      चरन परेउ प्रेमाकुल त्राहि त्राहि भगवन्त ॥ ३२ ॥   
  
बार बार प्रभु चहइ उठावा। प्रेम मगन तेहि उठब न भावा ॥   
प्रभु कर पङ्कज कपि कें सीसा। सुमिरि सो दसा मगन गौरीसा ॥   
सावधान मन करि पुनि सङ्कर। लागे कहन कथा अति सुन्दर ॥   
कपि उठाइ प्रभु हृदयँ लगावा। कर गहि परम निकट बैठावा ॥   
कहु कपि रावन पालित लङ्का। केहि बिधि दहेउ दुर्ग अति बङ्का ॥   
प्रभु प्रसन्न जाना हनुमाना। बोला बचन बिगत अभिमाना ॥   
साखामृग के बड़ि मनुसाई। साखा तें साखा पर जाई ॥   
नाघि सिन्धु हाटकपुर जारा। निसिचर गन बिधि बिपिन उजारा।  
सो सब तव प्रताप रघुराई। नाथ न कछू मोरि प्रभुताई ॥   
  
 दो.   ता कहुँ प्रभु कछु अगम नहिं जा पर तुम्ह अनुकुल।   
      तब प्रभावँ बड़वानलहिं जारि सकइ खलु तूल ॥ ३३ ॥   
  
नाथ भगति अति सुखदायनी। देहु कृपा करि अनपायनी ॥   
सुनि प्रभु परम सरल कपि बानी। एवमस्तु तब कहेउ भवानी ॥   
उमा राम सुभाउ जेहिं जाना। ताहि भजनु तजि भाव न आना ॥   
यह संवाद जासु उर आवा। रघुपति चरन भगति सोइ पावा ॥   
सुनि प्रभु बचन कहहिं कपिबृन्दा। जय जय जय कृपाल सुखकन्दा ॥   
तब रघुपति कपिपतिहि बोलावा। कहा चलैं कर करहु बनावा ॥   
अब बिलम्बु केहि कारन कीजे। तुरत कपिन्ह कहुँ आयसु दीजे ॥   
कौतुक देखि सुमन बहु बरषी। नभ तें भवन चले सुर हरषी ॥   
  
 दो.  कपिपति बेगि बोलाए आए जूथप जूथ।   
      नाना बरन अतुल बल बानर भालु बरूथ ॥ ३४ ॥   
  
प्रभु पद पङ्कज नावहिं सीसा। गरजहिं भालु महाबल कीसा ॥   
देखी राम सकल कपि सेना। चितइ कृपा करि राजिव नैना ॥   
राम कृपा बल पाइ कपिन्दा। भए पच्छजुत मनहुँ गिरिन्दा ॥   
हरषि राम तब कीन्ह पयाना। सगुन भए सुन्दर सुभ नाना ॥   
जासु सकल मङ्गलमय कीती। तासु पयान सगुन यह नीती ॥   
प्रभु पयान जाना बैदेहीं। फरकि बाम अँग जनु कहि देहीं ॥   
जोइ जोइ सगुन जानकिहि होई। असगुन भयउ रावनहि सोई ॥   
चला कटकु को बरनैं पारा। गर्जहि बानर भालु अपारा ॥   
नख आयुध गिरि पादपधारी। चले गगन महि इच्छाचारी ॥   
केहरिनाद भालु कपि करहीं। डगमगाहिं दिग्गज चिक्करहीं ॥   
  
 छं.  चिक्करहिं दिग्गज डोल महि गिरि लोल सागर खरभरे।   
      मन हरष सभ गन्धर्ब सुर मुनि नाग किन्नर दुख टरे ॥   
      कटकटहिं मर्कट बिकट भट बहु कोटि कोटिन्ह धावहीं।   
      जय राम प्रबल प्रताप कोसलनाथ गुन गन गावहीं ॥ १ ॥   
  
      सहि सक न भार उदार अहिपति बार बारहिं मोहई।   
      गह दसन पुनि पुनि कमठ पृष्ट कठोर सो किमि सोहई ॥   
      रघुबीर रुचिर प्रयान प्रस्थिति जानि परम सुहावनी।   
      जनु कमठ खर्पर सर्पराज सो लिखत अबिचल पावनी ॥ २ ॥   
  
 दो.  एहि बिधि जाइ कृपानिधि उतरे सागर तीर।   
      जहँ तहँ लागे खान फल भालु बिपुल कपि बीर ॥ ३५ ॥   
  
उहाँ निसाचर रहहिं ससङ्का। जब ते जारि गयउ कपि लङ्का ॥   
निज निज गृहँ सब करहिं बिचारा। नहिं निसिचर कुल केर उबारा ॥   
जासु दूत बल बरनि न जाई। तेहि आएँ पुर कवन भलाई ॥   
दूतन्हि सन सुनि पुरजन बानी। मन्दोदरी अधिक अकुलानी ॥   
रहसि जोरि कर पति पग लागी। बोली बचन नीति रस पागी ॥   
कन्त करष हरि सन परिहरहू। मोर कहा अति हित हियँ धरहु ॥   
समुझत जासु दूत कइ करनी। स्त्रवहीं गर्भ रजनीचर धरनी ॥   
तासु नारि निज सचिव बोलाई। पठवहु कन्त जो चहहु भलाई ॥   
तब कुल कमल बिपिन दुखदाई। सीता सीत निसा सम आई ॥   
सुनहु नाथ सीता बिनु दीन्हें। हित न तुम्हार सम्भु अज कीन्हें ॥   
  
 दो.  -राम बान अहि गन सरिस निकर निसाचर भेक।   
      जब लगि ग्रसत न तब लगि जतनु करहु तजि टेक ॥ ३६ ॥   
  
श्रवन सुनी सठ ता करि बानी। बिहसा जगत बिदित अभिमानी ॥   
सभय सुभाउ नारि कर साचा। मङ्गल महुँ भय मन अति काचा ॥   
जौं आवइ मर्कट कटकाई। जिअहिं बिचारे निसिचर खाई ॥   
कम्पहिं लोकप जाकी त्रासा। तासु नारि सभीत बड़ि हासा ॥   
अस कहि बिहसि ताहि उर लाई। चलेउ सभाँ ममता अधिकाई ॥   
मन्दोदरी हृदयँ कर चिन्ता। भयउ कन्त पर बिधि बिपरीता ॥   
बैठेउ सभाँ खबरि असि पाई। सिन्धु पार सेना सब आई ॥   
बूझेसि सचिव उचित मत कहहू। ते सब हँसे मष्ट करि रहहू ॥   
जितेहु सुरासुर तब श्रम नाहीं। नर बानर केहि लेखे माही ॥   
  
 दो.  सचिव बैद गुर तीनि जौं प्रिय बोलहिं भय आस।   
      राज धर्म तन तीनि कर होइ बेगिहीं नास ॥ ३७ ॥   
  
सोइ रावन कहुँ बनि सहाई। अस्तुति करहिं सुनाइ सुनाई ॥   
अवसर जानि बिभीषनु आवा। भ्राता चरन सीसु तेहिं नावा ॥   
पुनि सिरु नाइ बैठ निज आसन। बोला बचन पाइ अनुसासन ॥   
जौ कृपाल पूँछिहु मोहि बाता। मति अनुरुप कहउँ हित ताता ॥   
जो आपन चाहै कल्याना। सुजसु सुमति सुभ गति सुख नाना ॥   
सो परनारि लिलार गोसाईं। तजउ चउथि के चन्द कि नाई ॥   
चौदह भुवन एक पति होई। भूतद्रोह तिष्टइ नहिं सोई ॥    
गुन सागर नागर नर जोऊ। अलप लोभ भल कहइ न कोऊ ॥   
  
 दो.   काम क्रोध मद लोभ सब नाथ नरक के पन्थ।   
      सब परिहरि रघुबीरहि भजहु भजहिं जेहि सन्त ॥ ३८ ॥   
  
तात राम नहिं नर भूपाला। भुवनेस्वर कालहु कर काला ॥   
ब्रह्म अनामय अज भगवन्ता। ब्यापक अजित अनादि अनन्ता ॥   
गो द्विज धेनु देव हितकारी। कृपासिन्धु मानुष तनुधारी ॥   
जन रञ्जन भञ्जन खल ब्राता। बेद धर्म रच्छक सुनु भ्राता ॥   
ताहि बयरु तजि नाइअ माथा। प्रनतारति भञ्जन रघुनाथा ॥   
देहु नाथ प्रभु कहुँ बैदेही। भजहु राम बिनु हेतु सनेही ॥   
सरन गएँ प्रभु ताहु न त्यागा। बिस्व द्रोह कृत अघ जेहि लागा ॥   
जासु नाम त्रय ताप नसावन। सोइ प्रभु प्रगट समुझु जियँ रावन ॥   
  
 दो.  बार बार पद लागउँ बिनय करउँ दससीस।   
      परिहरि मान मोह मद भजहु कोसलाधीस ॥ ३९(क) ॥   
  
      मुनि पुलस्ति निज सिष्य सन कहि पठई यह बात।  
      तुरत सो मैं प्रभु सन कही पाइ सुअवसरु तात ॥ ३९(ख) ॥   
  
माल्यवन्त अति सचिव सयाना। तासु बचन सुनि अति सुख माना ॥   
तात अनुज तव नीति बिभूषन। सो उर धरहु जो कहत बिभीषन ॥   
रिपु उतकरष कहत सठ दोऊ। दूरि न करहु इहाँ हइ कोऊ ॥   
माल्यवन्त गृह गयउ बहोरी। कहइ बिभीषनु पुनि कर जोरी ॥   
सुमति कुमति सब कें उर रहहीं। नाथ पुरान निगम अस कहहीं ॥   
जहाँ सुमति तहँ सम्पति नाना। जहाँ कुमति तहँ बिपति निदाना ॥   
तव उर कुमति बसी बिपरीता। हित अनहित मानहु रिपु प्रीता ॥   
कालराति निसिचर कुल केरी। तेहि सीता पर प्रीति घनेरी ॥   
  
 दो.  तात चरन गहि मागउँ राखहु मोर दुलार।   
      सीत देहु राम कहुँ अहित न होइ तुम्हार ॥ ४० ॥   
  
बुध पुरान श्रुति सम्मत बानी। कही बिभीषन नीति बखानी ॥   
सुनत दसानन उठा रिसाई। खल तोहि निकट मुत्यु अब आई ॥   
जिअसि सदा सठ मोर जिआवा। रिपु कर पच्छ मूढ़ तोहि भावा ॥   
कहसि न खल अस को जग माहीं। भुज बल जाहि जिता मैं नाही ॥   
मम पुर बसि तपसिन्ह पर प्रीती। सठ मिलु जाइ तिन्हहि कहु नीती ॥   
अस कहि कीन्हेसि चरन प्रहारा। अनुज गहे पद बारहिं बारा ॥   
उमा सन्त कइ इहइ बड़ाई। मन्द करत जो करइ भलाई ॥   
तुम्ह पितु सरिस भलेहिं मोहि मारा। रामु भजें हित नाथ तुम्हारा ॥   
सचिव सङ्ग लै नभ पथ गयऊ। सबहि सुनाइ कहत अस भयऊ ॥   
दो०=रामु सत्यसङ्कल्प प्रभु सभा कालबस तोरि।   
  
      मै रघुबीर सरन अब जाउँ देहु जनि खोरि ॥ ४१ ॥   
  
अस कहि चला बिभीषनु जबहीं। आयूहीन भए सब तबहीं ॥   
साधु अवग्या तुरत भवानी। कर कल्यान अखिल कै हानी ॥   
रावन जबहिं बिभीषन त्यागा। भयउ बिभव बिनु तबहिं अभागा ॥   
चलेउ हरषि रघुनायक पाहीं। करत मनोरथ बहु मन माहीं ॥   
देखिहउँ जाइ चरन जलजाता। अरुन मृदुल सेवक सुखदाता ॥   
जे पद परसि तरी रिषिनारी। दण्डक कानन पावनकारी ॥   
जे पद जनकसुताँ उर लाए। कपट कुरङ्ग सङ्ग धर धाए ॥   
हर उर सर सरोज पद जेई। अहोभाग्य मै देखिहउँ तेई ॥   
दो०= जिन्ह पायन्ह के पादुकन्हि भरतु रहे मन लाइ।   
  
      ते पद आजु बिलोकिहउँ इन्ह नयनन्हि अब जाइ ॥ ४२ ॥   
  
एहि बिधि करत सप्रेम बिचारा। आयउ सपदि सिन्धु एहिं पारा ॥   
कपिन्ह बिभीषनु आवत देखा। जाना कोउ रिपु दूत बिसेषा ॥   
ताहि राखि कपीस पहिं आए। समाचार सब ताहि सुनाए ॥   
कह सुग्रीव सुनहु रघुराई। आवा मिलन दसानन भाई ॥   
कह प्रभु सखा बूझिऐ काहा। कहइ कपीस सुनहु नरनाहा ॥   
जानि न जाइ निसाचर माया। कामरूप केहि कारन आया ॥   
भेद हमार लेन सठ आवा। राखिअ बाँधि मोहि अस भावा ॥   
सखा नीति तुम्ह नीकि बिचारी। मम पन सरनागत भयहारी ॥   
सुनि प्रभु बचन हरष हनुमाना। सरनागत बच्छल भगवाना ॥   
दो०=सरनागत कहुँ जे तजहिं निज अनहित अनुमानि।   
  
      ते नर पावँर पापमय तिन्हहि बिलोकत हानि ॥ ४३ ॥   
  
कोटि बिप्र बध लागहिं जाहू। आएँ सरन तजउँ नहिं ताहू ॥   
सनमुख होइ जीव मोहि जबहीं। जन्म कोटि अघ नासहिं तबहीं ॥   
पापवन्त कर सहज सुभाऊ। भजनु मोर तेहि भाव न काऊ ॥   
जौं पै दुष्टहृदय सोइ होई। मोरें सनमुख आव कि सोई ॥   
निर्मल मन जन सो मोहि पावा। मोहि कपट छल छिद्र न भावा ॥   
भेद लेन पठवा दससीसा। तबहुँ न कछु भय हानि कपीसा ॥   
जग महुँ सखा निसाचर जेते। लछिमनु हनइ निमिष महुँ तेते ॥   
जौं सभीत आवा सरनाई। रखिहउँ ताहि प्रान की नाई ॥   
दो०=उभय भाँति तेहि आनहु हँसि कह कृपानिकेत।   
  
      जय कृपाल कहि चले अङ्गद हनू समेत ॥ ४४ ॥   
  
सादर तेहि आगें करि बानर। चले जहाँ रघुपति करुनाकर ॥   
दूरिहि ते देखे द्वौ भ्राता। नयनानन्द दान के दाता ॥   
बहुरि राम छबिधाम बिलोकी। रहेउ ठटुकि एकटक पल रोकी ॥   
भुज प्रलम्ब कञ्जारुन लोचन। स्यामल गात प्रनत भय मोचन ॥   
सिङ्घ कन्ध आयत उर सोहा। आनन अमित मदन मन मोहा ॥   
नयन नीर पुलकित अति गाता। मन धरि धीर कही मृदु बाता ॥   
नाथ दसानन कर मैं भ्राता। निसिचर बंस जनम सुरत्राता ॥   
सहज पापप्रिय तामस देहा। जथा उलूकहि तम पर नेहा ॥   
  
 दो.  श्रवन सुजसु सुनि आयउँ प्रभु भञ्जन भव भीर।   
      त्राहि त्राहि आरति हरन सरन सुखद रघुबीर ॥ ४५ ॥   
  
अस कहि करत दण्डवत देखा। तुरत उठे प्रभु हरष बिसेषा ॥   
दीन बचन सुनि प्रभु मन भावा। भुज बिसाल गहि हृदयँ लगावा ॥   
अनुज सहित मिलि ढिग बैठारी। बोले बचन भगत भयहारी ॥   
कहु लङ्केस सहित परिवारा। कुसल कुठाहर बास तुम्हारा ॥   
खल मण्डलीं बसहु दिनु राती। सखा धरम निबहइ केहि भाँती ॥   
मैं जानउँ तुम्हारि सब रीती। अति नय निपुन न भाव अनीती ॥   
बरु भल बास नरक कर ताता। दुष्ट सङ्ग जनि देइ बिधाता ॥   
अब पद देखि कुसल रघुराया। जौं तुम्ह कीन्ह जानि जन दाया ॥   
  
 दो.  तब लगि कुसल न जीव कहुँ सपनेहुँ मन बिश्राम।   
      जब लगि भजत न राम कहुँ सोक धाम तजि काम ॥ ४६ ॥   
  
तब लगि हृदयँ बसत खल नाना। लोभ मोह मच्छर मद माना ॥   
जब लगि उर न बसत रघुनाथा। धरें चाप सायक कटि भाथा ॥   
ममता तरुन तमी अँधिआरी। राग द्वेष उलूक सुखकारी ॥   
तब लगि बसति जीव मन माहीं। जब लगि प्रभु प्रताप रबि नाहीं ॥   
अब मैं कुसल मिटे भय भारे। देखि राम पद कमल तुम्हारे ॥   
तुम्ह कृपाल जा पर अनुकूला। ताहि न ब्याप त्रिबिध भव सूला ॥   
मैं निसिचर अति अधम सुभाऊ। सुभ आचरनु कीन्ह नहिं काऊ ॥   
जासु रूप मुनि ध्यान न आवा। तेहिं प्रभु हरषि हृदयँ मोहि लावा ॥   
  
 दो.  -अहोभाग्य मम अमित अति राम कृपा सुख पुञ्ज।   
      देखेउँ नयन बिरञ्चि सिब सेब्य जुगल पद कञ्ज ॥ ४७ ॥   
  
सुनहु सखा निज कहउँ सुभाऊ। जान भुसुण्डि सम्भु गिरिजाऊ ॥   
जौं नर होइ चराचर द्रोही। आवे सभय सरन तकि मोही ॥   
तजि मद मोह कपट छल नाना। करउँ सद्य तेहि साधु समाना ॥   
जननी जनक बन्धु सुत दारा। तनु धनु भवन सुह्रद परिवारा ॥   
सब कै ममता ताग बटोरी। मम पद मनहि बाँध बरि डोरी ॥   
समदरसी इच्छा कछु नाहीं। हरष सोक भय नहिं मन माहीं ॥   
अस सज्जन मम उर बस कैसें। लोभी हृदयँ बसइ धनु जैसें ॥   
तुम्ह सारिखे सन्त प्रिय मोरें। धरउँ देह नहिं आन निहोरें ॥   
  
 दो.   सगुन उपासक परहित निरत नीति दृढ़ नेम।   
      ते नर प्रान समान मम जिन्ह कें द्विज पद प्रेम ॥ ४८ ॥   
  
सुनु लङ्केस सकल गुन तोरें। तातें तुम्ह अतिसय प्रिय मोरें ॥   
राम बचन सुनि बानर जूथा। सकल कहहिं जय कृपा बरूथा ॥   
सुनत बिभीषनु प्रभु कै बानी। नहिं अघात श्रवनामृत जानी ॥   
पद अम्बुज गहि बारहिं बारा। हृदयँ समात न प्रेमु अपारा ॥   
सुनहु देव सचराचर स्वामी। प्रनतपाल उर अन्तरजामी ॥   
उर कछु प्रथम बासना रही। प्रभु पद प्रीति सरित सो बही ॥   
अब कृपाल निज भगति पावनी। देहु सदा सिव मन भावनी ॥   
एवमस्तु कहि प्रभु रनधीरा। मागा तुरत सिन्धु कर नीरा ॥   
जदपि सखा तव इच्छा नाहीं। मोर दरसु अमोघ जग माहीं ॥   
अस कहि राम तिलक तेहि सारा। सुमन बृष्टि नभ भई अपारा ॥   
  
 दो.  रावन क्रोध अनल निज स्वास समीर प्रचण्ड।   
      जरत बिभीषनु राखेउ दीन्हेहु राजु अखण्ड ॥ ४९(क) ॥   
  
      जो सम्पति सिव रावनहि दीन्हि दिएँ दस माथ।  
      सोइ सम्पदा बिभीषनहि सकुचि दीन्ह रघुनाथ ॥ ४९(ख) ॥   
  
अस प्रभु छाड़ि भजहिं जे आना। ते नर पसु बिनु पूँछ बिषाना ॥   
निज जन जानि ताहि अपनावा। प्रभु सुभाव कपि कुल मन भावा ॥   
पुनि सर्बग्य सर्ब उर बासी। सर्बरूप सब रहित उदासी ॥   
बोले बचन नीति प्रतिपालक। कारन मनुज दनुज कुल घालक ॥   
सुनु कपीस लङ्कापति बीरा। केहि बिधि तरिअ जलधि गम्भीरा ॥   
सङ्कुल मकर उरग झष जाती। अति अगाध दुस्तर सब भाँती ॥   
कह लङ्केस सुनहु रघुनायक। कोटि सिन्धु सोषक तव सायक ॥   
जद्यपि तदपि नीति असि गाई। बिनय करिअ सागर सन जाई ॥   
  
 दो.  प्रभु तुम्हार कुलगुर जलधि कहिहि उपाय बिचारि।   
      बिनु प्रयास सागर तरिहि सकल भालु कपि धारि ॥ ५० ॥   
  
सखा कही तुम्ह नीकि उपाई। करिअ दैव जौं होइ सहाई ॥   
मन्त्र न यह लछिमन मन भावा। राम बचन सुनि अति दुख पावा ॥   
नाथ दैव कर कवन भरोसा। सोषिअ सिन्धु करिअ मन रोसा ॥   
कादर मन कहुँ एक अधारा। दैव दैव आलसी पुकारा ॥   
सुनत बिहसि बोले रघुबीरा। ऐसेहिं करब धरहु मन धीरा ॥   
अस कहि प्रभु अनुजहि समुझाई। सिन्धु समीप गए रघुराई ॥   
प्रथम प्रनाम कीन्ह सिरु नाई। बैठे पुनि तट दर्भ डसाई ॥   
जबहिं बिभीषन प्रभु पहिं आए। पाछें रावन दूत पठाए ॥   
  
 दो.  सकल चरित तिन्ह देखे धरें कपट कपि देह।   
      प्रभु गुन हृदयँ सराहहिं सरनागत पर नेह ॥ ५१ ॥   
  
प्रगट बखानहिं राम सुभाऊ। अति सप्रेम गा बिसरि दुराऊ ॥   
रिपु के दूत कपिन्ह तब जाने। सकल बाँधि कपीस पहिं आने ॥   
कह सुग्रीव सुनहु सब बानर। अङ्ग भङ्ग करि पठवहु निसिचर ॥   
सुनि सुग्रीव बचन कपि धाए। बाँधि कटक चहु पास फिराए ॥   
बहु प्रकार मारन कपि लागे। दीन पुकारत तदपि न त्यागे ॥   
जो हमार हर नासा काना। तेहि कोसलाधीस कै आना ॥   
सुनि लछिमन सब निकट बोलाए। दया लागि हँसि तुरत छोडाए ॥   
रावन कर दीजहु यह पाती। लछिमन बचन बाचु कुलघाती ॥   
  
 दो.  कहेहु मुखागर मूढ़ सन मम सन्देसु उदार।   
      सीता देइ मिलेहु न त आवा काल तुम्हार ॥ ५२ ॥   
  
तुरत नाइ लछिमन पद माथा। चले दूत बरनत गुन गाथा ॥   
कहत राम जसु लङ्काँ आए। रावन चरन सीस तिन्ह नाए ॥   
बिहसि दसानन पूँछी बाता। कहसि न सुक आपनि कुसलाता ॥   
पुनि कहु खबरि बिभीषन केरी। जाहि मृत्यु आई अति नेरी ॥   
करत राज लङ्का सठ त्यागी। होइहि जब कर कीट अभागी ॥   
पुनि कहु भालु कीस कटकाई। कठिन काल प्रेरित चलि आई ॥   
जिन्ह के जीवन कर रखवारा। भयउ मृदुल चित सिन्धु बिचारा ॥   
कहु तपसिन्ह कै बात बहोरी। जिन्ह के हृदयँ त्रास अति मोरी ॥   
  
 दो.  -की भइ भेण्ट कि फिरि गए श्रवन सुजसु सुनि मोर।   
      कहसि न रिपु दल तेज बल बहुत चकित चित तोर ॥ ५३ ॥   
  
नाथ कृपा करि पूँछेहु जैसें। मानहु कहा क्रोध तजि तैसें ॥   
मिला जाइ जब अनुज तुम्हारा। जातहिं राम तिलक तेहि सारा ॥   
रावन दूत हमहि सुनि काना। कपिन्ह बाँधि दीन्हे दुख नाना ॥   
श्रवन नासिका काटै लागे। राम सपथ दीन्हे हम त्यागे ॥                                                         
पूँछिहु नाथ राम कटकाई। बदन कोटि सत बरनि न जाई ॥   
नाना बरन भालु कपि धारी। बिकटानन बिसाल भयकारी ॥   
जेहिं पुर दहेउ हतेउ सुत तोरा। सकल कपिन्ह महँ तेहि बलु थोरा ॥   
अमित नाम भट कठिन कराला। अमित नाग बल बिपुल बिसाला ॥   
  
 दो.  द्विबिद मयन्द नील नल अङ्गद गद बिकटासि।   
      दधिमुख केहरि निसठ सठ जामवन्त बलरासि ॥ ५४ ॥   
  
ए कपि सब सुग्रीव समाना। इन्ह सम कोटिन्ह गनइ को नाना ॥   
राम कृपाँ अतुलित बल तिन्हहीं। तृन समान त्रेलोकहि गनहीं ॥   
अस मैं सुना श्रवन दसकन्धर। पदुम अठारह जूथप बन्दर ॥   
नाथ कटक महँ सो कपि नाहीं। जो न तुम्हहि जीतै रन माहीं ॥   
परम क्रोध मीजहिं सब हाथा। आयसु पै न देहिं रघुनाथा ॥   
सोषहिं सिन्धु सहित झष ब्याला। पूरहीं न त भरि कुधर बिसाला ॥   
मर्दि गर्द मिलवहिं दससीसा। ऐसेइ बचन कहहिं सब कीसा ॥   
गर्जहिं तर्जहिं सहज असङ्का। मानहु ग्रसन चहत हहिं लङ्का ॥   
  
 दो.  -सहज सूर कपि भालु सब पुनि सिर पर प्रभु राम।   
      रावन काल कोटि कहु जीति सकहिं सङ्ग्राम ॥ ५५ ॥   
  
राम तेज बल बुधि बिपुलाई। तब भ्रातहि पूँछेउ नय नागर ॥   
तासु बचन सुनि सागर पाहीं। मागत पन्थ कृपा मन माहीं ॥   
सुनत बचन बिहसा दससीसा। जौं असि मति सहाय कृत कीसा ॥   
सहज भीरु कर बचन दृढ़ाई। सागर सन ठानी मचलाई ॥   
मूढ़ मृषा का करसि बड़ाई। रिपु बल बुद्धि थाह मैं पाई ॥   
सचिव सभीत बिभीषन जाकें। बिजय बिभूति कहाँ जग ताकें ॥   
सुनि खल बचन दूत रिस बाढ़ी। समय बिचारि पत्रिका काढ़ी ॥   
रामानुज दीन्ही यह पाती। नाथ बचाइ जुड़ावहु छाती ॥   
बिहसि बाम कर लीन्ही रावन। सचिव बोलि सठ लाग बचावन ॥   
  
 दो.  -बातन्ह मनहि रिझाइ सठ जनि घालसि कुल खीस।   
      राम बिरोध न उबरसि सरन बिष्नु अज ईस ॥ ५६(क) ॥   
  
      की तजि मान अनुज इव प्रभु पद पङ्कज भृङ्ग।  
      होहि कि राम सरानल खल कुल सहित पतङ्ग ॥ ५६(ख) ॥   
  
सुनत सभय मन मुख मुसुकाई। कहत दसानन सबहि सुनाई ॥   
भूमि परा कर गहत अकासा। लघु तापस कर बाग बिलासा ॥   
कह सुक नाथ सत्य सब बानी। समुझहु छाड़ि प्रकृति अभिमानी ॥   
सुनहु बचन मम परिहरि क्रोधा। नाथ राम सन तजहु बिरोधा ॥   
अति कोमल रघुबीर सुभाऊ। जद्यपि अखिल लोक कर राऊ ॥   
मिलत कृपा तुम्ह पर प्रभु करिही। उर अपराध न एकउ धरिही ॥   
जनकसुता रघुनाथहि दीजे। एतना कहा मोर प्रभु कीजे।  
जब तेहिं कहा देन बैदेही। चरन प्रहार कीन्ह सठ तेही ॥   
नाइ चरन सिरु चला सो तहाँ। कृपासिन्धु रघुनायक जहाँ ॥   
करि प्रनामु निज कथा सुनाई। राम कृपाँ आपनि गति पाई ॥   
रिषि अगस्ति कीं साप भवानी। राछस भयउ रहा मुनि ग्यानी ॥   
बन्दि राम पद बारहिं बारा। मुनि निज आश्रम कहुँ पगु धारा ॥   
  
 दो.  बिनय न मानत जलधि जड़ गए तीन दिन बीति।   
      बोले राम सकोप तब भय बिनु होइ न प्रीति ॥ ५७ ॥   
  
लछिमन बान सरासन आनू। सोषौं बारिधि बिसिख कृसानू ॥   
सठ सन बिनय कुटिल सन प्रीती। सहज कृपन सन सुन्दर नीती ॥   
ममता रत सन ग्यान कहानी। अति लोभी सन बिरति बखानी ॥   
क्रोधिहि सम कामिहि हरि कथा। ऊसर बीज बएँ फल जथा ॥   
अस कहि रघुपति चाप चढ़ावा। यह मत लछिमन के मन भावा ॥   
सङ्घानेउ प्रभु बिसिख कराला। उठी उदधि उर अन्तर ज्वाला ॥   
मकर उरग झष गन अकुलाने। जरत जन्तु जलनिधि जब जाने ॥   
कनक थार भरि मनि गन नाना। बिप्र रूप आयउ तजि माना ॥   
  
 दो.  काटेहिं पइ कदरी फरइ कोटि जतन कोउ सीञ्च।   
      बिनय न मान खगेस सुनु डाटेहिं पइ नव नीच ॥ ५८ ॥   
  
सभय सिन्धु गहि पद प्रभु केरे। छमहु नाथ सब अवगुन मेरे ॥   
गगन समीर अनल जल धरनी। इन्ह कइ नाथ सहज जड़ करनी ॥   
तव प्रेरित मायाँ उपजाए। सृष्टि हेतु सब ग्रन्थनि गाए ॥   
प्रभु आयसु जेहि कहँ जस अहई। सो तेहि भाँति रहे सुख लहई ॥   
प्रभु भल कीन्ही मोहि सिख दीन्ही। मरजादा पुनि तुम्हरी कीन्ही ॥   
ढोल गवाँर सूद्र पसु नारी। सकल ताड़ना के अधिकारी ॥   
प्रभु प्रताप मैं जाब सुखाई। उतरिहि कटकु न मोरि बड़ाई ॥   
प्रभु अग्या अपेल श्रुति गाई। करौं सो बेगि जौ तुम्हहि सोहाई ॥   
  
 दो.  सुनत बिनीत बचन अति कह कृपाल मुसुकाइ।   
      जेहि बिधि उतरै कपि कटकु तात सो कहहु उपाइ ॥ ५९ ॥   
  
नाथ नील नल कपि द्वौ भाई। लरिकाई रिषि आसिष पाई ॥   
तिन्ह के परस किएँ गिरि भारे। तरिहहिं जलधि प्रताप तुम्हारे ॥   
मैं पुनि उर धरि प्रभुताई। करिहउँ बल अनुमान सहाई ॥   
एहि बिधि नाथ पयोधि बँधाइअ। जेहिं यह सुजसु लोक तिहुँ गाइअ ॥   
एहि सर मम उत्तर तट बासी। हतहु नाथ खल नर अघ रासी ॥   
सुनि कृपाल सागर मन पीरा। तुरतहिं हरी राम रनधीरा ॥   
देखि राम बल पौरुष भारी। हरषि पयोनिधि भयउ सुखारी ॥   
सकल चरित कहि प्रभुहि सुनावा। चरन बन्दि पाथोधि सिधावा ॥   
  
 छं.  निज भवन गवनेउ सिन्धु श्रीरघुपतिहि यह मत भायऊ।   
      यह चरित कलि मलहर जथामति दास तुलसी गायऊ ॥   
      सुख भवन संसय समन दवन बिषाद रघुपति गुन गना ॥   
      तजि सकल आस भरोस गावहि सुनहि सन्तत सठ मना ॥   
  
 दो.  सकल सुमङ्गल दायक रघुनायक गुन गान।   
      सादर सुनहिं ते तरहिं भव सिन्धु बिना जलजान ॥ ६० ॥   
  
          मासपारायण, चौबीसवाँ विश्राम  
            ऽऽऽऽऽऽऽ  
       इति श्रीमद्रामचरितमानसे सकलकलिकलुषविध्वंसने  
          पञ्चमः सोपानः समाप्तः ।  
           (सुन्दरकाण्ड समाप्त)  
  
  
