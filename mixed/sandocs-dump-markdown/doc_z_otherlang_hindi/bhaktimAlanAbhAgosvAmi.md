+++
"Text title" = "bhaktimAlanAbhAgosvAmi"
"File name" = "bhaktimAlanAbhAgosvAmi.itx"
itxtitle = "bhaktimAlanAbhAgosvAmi"
engtitle = "bhaktimAlanAbhAgosvAmi"
Category = "major_works, gurudev"
Location = "doc_z_otherlang_hindi"
Sublocation = "major_works"
SubDeity = "gurudev"
Author = "Nabhagoswami"
Language = "Hindi"
Subject = "philosophy/hinduism/religion"
"Transliterated by" = "Ankur Nagpal ankurnagpal108@gmail.com"
"Proofread by" = "Ankur Nagpal ankurnagpal108@gmail.com"
Indexextra = "(Bhakta and Doha Index)"
"Latest update" = "July 9, 2016"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "भक्तिमालनाभागोस्वामि"

+++
  
 श्रीभक्तमाल श्रीनाभागोस्वामीकृत   
भक्त भक्ति भगवंत गुरु चतुर नाम बपु एक ।  
इनके पद बंदन किए नासहिं बिघ्न अनेक ॥ १॥  
  
मंगल आदि बिचारि रह बस्तु न और अनूप ।  
हरिजन के जस गावते हरिजन मंगलरूप ॥ २॥  
  
संतन निर्नय कियो मथि श्रुति पुरान इतिहास ।  
भजिबे को दोई सुघर कै हरि कै हरिदास ॥ ३॥  
  
(श्री)अग्रदेव आज्ञा दई भक्तन के जस गाउ ।  
भवसागर के तरन को नाहिन और उपाउ ॥ ४॥  
  
चौबीस रूप लीला रुचिर (श्री)अग्रदास उर पद धरौ ॥  
  
जय जय मीन बराह कमठ नरहरि बलि बावन ।  
परशुराम रघुबीर कृष्ण कीरति जगपावन ॥  
  
बुद्ध कलक्की ब्यास पृथू हरि हँस मन्वंतर ।  
जग्य ऋषभ हयग्रीव ध्रुव बरदेन धन्वन्तर ॥  
  
बदरीपति दत कपिलदेव सनकादिक करुणा करौ ।  
चौबीस रूप लीला रुचिर (श्री)अग्रदास उर पद धरौ ॥ ५॥  
  
चरन चिन्ह रघुबीर के संतन सदा सहायका ॥  
  
अंकुश अंबर कुलिश कमल जव ध्वजा धेनुपद ।  
शंख चक्र स्वस्तीक जम्बुफल कलस सुधाह्रद ॥  
  
अर्धचंद्र षटकोन मीन बिँदु ऊरधरेषा ।  
अष्टकोन त्रयकोन इंद्र धनु पुरुष बिशेषा ॥  
  
सीतापतिपद नित बसत एते मंगलदायका ।  
चरन चिन्ह रघुबीर के संतन सदा सहायका ॥ ६॥  
  
इनकी कृपा और पुनि समुझे द्वादस भक्त प्रधान ॥  
  
बिधि नारद शंकर सनकादिक कपिलदेव मनु भूप ।  
नरहरिदास जनक भीषम बलि शुकमुनि धर्मस्वरूप ॥  
  
अन्तरंग अनुचर हरिजू के जो इनको जस गावै ।  
आदि अंतलौं मंगल तिनको श्रोता बक्ता पावै ॥  
  
अजामेल परसंग यह निर्णय परम धर्म के जान ।  
इनकी कृपा और पुनि समुझे द्वादस भक्त प्रधान ॥ ७॥  
  
मो चित्तबृत्ति नित तहँ रहो जहँ नारायण पारषद ॥  
  
बिष्वक्सेन जय बिजय प्रबल बल मंगलकारी ।  
नंद सुनंद सुभद्र भद्र जग आमयहारी ॥  
  
चंड प्रचंड बिनीत कुमुद कुमुदाच्छ करुणालय ।  
शील सुशील सुषेण भाव भक्तन प्रतिपालय ॥  
  
लक्ष्मीपति प्रीणन प्रबीन भजनानँद भक्तन सुहृद ।  
  
॥  अथ नाभागोस्वामीकृत श्रीभक्तमाल ॥  
  
मो चित्तबृत्ति नित तहँ रहो जहँ नारायण पारषद ॥ ८॥  
  
हरिबल्लभ सब प्रारथों (जिन) चरनरेनु आशा धरी ॥  
  
कमला गरुड सुनंद आदि षोडस प्रभुपदरति ।  
(हनुमंत) जामवंत सुग्रीव विभीषण शबरी खगपति ॥  
  
ध्रुव उद्धव अँबरीष बिदुर अक्रूर सुदामा ।  
चंद्रहास चित्रकेतु ग्राह गज पांडव नामा ॥  
  
कौषारव कुंतीबधू पट ऐंचत लज्जाहरी ।  
हरिबल्लभ सब प्रारथों (जिन) चरनरेनु आशा धरी ॥ ९॥  
  
पदपंकज बाँछौं सदा जिनके हरि उर नित बसैं ॥  
  
योगेश्वर श्रुतदेव अंग मुचु(कुंद) प्रियब्रत जेता ।  
पृथू परीक्षित शेष सूत शौनक परचेता ॥  
  
शतरूपा त्रय सुता सुनीति सति सबहि मँदालस ।  
जग्यपत्नि ब्रजनारि किये केशव अपने बस ॥  
  
ऐसे नर नारी जिते तिनही के गाऊँ जसैं ।  
पदपंकज बाँछौं सदा जिनके हरि उर नित बसैं ॥ १०॥  
  
अंघ्री अम्बुज पांसु को जन्म जन्म हौं जाचिहौं ॥  
  
प्राचीनबर्हि सत्यब्रत रहूगण सगर भगीरथ ।  
बाल्मीकि मिथिलेस गए जे जे गोबिँद पथ ॥  
  
रुक्मांगद हरिचंद भरत दधीचि उदारा ।  
सुरथ सुधन्वा शिबिर सुमति अति बलिकी दारा ॥  
  
नील मोरध्वज ताम्रध्वज अलरक कीरति राचिहौं ।  
अंघ्री अम्बुज पांसु को जन्म जन्म हौं जाचिहौं ॥ ११॥  
  
तिन चरन धूरी मो भूरि सिर जे जे हरिमाया तरे ॥  
  
रिभु इक्ष्वाकु अरु ऐल गाधि रघु रै गै सुचि शतधन्वा ।  
अमूरति अरु रन्ति उतंक भूरि देवल वैवस्वतमन्वा ॥  
  
नहुष जजाति दिलीप पुरु जदु गुह मान्धाता ।  
पिप्पल निमि भरद्वाज दच्छ सरभंग सँघाता ॥  
  
संजय समीक उत्तानपाद जाग्यबल्क्य जस जग भरे ।  
तिन चरन धूरी मो भूरि सिर जे जे हरिमाया तरे ॥ १२॥  
  
निमि अरु नव योगेश्वरा पादत्रान की हौं सरन ॥  
  
कबि हरि करभाजन भक्तिरत्नाकर भारी ।  
अन्तरिच्छ अरु चमस अनन्यता पधति उधारी ॥  
  
प्रबुध प्रेम की रासि भूरिदा आबिरहोता ।  
पिप्पल द्रुमिल प्रसिद्ध भवाब्धि पार के पोता ॥  
  
जयंतीनंदन जगत के त्रिबिध ताप आमयहरन ।  
निमि अरु नव योगेश्वरा पादत्रान की हौं सरन ॥ १३॥  
  
पदपराग करुना करौ जे नेता नवधा भक्ति के ॥  
  
श्रवन परीच्छित सुमति व्याससावक कीरंतन ।  
सुठि सुमिरन प्रहलाद पृथु पूजा कमला चरननि मन ॥  
  
बंदन सुफलक सुबन दास दीपत्ति कपीश्वर ।  
सख्यत्वे पारथ समर्पन आतम बलिधर ॥  
  
उपजीवी इन नाम के एते त्राता अगतिके ।  
पदपराग करुना करौ जे नेता नवधा भक्ति के ॥ १४॥  
  
हरिप्रसाद रस स्वाद के भक्त इते परमान ॥  
  
शंकर शुक सनकादि कपिल नारद हनुमाना ।  
बिष्वक्सेन प्रह्लाद बली भीषम जग जाना ॥  
  
अर्जुन ध्रुव अँबरीष विभीषण महिमा भारी ।  
अनुरागी अक्रूर सदा उद्धव अधिकारी ॥  
  
भगवंत भुक्त अवशिष्ट की कीरति कहत सुजान ।  
हरिप्रसाद रस स्वाद के भक्त इते परमान ॥ १५॥  
  
ध्यान चतुर्भुज चित धर्यो तिनहिं सरन हौं अनुसरौं ॥  
  
अगस्त्य पुलस्त्य पुलह च्यबन बसिष्ठ सौभरि ऋषि ।  
कर्दम अत्रि ऋचीक गर्ग गौतम ब्यासशिषि ॥  
  
लोमस भृगु दालभ्य अंगिरा शृंगि प्रकासी ।  
मांडव्य बिश्वामित्र दुर्बासा सहस अठासी ॥  
  
जाबालि जमदग्नि मायादर्श कश्यप परबत पाराशर पदरज धरौं ।  
ध्यान चतुर्भुज चित धर्यो तिनहिं सरन हौं अनुसरौं ॥ १६॥  
  
साधन साध्य सत्रह पुराण फलरूपी श्रीभागवत ॥  
  
ब्रह्म विष्णु शिव लिंग पदम अस्कँद बिस्तारा ।  
बामन मीन बराह अग्नि कूरम ऊदारा ॥  
  
गरुड नारदी भविष्य ब्रह्मबैबर्त श्रवण शुचि ।  
मार्कंडेय ब्रह्मांड कथा नाना उपजे रुचि ॥  
  
परम धर्म श्रीमुखकथित चतुःश्लोकी निगम शत ।  
साधन साध्य सत्रह पुराण फलरूपी श्रीभागवत ॥ १७॥  
  
दस आठ स्मृति जिन उच्चरी तिन पद सरसिज भाल मो ॥  
  
मनुस्मृति आत्रेय वैष्णवी हारीतक जामी ।  
जाग्यबल्क्य अंगिरा शनैश्चर सांवर्तक नामी ॥  
  
कात्यायनि शांडिल्य गौतमी बासिष्ठी दाषी ।  
सुरगुरु शातातापि पराशर क्रतु मुनि भाषी ॥  
  
आशा पास उदारधी परलोक लोक साधन सो ।  
दस आठ स्मृति जिन उच्चरी तिन पद सरसिज भाल मो ॥ १८॥  
  
पावैं भक्ति अनपायिनी जे रामसचिव सुमिरन करैं ॥  
  
धृष्टी बिजय जयंत नीतिपर सुचि सुबिनीता ।  
राष्टरबर्धन निपुण सुराष्टर परम पुनीता ॥  
  
अशोक सदा आनंद धर्मपालक तत्ववेता ।  
मंत्रीवर्य सुमंत्र चतुर्जुग मंत्री जेता ॥  
  
अनायास रघुपति प्रसन्न भवसागर दुस्तर तरैं ।  
पावैं भक्ति अनपायिनी जे रामसचिव सुमिरन करैं ॥ १९॥  
  
शुभ दृष्टि वृष्टि मोपर करौ जे सहचर रघुवीर के ॥  
  
दिनकरसुत हरिराज बालिबछ केसरि औरस ।  
दधिमुख द्विबिद मयंद रीछपति सम को पौरस ॥  
  
उल्कासुभट सुषेन दरीमुख कुमुद नील नल ।  
शरभर गवय गवाच्छ पनस गँधमादन अतिबल ॥  
  
पद्म अठारह यूथपति रामकाज भट भीर के ।  
शुभ दृष्टि वृष्टि मोपर करौ जे सहचर रघुवीर के ॥ २०॥  
  
ब्रज बडए गोप पर्जन्य के सुत नीके नव नंद ॥  
  
धरानंद ध्रुवनंद तृतिय उपनंद सुनागर ।  
चतुर्थ तहाँ अभिनंद नंद सुखसिंधु उजागर ॥  
  
सुठि सुनंद पशुपाल निर्मल निश्चय अभिनंदन ।  
कर्मा धर्मानंद अनुज बल्लभ जगबंदन ॥  
  
आसपास वा बगर के जहँ बिहरत पसुप स्वछंद ।  
ब्रज बडे गोप पर्जन्य के सुत नीके नव नंद ॥ २१॥  
  
बाल बृद्ध नर नारि गोप हौं अर्थी उन पाद रज ॥  
  
नंदगोप उपनंद ध्रुव धरानंद महरि जसोदा ।  
कीरतिदा वृषभानु कुँवरि सहचरि मन मोदा ॥  
  
मधुमंगल सुबल सुबाहु भोज अर्जुन श्रीदामा ।  
मंडलि ग्वाल अनेक श्याम संगी बहु नामा ॥  
  
घोष निवासिनि की कृपा सुर नर बाँछित आदि अज ।  
बाल बृद्ध नर नारि गोप हौं अर्थी उन पाद रज ॥ २२॥  
  
ब्रजराजसुवन सँग सदन मन अनुग सदा तत्पर रहैं ॥  
  
रक्तक पत्रक और पत्रि सबही मन भावैं ।  
मधुकंठी मधुवर्त रसाल बिसाल सुहावैं ॥  
  
प्रेमकंद मकरंद सदा आनँद चँदहासा ।  
पयद बकुल रसदान सारदा बुद्धि प्रकासा ॥  
  
सेवा समय बिचारिकै चारु चतुर चित की लहैं ।  
ब्रजराजसुवन सँग सदन मन अनुग सदा तत्पर रहैं ॥ २३॥  
  
सप्त द्वीप में दास जे ते मेरे सिरताज ॥  
  
जम्बुद्वीप अरु प्लच्छ सालमलि बहुत राजरिषि ।  
कुस पबित्र पुनि क्रौंच कौन महिमा जाने लिखि ॥  
  
साक बिपुल बिस्तार प्रसिद्ध नामी अति पुहकर ।  
पर्बत लोकालोक ओक टापू कंचनघर ॥  
  
हरिभृत्य बसत जे जे जहाँ तिन सन नित प्रति काज ।  
सप्त द्वीप में दास जे ते मेरे सिरताज ॥ २४॥  
  
मध्यदीप नवखंड में भक्त जिते मम भूप ॥  
  
इलाबर्त आधीस संकरषन अनुग सदाशिव ।  
रमनक मछ मनु दास हिरन्य कूर्म अर्जम इव ॥  
  
कुरु बराह भूभृत्य बर्ष हरिसिंह प्रहलादा ।  
किंपुरुष राम कपि भरत नरायन बीनानादा ॥  
  
भद्राश्व ग्रीवहय भद्रश्रव केतु काम कमला अनूप ।  
मध्यदीप नवखंड में भक्त जिते मम भूप ॥ २५॥  
  
श्वेतद्वीप के दास जे श्रवन सुनो तिनकी कथा ॥  
  
श्रीनारायन बदन निरंतर ताही देखैं ।  
पलक परै जो बीच कोटि जमजातन लेखैं ॥  
  
तिनके दरसन काज गए तहँ बीनाधारी ।  
श्याम दई कर सैन उलटि अब नहिं अधिकारी ॥  
  
नारायन आख्यान दृढ तहँ प्रसंग नाहिन तथा ।  
श्वेतद्वीप के दास जे श्रवन सुनो तिनकी कथा ॥ २६॥  
  
उरग अष्टकुल द्वारपति सावधान हरिधाम थिति ॥  
  
इलापत्र मुख अनँत अनँत कीरति बिस्तारत ।  
पद्म संकु पन प्रगट ध्यान उरते नहीं टारत ॥  
  
अँशुकंबल बासुकी अजित आग्या अनुबरती ।  
करकोटक तच्छक सुभट्ट सेवा सिर धरती ॥  
  
आगमोक्त शिवसंहिता अगर एकरस भजन रति ।  
उरग अष्टकुल द्वारपति सावधान हरिधाम थिति ॥ २७॥  
  
चौबीस प्रथम हरि बपु धरे त्यों चतुर्व्यूह कलिजुग प्रगट ॥  
  
(श्री)रामानुज उदार सुधानिधि अवनि कल्पतरु ।  
(श्रीरामानन्द उदार सुधानिधि अवनि कल्पतरु ।)  
विष्णुस्वामी बोहित्थ सिन्धु संसार पार करु ॥  
  
मध्वाचारज मेघ भक्ति सर ऊसर भरिया ।  
निम्बादित्य आदित्य कुहर अज्ञान जु हरिया ॥  
  
जनम करम भागवत धरम संप्रदाय थापी अघट ।  
चौबीस प्रथम हरि बपु धरे त्यों चतुर्व्यूह कलिजुग प्रगट ॥ २८॥  
  
रमा पद्धति रामानुज विष्णुस्वामि त्रिपुरारी ।  
निम्बादित्य सनकादिका मधु कर गुरु मुख चारि ॥ २९॥  
  
सँप्रदाय सिरोमनि सिंधुजा रच्यो भक्ति बित्तान ॥  
  
बिष्वकसेन मुनिवर्य सुपुनि शठकोप प्रनीता ।  
बोपदेव भागवत लुप्त उधर्यो नवनीता ॥  
  
मंगल मुनि श्रीनाथ पुंडरीकाच्छ परमजस ।  
राममिश्र रसरासि प्रगट परताप परांकुस ॥  
  
यामुन मुनि रामानुज तिमिरहरन उदय भान ।  
सँप्रदाय सिरोमनि सिंधुजा रच्यो भक्ति बित्तान ॥ ३०॥  
  
सहस आस्य उपदेस करि जगत उद्धरन जतन कियो ॥  
  
गोपुर ह्वै आरूढ उच्च स्वर मंत्र उचार्यो ।  
सूते नर परे जागि बहत्तरि श्रवननि धार्यो ॥  
  
तितनेई गुरुदेव पधति भई न्यारी न्यारी ।  
कुर तारक सिष प्रथम भक्ति बपु मंगलकारी ॥  
  
कृपनपाल करुणा समुद्र रामानुज सम नहीं बियो ।  
सहस आस्य उपदेस करि जगत उद्धरन जतन कियो ॥ ३१॥  
  
चतुर महंत दिग्गज चतुर भक्ति भूमि दाबे रहैं ॥  
  
श्रुतिप्रज्ञा श्रुतिदेव ऋषभ पुहकर इभ ऐसे ।  
श्रुतिधामा श्रुतिउदधि पराजित बामन जैसे ॥  
  
रामानुज गुरुबंधु बिदित जग मंगलकारी ।  
शिवसंहिता प्रनीत ग्यान सनकादिक सारी ॥  
  
इँदिरा पधति उदारधी सभा साखि सारँग कहैं ।  
चतुर महंत दिग्गज चतुर भक्ति भूमि दाबे रहैं ॥ ३२॥  
  
आचारज जामात की कथा सुनत हरि होइ रति ॥  
  
मालाधारी मृतक बह्यो सरिता में आयो ।  
दाहकृत्य ज्यों बंधु न्यौति सब कुटुँब बुलायो ॥  
  
नाक सँकोचहिं बिप्र तबहिं हरिपुर जन आए ।  
जेंवत देखे सबनि जात काहू नहिं पाए ॥  
  
लालाचारज लक्षधा प्रचुर भई महिमा जगति ।  
आचारज जामात की कथा सुनत हरि होइ रति ॥ ३३॥  
  
श्रीमारग उपदेश कृत श्रवन सुनौ आख्यान सुचि ॥  
  
गुरू गमन (कियो) परदेश सिष्य सुरधुनी दृढआई ।  
एक मज्जन एक पान हृदय बंदना कराई ॥  
  
गुरु गंगा में प्रबिसि सिष्य को बेगि बुलायो ।  
विष्णुपदी भय मानि कमलपत्रन पर धायो ॥  
  
पादपद्म ता दिन प्रगट सब प्रसन्न मुनि परम रुचि ।  
श्रीमारग उपदेश कृत श्रवन सुनौ आख्यान सुचि ॥ ३४॥  
  
(श्री)रामानंद पद्धति प्रताप अवनि अमृत ह्वै अवतर्यो ॥  
  
देवाचारज दुतिय महामहिमा हरियानँद ।  
तस्य राघवानंद भये भक्तन को मानद ॥  
  
पृथ्वी पत्रावलम्ब करी कासी अस्थायी ।  
चारि बरन आश्रम सबही को भक्ति दृढआई ॥  
  
तिन के रामानंद प्रगट बिश्वमंगल जिन बपु धर्यो ।  
(श्री)रामानंद पद्धति प्रताप अवनि अमृत ह्वै अवतर्यो ॥ ३५॥  
  
(श्री)रामानँद रघुनाथ ज्यों दुतिय सेतु जगतरन कियो ॥  
  
अनंतानंद कबीर सुखा सुरसुरा पद्मावती नरहरी ।  
पीपा भावानंद रैदास धना सेन सुरसुर की घरहरी ॥  
  
औरो सिष्य प्रसिष्य एक ते एक उजागर ।  
जगमंगल आधार भक्ति दसधा के आगर ॥  
  
बहुत काल बपु धारी के प्रनत जनन को पार दियो ।  
(श्री)रामानँद रघुनाथ ज्यों दुतिय सेतु जगतरन कियो ॥ ३६॥  
  
अनंतानंद पद परसि कै लोकपाल से ते भये ॥  
  
जोगानंद गयेस करमचँद अल्ह पैहारी ।  
सारिरामदास श्रीरंग अवधि गुन महिमा भारी ॥  
  
तिनके नरहरि उदित मुदित मेघा मंगलतन ।  
रघुबर जदुबर गाइ विमल कीरति संच्यो धन ॥  
  
हरिभक्ति सिन्धुबेला रचे पानि पद्मजा सिर दये ।  
अनंतानंद पद परसि कै लोकपाल से ते भये ॥ ३७॥  
  
निर्वेद अवधि कलि कृष्णदास अन परिहरि पय पान कियो ॥  
  
जाके सिर कर धर्यो तासु कर तर नहीं आड्यो ।  
अर्प्यो पद निर्बान सोक निर्भय करि छाड्यो ॥  
  
तेजपुंज बल भजन महामुनि ऊरधरेता ।  
सेवत चरनसरोज राय राना भुवि जेता ॥  
  
दाहिमा बंस दिनकर उदय संत कमल हिय सुख दियो ।  
निर्वेद अवधि कलि कृष्णदास अन परिहरी पय पान कियो ॥ ३८॥  
  
पैहारी परसाद तें सिष्य सबै भए पारकर ॥  
  
कील्ह अगर केवल्ल चरनब्रत हठी नरायन ।  
सूरज पुरुषा पृथू त्रिपुर हरिभक्ति परायन ॥  
  
पद्मनाभ गोपाल टेक टीला गदाधारी ।  
देवा हेम कल्यान गंग गंगासम नारी ॥  
  
विष्णुदास कन्हर रँगा चाँदन सबिरी गोबिँद पर ।  
पैहारी परसाद तें सिष्य सबै भए पारकर ॥ ३९॥  
  
गांगेय मृत्यु गंज्यो नहीं त्यों कील्ह करन नहिं काल बस ॥  
  
राम चरन चिंतवनि रहति निसि दिन लौ लागी ।  
सर्वभूत सिर नमित सूर भजनानँद भागी ॥  
  
सांख्य जोग मत सुदृढ कियो अनुभव हस्तामल ।  
ब्रह्मरंध्र करि गमन भए हरितन करनी बल ॥  
  
सुमेरदेवसुत जगबिदित भू बिस्तार्यो बिमल जस ।  
गांगेय मृत्यु गंज्यो नहीं त्यों कील्ह करन नहिं काल बस ॥ ४०॥  
  
(श्री)अग्रदास हरिभजन बिन काल बृथा नहिं बित्तयो ॥  
  
सदाचार ज्यों संत प्राप्त जैसे करि आये ।  
सेवा सुमिरन सावधान (चरन) राघव चित लाये ॥  
  
प्रसिध बाग सों प्रीति स्वहथ कृत करत निरंतर ।  
रसना निर्मल नाम मनहु बरषत धाराधर ।  
(श्री)कृष्णदास कृपा करि भक्ति दत मन बच क्रम करि अटल दयो ।  
(श्री)अग्रदास हरिभजन बिन काल वृथा नहिं बित्तयो ॥ ४१॥  
  
कलिजुग धर्मपालक प्रगट आचारज शंकर सुभट ॥  
  
उच्छृंखल अग्यान जिते अनईश्वरवादी ।  
बौद्ध कुतर्की जैन और पाखंडहि आदि ॥  
  
बिमुखन को दियो दंड ऐंचि सन्मारग आने ।  
सदाचार की सींव बिश्व कीरतिहिं बखाने ॥  
  
ईश्वरांस अवतार महि मर्यादा माँडी अघट ।  
कलिजुग धर्मपालक प्रगट आचारज शंकर सुभट ॥ ४२॥  
  
नामदेव प्रतिग्या निर्बही (ज्यों) त्रेता नरहरिदास की ॥  
  
बालदसा बिट्ठल पानि जाके पय पीयो ।  
मृतक गऊ जिवाय परचौ असुरन को दीयो ॥  
  
सेज सलिल ते काढै पहिले जैसी ही होती ।  
देवल उल्ट्यो देखि सकुचि रहे सबही सोती ॥  
  
पँडुरनाथ कृत अनुग ज्यों छानि स्वकर छै घास की ।  
नामदेव प्रतिग्या निर्बही (ज्यों) त्रेता नरहरिदास की ॥ ४३॥  
  
जयदेव कबी नृपचक्कवै खँडमँडलेश्वर आन कबि ॥  
  
प्रचुर भयो तिहुँ लोक गीतगोविन्द उजागर ।  
कोक काव्य नवरस सरस शृंगार को सागर ॥  
  
अष्टपदी अभ्यास करै तेहि बुद्धि बढावै ।  
राधारमन प्रसन्न सुनत तहँ निश्चय आवै ॥  
  
संत सरोरुह खंड को पद्मापति सुखजनक रबि ।  
जयदेव कबी नृपचक्कवै खँडमँडलेश्वर आन कबि ॥ ४४॥  
  
श्रीधर श्रीभागवत में परम धरम निरनय कियो ॥  
  
तीनि कांड एकत्व सानि कोउ अग्य बखानत ।  
कर्मठ ज्ञानी ऐंचि अर्थ को अनरथ बानत ॥  
  
परमहंस संहिता बिदित टीका बिस्तार्यो ।  
षट सास्त्र अविरुद्ध वेद संमत हि बिचार्यो ॥  
  
परमानन्द प्रसाद ते माधो स्वकर सुधार दियो ।  
श्रीधर श्रीभागवत में परम धरम निरनय कियो ॥ ४५॥  
  
कृष्ण कृपा कोपर प्रगट बिल्वमंगल मंगलस्वरूप ॥  
  
करुनामृत सुकबित्त जुक्ति अनुछिष्ट उचारी ।  
रसिक जनन जीवन जु हृदय हारावलि धारी ॥  
  
हरि पकरायो हाथ बहुरि तहँ लियो छुटाई ।  
कहा भयो कर छुटैं बदौं जो हियतें जाई ॥  
  
चिंतामनि सँग पाइ कै ब्रजबधु केली बरनि अनूप ।  
कृष्ण कृपा कोपर प्रगट बिल्वमंगल मंगलस्वरूप ॥ ४६॥  
  
कलिजीव जँजाली कारने विष्णुपुरी बडै निधि सची ॥  
  
भगवत धर्म उतंग आन धर्म आन न देखा ।  
पीतर पटतर बिगत निकष ज्यों कुंदनरेखा ॥  
  
कृष्णकृपा कहि बेलि फलित सत्संग दिखायो ।  
कोटि ग्रंथ को अर्थ तेरह बिरचन में गायो ॥  
  
महासमुद्र भागवत तें भक्ति रत्न राजी रची ।  
कलिजीव जँजाली कारने विष्णुपुरी बडै निधि सची ॥ ४७॥  
  
विष्णुस्वामि सँप्रदाय दृढ ज्ञानदेव गंभीरमति ॥  
  
नाम त्रिलोचन सिष्य सूर ससि सदृस उजागर ।  
गिरा गंग उन्हारि काब्य रचना प्रेमाकर ॥  
  
आचारज हरिदास अतुल बल आनँददायन ।  
तेहिं मारग बल्लभ बिदित पृथु पधति परायन ॥  
  
नवधा प्रधान सेवा सुदृढ मन बच क्रम हरिचरन रति ।  
विष्णुस्वामि सँप्रदाय दृढ ज्ञानदेव गंभीरमति ॥ ४८॥  
  
संतसाखि जानत सबै प्रगट प्रेम कलिजुग प्रधान ॥  
  
भक्तदास इक भूप श्रवन सीता हर कीनो ।  
मार मार करि खड्ग बाजि सागर मँह दीनो ॥  
  
नरसिँह को अनुकरन होइ हिरनाकुस मार्यो ।  
वहै भयो दसरथहि राम बिछुरत तन छार्यो ॥  
  
कृष्ण दाम बांधे सुने तेहि छन दीयो प्रान ।  
संतसाखि जानत सबै प्रगट प्रेम कलिजुग प्रधान ॥ ४९॥  
  
प्रसाद अवग्या जानि कै पानि तज्यो एकै नृपति ॥  
  
हौं का कहौं बनाइ बात सबही जग जाने ।  
करते दौना भयो स्याम सौरभ सुख माने ॥  
  
छपन भोगतें पहिल खीच करमा की भावे ।  
सिलपिल्ले के कहत कुँअरि पै हरि चलि आवे ॥  
  
भक्तन हित सुत विष दियो भूपनारि प्रभु राखि पति ।  
प्रसाद अवग्या जानि कै पानि तज्यो एकै नृपति ॥ ५०॥  
  
आसय अगाध दुहुँ भक्त को हरितोषन अतिसय कियो ॥  
  
रंगनाथ को सदन करन बहु बुद्धि बिचारी ।  
कपट धर्म रचि जैन द्रव्य हित देह बिसारी ॥  
  
हंस पकरने काज बधिक बानौं धरि आए ।  
तिलक दाम की सकुच जानि तिहिं आप बँधाए ॥  
  
सुतबध हरिजन देखि कै दै कन्या आदर दियो ।  
आसय अगाध दुहुँ भक्त को हरितोषन अतिसय कियो ॥ ५१॥  
  
चारों जुग चतुर्भुज सदा भक्त गिरा साँची करन ॥  
  
दारुमयी तरवार सारमय रची भुवन की ।  
देवा हित सित केस प्रतिग्या राखी जन की ॥  
  
कमधुज के कपि चारु चिता पर काष्ठ जु ल्याए ।  
जैमल के जुध माहिं अश्व चढै आपुन धाए ॥  
  
घृत सहित भैंस चौगुनी श्रीधर सँग सायक धरन ।  
चारों जुग चतुर्भुज सदा भक्तगिरा साँची करन ॥ ५२॥  
  
भक्तन सँग भगवान नित ज्यों गौ बछ गोहन फिरैं ॥  
  
निहिकिंचन इक दास तासु के हरिजन आये ।  
बिदित बटोही रूप भये हरि आप लुटाये ॥  
  
साखि देन को स्याम खुरदहा प्रभुहि पधारे ।  
रामदास के सदन राय रनछोर सिधारे ॥  
  
आयुध छत तन अनुग के बलि बंधन अपबपु धरैं ।  
भक्तन सँग भगवान नित ज्यों गौ बछ गोहन फिरैं ॥ ५३॥  
  
बच्छहरन पाछें बिदित सुनो संत अचरज भयो ॥  
  
जसू स्वामि के वृषभ चोरि ब्रजबासी ल्याये ।  
तैसेई दिए स्याम बरष दिन खेत जुताये ॥  
  
नामा ज्यों नँददास मुई इक बच्छि जिवाई ।  
अंब अल्ह को नये प्रसिध जग गाथा गाई ॥  
  
बारमुखी के मुकुट को रंगनाथ को सिर नयो ।  
बच्छहरन पाछें बिदित सुनो संत अचरज भयो ॥ ५४॥  
  
और जुगन ते कमलनयन कलिजुग बहुत कृपा करी ॥  
  
बीच दिए रघुनाथ भक्त सँग ठगिया लागे ।  
निर्जन बन में जाय दुष्ट क्रम किये अभागे ॥  
  
बीच दियो सो कहाँ राम कहि नारि पुकारी ।  
आए सारँगपानि सोकसागर ते तारी ॥  
  
दुष्ट किये निर्जीव सब दासप्रान संज्ञा धरी ।  
और जुगन ते कमलनयन कलिजुग बहुत कृपा करी ॥ ५५॥  
  
एक भूप भागवत की कथा सुनत हरि होय रति ॥  
  
तिलक दाम धरि कोइ ताहि गुरु गोबिँद जानै ।  
षटदर्शनी अभाव सर्वथा घटि करि मानै ॥  
  
भाँड भक्त को भेष हाँसि हित भँडकुट ल्याये ।  
नरपति के दृढ नेम ताहि ये पाँव धुवाये ॥  
  
भाँड भेष गाढओ गह्यो दरस परस उपजी भगति ।  
एक भूप भागवत की कथा सुनत हरि होय रति ॥ ५६॥  
  
अंतरनिष्ठ नृपाल इक परम धरम नाहिन धुजी ॥  
  
हरि सुमिरन हरि ध्यान आन काहू न जनावै ।  
अलग न इहि बिधि रहै अंगना मरम न पावै ॥  
  
निद्राबस सो भूप बदन तें नाम उचार्यो ।  
रानी पति पै रीझि बहुत बसु तापर वार्यो ॥  
  
ऋषिराज सोचि कह्यो नारि सों आजु भगति मोरी कुजी ।  
अंतरनिष्ठ नृपाल इक परम धरम नाहिन धुजी ॥ ५७॥  
  
गुरु गदित बचन सिष सत्य अति दृढ प्रतीति गाढओ गह्यो ॥  
  
अनुचर आग्या माँगि कह्यो कारज को जैहों ।  
आचारज इक बात तोहिं आए ते कहिहौं ॥  
  
स्वामी रह्यो समाय दास दरसन को आयो ।  
गुरु गिरा मान बिस्वास फेरि सब घर को ल्यायो ॥  
  
सिषपन साँचो करन हित बिभु सबै सुनत सोई कह्यो ।  
गुरु गदित बचन सिष सत्य अति दृढ प्रतीति गाढओ गह्यो ॥ ५८॥  
  
संदेह ग्रंथि खंडन निपुन बानि बिमल रैदास की ॥  
  
सदाचार श्रुति सास्त्र बचन अविरुद्ध उचार्यो ।  
नीर क्षीर बिबरन परमहंसनि उर धार्यो ॥  
  
भगवत कृपा प्रसाद परम गति इहि तन पाई ।  
राजसिंहासन बैठि ग्याति परतीति दिखाई ॥  
  
बरनाश्रम अभिमान तजि पद रज बंदहिं जास की ।  
संदेह ग्रंथि खंडन निपुन बानि बिमल रैदास की ॥ ५९॥  
  
कबीर कानि राखी नहीं बरनाश्रम षटदरसनी ॥  
  
भक्ति बिमुख जो धर्म सोइ अधरम करि गायो ।  
जोग जग्य ब्रत दान भजन बिन तुच्छ दिखायो ॥  
  
हिन्दू तुरुक प्रमान रमैनी सबदी साखी ।  
पच्छपात नहिं बचन सबन के हित की भाखी ॥  
  
आरूढ दसा ह्वै जगत पर मुखदेखी नाहिंन भनी ।  
कबीर कानि राखी नहीं बरनाश्रम षटदरसनी ॥ ६०॥  
  
पीपा प्रताप जग बासना नाहर को उपदेस दियो ॥  
  
प्रथम भवानी भगत मुक्ति माँगन को धायो ।  
सत्य कह्यो तिहिं सक्ति सुदृढ हरि सरन बतायो ॥  
  
(श्री)रामानँद पद पाइ भयो अति भक्ति की सीवाँ ।  
गुन असंख्य निर्मोल संत राखत धरि ग्रीवाँ ॥  
  
परस प्रनाली सरस भै सकल बिस्व मंगल कियो ।  
पीपा प्रताप जग बासना नाहर को उपदेस दियो ॥ ६१॥  
  
धन्य धना के भजन को बिनहि बीज अंकुर भयो ॥  
  
घर आये हरिदास तिनहिं गोधूम खवाए ।  
तात मात डर खेत थोथ लांगलहिं चलाए ॥  
  
आस पास कृषिकार खेत की करत बड़ाई ।  
भक्त भजे की रीति प्रगट परतीति जु पाई ॥  
  
अचरज मानत जगत में कहुँ निपज्यो कहुँ वै बयो ।  
धन्य धना के भजन को बिनहि बीज अंकुर भयो ॥ ६२॥  
  
बिदित बात जन जानिये हरि भए सहायक सेन के ॥  
  
प्रभू दास के काज रूप नापित को कीनो ।  
छिप्र छुरहरी गही पानि दर्पन तहँ लीनो ॥  
  
तादृस ह्वै तिहिं काल भूप के तेल लगायो ।  
उलटि राव भयो सिष्य प्रगट परचो जब पायो ।  
स्याम रहत सनमुख सदा ज्यों बच्छा हित धेन के ।  
बिदित बात जग जानिये हरि भए सहायक सेन के ॥ ६३॥  
  
भक्ति दान भय हरन भुज सुखानंद पारस परस ॥  
  
सुखसागर की छाप राग गौरी रुचि न्यारी ।  
पद रचना गुरु मंत्र गिरा आगम अनुहारी ॥  
  
निसि दिन प्रेम प्रवाह द्रवत भूधर ज्यों निर्झर ।  
हरि गुन कथा अगाध भाल राजत लीला भर ॥  
  
संत कंज पोषन बिमल अति पियूष सरसी सरस ।  
भक्ति दान भय हरन भुज सुखानंद पारस परस ॥ ६४॥  
  
महिमा महाप्रसाद की सुरसुरानंद साँची करी ॥  
  
एक समै अध्वा चलत वाक छल बरा सुपाये ।  
देखा देखी सिष्य तिनहूँ पीछे ते खाये ॥  
  
तिन पर स्वामी खिजे बमन करि बिन बिस्वासी ।  
तिन तैसे प्रत्यच्छ भूमि पर कीनी रासी ॥  
  
सुरसुरी सुबर पुनि उदगले पुहुप रेनु तुलसी हरी ।  
महिमा महाप्रसाद की सुरसुरानंद साँची करी ॥ ६५॥  
  
महासती सत ऊपमा त्यों सत सुरसरि को रह्यो ॥  
  
अति उदार दंपती त्यागि गृह बन को गवने ।  
अचरज भयो तहँ एक संत सुन जिन हो बिमने ॥  
  
बैठे हुते एकांत आय असुरनि दुख दीयो ।  
सुमिरे सारँगपानि रूप नरहरि को कीयो ॥  
  
सुरसुरानंद की घरनि को सत राख्यो नरसिंह जह्यो ।  
महासती सत ऊपमा त्यों सत सुरसरि को रह्यो ॥ ६६॥  
  
निपट नरहरियानन्द को कर दाता दुर्गा भई ॥  
  
झर घर लकरी नाहिं सक्ति को सदन बिदारैं ।  
सक्ति भक्त सों बोलि दिनहिं प्रति बरही डारैं ॥  
  
लगी परोसिन हौंस भवानी भ्वै सो मारैं ।  
बदले की बेगारि मूँड़् वाके सिर डारैं ॥  
  
भरत प्रसँग ज्यों कालिका लडू देखि तन में तई ।  
निपट नरहरियानन्द को कर दाता दुर्गा भई ॥ ६७॥  
  
कबीर कृपा तें परमतत्त्व पद्मनाभ परचै लह्यो ॥  
  
नाम महा निधि मंत्र नाम ही सेवा पूजा ।  
जप तप तीरथ नाम नाम बिन और न दूजा ॥  
  
नाम प्रीति नाम बैर नाम कहि नामी बोले ।  
नाम अजामिल साखि नाम बंधन तें खोले ॥  
  
नाम अधिक रघुनाथ तें राम निकट हनुमत कह्यो ।  
कबीर कृपा तें परमतत्त्व पद्मनाभ परचै लह्यो ॥ ६८॥  
  
तत्त्वा जीवा दच्छिन देस बंसोद्धर राजत बिदित ॥  
  
भक्ति सुधा जल समुद भए बेलावलि गाढई ।  
पूरबजा ज्यों रीति प्रीति उतरोतर बाढई ॥  
  
रघुकुल सदृस स्वभाव सिष्ट गुन सदा धर्मरत ।  
सूर धीर ऊदार दयापर दच्छ अननिब्रत ॥  
  
पद्मखंड पद्मा पधति प्रफुलित कर सबिता उदित ।  
तत्त्वा जीवा दच्छिन देस बंसोद्धर राजत बिदित ॥ ६९॥  
  
बिनय ब्यास मनो प्रगट ह्वै जग को हित माधव कियो ॥  
  
पहिले बेद बिभाग कथित पूरान अष्टदस ।  
भारतादि भागवत मथित उद्धार्यो हरिजस ॥  
  
अब सोधे सब ग्रंथ अर्थ भाषा बिस्तार्यो ।  
लीला जय जय जयति गाय भवपार उतार्यो ॥  
  
जगन्नाथ इष्ट वैराग्य सींव करुनारस भीज्यो हियो ।  
बिनय ब्यास मनो प्रगट ह्वै जग को हित माधव कियो ॥ ७०॥  
  
रघुनाथ गुसाईं गरुड ज्यों सिंहपौरि ठाढए रहैं ॥  
  
सीत लगत सकलात बिदित पुरुषोत्तम दीनी ।  
सौच गए हरि संग कृत्य सेवक की कीनी ॥  
  
जगन्नाथ पद प्रीति निरंतर करत खवासी ।  
भगवत धर्म प्रधान प्रसन नीलाचल वासी ॥  
  
उत्कल देस उड़ीसा नगर बैनतेय सब कोउ कहै ।  
रघुनाथ गुसाईं गरुड़् ज्यों सिंहपौरि ठाढए रहैं ॥ ७१॥  
  
नित्यानन्द कृष्ण चैतन्य की भक्ति दसों दिसि बिस्तरी ॥  
  
गौडदेस पाखंड मेटि कियो भजन परायन ।  
करुनासिंधु कृतग्य भये अगतिन गति दायन ॥  
  
दसधा रस आक्रांत महत जन चरन उपासे ।  
नाम लेत निष्पाप दुरित तिहि नर के नासे ॥  
  
अवतार बिदित पूरब मही उभय महत देही धरी ।  
नित्यानन्द कृष्ण चैतन्य की भक्ति दसों दिसि बिस्तरी ॥ ७२॥  
  
सूर कबित सुनि कौन कबि जो नहिं सिरचालन करैं ॥  
  
उक्ति चोज अनुप्रास बरन अस्थिति अति भारी ।  
बचन प्रीति निर्बाह अर्थ अद्भुत तुक धारी ॥  
  
प्रतिबिंबित दिवि दृष्टि हृदय हरिलीला भासी ।  
जनम करम गुन रूप सबै रसना परकासी ॥  
  
बिमल बुद्धि गुन और की जो यह गुन श्रवननि धरैं ।  
सूर कबित सुनि कौन कबि जो नहिं सिरचालन करैं ॥ ७३॥  
  
ब्रजबधू रीति कलिजुग बिषे परमानँद भयो प्रेम केत ॥  
  
पौगंड बाल कैसोर गोपलीला सब गाई ।  
अचरज कह यह बात हुतौ पहिले जु सखाई ॥  
  
नयनन नीर प्रवाह रहत रोमांच रैन दिन ।  
गदगद गिरा उदार स्याम सोभा भीज्यो तन ॥  
  
सारंग छाप ताकी भई श्रवन सुनत आबेस देत ।  
ब्रजबधू रीति कलिजुग बिषे परमानँद भयो प्रेम केत ॥ ७४॥  
  
केसवभट नर मुकुटमनि जिनकी प्रभुता बिस्तरी ॥  
  
कासमीर की छाप पाप तापन जग मंडन ।  
दृढ हरिभगति कुठार आन धर्म बिटप बिहंडन ॥  
  
मथुरा मध्य मलेच्छ बाद करि बरबट जीते ।  
काजी अजित अनेक देखि परचै भयभीते ॥  
  
बिदित बात संसार सब संत साखि नाहिंन दुरी ।  
केसवभट नर मुकुटमनि जिनकी प्रभुता बिस्तरी ॥ ७५॥  
  
श्रीभट्ट सुभट प्रगटे अघट रस रसिकन मनमोद घन ॥  
  
मधुरभाव संबलित ललित लीला सुबलित छबि ।  
निरखत हरषत हृदय प्रेम बरषत सुकलित कबि ॥  
  
भव निस्तारन हेतु देत दृढ भक्ति सबनि नित ।  
जासु सुजस ससि उदय हरत अति तम भ्रम श्रम चित ॥  
  
आनंदकंद श्रीनंदसुत श्रीवृषभानुसुता भजन ।  
श्रीभट्ट सुभट प्रगटे अघट रस रसिकन मनमोद घन ॥ ७६॥  
  
हरिब्यास तेज हरिभजन बल देवी को दीच्छा दई ॥  
  
खेचरि नर की सिष्य निपट अचरज यह आवै ।  
बिदित बात संसार संत मुख कीरति गावै ॥  
  
बैरागिन के बृंद रहत सँग स्याम सनेही ।  
नव योगेश्वर मध्य मनहुँ सोभित बैदेही ॥  
  
श्रीभट्ट चरन रज परस तें सकल सृष्टि जाको नई ।  
हरिब्यास तेज हरिभजन बल देवी को दीच्छा दई ॥ ७७॥  
  
अज्ञानध्वांत अंतःकरन दुतिय दिवाकर अवतर्यो ॥  
  
उपदेसे नृप सिंह रहत नित आज्ञाकारी ।  
पक्व बृच्छ ज्यों नाय संत पोषक उपकारी ॥  
  
बानी भोलाराम सुहृद सबहिन पर छाया ।  
भक्त चरनरज जाँचि बिसद राघव गुन गाया ॥  
  
करमचंद कश्यप सदन बहुरि आय मनो बपु धर्यो ।  
अज्ञानध्वांत अंतःकरन दुतिय दिवाकर अवतर्यो ॥ ७८॥  
  
बिट्ठलनाथ ब्रजराज ज्यों लाड़् लड़ाय कै सुख लियो ॥  
  
राग भोग नित बिबिध रहत परिचर्या तत्पर ।  
सय्या भूषन बसन रचित रचना अपने कर ॥  
  
वह गोकुल वह नंदसदन दीच्छित को सोहै ।  
प्रगट बिभव जहँ घोष देखि सुरपति मन मोहै ॥  
  
बल्लभसुत बल भजन के कलिजुग में द्वापर कियो ।  
बिट्ठलनाथ ब्रजराज ज्यों लाड़् लड़ाय कै सुख लियो ॥ ७९॥  
  
(श्री)बिट्ठलेससुत सुहृद श्रीगोबर्धनधर ध्याइये ॥  
  
श्रीगिरिधरजू सरस सील गोबिंदजु साथहिं ।  
बालकृष्ण जस बीर धीर श्रीगोकुलनाथहिं ॥  
  
श्रीरघुनाथजु महाराज श्रीजदुनाथहिं भजि ।  
श्रीघनश्यामजु पगे प्रभू अनुरागी सुधि सजि ॥  
  
ए सात प्रगट बिभु भजन जग तारन तस जस गाइये ।  
(श्री)बिट्ठलेससुत सुहृद श्रीगोबर्धनधर ध्याइये ॥ ८०॥  
  
गिरिधरन रीझि कृष्णदास को नाम माँझ साझो दियो ॥  
  
श्रीबल्लभ गुरुदत्त भजनसागर गुन आगर ।  
कबित नोख निर्दोष नाथसेवा में नागर ॥  
  
बानी बंदित बिदुष सुजस गोपाल अलंकृत ।  
ब्रजरज अति आराध्य वहै धारी सर्बसु चित ॥  
  
सान्निध्य सदा हरिदासबर गौरश्याम दृढ ब्रत लियो ।  
गिरिधरन रीझि कृष्णदास को नाम माँझ साझो दियो ॥ ८१॥  
  
बर्धमान गंगल गँभीर उभय थंभ हरिभक्ति के ॥  
  
श्रीभागवत बखानि अमृतमय नदी बहाई ।  
अमल करी सब अवनि तापहारक सुखदाई ॥  
  
भक्तन सों अनुराग दीन सों परम दयाकर ।  
भजन जसोदानंद संत संघट के आगर ॥  
  
भीषम भट अंगज उदार कलियुग दाता सुगति के ।  
बर्धमान गंगल गँभीर उभय थंभ हरिभक्ति के ॥ ८२॥  
  
रामदास परताप तें खेम गुसाईं खेमकर ॥  
  
रघुनंदन को दास प्रगट भूमंडल जानै ।  
सर्बस सीताराम और कछु उर नहिं आनै ॥  
  
धनुष बान सों प्रीति स्वामि के आयुध प्यारे ।  
निकट निरंतर रहत होत कबहूँ नहिं न्यारे ॥  
  
शूरवीर हनुमत सदृस परम उपासक प्रेमभर ।  
रामदास परताप तें खेम गुसाईं खेमकर ॥ ८३॥  
  
बिट्ठलदास माथुर मुकुट भये अमानी मानदा ॥  
  
तिलक दाम सों प्रीति गुनहिं गुन अंतर धार्यो ।  
भक्तन को उत्कर्ष जनम भरि रसन उचार्यो ॥  
  
सरल हृदय संतोष जहाँ तहँ पर उपकारी ।  
उत्सव में सुत दान कियो क्रम दुष्कर भारी ॥  
  
हरि गोबिँद जय जय गुबिँद गिरा सदा आनंददा ।  
बिट्ठलदास माथुर मुकुट भये अमानी मानदा ॥ ८४॥  
  
हरिराम हठीले भजन बल राना को उत्तर दियो ॥  
  
उग्र तेज ऊदार सुघर सुथराई सींवाँ ।  
प्रेमपुंज रसरासि महा गदगद स्वर ग्रीवाँ ॥  
  
भक्तन को अपराध करै ताको फल गायो ।  
हिरनकसिपु प्रह्लाद परम दृष्टांत दिखायो ॥  
  
सस्फुट वक्ता जगत में राजसभा निधरक हियो ।  
हरिराम हठीले भजन बल राना को उत्तर दियो ॥ ८५॥  
  
कमलाकर भट जगत में तत्वबाद रोपी धुजा ॥  
  
पंडित कला प्रबीन अधिक आदर दें आरज ।  
संप्रदाय सिर छत्र द्वितिय मनों मध्वाचारज ॥  
  
जेतिक हरि अवतार सबै पूरन करि जानै ।  
परिपाटी ध्वज बिजै सदृस भागवत बखानै ॥  
  
श्रुति स्मृती संमत पुरान तप्तमुद्राधारी भुजा ।  
कमलाकर भट जगत में तत्वबाद रोपी धुजा ॥ ८६॥  
  
ब्रजभूमि उपासक भट्ट सो रचि पचि हरि एकै कियो ॥  
  
गोप्य स्थल मथुरामंडल जिते बाराह बखाने ।  
ते किये नारायन प्रगट प्रसिध पृथ्वी में जाने ॥  
  
भक्तिसुधा को सिंधु सदा सत्संग सभाजन  
परम रसग्य अनन्य कृष्णलीला को भाजन ॥  
  
ग्यान समारत पच्छ को नाहिन कोउ खण्डन बियो ।  
ब्रजभूमि उपासक भट्ट सो रचि पचि हरि एकै कियो ॥ ८७॥  
  
ब्रजबल्लभ बल्लभ परम दुर्लभ सुख नयनन दिये ॥  
  
नृत्य गान गुन निपुन रास में रस बरषावत ।  
अब लीला ललितादि बलित दंपतिहि रिझावत ॥  
  
अति उदार निस्तार सुजस ब्रजमंडल राजत ।  
महा महोत्सव करत बहुत सबही सुख साजत ॥  
  
श्रीनारायनभट्ट प्रभु परम प्रीति रस बस किये ।  
ब्रजबल्लभ बल्लभ परम दुर्लभ सुख नयनन दिये ॥ ८८॥  
  
संसार स्वाद सुख बांत ज्यों दुहुँ रूप सनातन तजि दियो ॥  
  
गौड़्देस बंगाल हुते सबही अधिकारी ।  
हय गय भवन भँडार बिभव भूभुज अनुहारी ॥  ।  
यह सुख अनित बिचारि बास बृंदावन कीनो ।  
यथालाभ संतोष कुंज करवा मन दीनो ॥  
  
ब्रजभूमि रहस्य राधाकृष्ण भक्त तोष उद्धार कियो ।  
संसार स्वाद सुख बांत ज्यों दुहुँ रूप सनातन तजि दियो ॥ ८९॥  
  
हरिबंसगुसाईं भजन की रीति सुकृत कोउ जानिहै ॥  
  
राधाचरन प्रधान हृदय अति सुदृढ उपासी ।  
कुंज केलि दंपती तहाँ की करत खवासी ॥  
  
सर्बस महाप्रसाद प्रसिध ताके अधिकारी ।  
बिधि निषेध नहिं दास अननि उत्कट ब्रतधारी ॥  
  
ब्याससुवन पथ अनुसरे सोई भले पहिचानिहै ।  
हरिबंसगुसाईं भजन की रीति सुकृत कोउ जानिहै ॥ ९०॥  
  
आसुधीर उद्योत कर रसिक छाप हरिदासकी ॥  
  
जुगल नाम सों नेम जपत नित कुंजबिहारी ।  
अवलोकत रहें केलि सखी सुख के अधिकारी ॥  
  
गान कला गंधर्ब स्याम स्यामा को तोषैं ।  
उत्तम भोग लगाय मोर मर्कट तिमि पोषैं ॥  
  
नृपति द्वार ठाढए रहें दरसन आसा जास की ।  
आसुधीर उद्योत कर रसिक छाप हरिदास की ॥ ९१॥  
  
उत्कर्ष तिलक अरु दाम को भक्त इष्ट अति ब्यास के ॥  
  
काहू के आराध्य मच्छ कछ सूकर नरहरि ।  
बामन फरसाधरन सेतुबंधन जु सैलकरी ॥  
  
एकन के यह रीति नेम नवधा सों लाये ।  
सुकुल सुमोखन सुवन अच्युत गोत्री जु लड़ाये ॥  
  
नौगुन तोरि नुपुर गुह्यो महँत सभा मधि रास के ।  
उत्कर्ष तिलक अरु दाम को भक्त इष्ट अति ब्यास के ॥ ९२॥  
  
(श्री)रूपसनातन भक्तिजल श्रीजीव गुसाईं सर गँभीर ॥  
  
बेला भजन सुपक्व कषाय न कबहूँ लागी ।  
बृंदाबन दृढ बास जुगल चरननि अनुरागी ॥  
  
पोथी लेखन पान अघट अच्छर चित दीनो ।  
सद्ग्रन्थन को सार सबै हस्तामल कीनो ॥  
  
संदेह ग्रन्थि छेदन समर्थ रस रास उपासक परम धीर ।  
(श्री)रूपसनातन भक्तिजल श्रीजीव गुसाईं सर गँभीर ॥ ९३॥  
  
बृंदावनकी माधुरी इन मिलि आस्वादन कियो ॥  
  
सर्बस राधारमन भट्ट गोपाल उजागर ।  
हृषीकेस भगवान बिपुल बिट्ठल रससागर ॥  
  
थानेश्वरी जग(न्नाथ) लोकनाथ महामुनि मधु श्रीरंग ।  
कृष्णदास पंडित उभय अधिकारी हरि अंग ॥  
  
घमंडी जुगलकिसोर भृत्य भूगर्भ जीव दृढव्रत लियो ।  
बृंदावनकी माधुरी इन मिलि आस्वादन कियो ॥ ९४॥  
  
रसिकमुरारि उदार अति मत्त गजहिं उपदेसु दियौ ॥  
  
तन मन धन परिवार सहित सेवत संतन कहँ ।  
दिब्य भोग आरती अधिक हरिहू ते हिय महँ ॥  
  
श्रीबृन्दाबनचंद्र श्याम श्यामा रँग भीनो ।  
मग्न प्रेमपीयूष पयधि परचै बहु दीनो ॥  
  
हरिप्रिय श्यामानंदवर भजन भूमि उद्धार कियौ ॥  
  
रसिकमुरारि उदार अति मत्त गजहिं उपदेसु दियौ ॥ ९५॥  
  
भवप्रबाह निसतार हित अवलंबन ये जन भए ॥  
  
सोझा सीवँ अधार धीर हरिनाभ त्रिलोचन ।  
आसाधर द्यौराज नीर सधना दुखमोचन ॥  
  
कासीश्वर अवधूत कृष्ण किंकर कटहरिया ।  
सोभू उदाराम नामडुंगर व्रत धरिया ॥  
  
पदम पदारथ रामदास बिमलानँद अमृत स्रए ।  
भवप्रबाह निस्तार हित अवलंबन ये जन भए ॥ ९६॥  
  
करुना छाया भक्तिफल ए कलिजुग पादप रचे ॥  
  
जती रामरावल श्याम खोजी सँत सीहा ।  
दल्हा पदम मनोरथ राका बाँका द्यौगू जप जीहा ॥  
  
जाड़ा चाचा गुरू सवाई चाँदा नापा ।  
पुरुषोत्तम सों साँच चतुर कीता मन (को जेहि) मेट्यो आपा ॥  
  
मतिसुंदर धीङ् धाङ् श्रम संसारनाच नाहिन नचे ।  
करुना छाया भक्तिफल ए कलिजुग पादप रचे ॥ ९७॥  
  
पर अर्थ परायन भक्त ये कामधेनु कलिजुग्ग के ॥  
  
लक्ष्मन लफरा लडू संत जोधापुर त्यागी ।  
सूरज कुंभनदास बिमानी खेम बिरागी ॥  
  
भावन बिरही भरत नफर हरिकेस लटेरा ।  
हरिदास अयोध्या चक्रपाणी सरयूतट डेरा ॥  
  
तिलोक पुखरदी बीजुरी उद्धव वनचर बंस के ।  
पर अर्थ परायन भक्त ये कामधेनु कलिजुग्ग के ॥ ९८॥  
  
अभिलाष अधिक पूरन करन ये चिंतामणि चतुरदास ॥  
  
सोम भीम सोमनाथ बिको बिसाखा लमध्याना ।  
महदा मुकुंद गनेस त्रिबिक्रम रघु जग जाना ॥  
  
बाल्मीक बृधब्यास जगन झाँझू बिट्ठल आचारज ।  
हरिभू लाला हरिदास बाहुबल राघव आरज ॥  
  
लाखा छीतर उद्धव कपूर घाटम घूरी कियो प्रकास ।  
अभिलाष अधिक पूरन करन ये चिंतामणि चतुरदास ॥ ९९॥  
  
भक्तपाल दिग्गज भगत ए थानाइत शूर धीर ॥  
  
देवानंद नरहरियानंद मुकुंद महीपति संतराम तम्मोरी ।  
खेम श्रीरंग नंद विष्णु बीदा बाजू सुत जोरी ॥  
  
छीतम द्वारिकादास माधव मांडन रूपा दामोदर ।  
भक्त नरहरि भगवान बाल कान्हर केसव सोहैं घर ॥  
  
दास प्रयाग लोहँग गुपाल नागू सुत गृह भक्त भीर ।  
भक्तपाल दिग्गज भगत ए थानाइत शूर धीर ॥ १००॥  
  
बदरीनाथ उड़ीसे द्वारिका सेवक सब हरिभजन पर ॥  
  
केसव पुनि हरिनाथ भीम खेता गोबिँद ब्रह्मचारी ।  
बालकृष्ण बड़्भरत अच्युत अपया ब्रतधारी ॥  
  
पंडा गोपीनाथ मुकुँद गजपती महाजस ।  
गुननिधि जसगोपाल दियो भक्तन को सरबस ॥  
  
श्रीअंग सदा सानिधि रहैं कृत पुन्यपुंज भल भाग भर ।  
बदरीनाथ उड़ीसे द्वारिका सेवक सब हरिभजन पर ॥ १०१॥  
  
हरि सुजस प्रचुर कर जगतमें ये कबिजन अतिसय उदार ॥  
  
बिद्यापति ब्रह्मदास बहोरन चतुर बिहारी ।  
गोबिन्द गंगाराम लाल बरसनियाँ मंगलकारी ॥  
  
प्रियदयाल परसराम भक्त भाई खाटीको ।  
नंदसुवन की छाप कबित्त केसव को नीको ॥  
  
आसकरन पूरन नृपति भीषम जनदयाल गुन नाहिन पार ।  
हरि सुजस प्रचुर कर जगतमें ये कबिजन अतिसय उदार ॥ १०२॥  
  
जे बसे बसत मथुरा मंडल ते दया दृष्टि मोपर करो ॥  
  
रघुनाथ गोपीनाथ रामभद्र दासू स्वामी ।  
गुंजामाली चित उत्तम बिट्ठल मरहठ निष्कामी ॥  
  
यदुनंदन रघुनाथ रामानंद गोविंद मुरली सोती ।  
हरिदास मिश्र भगवान मुकुन्द केसव दंडौती ॥  
  
चतुर्भुज चरित्र विष्णुदास बेनी पद मो सिर धरो ।  
जे बसे बसत मथुरा मंडल ते दया दृष्टि मोपर करो ॥ १०३॥  
  
कलिजुग जुवतीजन भक्तराज महिमा सब जानै जगत ॥  
  
सीता झाली सुमति सोभा प्रभुता उमा भटियानी ।  
गंगा गौरी कुँवरि उबीठा गोपाली गनेसुदे रानी ॥  
  
कला लखा कृतगढाउ मानमति सुचि सतभामा ।  
यमुना कोली रामा मृगा देवादे भक्तन बिश्रामा ।  
जुग जीवा कीकी कमला देवकी हीरा हरिचेरी पोषै भगत ।  
कलिजुग जुवतीजन भक्तराज महिमा सब जानै जगत ॥ १०४॥  
  
हरि के संमत जे भगत तिन दासन के दास ॥  
  
नरबाहन बाहन बरीस जापू जैमल बीदावत ।  
जयंत धारा रूपा अनुभई उदा रावत ॥  
  
गंभीरे अर्जुन जनार्दन गोबिँद जीता ।  
दामोदर साँपिले गदा ईश्वर हेम बिनीता ॥  
  
मयानंद महिमा अनंत गुढईले तुलसीदास ।  
हरि के संमत जे भगत तिन दासन के दास ॥ १०५॥  
  
श्रीमुख पूजा संत की आपुन तें अधिकी कही ॥  
  
यहै बचन परमान दास गाँवरी जटियाने भाऊ ।  
बूँदी बनियाराम मँडौते मोहनबारी दाऊ ॥  
  
माडौठी जगदीसदास लछिमन चटुथावल भारी ।  
सुनपथ में भगवान सबै सलखान गुपाल उधारी ॥  
  
जोबनेर गोपाल के भक्त इष्टता निरबही ।  
श्रीमुख पूजा संत की आपुन तें अधिकी कही ॥ १०६॥  
  
परमहंस बंसनि में भयो बिभागी बानरो ॥  
  
मुरधर खंड निवास भूप सब आज्ञाकारी ।  
राम नाम बिश्वास भक्तपदरजब्रतधारी ॥  
  
जगन्नाथ के द्वार दंडोतनि प्रभु पै धायो ।  
दई दास की दादि हुँडी करि फेरि पठायो ॥  
  
सुरधुनी ओघ संसर्ग तें नाम बदल कुच्छित नरो ।  
परमहंस बंसनि में भयो बिभागी बानरो ॥ १०७॥  
  
जगत बिदित नरसी भगत (जिन) गुज्जर धर पावन करी ॥  
  
महा समारत लोग भक्ति लौलेश न जानें ।  
माला मुद्रा देखि तासु की निंदा ठानें ॥  
  
ऐसे कुल उत्पन्न भयो भागवत शिरोमनि ।  
ऊसर तें सर कियो खंड दोषहि खोयो जिनि ॥  
  
बहुत ठौर परचो दियो रसरीति भगति हिरदै धरी ।  
जगत बिदित नरसी भगत (जिन) गुज्जर धर पावन करी ॥ १०८॥  
  
दिवदासबंस यशोधर सदन भई भक्ति अनपायिनी ॥  
  
सुत कलत्र संमत सबै गोबिंद परायन ।  
सेवत हरि हरिदास द्रवत मुख राम रसायन ॥  
  
सीतापति को सुजस प्रथम ही गमन बखान्यो ।  
द्वै सुत दीजै मोहि कबित्त सब ही जग जान्यो ॥  
  
गिरागदित लीला मधुर संतनि आनँददायिनी ।  
दिवदास बंस यशोधर सदन भई भक्ति अनपायिनी ॥ १०९॥  
  
नंददास आनंदनिधि रसिक सु प्रभु हित रँगमगे ॥  
  
लीला पद रस रीति ग्रंथ रचना में नागर ।  
सरस उक्ति जुत जुक्ति भक्ति रस गान उजागर ॥  
  
प्रचुर पयोधि लौं सुजस रामपुर ग्राम निवासी ।  
सकल सुकुल संबलित भक्तपदरेणु उपासी ॥  
  
चंद्रहास अग्रज सुहृद परम प्रेम पय में पगे ।  
नंददास आनंदनिधि रसिक सु प्रभु हित रँगमगे ॥ ११०॥  
  
संसार सकल ब्यापक भई जकरी जनगोपाल की ॥  
  
भक्ति तेज अति भाल संत मंडल को मंडन ।  
बुधि प्रवेश भागवत ग्रंथ संसय को खंडन ॥  
  
नरहड़् ग्राम निवास देश बागड़् निस्तार्यो ।  
नवधा भजन प्रबोध अननि दासन ब्रत धार्यो ॥  
  
भक्त कृपा बांछी सदा पदरज राधालाल की ।  
संसार सकल ब्यापक भई जकरी जनगोपाल की ॥ १११॥  
  
माधव दृढ महि ऊपरै प्रचुर करी लोटा भगति ॥  
  
प्रसिध प्रेम की बात गढआगढ परचै दीयो ।  
ऊँचे तें भयो पात श्याम साँचौ पन कीयो ॥  
  
सुत नाती पुनि सदृश चलत ऊही परिपाटी ।  
भक्तन सों अति प्रेम नेम नहिं किहुँ अँग घाटी ॥  
  
नृत्य करत नहिं तन सँभार समसर जनकन की सकति ।  
माधव दृढ महि ऊपरै प्रचुर करी लोटा भगति ॥ ११२॥  
  
अभिलाष भक्त अंगद को पुरुषोत्तम पूरन कर्यो ॥  
  
नग अमोल इक ताहि सबै भूपति मिलि जाचैं ।  
साम दाम बहु करैं दास नाहिंन मत काचैं ॥  
  
एक समै संकट लै वह पानी महिं डार्यो ।  
प्रभू तिहारी बस्तु बदन तें बचन उचार्यो ॥  
  
पाँच दोय सत कोस तें हरि हीरा लै उर धर्यो ।  
अभिलाष भक्त अंगद को पुरुषोत्तम पूरन कर्यो ॥ ११३॥  
  
चतुर्भुज नृपति की भक्ति को कौन भूप सरवर करैं ॥  
  
भक्त आगमन सुनत सन्मुख जोजन एक जाई ।  
सदन आनि सतकार सदृश गोविंद बड़ाई ॥  
  
पाद प्रछालन सुहथ राय रानी मन साँचे ।  
धूप दीप नैवेद्य बहुरि तिन आगे नाचे ॥  
  
यह रीति करौलीधीश की तन मन धन आगे धरैं ।  
चतुर्भुज नृपति की भक्ति को कौन भूप सरवर करैं ॥ ११४॥  
  
लोकलाज कुलशृंखला तजि मीराँ गिरिधर भजी ॥  
  
सदृश गोपिका प्रेम प्रगट कलिजुगहिं दिखायो ।  
निरांकुश अति निडर रसिक जस रसना गायो ॥  
  
दुष्टन दोष विचार मृत्यु को उद्यम कीयो ।  
बार न बाँको भयो गरल अमृत ज्यों पीयो ॥  
  
भक्ति निशान बजाय कै काहू ते नाहिन लजी ।  
लोकलाज कुलशृंखला तजि मीराँ गिरिधर भजी ॥ ११५॥  
  
आमेर अछत कूरम को द्वारकानाथ दर्शन दियो ॥  
  
कृष्णदास उपदेश परम तत्व परिचै पायो ।  
निर्गुण सगुण निरूपि तिमिर अग्यान नशायो ॥  
  
काछ बाच निकलंक मनो गांगेय युधिष्ठिर ।  
हरिपूजा प्रह्लाद धर्मध्वजधारी जग पर ॥  
  
पृथीराज परचो प्रगट तन शंख चक्र मंडित कियो ।  
आमेर अछत कूरम को द्वारकानाथ दर्शन दियो ॥ ११६॥  
  
भक्तन को आदर अधिक राजबंस में इन कियो ॥  
  
लघु मथुरा मेड़्ता भक्त अति जैमल पोषे ।  
टोड़े भजन निधान रामचँद हरिजन तोषै ॥  
  
अभयराम एक रसहिं नेम नीवाँ के भारी ।  
करमसील सुरतान बीरम भूपति ब्रतधारी ॥  
  
ईश्वर अखैराज रायमल कन्हर मधुकर नृप सर्वसु दियो ।  
भक्तन को आदर अधिक राजबंस में इन कियो ॥ ११७॥  
  
खेमाल रतन राठौर के अटल भक्ति आई सदन ॥  
  
रैना पर गुन राम भजन भागवत उजागर ।  
प्रेमी प्रेम किशोर उदर राजा रतनाकर ॥  
  
हरिदासन के दास दसा ऊँची धुजधारी ।  
निर्भय अननि उदार रसिक जस रसना भारी ॥  
  
दशधा संपति संत बल सदा रहत प्रफुलित बदन ।  
खेमाल रतन राठौर के अटल भक्ति आई सदन ॥ ११८॥  
  
कलिजुग भक्ति कररी कमान रामरैन कैं रिजु करी ॥  
  
अजर धर्म आचर्यो लोकहित मनो नीलकँठ ।  
निंदक जग अनिराय कहा (महिमा) जानैगो भूसठ ॥  
  
बिदित गँधर्बी ब्याह कियो दुष्यंत प्रमानै ।  
भरत पुत्र भागवत स्वमुख सुकदेव बखानै ॥  
  
और भूप कोउ छ्वै सकै दृष्टि जाय नाहिंन धरी ।  
कलिजुग भक्ति कररी कमान रामरैन कैं रिजु करी ॥ ११९॥  
  
हरि गुरु हरिदासन सों रामघरनि साँची रही ॥  
  
आरज को उपदेश सुतो उर नीके धार्यो ।  
नवधा दशधा प्रीति आन धर्म सबै बिसार्यो ॥  
  
अच्युत कुल अनुराग प्रगट पुरुषारथ जान्यो ।  
सारासार बिबेक बात तीनो मन मान्यो ॥  
  
दासत्व अननि उदारता संतन मुख राजा कही ।  
हरि गुरु हरिदासन सों रामघरनि साँची रही ॥ १२०॥  
  
अभिलाष उभै खेमाल का ते किसोर पूरा किया ॥  
  
पाँयनि नूपुर बाँधि नृत्य नगधर हित नाच्यो ।  
रामकलस मन रली सीस ताते नहिं बाँच्यो ॥  
  
बानी बिमल उदार भक्ति महिमा बिस्तारी ।  
प्रेमपुंज सुठि सील बिनय संतन रुचिकारी ॥  
  
सृष्टि सराहै रामसुवन लघु बैस लछन आरज लिया ।  
अभिलाष उभै खेमाल का ते किसोर पूरा किया ॥ १२१॥  
  
खेमाल रतन राठौड़् के सुफल बेलि मीठी फली ॥  
  
हरीदास हरिभक्त भक्ति मंदिर को कलसो ।  
भजनभाव परिपक्व हृदय भागीरथि जल सो ॥  
  
त्रिधा भाँति अति अननि राम की रीति निबाही ।  
हरि गुरु हरि बल भाँति तिनहिं सेवा दृढ साही ॥  
  
पूरन इंदु प्रमुदित उदधि त्यों दास देखि बाढए रली ।  
खेमाल रतन राठौड़् के सुफल बेलि मीठी फली ॥ १२२॥  
  
हरिबंसचरण बल चतुर्भुज गौडदेश तीरथ कियो ॥  
  
गायो भक्ति प्रताप सबहि दासत्व दृढआयो ।  
राधावल्लभ भजन अननिता वरग बढआयो ॥  
  
मुरलीधर की छाप कबित अति ही निर्दूषण ।  
भक्तन की अँघ्रिरेणु वहै धारी सिरभूषण ॥  
  
सतसंग महा आनन्द में प्रेम रहत भीज्यो हियो ।  
हरिबंसचरण बल चतुर्भुज गौडदेश तीरथ कियो ॥ १२३॥  
  
चालक की चरचरी चहूँ दिसि उदधि अंत लों अनुसरी ॥  
  
सक्र कोप सुठि चरित प्रसिध पुनि पंचाध्याई ।  
कृष्न रुक्मिनी केलि रुचिर भोजन बिधि गाई ॥  
  
गिरिराजधरन की छाप गिरा जलधर ज्यों गाजै ।  
संत सिखंडी खंड हृदय आनँद के काजै ॥  
  
जाड़ा हरन जग जाड़्ता कृष्णदास देही धरी ।  
चालक की चरचरी चहूँ दिसि उदधि अंत लों अनुसरी ॥ १२४॥  
  
बिमलानन्द प्रबोध बंस संतदास सीवाँ धरम ॥  
  
गोपीनाथ पदराग भोग छप्पन भुंजाए ।  
पृथु पधति अनुसार देव दंपति दुलराए ॥  
  
भगवत भक्त समान ठौर द्वै को बल गायो ।  
कबित सूर सों मिलत भेद कछु जात न पायो ॥  
  
जन्म कर्म लीला जुगति रहसि भक्ति भेदी मरम ।  
बिमलानन्द प्रबोध बंस संतदास सीवाँ धरम ॥ १२५॥  
  
मदनमोहन सूरदास की नाम सृंखला जुरि अटल ॥  
  
गान काब्य गुन रासि सुहृद सहचरि अवतारी ।  
राधाकृष्ण उपास्य रहसि सुख के अधिकारी ॥  
  
नव रस मुख्य सिँगार बिबिध भाँतिन करि गायो ।  
बदन उचारत बेर सहस पाँयनि ह्वै धायो ॥  
  
अँगीकार की अवधि यह ज्यों आख्या भ्राता जमल ।  
मदनमोहन सूरदास की नाम सृंखला जुरि अटल ॥ १२६॥  
  
कात्यायनि के प्रेम की बात जात कापै कही ॥  
  
मारग जात अकेल गान रसना जु उचारै ।  
ताल मृदंगी बृच्छ रीझि अंबर तहँ डारै ॥  
  
गोप नारि अनुसारि गिरा गद्गद आवेसी ।  
जग प्रपंच तें दूरि अजा परसे नहिं लेसी ॥  
  
भगवान रीति अनुराग की संतसाखि मेली सही ।  
कात्यायनि के प्रेम की बात जात कापै कही ॥ १२७॥  
  
कृष्णबिरह कुंती सरीर त्यों मुरारि तन त्यागियो ॥  
  
बिदित बिलौंदा गाँव देश मुरधर सब जानै ।  
महामहोच्छो मध्य संत परिषद परवानै ॥  
  
पगनि घूँघुरू बाँधि राम को चरित दिखायो ।  
देसी सारँगपाणि हंस ता संग पठायो ॥  
  
उपमा और न जगत में पृथा विना नाहिंन बियो ।  
कृष्णबिरह कुंती सरीर त्यों मुरारि तन त्यागियो ॥ १२८॥  
  
कलि कुटिल जीव निस्तारहित बाल्मीकि तुलसी भये ॥  
  
त्रेता काब्य निबंध कियो सत कोटि रमायन ।  
इक अच्छर उद्धरे ब्रह्महत्यादि परायन ॥  
  
अब भक्तन सुख देन बहुरि लीला बिस्तारी ।  
रामचरन रसमत्त रहत अहनिसि ब्रतधारी ॥  
  
संसार अपार के पार को सुगम रूप नौका लये ।  
कलि कुटिल जीव निस्तारहित बाल्मीकि तुलसी भये ॥ १२९॥  
  
गोप्यकेलि रघुनाथ की मानदास परगट करी ॥  
  
करुणा वीर सिँगार आदि उज्ज्वल रस गायो ।  
पर उपकारक धीर कवित कविजन मन भायो ॥  
  
कोशलेश पदकमल अननि दासन ब्रत लीनो ।  
जानकिजीवन सुजस रहत निशि दिन रँग भीनो ॥  
  
रामायन नाटक्क की रहसि उक्ति भाषा धरी ।  
गोप्यकेलि रघुनाथ की मानदास परगट करी ॥ १३०॥  
  
(श्री)बल्लभजूके बंस में सुरतरु गिरिधर भ्राजमान ॥  
  
अर्थ धर्म काम मोक्ष भक्ति अनपायनि दाता ।  
हस्तामल श्रुति ज्ञान सबही शास्त्रन को ज्ञाता ॥  
  
परिचर्या ब्रजराज कुँवर के मन को कर्षे ।  
दर्शन परम पुनीत सभा तन अमृतवर्षे ॥  
  
बिट्ठलेशनंदन सुभाव जग कोऊ नहिं ता समान ।  
(श्री)बल्लभजूके बंस में सुरतरु गिरिधर भ्राजमान ॥ १३१॥  
  
(श्री)बल्लभ जू के बंस में गुणनिधि गोकुलनाथ अति ॥  
  
उदधि सदा अच्छोभ सहज सुंदर मितभाषी ।  
गुरु वर तन गिरिराज भलप्पन सब जग साखी ॥  
  
बिट्ठलेश की भक्ति भयो बेला दृढ ताके ।  
भगवत तेज प्रताप नमित नरबर पद जाके ॥  
  
निर्ब्यलीक आशय उदार भजन पुंज गिरिधरन रति ।  
(श्री)बल्लभ जू के बंस में गुणनिधि गोकुलनाथ अति ॥ १३२॥  
  
रसिक रँगीलो भजन पुंज सुठि बनवारी स्याम को ॥  
  
बात कबित बड़् चतुर चोख चौकस अति जाने ।  
सारासार बिबेक परमहंसनि परवाने ॥  
  
सदाचार संतोष भूत सब को हितकारी ।  
आरज गुन तन अमित भक्ति दसधा ब्रतधारी ॥  
  
दर्शन पुनीत आशय उदार आलाप रुचिर सुखधाम को ।  
रसिक रँगीलो भजन पुंज सुठि बनवारी स्याम को ॥ १३३॥  
  
भागवत भली बिधि कथन को धनि जननी एकै जन्यो ॥  
  
नाम नरायन मिश्र बंस नवला जु उजागर ।  
भक्तन की अति भीर भक्ति दसधा को आगर ॥  
  
आगम निगम पुरान सार सास्त्रन सब देखे ।  
सुरगुरु सुक सनकादि ब्यास नारद जु विशेषे ॥  
  
सुधा बोध मुख सुरधुनी जस बितान जग में तन्यो ।  
भागवत भली बिधि कथन को धनि जननी एकै जन्यो ॥ १३४॥  
  
कलिकाल कठिन जग जीति यों राघव की पूरी परी ॥  
  
काम क्रोध मद मोह लोभ की लहर न लागी ।  
सूरज ज्यों जल ग्रहै बहुरी ताही ज्यों त्यागी ॥  
  
सुंदर सील स्वभाव सदा संतन सेवाब्रत ।  
गुरु धर्म निकष निर्बह्यो विश्व में बिदित बड़ो भृत ॥  
  
अल्हराम रावल कृपा आदि अंत धुकती धरी ।  
कलिकाल कठिन जग जीति यों राघव की पूरी परी ॥ १३५॥  
  
हरिदास भलप्पन भजन बल बावन ज्यों बढयो बावनो ॥  
  
अच्युतकुल सों दोष सपनेहुँ उर नहिं आनै ।  
तिलक दाम अनुराग सबन गुरुजन करि मानै ॥  
  
सदन माँहि बैराग्य बिदेहन की सी भाँती ।  
रामचरन मकरंद रहत मनसा मदमाती ॥  
  
जोगानंद उजागर बंस करि निसिदिन हरिगुन गावनो ।  
हरिदास भलप्पन भजनबल बावन ज्यों बढयो बावनो ॥ १३६॥  
  
जंगली देश के लोग सब परसुराम किए पारषद ॥  
  
ज्यों चंदन को पवन निंब पुनि चंदन करई ।  
बहुत काल तम निबिड़् उदय दीपक जिमि हरई ॥  
  
श्रीभट पुनि हरिब्यास संत मारग अनुसरई ।  
कथा कीरतन नेम रसन हरिगुन उच्चरई ॥  
  
गोबिंद भक्ति गद रोग गति तिलक दाम सद्वैद्य हद ।  
जंगली देश के लोग सब परसुराम किए पारषद ॥ १३७॥  
  
गुननिकर गदाधर भट्ट अति सबही को लागे सुखद ॥  
  
सज्जन सुहृद सुसील बचन आरज प्रतिपालय ।  
निर्मत्सर निहकाम कृपा करुना को आलय ॥  
  
अननि भजन दृढ करन धर्यो बपु भक्तन काजै ।  
परम धरम को सेतु बिदित बृंदावन गाजै ॥  
  
भागवत सुधा बरषै बदन काहू को नाहिंन दुखद ।  
गुननिकर गदाधर भट्ट अति सबही को लागे सुखद ॥ १३८॥  
  
चरन सरन चारन भगत हरिगायक एता हुआ ॥  
  
चौमुख चौरा चंड जगत ईश्वर गुन जाने ।  
कर्मानँद औ कोल्ह अल्ह अच्छर परवाने ॥  
  
माधव मथुरा मध्य साधु जीवानँद सींवा ।  
उदा नरायनदास नाम माँडन नत ग्रीवा ॥  
  
चौरासी रूपक चतुर बरनत बानी जूजुवा ।  
चरन सरन चारन भगत हरिगायक एता हुआ ॥ १३९॥  
  
नरदेव उभय भाषा निपुन पृथ्वीराज कबिराज हुव ॥  
  
सवैया गीत श्लोक बेलि दोहा गुन नवरस ।  
पिंगल काब्य प्रमान बिबिध बिधि गायो हरिजस ॥  
  
परदुख बिदुष शलाघ्य बचन रचना जु बिचारै ।  
अर्थ बित्त निर्मोल सबै सारँग उर धारै ॥  
  
रुक्मिनी लता बरनन अनूप बागीश बदन कल्यान सुव ।  
नरदेव उभय भाषा निपुन पृथ्वीराज कबिराज हुव ॥ १४०॥  
  
द्वारका देखि पालंटती अचढ सींवै कीधी अटल ॥  
  
असुर अजीज अनीति अगिनि में हरिपुर कीधो ।  
साँगन सुत नयसाद राय रनछोरै दीधो ॥  
  
धरा धाम धन काज मरन बीजाहूँ माँड़ै ।  
कमधुज कुटको हुवौ चौक चतुरभुजनी चाँड़ै ॥  
  
बाढएल बाढ कीवी कटक चाँद नाम चाँड़ै सबल ।  
द्वारका देखि पालंटती अचढ सींवै कीधी अटल ॥ १४१॥  
  
पृथ्वीराज नृप कुलबधू भक्त भूप रतनावती ॥  
  
कथा कीरतन प्रीति भीर भक्तन की भावै ।  
महा महोछो मुदित नित्य नँदलाल लडावै ॥  
  
मुकुँदचरन चिंतवन भक्ति महिमा ध्वज धारी ।  
पति पर लोभ न कियो टेक अपनी नहिं टारी ॥  
  
भलपन सबै बिशेषही आमेर सदन सुनखा जिती ।  
पृथ्वीराज नृप कुलबधू भक्त भूप रतनावती ॥ १४२॥  
  
पारीष प्रसिध कुल काँथड़्या जगन्नाथ सीवाँ धरम ॥  
  
रामानुज की रीति प्रीति पन हिरदै धार्यो ।  
संसकार सम तत्व हंस ज्यो बुद्धि विचार्यो ॥  
  
सदाचार मुनि बृत्ति इंदिरा पधति उजागर ।  
रामदास सुत संत अननि दसधा को आगर ॥  
  
पुरुषोत्तम परसाद तें उभै अंग पहिर्यो बरम ।  
पारीष प्रसिध कुल काँथड़्या जगन्नाथ सीवाँ धरम ॥ १४३॥  
  
कीरतन करत कर सपनेहूँ मथुरादास न मंड्यो ॥  
  
सदाचार संतोष सुहृद सुठि सील सुभासै ।  
हस्तक दीपक उदय मेटि तम बस्तु प्रकासै ॥  
  
हरि को हिय बिश्वास नंदनंदन बल भारी ।  
कृष्णकलस सों नेम जगत जाने सिर धारी ॥  
  
बर्धमान गुरुबचन रति सो संग्रह नहिं छंड्यो ।  
कीरतन करत कर सपनेहूँ मथुरादास न मंड्यो ॥ १४४॥  
  
नृतक नरायनदास को प्रेमपुंज आगे बढयो ॥  
  
पद लीनो परसिद्ध प्रीति जामें दृढ नातो ।  
अच्छर तनमय भयो मदनमोहन रँग रातो ॥  
  
नाचत सब कोउ आहि काहि पै यह बनि आवै ।  
चित्रलिखित सो रह्यो त्रिभँग देसी जु दिखावै ॥  
  
हँड़िया सराय देखत दुनी हरिपुर पदवीको कढयो ।  
नृतक नरायनदास को प्रेमपुंज आगे बढयो ॥ १४५॥  
  
गुनगन बिशद गोपाल के एते जन भए भूरिदा ॥  
  
बोहित रामगुपाल कुँवरबर गोबिँद माँडिल ।  
छीतस्वामी जसवंत गदाधर अनँतानँद भल ॥  
  
हरिनाभमिश्र दीनदास बछपाल कन्हर जस गायन ।  
गोसू रामदास नारद स्याम पुनि हरिनारायन ॥  
  
कृष्णजीवन भगवानजन स्यामदास बिहारी अमृतदा ।  
गुनगन बिशद गोपाल के एते जन भए भूरिदा ॥ १४६॥  
  
निरबर्त्त भए संसार तें ते मेरे जजमान सब ॥  
  
उद्धव रामरेनु परसराम गंगा ध्रूखेतनिवासी ।  
अच्युतकुल ब्रह्मदास बिश्राम सेषसाइ के बासी ॥  
  
किंकर कुंडा कृष्णदास खेम सोठा गोपानँद ।  
जयदेव राघव बिदुर दयाल दामोदर मोहन परमानँद ॥  
  
उद्धव रघुनाथी चतुरोनगन कुंज ओक जे बसत अब ।  
निरबर्त्त भए संसार तें ते मेरे जजमान सब ॥ १४७॥  
  
श्रीस्वामी चतुरोनगन मगन रैनदिन भजन हित ॥  
  
सदा जुक्त अनुरक्त भक्तमंडल को पोषत ।  
पुर मथुरा ब्रजभूमि रमत सबही को तोषत ॥  
  
परम धरम दृढ करन देव श्रीगुरु आराध्यो ।  
मधुर बैन सुठि ठौर ठौर हरिजन सुख साध्यो ॥  
  
संत महंत अनंत जन जस बिस्तारत जासु नित ।  
श्रीस्वामी चतुरोनगन मगन रैनदिन भजनहित ॥ १४८॥  
  
मधुकरी माँगि सेवैं भगत तिनपर हौं बलिहार कियो ॥  
  
गोमा परमानँद प्रधान द्वारिका मथुरा खोरा ।  
कालुष साँगानेर भलो भगवान को जोरा ॥  
  
बिट्ठल टोड़े खेम पँडा गूनोरै गाजैं ।  
स्याम सेन के बंस चीधर पीपार बिराजैं ॥  
  
जैतारन गोपाल को केवल कूबै मोल लियो ।  
मधुकरी माँगि सेवैं भगत तिनपर हौं बलिहार कियो ॥ १४९॥  
  
(श्री)अग्र अनुग्रह तें भए सिष्य सबै धर्म की ध्वजा ॥  
  
जंगी प्रसिध प्रयाग बिनोदि पूरन बनवारी ।  
नरसिंह भक्त भगवान दिवाकर दृढ ब्रतधारी ॥  
  
कोमल हृदय किसोर जगत जगनाथ सलूधौ ।  
औरौ अनुग उदार खेम खीची धर्मधीर लघु ऊधौ ॥  
  
त्रिबिध तापमोचन सबै सौरभ प्रभु जिन सिर भुजा ।  
(श्री)अग्र अनुग्रह तें भए सिष्य सबै धर्म की ध्वजा ॥ १५०॥  
  
भरतखंड भूधर सुमेरु टीला लाहा(की) पद्धति प्रगट ॥  
  
अंगज परमानंददास जोगी जग जागै ।  
खरतर खेम उदार ध्यान केसो हरिजन अनुरागै ॥  
  
सस्फुट त्योला शब्द लोहकर बंस उजागर ।  
हरीदास कपिप्रेम सबै नवधा के आगर ॥  
  
अच्युत कुल सेवैं सदा दासन तन दसधा अघट ।  
भरतखंड भूधर सुमेरु टीला लाहा(की) पद्धति प्रगट ॥ १५१॥  
  
मधुपुरी महोछौ मंगलरूप कान्हर कैसौ को करै ॥  
  
चारि बरन आश्रम रंक राजा अन पावै ।  
भक्तन को बहुमान बिमुख कोऊ नहिं जावै ॥  
  
बीरी चंदन बसन कृष्ण कीरंतन बरषै ।  
प्रभु के भूषन देय महामन अतिसय हरषै ॥  
  
बिट्ठलसुत बिमल्यो फिरै दास चरनरज सिर धरै ।  
मधुपुरी महोछौ मंगलरूप कान्हर कैसौ को करै ॥ १५२॥  
  
भक्तन सों कलिजुग भले निबही नीवा खेतसी ॥  
  
आवहिं दास अनेक ऊठि आदर करि लीजै ।  
चरन धोय दंडवत सदन में डेरा दीजै ॥  
  
ठौर ठौर हरिकथा हृदय अति हरिजन भावैं ।  
मधुर बचन मुँह लाय बिबिध भाँतिन जु लड़ावैं ॥  
  
सावधान सेवा करै निर्दूषण रति चेतसी ।  
भक्तन सों कलिजुग भले निबही नीवा खेतसी ॥ १५३॥  
  
बसन बढयो कुंतीबधू त्यों तूँबर भगवान के ॥  
  
यह अचरज भयो एक खाँड घृत मैदा बरषै ।  
रजत रुक्म की रेल सृष्टि सबही मन हरषै ॥  
  
भोजन रास बिलास कृष्ण कीरंतन कीनो ।  
भक्तन को बहुमान दान सबही को दीनो ॥  
  
कीरति कीनी भीमसुत सुनि भूप मनोरथ आन के ।  
बसन बढयो कुंतीबधू त्यों तूँबर भगवान के ॥ १५४॥  
  
जसवंत भक्त जैमाल की रूड़ा राखी राठवड़् ॥  
  
भक्तन सों अतिभाव निरंतर अंतर नाहीं ।  
कर जोरे इक पाँय मुदित मन आज्ञा माहीं ॥  
  
श्रीबृंदाबन बास कुंज क्रीडा रुचि भावै ।  
राधाबल्लभ लाल नित्य प्रति ताहि लड़ावै ॥  
  
परम धर्म नवधा प्रधान सदन साँचनिधि प्रेम जड़् ।  
जसवंत भक्त जैमाल की रूड़ा राखी राठवड़् ॥ १५५॥  
  
हरीदास भक्तनि हित धनि जननी एकै जन्यो ॥  
  
अमित महागुन गोप्य सारवित सोई जानै ।  
देखत को तुलाधार दूर आसै उनमानै ॥  
  
देय दमामौ पैज बिदित बृंदाबन पायो ।  
राधाबल्लभ भजन प्रगट परताप दिखायो ॥  
  
परम धर्म साधन सुदृढ कामधेनु कलिजुग(में) गन्यो ।  
हरीदास भक्तनि हित धनि जननी एकै जन्यो ॥ १५६॥  
  
भक्ति भाव जूड़ैं जुगल धर्मधुरंधर जग बिदित ॥  
  
बाँबोली गोपाल गुननि गंभीर गुनारट ।  
दच्छिन दिसि विष्णुदास गाँव कासीर भजन भट ॥  
  
भक्तनि सों यह भाव भजै गुरु गोबिँद जैसे ।  
तिलक दाम आधीन सुबर संतनि प्रति तैसे ॥  
  
अच्युत कुल पन एक रस निबह्यो ज्यौं श्रीमुखगदित ।  
भक्ति भाव जूड़ैं जुगल धर्मधुरंधर जग बिदित ॥ १५७॥  
  
कील्ह कृपा कीरति बिसद परम पारषद शिष प्रगट ॥  
  
आसकरन रिषिराज रूप भगवान भक्ति गुर ।  
चतुरदास जग अभै छाप छीतर जु चतुर बर ॥  
  
लाखै अद्भुत रायमल खेम मनसा क्रम बाचा ।  
रसिक रायमल गौर देवा दामोदर हरि रँग राचा ॥  
  
सबै सुमंगल दास दृढ धर्मधुरंधर भजन भट ।  
कील्ह कृपा कीरति बिसद परम पारषद शिष प्रगट ॥ १५८॥  
  
रस रास उपासक भक्तराज नाथ भट्ट निर्मल बयन ॥  
  
आगम निगम पुरान सार सास्त्रन जु बिचार्यो ।  
ज्यों पारो दै पुटहिं सबनि को सार उधार्यो ॥  
  
रूप सनातन जीव भट्ट नारायन भाख्यो ।  
सो सर्वस उर साँच जतन करि नीके राख्यो ॥  
  
फनी बंस गोपाल सुव रागा अनुगा को अयन ।  
रस रास उपासक भक्तराज नाथ भट्ट निर्मल बयन ॥ १५९॥  
  
कठिन काल कलिजुग्ग में करमैती निकलँक रही ॥  
  
नश्वरपति रति त्यागि कृष्णपद सों रति जोरी ।  
सबै जगत की फाँसि तरकि तिनुका ज्यों तोरी ॥  
  
निर्मल कुल काँथड़्या धन्य परसा जिहिं जाई ।  
बिदित बृँदाबन बास संत मुख करत बड़ाई ॥  
  
संसार स्वाद सुख बांत करि फेर नहीं तिन तन चही ।  
कठिन काल कलिजुग्ग में करमैती निकलँक रही ॥ १६०॥  
  
गोबिंदचंद्र गुन ग्रथन को खड्गसेन बानी बिसद ॥  
  
गोपि ग्वाल पितु मातु नाम निरनय किय भारी ।  
दान केलि दीपक प्रचुर अति बुद्धि बिचारी ॥  
  
सखा सखी गोपाल काल लीला में बितयो ।  
कायथ कुल उद्धार भक्ति दृढ अनत न चितयो ॥  
  
गौतमी तंत्र उर ध्यान धरि तन त्याग्यो मंडल सरद ।  
गोबिंदचंद्र गुन ग्रथन को खड्गसेन बानी बिसद ॥ १६१॥  
  
सखा स्याम मन भावतो गंग ग्वाल गंभीरमति ॥  
  
स्यामाजू की सखी नाम आगम बिधि पायो ।  
ग्वाल गाय ब्रज गाँव पृथक नीके करि गायो ॥  
  
कृष्णकेलि सुख सिंधु अघट उर अंतर धरई ।  
ता रसमें नित मगन असद आलाप न करई ॥  
  
ब्रज बास आस ब्रजनाथ गुरु भक्तचरन अति अननि गति ।  
सखा स्याम मन भावतो गंग ग्वाल गंभीरमति ॥ १६२॥  
  
सोति श्लाघ्य संतनि सभा द्वितिय दिवाकर जानियो ॥  
  
परम भक्ति परताप धरमध्वज नेजाधारी ।  
सीतापति को सुजस बदन सोभित अति भारी ॥  
  
जानकिजीवन चरन सरन थाती थिर पाई ।  
नरहरि गुरु परसाद पूत पोते चलि आई ॥  
  
राम उपासक छाप दृढ और न कछु उर आनियो ।  
सोति श्लाघ्य संतनि सभा द्वितिय दिवाकर जानियो ॥ १६३॥  
  
जीवत जस पुनि परमपद लालदास दोनों लही ॥  
  
हृदय हरीगुन खान सदा सतसँग अनुरागी ।  
पद्मपत्र ज्यों रह्यो लोभ की लहर न लागी ॥  
  
विष्णुरात सम रीति बघेरे त्यों तन त्याज्यो ।  
भक्त बराती बृंद मध्य दूलह ज्यों राज्यो ॥  
  
खरी भक्ति हरिषाँपुरै गुरु प्रताप गाढई रही ।  
जीवत जस पुनि परमपद लालदास दोनों लही ॥ १६४॥  
  
भक्तन हित भगवत रची देही माधव ग्वाल की ॥  
  
निसिदिन यहै विचार दास जेहिं बिधि सुख पावैं ।  
तिलक दाम सों प्रीति हृदय अति हरिजन भावैं ॥  
  
परमारथ सों काज हिए स्वारथ नहिं जानै ।  
दसधा मत्त मराल सदा लीला गुन गानै ॥  
  
आरत हरिगुन सील सम प्रीति रीति प्रतिपाल की ।  
भक्तन हित भगवत रची देही माधव ग्वाल की ॥ १६५॥  
  
श्रीअगर सुगुरु परताप तें पूरी परी प्रयाग की ॥  
  
मानस बाचक काय रामचरनन चित दीनो ।  
भक्तन सों अति प्रेम भावना करि सिर लीनो ॥  
  
रास मध्य निर्जान देह दुति दसा दिखाई ।  
आड़ो बलियो अंक महोछो पूरी पाई ॥  
  
क्यारे कलस औली ध्वजा बिदुषश्लाघा भाग की ।  
श्रीअगर सुगुरु परताप तें पूरी परी प्रयाग की ॥ १६६॥  
  
प्रगट अमित गुन प्रेमनिधि धन्य बिप्र जेहिं नाम धर्यो ॥  
  
सुंदर सील स्वभाव मधुर बानी मंगलकरु ।  
भक्तन को सुख देन फल्यो बहुधा दसधा तरु ॥  
  
सदन बसत निर्बेद सारभुक जगत असंगी ।  
सदाचार ऊदार नेम हरिकथा प्रसंगी ॥  
  
दयादृष्टि बसि आगरे कथा लोक पाबन कर्यो ।  
प्रगट अमित गुन प्रेमनिधि धन्य बिप्र जेहिं नाम धर्यो ॥ १६७॥  
  
दूबरो जाहि दुनियाँ कहै सो भक्त भजन मोटो महंत ॥  
  
सदाचार गुरु सिष्य त्यागबिधि प्रगट दिखाई ।  
बाहिर भीतर बिसद लगी नहिं कलिजुग काई ॥  
  
राघव रुचिर स्वभाव असद आलाप न भावै ।  
कथा कीरतन नेम मिले संतन गुन गावै ॥  
  
ताप तोलि पूरो निकष ज्यों घन अहरनि हीरो सहंत ।  
दूबरो जाहि दुनियाँ कहै सो भक्त भजन मोटो महंत ॥ १६८॥  
  
दासन के दासत्व को चौकस चौकी ए मड़ी ॥  
  
हरिनारायन नृपति पदम बेरछै बिराजै ।  
गाँव हुसंगाबाद अटल उद्धव भल छाजै ॥  
  
भेलै तुलसीदास ख्यात भट देव कल्यानो ।  
बोहिथ बीरा रामदास सुहेलै परम सुजानो ॥  
  
औली परमानंद के सबल धर्म कि ध्वजा गड़ी ।  
दासन के दासत्व को चौकस चौकी ए मड़ी ॥ १६९॥  
  
अबला सरीर साधन सबल ए बाई हरिभजनबल ॥  
  
दमा प्रगट सब दुनी रामबाई (बीरा) हीरामनि ।  
लाली नीरा लच्छि जुगल पार्बती जगत धनि ॥  
  
खीचनि केसी धना गोमती भक्त उपासिनि ।  
बादररानी बिदित गंग जमुना रैदासिनि ॥  
  
जेवा हरिषा जोइसिनि कुवँरिराय कीरति अमल ।  
अबला सरीर साधन सबल ए बाई हरिभजनबल ॥ १७०॥  
  
कान्हरदास संतनि कृपा हरि हिरदै लाहो लह्यो ॥  
  
श्रीगुरु सरनै आय भक्ति मारग सत जान्यो ।  
संसारी धर्महि छाँड़ि झूँठ अरु साँच पिछान्यो ॥  
  
ज्यों साखाद्रुम चंद्र जगत सों यहि बिधि न्यारो ।  
सर्वभूत समदृष्टि गुननि गँभीर अति भारो ॥  
  
भक्त भलाई बदत नित कुबचन कबहूँ नहिं कह्यो ।  
कान्हरदास संतनि कृपा हरि हिरदै लाहो लह्यो ॥ १७१॥  
  
लट्यो लटेरा आन बिधि परम धरम अति पीन तन ॥  
  
कहनी रहनी एक एक हरिपद अनुरागी ।  
जस बितान जग तन्यो संतसम्मत बड़्भागी ॥  
  
तैसोइ पूत सपूत नूत फल जैसोइ परसा ।  
हरि हरिदासनि टहल कवित रचना पुनि सरसा ॥  
  
सुरसुरानँद संप्रदाय दृढ केसव अधिक उदार मन ।  
लट्यो लटेरा आन बिधि परम धरम अति पीन तन ॥ १७२॥  
  
केवलराम कलिजुग के पतित जीव पावन किया ॥  
  
भक्ति भागवत बिमुख जगत गुरु नाम न जानैं ।  
ऐसे लोग अनेक ऐंचि सन्मारग आने ॥  
  
निर्मल रति निहकाम अजा तें सहज उदासी ।  
तत्त्वदरसि तमहरन सील करुना की रासी ॥  
  
तिलक दाम नवधा रतन कृष्ण कृपा करि दृढ दिया ।  
केवलराम कलिजुग के पतित जीव पावन किया ॥ १७३॥  
  
मोहन मिश्रित पदकमल आसकरन जस बिस्तर्यो ॥  
  
धर्म सील गुनसींव महाभागवत राजरिषि ।  
पृथीराज कुलदीप भीमसुत बिदित कील्ह सिषि ॥  
  
सदाचार अति चतुर बिमल बानी रचनापद ।  
सूर धीर उद्दार बिनय भलपन भक्तनि हद ॥  
  
सीतापति राधासुबर भजन नेम कूरम धर्यो ।  
मोहन मिश्रित पदकमल आसकरन जस बिस्तर्यो ॥ १७४॥  
  
निष्किंचन भक्तनि भजै हरि प्रतीति हरिबंस के ॥  
  
कथा कीरतन प्रीति संतसेवा अनुरागी ।  
खरिया खुरपा रीति ताहि ज्यों सर्बसु त्यागी ॥  
  
संतोषी सुठि सील असद आलाप न भावै ।  
काल बृथा नहिं जाय निरंतर गोबिँद गावै ॥  
  
सिष सपूत श्रीरंग को उदित पारषद अंस के ।  
निष्किंचन भक्तनि भजै हरि प्रतीति हरिबंस के ॥ १७५॥  
  
हरिभक्ति भलाइ गुन गँभीर बाँटे परी कल्यान के ॥  
  
नवकिसोर दृढ ब्रत अननि मारग इक धारा ।  
मधुर बचन मनहरन सुखद जानै संसारा ॥  
  
पर उपकार बिचार सदा करुना की रासी ।  
मन बच सर्बस रूप भक्त पदरेनु उपासी ॥  
  
धर्मदाससुत सील सुठि मन मान्यो कृष्ण सुजान के ।  
हरिभक्ति भलाइ गुन गँभीर बाँटे परी कल्यान के ॥ १७६॥  
  
बिठलदास हरिभक्ति के दुहूँ हाथ लाडू लिया ॥  
  
आदि अंत निर्बाह भक्तपदरजब्रतधारी ।  
रह्यो जगत सों ऐंड़् तुच्छ जाने संसारी ॥  
  
प्रभुता पति की पधति प्रगट कुलदीप प्रकासी ।  
महत सभा में मान जगत जानै रैदासी ॥  
  
पद पढत भई परलोक गति गुरु गोबिँद जुग फल दिया ।  
बिठलदास हरिभक्ति के दुहूँ हाथ लाडू लिया ॥ १७७॥  
  
भगवंत रचे भारी भगत भक्तनि के सन्मान को ॥  
  
क्वाहब श्रीरँग सुमति सदानँद सर्बस त्यागी ।  
स्यामदास लघुलंब अननि लाखै अनुरागी ॥  
  
मारु मुदित कल्यान परस बंसी नारायन ।  
चेता ग्वाल गुपाल सँकर लीला पारायन ॥  
  
संत सेय कारज किया तोषत स्याम सुजान को ।  
भगवंत रचे भारी भगत भक्तनि के सन्मान को ॥ १७८॥  
  
तिलक दाम परकास को हरीदास हरि निर्मयो ॥  
  
सरनागत को शिबिर दान दधीच टेक बलि ।  
परम धर्म प्रह्लाद सीस जगदेव देन कलि ॥  
  
बीकावत बानैत भक्तिपन धर्मधुरंधर ।  
तूँवर कुल दीपक्क संतसेवा नित अनुसर ॥  
  
पार्थपीठ अचरज कौन सकल जगत में जस लयो ।  
तिलक दाम परकास को हरीदास हरि निर्मयो ॥ १७९॥  
  
नंदकुँवर कृष्णदास को निज पग तें नूपुर दियो ॥  
  
तान मान सुर ताल सुलय सुंदर सुठि सोहै ।  
सुधा अंग भ्रूभंग गान उपमा को को है ॥  
  
रत्नाकर संगीत रागमाला रँगरासी ।  
रिझये राधालाल भक्तपदरेनु उपासी ॥  
  
स्वर्नकार खरगू सुवन भक्त भजन दृढ ब्रत लियो ।  
नंदकुँवर कृष्णदास को निज पग तें नूपुर दियो ॥ १८०॥  
  
परमधर्म प्रतिपोष को संन्यासी ए मुकुटमनि ॥  
  
चित्सुख टीकाकार भक्ति सर्बोपरि राखी ।  
श्रीदामोदरतीर्थ राम अर्चन बिधि भाखी ॥  
  
चंद्रोदय हरिभक्ति नरसिंहारन्य कीन्ही ।  
माधव मधुसूदन (सरस्वती) परमहँस कीरति लीन्ही ॥  
  
प्रबोधानंद रामभद्र जगदानंद कलिजुग धनि ।  
परमधर्म प्रतिपोष को संन्यासी ए मुकुटमनि ॥ १८१॥  
  
अष्टांग जोग तन त्यागियो द्वारिकादास जाने दुनी ॥  
  
सरिता कूकस गाँव सलिल में ध्यान धर्यो मन ।  
रामचरन अनुराग सुदृढ जाके साँचो पन ॥  
  
सुत कलत्र धन धाम ताहि सों सदा उदासी ।  
कठिन मोह को फंद तरकि तोरी कुल फाँसी ॥  
  
कील्ह कृपा बल भजन के ग्यानखड्ग माया हनी ।  
अष्टांग जोग तन त्यागियो द्वारिकादास जाने दुनी ॥ १८२॥  
  
पूरन प्रगट महिमा अनँत करिहै कौन बखान ॥  
  
उदय अस्त परबत्त गहिर मधि सरिता भारी ।  
जोग जुगति बिश्वास तहाँ दृढ आसन धारी ॥  
  
ब्याघ्र सिंह गुंजै खरा कछु संक न मानै ।  
अर्द्ध न जाते पवन उलटि ऊरध को आनै ॥  
  
साखि सब्द निर्मल कहा कथिया पद निर्बान ।  
पूरन प्रगट महिमा अनँत करिहै कौन बखान ॥ १८३॥  
  
(श्री)रामानुज पद्धति प्रताप भट्ट लच्छमन अनुसर्यो ॥  
  
सदाचार मुनिबृत्ति भजन भागवत उजागर ।  
भक्तन सों अतिप्रीति भक्ति दसधा को आगर ॥  
  
संतोषी सुठि सील हृदय स्वारथ नहिं लेसी ।  
परमधर्म प्रतिपाल संत मारग उपदेसी ॥  
  
श्रीभागवत बखानि कै नीर क्षीर बिबरन कर्यो ।  
(श्री)रामानुज पद्धति प्रताप भट्ट लच्छमन अनुसर्यो ॥ १८४॥  
  
दधीचि पाछे दूजी करी कृष्णदास कलि जीति ॥  
  
कृष्णदास कलि जीति न्योति नाहर पल दीयो ।  
अतिथिधर्म प्रतिपाल प्रगट जस जग में लीयो ॥  
  
उदासीनता अवधि कनक कामिनि नहिं रातो ।  
रामचरनमकरंद रहत निसिदिन मदमातो ।  
गलते गलित अमित गुन सदाचार सुठि नीति ।  
दधीचि पाछे दूजी करी कृष्णदास कलि जीति ॥ १८५॥  
  
भली भाँति निबही भगति सदा गदाधरदास की ॥  
  
लालबिहारी जपत रहत निसिबासर फूल्यो ।  
सेवा सहज सनेह सदा आनँदरस झूल्यो ॥  
  
भक्तन सों अति प्रीति रीति सबही मन भाई ।  
आसय अधिक उदार रसन हरि कीरति गाई ॥  
  
हरि बिश्वास हिय आनि कै सपनेहुँ अन्य न आस की ।  
भली भाँति निबही भगति सदा गदाधरदास की ॥ १८६॥  
  
हरिभजन सींव स्वामी सरस श्रीनारायनदास अति ॥  
  
भक्ति जोग जुत सुदृढ देह निजबल करि राखी ।  
हिये सरूपानंद लाल जस रसना भाखी ॥  
  
परिचै प्रचुर प्रताप जानमनि रहस सहायक ।  
श्रीनारायन प्रगट मनो लोगनि सुखदायक ॥  
  
नित सेवत संतनि सहित दाता उत्तरदेस गति ।  
हरिभजन सींव स्वामी सरस श्रीनारायनदास अति ॥ १८७॥  
  
भगवानदास श्रीसहित नित सुहृद सील सज्जन सरस ॥  
  
भजनभाव आरूढ गूढ गुन बलित ललित जस ।  
श्रोता श्रीभागवत रहसि ग्याता अच्छर रस ॥  
  
मथुरापुरी निवास आस पद संतनि इकचित ।  
श्रीजुत खोजी स्याम धाम सुखकर अनुचरहित ॥  
  
अति गंभीर सुधीर मति हुलसत मन जाके दरस ।  
भगवानदास श्रीसहित नित सुहृद सील सज्जन सरस ॥ १८८॥  
  
भक्तपच्छ ऊदारता यह निबही कल्यान की ॥  
  
जगन्नाथ को दास निपुन अति प्रभु मन भायो ।  
परम पारषद समुझि जानि प्रिय निकट बुलायो ॥  
  
प्रान पयानो करत नेह रघुपति सों जोर्यो ।  
सुत दारा धन धाम मोह तिनका ज्यों तोर्यो ॥  
  
कौंधनी ध्यान उर में लस्यो रामनाम मुख जानकी ।  
भक्तपच्छ ऊदारता यह निबही कल्यान की ॥ १८९॥  
  
सोदर सोभूराम के सुनौ संत तिनकी कथा ॥  
  
संतदास सदबृत्ति जगत छोई करि डार्यो ।  
महिमा महा प्रबीन भक्तिवित धर्म विचार्यो ॥  
  
बहुर्यो माधवदास भजनबल परिचै दीनो ।  
करि जोगिनि सों बाद बसन पावक प्रति लीनो ॥  
  
परमधर्म बिस्तार हित प्रगट भए नाहिंन तथा ।  
सोदर सोभूराम के सुनौ संत तिनकी कथा ॥ १९०॥  
  
बूड़िये बिदित कान्हर कृपालु आत्माराम आगमदरसी ॥  
  
कृष्णभक्ति को थंभ ब्रह्मकुल परम उजागर ।  
छमासील गंभीर सबै लच्छन को आगर ॥  
  
सर्बसु हरिजन जानि हृदय अनुराग प्रकासै ।  
असन बसन सन्मान करत अति उज्ज्वल आसै ॥  
  
सोभूराम प्रसाद तें कृपादृष्टि सबपर बसी ।  
बूड़िये बिदित कान्हर कृपालु आत्माराम आगमदरसी ॥ १९१॥  
  
भक्तरतनमाला सुधन गोबिँद कंठ बिकास किय ॥  
  
रुचिरसील घननील लील रुचि सुमति सरितपति ।  
बिबिध भक्त अनुरक्त ब्यक्त बहु चरित चतुर अति ॥  
  
लघु दीरघ स्वर सुद्ध बचन अबिरुद्ध उचारन ।  
बिश्वबास बिश्वास दास परिचय बिस्तारन ॥  
  
जानि जगतहित सब गुननि सुसम नरायनदास दिय ।  
भक्तरतनमाला सुधन गोबिँद कंठ बिकास किय ॥ १९२॥  
  
भक्तेस भक्त भव तोषकर संत नृपति बासो कुँवर ॥  
  
श्रीजुत नृपमनि जगतसिंह दृढ भक्ति परायन ।  
परमप्रीति किए सुबस सील लक्ष्मीनारायन ॥  
  
जासु सुजस सहजहीं कुटिल कलि कल्प जु घायक ।  
आज्ञा अटल सुप्रगट सुभट कटकनि सुखदायक ॥  
  
अति प्रचंड मार्तंड सम तमखंडन दोर्दंड बर ।  
भक्तेस भक्त भव तोषकर संत नृपति बासो कुँवर ॥ १९३॥  
  
गिरिधरन ग्वाल गोपाल को सखा साँच लौ संगको ॥  
  
प्रेमी भक्त प्रसिद्ध गान अति गद्गद बानी ।  
अंतर प्रभु सों प्रीति प्रगट रह नाहिंन छानी ॥  
  
नित्य करत आमोद बिपिन तन बसन बिसारै ।  
हाटक पट हित दान रीझि तत्काल उतारै ॥  
  
मालपुरै मंगलकरन रास रच्यो रस रंगको ।  
गिरिधरन ग्वाल गोपाल को सखा साँच लौ संगको ॥ १९४॥  
  
गोपाली जनपोष को जगत जसोदा अवतरी ॥  
  
प्रगट अंग में प्रेम नेम सों मोहन सेवा ।  
कलिजुग कलुष न लग्यो दास तें कबहुँ न छेवा ॥  
  
बानी सीतल सुखद सहज गोबिँदधुनि लागी ।  
लच्छन कला गँभीर धीर संतनि अनुरागी ॥  
  
अंतर सुद्ध सदा रहै रसिक भक्ति निज उर धरी ।  
गोपाली जनपोष को जगत जसोदा अवतरी ॥ १९५॥  
  
श्रीरामदास रस रीति सों भली भाँति सेवत भगत ॥  
  
सीतल परम सुसील बचन कोमल मुख निकसै ।  
भक्त उदित रबि देखि हृदय बारिज जिमि बिकसै ॥  
  
अति आनँद मन उमगि संत परिचर्या करई ।  
चरन धोइ दंडवत बिबिध भोजन बिस्तरई ॥  
  
बछवन निबास बिश्वास हरि जुगल चरन उर जगमगत ।  
श्रीरामदास रस रीति सों भली भाँति सेवत भगत ॥ १९६॥  
  
बिप्र सारसुत घर जनम रामराय हरि रति करी ॥  
  
भक्ति ग्यान बैराग्य जोग अंतर गति पाग्यो ।  
काम क्रोध मद लोभ मोह मत्सर सब त्याग्यो ॥  
  
कथा कीरतन मगन सदा आनँद रस झूल्यो ।  
संत निरखि मन मुदित उदित रबि पंकज फूल्यो ॥  
  
वैर भाव जिन द्रोह किय तासु पाग खसि भ्वैं परि ।  
बिप्र सारसुत घर जनम रामराय हरि रति करी ॥ १९७॥  
  
भगवँत मुदित उदार जस रस रसना आस्वाद किय ॥  
  
कुंजबिहारी केलि सदा अभ्यंतर भासै ।  
दंपति सहज सनेह प्रीति परिमिति परकासै ॥  
  
अननि भजन रसरीति पुष्टिमारग करि देखी ।  
बिधि निषेध बल त्यागि पागि रति हृदय विशेषी ॥  
  
माधव सुत संमत रसिक तिलक दाम धरि सेव लिय ।  
भगवँत मुदित उदार जस रस रसना आस्वाद किय ॥ १९८॥  
  
दुर्लभ मानुषदेह को लालमती लाहो लियो ॥  
  
गौरस्याम सों प्रीति प्रीति जमुनाकुंजन सों ।  
बंसीबट सों प्रीति प्रीति ब्रजरजपुंजन सों ॥  
  
गोकुल गुरुजन प्रीति प्रीति घन बारह बन सों ।  
पुर मथुरा सों प्रीति प्रीति गिरि गोबर्धन सों ॥  
  
बास अटल बृंदा बिपिन दृढ करि सो नागरि कियो ।  
दुर्लभ मानुषदेह को लालमती लाहो लियो ॥ १९९॥  
  
अग्र कहैं त्रैलोक में हरि उर धरैं तेई बड़े ॥  
  
कबिजन करत बिचार बड़ो को ताहि भनिज्जै ।  
कोउ कह अवनी बड़ी जगत आधार फनिज्जै ॥  
  
सो धारी सिर शेष ताहि सिव भूषन कीनो ।  
सिव आसन कैलास भुजा भरि रावन लीनो ॥  
  
रावन जीत्यो बालि बालि राघव इक सायक दँड़े ।  
अग्र कहैं त्रैलोक में हरि उर धरैं तेई बड़े ॥ २००॥  
  
हरि सुजस प्रीति हरिदास कै त्यों भावै हरिदास जस ॥  
  
नेह परसपर अघट निबहि चारों जुग आयो ।  
अनुचर को उत्कर्ष स्याम अपने मुख गायो ॥  
  
ओतप्रोत अनुराग प्रीति सबही जग जानै ।  
पुर प्रवेस रघुवीर भृत्य कीरति जु बखानै ॥  
  
अग्र अनुग गुन बरन तें सीतापति नित होत बस ।  
हरि सुजस प्रीति हरिदास कै त्यों भावै हरिदास जस ॥ २०१॥  
  
उत्कर्ष सुनत संतन को अचरज कोऊ जिन करौ ॥  
  
दुर्वासा प्रति स्याम दासबसता हरि भाखी ।  
ध्रुव गज पुनि प्रह्लाद राम सबरी फल साखी ॥  
  
राजसूय जदुनाथ चरन धोय जूँठ उठाई ।  
पांडव बिपति निवारि दिए बिष बिषया पाई ॥  
  
कलि बिसेष परचौ प्रगट आस्तिक ह्वै कै चित धरौ ।  
उत्कर्ष सुनत संतन को अचरज कोऊ जिन करौ ॥ २०२॥  
  
पादप पेढ़िं सींचते पावै अँग अँग पोष ।  
पूरबजा ज्यों बरन तें सुनि मानियो सँतोष ॥ २०३॥  
  
भक्त जिते भूलोक में कथे कौन पै जाय ।  
समुँदपान श्रद्धा करै कहँ चिरि पेट समाय ॥ २०४॥  
  
श्रीमूरति सब वैष्णव लघु बड़् गुननि अगाध ।  
आगे पीछे बरन तें जिनि मानौ अपराध ॥ २०५॥  
  
फल की शोभा लाभ तरु तरु शोभा फल होय ।  
गुरू शिष्य की कीर्ति में अचरज नाहीं कोय ॥ २०६॥  
  
चारि जुगन में भगत जे तिनके पद की धूरि ।  
सर्वसु सिर धरि राखिहौं मेरी जीवन मूरि ॥ २०७॥  
  
जग कीरति मंगल उदय तीनों ताप नशाय ।  
हरिजन के गुन बरन तें हरि हृदि अटल बसाय ॥ २०८॥  
  
हरिजन के गुन बरनते (जो) करै असूया आय ।  
इहाँ उदर बाढाइ बिथा अरु परलोक नसाय ॥ २०९॥  
  
(जो) हरिप्रापति की आस है तो हरिजन गुन गाव ।  
नतरु सुकृत भुँजे बीज लौं जनम जनम पछिताव ॥ २१०॥  
  
भक्तदाम संग्रह करैं कथन श्रवन अनुमोद ।  
सो प्रभु प्यारो पुत्र ज्यों बैठे हरि की गोद ॥ २११॥  
  
अच्युतकुल जस इक बेरहूँ जिनकी मति अनुरागि ।  
तिनकी भगति सुकृत में निश्चै होय बिभागि ॥ २१२॥  
  
भक्तदाम जिन जिन कहे तिनकी जूँठनि पाय ।  
मो मति सार अच्छर द्वै कीनौं सिलौ बनाय ॥ २१३॥  
  
काहू के बल जोग जग कुल करनी की आस ।  
भक्तनाममाला अगर (उर) बसौ नरायनदास ॥ २१४॥  
  
  
Encoded and proofread by Ankur Nagpal ankurnagpal108@gmail.com  
  
