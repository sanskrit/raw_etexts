---
Acknowledge-Permission: Dr. Vineet Chaitanya, vc@iiit.net
Author: Goswami Tulasidas
Category: tulasIdAsa, raama
Description-comments: Converted from ISCII to ITRANS
File name: Dohavali_i.itx
Language: Hindi
Latest update: March 12, 2015
Location: doc_z_otherlang_hindi
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: Dohavali
Transliterated by: Mr. Balram J. Rathore, Ratlam, M.P., a retired railway driver
engtitle: Dohavali
itxtitle: dohAvalI
title: दोहावली

---
  
 गोस्वामी तुलसीदास कृत दोहावली   
           ॥ राम ॥   
  
         ॥ श्री हनुमते नमः ॥   
  
            दो०  
  
श्रीगुरु चरन सरोज रज, निज मनु मुकुरु सुधारि।   
बरनउँ रघुबर बिमल जसु, जो दायकु फल चारि ॥   
बुद्धिहीन तनु जानिके, सुमिरौ पवन-कुमार।   
बल बुद्धि विद्या देहु मोहि, हरहु कलेस बिकार ॥   
  
            चौपाई  
  
जय हनुमान ज्ञान गुन सागर। जय कपीस तिहुँ लोक उजागर ॥   
राम दूत अतुलित बल धामा। अञ्जनि-पुत्र पवनसुत नामा ॥   
महाबीर बिक्रम बजरङ्गी। कुमति निवार सुमति के सङ्गी ॥   
कञ्चन बरन बिराज सुबेसा। कानन कुण्डल कुञ्चित केसा ॥   
हाथ बज्र और ध्वजा बिराजै। काँधे मूँज जनेऊ साजै ॥   
सङ्कर सुवन केसरीनन्दन। तेज प्रताप महा जग बन्दन ॥   
बिद्यावान गुनी अति चातुर। राम काज करिबे को आतुर ॥   
प्रभु चरित्र सुनिबे को रसिया। राम लखन सीता मन बसिया ॥   
सूक्ष्म रुप धरि सियहि दिखावा। बिकट रुप धरि लङ्क जरावा ॥   
भीम रुप धरि असुर सँहारे। रामचन्द्र के काज सँवारे ॥   
लाय सञ्जीवन लखन जियाये। श्रीरघुबीर हरषि उर लाये ॥   
रघुपति कीन्ही बहुत बडाई। तुम मम प्रिय भरतहि सम भाई ॥   
सहस बदन तुम्हरो जस गावैं। अस कहि श्रीपति कण्ठ लगावैं ॥   
सनकादिक ब्रह्मादि मुनीसा। नारद सारद सहित अहीसा ॥   
जम कुबेर दिगपाल जहाँ ते। कबि कोबिद कहि सके कहाँ ते ॥   
तुम उपकार सुग्रीवहिं कीन्हा। राम मिलाय राज पद दीन्हा ॥   
तुम्हरो मन्त्र बिभीषण माना। लङ्केश्वर भए सब जग जाना ॥   
जुग सहस्र जोजन पर भानू। लील्यो ताहि मधुर फल जानू ॥   
प्रभु मुद्रिका मेलि मुख माही। जलधि लाँघि गये अचरज नाहीं ॥   
दुर्गम काज जगत के जेते। सुगम अनुग्रह तुम्हरे तेते ॥   
राम दुआरे तुम रखवारे। होत न आज्ञा बिनु पैसारे ॥   
सब सुख लहै तुम्हारी सरना। तुम रच्छक काहु को डरना ॥   
आपन तेज संहारो आपै। तीनो लोक हाँक ते काँपै ॥   
भूत पिसाच निकट नहि आवै। महाबीर जब नाम सुनावै ॥   
नासै रोग हरै सब पीरा। जपत निरन्तर हनुमत बीरा ॥   
सङ्कट तें हनुमान छुडावैं। मन क्रम बचन ध्यान जो लावै ॥   
सब पर राम तपस्वी राजा। तिन के काज सकल तुम साजा ॥   
और मनोरथ जो कोई लावै। सोइ अमित जीवन फल पावै ॥   
चारो जुग परताप तुम्हारा। है परसिद्ध जगत उजियारा ॥   
साधु सन्त के तुम रखवारे। असुर निकन्दन राम दुलारे ॥   
अष्ट सिद्धि नौ निधि के दाता। अस बर दीन जानकी माता ॥   
राम रसायन तुम्हरे पासा। सदा रहो रघुपति के दासा ॥   
तुम्हरे भजन राम को पावै। जनम जनम के दुख बिसरावै ॥   
अन्त काल रघुबर पुर जाई। जहाँ जन्म हरि-भक्त कहाई ॥   
और देवता चित्त न धरई। हनुमत सेइ सर्ब सुख करई ॥   
सङ्कट कटै मिटै सब पीरा। जो सुमिरै हनुमत बलबीरा ॥   
जै जै जै हनुमान गोसाई। कृपा करहु गुरुदेव की नाई ॥   
जो सत बार पाठ कर कोई। छूटहि बन्दि महासुख होई ॥   
जो यह पढै हनुमान चालीसा। होय सिद्धि साखी गौरीसा ॥   
तुलसीदास सदा हरि चेरा। कीजै नाथ हृदय महँ डेरा ॥  
  
   
दो०  
   
पवनतनय सङ्कट हरन, मङ्गल मूरति रुप।   
राम लखन सीता सहित, हृदय बसहु सुर भूप ॥   
  
           ॥ इति ॥   
  
सियावर रामचन्द्र की जय। पवनसुत हनुमान की जय ॥   
उमापति महादेव की जय। बोलो भाइ सब सन्तन्ह की जय ॥   
  
  
  
 ॥ श्रीसीतारामाभ्यां नमः ॥   
  
          दोहावली  
  
          ध्यान  
  
राम बाम दिसि जानकी लखन दाहिनी ओर।  
ध्यान सकल कल्यानमय सुरतरु तुलसी तोर ॥   
सीता लखन समेत प्रभु सोहत तुलसीदास।  
हरषत सुर बरषत सुमन सगुन सुमङ्गल बास ॥   
पञ्चबटी बट बिटप तर सीता लखन समेत।  
सोहत तुलसीदास प्रभु सकल सुमङ्गल देत ॥   
  
       राम-नाम-जपकी महिमा  
  
चित्रकूट सब दिन बसत प्रभु सिय लखन समेत।  
राम नाम जप जापकहि तुलसी अभिमत देत ॥   
पय अहार फल खाइ जपु राम नाम षट मास।  
सकल सुमङ्गल सिद्धि सब करतल तुलसीदास ॥   
राम नाम मनीदीप धरु जीह देहरी द्वार।  
तुलसी भीतर बाहरेहुँ जौं चाहसि उजियार ॥   
हियँ निर्गुन नयनन्हि सगुन रसना राम सुनाम।  
मनहुँ पुरट सम्पुट लसत तुलसी ललित ललाम ॥   
सगुन ध्यान रुचि सरस नहिं निर्गुन मन ते दूरि।  
तुलसी सुमिरहु रामको नाम सजीवन मूरि ॥   
एकु छत्रु एकु मुकुटमनि सब बरननि पर जोउ।  
तुलसी रघुबर नाम के बरन बिराजत दोउ ॥   
नाम राम को अङ्क है सब साधन हैं सून।  
अङ्क गएँ कछु हाथ नहिं अङ्क रहें दस गून ॥   
नामु राम को कलपतरु कलि कल्यान निवासु।  
जो सुमिरत भयो भाँग तें तुलसी तुलसीदासु ॥   
राम नाम जपि जीहँ जन भए सुकृत सुखसालि।  
तुलसी इहाँ जो आलसी गयो आजु की कालि ॥    
नाम गरीबनिवाज को राज देत जन जानि।  
तुलसी मन परिहरत नहिं घुर बिनिआ की बानि ॥   
कासीं बिधि बसि तनु तजें हठि तनु तजें प्रयाग।  
तुलसी जो फल सो सुलभ राम नाम अनुराग ॥   
मीठो अरु कठवति भरो रौन्ताई अरु छैम।  
स्वारथ परमारथ सुलभ राम नाम के प्रेम ॥   
राम नाम सुमिरत सुजस भाजन भए कुजाति।  
कुतरुक सुरपुर राजमग लहत भुवन बिख्याति ॥   
स्वारथ सुख सपनेहुँ अगम परमारथ न प्रबेस।  
राम नाम सुमिरत मिटहिं तुलसी कठिन कलेस ॥   
मोर मोर सब कहँ कहसि तू को कहु निज नाम।  
कै चुप साधहि सुनि समुझि कै तुलसी जपु राम ॥   
हम लखि लखहि हमार लखि हम हमार के बीच।  
तुलसी अलखहि का लखहि राम नाम जप नीच ॥   
राम नाम अवलम्ब बिनु परमारथ की आस।  
बरषत बारिद बूँद गहि चाहत चढ़न अकास ॥   
तुलसी हठि हठि कहत नित चित सुनि हित करि मानि।  
लाभ राम सुमिरन बड़ो बड़ी बिसारें हानि ॥   
बिगरी जनम अनेक की सुधरै अबहीं आजु।  
होहि राम को नाम जपु तुलसी तजि कुसमाजु ॥   
  
प्रीति प्रतीति सुरीति सों राम राम जपु राम।  
तुलसी तेरो है भलो आदि मध्य परिनाम ॥   
दम्पति रस रसना दसन परिजन बदन सुगेह।  
तुलसी हर हित बरन सिसु सम्पति सहज सनेह ॥   
बरषा रितु रघुपति भगति तुलसी सालि सुदास।  
रामनाम बर बरन जुग सावन भादव मास ॥   
राम नाम नर केसरी कनककसिपु कलिकाल।  
जापक जन प्रहलाद जिमि पालिहि दलि सुरसाल ॥   
राम नाम कलि कामतरु राम भगति सुरधेनु।  
सकल सुमङ्गल मूल जग गुरुपद पङ्कर रेनु ॥   
राम नाम कलि कामतरु सकल सुमङ्गल कन्द।  
सुमिरत करतल सिद्धि सब पग पग परमानन्द ॥   
जथा भूमि सब बीजमय नखत निवास अकास।  
राम नाम सब धरममय जानत तुलसीदास ॥   
सकल कामना हीन जे राम भगति रस लीन।  
नाम सुप्रेम पियूष हृद तिन्हहुँ किए मन मीन ॥   
  
ब्रह्म राम तें नामु बड़ बर दायक बर दानि।  
राम चरित सत कोटि महँ लिय महेस जियँ जानि ॥   
सबरी गीध सुसेवकनि सुगति दीन्हि रघुनाथ।  
नाम उधारे अमित खल बेद बिदित गुन गाथ ॥   
राम नाम पर नाम तें प्रीति प्रतीति भरोस।  
सो तुलसी सुमिरत सकल सगुन सुमङ्गल कोस ॥   
लङ्क बिभीषन राज कपि पति मारुति खग मीच।  
लही राम सों नाम रति चाहत तुलसी नीच ॥   
हरन अमङ्गल अघ अखिल करन सकल कल्यान।  
रामनाम नित कहत हर गावत बेद पुरान ॥   
  
तुलसी प्रीति प्रतीति सों राम नाम जप जाग।  
किएँ होइ बिधि दाहिनो देइ अभागेहि भाग ॥   
जल थल नभ गति अमित अति अग जग जीव अनेक।  
तुलसी तो से दीन कहँ राम नाम गति एक ॥   
राम भरोसो राम बल राम नाम बिस्वास।  
सुमिरत सुभ मङ्गल कुसल माँगत तुलसीदास ॥   
राम नाम रति राम गति राम नाम बिस्वास।  
सुमिरत सुभ मङ्गल कुसल दुहुँ दिसि तुलसीदास ॥   
  
       रामप्रेमके बिना सब व्यर्थ है  
  
रसना साँपिनि बदन बिल जे न जपहिं हरिनाम।  
तुलसी प्रेम न राम सों ताहि बिधाता बाम ॥   
हिय फाटहुँ फूटहुँ नयन जरउ सो तन केहि काम।  
द्रवहिं स्त्रवहिं पुलकइ नहीं तुलसी सुमिरत राम ॥   
रामहि सुमिरत रन भिरत देत परत गुरु पाँय।  
तुलसी जिन्हहि न पुलक तनु ते जग जीवत जायँ ॥   
  
            सोरठा  
  
हृदय सो कुलिस समान जो न द्रवइ हरिगुन सुनत।  
कर न राम गुन गान जीह सो दादुर जीह सम ॥   
स्त्रवै न सलिल सनेहु तुलसी सुनि रघुबीर जस।  
ते नयना जनि देहु राम करहु बरु आँधरो ॥   
रहैं न जल भरि पूरि राम सुजस सुनि रावरो।  
तिन आँखिन में धूरि भरि भरि मूठी मेलिये ॥   
  
           प्रार्थना  
  
बारक सुमिरत तोहि होहि तिन्हहि सम्मुख सुखद।  
क्यों न सँभारहि मोहि दया सिन्धु दसरत्थ के ॥   
  
      रामकी और रामप्रेमकी महिमा  
  
साहिब होत सरोष सेवक को अपराध सुनि।  
अपने देखे दोष सपनेहु राम न उर धरे ॥   
  
          दोहा  
  
तुलसी रामहि आपु तें सेवक की रुचि मीठि।  
सीतापति से साहिबहि कैसे दीजै पीठि ॥   
तुलसी जाके होयगी अन्तर बाहिर दीठि।  
सो कि कृपालुहि देइगो केवटपालहि पीठि ॥   
प्रभु तरु तर कपि डार पर ते किए आपु समान।  
तुलसी कहूँ न राम से साहिब सील निधान ॥   
  
          उद्बोधन  
  
रे मन सब सों निरस ह्वै सरस राम सों होहि।  
भलो सिखावन देत है निसि दिन तुलसी तोहि ॥   
हरे चरहिं तापहि बरे फरें पसारहिं हाथ।  
तुलसी स्वारथ मीत सब परमारथ रघुनाथ ॥   
स्वारथ सीता राम सों परमारथ सिय राम।  
तुलसी तेरो दूसरे द्वार कहा कहु काम ॥   
स्वारथ परमारथ सकल सुलभ एक ही ओर।  
द्वार दूसरे दीनता उचित न तुलसी तोर ॥   
तुलसी स्वारथ राम हित परमारथ रघुबीर।  
सेवक जाके लखन से पवनपूत रनधीर ॥   
ज्यों जग बैरी मीन को आपु सहित बिनु बारि।  
त्यों तुलसी रघुबीर बिनु गति आपनी बिचारि ॥   
  
      तुलसीदासजीकी अभिलाषा  
  
राम प्रेम बिनु दूबरो राम प्रेमहीं पीन।  
रघुबर कबहुँक करहुगे तुलसिहि ज्यों जल मीन ॥   
  
       रामप्रेमकी महत्ता  
  
राम सनेही राम गति राम चरन रति जाहि।  
तुलसी फल जग जनम को दियो बिधाता ताहि ॥   
आपु आपने तें अधिक जेहि प्रिय सीताराम।  
तेहि के पग की पानहीं तुलसी तनु को चाम ॥   
स्वारथ परमारथ रहित सीता राम सनेहँ।  
तुलसी सो फल चारि को फल हमार मत एहँ ॥   
जे जन रूखे बिषय रस चिकने राम सनेहँ।  
तुलसी ते प्रिय राम को कानन बसहि कि गेहँ ॥   
जथा लाभ सन्तोष सुख रघुबर चरन सनेह।  
तुलसी जो मन खूँद सम कानन बसहुँ कि गेह ॥   
तुलसी जौं पै राम सों नाहिन सहज सनेह।  
मूँड़ मुड़ायो बादिहीं भाँड़ भयो तजि गेह ॥   
  
       रामविमुखताका कुफल  
  
तुलसी श्रीरघुबीर तजि करै भरोसो और।  
सुख सम्पति की का चली नरकहुँ नाहीं ठौर ॥   
तुलसी परिहरि हरि हरहि पाँवर पूजहिं भूत।  
अन्त फजीहत होहिङ्गे गनिका के से पूत ॥   
सेये सीता राम नहिं भजे न सङ्कर गौरि।  
जनम गँवायो बादिहीं परत पराई पौरि ॥   
तुलसी हरि अपमान तें होइ अकाज समाज।  
राज करत रज मिलि गए सदल सकुल कुरुराज ॥   
तुलसी रामहि परिहरें निपट हानि सुन ओझ।  
सुरसरि गत सोई सलिल सुरा सरिस गङ्गोझ ॥   
राम दूरि माया बढ़ति घटति जानि मन माँह।  
भूरि होति रबि दूरि लखि सिर पर पगतर छाँह ॥   
साहिब सीतानाथ सों जब घटिहै अनुराग।  
तुलसी तबहीं भालतें भभरि भागिहैं भाग ॥   
करिहौ कोसलनाथ तजि जबहिं दूसरी आस।  
जहाँ तहाँ दुख पाइहौं तबहीं तुलसीदास ॥   
बिन्धि न ईन्धन पाइऐ सागर जुरै न नीर।  
परै उपास कुबेर घर जो बिपच्छ रघुबीरो ॥   
बरसा को गोबर भयो को चहै को करै प्रीति।  
तुलसी तू अनुभवहि अब राम बिमुख की रीति ॥   
सबहिं समरथहि सुखद प्रिय अच्छम प्रिय हितकारि।  
कबहुँ न काहुहि राम प्रिय तुलसी कहा बिचारि ॥   
तुलसी उद्यम करम जुग जब जेहि राम सुडीठि।  
होइ सुफल सोइ ताहि सब सनमुख प्रभु तन पीठि ॥   
राम कामतरु परिहरत सेवत कलि तरु ठूँठ।  
स्वारथ परमारथ चहत सकल मनोरथ झूँठ ॥   
  
       कल्याणका सुगम उपाय  
  
निज दूषन गुन राम के समुझें तुलसीदास।  
होइ भलो कलिकाल हूँ उभय लोक अनयास ॥   
कै तोहि लागहिं राम प्रिय कै तू प्रभु प्रिय होहि।  
दुइ में रुचै जो सुगम सो कीबे तुलसी तोहि ॥   
तुलसी दुइ महँ एक ही खेल छाँड़ि छल खेलु।  
कै करु ममता राम सों के ममता परहेलु ॥   
  
      श्रीरामजीकी प्राप्तिका सुगम उपाय  
  
निगम अगम साहेब सुगम राम साँचिली चाह।  
अम्बु असन अवलोकिअत सुलभ सबै जग माँह ॥   
सनमुख आवत पथिक ज्यों दिएँ दाहिनो बाम।  
तैसोइ होत सु आप को त्यों ही तुलसी राम ॥   
  
 रामप्रेमके लिये वैराग्यकी आवश्यकता  
  
राम प्रेम पथ पेखिऐ दिएँ बिषय तन पीठि।  
तुलसी केञ्चुरि परिहरें होत साँपहू दीठि ॥   
तुलसी जौ लौं बिषय की मुधा माधुरी मीठि।  
तौ लौं सुधा सहस्र सम राम भगति सुठि सीठि ॥   
  
        शरणागतिकी महिमा  
  
जैसो तैसो रावरो केवल कोसलपाल।  
तौ तुलसी को है भलो तिहूँ लोक तिहुँ काल ॥   
है तुलसी कें एक गुन अवगुन निधि कहैं लोग।  
भलो भरोसो रावरो राम रीझिबे जोग ॥   
  
         भक्तिका स्वरुप  
  
प्रीति राम सों नीति पथ चलिय राग रिस जीति।  
तुलसी सन्तन के मते इहै भगति की रीति ॥   
  
      कलियुगसे कौन नहीं छला जाता  
  
सत्य बचन मानस बिमल कपट रहित करतूति।  
तुलसी रघुबर सेवकहि सकै न कलिजुग धूति ॥   
तुलसी सुखी जो राम सों दुखी सो निज करतूति।  
करम बचन मन ठीक जेहि तेहि न सकै कलि धूति ॥   
  
      गोस्वामीजीकी प्रेम-कामना  
  
नातो नाते राम कें राम सनेहँ सनेहु।  
तुलसी माँगत जोरि कर जनम जनम सिव देहु ॥   
सब साधनको एक फल जेहिं जान्यो सो जान।  
ज्यों त्यों मन मन्दिर बसहिं राम धरें धनु बान ॥   
जौं जगदीस तौ अति भलो जौं महीस तौ भाग।  
तुलसी चाहत जनम भरि राम चरन अनुराग ॥   
परौ नरक फल चारि सिसु मीच डाकिनी खाउ।  
तुलसी राम सनेह को जो फल सो जरि जाउ ॥   
  
        रामभक्तके लक्षण  
  
हित सों हित, रति राम सों, रिपु सों बैर बिहाउ।  
उदासीन सब सों सरल तुलसी सहज सुभाउ ॥   
तुलसी ममता राम सों समता सब संसार।  
राग न रोष न दोष दुख दास भए भव पार ॥   
  
          उद्बोधन  
  
रामहि डरु करु राम सों ममता प्रीति प्रतीति।  
तुलसी निरुपधि राम को भएँ हारेहूँ जीति ॥   
तुलसी राम कृपालु सों कहि सुनाउ गुन दोष।  
होय दूबरी दीनता परम पीन सन्तोष ॥        
सुमिरन सेवा राम सों साहब सों पहिचानि।  
ऐसेहु लाभ न ललक जो तुलसी नित हित हानि ॥   
जानें जानन जोइऐ बिनु जाने को जान।  
तुलसी यह सुनि समुझि हियँ आनु धरें धनु बान ॥   
करमठ कठमलिया कहैं ग्यानी ग्यान बिहीन।  
तुलसी त्रिपथ बिहाइ गो राम दुआरें दीन ॥   
बाधक सब सब के भए साधक भए न कोइ।  
तुलसी राम कृपालु तें भलो होइ सो होइ ॥   
  
       शिव और रामकी एकता  
  
सङ्कर प्रिय मम द्रोही सिव द्रोही मम दास।  
ते नर करहिं कलप भरि घोर नरक महुँ बास ॥   
बिलग बिलग सुख सङ्ग दुख जनम मरन सोइ रीति।  
रहिअत राखे राम कें गए ते उचित अनीति ॥   
  
        रामप्रेमकी सर्वोत्कृष्टता  
  
जाँय कहब करतूति बिनु जायँ जोग बिन छेम।  
तुलसी जायँ उपाय सब बिना राम पद प्रेम ॥   
लोग मगन सब जोगहीं जोग जाँय बिनु छेम।  
त्यों तुलसीके भावगत राम प्रेम बिनु नेम ॥   
  
         श्रीरामकी कृपा   
  
राम निकाई रावरी है सबही को नीक।  
जौं यह साँची है सदा तौ नीको तुलसीक ॥   
तुलसी राम जो आदर्यो खोटो खरो खरोइ।  
दीपक काजर सिर धर्यो धर्यो सुधर्यो धरोइ ॥   
तनु बिचित्र कायर बचन अहि अहार मन घोर।  
तुलसी हरि भए पच्छधर ताते कह सब मोर ॥     
लहइ न फूटी कौण्ड़िहू को चाहै केहि काज।  
सो तुलसी महँगो कियो राम गरीब निवाज ॥   
घर घर माँगे टूक पुनि भूपति पूजे पाय।  
जे तुलसी तब राम बिनु ते अब राम सहाय ॥   
तुलसी राम सुदीठि तें निबल होत बलवान।  
बैर बालि सुग्रीव कें कहा कियो हनुमान ॥   
तुलसी रामहु तें अधिक राम भगत जियँ जान।  
रिनिया राजा राम भे धनिक भए हनुमान ॥   
कियो सुसेवक धरम कपि प्रभु कृतग्य जियँ जानि।   
जोरि हाथ ठाढ़े भए बरदायक बरदानि ॥   
भगत हेतु भगवान प्रभु राम धरेउ तनु भूप।  
किए चरित पावन परम प्राकृत नर अनुरुप ॥   
ग्यान गिरा गोतीत अज माया मन गुन पार।  
सोइ सच्चिदानन्दघन कर नर चरित उदार ॥   
हिरन्याच्छ भ्राता सहित मधु कैटभ बलवान।  
जेहिं मारे सोइ अवतरेउ कृपासिन्धु भगवान ॥   
सुद्ध सच्चिदानन्दमय कन्द भानुकुल केतु।  
चरित करत नर अनुहरत संसृति सागर सेतु ॥   
  
       भगवान् की बाललीला   
  
बाल बिभूषन बसन बर धूरि धूसरित अङ्ग।  
बालकेलि रघुबर करत बाल बन्धु सब सङ्ग ॥   
अनुदिन अवध बधावने नित नव मङ्गल मोद।  
मुदित मातु पितु लोग लखि रघुबर बाल बिनोद ॥   
राज अजिर राजत रुचिर कोसलपालक बाल।  
जानु पानि चर चरित बर सगुन सुमङ्गल माल ॥   
नाम ललित लीला ललित ललित रूप रघुनाथ।  
ललित बसन भूषन ललित ललित अनुज सिसु साथ ॥   
राम भरत लछिमन ललित सत्रु समन सुभ नाम।  
सुमिरत दसरथ सुवन सब पूजहिं सब मन काम ॥   
बालक कोसलपाल के सेवकपाल कृपाल।  
तुलसी मन मानस बसत मङ्गल मञ्जु मराल ॥   
भगत भूमि भूसुर सुरभि सुर हित लागि कृपाल।  
करत चरित धरि मनुज तनु सुनत मिटहिं जगजाल ॥   
निज इच्छा प्रभु अवतरइ सुर महि गो द्विज लागि।  
सगुन उपासक सङ्ग तहँ रहहिं मोच्छ सब त्यागि ॥   
  
         प्रार्थना  
  
परमानन्द कृपायतन मन परिपूरन काम।  
प्रेम भगति अनपायनी देहु हमहि श्रीराम ॥   
  
        भजनकी महिमा   
  
बारि मथें घृत होइ बरु सिकता ते बरु तेल।  
बिनु हरि भजन न भव तरिअ यह सिद्धान्त अपेल ॥   
हरि माया कृत दोष गुन बिनु हरि भजन न जाहिं।  
भजिअ राम सब काम तजि अस बिचारि मन माहिं ॥   
जो चेतन कहँ जड़ करइ जड़हि करइ चैतन्य।  
अस समर्थ रघुनायकहि भजहिं जीव ते धन्य ॥   
श्रीरघुबीर प्रताप ते सिन्धु तरे पाषान।  
ते मतिमन्द जे राम तजि भजहिं जाइ प्रभु आन ॥   
लव निमेष परमानु जुग बरस कलप सर चण्ड।  
भजसि न मन तेहि राम कहँ कालु जासु कोदण्ड ॥   
तब लगि कुसल न जीव कहुँ सपनेहुँ मन बिश्राम।  
जब लगि भजत न राम कहुँ सोकधाम तजि काम ॥   
बिनु सतसङ्ग न हरिकथा तेहिं बिनु मोह न भाग।  
मोह गएँ बिनु रामपद होइ न दृढ अनुराग ॥   
बिनु बिस्वास भगति नहिं तेहि बिनु द्रवहिं न रामु।  
राम कृपा बिनु सपनेहुँ जीव न ल बिश्रामु ॥   
  
         सोरठा  
  
अस बिचारि मतिधीर तजि कुतर्क संसय सकल।  
भजहु राम रघुबीर करुनाकर सुन्दर सुखद ॥   
भाव बस्य भगवान सुख निधान करुना भवन।  
तजि ममता मद मान भजिअ सदा सीता रवन ॥   
कहहिं बिमलमति सन्त बेद पुरान बिचारि अस।  
द्रवहिं जानकी कन्त तब छूटै संसार दुख ॥   
बिनु गुरु होइ कि ग्यान ग्यान कि होइ बिराग बिनु।  
गावहिं बेद पुरान सुख कि लहिअ हरि भगति बिनु ॥   
  
         दोहा   
  
रामचन्द्र के भजन बिनु जो चह पद निर्बान।  
ग्यानवन्त अपि सो नर पसु बिनु पूँछ बिषान ॥   
जरउ सो सम्पति सदन सुखु सुहृद मातु पितु भाइ।  
सनमुख होत जो रामपद करइ न सहस सहाइ ॥   
सेइ साधु गुरु समुझि सिखि राम भगति थिरताइ।  
लरिकाई को पैरिबो तुलसी बिसरि न जाइ ॥   
  
       रामसेवककी महिमा  
  
सबइ कहावत राम के सबहि राम की आस।  
राम कहहिं जेहि आपनो तेहि भजु तुलसीदास ॥   
जेहि सरीर रति राम सों सोइ आदरहिं सुजान।  
रुद्रदेह तजि नेहबस बानर भे हनुमान ॥   
जानि राम सेवा सरस समुझि करब अनुमान।  
पुरुषा ते सेवक भए हर ते भे हनुमान ॥   
तुलसी रघुबर सेवकहि खल डाटत मन माखि।  
बाजराज के बालकहि लवा दिखावत आँखि ॥   
रावन रिपुके दास तें कायर करहिं कुचालि।  
खर दूषन मारीच ज्यों नीच जाहिङ्गे कालि ॥   
पुन्य पाप जस अजस के भावी भाजन भूरि।  
सङ्कट तुलसीदास को राम करहिङ्गे दूरि ॥   
खेलत बालक ब्याल सँग मेलत पावक हाथ।  
तुलसी सिसु पितु मातु ज्यों राखत सिय रघुनाथ ॥   
तुलसी दिन भल साहु कहँ भली चोर कहँ राति।  
निसि बासर ता कहँ भलो मानै राम इताति ॥   
  
         राम महिमा  
  
तुलसी जाने सुनि समुझि कृपासिन्धु रघुराज।  
महँगे मनि कञ्चन किए सौन्धे जग जल नाज ॥   
  
        रामभजनकी महिमा   
  
सेवा सील सनेह बस करि परिहरि प्रिय लोग।  
तुलसी ते सब राम सों सुखद सँजोग बियोग ॥   
चारि चहत मानस अगम चनक चारि को लाहु।  
चारि परिहरें चारि को दानि चारि चख चाहु ॥   
  
      रामप्रेमकी प्राप्ति सुगम उपाय   
  
सूधे मन सूधे बचन सूधी सब करतूति।  
तुलसी सूधी सकल बिधि रघुबर प्रेम प्रसूति ॥   
  
        रामप्राप्तिमें बाधक   
  
बेष बिसद बोलनि मधुर मन कटु करम मलीन।  
तुलसी राम न पाइऐ भएँ बिषय जल मीन ॥   
बचन बेष तें जो बनइ सो बिगरइ परिनाम।  
तुलसी मन तें जो बनइ बनी बनाई राम ॥   
  
      राम अनुकूलतामें ही कल्याण है   
  
नीच मीचु लै जाइ जो राम रजायसु पाइ।  
तौ तुलसी तेरो भलो न तु अनभलो अघाइ ॥   
  
       श्रीरामकी शरणागतवत्सलता   
  
जाति हीन अघ जन्म महि मुक्त कीन्हि असि नारि।  
महामन्द मन सुख चहसि ऐसे प्रभुहि बिसारि ॥   
बन्धु बधू रत कहि कियो बचन निरुत्तर बालि।  
तुलसी प्रभु सुग्रीव की चितइ न कछू कुचालि ॥   
बालि बली बलसालि दलि सखा कीन्ह कपिराज।  
तुलसी राम कृपालु को बिरद गरीब निवाज ॥   
कहा बिभीषन लै मिल्यो कहा बिगार्यो बालि।  
तुलसी प्रभु सरनागतहि सब दिन आए पालि ॥   
तुलसी कोसलपाल सो को सरनागत पाल।  
भज्यो बिभीषन बन्धु भय भञ्ज्यो दारिद काल ॥   
कुलिसहु चाहि कठोर अति कोमल कुसुमहु चाहि।  
चित्त खगेस राम कर समुझि परइ कहु काहि ॥   
बलकल भूषन फल असन तृन सज्या द्रुम प्रीति।  
तिन्ह समयन लङ्का दई यह रघुबर की रीति ॥   
जो सम्पति सिव रावनहि दीन्हि दिएँ दस माथ।  
सोइ सम्पदा बिभीषनहि सकुचि दीन्हि रघुनाथ ॥   
अबिचल राज बिभीषनहि दीन्ह राम रघुराज।  
अजहुँ बिराजत लङ्क पर तुलसी सहित समाज ॥   
कहा बिभीषन लै मिल्यो कहा दियो रघुनाथ।  
तुलसी यह जाने बिना मूढ़ मीजिहैं हाथ ॥   
बैरि बन्धु निसिचर अधम तज्यो न भरें कलङ्क।  
झूठें अघ सिय परिहरी तुलसी साइँ ससङ्क ॥   
तेहि समाज कियो कठिन पन जेहिं तौल्यो कैलास।  
तुलसी प्रभु महिमा कहौं सेवक को बिस्वास ॥   
सभा सभासद निरखि पट पकरि उठायो हाथ।  
तुलसी कियो इगारहों बसन बेस जदुनाथ ॥   
त्राहि तीनि कह्यो द्रौपदी तुलसी राज समाज।  
प्रथम बढ़े पट बिय बिकल चहत चकित निज काज ॥   
सुख जीवन सब कोउ चहत सुख जीवन हरि हाथ।  
तुलसी दाता मागनेउ देखिअत अबुध अनाथ ॥   
कृपन देइ पाइअ परो बिनु साधें सिधि होइ।  
सीतापति सनमुख समुझि जौ कीजै सुभ सोइ ॥   
दण्डक बन पावन करन चरन सरोज प्रभाउ।  
ऊसर जामहिं खल तरहिं होइ रङ्क ते राउ ॥   
बिनहिं रितु तरुबर फरत सिला द्रवहि जल जोर।  
राम लखन सिय करि कृपा जब चितवत जेहि ओर ॥   
सिला सुतिय भइ गिरि तरे मृतक जिए जग जान।  
राम अनुग्रह सगुन सुभ सुलभ सकल कल्यान ॥   
सिला साप मोचन चरन सुमिरहु तुलसीदास।  
तजहु सोच सङ्कट मिटिहिं पूजहि मनकी आस ॥   
मुए जिआए भालु कपि अवध बिप्रको पूत।  
सुमिरहु तुलसी ताहि तू जाको मारुति दूत ॥   
  
         प्रार्थना  
  
काल करम गुन दोर जग जीव तिहारे हाथ।  
तुलसी रघुबर रावरो जानु जानकीनाथ ॥   
रोग निकर तनु जरठपनु तुलसी सङ्ग कुलोग।  
राम कृपा लै पालिऐ दीन पालिबे जोग ॥   
मो सम दीन न दीन हित तुम्ह समान रघुबीर।  
अस बिचारि रघुबंस मनि हरहु बिषम भव भीर ॥   
भव भुअङ्ग तुलसी नकुल डसत ग्यान हरि लेत।  
चित्रकूट एक औषधी चितवत होत सचेत ॥   
हौंहु कहावत सबु कहत राम सहत उपहास।  
साहिब सीतानाथ सो सेवक तुलसीदास ॥   
  
       रामराज्यकी महिमा  
  
राम राज राजत सकल धरम निरत नर नारि।  
राग न रोष न दोष दुख सुलभ पदारथ चारि ॥   
राम राज सन्तोष सुख घर बन सकल सुपास।  
तरु सुरतरु सुरधेनु महि अभिमत भोग बिलास ॥   
खेती बनि बिद्या बनिज सेवा सिलिप सुकाज।  
तुलसी सुरतरु सरिस सब सुफल राम कें राज ॥   
दण्ड जतिन्ह कर भेद जहँ नर्तक नृत्य समाज।  
जीतहु मनहिं सुनिअ अस रामचन्द्र कें राज ॥   
कोपें सोच न पोच कर करिअ निहोर न काज।  
तुलसी परमिति प्रीति की रीति राम कें राज ॥   
  
        श्रीरामकी दयालुता        
  
मुकुर निरखि मुख राम भ्रू गनत गुनहि दै दोष।  
तुलसी से सठ सेवकन्हि लखि जनि परहिं सरोष ॥   
  
        श्रीरामकी धर्मधुरन्धरता  
  
सहसनाम मुनि भनित सुनि तुलसी बल्लभ नाम।  
सकुचित हियँ हँसि निरखि सिय धरम धुरन्धर राम ॥   
  
       श्रीसीताजीका अलौकिक प्रेम  
  
गौतम तिय गति सुरति करि नहिं परसति पग पानि।  
मन बिहँसे रघुबंसमनि प्रीति अलौकिक जानि ॥   
  
         श्रीरामकी कीर्ति  
  
तुलसी बिलसत नखत निसि सरद सुधाकर साथ।  
मुकुता झालरि झलक जनु राम सुजसु सिसु हाथ ॥   
रघुपति कीरति कामिनी क्यों कहै तुलसीदासु।  
सरद अकास प्रकास ससि चारु चिबुक तिल जासु ॥   
प्रभु गुन गन भूषन बसन बिसद बिसेष सुबेस।  
राम सुकीरति कामिनी तुलसी करतब केस ॥   
राम चरित राकेस कर सरिस सुखद सब काहु।  
सज्जन कुमुद चकोर चित हित बिसेषि बड़ लाहु ॥   
रघुबर कीरति सज्जननि सीतल खलनि सुताति।  
ज्यों चकोर चय चक्कवनि तुलसी चाँदनि राति ॥   
  
         रामकथाकी महिमा  
  
राम कथा मन्दाकिनी चित्रकूट चित चारु।  
तुलसी सुभग सनेह बन सिय रघुबीर बिहारु ॥   
स्याम सुरभि पय बिसद अति गुनद करहिं सब पान।  
गिरा ग्राम्य सिय राम जस गावहिं सुनहिं सुजान ॥   
हरि हर जस सुर नर गिरहुँ बरनहिं सुकबि समाज।  
हाँड़ी हाटक घटित चरु राँधे स्वाद सुनाज ॥   
  
        राममहिमाकी अज्ञेयता  
  
तिल पर राखेउ सकल जग बिदित बिलोकत लोग।  
तुलसी महिमा राम की कौन जानिबे जोग ॥   
  
      श्रीरामजीके स्वरुपकी अलौकिकता  
  
           सोरठा  
  
राम सरूप तुम्हार बचन अगोचर बुद्धिपर।  
अबिगत अकथ अपार नेति नेति नित निगम कह ॥   
  
         ईश्वर-महिमा  
  
          दोहा  
  
माया जीव सुभाव गुन काल करम महदादि।  
ईस अङ्क तें बढ़त सब ईस अङ्क बिनु बादि ॥   
  
        श्रीरामजीकी भक्तवत्सलता  
  
हित उदास रघुबर बिरह बिकल सकल नर नारि।  
भरत लखन सिय गति समुझि प्रभु चख सदा सुबारि ॥   
  
 सीता,लक्ष्मण और भरतके रामप्रेमकी अलौकिकता    
  
सीय सुमित्रा सुवन गति भरत सनेह सुभाउ।  
कहिबे को सारद सरस जनिबे को रघुराउ ॥   
जानि राम न कहि सके भरत लखन सिय प्रीति।  
सो सुनि गुनि तुलसी कहत हठ सठता की रीति ॥   
सब बिधि समरथ सकल कह सहि साँसति दिन राति।  
भलो निबाहेउ सुनि समुझि स्वामिधर्म सब भाँति ॥   
  
          भरत-महिमा  
  
भरतहि होइ न राजमदु बिधि हरिहर पद पाइ।  
कबहुँ कि काँजी सीकरनि छीरसिन्धु बिनसाइ ॥   
सम्पति चकई भरत चक मुनि आयस खेलवार।  
तेहि निसि आश्रम पिञ्जराँ राखे भा भिनुसार ॥   
सधन चोर मग मुदित मन धनी गही ज्यों फेण्ट।  
त्यों सुग्रीव बिभीषनहिं भई भरतकी भेण्ट ॥   
राम सराहे भरत उठि मिले राम सम जानि।  
तदपि बिभीषन कीसपति तुलसी गरत गलानि ॥   
भरत स्याम तन राम सम सब गुन रूप निधान।  
सेवक सुखदायक सुलभ सुमिरत सब कल्यान ॥   
  
          लक्ष्मणमहिमा  
  
ललित लखन मूरति मधुर सुमिरहु सहित सनेह।  
सुख सम्पति कीरति बिजय सगुन सुमङ्गल गेह ॥   
  
          शत्रुघ्नमहिमा  
  
नाम सत्रुसूदन सुभग सुषमा सील निकेत।  
सेवत सुमिरत सुलभ सुख सकल सुमङ्गल देत ॥   
  
          कौसल्यामहिमा  
  
कौसल्या कल्यानमइ मूरति करत प्रनाम।  
सगुन सुमङ्गल काज सुभ कृपा करहिं सियाराम ॥   
  
        सुमित्रामहिमा  
  
सुमिरि सुमित्रा नाम जग जे तिय लेहिं सनेम।  
सुअन लखन रिपुदवन से पावहिं पति पद प्रेम ॥   
  
         सीतामहिमा  
  
सीताचरन प्रनाम करि सुमिरि सुनाम सुनेम।  
होहिं तीय पतिदेवता प्राननाथ प्रिय प्रेम ॥   
  
        रामचरित्रकी पवित्रता  
  
तुलसी केवल कामतरु रामचरित आराम।  
कलितरु कपि निसिचर कहत हमहिं किए बिधि बाम ॥   
  
        कैकेयीकी कुटिलता  
  
मातु सकल सानुज भरत गुरु पुर लोग सुभाउ।  
देखत देख न कैकइहि लङ्कापति कपिराउ ॥   
सहज सरल रघुबर बचन कुमति कुटिल करि जान।  
चलइ जोङ्क जल बक्रगति जद्यपि सलिलु समान ॥   
  
         दशरथमहिमा  
  
दसरथ नाम सुकामतरु फलइ सकलो कल्यान।  
धरनि धाम धन धरम सुत सदगुन रूप निधान ॥   
तुलसी जान्यो दसरथहिं धरमु न सत्य समान।  
रामु तजे जेहि लागि बिनु राम परिहरे प्रान ॥   
राम बिरहँ दसरथ मरन मुनि मन अगम सुमीचु।  
तुलसी मङ्गल मरन तरु सुचि सनेह जल सीञ्चु ॥   
  
           सोरठा  
  
जीवन मरन सुनाम जैसें दसरथ राय को।  
जियत खिलाए राम राम बिरहँ तनु परिहरेउ ॥   
  
         जटायुका भाग्य  
  
           दोहा   
  
प्रभुहि बिलोकत गोद गत सिय हित घायल नीचु।  
तुलसी पाई गीधपति मुकुति मनोहर मीचु ॥   
बिरत करम रत भगत मुनि सिद्ध ऊँच अरु नीचु।  
तुलसी सकल सिहात सुनि गीधराज की मीचु ॥   
मुए मरत मरिहैं सकल घरी पहरके बीचु।  
लही न काहूँ आजु लौं गीधराज की मीचु ॥   
मुँए मुकुत जीवत मुकुत मुकुत मुकुत हूँ बीचु।  
तुलसी सबही तें अधिक गीधराज की मीचु ॥   
रघुबर बिकल बिहङ्ग लखि सो बिलोकि दोउ बीर।  
सिय सुधि कहि सियल राम कहि देह तजी मति धीर ॥   
दसरथ तें दसगुन भगति सहित तासु करि काजु।  
सोचत बन्धु समेत प्रभु कृपासिन्धु रघुराजु ॥   
  
        रामकृपाकी महत्ता  
  
केवट निसिचर बिहग मृग किए साधु सनमानि।  
तुलसी रघुबर की कृपा सकल सुमङ्गल खानि ॥   
  
       हनुमत्स्मरणकी महत्ता  
  
मञ्जुल मङ्गल मोदमय मूरति मारुत पूत।  
सकल सिद्धि कर कमल तल सुमिरत रघुबर दूत ॥   
धीर बीर रघुबीर प्रिय सुमिरि समीर कुमारु।  
अगम सुगम सब काज करु करतल सिद्धि बिचारु ॥   
सुख मुद मङ्गल कुमुद बिधु सुगुन सरोरुह भानु।  
करहु काज सब सिद्धि सुभ आनि हिएँ हनुमानु ॥   
सकल काज सुभ समउ भल सगुन सुमङ्गल जानु।  
कीरति बिजय बिभूति भलि हियँ हनुमानहि आनु ॥   
सूर सिरोमनि साहसी सुमति समीर कुमार।  
सुमिरत सब सुख सम्पदा मुद मङ्गल दातार ॥   
  
      बाहुपीड़ाकी शान्तिके लिये प्रार्थना  
  
तुलसी तनु सर सुख जलज भुज रुज गज बरजोर।  
दलत दयानिधि देखिऐ कपि केसरी किसोर ॥   
भुज तरु कोटर रोग अहि बरबस कियो प्रबेस।  
बिहगराज बाहन तुरत काढ़िअ मिटै कलेस ॥   
बाहु बिटप सुख बिहँग थलु लगी कुपीर कुआगि।  
राम कृपा जल सीचिऐ बेगि दीन हित लागि ॥   
  
          काशीमहिमा  
  
           सोरठा  
  
मुक्ति जन्म महि जानि ग्यान खानि अघ हानि कर।  
जहँ बस सम्भु भवानि सो कासी सेइअ कस न ॥   
  
          शङ्करमहिमा  
  
जरत सकल सुर बृन्द बिषम गरल जेहिं पान किय।  
तेहि न भजसि मन मन्द को कृपालु सङ्कर सरिस ॥   
  
          शङ्करजीसे प्रार्थना  
  
            दोहा  
  
बासर ढासनि के ढका रजनीं चहुँ दिसि चोर।  
सङ्कर निज पुर राखिऐ चितै सुलोचन कोर ॥   
अपनी बीसीं आपुहीं पुरिहिं लगाए हाथ।  
केहि बिधि बिनती बिस्व की करौं बिस्व के नाथ ॥   
  
       भगवल्लीलाकी दुर्ज्ञेयता  
  
और करै अपराधु कोउ और पाव फल भोगु।  
अति बिचित्र भगवन्त गति को जग जानै जोगु ॥   
  
       प्रेममें प्रपञ्च बाधक है  
  
प्रेम सरीर प्रपञ्च रुज उपजी अधिक उपाधि।  
तुलसी भली सुबैदई बेगि बाँधिऐ ब्याधि ॥   
  
 अभिमान ही बन्धनका मूल है  
  
हम हमार आचार बड़ भूरि भार धरि सीस।  
हठि सठ परबस परत जिमि कीर कोस कृमि कीस ॥   
  
      जीव और दर्पणके प्रतिबिम्बकी समानता  
  
केहिं मग प्रबिसति जाति केहिं कहु दरपनमें छाहँ।  
तुलसी ज्यों जग जीव गति करि जीव के नाहँ ॥   
  
        भगवन्मायाकी दुर्ज्ञेयता  
  
सुखसागर सुख नीन्द बस सपने सब करतार।  
माया मायानाथ की को जग जाननिहार ॥   
  
        जीवकी तीन दशाएँ  
  
जीव सीव सम सुख सयन सपनें कछु करतूति।  
जागत दीन मलीन सोइ बिकल बिषाद बिभूति ॥   
  
        सृष्टि स्वप्नवत् है  
  
सपनें होइ भिखारि नृपु रङ्कु नाकपति होइ।  
जागें लाभु न हानि कछु तिमि प्रपञ्च जियँ जोइ ॥     
  
      हमारी मृत्यु प्रतिक्षण हो रही है  
  
तुलसी देखत अनुभवत सुनत न समुझत नीच।  
चपरि चपेटे देत नित केस गहें कर मीच ॥   
  
         कालकी करतूत   
  
करम खरी कर मोह थल अङ्क चराचर जाल।  
हनत गुनत गनि गुनि हनत जगत ज्यौतिषी काल ॥   
  
         इन्द्रियोङ्की सार्थकता   
  
कहिबे कहँ रसना रची सुनिबे कहँ किये कान।  
धरिबे कहँ चित हित सहित परमारथहि सुजान ॥   
  
 सगुणके बिना निर्गुणका निरूपण असम्भव है  
  
ग्यान कहै अग्यान बिनु तम बिनु कहै प्रकास।  
निरगुन कहै जो सगुन बिनु सो गुरु तुलसीदास ॥   
  
 निर्गुणकी अपेक्षा सगुण अधिक प्रामाणिक है   
  
अङ्क अगुन आखर सगुन समुझिअ उभय प्रकार।  
खोएँ राखें आपु भल तुलसी चारु बिचार ॥   
  
 विषयासक्तिका नाश हुए बिना ज्ञान अधूरा है   
  
परमारथ पहिचानि मति लसति बिषयँ लपटानि।  
निकसि चिता तें अधजरित मानहुँ सती परानि ॥   
विषयासक्त साधुकी अपेक्षा वैराग्यवान् गृहस्थ अच्छा है  
सीस उधारन किन कहेउ बरजि रहे प्रिय लोग।  
घरहीं सती कहावती जरती नाह बियोग ॥   
  
 साधुके लिये पूर्ण त्यागकी आवश्यकता  
  
खरिया खरी कपूर सब उचित न पिय तिय त्याग।  
कै खरिया मोहि मेलि कै बिमल बिबेक बिराग ॥   
भगवतप्रेममें आसक्ति बाधक है, गृहस्थाश्रम नहीं   
घर कीन्हें घर जात है घर छाँड़े घर जाइ।  
तुलसी घर बन बीचहीं राम प्रेम पुर छाइ ॥   
  
 सन्तोषपूर्वक घरमें रहना उत्तम है   
  
दिएँ पीठि पाछें लगै सनमुख होत पराइ।  
तुलसी सम्पति छाँह ज्यों लखि दिन बैठि गँवाइ ॥   
  
 विषयों की आशा ही दुःख का मूल है  
  
तुलसी अद्भूत देवता आसा देवी नाम।  
सीँ सोक समर्पई बिमुख भएँ अभिराम ॥   
  
         मोह-महिमा  
  
सोई सेंवर तेइ सुवा सेवत सदा बसन्त।  
तुलसी महिमा मोह की सुनत सराहत सन्त ॥   
  
        बिषय-सुखकी हेयता  
  
करत न समुझत झूठ गुन सुनत होत मति रङ्क।  
पारद प्रगट प्रपञ्चमय सिद्धिउ नाउँ कलङ्क ॥   
  
        लोभकी प्रबलता  
  
ग्यानी तापस सूर कबि कोबिद गुन आगार।  
केहि कै लोभ बिडम्बना कीन्हि न एहिं संसार ॥   
  
 धन और ऐश्वर्यके मद तथा कामकी व्यापकता  
  
श्रीमद बक्र न कीन्ह केहि प्रभुता बधिर न काहि।  
मृगलोचनि के नैन सर को अस लाग न जाहि ॥   
  
         मायाकी फौज       
  
ब्यापि रहेउ संसार महुँ माया कटक प्रचण्ड।  
सेनापति कामादि भट दम्भ कपट पाषण्ड ॥   
  
       काम,क्रोध,लोभकी प्रबलता  
  
तात तीनि अति प्रबल खल काम क्रोध अरु लोभ।  
मुनि बिग्यान धाम मन करहिं निमिष महुँ छोभ ॥   
  
       काम,क्रोध,लोभके सहायक  
  
लोभ कें इच्छा दम्भ बल काम के केवल नारि।  
क्रोध के परुष बचन बल मुनिबर कहहिं बिचारि ॥   
  
         मोहकी सेना  
  
काम क्रोध लोभादि मद प्रबल मोह कै धारि।  
तिन्ह महँ अति दारुन दुखद मायारुपी नारि ॥   
  
 अग्नि,समुद्र,प्रबल स्त्री और कालकी समानता  
  
काह न पावक जारि सक का न समुद्र समाइ।  
का न करै अबला प्रबल केहि जग कालु न खाइ ॥   
  
      स्त्री झगड़े और मृत्युकी जड़ है  
  
जनमपत्रिका बरति कै देखहु मनहिं बिचारि।  
दारुन बैरी मीचु के बीच बिराजति नारि ॥   
  
          उद्बोधन  
  
दीपसिखा सम जुबति तन मन जनि होसि पतङ्ग।  
भजहि राम तजि काम मद करहि सदा सतसङ्ग ॥   
  
 गृहासक्ति श्रीरघुनाथजीके स्वरूपके ज्ञानमें बाधक है  
  
काम क्रोध मद लोभ रत गृहासक्त दुखरूप।  
ते किमि जानहिं रघुपतिहि मूढ़ परे भव कूप ॥   
  
 काम-क्रोधादि एक-एक अनर्थकारक है फिर सबकी  
  
         तो बात ही क्या है  
  
ग्रह ग्रहीत पुनि बात बस तेहि पुनि बीछी मार।  
तेहि पिआइअ बारुनी कहहु काह उपचार ॥   
  
      किसके मनको शान्ति नहीं मिलती ?  
  
ताहि कि सम्पति सगुन सुभ सपनेहुँ मन बिश्राम।  
भूत द्रोह रत मोहबस राम बिमुख रति काम ॥   
  
         ज्ञानमार्गकी कठिनता   
  
कहत कठिन समुझत कठिन साधत कठिन बिबेक।  
होइ घुनाच्छर न्याय जौं पुनि प्रत्यूह अनेक ॥   
  
 भगवद्भजनके अतिरिक्त और सब प्रयत्न व्यर्थ है  
  
खल प्रबोध जग सोध मन को निरोध कुल सोध।  
करहिं ते फोटक पचि मरहिं सपनेहुँ सुख न सुबोध ॥   
  
          सन्तोषकी महिमा  
  
           सोरठा   
  
कोउ बिश्राम कि पाव तात सहज सन्तोष बिनु।  
चलै कि जल बिनु नाव कोटि जतन पचि पचि मरिअ ॥   
  
      मायाकी प्रबलता और उसके तरनेका उपाय  
  
सुर नर मुनि कोउ नाहिं जेहि न मोह माया प्रबल।  
अस बिचारि मन माहिं भजिअ महामाया पतिहि ॥   
  
       गोस्वामीजीकी अनन्यता   
  
          दोहा  
  
एक भरोसो एक बल एक आस बिस्वास।  
एक राम घन स्याम हित चातक तुलसीदास ॥   
  
 प्रेमकी अनन्यताके लिये चातकका उदाहरण  
  
जौं घन बरषै समय सिर जौं भरि जनम उदास।  
तुलसी या चित चातकहि तऊ तिहारी आस ॥   
  
चातक तुलसी के मतें स्वातिहुँ पिऐ न पानि।  
प्रेम तृषा बाढ़ति भली घटें घटैगी आनि ॥   
रटत रटत रसना लटी तृषा सूखि गे अङ्ग।  
तुलसी चातक प्रेम को नित नूतन रुचि रङ्ग ॥   
चढ़त न चातक चित कबहुँ प्रिय पयोद के दोष।  
तुलसी प्रेम पयोधि की ताते नाप न जोख ॥   
बरषि परुष पाहन पयद पङ्ख करौ टुक टूक।  
तुलसी परी न चाहिऐ चतुर चातकहि चूक ॥   
उपल बरसि गरजत तरजि डारत कुलिस कठोर।  
चितव कि चातक मेघ तजि कबहुँ दूसरी ओर ॥   
पबि पाहन दामिनि गरज झरि झकोर खरि खीझि।  
रोष न प्रीतम दोष लखि तुलसी रागहि रीझि ॥   
मान राखिबो माँगिबो पिय सों नित नव नेहु।  
तुलसी तीनिउ तब फबैं जौ चातक मत लेहु ॥   
तुलसी चातक ही फबै मान राखिबो प्रेम।  
बक्र बुन्द लखि स्वातिहू निदरि निबाहत नेम ॥   
तुलसी चातक माँगनो एक एक घन दानि।  
देत जो भू भाजन भरत लेत जो घूँटक पानि ॥   
तीनि लोक तिहुँ काल जस चातक ही के माथ।  
तुलसी जासु न दीनता सुनी दूसरे नाथ ॥   
प्रीति पपीहा पयद की प्रगट नई पहिचानि।  
जाचक जगत कनाउड़ो कियो कनौड़ा दानि ॥   
नहिं जाचत नहिं सङ्ग्रही सीस नाइ नहिं लेइ।  
ऐसे मानी मागनेहि को बारिद बिन देइ ॥   
को को न ज्यायो जगत में जीवन दायक दानि।  
भयो कनौड़ो जाचकहि पयद प्रेम पहिचानि ॥   
साधन साँसति सब सहत सबहि सुखद फल लाहु।  
तुलसी चातक जलद की रीझि बूझि बुध काहु ॥   
चातक जीवन दायकहि जीवन समयँ सुरीति।  
तुलसी अलख न लखि परै चातक प्रीति प्रतीति ॥   
जीव चराचर जहँ लगे है सब को हित मेह।  
तुलसी चातक मन बस्यो घन सों सहज सनेह ॥   
डोलत बिपुल बिहङ्ग बन पिअत पोखरनि बारि।  
सुजस धवल चातक नवल तुही भुवन दस चारि ॥   
मुख मीठे मानस मलिन कोकिल मोर चकोर।  
सुजस धवल चातक नवल रह्यो भुवन भरि तोर ॥   
बास बेस बोलनि चलनि मानस मञ्जु मराल।  
तुलसी चातक प्रेम की कीरति बिसद बिसाल ॥   
प्रेम न परखिअ परुषपन पयद सिखावन एह।  
जग कह चातक पातकी ऊसर बरसै मेह ॥   
होइ न चातक पातकी जीवन दानि न मूढ़।  
तुलसी गति प्रहलाद की समुझि प्रेम पथ गूढ़ ॥   
गरज आपनी सबन को गरज करत उर आनि।  
तुलसी चातक चतुर भो जाचक जानि सुदानि ॥   
चरग चङ्गु गत चातकहि नेम प्रेम की पीर।  
तुलसी परबस हाड़ पर परिहैं पुहुमी नीर ॥   
बध्यो बधिक पर्यो पुन्य जल उलटि उठाई चोञ्च।  
तुलसी चातक प्रेमपट मरतहुँ लगी न खोञ्च ॥   
अण्ड फोरि कियो चेटुवा तुष पर्यो नीर निहारि।  
गहि चङ्गुल चातक चतुर डार्यो बाहिर बारि ॥   
तुलसी चातक देत सिख सुतहि बारहीं बार।  
तात न तर्पन कीजिऐ बिना बारिधर धार ॥   
  
          सोरठा  
  
जिअत न नाई नारि चातक घन तजि दूसरहि।  
सुरसरिहू को बारि मरत न माँगेउ अरध जल ॥   
सुनु रे तुलसीदास प्यास पपीहहि प्रेम की।  
परिहरि चारिउ मास जौ अँचवै जल स्वाति को ॥   
जाचै बारह मास पिऐ पपीहा स्वाति जल।  
जान्यो तुलसीदास जोगवत नेही नेह मन ॥   
  
           दोहा  
  
तुलसीं के मत चातकहि केवल प्रेम पिआस।  
पिअत स्वाति जल जान जग जाँचत बारह मास ॥   
आलबाल मुकुताहलनि हिय सनेह तरु मूल।  
होइ हेतु चित चातकहि स्वाति सलिलु अनुकूल ॥   
उष्न काल अरु देह खिन मन पन्थी तन ऊख।  
चातक बतियाँ न रुचीं अन जल सीञ्चे रूख ॥   
अन जल सीञ्चे रूख की छाया तें बरु घाम।  
तुलसी चातक बहुत हैं यह प्रबीन को काम ॥   
एक अङ्ग जो सनेहता निसि दिन चातक नेह।  
तुलसी जासों हित लगै वहि अहार वहि देह ॥   
  
      एकाङ्गी अनुरागके अन्य उदाहरण  
  
बिबि रसना तनु स्याम है बङ्क चलनि बिष खानि।  
तुलसी जस श्रवननि सुन्यो सीस समरप्यो आनि ॥   
  
         मृगका उदाहरण  
  
आपु ब्याध को रूप धरि कुहौ कुरङ्गहि राग।  
तुलसी जो मृग मन मुरै परै प्रेम पट दाग ॥   
  
         सर्पका उदाहरण  
  
तुलसी मनि निज दुति फनिहि ब्याधिहि देउ दिखाइ।  
बिछुरत होइ नब आँधरो ताते प्रेम न जाइ ॥   
  
         कमलका उदाहरण  
  
जरत तुहिन लखि बनज बन रबि दै पीठि पराउ।  
उदय बिकस अथवत सकुच मिटै न सहज सुभाउ ॥   
  
        मछलीका उदाहरण   
  
देउ आपनें हाथ जल मीनहि माहुर घोरि।  
तुलसी जिऐ जो बारि बिनु तौ तु देहि कबि खोरि ॥   
मकर उरग दादुर कमठ जल जीवन जल गेह।  
तुलसी एकै मीन को है साँचिलो सनेह ॥   
  
       मयूरशिखा बूटीका उदाहरण  
  
तुलसी मिटे न मरि मिटेहुँ साँचो सहज सनेह।  
मोरसिखा बिनु मूरिहूँ पलुहत गरजत मेह ॥   
सुलभ प्रीति प्रीतम सबै कहत करत सब कोइ।  
तुलसी मीन पुनीत ते त्रिभुवन बड़ो न कोइ ॥   
  
         अनन्यताकी महिमा  
  
तुलसी जप तप नेम ब्रत सब सबहीं तें होइ।  
लहै बड़ाई देवता इष्टदेव जब होइ ॥   
  
        गाढ़े दिनका मित्र ही मित्र है  
  
कुदिन हितू सो हित सुदिन हित अनहित किन होइ।  
ससि छबि हर रबि सदन तउ मित्र कहत सब कोइ ॥   
  
       बराबरीका स्नेह दुःखदायक होता है  
  
कै लघुकै बड़ मीत भल सम सनेह दुख सोइ।  
तुलसी ज्यों घृत मधु सरिस मिलें महाबिष होइ ॥   
  
        मित्रतामें छल बाधक है  
  
मान्य मीत सों सुख चहैं सो न छुऐ छल छाहँ।  
ससि त्रिसङ्कु कैकेइ गति लखि तुलसी मन माहँ ॥   
कहिअ कठिन कृत कोमलहुँ हित हठि होइ सहाइ।  
पलक पानि पर ओड़िअत समुझि कुघाइ सुघाइ ॥   
  
        वैर और प्रेम अन्धे होते है  
  
तुलसी बैर सनेह दोउ रहित बिलोचन चारि।  
सुरा सेवरा आदरहिं निन्दहिं सुरसरि बारि ॥   
  
       दानी और याचकका स्वभाव  
  
रुचै मागनेहि मागिबो तुलसी दानिहि दानु।  
आलस अनख न आचरज प्रेम पिहानी जानु ॥   
  
 प्रेम और वैर ही अनुकुलता और प्रतिकूलतामें हेतु हैं    
  
अमिअ गारि गारेउ गरल गारि कीन्ह करतार।  
प्रेम बैर की जननि जुग जानहिं बुध न गवाँर ॥   
  
 स्मरण और प्रिय भाषण ही प्रेमकी निशानी है  
  
सदा न जे सुमिरत रहहिं मिलि न कहहिं प्रिय बैन।  
ते पै तिन्ह के जाहिं घर जिन्ह के हिएँ न नैन ॥   
  
 स्वार्थ ही अच्छाई-बुराईका मानदण्ड हैं  
  
हित पुनीत सब स्वारथहिं अरि असुद्ध बिनु चाड़।  
निज मुख मानिक सम दसन भूमि परे ते हाड़ ॥   
  
 संसारमें प्रेममार्गके अधिकारी बिरले ही हैं  
  
माखी काक उलूक बक दादुर से भए लोग।  
भले ते सुक पिक मोरसे कोउ न प्रेम पथ जोग ॥   
  
       कलियुगमें कपटकी प्रधानता  
  
हृदयँ कपट बर बेष धरि बचन कहहिं गढ़ि छोलि।  
अब के लोग मयूर ज्यों क्यों मिलिए मन खोलि ॥   
  
       कपट अन्ततक नहीं निभता  
  
चरन चोञ्च लोचन रँगौ चलौ मराली चाल।  
छीर नीर बिबरन समय बक उघरत तेहि काल ॥   
  
 कुटिल मनुष्य अपनी कुटिलताको नहीं छोड़ सकता  
  
मिलै जो सरलहि सरल ह्वै कुटिल न सहज बिहाइ।  
सो सहेतु ज्यों बक्र गति ब्याल न बिलहिं समाइ ॥   
कृसधन सखहि न देब दुख मुएहुँ न मागब नीच।  
तुलसी सज्जन की रहनि पावकल पानी बीच ॥   
सङ्ग सरल कुटिलहि भएँ हरि हर करहिं निबाहु।  
ग्रह गनती गनि चतुर बिधि कियो उदर बिनु राहु ॥   
  
         स्वभावकी प्रधानता  
  
नीच निचाई नहिं तजइ सज्जनहू कें सङ्ग।  
तुलसी चन्दन बिटप बसि बिनु बिष भए न भुअङ्ग ॥   
भलो भलाइहि पै लहइ लहइ निचाइहि नीचु।  
सुधा सराहिअ अमरताँ गरल सराहिअ मीचु ॥   
मिथ्या माहुर सज्जनहि खलहि गरल सम साँच।  
तुलसी छुअत पराइ ज्यों पारद पावक आँच ॥   
  
      सत्सङ्ग और असत्सङ्गका परिणामगत भेद  
  
सन्त सङ्ग अपबर्ग कर कामी भव कर पन्थ।  
कहहि सन्त कबि कोबिद श्रुति पुरान सदग्रन्थ ॥   
सुकृत न सुकृती परिहरइ कपट न कपटी नीच।  
मरत सिखावन देइ चले गीधराज मारीच ॥   
  
        सज्जन और दुर्जनका भेद  
  
सुजन सुतरु बन ऊख सम खल टङ्किका रुखान।  
परहित अनहित लागि सब साँसति सहर समान ॥   
पिअहि सुमन रस अलिल बिटप काटि कोल फल खात।  
तुलसी तरुजीवी जुगल सुमति कुमति की बात ॥   
  
         अवसरकी प्रधानता  
  
अवसर कौड़ी जो चुकै बहुरि दिएँ का लाख।  
दुइज न चन्दा देखिऐ उदौ कहा भरि पाख ॥   
  
      भलाई करना बिरले ही जानते हैं  
  
ग्यान अनभले को सबहि भले भलेहू काउ।  
सीङ्ग सूँड़ रद लूम नख करत जीव जड़ घाउ ॥   
  
      संसारमें हित करनेवाले कम है  
  
तुलसी जग जीवन अहित कतहुँ कोउ हित जानि।  
सोषक भानु कृसानु महि पवन एक घन दानि ॥   
सुनिअ सुधा देखिअहिं गरल सब करतूति कराल।  
जहँ तहँ काक उलूक बक मानस सकृत मराल ॥   
जलचर थलचर गगनचर देव दनुज नर नाग।  
उत्तम मध्यम अधम खल दस गुन बढ़त बिभाग ॥   
बलि मिस देखे देवता कर मिस मानव देव।  
मुए मार सुबिचार हत स्वारथ साधन एव ॥   
सुजन कहत भल पोच पथ पापि न परखइ भेद।  
करमनास सुरसरित मिस बिधि निषेध बद बेद ॥   
  
       वस्तुही प्रधान है, आधार नहीं  
  
मनि भाजन मधु पारई पूरन अमी निहारि।  
का छाँड़िअ का सङ्ग्रहिअ कहहु बिबेक बिचारि ॥   
  
       प्रीति और वैरकी तीन श्रेणियाँ  
  
उत्तम मध्यम नीच गति पाहन सिकता पानि।  
प्रीति परिच्छा तिहुन की बैर बितिक्रम जानि ॥   
  
 जिसे सज्जन ग्रहण करते है,उसे दुर्जन त्याग देते हैं  
  
पुन्य प्रीति पति प्रापतिउ परमारथ पथ पाँच।  
लहहिं सुजन परिहरहिं खल सुनहु सिखावन साँच ॥   
  
 प्रकृतिके अनुसार व्यवहारका भेद भी आवश्यक हैं  
  
नीच निरादरहीं सुखद आदर सुखद बिसाल।  
कदरी बदरी बिटप गति पेखहु पनस रसाल ॥   
  
 अपना आचरण सभी को अच्छा लगता है  
  
तुलसी अपनो आचरन भलो न लागत कासु।  
तेहि न बसात जो खात नित लहसुनहू को बासु ॥   
  
       भाग्यवान् कौन है ?  
  
बुध सो बिबेकी बिमलमति जिन्ह के रोष न राग।  
सुहृद सराहत साधु जेहि तुलसी ताको भाग ॥   
  
      साधुजन किसकी सराहना करते है  
  
आपु आपु कहँ सब भलो अपने कहँ कोइ कोइ।  
तुलसी सब कहँ जो भलो सुजन सराहिअ सोइ ॥   
  
         सङ्गकी महिमा  
  
तुलसी भलो सुसङ्ग तें पोच कुसङ्गति सोइ।  
नाउ किन्नरी तीर असि लोह बिलोकहु लोइ ॥   
गुरु सङ्गति गुरु होइ सो लघु सङ्गति लघु नाम।  
चार पदारथ में गनै नरक द्वारहू काम ॥   
तुलसी गुरु लघुता लहत लघु सङ्गति परिनाम।  
देवी देव पुकारिअत नीच नारि नर नाम ॥   
तुलसी किएँ कुसङ्ग थिति होहिं दाहिने बाम।  
कहि सुनि सकुचिअ सूम खल गत हरि सङ्कर नाम ॥   
बसि कुसङ्ग चह सुजनता ताकी आस निरास।  
तीरथहू को नाम भो गया मगह के पास ॥   
राम कृपाँ तुलसी सुलभ गङ्ग सुसङ्ग समान।  
जो जल परै जो जन मिलै कीजै आपु समान ॥   
ग्रह भेषज जल पवन पट पाइ कुजोग सुजोग।  
होहिं कुबस्तु सुबस्तु जल लखहिं सुलच्छन लोग ॥   
जनम जोग में जानिअत जग बिचित्र गति देखि।  
तुलसी आखर अङ्क रस रङ्ग बिभेद बिसेषि ॥   
आखर जोरि बिचार करु सुमति अङ्क लिखि लेखु।  
जोग कुजोग सुजोग मय जग गति समुझि बिसेषु ॥   
  
        मार्ग-भेदसे फल-भेद  
  
करु बिचार चलु सुपथ भल आदि मध्य परिनाम।  
उलटि जपें 'जारा मरा' सूधें'राजा राम' ॥   
  
 भलेके भला ही हो, यह नियम नहीं है  
  
होइ भले के अनभलो होइ दानि के सूम।  
होइ कपूत सपूत कें ज्यों पावक में धूम ॥   
  
         विवेककी आवश्यकता  
  
जड़ चेतन गुन दोष मय बिस्व कीन्ह करतार।  
सन्त हङ्क गुन गहहिं पय परिहरि बारि बिकार ॥   
  
          सोरठा  
  
पाट कीट तें होइ तेहि तें पाटम्बर रुचिर।  
कृमि पालइ सबु कोइ परम अपावन प्रान सम ॥       
  
          दोहा  
  
जो जो जेहिं जेहिं रल मगन तहँ सो मुदित मन मानि।  
रसगुन दोष बिचारिबो रसिक रीति पहिचानि ॥   
सम प्रकास तम पाख दुहुँ नाम भेद बिधि कीन्ह।  
ससि सोषक पोषक समुझि जग जस अपजस दीन्ह ॥   
  
 कभी-कभी भलेको बुराई भी मिल जाती है  
  
लोक बेदहू लौं दगो नाम भले को पोच।  
धर्मराज जम गाज पबि कहत सकोच न सोच ॥   
  
 सज्जन और दुर्जनकी परीक्षाके भिन्न-भिन्न प्रकार  
  
बिरुचि परखिऐ सुजन जन राखि परखिऐ मन्द।  
बड़वानल सोषत उदधि हरष बढ़ावत चन्द ॥   
  
        नीच पुरुषकी नीचता  
  
प्रभु सनमुख भएँ नीच नर होत निपट बिकराल।  
रबिरुख लखि दरपन फटिक उगिलत ज्वालाजाल ॥   
  
        सज्जनकी सज्जनता  
  
प्रभु समीप गत सुजन जन होत सुखद सुबिचार।  
लवन जलधि जीवन जलद बरषत सुधा सुबारि ॥   
नीच निरावहिं निरस तरु तुलसी सीञ्चहिं ऊख।  
पोषत पयद समान सब बिष पियूष के रूख ॥   
बरषि बिस्व हरषित करत हरत ताप अघ प्यास।  
तुलसी दोष न जलद को जो जल जरै जवास ॥   
अमर दानि जाचक मरहिं मरि मरि फिरि फिरि लेहिं।  
तुलसी जाचक पातकी दातहि दूषन देहिं ॥   
  
          नीचनिन्दा  
  
लखि गयन्द लै चलत भजि स्वान सुखानो हाड़।  
गज गुन मोल अहार बल महिमा जान कि राड़ ॥   
  
         सज्जनमहिमा  
  
कै निदरहुँ कै आदरहुँ सिङ्घहि स्वान सिआर।  
हरष बिषाद न केसरिहि कुञ्जर गञ्जनिहार ॥   
  
         दुर्जनोका स्वभाव  
  
ठाढ़ो द्वार न दै सकैं तुलसी जे नर नीच।  
निन्दहि बलिल हरिचन्द को का कियो करन दधीच ॥   
  
 नीचकी निन्दासे उत्तम पुरुषोङ्का कुछ नहीं घटता  
  
ईस सीस बिलसत बिमल तुलसी तरल तरङ्ग।  
स्वान सरावग के कहें लघुता लहै न गङ्ग ॥   
तुलसी देवल देव को लागे लाख करोरि।  
काक अभागें हगि भर्यो महिमा भई कि थोरि ॥   
  
 गुणोङ्का ही मूल्य है,दूसरोङ्के आदर-अनादरका नहीं  
  
निज गुन घटत न नाग नग परखि परिहरत कोल।  
तुलसी प्रभु भूषन किए गुञ्जा बढ़े न मोल ॥   
  
 श्रेष्ठ पुरुषोङ्की महिमाको कोई नहीं पा सकता  
  
राकापति षोड़स उअहिं तारा गन समुदाइ।  
सकल गिरिन्ह दव लाइअ बिनु रबि राति न जाइ ॥   
  
 दुष्ट पुरुषोन्द्वारा की हुई निन्दा-स्तुतिका कोई मूल्य नहीं है  
  
भलो कहहिं बिनु जानेहूँ बिनु जानें अपबाद।  
ते नर गादुर जानि जियँ करिय न हरष बिषाद ॥   
  
 डाह करनेवालोङ्का कभी कल्याण नहीं होता  
  
पर सुख सम्पति देखि सुनि जरहिं जे जड़ बिनु आगि।  
तुलसी तिन के भागते चलै भलाई भागि ॥   
  
 दूसरोङ्की निन्दा करनेवालोङ्का मुहँ काला होता है  
  
तुलसी जे कीरति चहहिं पर की कीरति खोइ।  
तिनके मुहँ मसि लागिहैं मिटहि न मरिहै धोइ ॥   
  
       मिथ्या अभिमानका दुष्परिणाम   
  
तन गुन धन महिमा धरम तेहि बिनु जेहि अभिमान।  
तुलसी जिअत बिडम्बना परिनामहु गत जान ॥   
  
      नीचा बनकर रहना ही श्रेष्ठ है  
  
सासु ससुर गुरु मातु पितु प्रभु भयो चहै सब कोइ।  
होनी दूजी ओर को सुजन सराहिअ सोइ ॥   
  
      सज्जन स्वाभाविक ही पूजनीय होते है  
  
सठ सहि साँसति पति लहत सुजन कलेस न कायँ।  
गढ़ि गुढ़ि पाहन पूजिऐ गण्डकि सिला सुभायँ ॥   
  
        भूप-दरबारकी निन्दा  
  
बड़े बिबुध दरबार तें भूमि भूप दरबार।  
जापक पूजत पेखिअत सहत निरादर भार ॥   
  
       छल-कपट सर्वत्र वर्जित है  
  
बिनु प्रपञ्च छल भीख भलि लहिअ न दिएँ कलेस।  
बावन बलि सों छल कियो दियो उचित उपदेस ॥   
भलो भले सों छल किएँ जनम कनौड़ो होइ।  
श्रीपति सिर तुलसी लसति बलि बावन गति सोइ ॥   
बिबुध काज बावन बलिहि छलो भलो जिय जानि।  
प्रभुता तजि बस भे तदपि मन की गइ न गलानि ॥   
  
      जगत् में सब सीधोङ्को तङ्ग करते है  
  
सरल बक्र गति पञ्च ग्रह चपरि न चितवत काहु।  
तुलसी सूधे सूर ससि समय बिडम्बित राहु ॥   
  
         दुष्ट-निन्दा  
  
खल उपकार बिकार फल तुलसी जान जहान।  
मेढुक मर्कट बनिक बक्र कथा सत्य उपखान ॥   
तुलसी खल बानी मधुर सुनि समुझिअ हियँ हेरि।  
राम राज बाधक भई मूढ़ मन्थरा चेरि ॥   
जोङ्क सूधि मन कुटिल गति खल बिपरीत बिचारु।  
अनहित सोनित सोष सो सो हित सोषनिहारु ॥   
नीच गुड़ि ज्यों जानिबो सुनि लखि तुलसीदास।  
ढीलि दिएँ गिरि परत महि खैञ्चत चढ़त अकास ॥   
भरदर बरसत कोस सत बचै जे बूँद बराइ।  
तुलसी तेउ खल बचन कर हए गए न पराइ ॥   
पेरत कोल्हू मेलि तिल तिली सनेही जानि।  
देखि प्रीति की रीति यह अब देखिबी रिसानि ॥   
सहबासी काचो गिलहिं पुरजन पाक प्रबीन।  
कालछेप केहि मिलि करहिं तुलसी खग मृग मीन ॥   
जासु भरोसें सोइऐ राखि गोद में सीस।  
तुलसी तासु कुचाल तें रखवारो जगदीस ॥   
मार खोज लै सौंह करि करि मत लाज न त्रास।  
मुए नीच ते मीच बिनु जे इन कें बिस्वास ॥   
परद्रोही परदार रत परधन पर अपबाद।  
ते नर पावँर पापमय देह धरें मनुजाद ॥   
  
 कपटीको पहचानना बड़ा कठिन है  
  
बचन बेष क्यों जानिए मन मलीन नर नारि।  
सूपनखा मृग पूतना दसमुख प्रमुख बिचारि ॥   
  
       कपटी से सदा डरना चाहिये  
  
हँसनि मिलनि बोलनि मधुर कटु करतब मन माँह।  
छुवत जो सकुचइ सुमति सो तुलसी तिन्ह कि छाहँ ॥   
  
      कपट ही दुष्टताका स्वरूप है  
  
कपट सार सूची सहस बाँधि बचन परबास।  
कियो दुराउ चहौ चातुरीं सो सठ तुलसीदास ॥   
  
      कपटी कभी सुख नहीं पाता  
  
बचन बिचार अचार तन मन करतब छल छूति।  
तुलसी क्यों सुख पाइऐ अन्तरजामिहि धूति ॥   
सारदूल को स्वाँग करि कूकर की करतूति।  
तुलसी तापर चाहिऐ कीरति बिजय बिभूति ॥   
  
       पाप ही दुःखका मूल है  
  
बड़े पाप बाढ़े किए छोटे किए लजात।  
तुलसी ता पर सुख चहत बिधि सों बहुत रिसात ॥   
  
      अविवेक ही दुःखका मूल है  
  
देस काल करता करम बचन बिचार बिहीन।  
ते सुरतरु तर दारिदी सुरसरि तीर मलीन ॥   
साहस ही कै कोप बस किएँ कठिन परिपाक।  
सठ सङ्कट भाजन भए हठि कुजाति कपि काक ॥   
राज करत बिनु काजहीं करहिं कुचालि कुसाजि।  
तुलसी ते दसकन्ध ज्यों जइहैं सहित समाज ॥   
राज करत बिनु काजहीं ठटहिं जे कूर कुठाट।  
तुलसी ते कुरुराज ज्यों जइहै बारह बाट ॥   
  
      विपरीत बुद्धि बिनाशका लक्षण है  
  
सभा सुयोधन की सकुनि सुमति सराहन जोग।  
द्रोन बिदुर भीषम हरिहि कहहिं प्रपञ्ची लोग ॥   
पाण्डु सुअन की सदसि ते नीको रिपु हित जानि।  
हरि हर सम सब मानिअत मोह ग्यान की बानि ॥   
हित पर बढ़इ बिरोध जब अनहित पर अनुराग।  
राम बिमुख बिधि बाम गति सगुन अघाइ अभाग ॥   
सहज सुहृद गुर स्वामि सिख जो न करइ सिर मानि।  
सो पछिताइ अघाइ उर अवसि होइ हित हानि ॥   
  
 जोशमें आकर अनधिकार कार्य करनेवाला पछताता है  
  
भरुहाए नट भाँट के चपरि चढ़े सङ्ग्राम।  
कै वै भाजे आइहै के बाँधे परिनाम ॥   
  
 समयपर कष्ट सह लेना हितकर होता है  
  
लोक रीति फूटी सहहिं आँजी सहइ न कोइ।  
तुलसी जो आँजी सहइ सो आँधरो न होइ ॥   
  
       भगवान् सबके रक्षक है  
  
भागें भल ओड़ेहुँ भलो भलो न घालें घाउ।  
तुलसी सब के सीस पर रखवारो रघुराउ ॥   
  
       लड़ना सर्वथा त्याज्य है  
  
सुमति बिचारहिं परिहरहिं दल सुमनहुँ सङ्ग्राम।  
सकुल गए तनु बिनु भए साखी जादौ काम ॥   
ऊलह न जानब छोट करि कलह कठिन परिनाम।  
लगति अगिनि लघु नीच गृह जरत धनिक धन धाम ॥   
  
         क्षमाका महत्व   
  
छमा रोष के दोष गुन सुनि मनु मानहिं सीख।  
अबिचल श्रीपति हरि भए भूसुर लहै न भीख ॥   
कौरव पाण्डव जानिऐ क्रोध छमा के सीम।  
पाँचहि मारि न सौ सके सयौ सँघारे भीम ॥   
  
 क्रोधकी अपेक्षा प्रेमके द्वारा वश करना ही जीत है  
  
बोल न मोटे मारिऐ मोटी रोटी मारु।  
जीति सहस सम हारिबो जीतें हारि निहारु ॥   
जो परि पायँ मनाइए तासों रूठि बिचारि।  
तुलसी तहाँ न जीतिऐ जहँ जीतेहूँ हारि ॥   
जूझे ते भल बूझिबो भली जीति तें हार।  
डहकें तें डहकाइबो भलो जो करिअ बिचार ॥   
जा रिपु सों हारेहुँ हँसी जिते पाप परितापु।  
तासों रारि निवारिऐ समयँ सँभारिअ आपु ॥   
जो मधु मरै न मारिऐ माहुर देइ सो काउ।  
जग जिति हारे परसुधर हारि जिते रघुराउ ॥   
बैर मूल हर हित बचन प्रेम मूल उपकार।  
दो हा सुभ सन्दोह सो तुलसी किएँ बिचार ॥   
रोष न रसना खोलिऐ बरु खोलिअ तरवारि।  
सुनत मधुर परिनाम हित बोलिअ बचन बिचारि ॥   
मधुर बचन कटु बोलिबो बिनु श्रम भाग अभाग।  
कुहू कुहू कलकण्ठ रव का का कररत काग ॥   
पेट न फूलत बिनु कहें कहत न लागइ ढेर।  
सुमति बिचारें बोलिऐ समुझि कुफेर सुफेर ॥   
  
 वीतराग पुरुषोङ्की शरण ही जगत् के जञ्जालसे बचनेका उपाय है   
  
छिद्यो न तरुनि कटाच्छ सर करेउ न कठिन सनेहु।  
तुलसी तिन की देह को जगत कवच करि लेहु ॥   
  
      शूरवीर करनी करते है,कहते नहीं   
  
सूर समर करनी करहिं कहि न जनावहिं आपु।  
बिद्यमान रन पाइ रिपु कायर कथहिं प्रतापु ॥   
  
 अभिमान के बचन कहना अच्छा नहीं   
  
बचन कहे अभिमान के पारथ पेखत सेतु।  
प्रभु तिय लूटत नीच भर जय न मीचु तेहिं हेतु ॥   
  
 दीनोङ्की रक्षा करनेवाला सदा बिजयी होता है   
  
राम लखन बिजई भए बनहुँ गरीब निवाज।  
मुखर बालि रावन गए घरहीं सहित समाज ॥   
  
 नीतिका पालन करनेवालेके सभी सहायक बन जाते हैं   
  
खग मृग मीत पुनीत किय बनहुँ राम नयपाल।  
कुमति बालि दसकण्ठ घर सुहद बन्धु कियो काल ॥   
  
       सराहनेयोग्य कौन है   
  
लखइ अघानो भूख ज्यों लखइ जीतिमें हारि।  
तुलसी सुमति सराहिऐ मग पग धरइ बिचारि ॥   
  
      अवसर चूक जानेसे बड़ी हानि होती है  
  
लाभ समय को पालिबो हानि समय की चूक।  
सदा बिचारहिं चारुमति सुदिन कुदिन दिन दूक ॥   
  
         समयका महत्व  
  
सिन्धु तरन कपि गिरि हरन काज साइँ हित दोउ।  
तुलसी समयहिं सब बड़ो बूझत कहुँ कोउ कोउ ॥   
  
तुलसी मीठी अमी तें मागी मिलै जो मीच।  
सुधा सुधाकर समय बिनु काललकूट तें नीच ॥   
  
 विपत्तिकालके मित्र कौन है ?  
  
तुलसी असमय के सखा धीरज धरम बिबेक।  
साहित साहस सत्यब्रत राम भरोसो एक ॥   
समरथ कोउ न राम सों तीय हरन अपराधु।  
समयहिं साधे काज सब समय सराहहिं साधु ॥   
तुलसी तीरहु के चलें समय पाइबी थाह।  
धाइज न जाइ थहाइबी सर सरिता अवगाह ॥   
  
        होनहारकी प्रबलता  
  
तुलसी जसि भवतब्यता तैसी मिलइ सहाइ।  
आपुनु आवइ ताहि पै ताहि तहाँ लै जाइ ॥   
  
       परमार्थप्राप्तिके चार उपाय  
  
कै जूझीबो कै बूझिबो दान कि काय कलेस।  
चारि चारु परलोक पथ जथा जोग उपदेस ॥   
  
       विवेककी आवश्यकता    
  
पात पात को सीञ्चिबो न करु सरग तरु हेत।  
कुटिल कटुक फर फरैगो तुलसी करत अचेत ॥   
  
        विश्वासकी महिमा  
  
गठिबँध ते परतीति बड़ि जेहिं सबको सब काज।  
कहब थोर समुझब बहुत गाड़े बढ़त अनाज ॥   
अपनो ऐपन निज हथा तिय पूजहिं निज भीति।  
फरइ सकल मन कामना तुलसी प्रीति प्रतीति ॥   
बरषत करषत आपु जल हरषत अरघनि भानु।  
तुलसी चाहत साधु सुर सब सनेह सनमानु ॥   
  
       बारह नक्षत्र व्यापारके लिये अच्छे हैं  
  
श्रुति गुन कर गुन पु जुग मृग हर रेवती सखाउ।  
देहि लेहि धन धरनि धरु गएहुँ न जाइहि काउ ॥   
  
 चौदह नक्षत्रोम्में हाथसे गया हुआ धन वापस नहीं मिलता  
  
ऊगुन पूगुन बि अज कृ म आ भ अ मू गुनु साथ।  
हरो धरो गाड़ो दियो धन फिरि चढ़इ न हाथ ॥   
  
      कौन-सी तिथियाँ कब हानिकारक होती हैं ?  
  
रबि हर दिसि गुन रस नयन मुनि प्रथमादिक बार।  
तिथि सब काज नसावनी होइ कुजोग बिचार ॥   
  
      कौन-सा चन्द्रमा घातक समझना चाहिये ?  
  
ससि सर नव दुइ छ दस गुन मुनि फल बसु हर भानु।  
मेषादिक क्रम तें गनहिं घात चन्द्र जियँ जानु ॥   
  
      किन-किन वस्तुओङ्का दर्शन शुभ है ?  
  
नकुल सुदरसनु दरसनी छेमकरी चक चाष।  
दस दिसि देखत सगुन सुभ पूजहिं मन अभिलाष ॥   
  
      सात वस्तुएँ सदा मङ्गलकारी हैं  
  
सुधा साधु सुरतरु सुमन सुफल सुहावनि बात।  
तुलसी सीतापति भगति सगुन सुमङ्गल सात ॥   
  
   
      श्रीरघुनाथजीका स्मरण सारे मङ्गलोङ्की जड़ है  
  
भरत सत्रुसूदन लखन सहित सुमिरि रघुनाथ।  
करहु काज सुभ साज सब मिलिहि सुमङ्गल साथ ॥   
  
       यात्राके समयका शुभ स्मरण  
  
राम लखन कौसिक सहित सुमिरहु करहु पयान।  
लच्छि लाभ लै जगत जसु मङ्गल सगुन प्रमान ॥   
  
       वेदकी अपार महिमा  
  
अतुलित महिमा बेद की तुलसी किएँ बिचार।  
जो निन्दत निन्दित भयो बिदित बुद्ध अवतार ॥   
बुध किसान सर बेद निज मतें खेत सब सीञ्च।  
तुलसी कृषि लखि जानिबो उत्तम मध्यम नीच ॥   
  
      धर्मका परित्याग किसी भी हालतमें नही करना चाहिये  
  
सहि कुबोल साँसति सकल अँगइ अनट अपमान।  
तुलसी धरम न परिहरिअ कहि करि गए सुजान ॥   
  
      दूसरेका हित ही करना चाहिये, अहित नहीं  
  
अनहित भय परहित किएँ पर अनहित हित हानि।  
तुलसी चारु बिचारु भल करिअ काज सुनि जानि ॥   
  
 प्रत्येक कार्यकी सिद्धिमें तीन सहायक होते हैं  
  
पुरुषारथ पूरब करम परमेस्वर परधान।  
तुलसी पैरत सरित ज्यों सबहिं काज अनुमान ॥   
  
 नीतिका अवलम्बन और श्रीरामजीके चरणोम्में प्रेम ही श्रेष्ठ है  
  
चलब नीति मग राम पग नेह निबाहब नीक।  
तुलसी पहिरिअ सो बसन जो न पखारें फीक ॥   
दोहा चारु बिचारु चलु परिहरि बाद बिबाद।  
सुकृत सीवँ स्वारथ अवधि परमारथ मरजाद ॥   
  
 विवेकपूर्वक व्यवहार ही उत्तम है  
  
तुलसी सो समरथ सुमति सुकृती साधु सयान।  
जो बिचारि ब्यवहरइ जग खरच लाभ अनुमान ॥   
जाय जोग जग छेम बिनु तुलसी के हित राखि।  
बिनुऽपराध भृगुपति नहुष बेनु बृकासुर साखि ॥   
  
       नेमसे प्रेम बड़ा है  
  
बड़ि प्रतीति गठिबन्ध तें बड़ो जोग तें छेम।  
बड़ो सुसेवक साइँ तें बड़ो नेम तें प्रेम ॥   
  
 किस-किसका परित्याग कर देना चाहिये  
  
सिष्य सखा सेवक सचिव सुतिय सिखावन साँच।  
सुनि समुझिअ पुनि परिहरिअ पर मन रञ्जन पाँच ॥   
  
 सात वस्तुओङ्को रस बिगड़नेके पहले ही छोड़ देना चाहिये  
  
नगर नारि भोजन सचिव सेवक सखा अगार।  
सरस परिहरें रङ्ग रस निरस बिषाद बिकार ॥   
  
       मनके चार कण्टक हैं  
  
तूठहिं निज रुचि काज करि रूठहिं काज बिगारि।  
तीय तनय सेवक सखा मन के कण्टक चारि ॥   
  
       कौन निरादर पाते हैं ?  
  
दीरघ रोगी दारिदी कटुबच लोलुप लोग।  
तुलसी प्रान समान तउ होहिं निरादर जोग ॥   
  
      पाँच दुःखदायी होते है  
  
पाही खेती लगन बट रिन कुब्याज मग खेत।  
बैर बड़े सों आपने किए पाँच दुख हेत ॥   
  
 समर्थ पापीके वैर करना उचित नहीं  
  
धाइ लगै लोहा ललकि खैञ्चि लेइ नइ नीचु।  
समरथ पापी सों बयर जानि बिसाही मीचु ॥   
  
       शोचनीय कौन है  
  
सोचिअ गृही जो मोह बस करइ करम पथ त्याग।  
सोचिअ जती प्रपञ्च रत बिगत बिबेक बिराग ॥   
  
       परमार्थसे विमुख ही अन्धा है  
  
तुलसी स्वारथ सामुहो परमारथ तन पीठि।  
अन्ध कहें दुख पाइहै डिठिआरो केहि डीठि ॥   
  
      मनुष्य आँख होते हुए भी मृत्युको नहीं देखते  
  
बिन आँखिन की पानहीं पहिचानत लखि पाय।  
चारि नयन के नारि नर सूझत मीचु न माय ॥   
  
       मूढ़ उपदेश नहीं सुनते  
  
जौ पै मूढ़ उपदेस के होते जोग जहान।  
क्यों न सुजोधन बोध कै आए स्याम सुजान ॥   
  
          सोरठा   
  
फुलइ फरइ न बेत जदपि सुधा बरषहिं जलद।  
मूरुख हृदयँ न चेत जौं गुर मिलहिं बिरञ्चि सम ॥   
  
          दोहा  
  
रीझि आपनी बूझि पर खीझि बिचार बिहीन।  
ते उपदेस न मानहीं मोह महोदधि मीन ॥   
  
      बार-बार सोचनेकी आवश्यकता  
  
अनसमुझें अनुसोचनो अवसि समुझिऐ आपु।  
तुलसी आपु न समुझिऐ पल पल पर परितापु ॥   
  
      मूर्खशिरोमणि कौन हैं ?  
  
कूप खनत मन्दिर जरत आएँ धारि बबूर।  
बवहिं नवहिं निज काज सिर कुमति सिरोमनि कूर ॥   
  
      ईश्वरविमुखकी दुर्गति ही होती है  
  
निडर ईस तें बीस कै बीस बाहु सो होइ।  
गयो गयो कहैं सुमति सब भयो कुमति कह कोइ ॥   
  
 जान-बूझकर अनीति करनेवालेको उपदेश देना व्यर्थ हैं  
  
जो सुनि समुझि अनीति रत जागत रहे जु सोइ।  
उपदेसिबो जगाइबो तुलसी उचित न होइ ॥   
बहु सुत बहु रुचि बहु बचन बहु अचार ब्यवहार।  
इनको भलो मनाइबो यह अग्यान अपार ॥   
  
      जगत् के लोगोङ्को रिझानेवाला मूर्ख हैं  
  
लोगनि भलो मनाव जो भलो होन की आस।  
करत गगन को गेण्डुँआ सो सठ तुलसीदास ॥   
अपजस जोग कि जानकी मनि चोरी की कान्ह।  
तुलसी लोग रिझाइबो करषि कातिबो नान्ह ॥   
तुलसी जु पै गुमान को होतो कछू उपाउ।  
तौ कि जानकिहि जानि जियँ परिहरते रघुराउ ॥   
  
      प्रतिष्ठा दुःखका मूल है  
  
मागि मधुकरी खात ते सोवत गोड़ पसारि।  
पाप प्रतिष्ठा बढ़ि परी ताते बाढ़ी रारि ॥   
तुलसी भेड़ी की धँसनि जड़ जनता सनमान।  
उपजत ही अभिमान भो खोवत मूढ़ अपान ॥   
  
      भेड़ियाधँसानका उदाहरण  
  
लही आँखि कब आँधरे बाँझ पूत कब ल्याइ।  
कब कोढ़ी काया लही जग बहराइच जाइ ॥   
  
 ऐश्वर्य पाकर मनुष्य अपनेको निडर मान बैठते हैं  
  
तुलसी निरभय होत नर सुनिअत सुरपुर जाइ।  
सो गति लखि ब्रत अछत तनु सुख सम्पति गति पाइ ॥   
तुलसी तोरत तीर तरु बक हित हंस बिडारि।  
बिगत नलिन अलि मलिन जल सुरसरिहू बढ़िआरि ॥   
अधिकरी बस औसरा भलेउ जानिबे मन्द।  
सुधा सदन बसु बारहें चउथें चउथिउ चन्द ॥   
  
 नौकर स्वामीकी अपेक्षा अधिक अत्याचारी होते है  
  
त्रिबिध एक बिधि प्रभु अनुग अवसर करहिं कुठाट।  
सूधे टेढ़े सम बिषम सब महँ बारहबाट ॥   
प्रभु तें प्रभु गन दुखद लखि प्रजहिं सँभारै राउ।  
कर तें होत कृपानको कठिन घोर घन घाउ ॥   
ब्यालहु तें बिकराल बड़ ब्यालफेन जियँ जानु।  
वहि के खाए मरत है वहि खाए बिनु प्रानु ॥   
कारन तें कारजु कठिन होइ दोसु नहिं मोर।  
कुलिस अस्थि तें उपल तें लोह कराल कठोर ॥   
काल बिलोकत ईस रुख भानु काल अनुहारि ॥   
रबिहि राउ राजहिं प्रजा बुध ब्यवहरहिं बिचारि ॥   
जथा अमल पावन पवन पाइ कुसङ्ग सुसङ्ग।  
कहिअ कुबास सुबास तिमि काल महीस प्रसङ्ग ॥   
भलेहु चलत पथ पोच भय नृप नियोग नय नेम।  
सुतिय सुभूपति भूषिअत लोह सँवारित हेम ॥   
  
      राजाको कैसा होना चाहिये ?  
  
माली भानु किसान सम नीति निपुन नरपाल।  
प्रजा भाग बस होहिङ्गे कबहुँ कबहुँ कलिकाल ॥   
बरषत हरषत लोग सब करषत लखै न कोइ।  
तुलसी प्रजा सुभाग ते भूप भानु सो होइ ॥   
  
         राजनीति  
  
सुधा सुजान कुजान फल आम असन सम जानि।  
सुप्रभु प्रजा हित लेहिं कर सामादिक अनुमानि ॥   
पाके पकए बिटप दल उत्तम मध्यम नीच।  
फल नर लहैं नरेस त्यों करि बिचारि मन बीच ॥   
रीझि खीझि गुरु देत सिख सखा सुसाहिब साधु।  
तोरि खाइ फल होइ भल तरु काटें अपराधु ॥   
  
   
  
धरनि धेनु चारितु चरत प्रजा सुबच्छ पेन्हाइ।  
हाथ कछू नहिं लागिहै किएँ गोड़ कि गाइ ॥   
चढ़े बधूरें चङ्ग ज्यों ग्यान ज्यों सोक समाज।  
करम धरम सुख सम्पदा त्यों जानिबे कुराज ॥   
कण्टक करि करि परत गिरि साखा सहस खजूरि।  
मरहिं कृनृप करि करि कुनय सों कुचालि भव भूरि ॥   
काल तोपची तुपक महि दारू अनय कराल।  
पाप पलीता कठिन गुरु गोला पुहुमी पाल ॥   
  
      किसका राज्य अचल हो जाता है ?  
  
भूमि रुचिर रावन सभा अङ्गद पद महिपाल।  
धरम राम नय सीय बल अचल होत सुभ काल ॥   
प्रीति राम पद नीति रति धरम प्रतीति सुभायँ।  
प्रभुहि न प्रभुता परिहरै कबहुँ बचन मन कायँ ॥   
कर के कर मन के मनहिं बचन बचन गुन जानि।  
भूपहि भूलि न परिहरै बिजय बिभूति सयानि ॥   
गोली बान सुमन्त्र सर समुझि उलटि मन देखु।  
उत्तम मध्यम नीच प्रभु बचन बिचारि बिसेषु ॥   
सत्रु सयानो सलिल ज्यों राख सीस रिपु नाव।  
बूड़त लखि पग डगत लखि चपरि चहूँ दिसि घाव ॥   
रैअत राज समाज घर तन धन धरम सुबाहु।  
सान्त सुसचिवन सौम्पि सुख बिलसइ नित नरनाहु ॥   
मुखिआ मुखु सो चाहिऐ खान पान कहुँ एक।  
पालइ पोषइ सकल अँग तुलसी सहित बिबेक ॥   
सेवक कर पद नयन से मुख सो साहिबु होइ।  
तुलसी प्रीति कि रीति सुनि सुकबि सराहहिं सोइ ॥   
सचिव बैद गुर तीनि जौं प्रिय बोलहिं भय आस।  
राज धर्म तन तीनी कर होइ बेगिहीं नास ॥   
रसना मन्त्री दसन जन तोष पोष निज काज।  
प्रभु कर सेन पदादिका बालक राज समाज ॥   
लकड़ी डौआ करछुली सरस काज अनुहारि।  
सुप्रभु सङ्ग्रहहिं परिहरहिं सेवक सखा बिचारि ॥   
प्रभु समीप छोटे बड़े रहत निबल बलवान।  
तुलसी प्रगट बिलोकिऐ कर अँगुली अनुमान ॥   
  
 आज्ञाकारी सेवक स्वामी से बड़ा होता है  
  
साहब तें सेवक बड़ो जो निज धरम सुजान।  
राम बाँधि उतरे उदधि लाँघि गए हनुमान ॥   
  
 मूलके अनुसार बढ़नेवाला और बिना अभिमान किये  
  
      सबको सुख देनेवाला पुरुष ही श्रेष्ठ है  
  
तुलसी भल बरतरु बढ़त निज मूलहिं अनुकुल।  
सबहि भाँति सब कहँ सुखद दलनि फलनि बिनु फूल ॥   
  
      त्रिभुवनके दीप कौन है ?  
  
सघन सगुन सधरम सगन सबल सुसाइँ महीप।  
तुलसी जे अभिमान बिनु ते तिभुवन के दीप ॥   
  
      कीर्ति करतूतिसे ही होती है  
  
तुलसी निज करतूति बिनु मुकुत जात जब कोइ।  
गयो अजामिल लोक हरि नाम सक्यो नहिं धोइ ॥   
  
 बड़ो का आश्रय भी मनुष्यको बड़ा बना देता है  
  
बड़ो गहे ते होत बड़ ज्यों बावन कर दण्ड।  
श्रीप्रभु के सँग सों बढ़ो गयो अखिल ब्रह्मण्ड ॥   
  
      कपटी दानीकी दुर्गति  
  
तुलसी दान जो देत हैं जल में हाथ उठाइ।  
प्रतिग्राही जीवै नहीं दाता नरकै जाइ ॥   
  
      अपने लोगोङ्के छोड़ देनेपर सभी वैरी हो जाते है  
  
आपन छोड़ो साथ जब ता दिन हितू न कोइ।  
तुलसी अम्बुज अम्बु बिनु तरनि तासु रिपु होइ ॥   
  
   
  
 साधनसे मनुष्य ऊपर उठता है और साधन बिना गिर जाता है  
  
उरबी परि कलहीन होइ ऊपर कलाप्रधान।  
तुलसी देखु कलाप गति साधन घन पहिचान ॥   
  
 सज्जनोको दुष्टोङ्का सङ्ग भी मङ्गलदायक होता है  
  
तुलसी सङ्गति पोच की सुजनहि होति म-दानि।  
ज्यों हरि रूप सुताहि तें कीनि गोहारि आनि ॥   
  
      कलियुगमें कुटिलताकी वृद्धि  
  
कलि कुचालि सुभ मति हरनि सरलै दण्डै चक्र।  
तुलसी यह निहचय भई बाढ़ि लेति नव बक्र ॥   
  
       आपसमें मेल रखना उत्तम है  
  
गो खग खे खग बारि खग तीनों माहिं बिसेक।  
तुलसी पीवैं फिरि चलैं रहैं फिरै सँग एक ॥   
  
      सब समय समतामे स्थित रहनेवाले पुरुष ही श्रेष्ठ हैं  
  
साधन समय सुसिद्धि लहि उभय मूल अनुकूल।  
तुलसी तीनिउ समय सम ते महि मङ्गल मूल ॥   
  
      जीवन किनका सफल है ?  
  
मातु पिता गुरु स्वामि सिख सिर धरि करहिं सुभायँ।  
लहेउ लाभु तिन्ह जनम कर नतरु जनमु जग जायँ ॥   
  
      पिताकी आज्ञाका पालन सुखका मूल है  
  
अनुचित उचित बिचारु तजि जे पालहिं पितु बैन।  
ते भाजन सुख सुजस के बसहिं अमरपति ऐन ॥   
  
      स्त्रीके लिये पतिसेवा ही कल्याणदायिनी है  
  
           सोरठा  
  
सहज अपावनि नारि पति सेवत सुभ गति लहइ।  
जसु गावत श्रुति चारि अजहुँ तुलसिका हरिहि प्रिय ॥   
  
      शरणागतका त्याग पापका मूल है  
  
           दोहा  
  
सरनागत कहुँ जे तजहिं निज अनहित अनुमानि।  
ते नर पावँर पापमय तिन्हहिं बिलोकत हानि ॥   
तुलसी तृन जलकूल को निरबल निपट निकाज।  
कै राखे कै सँग चलै बाँह गहे की लाज ॥   
  
      कलियुगका वर्णन  
  
रामायन अनुहरत सिख जग भयो भारत रीति।  
तुलसी सठ की को सुनै कलि कुचालि पर प्रीति ॥   
पात पात कै सीञ्चिबो बरी बरी कै लोन।  
तुलसी खोटें चतुरपन कलि डहके कहु को न ॥   
प्रीति सगाई सकल बिधि बनिज उपायँ अनेक।  
कल बल छल कलि मल मलिन डहकत एकहि एक ॥   
दम्भ सहित कलि धरम सब छल समेत ब्यवहार।  
स्वारथ सहित सनेह सब रूचि अनुहरत अचार ॥   
चोर चतुर बटमार नट प्रभु प्रिय भँडुआ भण्ड।  
सब भच्छक परमारथी कलि सुपन्थ पाषण्ड ॥   
असुभ बेष भूषन धरें भच्छाभच्छ जे खाहीं।  
तेइ जोगी तेइ सिद्ध नर पूज्य ते कलिजुग माहिं ॥   
  
           सोरठा  
  
जे अपकारी चार तिन्ह कर गौरव मान्य तेइ।  
मन क्रम बचन लबार ते बकता कलिकाल महुँ ॥   
  
           दोहा  
  
ब्रह्मग्यान बिनु नारि नर कहहिं न दूसरि बात।  
कौड़ी लागि लोभ बस करहिं बिप्र गुर घात ॥   
बादहिं सूद्र द्विजन्ह सन हम तुम्ह ते कछु घाटि।  
जानइ ब्रह्म सो बिप्रबर आँखि देखावहिं डाटि ॥   
साखी सबदी दोहरा कहि कहनी उपखान।  
भगति निरूपहिं भगत कलि निन्दहिं बेद पुरान ॥   
श्रुति सम्मत हरिभगति पथ सञ्जुत बिरति बिबेक।  
तेहि परिहरिहिं बिमोह बस कल्पहिं पन्थ अनेक ॥   
सकल धरम बिपरीत कलि कल्पित कोटि कुपन्थ।  
पुन्य पराय पहार बन दुरे पुरान सुग्रन्थ ॥   
धातुबाद निरुपाधि बर सद्गुरू लाभ सुमीत।  
देव दरस कलिकाल में पोथिन दुरे सभीत ॥   
सुर सदननि तीरथ पुरिन निपट कुचालि कुसाज।  
मनहुँ मवा से मारि कलि राजत सहित समाज ॥   
गोण्ड़ गवाँर नृपाल महि जमन महा महिपाल।  
साम न दान न भेद कलि केवल दण्ड कराल ॥   
फोरहिं सिल लोढ़ा सदन लागें अढुक पहार।  
कायर कूर कुपूत कलि घष घर सहस डहार ॥   
प्रगट चारि पद धर्म के कलि महुँ एक प्रधान।  
जेन केन बिधि दीन्हे दान करइ कल्यान ॥   
कलिजुग सम जुग आन नहिं जौं नर कर बिस्वास।  
गाइ राम गुन गन बिमल भव तर बिनहिं प्रयास ॥   
  
      और चाहे जो भी घट जाय,   
      भगवान् से प्रेम नहीं घटना चाहिये  
  
श्रवन घटहुँ पुनि दृग घटहुँ घटउ सकल बल देह।  
इते घटें घटिहै कहा जौं न घटै हरिनेह ॥   
  
       कुसमयका प्रभाव  
  
तुलसी पावस के समय धरी कोकिलन मौन।  
अब तो दादुर बोलिहैं हमें पूछिहै कौन ॥   
  
      श्रीरामजीके गुणोङ्की महिमा  
  
कुपथ कुतरक कुचालि कलि कपट दम्भ पाषण्ड।  
दहन राम गुन ग्राम जिमि ईन्धन अनल प्रचण्ड ॥   
  
      कलियुगमें दो ही आधार है  
  
         सोरठा  
  
कलि पाषण्ड प्रचार प्रबल पाप पावँर पतित।  
तुलसी उभय अधार राम नाम सुरसरि सलिल ॥   
  
      भगवत्प्रेम ही सब मङ्गलोङ्की खान है  
  
         दोहा  
  
रामचन्द्र मुख चन्द्रमा चित चकोर जब होइ।  
राम राज सब काज सुभ समय सुहावन सोइ ॥   
बीज राम गुन गन नयन जल अङ्कुर पुलकालि।  
सुकृती सुतन सुखेत बर बिलसत तुलसी सालि ॥   
तुलसी सहित सनेह नित सुमिरहु सीता राम।  
सगुन सुमङ्गल सुभ सदा आदि मध्य परिनाम ॥   
पुरुषारथ स्वारथ सकल परमारथ परिनाम।  
सुलभ सिद्धि सब साहिबी सुमिरत सीता राम ॥   
  
       दोहावलीके दोहोङ्की महिमा  
  
मनिमय दोहा दीप जहँ उर घर प्रगट प्रकास।  
तहँ न मोह तम भय तमी कलि कज्जली बिलास ॥   
का भाषा का संसकृत प्रेम चाहिऐ साँच।  
काम जु आवै कामरी का लै करिअ कुमाच ॥   
  
       रामकी दीनबन्धुता  
  
मनि मानिक महँगे किए सहँगे तृन जल नाज।  
तुलसी एते जानिऐ राम गरीब नेवाज ॥   
  
         ॥ इति ॥   
  
  
  
  
