---
Acknowledge-Permission: Dr. Vineet Chaitanya, vc@iiit.net
Author: Goswami Tulasidas
Category: tulasIdAsa, raama
Description-comments: Converted from ISCII to ITRANS
File name: Vinaypatrika_i.itx
Language: Hindi
Latest update: March 12, 2015
Location: doc_z_otherlang_hindi
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: Vinaypatrika
Transliterated by: Mr. Balram J. Rathore, Ratlam, M.P., a retired railway driver
engtitle: Vinaypatrika
itxtitle: vinayapatrikA
title: विनयपत्रिका

---
  
 गोस्वामी तुलसीदास कृत विनयपत्रिका   
                  ॥ राम ॥   
                विषयानुक्रमणिका  
  
विषय          पदाङ्क   विषय           पदाङ्क  
  
श्री गणेश-स्तुति    १    श्री राम स्तुति      ४३-४५  
सूर्य-स्तुति      २    श्रीराम-नाम-वन्दना      ४६  
शिव-स्तुति      ३-१४    श्रीराम-आरती        ४७-४८  
देवी-स्तुति     १५-१६    हरिशङ्करी-पद         ४९  
गङ्गा-स्तुति    १७-२०    श्रीराम-स्तुति       ५.५६  
यमुना-स्तुति      २१    श्रीरङ्ग-स्तुति       ५७-५९  
काशी-स्तुति      २२    श्रीनर-नारायण-स्तुति     ६०  
चित्रकूट-स्तुति   २३-२४    श्रीविन्दुमाधव-स्तुति   ६१-६३  
हनुमत्-स्तुति    २५-३६    श्रीरामवन्दना         ६४  
लक्ष्मण-स्तुति   ३७-३८    श्रीराम-नाम-जप       ६५-७०  
भरत-स्तुति       ३९    विनयावली         ७१-२७९  
शत्रुघ्न-स्तुति    ४०      ---           ---  
श्रीसीता-स्तुति   ४१-४२      ---           ---   
  
  
                 राग-सूचौ  
  
आसावरी    ६२,१८३-१८८    बिहाग          १०७-१३४  
  
कल्याण  २०८-२११,२१४-२७९    भैरव          २२,६५-७३  
  
कान्हरा    २४,२०४-२०७    भैरवी          १९८-२०३  
  
केदारा   ४१-४४,२१२-२१३    मलार             १६१  
  
गौरी  ३१,३६,४५,१८९-१९७    मारु             १५  
  
जैतश्री     ६३,८३-८४    रामकली    ६-९,१६-२०,४६-६१,१०६  
  
टोड़ी       ७८-८२    ललित            ७५-७७  
  
दण्डक         ३७    विभास             ७४  
  
धनाश्री ४-५,१.१२,२५-२९,    सारङ्ग         ३०,१५५-१५७  
  
          ३८-४०,८५-१०५    सूहो बिलावल       १३५-१३६  
  
नट        १५८-१६०    सोरठ           १६२-१७८  
  
बसन्त    १३-१४,२३,६४    ---            ---   
  
बिलावल १-३,२१,३२-३५,१०७,    ---            ---  
  
       १३४,१३७-१५४,१७९-१८२    ---            ---  
  
  
           ॥ राम ॥   
         ॥ श्री हनुमते नमः ॥   
  
            दो०  
  
श्रीगुरु चरन सरोज रज, निज मनु मुकुरु सुधारि।  
बरनउँ रघुबर बिमल जसु, जो दायकु फल चारि ॥   
बुद्धिहीन तनु जानिके, सुमिरौ पवन-कुमार।  
बल बुद्धि विद्या देहु मोहि, हरहु कलेस बिकार ॥   
  
            चौपाई  
  
जय हनुमान ज्ञान गुन सागर। जय कपीस तिहुँ लोक उजागर ॥   
राम दूत अतुलित बल धामा। अञ्जनि-पुत्र पवनसुत नामा ॥   
महाबीर बिक्रम बजरङ्गी। कुमति निवार सुमति के सङ्गी ॥   
कञ्चन बरन बिराज सुबेसा। कानन कुण्डल कुञ्चित केसा ॥   
हाथ बज्र और ध्वजा बिराजै। काँधे मूँज जनेऊ साजै ॥   
सङ्कर सुवन केसरीनन्दन। तेज प्रताप महा जग बन्दन ॥   
बिद्यावान गुनी अति चातुर। राम काज करिबे को आतुर ॥   
प्रभु चरित्र सुनिबे को रसिया। राम लखन सीता मन बसिया ॥   
सूक्ष्म रुप धरि सियहि दिखावा। बिकट रुप धरि लङ्क जरावा ॥   
भीम रुप धरि असुर सँहारे। रामचन्द्र के काज सँवारे ॥   
लाय सञ्जीवन लखन जियाये। श्रीरघुबीर हरषि उर लाये ॥   
रघुपति कीन्ही बहुत बडाई। तुम मम प्रिय भरतहि सम भाई ॥   
सहस बदन तुम्हरो जस गावैं। अस कहि श्रीपति कण्ठ लगावैं ॥   
सनकादिक ब्रह्मादि मुनीसा। नारद सारद सहित अहीसा ॥   
जम कुबेर दिगपाल जहाँ ते। कबि कोबिद कहि सके कहाँ ते ॥   
तुम उपकार सुग्रीवहिं कीन्हा। राम मिलाय राज पद दीन्हा ॥   
तुम्हरो मन्त्र बिभीषण माना। लङ्केश्वर भए सब जग जाना ॥   
जुग सहस्र जोजन पर भानू। लील्यो ताहि मधुर फल जानू ॥   
प्रभु मुद्रिका मेलि मुख माही। जलधि लाँघि गये अचरज नाहीं ॥   
दुर्गम काज जगत के जेते। सुगम अनुग्रह तुम्हरे तेते ॥   
राम दुआरे तुम रखवारे। होत न आज्ञा बिनु पैसारे ॥   
सब सुख लहै तुम्हारी सरना। तुम रच्छक काहु को डरना ॥   
आपन तेज संहारो आपै। तीनो लोक हाँक ते काँपै ॥   
भूत पिसाच निकट नहि आवै। महाबीर जब नाम सुनावै ॥   
नासै रोग हरै सब पीरा। जपत निरन्तर हनुमत बीरा ॥   
सङ्कट तें हनुमान छुडावैं। मन क्रम बचन ध्यान जो लावै ॥   
सब पर राम तपस्वी राजा। तिन के काज सकल तुम साजा ॥   
और मनोरथ जो कोई लावै। सोइ अमित जीवन फल पावै ॥   
चारो जुग परताप तुम्हारा। है परसिद्ध जगत उजियारा ॥   
साधु सन्त के तुम रखवारे। असुर निकन्दन राम दुलारे ॥   
अष्ट सिद्धि नौ निधि के दाता। अस बर दीन जानकी माता ॥   
राम रसायन तुम्हरे पासा। सदा रहो रघुपति के दासा ॥   
तुम्हरे भजन राम को पावै। जनम जनम के दुख बिसरावै ॥   
अन्त काल रघुबर पुर जाई। जहाँ जन्म हरि-भक्त कहाई ॥   
और देवता चित्त न धरई। हनुमत सेइ सर्ब सुख करई ॥   
सङ्कट कटै मिटै सब पीरा। जो सुमिरै हनुमत बलबीरा ॥   
जै जै जै हनुमान गोसाई। कृपा करहु गुरुदेव की नाई ॥   
जो सत बार पाठ कर कोई। छूटहि बन्दि महासुख होई ॥   
जो यह पढै हनुमान चालीसा। होय सिद्धि साखी गौरीसा ॥   
तुलसीदास सदा हरि चेरा। कीजै नाथ हृदय महँ डेरा ॥   
  
                      दो०   
  
पवनतनय सङ्कट हरन, मङ्गल मूरति रुप।  
राम लखन सीता सहित, हृदय बसहु सुर भूप ॥   
  
             ॥ इति ॥   
  
सियावर रामचन्द्र की जय। पवनसुत हनुमान की जय ॥   
उमापति महादेव की जय। बोलो भाइ सब सन्तन्ह की जय ॥   
  
         ॥ श्री सीतारामाभ्यां नमः ॥   
           विनय-पत्रिका  
           राग बिलावल  
          श्रीगणेश-स्तुति  
            १  
  
गाइये गनपति जगबन्दन। सङ्कर-सुवन भवानी नन्दन ॥ १ ॥   
  
सिद्धि-सदन, गज बदन, बिनायक। कृपा-सिन्धु,सुन्दर सब-लायक ॥ २ ॥   
  
मोदक-प्रिय, मुद-मङ्गल-दाता। बिद्या-बारिधि,बुद्धि बिधाता ॥ ३ ॥   
  
माँगत तुलसिदास कर जोरे। बसहिं रामसिय मानस मोरे ॥ ४ ॥   
  
           सूर्य-स्तुति  
            २  
  
दीन-दयालु दिवाकर देवा। कर मुनि,मनुज,सुरासुर सेवा ॥ १ ॥   
  
हिम-तम-करि केहरि करमाली। दहन दोष-दुख-दुरित-रुजाली ॥ २ ॥   
  
कोक-कोकनद-लोक-प्रकासी। तेज-प्रताप-रूप-रस-रासी ॥ ३ ॥   
  
सारथि-पङ्गु,दिब्य रथ-गामी। हरि-सङ्कर-बिधि-मूरति स्वामी ॥ ४ ॥   
  
बेद पुरान प्रगट जस जागै। तुलसी राम-भगति बर माँगै ॥ ५ ॥   
  
            शिव स्तुति  
             ३  
  
को जाँचिये सम्भु तजि आन।  
दीनदयालु भगत-आरति-हर,सब प्रकार समरथ भगवान ॥ १ ॥   
  
कालकूट-जुर जरत सुरासुर,निज पन लागि किये बिष पान।  
दारुन दनुज,जगत-दुखदायक, मारेउ त्रिपुर एक ही बान ॥ २ ॥   
  
जो गति अगम महामुनि दुर्लभ,कहत सन्त,श्रुति,सकल पुरान।  
सो गति मरन-काल अपने पुर, देत सदासिव सबहिं समान ॥ ३ ॥   
  
सेवत सुलभ,उदार कलपतरु,पारबती-पति परम सुजान।  
देहु काम-रिपु राम-चरन-रति,तुलसिदास कहँ कृपानिधान ॥ ४ ॥   
  
             राग धनाश्री  
             ४  
  
दानी कहुँ सङ्कर-सम नाहीं।  
दीन-दयालु दिबोई भावै,जाचक सदा सोहाहीं ॥ १ ॥   
  
मारिकै मार थप्यौ जगमें,जाकी प्रथम रेख भट माहीं।  
ता ठाकुरकौ रीझि निवाजिबौ,कह्यौ क्यों परत मो पाहीं ॥ २ ॥   
  
जोग कोटि करि जो गति हरिसों,मुनि माँगत सकुचाहीं।  
बेद-बिदित तेहि पद पुरारि-पुर,कीट पन्तग समाहीं ॥ ३ ॥   
  
ईस उदार उमापति परिहरि,अनत जे जाचन जाहीं।  
तुलसिदास ते मूढ़ माँगने,कबहुँ न पेट अघाहीं ॥ ४ ॥   
  
            ५  
  
बावरो रावरो नाह भवानी।  
दानि बड़ो दिन देत दये बिनु,बेद-बडाई भानी ॥ १ ॥   
  
निज घरकी बरबात बिलोकहु,हौ तुम परम सयानी।  
सिवकी दई सम्पदा देखत, श्री-सारदा सिहानी ॥ २ ॥   
  
जिनके भाल लिखी लिपि मेरी, सुखकी नहीं निसानी।  
तिन रङ्कनकौ नाक सँवारत,हौं आयो नकबानी ॥ ३ ॥   
  
दुख-दीनता दुखी इनके दुख,जाचकता अकुलानी।  
यह अधिकार सौपिये औरहिं,भीख भली मैं जानी ॥ ४ ॥   
  
प्रेम-प्रसंसा-बिनय-ब्यङ्गजुत,सुनि बिधिकी बर बानी।  
तुलसी मुदित महेस मनहिं मन,जगत-मातु मुसुकानी ॥ ५ ॥   
  
            राग रामकली  
            ६  
  
जाँचिये गिरिजापति कासी। जासु भवन अनिमादिक दासी ॥ १ ॥   
  
औढर-दानि द्रवत पुनि थोरें। सकत न देखि दीन करजोरे ॥ २ ॥   
  
सुख-सम्पति,मति-सुगति सुहाई। सकल सुलभ सङ्कर-सेवकाई ॥ ३ ॥   
  
गये सरन आरतिकै लीन्हे। निरखि निहाल निमिषमहँ कीन्हे ॥ ४ ॥   
  
तुलसिदास जाचक जस गावै। बिमल भगति रघुपतिकी पावै ॥ ५ ॥   
  
              ७  
  
कस न दीनपर द्रवहु उमाबर। दारुन बिपति हरन करुनाकर ॥ १ ॥   
  
बेद-पुरान कहत उदार हर। हमरि बेर कस भयेहु कृपिनतर ॥ २ ॥   
  
कवनि भगति कीन्ही गुननिधि द्विज। होइ प्रसन्न दीन्हेहु सिव पद निज ॥ ३ ॥   
  
जो गति अगम महामुनि गावहिं। तव पुर कीट पतङ्गहु पावहिं ॥ ४ ॥   
  
देहु काम-रिपु ! राम -चरन-रति। तुलसिदास प्रभु ! हरहु भेद-मति ॥ ५ ॥   
  
              ८  
  
देव बड़े,दाता बड़े, सङ्कर बड़े भोरे।  
किये दूर दुख सबनिके, जिन्ह-जिन्ह कर जोरे ॥ १ ॥   
  
सेवा, सुमिरन, पूजिबौ, पात आखत थोरे।  
दिये जगत जहँ लगि सबै,सुख,गज,रथ,घोरे ॥ २ ॥   
  
गावँ बसत बामदेव, मैं कबहूँ न निहोरे।  
अधिभौतिक बाधा भई, ते किङ्कर तोरे ॥ ३ ॥   
  
बेगि बोलि बलि बरजिये, करतूति कठोरे।  
तुलसी दलि, रूँध्यो चहैं सठ साखि सिहोरे ॥ ४ ॥   
  
             ९  
  
सिव! सिव! होइ प्रसन्न करु दाया।  
करुनामय उदार कीरति,बलि जाउँ हरहु निज माया ॥ १ ॥   
  
जलज-नयन,गुन-अयन,मयन-रिपु,महिमा जान न कोई।  
बिनु तव कृपा राम-पद-पङ्कज, सपनेहुँ भगति न होई ॥ २ ॥   
  
रिषय,सिद्ध,मुनि,मनुज,दनुज,सुर,अपर जीव जग माहीं।  
तव पद बिमुख न पार पाव कोउ, कलप कोटि चलि जाहीं ॥ ३ ॥   
  
अहिभूषन,दूषन-रिपु-सेवक, देव-देव, त्रिपुरारी।  
मोह-निहार-दिवाकर सङ्कर, सरन सोक-भयहारी ॥ ४ ॥   
  
गिरिजा-मन-मानस-मराल, कासीस, मसान-निवासी।  
तुलसिदास हरि-चरन-कमल-बर, देहु भगति अबिनासी ॥ ५ ॥   
  
             राग धनाश्री  
               १०   
  
देव,  
मोह-तम-तरणि,हर,रुद्र,सङ्कर,शरण,हरण,मम शोक लोकाभिरामं।  
बाल-शशि-भाल,सुविशाल लोचन-कमल, काम-सतकोटि-लावण्य-धामं ॥ १ ॥   
  
कम्बु-कुन्देन्दु-कर्पूर-विग्रह रुचिर, तरुण-रवि-कोटि तनु तेज भ्राजै।  
भस्म सर्वाङ्ग अर्धाङ्ग शैलात्मजा, व्याल-नृकपाल-माला विराजै ॥ २ ॥   
  
मौलिसङ्कुल जटा-मुकुट विद्युच्छटा, तटिनि-वर-वारि हरि-चरण-पूतं।  
श्रवण कुण्डल,गरल कण्ठ, करुणाकन्द,सच्चिदानन्द वन्देऽवधूतं ॥ ३ ॥   
  
शूल-शायक पिनाकासि-कर,शत्रु-वन-दहन इव धूमध्वज,वृषभ-यानं।  
व्याघ्र-गज-चर्म-परिधान,विज्ञान-घन,सिद्ध-सुर-मुनि-मनुज-सेव्यमानं ॥ ४ ॥   
  
ताण्डवित-नृत्यपर,डमरु डिण्डिम प्रवर,अशुभ इव भाति कल्याणाराशी।  
महाकल्पान्त ब्रह्माण्ड-मण्डल-दवन, भवन कैलास, आसीन काशी ॥ ५ ॥   
  
तज्ञ,सर्वज्ञ,यज्ञेश, अच्युत,विभो,विश्व भवदंशसम्भव पुरारी।  
ब्रह्मेन्द्र,चन्द्रार्क,वरुणाग्नि,वसु,मरुत,यम,अर्चि भवदङ्घ्नि सर्वाधिकारी ॥   
अकल, निरुपाधि,निर्गुण,निरञ्जन,ब्रह्म, कर्म-पथमेकमज निर्विकारं।  
अखिलविग्रह,उग्ररूप,शिव,भूपसुर, सर्वगत,शर्व सर्वोपकारं ॥ ७ ॥   
  
ज्ञान-वैराग्य,धन-धर्म,कैवल्य-सुख, सुभग सौभाग्य शिव!सानुकूलं।  
तदपि नर मूढ आरूढ संसार-पथ, भ्रमत भव,विमुख तव पादमूलं ॥ ८ ॥   
  
नष्टमति,दुष्ट अति,कष्ट-रत,खेद-गत, दास तुलसी शम्भु-शरण आया।  
देहि कामारि! श्रीराम-पद-पङ्कज भक्ति अनवरत गत-भेद-माया ॥ ९ ॥   
  
            भैरवरूप शिव-स्तुति  
              ११   
  
देव,  
भीषणाकार,भैरव,भयङ्कर,भूत-प्रेत-प्रमथाधिपति,विपति-हर्ता।  
मोह-मूषक-मार्जार,संसार-भय-हरण,तारण-तरण,अभय कर्ता ॥ १ ॥   
  
अतुल बल, विपुलविस्तार,विग्रहगौर, अमल अति धवल धरणीधराभं।  
शिरसि सङ्कुलित-कल-जूट पिङ्गलजटा, पटल शत-कोटि-विद्युच्छटाभं ॥ २ ॥   
  
भ्राज विबुधापगा आप पावन परम, मौलि-मालेव शोभा विचित्रं।  
ललित लल्लाटपर राज रजनीशकल, कलाधर,नौमि हर धनद-मित्रं ॥ ३ ॥   
  
इन्दु-पावक-भानु-नयन,मर्दन-मयन, गुण-अयन,ज्ञान-विज्ञान-रूपं।  
रमण-गिरिजा,भवन भूधराधिप सदा, श्रवण कुण्डल,वदनछवि अनूपं ॥ ४ ॥   
  
चर्म-असि-शूल-धर,डमरु-शर-चाप-कर, यान वृषभेश,करुणा-निधानं।  
जरत सुर-असुर,नरलोक शोकाकुलं, मृदुलचित,अजित,कृत गरलपानं ॥ ५ ॥   
  
भस्म तनु-भूषणं,व्याघ्र-चर्माम्बरं, उरग-नर-मौलि उर मालधारी।  
डाकिनी,शाकिनी,खेचरं,भूचरं, यन्त्र-मन्त्र-भञ्जन,प्रबल कल्मषारी ॥ ६ ॥   
  
काल-अतिकाल,कलिकाल,व्यालादि-खग, त्रिपुर-मर्दन,भीम-कर्म भारी।  
सकल लोकान्त-कल्पान्त शूलाग्र कृत दिग्गजाव्यक्त-गुण नृत्यकारी ॥ ७ ॥   
  
पाप-सन्ताप-घनघोर संसृति दीन, भ्रमत जग योनि नहिं कोपि त्राता।  
पाहि भैरव-रूप राम-रूपी रुद्र,बन्धु,गुरु,जनक,जननी,विधाता ॥ ८ ॥   
  
यस्य गुण-गण गणति विमल मति शारधा,निगम नारद-प्रमुख ब्रह्मचारी।  
शेष,सर्वेश,आसीन आनन्दवन,दास टुलसी प्रणत-त्रासहारी ॥ ९ ॥   
  
              १२  
  
सदा-  
शङ्करं,शम्प्रदं,सज्जनानन्ददं,शैल-कन्या-वरं,परमरम्यं।  
काम-मदमोचनं,तामरस-लोचनं,वामदेवं भजे भावगम्यं ॥ १ ॥   
  
कम्बु-कुन्देन्दु-कर्पूर-गौरं शिवं,सुन्दरं, सच्चिदानन्दकन्दं।  
सिद्ध-सनकादि-योगीन्द्र-वृन्दारका,विष्णु-विधि-वन्द्य चरणारविन्दं ॥ २ ॥   
  
ब्रह्म-कुल-वल्लभं,सुलभ मति दुर्लभं,विकट-वेषं,विभुं,वेदपारं।  
नौमि करुणाकरं,गरल-गङ्गाधरं,निर्मलं,निर्गुणं,निर्विकारं ॥ ३ ॥   
  
लोकनाथं,शोक-शूल-निर्मूलिनं,शूलिनं मोह-तम-भूरि-भानुं।  
कालकालं,कलातीतमजरं हरं,कठिन-कलिकाल-कानन-कृशानुं ॥ ४ ॥   
  
तज्ञमज्ञान-पाथोधि-घटसम्भवं, सर्वगं, सर्वसौभाग्यमूलं।  
प्रचुर-भव-भञ्जनं,प्रणत-जन-रञ्जनं,दास तुलसी शरण सानुकूलं ॥ ५ ॥   
  
             १३  
  
            राग वसन्त  
सेवहु सिव-चरन-सरोज-रेनु। कल्यान-अखिल-प्रद कामधेनू ॥ १ ॥   
  
कर्पूर-गौर, करुना-उदार। संसार-सार,भुजगेन्द्र-हार ॥ २ ॥   
  
सुख-जन्मभूमि,महिमा अपार। निर्गुन, गुननायक,निराकार ॥ ३ ॥   
  
त्रयनयन,मयन-मर्दन महेस। अहँकार निहार-उदित दिनेस ॥ ४ ॥   
  
बर बाल निसाकर मौलि भ्राज। त्रैलोक-सोकहर प्रमथराज ॥ ५ ॥   
  
जिन्ह कहँ बिधि सुगति न लिखी भाल। तिन्ह की गति कासीपति कृपाल ॥ ६ ॥   
  
उपकारी कोऽपर हर-समान। सुर-असुर जरत कृत गरल पान ॥ ७ ॥   
  
बहु कल्प उपायन करि अनेक। बिनु सम्भु-कृपा नहिं भव-बिबेक ॥ ८ ॥   
  
बिग्यान-भवन,गिरिसुता-रमन। कह तुलसिदास मम त्राससमन ॥ ९ ॥   
  
              १४  
  
देखो देखो, बन बन्यो आजु उमाकन्त। मानों देखन तुमहिं आई रितु बसन्त ॥ १ ॥   
  
जनु तनुदुति चम्पक-कुसुम-माल। बर बसन नील नूतन तमाल ॥ २ ॥   
  
कलकदलि जङ्घ, पद कमल लाल। सूचत कटि केहरि, गति मराल ॥ ३ ॥   
  
भूषन प्रसून बहु बिबिध रङ्ग। नूपूर किङ्किनि कलरव बिहङ्ग ॥ ४ ॥   
  
कर नवल बकुल-पल्लव रसाल। श्रीफल कुच, कञ्चुकिलता-जाल ॥ ५ ॥   
  
आनन सरोज, कच मधुप गुञ्ज। लोचन बिसाल नव नील कञ्ज ॥ ६ ॥   
  
पिक बचन चरित बर बर्हि कीर। सित सुमन हास,लीला समीर ॥ ७ ॥   
  
कह तुलसिदास सुनु सिव सुजान। उर बसि प्रपञ्च रचे पञ्चबान ॥ ८ ॥   
  
करि कृपा हरिय भ्रम-फन्द काम। जेहि हृदय बसहिं सुखरासि राम ॥ ९ ॥   
  
              देवी-स्तुति  
              राग मारू  
              १५  
  
दुसह दोष-दुख,दलनि, करु देवि दाया।  
विश्व-मूलाऽसि,जन-सानुकूलाऽसि,कर शूलधारिणि महामूलमाया ॥ १ ॥   
  
तडित गर्भाङ्ग सर्वाङ्ग सुन्दर लसत, दिव्य पट भव्य भूषण विराजैं।  
बालमृग-मञ्जु खञ्जन-विलोचनि,चन्द्रवदनि लखि कोटि रतिमार लाजैं ॥ २ ॥   
  
रूप-सुख-शील-सीमाऽसि,भीमाऽसि,रामाऽसि,वामाऽसि वर बुद्धि बानी।  
छमुख हेरम्ब-अम्बासि,जगदम्बिके,शम्भु-जायासि जय जय भवानी ॥ ३ ॥   
  
चण्ड-भुजदण्ड-खण्डनि,बिहण्डनि महिष मुण्ड-मद-भङ्ग कर अङ्ग तोरे।  
शुम्भ-निःशुम्भ कुम्भीश रण-केशरिणि,क्रोध-वारीश अरि-वृन्द बोरे ॥ ४ ॥   
  
निगम-आगम-अगम गुर्वि!तव गुन-कथन, उर्विधर करत जेहि सहसजीहा।  
देहि मा,मोहि पन प्रेम यह नेम निज, राम घनश्याम तुलसी पपीहा ॥ ५ ॥   
  
            राग रामकली  
             १६  
  
जय जय जगजननि देवि सुर-नर-मुनि-असुर-सेवि,  
          भुक्ति-मुक्ति-दायनी,भय-हरणि कालिका।  
मङ्गल-मुद-सिद्धि-सदनि,पर्वशर्वरीश-वदनि,  
          ताप-तिमिर-तरुण-तरणि-किरणमालिका ॥ १ ॥   
  
वर्म, चर्म कर कृपाण, शूल-शेल-धनुषबाण,  
          धरणि,दलनि दानव-दल,रण-करालिका।  
पूतना-पिंशाच-प्रेत-डाकिनी-शाकिनी-समेत,  
          भूत-ग्रह-बेताल-खग-मृगालि-जालिका ॥ २ ॥   
  
जय महेश-भामिनी, अनेक-रूप-नामिनी,  
          समस्त-लोक-स्वामिनी,हिमशैल-बालिका।  
रघुपति-पद परम प्रेम,तुलसी यह अचल नेम,  
          देहु ह्वै प्रसन्न पाहि प्रणत-पालिका ॥ ३ ॥   
  
           गङ्गा-स्तुति  
           राग रामकली  
            १७  
  
जय जय भगीरथनन्दिनि,मुनि-चय चकोर-चन्दिनि,  
          नर-नाग-बिबुध-बन्दिनि जय जह्नु बालिका।  
बिस्नु-पद-सरोजजासि,ईस-सीसपर बिभासि,  
          त्रिपथगासि,पुन्यरासि,पाप-छालिका ॥ १ ॥   
  
बिमल बिपुल बहसि बारि, सीतल त्रयताप-हारि,  
          भँवर बर बिभङ्गतर तरङ्ग-मालिका।  
पुरजन पूजोपहार,सोभित ससि धवलधार,  
         भञ्जन भव-भार, भक्ति-कल्पथालिका ॥ २ ॥   
  
निज तटबासी बिहङ्ग, जल-थल-चर पसु-पतङ्ग,  
          कीट,जटिल तापस सब सरिस पालिका।  
तुलसी तव तीर तीर सुमिरत रघुबंस-बीर,  
          बिचरत मति देहि मोह-महिष-कालिका ॥ ३ ॥   
  
               १८  
  
जयति जय सुरसरी जगदखिल-पावनी।  
विष्णु-पदकञ्ज-मकरन्द इव अम्बुवर वहसि,दुख दहसि,अघवृन्द-विद्राविनी ॥ १ ॥   
  
मिलितजलपात्र-अजयुक्त-हरिचरणरज,विरज-वर-वारि त्रिपुरारि शिर-धामिनी।  
जह्नु-कन्या धन्य,पुण्यकृत सगर-सुत,भूधरद्रोणि-विद्दरणि,बहुनामिनी ॥ २ ॥   
  
यक्ष,गन्धर्व,मुनि,किन्नरोरग,दनुज,मनुज मज्जहिं सुकृत-पुञ्ज युत-कामिनी।  
स्वर्ग-सोपान,विज्ञान-ज्ञानप्रदे,मोह-मद-मदन-पाथोज-हिमयामिनी ॥ ३ ॥   
  
हरित गम्भीर वानीर दुहुँ तीरवर,मध्य धारा विशद,विश्व अभिरामिनी।  
नील-पर्यक-कृत-शयन सर्पेश जनु,सहस सीसावली स्त्रोत सुर-स्वामिनी ॥ ४ ॥   
  
अमित-महिमा,अमितरूप,भूपावली-मुकुट-मनिवन्द्य त्रेलोक पथगामिनी।  
देहि रघुबीर-पद-प्रीति निर्भर मातु, दासतुलसी त्रासहरणि भवभामिनी ॥ ५ ॥   
  
            १९  
  
हरनि पाप त्रिबिध ताप सुमिरत सुरसरित।  
बिलसति महि कल्प-बेलि मुद-मनोरथ-फरित ॥ १ ॥   
  
सोहत ससि धवल धार सुधा-सलिल-भरित।  
बिमलतर तरङ्ग लसत रघुबरके-से चरित ॥ २ ॥   
  
तो बिनु जगदम्ब गङ्ग कलिजुग का करित ?  
घोर भव अपारसिन्धु तुलसी किमि तरित ॥ ३ ॥   
  
            २०  
  
ईस-सीस बससि, त्रिपथ लससि, नभ-पताल-धरनि।  
सुर-नर-मुनि-नाग-सिद्ध-सुजन मङ्गल-करनि ॥ १ ॥   
  
देखत दुख-दोष-दुरित-दाह-दारिद-दरनि।  
सगर-सुवन साँसति-समनि,जलनिधि जल भरनि ॥ २ ॥   
  
महिमाकी अवधि करसि बहु बिधि हरि-हरनि।  
तुलसी करु बानि बिमल, बिमल बारि बरनि ॥ ३ ॥   
  
             यमुना-स्तुति  
             राग बिलावल  
              २१  
  
जमुना यों ज्यों ज्यों लागी बाढ़न।  
त्यों त्यों सुकृत-सुभट कलि भूपहिं, निदरि लगे बहु काढ़न ॥ १ ॥   
  
ज्यों ज्यों जल मलीन त्यों त्यों जमगन मुख मलीन लहै आढ़ न।  
तुलसिदास जगदघ जवास ज्यों अनघमेघ लगे डाढ़न ॥ २ ॥   
  
            काशी-स्तुति  
            राग भैरव  
             २२  
  
सेइअ सहित सनेह देह भरि, कामधेनु कलि कासी।  
समनि सोक-सन्ताप-पाप-रुज,सकल-सुमङ्गल-रासी ॥ १ ॥   
  
मरजादा चहुँओर चरनबर,सेवत सुरपुर-बासी।  
तीरथ सब सुभ अङ्ग रोम सिवलिङ्ग अमित अबिनासी ॥ २ ॥   
  
अन्तराइन ऐन भल,थन फल, बच्छ बेद-बिस्वासी।  
गलकम्बल बरुना बिभाति जनु,लूम लसति,सरिताऽसी ॥ ३ ॥   
  
दण्डपानि भैरव बिषान, मलरुचि-खलगन-भयदा-सी।  
लोलदिनेस त्रिलोचन लोचन,करनघण्ट घण्टा-सी ॥ ४ ॥   
  
मनिकर्निका बदन-ससि सुन्दर,सुरसरि-सुख सुखमा-सी।  
स्वारथ परमारथ परिपूरन,पञ्चकोसि महिमा-सी ॥ ५ ॥   
  
बिस्वनाथ पालक कृपालुचित,लालति नित गिरिजा-सी।  
सिद्धि सची, सारद पूजहिं मन जोगवति रहति रमा-सी ॥ ६ ॥   
  
पञ्चाच्छरी प्रान,मुद माधव,गब्य सुपञ्चनदा-सी।  
ब्रह्म-जीव-सम रामनाम जुग,आखर बिस्व बिकासी ॥ ७ ॥   
  
चारितु चरति करम कुकरम करि,मरत जीवगन घासी।  
लहत परमपद पय पावन ,जेहि चहत प्रपञ्च-उदासी ॥ ८ ॥   
  
कहत पुरान रची केसव निज कर-करतूति कला-सी।  
तुलसी बसि हरपुरी राम जपु,जो भयो चहै सुपासी ॥ ९ ॥   
  
             चित्रकूट-स्तुति  
             राग बसन्त  
             २३  
  
सब सोच-बिमोचन चित्रकूट। कलिहरन,करन कल्यान बूट ॥ १ ॥   
  
सुचि अवनि सुहावनि आलबाल। कानन बिचित्र,बारी बिसाल ॥ २ ॥   
  
मन्दाकिनि-मालिनि सदा सीञ्च। बर बारि,बिषम नर-नारि नीच ॥ ३ ॥   
  
साखा सुसृङ्ग,भूरुह-सुपात। निरझर मधुबर,मृदु मलय बात ॥ ४ ॥   
  
सुक,पिक,मधुकर,मुनिबर बिहारु। साधन प्रसून फल चारि चारु ॥ ५ ॥   
  
भव-घोरघाम-हर सुखद छाँह। थप्यो थिर प्रभाव जानकी-नाह ॥ ६ ॥   
  
साधक-सुपथिक बडे भाग पाइ। पावत अनेक अभिमत अघाइ ॥ ७ ॥   
  
रस एक,रहित-गुन-करम-काल। सिय राम लखन पालक कृपाल ॥ ८ ॥   
  
तुलसी जो राम पद चहिय प्रेम। सेइय गिरि करि निरुपाधि नेम ॥ ९ ॥   
  
             राग कान्हरा  
              २४  
  
अब चित चेति चित्रकूटहि चलु।  
कोपित कलि, लोपित मङ्गल मगु, बिलसत बढ़त मोह-माया-मलु ॥ १ ॥   
  
भूमि बिलोकु राम-पद-अङ्कित, बन बिलोकु रघुबर-बिहारथलु।  
सैल-सृङ्ग भवभङ्ग-हेतु लखु, दलन कपट-पाखण्ड-दम्भ-डलु ॥ २ ॥   
  
जहँ जनमे जग-जनक जगपति, बिधि-हरि परिहरि प्रपञ्च छलु।  
सकृत प्रबेस करत जेहि आस्रम, बिगत-बिषाद भये पारथ नलु ॥ ३ ॥   
  
न करु बिलम्ब बिचारु चारुमति, बरष पाछिले सम अगिले पलु।  
मन्त्र सो जाइ जपहि, जो जपि भे, अजर अमर हर अचइ हलाहलु ॥ ४ ॥   
  
रामनाम-जप जाग करत नित, मज्जत पय पावन पीवत जलु।  
करिहैं राम भावतौ मनकौ, सुख-साधन, अनयास महाफलु ॥ ५ ॥   
  
कामदमनि कामता,कलपतरु सो जुग-जुग जागत जगतीतलु।  
तुलसी तोहि बिसेषि बूझिये, एक प्रतीति प्रीति एकै बलु ॥ ६ ॥   
  
            हनुमत-स्तुति  
             राग धनाश्री  
              २५  
  
जयत्यञ्जनी-गर्भ-अम्भोधि-सम्भूत विधु विबुध-कुल-कैरवानन्दकारी।  
केसरी-चारु-लोचन चकोरक-सुखद, लोकगन-शोक-सन्तापहारी ॥ १ ॥   
  
जयति जय बालकपि केलि-कौतुक उदित-चण्डकर-मण्डल-ग्रासकर्त्ता।  
राहु-रवि-शक्र-पवि-गर्व-खर्वीकरण शरण-भयहरण जय भुवन-भर्ता ॥ २ ॥   
  
जयति रणधीर, रघुवीरहित,देवमणि,रुद्र-अवतार, संसार-पाता।  
विप्र-सुर-सिद्ध-मुनि-आशिषाकारवपुष,विमलगुण,बुद्धि-वारिधि-विधाता ॥ ३ ॥   
  
जयति सुग्रीव-ऋक्षादि-रक्षण-निपुण,बालि-बलशालि-बध-मुख्यहेतू।  
जलधि-लङ्घन सिंह सिंहिङ्का-मद-मथन,रजनिचर-नगर-उत्पात-केतू ॥ ४ ॥   
  
जयति भूनन्दिनी-शोच-मोचन विपिन-दलन घननादवश विगतशङ्का।  
लूमलीलाऽनल-ज्वालमालाकुलित होलिकाकरण लङ्केश-लङ्का ॥ ५ ॥   
  
जयति सौमित्र रघुनन्दनानन्दकर,ऋक्ष-कपि-कटक-सङ्घट-विधायी।  
बद्ध-वारिधि-सेतु अमर-मङ्गल-हेतु,भानुकुलकेतु-रण-विजयदायी ॥ ६ ॥   
  
जयति जय वज्रतनु दशन नख मुख विकट,चण्ड-भुजदण्ड तरु-शैल-पानी।  
समर-तैलिक-यन्त्र तिल-तमीचर-निकर,पेरि डारे सुभट घालि घानी ॥ ७ ॥   
  
जयति दशकण्ठ-घटकर्ण-वारिद-नाद-कदन-कारन,कालनेमि-हन्ता।  
अघटघटना-सुघट सुघट-विघटन विकट,भूमि-पाताल-जल-गगन-गन्ता ॥ ८ ॥   
  
जयति विश्व-विख्यात बानैत-विरुदावली,विदुष बरनत वेद विमल बानी।  
दास तुलसी त्रास शमन सीतारमण सङ्ग शोभित राम-राजधानी ॥ ९ ॥   
  
               २६  
  
जयति मर्कटाधीश ,मृगराज-विक्रम,महादेव,मुद-मङ्गलालय,कपाली।  
मोह-मद-क्रोध-कामादि-खल-सङ्कुला,घोर संसार-निशि किरणमाली ॥ १ ॥   
  
जयति लसदञ्जनाऽदितिज,कपि-केसरी-कश्यप-प्रभव,जगदार्त्तिहर्त्ता।  
लोक-लोकप-कोक-कोकनद-शोकहर,हंस हनुमान कल्यानकर्ता ॥ २ ॥   
  
जयति सुविशाल-विकराल-विग्रह,वज्रसार सर्वाङ्ग भुजदण्ड भारी।  
कुलिशनख, दशनवर लसत,बालधि बृहद, वैरि-शस्त्रास्त्रधर कुधरधारी ॥ ३ ॥   
  
जयति जानकी-शोच-सन्ताप-मोचन,रामलक्ष्मणानन्द-वारिज-विकासी।  
कीस-कौतुक-केलि-लूम-लङ्का-दहन,दलन कानन तरुण तेजरासी ॥ ४ ॥   
  
जयति पाथोधि-पाषाण-जलयानकर,यातुधान-प्रचुर-हर्ष-हाता।  
दुष्टरावण-कुम्भकर्ण-पाकारिजित-मर्मभित्,कर्म-परिपाक-दाता ॥ ५ ॥   
  
जयति भुवननैकभूषण,विभीषणवरद,विहित कृत राम-सङ्ग्राम साका।  
जयति पर-यत्रम्मन्त्राभिचार-ग्रसन,कारमन-कूट-कृत्यादि-हन्ता।  
शाकिनी-डाकिनी-पूतना-प्रेत-वेताल-भूत-प्रमथ-यूथ-यन्ता ॥ ७ ॥   
  
पुष्पकारूढ़ सौमित्रि-सीता-सहित,भानु-कुलभानु-कीरति-पताका ॥   
जयति वेदान्तविद विविध-विद्या-विशद,वेद-वेदाङ्गविद ब्रह्मवादी।  
ज्ञान- विज्ञान-वैराग्य-भाजन विभो,विमल गुण गनति शुकनारदादी ॥ ८ ॥   
  
जयति काल-गुण-कर्म-माया-मथन, निश्चलज्ञान,व्रत-सत्यरत,धर्मचारी।  
सिद्ध-सुरवृन्द-योगीन्द्र-सेवति सदा,दास तुलसी प्रणत भय-तमारी ॥ ९ ॥   
  
             २७  
  
जयति मङ्गलागार, संसारभारापहर,वानराकारविग्रह पुरारी।  
राम-रोषानल-ज्वालमाला-मिष ध्वान्तर-सलभ-संहारकारी ॥ १ ॥   
  
जयति मरुदञ्जनामोद-मन्दिर,नतग्रीव सुग्रीव-दुखःखैकबन्धो।  
यातुधानोद्धत-क्रुद्ध-कालाग्निहर,सिद्ध-सुर-सज्जनानन्द-सिन्धो ॥ २ ॥   
  
जयति रुद्राग्रणी,विश्व-वन्द्याग्रणी, विश्वविख्यात-भट-चक्रवर्ती।  
सामगाताग्रणी,कामजेताग्रणी,रामहित,रामभक्तानुवर्ती ॥ ३ ॥   
  
जयतिसङ्ग्रामजय, रामसन्देसहर,कौशला-कुशल-कल्याणभाषी।  
राम-विरहार्क-सन्तप्त-भरतादि-नरनारि-शीतलकरण कल्पशाषी ॥ ४ ॥   
  
जयति सिंहासनासीन सीतारमण,निरखि निर्भरहरण नृत्यकारी।  
राम सम्भ्राज शोभा-सहित सर्वदा तुलसिमानस-रामपुर-विहारी ॥ ५ ॥   
  
               २८  
  
जयति वात-सञ्जात,विख्यात विक्रम,बृहद्बाहु,बलबिपुल,बालधिबिसाला।  
जातरूपाचलाकारविग्रह,लसल्लोम विद्युल्लता ज्वालमाला ॥ १ ॥   
  
जयति बालार्क वर-वदन,पिङ्गल-नयन,कपिश-कर्कश-जटाजूटधारी।  
विकट भृकुटी,वज् दशन नख,वैरि-मदमत्त-कुञ्जर-पुञ्ज-कुञ्जरारी ॥ २ ॥   
  
जयति भीमार्जुन-व्यालसूदन-गर्वहर, धनञ्जय-रथ-त्राण-केतू।  
भीष्म-द्रोण-कर्णादि-पालित,कालदृक सुयोधन-चमू-निधन-हेतू ॥ ३ ॥   
  
जयति गतराजदातार,हन्तार संसार-सङ्कट,दनुज-दर्पहारी।  
ईति-अति-भीति-ग्रह-प्रेत-चौरानल-व्याधिबाधा-शमन घोर मारी ॥ ४ ॥   
  
जयति निगमागम व्याकरण करणलिपि,काव्यकौतुक-कला-कोटि-सिन्धो।  
सामगायक, भक्त-कामदायक,वामदेव,श्रीराम-प्रिय-प्रेम बन्धो ॥ ५ ॥   
  
जयति घर्माशु-सन्दग्ध-सम्पाति-नवपक्ष-लोचन-दिव्य-देहदाता।  
कालकलि-पापसन्ताप-सङ्कुल सदा,प्रणत तुलसीदास तात-माता ॥ ६ ॥   
  
             २९  
  
जयति निर्भरानन्द-सन्दोह कपिकेसरी,केसरी-सुवन भुवनैकभर्ता।  
दिव्यभूम्यञ्जना-मञ्जुलाकर-मणे,भक्त-सन्ताप-चिन्तापहर्ता ॥ १ ॥   
  
जयति धमार्थ-कामापवर्गद,विभो ब्रह्मलोकादि-वैभव-विरागी।  
वचन-मानस-कर्म सत्य-धर्मव्रती,जानकीनाथ-चरणानुरागी ॥ २ ॥   
  
जयति बिहगेश-बलबुद्धि-बेगाति-मद-मथन,मनमथ-मथन,ऊर्ध्वरेता।  
महानाटक-निपुन,कोटि-कविकुल-तिलक,गानगुण-गर्व-गन्धर्व-जेता ॥ ३ ॥   
  
जयति मन्दोदरी-केश-कर्षण,विद्यमान दशकण्ठ भट-मुकुट मानी।  
भूमिजा-दुःख-सञ्जात रोषान्तकृत-जातनाजन्तु कृत जातुधानी ॥ ४ ॥   
  
जयति रामायण-श्रवण-सञ्जात-रोमाञ्च,लोचन सजल, शिथिल वाणी।  
रामपदपद्म-मकरन्द-मधुकर पाहि,दास तुलसी शरण,शूलपाणी ॥ ५ ॥   
  
             राग सारङ्ग  
              ३०  
  
जाके गति है हनुमानकी।  
ताकी पैज पूजि आई, यह रेखा कुलिस पषानकी ॥ १ ॥   
  
अघटित-घटन, सुघट-बिघटन,ऐसी बिरुदावलि नहिं आनकी।  
सुमिरत सङ्कट-सोच-बिमोचन, मूरति मोद-निधानकी ॥ २ ॥   
  
तापर सानुकूल गिरिजा, हर, लषन, राम अरु जानकी।  
तुलसी कपिकी कृपा-बिलोकनि, खानि सकल कल्यानकी ॥ ३ ॥   
  
             राग गौरी  
              ३१  
  
ताकिहै तमकि ताकी ओर को।  
जाको है सब भाँति भरोसो कपि केसरी-किसोरको ॥ १ ॥   
  
जन-रञ्जन अरिगिन-गञ्जन मुख-भञ्जन खल बरजोरको।  
बेद-पुरान-प्रगट पुरुषारथ सकल-सुभट-सिरमोर को ॥ २ ॥   
  
उथपे-थपन,थपे उथपन पन,बिबुधबृन्द बँदिछोर को।  
जलधि लाँघि दहि लङ्क प्रबल बल दलन निसाचर घोर को ॥ ३ ॥   
  
जाको बालबिनोद समुझि जिय डरत दिवाकर भोरको।  
जाकी चिबुक-चोट चूरन किय रद-मद कुलिस कठोरको ॥ ४ ॥   
  
लोकपाल अनुकूल बिलोकिवो चहत बिलोचन-कोरको।  
सदा अभय,जय, मुद-मङ्गलमय जो सेवक रनरोरको ॥ ५ ॥   
  
भगत-कामतरु नाम राम परिपूरन चन्द चकोरको।  
तुलसी फल चारो करतल जस गावत गईबहोर को ॥ ६ ॥   
  
           राग बिलावल  
            ३२  
  
ऐसी तोही न बूझिये हनुमान हठीले।  
साहेब कहूँ न रामसे , तोसे न उसीले ॥ १ ॥   
  
तेरे देखत सिंहके सिसु मेण्ढक लीले।  
जानत हौं कलि तेरेऊ मन गुनगन कीले ॥ २ ॥   
  
हाँक सुनत दसकन्धके भये बन्धन ढीले।  
सो बल गयो किधौं भये अब गरबगहीले ॥ ३ ॥   
  
सेवकको परदा फटे तू समरथ सीले।  
अधिक आपुते आपुनो सुनि मान सही ले ॥ ४ ॥   
  
साँसति तुलसीदासकी सुनि सुजस तुही ले।  
तिहुँकाल तिनको भलौं जे राम-रँगीले ॥ ५ ॥   
  
           ३३  
  
समरथ सुअन समीरके,रघुबीर-पियारे।   
मोपर कीबी तोहि जो करि लेहि भिया रे ॥ १ ॥   
  
तेरी महिमा ते चलै चिञ्चिनी-चिया रे।  
अँधियारो मेरी बार क्यो,त्रिभुवन-उजियारे ॥ २ ॥   
  
केहि करनी जन जानिकै सनमान किया रे।  
केहि अघ औगुन आपने कर डारि दिया रे ॥ ३ ॥   
  
खाई खोञ्ची माँगि मैं तेरो नाम लिया रे।  
तेरे बल,बलि,आजु लौं जग जागि जिया रे ॥ ४ ॥   
  
जो तोसों होतौ फिरौं मेरो हेतु हिया रे।  
तौ कयों बदन देखावतो कहि बचन इयारे ॥ ५ ॥   
  
तोसो ग्यान-निधान को सरबग्य बिया रे।  
हौं समुझत साई-द्रोहकी गति छार छिया रे ॥ ६ ॥   
  
तेरे स्वामी राम से,स्वामिनी सिया रे।  
तहँ तुलसीके कौनको काको तकिया रे ॥ ७ ॥   
  
            ३४  
  
अति आरत, अति स्वारथी, अति दीन-दुखारी।  
इनको बिलगु न मानिये, बोलहिं न बिचारी ॥ १ ॥   
  
लोक-रीति देखी सुनी, व्याकुल नर-नारी।  
अति बरषे अनबरषेहूँ, देहिं दैवहिं गारी ॥ २ ॥   
  
नाकहि आये नाथसों, साँसति भय भारी।  
कहि आयो, कीबी छमा, निज ओर निहारी ॥ ३ ॥   
  
समै साँकरे सुमिरिये, समरथ हितकारी।  
सो सब बिधि ऊबर करै, अपराध बिसारी ॥ ४ ॥   
  
बिगरी सेवककी सदा,साहेबहिं सुधारी।  
तुलसीपर तेरी कृपा, निरुपाधि निरारी ॥ ५ ॥   
  
          ३५  
  
कटु कहिये गाढे परे, सुनि समुझि सुसाईं।  
करहिं अनभलेउ को भलो, आपनी भलाई ॥ १ ॥   
  
समरथ सुभ जो पाइये, बीर पीर पराई।  
ताहि तकैं सब ज्यों नदी बारिधि न बुलाई ॥ २ ॥   
  
अपने अपनेको भलो, चहैं लोग लुगाई।  
भावै जो जेहि तेहि भजै, सुभ असुभ सगाई ॥ ३ ॥   
  
बाँह बोलि दै थापिये, जो निज बरिआई।  
बिन सेवा सों पालिये, सेवककी नाईं ॥ ४ ॥   
  
चूक-चपलता मेरियै, तू बड़ो बड़ाई।  
होत आदरे ढीठ है, अति नीच निचाई ॥ ५ ॥   
  
बन्दिछोर बिरुदावली, निगमागम गाई।  
नीको तुलसीदासको, तेरियै निकाई ॥ ६ ॥   
  
            राम गौरी  
            ३६  
  
मङ्गल-मूरति मारुत-नन्दन। सकल-अमङ्गल-मूल-निकन्दन ॥ १ ॥   
  
पवनतनय सन्तन हितकारी। ह्रदय बिराजत अवध-बिहारी ॥ २ ॥   
  
मातु-पिता,गुरु,गनपति,सारद। सिवा समेत सम्भु,सुक,नारद ॥ ३ ॥   
  
चरन बन्दि बिनवौं सब काहू। देहु रामपद-नेह-निबाहू ॥ ४ ॥   
  
बन्दौं राम-लखन-बैदेही। जे तुलसीके परम सनेही ॥ ५ ॥   
  
          लक्ष्मण-स्तुति  
          दण्डक  
           ३७  
  
लाल लाडिले लखन , हित हौ जनके।  
सुमिरे सङ्कटहारी, सकल सुमङ्गलकारी ,  
पालक कृपालु अपने पनके ॥ १ ॥   
  
धरनी-धरनहार भञ्जन-भुवनभार ,  
अवतार साहसी सहसफनके ॥   
सत्यसन्ध, सत्यब्रत, परम धरमरत ,  
निरमल करम बचन अरु मन के ॥ २ ॥   
  
रूपके निधान, धनु-बान पानि,  
तून कटि, महाबीर बिदित, जितैया बड़े रनके ॥   
सेवक-सुख-दायक, सबल, सब लायक,  
गायक जानकीनाथ गुनगनके ॥ ३ ॥   
  
भावते भरत के, सुमित्रा-सीताके दुलारे ,  
चातक चतुर राम स्याम घनके ॥   
बल्लभ उरमिलाके, सुलभ सनेहबस ,  
धनी धन तुलसीसे निरधनके ॥ ४ ॥   
  
           राग धनाश्री  
           ३८  
  
जयति  
लक्ष्मणानन्त भगवन्त भूधर, भुजग-  
राज, भुवनेश, भूभारहारी।  
प्रलय-पावक-महाज्वालमाला-वमन,  
शमन-सन्ताप लीलावतारी ॥ १ ॥   
  
जयति दाशरथि, समर-समरथ, सुमित्रा-  
सुवन, शत्रुसूदन, राम-भरत-बन्धो।  
चारु-चम्पक-वरन, वसन-भूषन-धरन,  
 दिव्यतर, भव्य, लावण्य-सिधों ॥ २ ॥   
  
जयति गाधेय-गौतम-जनक-सुख-जनक,  
विश्व-कण्टक-कुटिल-कोटि-हन्ता।  
वचन-चय-चातुरी-परशुधर-गरबहर,  
सर्वदा  रामभद्रानुगन्ता ॥ ३ ॥   
  
जयति सीतेश-सेवासरस , बिषयरस-  
निरस, निरुपाधि धुरधर्मधारी।  
विपुलबलमूल शार्दूलविक्रम जलद-  
नाद-मर्दन, महावीर भारी ॥ ४ ॥   
  
जयति सङ्ग्राम-सागर-भयङ्कर-तरन,  
रामहित-करण वरबाहु-सेतु।  
उर्मिला-रवन, कल्याण-मङ्गल-भवन,  
दासतुलसी-दोष-दवन-हेतू ॥ ५ ॥   
  
            भरत-स्तुति  
             ३९  
  
जयति  
भूमिजा-रमण-पदकञ्ज-मकरन्द-रस-  
           रसिक-मधुकर भरत भूरिभागी।  
भुवन-भूषण, भानुवंश-भूषण, भूमिपाल-  
           मनि रामचन्द्रानुरागी ॥ १ ॥   
  
जयति विबुधेश-धनदादि-दुर्लभ-महा-  
           राज-सम्म्राज-सुख-पद-विरागी।  
खड्ग-धाराव्रती-प्रथमरेखा प्रकट  
           शुद्धमति-युवति पति-प्रेमपागी ॥ २ ॥   
  
जयति निरुपाधि-भक्तिभाव-यन्त्रित-ह्रदय ,  
           बन्धु-हित चित्रकुटाद्रि-चारी।  
पादुका-नृप-सचिव,पुहुमि-पालक परम  
          धरम-धुर-धीर, वरवीर भारी ॥ ३ ॥   
  
जयति सञ्जीवनी-समय-सङ्कट हनूमान  
          धनुबान-महिमा  बखानी।  
बाहुबल बिपुल परमिति पराक्रम अतुल,  
          गूढ गति जानकी-जानि जानी ॥ ४ ॥   
  
जयति रण-अजिर गन्धर्व-गण-गर्वहर,  
          फिर किये रामगुणगाथ-गाता।  
माण्डवी-चित्त-चातक-नवाम्बुद-बरन,  
          सरन तुलसीदास अभय दाता ॥ ५ ॥            
  
           शत्रुघ्न-स्तुति  
            राग धनाश्री  
            ४०  
  
जयति जय शत्रु-करि-केसरी शत्रुहन,  
          शत्रुतम-तुहिनहर किरणकेतू।  
देव-महिदेव-महि-धेनु-सेवक सुजन-  
           सिद्धि-मुनि-सकल-कल्याण-हेतू ॥ १ ॥   
  
जयति सर्वाङ्गसुदंर सुमित्रा-सुवन,  
           भुवन-विख्यात-भरतानुगामी।  
वर्मचर्मासी-धनु-बाण-तूणीर-धर  
           शत्रु-सङ्कट-समय यत्प्रणामी ॥ २ ॥   
  
जयति लवणाम्बुनिधि-कुम्भसम्भव महा-  
           दनुज-दुर्जनदवन, दुरितहारि।  
लक्ष्मणानुज, भरत-राम-सीता-चरण-  
         रेणु-भूषित-भाल-तिलकधारी ॥ ३ ॥   
  
जयति श्रुतिकीर्ति-वल्लभ सुदुर्लभ सुलभ  
          नमत नर्मद भुक्तिमुक्तिदाता।  
दासतुलसी चरण-शरण सीदत विभो,  
          पाहि दीनार्त्त-सन्ताप-हाता ॥ ४ ॥   
  
          श्रीसीता-स्तुति  
           राग केदारा  
           ४१  
  
कबहुँक अम्ब, अवसर पाइ।  
मेरिऔ सुधि द्याइबी,कछु करुन-कथा चलाइ ॥ १ ॥   
  
दीन, सब अँगहीन,छीन,मलीन,अघी अघाइ।  
नाम लै भरै उदर एक प्रभु-दासी-दास कहाइ ॥ २ ॥   
  
बूझिहैं 'सो है कोन', कहिबी नाम दसा जनाइ।  
सुनत राम कृपालुके मेरी बिगरीऔ बनि जाइ ॥ ३ ॥   
  
जानकी जगजननि जनकी किये बचन सहाइ।  
तरै तुलसीदास भव तव नाथ-गुन-गन गाइ ॥ ४ ॥   
  
           ४२  
  
कबहुँ समय सुधि द्ययाबी,मेरी मातु जानकी।  
जन कहाइ नाम लेत हौं,किये पन चातक ज्यों,प्यास-प्रेम-पानकी ॥ १ ॥   
  
सरल कहाई प्रकृति आपु जानिए करुना-निधानकी।  
निजगुन,अरिकृत अनहितौ,दास-दोष सुरति चित रहत न दिये दानकी ॥   
बानि बिसारनसील है मानद अमानकी।  
तुलसीदास न बिसारिये,मन करम बचन जाके,सपनेहुँ गति न आनकी ॥   
          श्रीराम-स्तुति  
           ४३  
  
जयति  
सच्चिदव्यापकानन्द परब्रह्म-पद विग्रह-व्यक्त लीलावतारी।  
विकल ब्रह्मादि,सुर,सिद्ध,सङ्कोचवश,विमल गुण-गेह नर-देह-धारी। १।  
  
जयति  
कोशलाधीश कल्याण कोशलसुता,कुशल कैवल्य-फल चारु चारी।  
वेद-बोधित करम-धरम-धरनीधेनु,विप्र-सेवक साधु-मोदकारी ॥ २ ॥   
  
जयति ऋषि-मखपाल,शमन-सज्जन-साल,शापवश मुनिवधू-पापहारी।  
भञ्जि भवचाप,दलि दाप भूपावली,सहित भृगुनाथ नतमाथ भारी ॥ ३ ॥   
  
जयति धारमिक-धुर,धीर रघुवीर गुर-मातु-पितु-बन्धु-वचनानुसारी।  
चित्रकूटाद्रि विन्ध्याद्रि दण्डकविपिन,धन्यकृत पुन्यकानन-विहारी ॥ ४ ॥   
  
जयति पाकारिसुत-काक-करतूति-फलदानि खनि गर्त गोपित विराधा।  
दिव्य देवी वेश देखि लखि निशिचरी जनु विडम्बित करी विश्वबाधा ॥ ५ ॥   
  
जयति खर-त्रिशिर-दूषण चतुर्दश-सहस-सुभट-मारीच-संहारकर्ता।  
गृध्र-शबरी-भक्ति-विवश करुणासिन्धु,चरित निरुपाधि,त्रिविधार्तिहर्ता ॥ ६ ॥   
  
जयति मद-अन्ध कुकबन्ध बधि,बालि बलशालि बधि,करन सुग्रीव राजा।  
सुभट मर्कट-भालु-कटक-सङ्घट सजत,नमत पद रावणानुज निवाजा ॥ ७ ॥   
  
जयति पाथोधि-कृत-सेतु कौतुक हेतु,काल-मन अगम लई ललकि लङ्का।  
सकुल,सानुज,सदल दलित दशकण्ठ रण,लोक-लोकप किये रहित-शङ्का ॥ ८ ॥   
  
जयति सौमित्रि-सीता-सचिव-सहित चले पुष्पकारुढ निज राजधानी।  
दासतुलसी मुदित अवधवासी सकल,राम भे भूप वैदेहि रानी ॥ ९ ॥   
  
            ४४  
  
जयति  
राज-राजेन्द्र राजीवलोचन,राम  
         नाम कलि-कामतरु,साम-शाली।  
अनय-अम्भोधि-कुम्भज,निशाचर-निकर-  
         तिमिर-घनघोर-खरकिरणमाली ॥ १ ॥   
  
जयति मुनि-देव-नरदेव दसरत्थके ,  
         देव-मुनि-वन्द्य किय अवध-वासी।  
लोक नायक-कोक-शोक-सङ्कट-शमन,  
         भानुकुल-कमल कानन-विकासी ॥ २ ॥   
  
जयति शृङ्गार-सर तामरस-दामदुति-  
         देह,गुणगेह,विश्वोपकारी ॥ ।३ ॥   
  
सकल सौभाग्य-सौन्दर्य-सुषमारुप,  
         मनोभव कोटि गर्वापहारी ॥ ३ ॥   
  
(जयति) सुभग सारङ्ग सुनिखङ्ग सायक शक्ति,  
         चारु चर्मासि वर वर्मधारी।  
धर्मधुरधीर,रघुवीर,भुजबल अतुल,।  
         हेलया दलित भूभार भारी ॥ ४ ॥   
  
जयति कलधौत मणि-मुकुट,कुण्डल,तिलक-  
         झलक भलि भाल,विधु-वदन-शोभा।  
दिव्य भूषन,बसन पीत,उपवीत,  
         किय ध्यान कल्यान-भाजन न को भा ॥ ५ ॥   
  
(जयति)भरत-सौमित्रि-शत्रुघ्न-सेवित,सुमुख,  
        सचिव-सेवक-सुखद, सर्वदाता ॥   
अधम,आरत,दीन,पतित,पातक-पीन  
        सकृत नतमात्र कहि 'पाहि' पाता ॥ ६ ॥   
  
जयति जय भुवन दसचारि जस जगमगत,  
        पुन्यमय,धन्य जय रामराजा।  
चरित-सुरसरित कवि-मुख्य गिरि निःसरित,  
        पिबत,मज्जत मुदित सँत-समाजा ॥ ७ ॥   
  
जयति वर्णाश्रमाचारपर नारि-नर,  
         सत्य-शम-दम-दया-दानशीला।  
विगत दुख-दोष,सन्तोस सुख सर्वदा,  
         सुनत,गावत राम राजलीला ॥ ८ ॥   
  
जयति वैराग्य-विज्ञान-वारान्निधे  
         नमत नर्मद,पाप-ताप-हर्ता।  
दास तुलसी चरण शरण संशय-हरण,  
         देहि अवलम्ब वैदेहि-भर्ता ॥ ९ ॥   
  
           राग गौरी  
           ४५  
  
श्री रामचन्द्र कृपालु भजु मन हरण भवभय दारुणं।  
नवकञ्ज-लोचन,कञ्ज-मुख,कर-कञ्ज,पद कञ्जारुणं ॥ १ ॥   
  
कन्दर्प अगणित अमित छवि,नवनिल नीरद सुन्दरं।  
पट पीत मानहु तड़ित रुचि शुचि नौमि जनक सुतावरं ॥ २ ॥   
  
भजु दीनबन्धु दिनेश दानव-दैत्य-वंश निकन्दनं।  
रघुनन्द आनँदकन्द कोशलचन्द दशरथ-नन्दनं ॥ ३ ॥   
  
सिर मुकुट कुण्डल तिलक चारु उदारु अङ्ग विभूषणं।  
आजानुभुज शर-चाप-धर,सङ्ग्राम-जित-खरदूषणं ॥ ४ ॥   
  
इति वदति तुलसीदास शङ्कर-शेष-मुनि-मन-रञ्जनं।  
मम ह्रदय कञ्ज निवास करु कामादि खल-दल-गञ्जनं ॥ ५ ॥   
  
            राग रामकली  
             ४६  
  
सदा  
राम जपु,राम जपु,राम जपु, राम जपु, राम जपु, मूढंअन बार बारं।  
सकल सौभाग्य-सुख-खानि जिय जानि शठ,मानि विश्वास वद वेदसारं ॥   
कोशलेन्द्र नव-नीलकञ्जाभतनु,मदन-रिपु-कञ्जह्रदि-चञ्चरीकं।  
जानकीरवन सुखभवन भुवनैकप्रभु,समर-भञ्जन,परम कारुनीकं ॥ २ ॥   
  
दनुज-वन धूमधुज,पीन आजानुभुज,दण्ड-कोदण्डवर चण्ड बानं।  
अरुनकर चरण मुख नयन राजीव,गुन-अयन,बहु मयन-शोभा-निधानं ॥ ३ ॥   
  
वासनावृन्द-कैरव-दिवाकर, काम-क्रोध-मद कञ्ज-कानन-तुषारं।  
लोभ अति मत्त नागेन्द्र पञ्चानन भक्तहित हरण संसार-भारं ॥ ४ ॥   
  
केशवं,क्लेशहं,केश-वन्दित पद-द्वन्द्व मन्दाकिनी-मूलभूतं।  
सर्वदानन्द-सन्दोह,मोहापहं, घोर-संसार-पाथोधि-पोतं ॥ ५ ॥   
  
शोक-सन्देह-पाथोदपटलानिलं, पाप-पर्वत-कठिन-कुलिशरूपं।  
सन्तजन-कामधुक-धेनु,विश्रामप्रद, नाम कलि-कलुष-भञ्जन अनूपं ॥ ६ ॥   
  
धर्म-कल्पद्रुमाराम, हरिधाम-पथि सम्बलं, मूलमिदमेव एकं।  
भक्ति-वैराग्यं विज्ञान-शम-दान-दम, नाम आधीन साधन अनेकं ॥ ७ ॥   
  
तेन तप्तं,हुतं,दत्तमेवाखिलं, तेन सर्व कृतं कर्मजालं।  
येन श्रीरामनामामृतं पानकृतमनिशमनवद्यमवलोक्य कालं ॥ ८ ॥   
  
श्वपच,खल,भिल्ल,यवनादि हरिलोकगत, नामबल विपुल मति मल न परसी।  
त्यागि सब आस,सन्त्रास,भवपास असि निसित हरिनाम जपु दासतुलसी ॥   
              ४७  
  
        ऐसी आरती राम रघुबीरकी करहि मन।  
        हरन दुखदुन्द गोबिन्द आनन्दघन ॥ १ ॥   
  
अचरचर रूप हरि,सरबगत,सरबदा बसत,इति बासना धूप दीजै।  
दीप निजबोधगत-कोह-मद-मोह-तम,प्रौढऽभिमान चितबृति छीजै। २।  
  
भाव अतिशय विशद प्रवर नैवेद्य शुभ श्रीरमण परम सन्तोषकारी।  
प्रेम-ताम्बूल गत शूल संशय सकल,विपुल भव-बासना-बीजहारी। ३।  
  
अशुभ-शुभकर्म-घृतपूर्ण दश वर्तिका,त्याग पावक, सतोगुण प्रकासं।  
भक्ति-वैराग्य-विज्ञान दीपावली,अर्पि नीराजनं जगनिवासं ॥ ४ ॥   
  
बिमल ह्रदि-भवन कृत शान्ति-पर्यक शुभ,शयन विश्राम श्रीरामराया।  
क्षमा-करुणा प्रमुख तत्र परिचारिका,यत्र हरि तत्र नहिं भेद-माया। ५।  
  
एहि  
आरती-निरत सनकादि,श्रुति,शेष,शिव,देवरिषि,अखिलमुनि तत्व-दरसी  
करै सोइ तरै,परिहरै कामादि मल,वदति इति अमलमति-दास तुलसी ॥ ६ ॥   
  
          ४८  
  
हरति सब आरती आरती रामकी।  
दहन दुख-दोष,निरमूलिनी कामकी ॥ १ ॥   
  
सुरभ सौरभ धूप दीपबर मालिका।  
उड़त अघ-बिहँग सुनि ताल करतालिका ॥ २ ॥   
  
भक्त-ह्रदि-भवन, अज्ञान-तम-हारिनी।  
बिमल बिग्यानमय तेज-बिस्तारिनी ॥ ३ ॥   
  
मोह-मद-कोह-कलि-कञ्ज-हिमजामिनी।  
मुक्तिकी दूतिका,देह-दुति दामिनी ॥ ४ ॥   
  
प्रनत-जन-कुमुद-बन-इन्दु-कर-जालिका।  
तुलसि अभिमान-महिषेस बहु कालिका ॥ ५ ॥   
  
           हरिशङ्करी पद  
            ४९  
  
देव-  
दनुज-बन-दहन,गुन-गहन,गोविन्द नन्दादि-आनन्द-दाताऽविनाशी।  
शम्भु,शिव,रुद्र,शङ्कर,भयङ्कर,भीम,घोर,तेजायतन,क्रोध-राशी ॥ १ ॥   
  
अनँत,भगवन्त-जगदन्त-अन्तक-त्रास-शमन,श्रीरमन,भुवनाभिरामं।  
भूधराधीश जगदीश ईशान,विज्ञानघन,ज्ञान-कल्यान-धामं ॥ २ ॥   
  
वामनाव्यक्त,पावन,परावर,विभो,प्रकट परमातमा,प्रकृति-स्वामी।  
चन्द्रशेखर,शूलपाणि,हर,अनघ,अज,अमित,अविछिन्न,वृशभेश-गामी ॥ ३ ॥   
  
नीलजलदाभ तनु श्याम,बहु काम छवि राम राजीवलोचन कृपाला।  
कबुं-कर्पूर-वपु धवल,निर्मल मौलि जटा,सुर-तटिनि,सित सुमन माला ॥ ४ ॥   
  
वसन किञ्जल्कधर,चक्र-सारङ्ग-दर-कञ्ज-कौमोदकी अति विशाला।  
मार-करि-मत्त-मृगराज,त्रैनैन,हर,नौमि अपहरण संसार-जाला ॥ ५ ॥   
  
कृष्ण,करुणाभवन,दवन कालीय खल,विपुल कंसादि निर्वशकारी।  
त्रिपुर-मद-भङ्गकर,मत्तगज-चर्मधर,अन्धकोरग-ग्रसन पन्नगारी ॥ ६ ॥   
  
ब्रह्म,व्यापक,अकल,सकल,पर,परमहित,ग्यान,गोतीत,गुण-वृत्ति-हर्त्ता।  
सिन्धुसुत-गर्व-गिरि-वज्र,गौरीश,भव दक्ष-मख अखिल विध्वंसकर्त्ता ॥ ७ ॥   
  
भक्तिप्रिय,भक्तजन-कामधुक धेनु,हरि हरण दुर्घट विकट विपति भारी।  
सुखद,नर्मद,वरद,विरज,अनवघ्यऽखिल,विपिन-आनन्द-वीथिन-विहारी  
रुचिर हरिशङ्करी नाम-मन्त्रावली द्वन्द्वदुख हरनि,आनन्दखानी।  
विष्णु-शिव-लोक-सोपान-सम सर्वदा वदति तुलसीदास विशद बानी ॥ ८ ॥   
  
               ५०  
  
देव-  
भानुकुल-कमल-रवि,कोटि कंर्दप-छवि,काल-कलि-व्यालमिव वैनतेयं।  
प्रबल भुजदण्ड परचण्ड-कोदण्ड-धर तूणवर विशिख बलमप्रमेयं ॥ १ ॥   
  
अरुण राजीवदल-नयन,सुषमा-अयन,श्याम तन-कान्ति वर वारिदाभं।  
तत्प काञ्चन-वस्त्र,शस्त्र-विद्या-निपुण,सिद्ध-सुर-सेव्य,पाथोजनाभं ॥   
अखिल लावण्य-गृह,विश्व-विग्रह,परम प्रौढ,गुणगूढ़,महिमा उदारं।  
दुर्धर्ष,दुस्तर,दुर्ग,स्वर्ग-अपवर्ग-पति,भग्न संसार-पादप कुठारं ॥ ३ ॥   
  
  
शापवश मुनिवधू-मुक्तकृत,विप्रहित,यज्ञ-रक्षण-दक्ष,पक्षकर्ता।  
जनक-नृप-सदसि शिवचाप-भञ्जन,उग्र भार्गवागर्व-गरिमापहर्ता ॥ ४ ॥   
  
गुरु-गिरा-गौरवामर-सुदुस्त्यज राज्य त्यक्त,श्रीसहित सौमित्रि-भ्राता।  
सङ्ग जनकात्मजा,मनुजमनुसृत्य अज,दुष्ट-वध-निरत,त्रैलोक्यत्राता ॥ ५ ॥   
  
दण्डकारण्य कृतपुण्य पावन चरण,हरण मारीच-मायाकुरङ्गं।  
बालि बलमत्त गजराज इव केसरी,सुह्रद-सुग्रीव-दुख-राशि-भङ्गं ॥ ६ ॥   
  
ऋक्ष,मर्कट विकट सुभट उभ्दट समर,शैल-सङ्काश रिपु त्रासकारी।  
बद्धपाथोधि,सुर-निकर-मोचन,सकुल दलन दससीस-भुजबीस भारी ॥ ७ ॥   
  
दुष्ट विबुधारि-सङ्घात,अपहरण महि-भार,अवतार कारण अनूपं।  
अमल,अनवद्य,अद्वैत,निर्गुण,सर्गुण,ब्रह्म सुमिरामि नरभूप-रूपं ॥ ८ ॥   
  
शेष-श्रुति-शारदा-शम्भु-नारद-सनक गनत गुन अन्त नहीं तव चरित्रं।  
सोइ राम कामारि-प्रिय अवधपति सर्वदा दासतुलसी-त्रास-निधि वहित्रं ॥ ९ ॥   
  
             ५१  
  
देव  
जानकीनाथ,रघुनाथ,रागादि-तम-तरणि,तारुण्यतनु,तेजधामं।  
सच्चिदानन्द,आनन्दकन्दाकरं,विश्व-विश्राम,रामाभिरामं ॥ १ ॥   
  
नीलनव-वारिधर-सुभग-शुभकान्ति,कटि पीत कौशेय वर वसनधारी।  
रत्न-हाटक-जटित-मुकुट-मण्डित-मौलि,भानु-शत-सदृश उद्योतकारी ॥ २ ॥   
  
श्रवण कुण्डल,भाल तिलक,भूरुचिर अति,अरुण अम्भोज लोचन विशालं।  
वक्र-अवलोक,त्रैलोक-शोकापहं,मार-रिपु-ह्रदय-मानस-मरालं ॥ ३ ॥   
  
नासिका चारु सुकपोल,द्विज वज्रदुति,अधर बिम्बोपमा,मधुरहासं।  
कण्ठ दर,चिबुक वर,वचन गम्भीरतर,सत्य-सङ्कल्प,  
सुरत्रास-नासं ॥ ४ ॥   
  
सुमन सुविचित्र नव तुलसिकादल-युतं मृदृल वनमाल उर भ्राजमानं।  
भ्रमत आमोदवश मत्त मधुकर-निकर,मधुरतर मुखर कुर्वन्ति गानं ॥ ५ ॥   
  
सुभग श्रीवत्स,केयूर,कङ्कण,हार,किङ्कणी-रटनि कटि-तट रसालं।  
वाम दिसि जनकजासीन-सिंहासनं कनक-मृदुवल्लित तरु तमालं ॥ ६ ॥   
  
आजानु भुजदण्ड कोदण्ड-मण्डित वाम बाहु, दक्षिण पाणि बाणमेकं।  
अखिल मुनि-निकर,सुर,सिद्ध,गन्धर्व वर नमत नर नाग अवनिप अनेकं ॥   
अनघ अविछिन्न,सर्वज्ञ,सर्वेश, खलु सर्वतोभद्र-दाताऽसमाकं।  
प्रणतजन-खेद-विच्छेद-विद्या-निपुण नौमि श्रीराम सौमित्रिसाकं ॥ ८ ॥   
  
युगल पदपद्म,सुखसद्म पद्मालयं, चिन्ह कुलिशादि शोभाति भारी।  
हनुमन्त-ह्रदि विमल कृत परममन्दिर, सदातुलसी-शरण शोकहारी ॥      
              ५२  
  
देव--  
कोशलाधीश,जगदीश,जगदेकहित, अमितगुण,विपुल विस्तार लीला।  
गायन्ति तव चरित सुपवित्र श्रुति-शेष-शुक-शम्भु-सनकादि मुनि मननशीला ॥ १ ॥   
  
वारिचर-वपुष धरि भक्त-निस्तारपर, धरणिकृत नाव महिमातिगुर्वी।  
सकल यज्ञांशमय उग्र विग्रह क्रोड़, मर्दि दनुजेश उद्धरण उर्वी ॥ २ ॥   
  
कमठ अति विकट तनु कठिन पृष्ठोपरी, भ्रमत मन्दर कण्डु-सुख मुरारी।  
प्रकटकृत अमृत,गो,इन्दिरा,इन्दु, वृन्दारकावृन्द-आनन्दकारी ॥ ३ ॥   
  
मनुज-मुनि-सिद्ध-सुर-नाग-त्रासक, दुष्ट दनुज द्विज-धर्म-मरजाद-हर्त्ता।  
अतुल मृगराज-वपुधरित, विद्दरित अरि, भक्त प्रहलाद-अहलाद-कर्त्ता ॥ ४ ॥   
  
छलन बलि कपट-वटुरूप वामन ब्रह्म, भुवन पर्यन्त पद तीन करणं।  
चरण-नख-नीर-त्रेलोक-पावन परम, विबुध-जननी-दुसह-शोक-हरणं ॥ ५ ॥   
  
क्षत्रियाधीश-करिनिकर-नव-केसरी, परशुधर विप्र-सस-जलदरूपं।  
बीस भुजदण्ड दससीस खण्डन चण्ड वेग सायक नौमि राम भूपं ॥ ६ ॥   
  
भूमिभर-भार-हर,प्रकट परमातमा, ब्रह्म नररूपधर भक्तहेतू।  
वृष्णि-कुल-कुमुद-राकेश राधारमण, कंस-बंसाटवी-धूमकेतू ॥ ७ ॥   
  
प्रबल पाखण्ड महि-मण्डलाकुल देखि, निन्द्यकृत अखिल मख कर्म-जालं।  
शुद्ध बोधैकघन,ज्ञान-गुणधाम, अज बौद्ध-अवतार वन्दे कृपालं ॥ ८ ॥   
  
कालकलिजनित-मल-मलिनमन सर्व नर मोह निशि-निबिड़यवनान्धकारं।  
विष्णुयश पुत्र कलकी दिवाकर उदित दासतुलसी हरण विपतिभारं ॥ ९ ॥   
  
               ५३  
  
देव--  
सकल सौभाग्यप्रद सर्वतोभद्र-निधि, सर्व,सर्वेश,सर्वाभिरामं।  
शर्व-ह्रदि-कञ्ज-मकरन्द-मधुकर रुचिर-रूप, भूपालमणि नौमि रामं ॥ १ ॥   
  
सर्वसुख-धाम गुणग्राम, विश्रामपद, नाम सर्वसम्पदमति पुनीतं।  
निर्मलं शान्त,सुविशुद्ध,बोधायतन, क्रोध-मद-हरण,करुणा-निकेतं ॥ २ ॥   
  
अजित,निरुपाधि,गोतीतमव्यक्त, विभुमेकमनवद्यमजमद्वितीयं।  
प्राकृतं,प्रकट परमातमा,परमहित, प्रेरकानन्त वन्दे तुरीयं ॥ ३ ॥   
  
भूधरं सुन्दरं,श्रीवरं,मदन-मद-मथन सौन्दर्य-सीमातिरम्यं।  
दुष्प्राप्य,दुष्पेक्ष्य,दुस्तर्क्य,दुष्पार, संसारहर,सुलभ,मृदुभाव-गम्यं ॥   
सत्यकृत,सत्यरत,सत्यव्रत,सर्वदा, पुष्ट,सन्तुष्ट,सङ्कष्टहारी।  
धर्मवर्मनि ब्रह्मकर्मबोधैक,विप्रपूज्य, ब्रह्मण्यजनप्रिय,मुरारी ॥ ५ ॥   
  
नित्य,निर्मम,नित्यमुक्त,निर्मान, हरि,ज्ञानघन,सच्चिदानन्द मूलं।  
सर्वरक्षक सर्वभक्षकाध्यक्ष,कूटस्थ, गूढार्चि, भक्तानुकूलं ॥ ६ ॥   
  
सिद्ध-साधक-साध्य,वाच्य-वाचकरूप, मन्त्र-जापक-जाप्य,सृष्टि-स्त्रष्टा।  
परम कारण,कञ्ञनाभ,जलदाभतनु, सगुण,निर्गुण,सकल दृश्य-द्रष्टा ॥ ७ ॥   
  
व्योम-व्यापक,विरज,ब्रह्म,वरदेश, वैकुण्ठ, वामन विमल ब्रह्मचारी।  
सिद्ध-वृन्दारकावृन्दवन्दित सदा, खण्डि पाखण्ड-निर्मूलकारी ॥ ८ ॥   
  
पूरनानन्दसन्दोह, अपहरन सम्मोह-अज्ञान, गुण-सन्निपातं।  
बचन-मन-कर्म-गत शरण तुलसीदास त्रास-पाथोधि इव कुम्भजातं ॥ ९ ॥   
  
                 ५४  
  
देव--  
विश्व-विख्यात,विश्वेश,विश्वायतन, विश्वमरजाद,व्यालारिगामी।  
ब्रह्म,वरदेश,वागीश,व्यापक,विमल विपुल,बलवान,निर्वानस्वामी ॥ १ ॥   
  
प्रकृति,महतत्व,शब्दादि गुण,देवता व्योम,मरुदग्नि,अमलाम्बु,उर्वी।  
बुद्धि,मन,इन्द्रिय,प्राण,चित्तातमा, काल,परमाणु,चिच्छक्ति गुर्वी ॥ २ ॥   
  
सर्वमेवात्र त्वद्रूप भूपालमणि! व्यक्तमव्यक्त, गतभेद,विष्णो।  
भुवन भवदङ्ग,कामारि-वन्दित, पदद्वन्द्व मन्दाकिनी-जनक, जिष्णो ॥ ३ ॥   
  
आदिमध्यान्त,भगवन्त! त्वं सर्वगतमीश, पश्यन्ति ये ब्रह्मवादी।  
यथा पट-तन्तु,घट-मृतिका, सर्प-स्त्रग,दारुकरि,कनक-कटकाङ्गदादी ॥ ४ ॥   
  
गूढ़,गम्भीर,गर्वघ्न,गूढार्थवित,गुप्त,गोतीत,गुरु,ग्यान-ग्याता।  
ग्येय,ग्यानप्रिय,प्रचुर गरिमागार, घोर-संसार-पर, पार दाता ॥ ५ ॥   
  
सत्यसङ्कल्प,अतिकल्प,कल्पान्तकृत,कल्पनातीत,अहि-तल्पवासी।  
वनज-लोचन,वनज-नाभ, वनदाभ-वपु, वनचरध्वज-कोटि-लावण्यरासी ॥ ६ ॥   
  
सुकर,दुःकर,दुराराध्य,दुर्व्यसनहर,दुर्ग,दुर्द्धर्ष,दुर्गार्त्तिहर्त्ता।  
वेदगर्भार्भकादर्भ-गुनगर्व, अर्वाङ्गपर-गर्व-निर्वाप-कर्त्ता ॥ ७ ॥   
  
भक्त-अनुकूल,भवशूल-निर्मूलकर, तूल-अघ-नाम पावक-समानं।  
तरलतृष्णा-तमी-तरणि,धरणीधरण, शरण-भयहरण,करुणानिधानं ॥ ८ ॥   
  
बहुल वृन्दारकावृन्द-वन्दारु-पद-द्वन्द्व मन्दार-मालोर-धारी।  
पाहि मामीश सन्ताप-सङ्कुल सदा दास तुलसी प्रणत रावणारी ॥ ९ ॥    
  
              ५५  
  
देव--  
सन्त-सन्तापहर,विश्व-विश्रामकर, रामकामारि,अभिरामकारी।  
शुद्ध बोधायतन,सच्चिदानन्दघन, सज्जनानन्द-वर्धन,खरारी ॥ १ ॥   
  
शील-समता-भवन,विषमता-मति-शमन,राम,रमारमन,रावनारी।  
खड्ग,कर चर्मवर,वर्मधर,रुचिरल कटि तूण,शर-शक्ति-सारङ्गधारी ॥ २ ॥   
  
सत्यसन्धान,निर्वानप्रद,सर्वहित, सर्वगुण-ज्ञान-विज्ञानशाली।  
सघन-तम-घोर-संसार-भर-शर्वरी नाम दिवसेष खर-किरणमाली ॥ ३ ॥   
  
तपन तीच्छन तरुन तीव्र तापघ्न, तपरूप,तनभूप,तमपर,तपस्वी।  
मान-मद-मदन-मत्सर-मनोरथ-मथन, मोह-अम्भोधि-मन्दर,मनस्वी ॥ ४ ॥   
  
वेद विख्यात,वरदेश,वामन,विरज,विमल,वागीश,वैकुण्ठस्वामी।  
काम-क्रोधादिमर्दन,विवर्धन,छमा-शान्ति-विग्रह,विहगराज-गामी ॥ ५ ॥   
  
परम पावन,पाप-पुञ्ज-मुञ्जावटी-अनल इव निमिष निर्मूलकर्त्ता।  
भुवन-भूषण,दूषणारि-भुवनेश,भूनाथ,श्रुतिमाथ जय भुवनभर्ता ॥ ६ ॥   
  
अमल,अविचल,अकल,सकल,सन्तप्त-कलि-विकलता-भञ्जनानन्दरासी।  
उरगनायक-शयन,तरुणपङ्कज-नयन,छीरसागर-अयन,सर्ववासी ॥ ७ ॥   
  
सिद्ध-कवि-कोविकानन्द-दायक पदद्वन्द्व मन्दात्ममनुजैर्दुरापं।  
यत्र सम्भूत अतिपूत जल सुरसरी दर्शनादेव अपहरति पापं ॥ ८ ॥   
  
नित्य निर्मुक्त,संयुक्तगुण,निर्गुणानन्द,भगवन्त,न्यामक,नियन्ता।  
विश्व-पोषण-भरण,विश्व-कारण-करण, शरण तुलसीदास त्रास-हन्ता ॥ ९ ॥   
  
               ५६  
  
देव--  
दनुजसूदन दयासिन्धु,दम्भापहन दहन दुर्दोष,दर्पापहर्त्ता।  
दुष्टतादमन,दमभवन,दुःखौघहर दुर्ग दुर्वासना नाश कर्त्ता ॥ १ ॥   
  
भूरिभूषण,भानुमन्त,भगवन्त, भवभञ्जनाभयद,भुवनेश भारी।  
भावनातीत,भववन्द्य,भवभक्तहित, भूमिउद्धरण,भूधरण-धारी ॥ २ ॥   
  
वरद,वनदाभ,वागीश,विश्वात्मा, विरज,वैकुण्ठ-मन्दिर-विहारी।  
व्यापक व्योम,वन्दारु,वामन,विभो,ब्रह्मविद,ब्रह्म,चिन्तापहारी ॥ ३ ॥   
  
सहज सुन्दर,सुमुख,सुमन,शुभ सर्वदा, शुद्धसर्वज्ञ,स्वछन्दचारी।  
सर्वकृत,सर्वभृत,सर्वजित,सर्वहित, सत्य-सङ्कल्प,कल्पान्तकारी ॥ ४ ॥   
  
नित्य,निर्मोह,निर्गुण,निरञ्जन, निजानन्द,निर्वाण,निर्वाणदाता।  
निर्भरानन्द,निःकम्प,निःसीम,निर्मुक्त, निरुपाधि,निर्मम,विधाता ॥ ५ ॥   
  
महामङ्गलमूल,मोद-महिमायतन,मुग्ध-मधु-मथन,मानद,अमानी।  
मदनमर्दन,मदातीत,मायारहित, मञ्जु मानाथ,पाथोजपानी ॥ ६ ॥   
  
कमल-लोचन,कलाकोश,कोदण्डधर,कोशलाधीश,कल्याणराशी।  
यातुधान प्रचुर मत्तकरि-केसरी, भक्तमन-पुण्य-आरण्यवासी ॥ ७ ॥   
  
अनघ,अद्वैत,अनवद्य,अव्यक्त,अज, अमित अविकार,आनन्दसिन्धो।  
अचल,अनिकेत,अविरल,अनामय, अनारम्भ,अम्भोदनादहन-बन्धो ॥ ८ ॥   
  
दासतुलसी खेदखिन्न,आपन्न इह, शोकसम्पन्न अतिशय सभीतं।  
प्रणतपालक राम, परम करुणाधाम, पाहि मामुर्विपति,दुर्विनीतं ॥ ९ ॥   
  
              ५७  
  
देव--  
देहि सतसङ्ग निज-अङ्ग श्रीरङ्ग! भवभङ्ग-कारण शरण-शोकहारी।  
ये तु भवदघ्रिपल्लव-समाश्रित सदा, भक्तिरत,विगतसंशय,मुरारी ॥ १ ॥   
  
असुर,सुर,नाग,नर,यक्ष,गन्धर्व,खग,रजनिचर,सिद्ध,ये चापि अन्ने।  
सन्त-संसर्ग त्रेवर्गपर,परमपद,प्राप्य निप्राप्यगति त्वयि प्रसन्ने ॥ २ ॥   
  
वृत्र,बलि,बाण,प्रहलाद,मय,व्याध,गज,गृध्र,द्विजबन्धु निजधर्मत्यागी।  
साधुपद-सलिल-निर्धूत-कल्मष सकल,श्वपच-यवनादि कैवल्य-भागी ॥ ३ ॥   
  
शान्त,निरपेक्ष,निर्मम,निरामय,अगुण,शब्दब्रह्मैकपर,ब्रह्मज्ञानी।  
दक्ष,समदृक,स्वदृक,विगत अति स्वपरमति,परमरतिविरति तव चक्रपानी ॥ ४ ॥   
  
विश्व-उपकारहित व्यग्रचित सर्वदा,त्यक्तमदमन्यु,कृत पुण्यरासी।  
यत्र तिष्ठन्ति,तत्रेव अज शर्व हरि सहित गच्छन्ति क्षीराब्धिवासी ॥ ५ ॥   
  
वेद-पयसिन्धु,सुविचार मन्दरमहा, अखिल-मुनिवृन्द निमर्थनकर्ता।  
सार सतसङ्गमुद् धृत्य इति निश्चिन्तं वदति श्रीकृष्ण वैदर्भिभर्ता ॥ ६ ॥   
  
शोक-सन्देह,भय-हर्ष,तम-तर्षगण,साधु-सद्युक्ति विच्छेदकारी।  
यथा रघुनाथ-सायक निशाचर-चमू-निचय-निर्दलन-पटु-वेग-भारी ॥ ७ ॥   
  
यत्र कुत्रापि मम जन्म निजकर्मवश भ्रमत जगजोनि सङ्कट अनेकं।  
तत्र त्वद्भक्ति,सज्जन-समागम, सदा भवतु मे राम विश्राममेकं ॥ ८ ॥   
  
प्रबल भव-जनित त्रैव्याधि-भैषज भगति, भक्त भैषज्यमद्वैतदरसी।  
सन्त-भगवन्त अन्तर निरन्तर नहीं, किमपि मति मलिन कह दासतुलसी ॥ ९ ॥   
  
              ५८  
  
देव--  
देहि अवलम्ब कर कमल,कमलारमन,दमन-दुख,शमन-सन्ताप भारी।  
अज्ञान-राकेश-ग्रासन विन्धुतुद,गर्व-काम-करिमत्त-हरि,दूषणारी ॥ १ ॥   
  
वपुष ब्रह्माण्ड सुप्रवृत्ति लङ्का-दुर्ग, रचित मन दनुज मय-रूपधारी।  
विविध कोशौघ, अति रुचिर-मन्दिर-निकर,सत्वगुण प्रमुख त्रेकटककारी ॥ २ ॥   
  
कुणप-अभिमान सागर भंयकर घोर, विपुल अवगाह,दुस्तर अपारं।  
नक्र रागादि-सङ्कुल मनोरथ सकल, सङ्ग-सङ्कल्प वीची-विकारं ॥ ३ ॥    
  
मोह दशमौलि, तद्भ्रात अहँकार, पाकारिजित काम विश्रामहारी।  
लोभ अतिकाय,मत्सर महोदर दुष्ट,क्रोध पापिष्ठ-विबुधान्तकारी ॥ ४ ॥   
  
द्वेष दुर्मुख,दम्भ खर अकम्पन कपट, दर्प मनुजाद मद शूलपानी।  
अमितबल परम दुर्जय निशाचर-निकर सहित षडवर्ग गो-यातुधानी ॥ ५ ॥   
  
जीव भवदङ्घ्रि-सेवक विभीषण बसत मध्य दुष्टाटवी ग्रसितचिन्ता।  
नियम-यम-सकल सुरलोक-लोकेश लङ्केश-वश नाथ! अत्यन्त भीता ॥ ६ ॥   
  
ज्ञान-अवधेश-गृह गेहिनी भक्ति शुभ,तत्र अवतार भूभार-हर्ता।  
भक्त-सङ्कष्ट अवलोकि पितु-वाक्य कृत गमन किय गहन वैदेहि-भर्ता ॥ ७ ॥   
  
कैवल्य-साधन अखिल भालु मर्कट विपुल ज्ञान-सुग्रीवकृत जलधिसेतू।  
प्रबल वैराग्य दारुण प्रभञ्जन-तनय, विषय वन भवनमिव धूमकेतू ॥ ८ ॥   
  
दुष्ट दनुजेश निर्वशकृत दासहित, विश्वदुख-हरण बोधैकरासी।  
अनुज निज जानकी सहित हरि सर्वदा दासतुलसी ह्रदय कमलवासी ॥ ९ ॥   
  
             ५९  
  
देव--  
दीन-उद्धरण रघुवर्य करुणाभवन शमन-सन्ताप पापौघहारी।  
विमल विज्ञान-विग्रह,अनुग्रहरूप,भूपवर, विबुध,नर्मद,खरारी ॥ १ ॥   
  
संसार-कान्तार अति घोर,गम्भीर,घन,गहन तरुकर्मसङ्कुल,मुरारी।  
वासना वल्लि खर-कण्टकाकुल विपुल, निबिड़ विटपाटवी कठिन भारी ॥ २ ॥   
  
विविध चितवृति-खग निकर श्येनोलूक,काक वक गृध्र आमिष-अहारी।  
अखिल खल,निपुण छल,छिद्र निरखत सदा, जीवजनपथिकमन-खेदकारी ॥ ३ ॥   
  
क्रोध करिमत्त,मृगराज,कन्दर्प,मद-दर्प वृक-भालु अति उग्रकर्मा।  
महिष मत्सर क्रूर,लोभ शूकररूप,फेरु छल,दम्भ मार्जारधर्मा ॥ ४ ॥   
  
कपट मर्कट विकट,व्याघ्र पाखण्डमुख,दुखद मृगव्रात,उत्पातकर्ता।  
ह्रदय अवलोकि यह शोक शरणागतं,पाहि मां पाहि भो विश्वभर्ता ॥ ५ ॥   
  
प्रबल अहँकार दुरघट महीधर,महामोह गिरि-गुहा निबिड़ान्धकारं।  
चित्त वेताल,मनुजाद मन,प्रेतगनरोग,भोगौघ वृश्चिक-विकारं ॥ ६ ॥   
  
विषय-सुख-लालसा दंश-मशकादि,खल झिल्लि रूपादि सब सर्प,स्वामी।  
तत्र आक्षिप्त तव विषम माया नाथ,अन्ध मैं मन्द,व्यालादगामी ॥ ७ ॥   
  
घोर अवगाह भव आपगा पापजलपूर,दुष्प्रेक्ष्य,दुस्तर,अपारा।  
मकर षड्वर्ग,गो नक्र चक्राकुला,कूल शुभ-अशुभ,दुख तीव्र धारा ॥ ८ ॥   
  
सकल सङ्घट पोच शोचवश सर्वदा दासतुलसी विषम गहनग्रस्तं।  
त्राहि रघुवंशभूषण कृपा कर,कठिन काल विकराल-कलित्रास-त्रस्तं ॥ ९ ॥   
  
               ६०  
  
देव--  
नौमि नारायणं नरं करुणायनं, ध्यान-पारायणं,ज्ञान-मूलं।  
अखिल संसार-उपकार-कारण, सदयह्रदय,तपनिरत,प्रणतानुकूलं ॥ १ ॥   
  
श्याम नव तामरस-दामद्युति वपुष, छवि कोटि मदनार्क अगणित प्रकाशं।  
तरुण रमणीय राजीव-लोचन ललित, वदन राकेश,कर-निकस-हासं ॥ २ ॥   
  
सकल सौन्दर्य-निधि,विपुल गुणधाम, विधि-वेद-बुध-शम्भु-सेवित,अमानं।  
अरुण पदकञ्ज-मकरन्द मन्दाकिनी मधुप-मुनिवृन्द कुर्वन्ति पानं ॥ ३ ॥   
  
शक्र-प्रेरित घोर मदन मद-भृगङ्कृत, क्रोधगत,बोधरत,ब्रह्मचारी।  
मार्केण्डय मुनिवर्यहित कौतुकी बिनहि कल्पान्त प्रभु प्रलयकारी ॥ ४ ॥   
  
पुण्य वन शैलसरि बद्रिकाश्रम सदासीन पद्मासनं,एक रूपं।  
सिद्ध-योगीन्द्र-वृन्दारकानन्दप्रद,भद्रदायक दरस अति अनूपं ॥ ५ ॥   
  
मान मनभङ्ग,चितभङ्ग,मद,क्रोधा लोभादि पर्वतदुर्ग,भुवन-भर्त्ता।  
द्वेष-मत्सर-राग प्रबल प्रत्यूह प्रति,भूरि निर्दय,क्रूर कर्म कर्त्ता ॥ ६ ॥   
  
विकटतर वक्र क्षुरधार प्रमदा,तीव्र दर्प कन्दर्प खर खड्गधारा।  
धीर-गम्भीर-मन-पीर-कारक,तत्र के वराका वयं विगतसारा ॥ ७ ॥   
  
परम दुर्घट पथं खल-असङ्गत साथ,नाथ! नहिं हाथ वर विरति-यष्टी।  
दर्शनारत दास,त्रसित माया-पाश,त्राहि हरि,त्राहि हरि,दास कष्टी ॥ ८ ॥   
  
दासतुलसी दीन धर्म-सम्बलहीन,श्रमित अति,खेद,मति मोह नाशी।  
देहि अवलम्ब न विलम्ब अम्भोज-कर,चक्रधर-तेजबल शर्मराशी ॥ ९ ॥   
  
             ६१  
  
देव--  
सकल सुखकन्द, आनन्दवन-पुण्यकृत,बिन्दुमाधव द्वन्द्व-विपतिहारी।  
यस्याङ्घ्रिपाथोज अज-शम्भु-सनकादि-शुक-शेष-मुनिवृन्द-अलि-निलयकारी ॥ १ ॥   
  
अमल मरकत श्याम,काम शतकोटि छवि,पीतपट तड़ित इव जलदनीलं।  
अरुण शतपत्र लोचन,विलोकनि चारू,प्रणतजन-सुखद,करुणार्द्रशीलं ॥ २ ॥   
  
काल-गजराज-मृगराज,दनुजेश-वन-दहन पावक,मोह-निशि-दिनेशं।  
चारिभुज चक्र-कौमोदकी-जलज-दर, सरसिजोपरि यथा राजहंस ॥ ३ ॥   
  
मुकुट,कुण्डल,तिलक,अलक अलिव्रातइव,भृकुटि,द्विज,अधरवर,चारुनासा।  
रुचिर सुकपोल,दर ग्रीव सुखसीव,हरि,इन्दुकर-कुन्दमिव मधुरहासा ॥ ४ ॥   
  
उरसि वनमाल सुविशाल नवमञ्जरी, भ्राज श्रीवत्स-लाञ्छन उदारं।  
परम ब्रह्मन्य,अतिधन्य,गतमन्यु,अज,अमितबल,विपुल महिमा अपारं ॥ ५ ॥   
  
हार-केयूर,कर कनक कङ्कन रतन-जटित मणि-मेखला कटिप्रदेशं।  
युगल पद नूपुरामुखर कलहंसवत, सुभग सर्वाङ्ग सौन्दर्य वेशं ॥ ६ ॥   
  
सकल सौभाग्य-संयुक्त त्रेलोक्य-श्री दक्षि दिशि रुचिर वारीश-कन्या।  
बसत विबुधापगा निकट तट सदनवर, नयन निरखन्ति नर तेऽति धन्या ॥ ७ ॥   
  
अखिल मङ्गल-भवन,निबिड़ संशय-शमन दमन-वृजिनाटवी,कष्टहर्त्ता।  
विश्वधृत,विश्वहित,अजित,गोतीत,शिव,विश्वपालन,हरण,विश्वकर्त्ता ॥ ८ ॥   
  
ज्ञान-विज्ञान-वैराग्य-ऐश्वर्य-निधि,सिद्धि अणिमादि दे भूरिदानं।  
ग्रसित-भव-व्याल अतित्रास तुलसीदास,त्राहि श्रीराम उरगारि-यानं ॥ ९ ॥   
  
                ६२  
  
इहै परम फलु,परम बड़ाई।  
नखसिख रुचिर बिन्दुमाधव छबि निरखहिं नयन अघाई ॥ १ ॥   
  
बिसद किसोर पीन सुन्दर बपु,श्याम सुरुचि अधिकाई।  
नीलकञ्ज,बारिद,तमाल,मनि,इन्ह तनुते दुति पाई ॥ २ ॥   
  
मृदुल चरन शुभ चिन्ह,पदज,नख अति अभूत उपमाई।  
अरुन नील पाथोज प्रसव जनु, मनिजुत दल-समुदाई ॥ ३ ॥   
  
जातरूप मनि-जटित-मनोहर, नूपुर जन-सुखदाई।  
जनु हर-उर हरि बिबिध रूप धरि, रहे बर भवन बनाई ॥ ४ ॥   
  
कटितट रटति चारु किङ्किनि-रव,अनुपम,बरनि न जाई।  
हेम जलज कल कलित मध्य जनु,मधुकर मुखर सुहाई ॥ ५ ॥   
  
उर बिसाल भृगुचरन चारु अति,सूचत कोमलताई।  
कङ्कन चारु बिबिध भूषन बिधि,रचि निज कर मन लाई ॥ ६ ॥   
  
गज-मनिमाल बीच भ्राजत कहि जाति न पदक निकाई।  
जनु उडुगन-मण्डल बारिदपर,नवग्रह रची अथाई ॥ ७ ॥   
  
भुजगभोग-भुजदण्ड कञ्ज दर चक्र गदा बनि आई।  
सोभासीव ग्रीव,चिबुकाधर,बदन अमित छबि छाई ॥ ८ ॥   
  
कुलिस,कुन्द-कुडमल,दामिनि-दुति,दसनन देखि लजाई।  
नासा-नयन-कपोल,ललित श्रुति कुण्डल भ्रू मोहि भाई ॥ ९ ॥   
  
कुञ्चित कच सिर मुकुट,भाल पर,तिलक कहौं समुझाई।  
अलप तड़ित जुग रेख इन्दु महँ,रहि तजि चञ्चलताई ॥ १० ॥   
  
निरमल पीत दुकुल अनूपम,उपमा हिय न समाई।  
बहु मनिजुत गिरि नील सिखरपर कनक-बसन रुचिराई ॥ ११ ॥   
  
दच्छ भाग अनुराग-सहित इन्दिरा अधिक ललिताई।  
हेमलता जनु तरु तमाल ढिग,नील निचोल ओढ़ाई ॥ १२ ॥   
  
सत सारदा सेष श्रुति मिलिकै,सोभा कहि न सिराई।  
तुलसिदास मतिमन्द द्वन्दरत कहै कौन बिधि गाई ॥ १३ ॥   
  
          राग जैतश्री  
           ६३  
  
मन इतनोई या तनुको परम फलु।  
सब अँग सुभग बिन्दुमाधव-छबि,तजि सुभाव,अवलोकु एक पलु ॥ १ ॥   
  
तरुन अरुन अम्भोज चरन मृदु,नख-दुति ह्रदय-तिमिर-हारी।  
कुलिस-केतु-जव-जलज रेख बर,अङ्कुस मन-गज-बसकारी ॥ २ ॥   
  
कनक-जटित मनि नूपुर,मेखल,कटि-तट रटति मधुर बानी।  
त्रिबली उदर,गँभीर नाभि सर,जहँ उपजे बिरञ्चि ग्यानी ॥ ३ ॥   
  
उर बनमाल,पदिक अति सोभित,बिप्र-चरन चित कहँ करषै।  
स्याम तामरस-दाम-बरन बपु पीत बसन सोभा बरषै ॥ ४ ॥   
  
कर कङ्कन केयूर मनोहर,देति मोद मुद्रिक न्यारी।  
गदा कञ्ज दर चारु चक्रधर,नाग-सुण्ड-सम भुज चारी ॥ ५ ॥   
  
कम्बुग्रीव,छबिसीव चिबुक द्विज,अधर अरुन,उन्नत नासा।  
नव राजीव नयन,ससि आनन,सेवक-सुखद बिसद हासा ॥ ६ ॥   
  
रुचिर कपोल,श्रवन कुण्डल,सिर मुकुट,सुतिलक भाल भ्राजै।  
ललित भृकुटि,सुन्दर चितवनि,कच निरखि मधुप-अवली लाजे ॥ ७ ॥   
  
रूप-सील-गुन-खानि दच्छ दिसि,सिन्धु-सुता रत-पद-सेवा।  
जाकी कृपा-कटाच्छ चहत सिव,बिधि,मुनि,मनुज,दनुज,देवा ॥ ८ ॥   
  
तुलसिदास भव-त्रास मिटै तब,जब मति येहि सरूप अटकै।  
नाहिन्त दीन मलीन हीनसुख,कोटि जनम भ्रमि भ्रमि भटकै ॥ ९ ॥   
  
            राग बसन्त  
             ६४  
  
बन्दौ रघुपति करुना-निधान। जाते छूटै भव-भेद-ग्यान ॥ १ ॥   
  
रघुबंस-कुमुद-सुखप्रद निसेस। सेवत पद-पङ्कज अज महेस ॥ २ ॥   
  
निज भक्त-ह्रदय-पाथोज-भृङ्ग। लावन्य बपुष अगनित अनङ्ग ॥ ३ ॥   
  
अति प्रबल मोह-तम-मारतण्ड। अग्यान-गहन-पावक प्रचण्ड ॥ ४ ॥   
  
अभिमान-सिन्धु-कुम्भज उदार। सुररञ्जन,भञ्जन भूमिभार ॥ ५ ॥   
  
रागादि-सर्पगन-पन्नगारि। कन्दर्प-नाग-मृगपति,मुरारि ॥ ६ ॥   
  
भव-जलधि-पोत चरनारबिन्द। जानकी-रवन आनन्द-कन्द ॥ ७ ॥   
  
हनुमन्त-प्रेम-बापी-मराल। निष्काम कामधुक गो दयाल ॥ ८ ॥   
  
त्रेलोक-तिलक,गुनगहन राम। कह तुलसिदास बिश्राम-धाम ॥ ९ ॥   
  
             राग भैरव  
             ६५  
  
राम राम रमु,राम राम रटु, राम राम जपु जीहा।  
रामनाम-नवनेह-मेहको,मन! हठि होहि पपीहा ॥ १ ॥   
  
सब साधन-फल कूप-सरित-सर,सागर-सलिल-निरासा।  
रामनाम-रति-स्वाति-सुधा-सुभ-सीकर प्रेमपियासा ॥ २ ॥   
  
गरजि,तरजि,पाषान बरषि पवि,प्रीति परखि जिय जानै।  
अधिक अधिक अनुराग उमँग उर, पर परमिति पहिचानै ॥ ३ ॥   
  
रामनाम-गति, रामनाम-मति, राम-नाम-अनुरागी।  
ल्है गये,है,जे होहिङ्गे, तेइ त्रिभुवन गनियत बड़भागी ॥ ४ ॥   
  
एक अङ्ग मग अगमु गवन कर, बिलमु न छिन छिन छाहैं।  
तुलसी हित अपनो अपनी दिसि,निरुपधि नेम निबाहैं ॥ ५ ॥   
  
             ६६  
  
राम जपु,राम जपु, राम जपु बावरे।  
घोर भव-नीर-निधि नाम निज नाव रे ॥ १ ॥   
  
एक ही साधन सब रिद्धि-सिद्धि साधि रे।  
ग्रसे कलि-रोग जोग-सञ्जम-समाधि रे ॥ २ ॥   
  
भलो जो है,पोच जो है,दाहिनो जो,बाम रे।  
राम-नाम ही सों अन्त सब ही को काम रे ॥ ३ ॥   
  
जग नभ-बाटिका रही है फलि फूलि रे।  
धुवाँ कैसे धौरहर देखि तू न भूलि रे ॥ ४ ॥   
  
राम-नाम छाड़ि जो भरोसो करै और रे।  
तुलसी परोसो त्यागि माँगै कूर कौर रे ॥ ५ ॥   
  
         ६७  
  
राम राम जपु जिय सदा सानुराग रे।  
         कलि न बिराग,जोग,जाग,तप,त्याग रे ॥ १ ॥   
  
राम सुमिरत सब बिधि ही को राज रे।  
         रामको बिसारिबो निषेध-सिरताज रे ॥ २ ॥   
  
राम-नाम महामनि,फनि जगजाल रे।  
         मनि लिये,फनि जियै,ब्याकुल बिहाल रे ॥ ३ ॥   
  
राम-नाम कामतरु देत फल चारि रे।  
         कहत पुरान,बेद,पण्डित,पुरारि रे ॥ ४ ॥   
  
राम-नाम प्रेम-परमारथको सार रे।  
         राम-नाम तुलसीको जीवन-अधार रे ॥ ५ ॥   
  
          ६८  
  
राम राम राम जीह जौलौं तू न जपिहै।  
तौलौं,तू कहूँ जाय, तिहूँ ताप तपिहै ॥ १ ॥   
  
सुरसरि-तीर बिनु नीर दुख पाइहै।  
सुरतरु तरे तोहि दारिद सताइहै ॥ २ ॥   
  
जागत,बागत सपने न सुख सोइहै।  
जनम जनम,जुग जुग जग रोइहै ॥ ३ ॥   
  
छूटिबेके जतन बिसेष बाँधो जायगो।  
ह्वेहै बिष भोजन जो सुधा-सानि खायगो ॥ ४ ॥   
  
तुलसी तिलोक,तिहूँ काल तोसे दीनको।  
रामनाम ही की गति जैसे जल मीनको ॥ ५ ॥   
  
           ६९  
  
सुमिरु सनेहसों तू नाम रामरायको।  
सम्बल निसम्बलको,सखा असहायको ॥ १ ॥   
  
भाग है अभागेहूको,गुन गुनहीनको।  
गाहक गरीबको,दयालु दानि दीनको ॥ २ ॥   
  
कुल अकुलीनको,सुन्यो है बेद साखि है।  
पाँगुरेको हाथ-पाँय,आँधरेको आँखि है ॥ ३ ॥   
  
माय-बाप भूखेको, अधार निराधारको।  
सेतु भव-सागरको, हेतु सुखसारको ॥ ४ ॥   
  
पतितपावन राम-नाम सो न दूसरो।  
सुमिरि सुभूमि भयो तुलसी सो ऊसरो ॥ ५ ॥   
  
û      ७०  
  
भलो भली भाँति है जो मेरे कहे लागिहै।  
मन राम-नामसों सुभाय अनुरागिहै ॥ १ ॥   
  
राम-नामको प्रभाउ जानि जूड़ी आगिहै।  
सहित सहाय कलिकाल भीरु भागिहै ॥ २ ॥   
  
राम-नामसों बिराग,जोग,जप जागिहै।  
बाम बिधि भाल हू न करम दाग दागिहै ॥ ३ ॥   
  
राम-नाम मोदक सनेह सुधा पागिहै।  
पाइ परितोष तू न द्वार द्वार बागिहै ॥ ४ ॥   
  
राम-नाम काम-तरु जोइ जोइ माँगिहै।  
तुलसिदास स्वारथ परमारथ न खाँगिहै ॥ ५ ॥   
  
               ७१  
  
ऐसेहू साहबकी सेवा सों होत चोरु रे।  
          आपनी न बुझ, न कहै को राँडरोरु रे ॥ १ ॥   
  
मुनि-मन-अगम,सुगम माइ-बापु सों।  
          कृपासिन्धु,सहज सखा, सनेही आपु सों ॥ २ ॥   
  
लोक-बेद-बिदित बड़ो न रघुनाथ सों।  
          सब दिन दब देस, सबहिके साथ सों ॥ ३ ॥   
  
स्वामी सरबग्य सों चलै न चोरी चारकी।  
          प्रीति पहिचानि यह रीति दरबारकी ॥ ४ ॥   
  
काय न कलेस-लेस, लेत मान मनकी।  
          सुमिरे सकुचि रुचि जोगवत जनकी ॥ ५ ॥   
  
रीझे बस होत,खीझे देत निज धाम रे।  
          फलत सकल फल कामतरु नाम रे ॥ ६ ॥   
  
बेञ्चे खोटो दाम न मिलै, न राखे काम रे।  
          सोऊ तुलसी निवाज्यो ऐसो राजाराम रे ॥ ७ ॥   
  
              ७२  
  
मेरो भलो कियो राम आपनी भलाई।  
          हौं तो साई-द्रोही पै सेवक-हित साई ॥ १ ॥   
  
रामसों बड़ो है कौन, मोसों कौन छोटो।  
          राम सो खरो है कौन, मोसों कौन खोटो ॥ २ ॥   
  
लोक कहै रामको गुलाम हौं कहावौं।  
          एतो बड़ो अपराध भौ न मन बावौं ॥ ३ ॥   
  
पाथ माथे चढ़े तृन तुलसी ज्यों नीचो।  
          बोरत न बारि ताहि जानि आपु सीचो ॥ ४ ॥   
  
             ७३  
  
जागु,जागु,जीव जड़! जोहै जग-जामिनी।  
          देह-गेह-नेह जानि जैसे घन-दामिनी ॥ १ ॥   
  
सोवत सपनेहूँ सहै संसृति-सन्ताप रे।  
          बूड्यो मृग-बारि खायो जेवरीको साँप रे ॥ २ ॥   
  
कहैं बेद-बुध,तू तो बूझि मनमाहिं रे।  
          दोष-दुख सपनेके जागे ही पै जाहिं रे ॥ ३ ॥   
  
तुलसी जागेते जाय ताप तिहुँ ताय रे।  
          राम-नाम सुचि रुचि सहज सुभाय रे ॥ ४ ॥   
  
            राग विभास  
             ७४  
  
जानकीसकी कृपा जगावती सुजान जीव,  
          जागी त्यागि मूढ़ताऽनुरागु श्रीहरे।  
करि बिचार,तजि बिकार,भजु उदार रामचन्द्र,  
          भद्रसिन्धु दीनबन्धु, बेद बदत रे ॥ १ ॥   
  
मोहमय कुहू-निसा बिसाल काल बिपुल सोयो,  
          खोयो सो अनूप रूप सुपन जू परे।  
अब प्रभात प्रगट ग्यान-भानुके प्रकाश,  
          बासना,सराग मोह-द्वेष निबिड़ तम टरे ॥ २ ॥   
  
भागे मद-मान चोर भोर जानि जातुधान,  
          काम-कोह-लोभ-छोभ-निकर अपडरे।  
देखत रघुबर-प्रताप, बीते सन्ताप-पाप,  
          ताप त्रिबिध प्रेम-आप दूर ही करे ॥ ३ ॥   
  
श्रवन सुनि गिरा गँभीर, जागे अति धीर बीर,  
          बर बिराग-तोष सकल सन्त आदरे।  
तुलसिदास प्रभुकृपालु, निरखि जीव जन बिहालु,  
          भञ्ज्यो भव-जाल परम मङ्गलाचरे ॥ ४ ॥   
  
            राग ललित  
            ७५  
  
खोटो खरो रावरो हौं,रावरी सौं, रावरेसों झूठ क्यों कहौङ्गो,  
                 जानो सब ही के मनकी।  
करम-बचन-हिये,कहौं न कपट किये, ऐसी हठ जैसी गाँठि  
                   पानी परे सनकी ॥ १ ॥   
  
दूसरो,भरोसो नाहिं बासना उपासनाकी, बासव,बिरञ्चि  
                 सुर-नर-मुनिगनकी।  
स्वारथ के साथी मेरे,हाथी स्वान लेवा देई,काहू तो न पीर  
                 रघुबीर! दीन जनकी ॥ २ ॥   
  
साँप-सभा साबर लबार भये देव दिब्य,दुसह साँसति कीजै  
                  आगे ही या तनकी।  
साँचे परौं,पाँऊ पान,पञ्चमें पन प्रमान,तुलसी चातक आस  
                   राम स्यामघनकी ॥ ३ ॥   
  
              ७६  
  
रामको गुलाम,नाम रामबोला राख्यौ राम,  
       काम यहै, नाम द्वै हौ कबहूँ कहत हौं।  
रोटी-लूगा नीके राखै,आगेहूकी बेद भाखै,  
      भलो ह्वेहै तेरो,ताते आनँद लहत हौं ॥ १ ॥   
  
बाँध्यौ हौं करम जड़ गरब गूढ़ निगड़,  
      सुनत दुसह हौं तौ साँसति सहत हौं।  
आरत-अनाथ-नाथ,कौसलपाल कृपाल,  
      लीन्हौ छीन दीन देख्यो दुरित दहत हौं ॥ २ ॥   
  
बूझ्यौ ज्यौं ही,कह्यो,मैं हूँ चेरो ह्वेहौ रावरो जू  
      मेरो कोऊ कहूँ नाहिं, चरन गहत हौं।  
मीञ्जो गुरु पीठ,अपनाइ गहि बाँह,बोलि  
      सेवक-सुखद,सदा बिरद बहत हौं ॥ ३ ॥   
  
लोग कहै पोच,सो न सोच न सँकोच मेरे  
      ब्याह न बरेखी,जाति-पाँति न चहत हौं।  
तुलसी अकाज-काज राम ही के रीझे-खीझे,  
      प्रीतिकी प्रतीति मन मुदित रहत हौं ॥ ४ ॥   
  
             ७७  
  
जानकी-जीवन,जग-जीवन,जगत-हित,  
       जगदीस,रघुनाथ,राजीवलोचन राम।  
सरद-बिधु-बदन,सुखसील,श्रीसदन,  
       सहज सुन्दर तनु,सोभा अगनित काम ॥ १ ॥   
  
जग-सुपिता,सुमातु,सुगुरु,सुहित,सुमीत,  
       सबको दाहिनो,दीनबन्धु,काहुको न बाम।  
आरतिहरन,सरनद,अतुलित दानि,  
      प्रनतपालु,कृपालु,पतित-पावन नाम ॥ २ ॥   
  
सकल बिस्व-बन्दित,सकल सुर-सेवित,  
      आगम-निगम कहैं रावरेई गुनग्राम।  
इहै जानि तुलसी तिहारो जन भयो,  
      न्यारो कै गनिबो जहाँ गने गरीब गुलाम ॥ ३ ॥   
  
       राग टोडी  
       ७८  
  
देव-  
दीनको दयालु दानि दूसरो न कोऊ।  
जाहि दीनता कहौं हौं देखौं दीन सोऊ ॥ १ ॥   
  
सुर,नर,मुनि,असुर,नाग,साहिब तौ घनेरे।  
(पै) तौ लौं जौं लौं रावरे न नेकु नयन फेरे ॥ २ ॥   
  
त्रिभुवन,तिहुँ काल बिदित,बेद बदति चारी।  
आदि-अन्त-मध्य राम! साहबी तिहारी ॥ ३ ॥   
  
तोहि माँगि माँगनो न माँगनो कहायो।  
सुनि सुभाव-सील-सुजसु जाचन जन आयो ॥ ४ ॥   
  
पाहन-पसु, बिटप-बिहँग अपने करि लीन्हे।  
महाराज दसरथके ! रङ्क राय कीन्हे ॥ ५ ॥   
  
तू गरीबको निवाज, हौं गरीब तेरो।  
बारक कहिये कृपालु! तुलसिदास मेरो ॥ ६ ॥   
  
      ७९  
  
देव-  
तू दयालु ,दीन हौं तू दानि, हौं भिखारी।  
हौं प्रसिद्ध पातकी, तू पाप-पुञ्ज-हारी ॥ १ ॥   
  
नाथ तू अनाथको, अनाथ कौन मोसो  
मो समान आरत नहिं, आरतिहर तोसो ॥ २ ॥   
  
ब्रह्म तू, हौं जीव, तू है ठाकुर,हौं चेरो।  
तात-मात,गुरु-सखा, तू सब बिधि हितु मेरो ॥ ३ ॥   
  
तोहिं मोहिं नाते अनेक, मानियै जो भावै।  
ज्यों त्यों, तुलसी कृपालु ! चरन-सरन पावै ॥ ४ ॥   
  
         ८०  
  
देव--  
और काहि माँगिये, को माँगिबो निवारै।  
अभिमतदातार कौन, दुख-दरिद्र दारै ॥ १ ॥   
  
धरमधाम राम काम-कोटि-रूप रूरो।  
साहब सब बिधि सुजान, दान-खडग-सूरो ॥ २ ॥   
  
सुसमय दिन द्वै निसान सबके द्रार बाजै।  
कुसमय दसरथके ! दानि तैं गरीब निवाजै ॥ ३ ॥   
  
सेवा बिनु गुनबिहीन दीनता सुनाये।  
जे जे तैं निहाल किये फूले फिरत पाये ॥ ४ ॥   
  
तुलसीदास जाचक-रुचि जानि दान दीजै।  
रामचन्द्र चन्द्र तू, चकोर मोहिं कीजै ॥ ५ ॥   
  
        ८१  
  
दीनबन्धु, सुखसिन्धु, कृपाकर, कारुनीक रघुराई।  
सुनहु नाथ ! मन जरत त्रिबिध जुर, करत फिरत बौराई ॥ १ ॥   
  
कबहुँ जोगरत, भोग-निरत सठ हठ बियोग-बस होई।  
कबहुँ मोहबस द्रोह करत बहु, कबहुँ दया अति सोई ॥ २ ॥   
  
कबहुँ दीन,मतिहीन, रङ्कतर,कबहुँ भूप अभिमानी।  
कबहुँ मूढ, पण्डित बिडम्बरत,कबहुँ धर्मरत ग्यानी ॥ ३ ॥   
  
कबहुँ देव! जग धनमय रिपुमय कबहुँ नारिमय भासै।  
संसृति-सन्निपात दारुन दुख बिनु हरि-कृपा न नासै ॥ ४ ॥   
  
सञ्जम,जप,तप,नेम,धरम, ब्रत,बहु भेषज-समुदाई।  
तुलसिदास भव-रोग रामपद-प्रेम-हीन नहिं जाई ॥ ५ ॥   
  
         ८२  
  
मोहजनित मल लाग बिबिध बिधि कोटिहु जतन न जाई।  
जनम जनम अभ्यास-निरत चित, अधिक अधिक लपटाई ॥ १ ॥   
  
नयन मलिन परनारि निरखि,मन मलिन बिषय सँग लागे।  
हृदय मलिन बासना-मान मद, जीव सहज सुख त्यागे ॥ २ ॥   
  
परनिन्दा सुनि श्रवन मलिन भे, बचन दोष पर गाये।  
सब प्रकार मलभार लाग निज नाथ-चरन बिसराये ॥ ३ ॥   
  
तुलसिदास ब्रत-दान, ग्यान-तप, सुद्धिहेतु श्रुति गावै।  
राम-चरन-अनुराग-नीर बिनु मल अति नास न पावै ॥ ४ ॥   
  
         राग जैतश्री  
          ८३  
  
कछु ह्वे न आई गयो जनम जाय।  
अति दुरलभ तनु पाइ कपट तजि भजे न राम मन बचन- काय ॥ १ ॥   
  
लरिकाई बीती अचेत चित, चञ्चलता चौगुने चाय।  
जोबन-जुर जुबती कुपथ्य करि, भयो त्रिदोष भरि मदन बाय ॥ २ ॥   
  
मध्य बयस धन हेतु गँवाई, कृषी बनिज नाना उपाय।  
राम-बिमुख सुख लह्यो न सपनेहुँ, निसिबासर तयौ तिहूँ ताय ॥ ३ ॥   
  
सेये नहिं सीतापति-सेवक, साधु सुमति भलि भगति भाय।  
सुने न पुलकि तनु, कहे न मुदित मन किये जे चरित रघुबंसराय ॥ ४ ॥   
  
अब सोचत मनि बिनु भुअङ्ग ज्यो, बिकल अङ्ग दले जरा धाय।  
सिर धुनि-धुनि पछिताय मीञ्जि कर कोउ न मीत हित दुसह दाय ॥ ५ ॥   
  
जिन्ह लगि निज परलोक बिगार् यौ, ते लजात होत ठाढ़े ठाँय।  
तुलसी अजहुँ सुमिरि रघुनाथहिं,तर् यौ गयँद जाके एक नाँय ॥ ६ ॥   
  
          ८४  
  
तौ तू पछितैहै मन मीञ्जि हाथ।  
भयो है सुगम तोको अमर-अगम तन,समुझिधौं कत खोवत अकाथ ॥ १ ॥   
  
सुख-साधन हरिबिमुख बृथा जैसे श्रम फल घृतहित मथे पाथ।  
यह बिचारि, तजि कुपथ-कुसङ्गति चलि सुपन्थ मिलि भले साथ ॥ २ ॥   
  
देखु-राम-सेवक, सुनि कीरति, रटहि नाम करि गान गाथ।  
हृदय आनु धनुबान-पानि प्रभु,लसे मुनिपट, कटि कसे भाथ ॥ ३ ॥   
  
तुलसिदास परिहरि प्रपञ्च सब, नाउ रामपद-कमल माथ।  
जनि डरपहि तोसे अनेक खल, अपनाये जानकीनाथ ॥ ४ ॥   
  
          राग धनाश्री  
           ८५  
  
मन! माधवको नेकु निहारहि।  
सुनु सठ, सदा रङ्कके धन ज्यो,छिन-छिन प्रभुहिं सँभारहि ॥ १ ॥   
  
सोभा-सील-ग्यान-गुन-मन्दिर, सुन्दर परम उदारहि।  
रञ्जन सन्त, अखिल अघ-गञ्जन, भञ्जन बिषय-बिकारहि ॥ २ ॥   
  
जो बिनु जोग-जग्य-ब्रत-संयम गयो चहै भव-पारहि।  
तौ जनि तुलसिदास निसि- बासर हरि-पद कमल बिसारहि ॥ ३ ॥   
  
           ८६  
  
इहै कह्यो सुत! बेद चहूँ।  
श्रीरघुबीर-चरन-चिन्तन तजि नाहिन ठौर कहूँ ॥ १ ॥   
  
जाके चरन बिरञ्चि सेइ सिधि पाई सङ्करहूँ।  
सुक-सनकादि मुकुत बिचरत तेउ भजन करत अजहूँ ॥ २ ॥   
  
जद्यपि परम चपल श्री सन्तत, थिर न रहति कतहूँ।  
हरि-पद-पङ्कज पाइ अचल भइ,करम-बचन-मनहूँ ॥ ३ ॥   
  
करुनासिन्धु,भगत-चिन्तामनि,सोभा सेवतहूँ।  
और सकल सुर,असुर-ईस सब खाये उरग छहूँ ॥ ४ ॥   
  
सुरुचि कह्यो सोइ सत्य तात अति परुष बचन जबहूँ।  
तुलसिदास रघुनाथ-बिमुख नहिं मिटइ बिपति कबहूँ ॥ ५ ॥   
  
        ८७  
  
सुनु मन मूढ सिखावन मेरो।  
हरि-पद-बिमुख लह्यो न काहु सुख सठ ! यह समुझ सबेरो ॥ १ ॥   
  
बिछुरे ससि-रबि मन-नैननितें, पावत दुख बहुतेरो।  
भ्रमत श्रमित निसि-दिवस गगन महँ,तहँ रिपु राहु बडेरो ॥ २ ॥   
  
जद्यपि अति पुनित सुरसरिता, तिहुँ पुर सुजस घनेरो।  
तजे चरन अजहूँ न मिटत नित,बहिबो ताहू केरो ॥ ३ ॥   
  
छुटै न बिपति भजे बिनु रघुपति, श्रुति सन्देहु निबेरो।  
तुलसिदास सब आस छाँडि करि, होहु रामको चेरो ॥ ४ ॥   
  
         ८८  
  
कबहूँ मन बिश्राम न मान्यो।  
निसिदिन भ्रमत बिसारि सहज सुख, जहँ तहँ इन्द्रिन तान्यो ॥ १ ॥   
  
जदपि बिषय-सँग सह्यो दुसह दुख, बिषम जाल अरुझान्यो।  
तदपि न तजत मूढ़ ममताबस,जानतहूँ नहिं जान्यो ॥ २ ॥   
  
जनम अनेक किये नाना बिधि करम-कीच चित सान्यो।  
होइ न बिमल बिबेक-नीर बिनु, बेद पुरान बखान्यो ॥ ३ ॥   
  
निज हित नाथ पिता गुरु हरिसों हरषि हदै नहि आन्यो।  
तुलसिदास कब तृषा जाय सर खनतहि जनम सिरान्यो ॥ ४ ॥   
  
          ८९  
  
मेरो मन हरिजू! हठ न तजै।  
निसिदिन नाथ देउँ सिख बहु बिधि, करत सुभाउ निजै ॥ १ ॥   
  
ज्यो जुवती अनुभवति प्रसव अति दारुन दुख उपजै।  
ह्वे अनुकूल बिसारि सूल सठ पुनि खल पतिहिं भजै ॥ २ ॥   
  
लोलुप भ्रम गृहपसु ज्यौं जहँ तहँ सिर पदत्रान बजै।  
तदपि अधम बिचरत तेहि मारग कबहुँ न मूढ़ लजै ॥ ३ ॥   
  
हौं हार् यौ करि जतन बिबिध बिधि अतिसै प्रबल अजै।  
तुलसिदास बस होइ तबहिं जब प्रेरक प्रभु बरजै ॥ ४ ॥   
  
          ९०  
  
ऐसी मूढ़ता या मनकी।  
परिहरि राम-भगति-सुरसरिता,आस करत ओसकनकी ॥ १ ॥   
  
धूम-समूह निरखि चातक ज्यो, तृषित जानि मति घनकी।  
नहिं तहँ सीतलता न बारि, पुनि हानि होति लोचनकी ॥ २ ॥   
  
ज्यो गच-काँच बिलोकि सेन जड छाँह आपने तनकी।  
टूटत अति आतुर अहार बस, छति बिसारि आननकी ॥ ३ ॥   
  
कहँ लौं कहौं कुचाल कृपानिधि! जानत हौ गति जनकी।  
तुलसिदास प्रभु हरहु दुसह दुख, करहु लाज निज पनकी ॥ ४ ॥   
  
         ९१  
  
नाचत ही निसि-दिवस मर् यो।  
तब ही ते न भयो हरि थिर जबतें जिव नाम धर् यो ॥ १ ॥   
  
बहु बासना बिबिध कञ्चुकि भूषन लोभादि भर् यो।  
चर अरु अचर गगन जल थलमें,कौन न स्वाँग कर् यो ॥ २ ॥   
  
देव-दनुज,मुनि,नाग,मनुज नहिं जाँचत कोउ उबर् यो।  
मेरो दुसह दरिद्र, दोष,दुख काहू तौ न हर् यो ॥ ३ ॥   
  
थके नयन, पद, पानि, सुमति, बल, सङ्ग सकल बिछुर् यो।  
अब रघुनाथ सरन आयो जन,भव,भय बिकल डर् यो ॥ ४ ॥   
  
जेहि गुनतें बस होहु रीझि करि, सो मोहि सब बिसर् यो।  
तुलसिदास निज भवन-द्वार प्रभु दीजै रहन पर् यो ॥ ५ ॥   
  
         ९२  
  
माधवजू,मोसम मन्द न कोऊ।  
जद्यपि मीन-पतङ्ग हीनमति, मोहि नहिं पूजैं ओऊ ॥ १ ॥   
  
रुचिर रुप-आहार-बस्य उन्ह, पावक लोह न जान्यो।  
देखत बिपति बिषय न तजत हौं, ताते अधिक अयान्यो ॥ २ ॥   
  
महामोह-सरिता अपार महँ, सन्तत फिरत बह्यो।  
श्रीहरि- चरन-कमल-नौका तजि,फिरि फिरि फेन गह्यो ॥ ३ ॥   
  
अस्थि पुरातन छुधित स्वान अति ज्यौं भरि मुख पकरै।  
निज तालूगत रुधिर पान करि,मन सन्तोष धरै ॥ ४ ॥   
  
परम कठिन भव-ब्याल-ग्रसित भयो अति भारी।  
चाहत अभय भेक सरनागत, खगपति-नाथ बिसारी ॥ ५ ॥   
  
जलचर-बृन्द जाल-अन्तरगत होत सिमिटि इक पासा।  
एकहि एक खात लालच-बस, नहिं देखत निज नासा ॥ ६ ॥   
  
मेरे अघ सारद अनेक जुग, गनत पार नहिं पावै।  
तुलसिदास पतित-पावन प्रभु यह भरोस जिय आवै ॥ ७ ॥   
  
         ९३  
  
कृपा सो धौं कहाँ बिसारी राम।  
जेहि करुना सुनि श्रवन दीन-दुख, धावत हौ तजि धाम ॥ १ ॥   
  
नागराज निज बल बिचारि हिय, हारि चरन चित दीन्हों।  
आरत गिरा सुनत खगपति तजि, चलत बिलम्ब न कीन्हों ॥ २ ॥   
  
दितिसुत-त्रास-त्रसित निसिदिन प्रहलाद-प्रतिग्या राखी।  
अतुलित बल मृगराज-मनुज-तनु दनुज हत्यो श्रुति साखी ॥ ३ ॥   
  
भूप-सदसि सब नृप बिलोकि प्रभु-राखु कह्यो नर- नारी।  
बसन पूरि,अरि-दरप दूरि करि, भूरि कृपा दनुजारी ॥ ४ ॥   
  
एक एक रिपुते त्रासित जन,तुम राखे रघुबीर।  
अब मोहिं देत दुसह दुख बहु रिपु कस न हरहु भव-पीर ॥ ५ ॥   
  
लोभ-ग्राह, दनुजेस-क्रोध, कुरुराज-बन्धु खल मार।  
तुलसिदास प्रभु यह दारुन दुख भञ्जहु राम उदार ॥ ६ ॥   
  
          ९४  
  
काहे ते हरि मोहिं बिसारो।  
जानत निज महिमा मेरे अघ,तदपि न नाथ सँभारो ॥ १ ॥   
  
पतित-पुनीत,दीनहित,असरन-सरन कहत श्रुति चारो।  
हौं नहिं अधम,सभीत,दीन  ? किधौं बेदन मृषा पुकारो  ? ॥ २ ॥   
  
खग-गनिका-गज-ब्याध-पाँति जहँ तहँ हौहूँ बैठारो।  
अब केहि लाज कृपानिधान ! परसत पनवारो फारो ॥ ३ ॥   
  
जो कलिकाल प्रबल अति होतो, तुव निदेसतें न्यारो।  
तौ हरि रोष भरोस दोष गुन तेहि भजते तजि गारो ॥ ४ ॥   
  
मसक बिरञ्चि,बिरञ्चि मसक सम, करहु प्रभाउ तुम्हारो।  
यह सामरथ अछत मोहिं त्यागहु, नाथ तहाँ कछु चारो ॥ ५ ॥   
  
नाहिन नरक परत मोकहँ डर,जद्यपि हौं अति हारो।  
यह बडि त्रास दासतुलसी प्रभु,नामहु पाप न जारो ॥ ६ ॥   
  
         ९५  
  
तरु न मेरे अघ-अवगुन गनिहैं ।  
जौ जमराज काज सब परिहरि, इहै ख्याल उर अनिहैं ॥ १ ॥   
  
चलिहैं छूटि पुञ्ज पापिनके, असमञ्जस जिय जनिहैं ।  
देखि खलल अधिकार प्रभूसों (मेरी) भूरि भलाई भनिहैं ॥ २ ॥   
  
हँसि करिहैं परतीति भगतकी भगत-सिरोमनि मनिहैं ।  
ज्यों त्यों तुलसिदास कोसलपति अपनायेहि पर बनिहैं ॥ ३ ॥   
  
          ९६  
  
जौ पै जिय धरिहौ अवगुन जनके ।  
तौ क्यों कटत सुकृत-नखते मो पै, बिपुल बृन्द अघ-बनके ॥ १ ॥   
  
कहिहै कौन कलुष मेरे कृत, करम बचन अरु मनके ।  
हारहिं अमित सेष सारद श्रुति, गिनत एक-एक छनके ॥ २ ॥   
  
जो चित चढ़ै नाम-महिमा निज, गुनगन पावन पनके ।  
तो तुलसिहिं तारिहौ बिप्र ज्यों दसन तोरि जमगनके ॥ ३ ॥   
  
         ९७  
  
जौ पै हरि जनके औगुन गहते ।  
तौ सुरपति कुरुराज बालिसों, कत हठि बैर बिसहते ॥ १ ॥   
  
जौ जप जाग जोग ब्रत बरजित, केवल प्रेम न चहते ।  
तौ कत सुर मुनिबर बिहाय ब्रज, गोप-गेह बसि रहते ॥ २ ॥   
  
जौ जहँ-तहँ प्रन राखि भगतको, भजन-प्रभाउ न कहते ।  
तौ कलि कठिन करम-मारग जड़ हम केहि भाँति निबहते ॥ ३ ॥   
  
जौ सुतहित लिये नाम अजामिलके अघ अमित न दहते ।  
तौ जमभट साँसति-हर हमसे बृषभ खोजि खोजि नहते ॥ ४ ॥   
  
जौ जगबिदित पतितपावन, अति बाँकुर बिरद न बहते ।  
तौ बहुकलप कुटिल तुलसीसे, सपनेहुँ सुगति न लहते ॥ ५ ॥   
  
         ९८  
  
ऐसी हरि करत दासपर प्रीति ।  
निज प्रभुता बिसारि जनके बस, होत सदा यह रीति ॥ १ ॥   
  
जिन बाँधे सुर-असुर, नाग-नर, प्रबल करमकी डोरी ।  
सोइ अबिछिन्न ब्रह्म जसुमति हठि बाँध्यो सकत न छोरी ॥ २ ॥   
  
जाकी मायाबस बिरञ्चि सिव, नाचत पार न पायो ।  
करतल ताल बजाय ग्वाल-जुवतिन्ह सोइ नाच नचायो ॥ ३ ॥   
  
बिस्वम्भर, श्रीपति, त्रिभुवनपति,बेद-बिदित यह लीख ।  
बलिसों कछु न चली प्रभुता बरु है द्विज माँगी भीख ॥ ४ ॥   
  
जाको नाम लिये छूटत भव-जनम-मरन दुख-भार ।  
अम्बरीष-हित लागि कृपानिधि सोइ जनमे दस बार ॥ ५ ॥   
  
जोग-बिराग, ध्यान-जप-तप करि, जेहि खोजत मुनि ग्यानी ।  
बानर-भालु चपल पसु पामर, नाथ तहाँ रति मानी ॥ ६ ॥   
  
लोकपाल,जम,काल,पवन,रबि,ससि सब आग्याकारी ।  
तुलसिदास प्रभु उग्रसेनके द्वार बेन्त कर धारी ॥ ७ ॥   
  
         ९९  
  
बिरद गरीबनिवाज रामको ।  
गावत बेद-पुरान, सम्भु-सुक, प्रगट प्रभाउ नामको ॥ १ ॥   
  
ध्रुव,प्रहलाद,बिभीषन,कपिपति,जड,पतङ्ग,पाडंव,सुदामको ।  
लोक सुजस परलोक सुगति,इन्हमें को है राम कामको ॥ २ ॥   
  
गनिका, कोल,किरात,आदिकबि इन्हते अधिक बाम को।  
बाजिमेध कब कियो अजामिल, गज गायो कब सामको ॥ ३।  
  
छली,मलीन,हीन सब ही अँग, तुलसी सो छीन छामको।  
नाम-नरेस-प्रताप प्रबल जग, जुग-जुग चालत चामको ॥ ४ ॥   
  
            १००  
  
सुनि सीतापति-सील-सुभाउ।  
मोद न मन,तन पुलक,नयन जल,सो नर खेहर खाउ ॥ १ ॥   
  
सिसुपनतें पितु,मातु,बन्धु,गुरु,सेवक,सचिव,सखाउ।  
कहत राम-बिधु-बदन रिसोहैं सपनेहुँ लख्यो न काउ ॥ २ ॥   
  
खेलत सङ्ग अनुज बालक नित, जोगवत अनट अपाउ।  
जीति हारि चुचुकारि दुलारत, देत दिवावत दाउ ॥ ३ ॥   
  
सिला साप-सन्ताप-बिगत भइ परसत पावन पाउ।  
दई सुगति सो न हेरि हरष हिय, चरन छुएको पछिताउ ॥ ४ ॥   
  
भव-धनु भञ्जि निदरि भूपति भृगुनाथ खाइ गये ताउ।  
छमि अपराध, छमाइ पाँय परि, इतौ न अनत समाउ ॥ ५ ॥   
  
कह्यो राज, बन दियो नारिबस, गरि गलानि गयो राउ।  
ता कुमातुको मन जोगवत ज्यों निज तन मरम कुघाउ ॥ ६ ॥   
  
कपि-सेवा-बस भये कनौड़े, कह्यौ पवनसुत आउ।  
देबेको न कछु रिनियाँ हौं धनिक तूँ पत्र लिखाउ ॥ ७ ॥   
  
अपनाये सुग्रीव बिभीषन, तिन न तज्यो छल-छाउ।  
भरत सभा सनमानि,सराहत, होत न हृदय अघाउ ॥ ८ ॥   
  
निज करुना करतूति भगत पर चपत चलत चरचाउ।  
सकृत प्रनाम प्रनत जल बरनत, सुनत कहत फिरि गाउ ॥ ९ ॥   
  
समुझि समुझि गुनग्राम रामके, उर अनुराग बढ़ाउ।  
तुलसिदास अनयास रामपद पाइहै प्रेम-पसाउ ॥ १० ॥   
  
            १०१  
  
जाउँ कहाँ तजि चरन तुम्हारे।  
काको नाम पतित-पावन जग, केहि अति दीन पियारे ॥ १ ॥   
  
कौने देव बराइ बिरद-हित, हठि हठि अधम उधारे।  
खग,मृग,ब्याध,पषान,बिटप जड़, जवन कवन सुर तारे ॥ २ ॥   
  
देव,दनुज,मुनि,नाग,मनुज सब, माया-बिबस बिचारे।  
तिनके हाथ दासतुलसी प्रभु, कहा अपनपौ हारे ॥ ३ ॥   
  
            १०२  
  
हरि! तुम बहुत अनुग्रह कीन्हो।  
साधन-धाम बिबुध दुरलभ तनु, मोहि कृपा करि दीन्हों ॥ १ ॥   
  
कोटिहुँ मुख कहि जात न प्रभुके, एक एक उपकार।  
तदपि नाथ कछु और माँगिहौं, दीजै परम उदार ॥ २ ॥   
  
बिषय-बारि मन-मीन भिन्न नहिं होत कबहुँ पल एक।  
ताते सहौं बिपति अति दारुन, जनमत जोनि अनेक ॥ ३ ॥   
  
कृपा-डोरि बनसी पद अङ्कुस, परम प्रेम-मृदु-चारो।  
एहि बिधि बेधि हरहु मेरो दुख, कौतुक राम तिहारो ॥ ४ ॥   
  
हैं श्रुति-बिदित उपाय सकल सुर, केहि केहि दीन निहोरै।  
तुलसिदास येहि जीव मोह-रजु, जेहि बाँध्यो सोइ छोरै ॥ ५ ॥   
  
             १०३  
  
यह बिनती रघुबीर गुसाई।  
और आस-बिस्वास-भरोसो, हरो जीव-जड़ताई ॥ १ ॥   
  
चहौं न सुगति,सुमति,सम्पति कछु, रिधि-सिधि बिपुल बड़ाई।  
हेतु-रहित अनुराग राम-पद बढ़ै अनुदिन अधिकाई ॥ २ ॥   
  
कुटिल करम लै जाहिं मोहि जहँ जहँ अपनी बरिआई।  
तहँ तहँ जनि छिन छोह छाँड़ियो, कमठ-अण्डकी नाई ॥ ३ ॥   
  
या जगमें जहँ लगि या तनुकी प्रीति प्रतीति सगाई।  
ते सब तुलसिदास प्रभु ही सों होहिं सिमिटि इक ठाई ॥ ४ ॥   
  
            १०४  
  
जानकी-जीवनकी बलि जैहौं।  
चित कहै रामसीय-पद परिहरि अब न कहूँ चलि जैहौं ॥ १ ॥   
  
उपजी उर प्रतीति सपनेहुँ सुख, प्रभु-पद-बिमुख न पैहौं।  
मन समेत या तनके बासिन्ह, इहै सिखावन दैहौं ॥ २ ॥   
  
श्रवननि और कथा नहिं सुनिहौं, रसना और न गैहौं।  
रोकिहौं नयन बिलोकत औरहिं, सीस ईस ही नैहौं ॥ ३ ॥   
  
नातो-नेह नाथसों करि सब नातो-नेह बहैहौं।  
यह छर भार ताहि तुलसी जग जाको दास कहैहौं ॥ ४ ॥   
  
             १०५  
  
अबलौ नसानी, अब न नसैहौं।  
राम-कृपा भव-निसा सिरानी, जागे फिरि न डसैहौं ॥ १ ॥   
  
पायेउँ नाम चारु चिन्तामनि, उर कर तें न खसैहौं।  
स्यामरूप सुचि रुचिर कसौटी, चित कञ्चनहिं कसैहौं ॥ २ ॥   
  
परबस जानि हँस्यो इन इन्द्रिन, निज बस ह्वे न हँसेहौं।  
मन मधुकर पनकै तुलसी रघुपति-पद-कमल बसैहौं ॥ ३ ॥   
  
           राग रामकली  
            १०६  
  
महाराज रामादर् यो धन्य सोई।  
गरुअ,गुनरासि,सरबग्य,सुकृती,सूर,सील-निधि,साधु तेहि सम न कोई ॥ १ ॥   
  
उपल,केवट,कीस,भालु,निसिचर,सबरि,गीध सम-दम-दया-दान-हीने।  
नाम लिये राम किये परम पावन सकल, नर तरत तिनके गुनगान कीने ॥ २ ॥   
  
ब्याध अपराधकी साध राखी कहा, पिङ्गलै कौन मति भगति भेई।  
कौन धौं सोमजाजी अजामिल अधम, कौन गजराज धौं बाजपेयी ॥ ३ ॥   
  
पाण्डु-सुत,गोपिका,बिदुर,कुबरी,सबरि,सुद्ध किये सुद्धता लेस कैसो।  
प्रेम लखि कृस्न किये आपने तिनहुको, सुजस संसार हरिहरको जैसो ॥ ४ ॥   
  
कोल,खस,भील,जवनादि खल राम कहि, नीच ह्वे ऊँच पद को न पायो।  
दीन-दुख-दवन श्रीरवन करुना-भवन, पतित-पावन विरद बेद गायो ॥ ५ ॥   
  
मन्दमति,कुटिल,खल-तिलक तुलसी सरिस, भो न तिहुँ लोक तिहुँ काल कोऊ।  
नामकी कानि पहिचानि पन आपनो, ग्रसित कलि-ब्याल राख्यो सरन सोऊ ॥ ६ ॥   
  
                बिहाग  
             राग ---------  
                बिलावल  
               १०७  
  
है नीको मेरो देवता कोसलपति राम।  
        सुभग सरोरुह लोचन, सुठि सुन्दर स्याम ॥ १ ॥   
  
सिय-समेत सोहत सदा छबि अमित अनङ्ग।  
        भुज बिसाल सर धनु धरे, कटि चारु निषङ्ग ॥ २ ॥   
  
बलिलपूजा चाहत नहीं, चाहत एक प्रीति।  
        सुमिरत ही मानै भलो, पावन सब रीति ॥ ३ ॥   
  
देहि सकल सुख,दुख दहै, आरत-जन-बन्धु।  
        गुन गहि, अघ-औगुन हरै, अस करुनासिन्धु ॥ ४ ॥   
  
देस-काल-पूरन सदा बद बेद पुरान।  
        सबको प्रभु,सबमें बसै,सबकी गति जान ॥ ५ ॥   
  
को करि कोटिक कामना, पूजै बहु देव।  
        तुलसिदास तेहि सेइये, सङ्कर जेहि सेव ॥ ६ ॥   
  
              १०८  
  
बीर महा अवराधिये, साधे सिधि होय।  
        सकल काम पूरन करै, जाने सब कोय ॥ १ ॥   
  
बेगि,बिलम्ब न कीजिये लीजै उपदेस।  
        बीज महा मन्त्र जपिये सोई, जो जपत महेस ॥ २ ॥   
  
प्रेम-बारि-तरपन भलो, घृत सहज सनेहु।  
        संसय-समिध, अगिनि छमा, ममता-बलि देहु ॥ ३ ॥   
  
अघ-उचाटि, मन बस करै, मारै मद मार।  
        आकरषै    सुख-सम्पदा-सन्तोष-बिचार ॥ ४ ॥   
  
जिन्ह यहि भाँति भजन कियो, मिले रघुपति ताहि।  
        तुलसिदास प्रभुपथ चढ् यौ, जौ लेहु निबाहि ॥ ५ ॥   
  
             १०९  
  
कस न करहु करुना हरे! दुखहरन मुरारि!  
त्रिबिधताप-सन्देह-सोक-संसय-भय-हारि  ॥ १ ॥   
  
इक कलिकाल-जनित मल, मतिमन्द, मलिन-मन।  
तेहिपर प्रभु नहिं कर सँभार, केहि भाँति जियै जन ॥ २ ॥   
  
सब प्रकार समरथ प्रभो, मैं सब बिधि दीन।  
यह जिय जानि द्रवौ नहीं, मै करम बिहीन ॥ ३ ॥   
  
भ्रमत अनेक जोनि, रघुपति, पति आन न मोरे।  
दुख-सुख सहौं, रहौं सदा सरनागत तोरे ॥ ४ ॥   
  
तो सम देव न कोउ कृपालु, समुझौं मनमाहीं।  
तुलसिदास हरि तोषिये, सो साधन नाहीं ॥ ५ ॥   
  
          ११०  
  
कहु केहि कहिय कृपानिधे! भव-जनित बिपति अति।  
इन्द्रिय सकल बिकल सदा, निज निज सुभाउ रति ॥ १ ॥   
  
जे सुख-सम्पति, सरग-नरक सन्तत सँग लागी।  
हरि! परिहरि सोइ जतन करत मन मोर अभागी ॥ २ ॥   
  
मै अति दीन, दयालु देव सुनि मन अनुरागे।  
जो न द्रवहु रघुबीर धीर, दुख काहे न लागे ॥ ३ ॥   
  
जद्यपि मैं अपराध-भवन, दुख-समन मुरारे।  
तुलसिदास कहँ आस यहै बहु पतित उधारे ॥ ४ ॥   
  
          १११  
  
केसव! कहि न जाइ का कहिये।  
देखत तव रचना बिचित्र हरि! समुझि मनहिं मन रहिये ॥ १ ॥   
  
सून्य भीति पर चित्र, रङ्ग नहिं, तनु बिनु लिखा चितेरे।  
धोये मिटइ न मरइ भीति, दुख पाइय एहि तनु हेरे ॥ २ ॥   
  
रबिकर-नीर बसै अति दारुन मकर रूप तेहि माहीं।  
बदन-हीन सो ग्रसै चराचर, पान करन जे जाहीं ॥ ३ ॥   
  
कोउ कह सत्य,झूठ कह कोऊ, जुगल प्रबल कोउ मानै।  
ø  
तुलसिदास परिहरै तीन भ्रम, सो आपन पहिचानै ॥ ४ ॥   
  
          ११२  
  
केसव! कारन कौन गुसाई।  
जेहि अपराध असाध जानि मोहिं तजेउ अग्यकी नाई ॥ १ ॥   
  
परम पुनीत सन्त कोमल-चित, तिनहिं तुमहिं बनि आई।  
तौ कत बिप्र,ब्याध,गनिकहि तारेहु, कछु रही सगाई ? ॥ २ ॥   
  
काल,करम,गति अगति जीवकी, सब हरि! हाथ तुम्हारे।  
सोइ कछु करहु, हरहु ममता प्रभु! फिरउँ न तुमहिं बिसारे ॥ ३ ॥   
  
जौ तुम तजहु, भजौं न आन प्रभु, यह प्रमान पन मोरे।  
मन-बच-करम नरक-सुरपुर जहँ तहँ रघुबीर निहोरे ॥ ४ ॥   
  
जद्यपि नाथ उचित न होत अस, प्रभु सों करौं ढिठाई।  
तुलसिदास सीदत निसिदिन देखत तुम्हारि निठुराई ॥ ५ ॥ ý  
  
           ११३  
  
माधव! अब न द्रवहु केहि लेखे।  
प्रनतपाल पन तोर, मोर पन जिअहुँ कमलपद देखे ॥ १ ॥   
  
जब लगि मै न दीन,दयालु तैं, मैं न दास, तैं स्वामी।  
तब लगि जो दुख सहेउँ कहेउँ नहिं, जद्यपि अन्तरजामी ॥ २ ॥   
  
तैं उदार, मैं कृपन, पतित मैं, तैं पुनीत, श्रुति गावै।  
बहुत नात रघुनाथ! तोहि मोहि, अब न तजे बनि आवै ॥ ३ ॥   
  
जनक-जननि,गुरुबन्धु,सुहृदकल-पति, सब प्रकार हितकारी।  
द्वैतरूप तम-कूप परौं नहिं, अस कछु जतन बिचारी ॥ ४ ॥ ø  
  
सुनु अदभ्र करुना बारिजलोचन मोचन भय भारी।  
तुलसिदास प्रभु! तव प्रकास बिनु, संसय टरै न टारी ॥ ५ ॥   
  
ú      ११४  
  
माधव! मो समान जग माहीं।  
सब बिधि हीन,मलीन,दीन अति, लीन-बिषय कोउ नाहीं ॥ १ ॥   
  
तुम सम हेतुरहित कृपालु आरत-हित ईस न त्यागी।  
मैं दुख-सोक-बिकल कृपालु! केहि कारन दया न लागी ॥ २ ॥   
  
नाहिन्न कछु औगुन तुम्हार, अपराध मोर मैं माना।  
ग्यान-भवन तनु दियेहु नाथ, सोउ पाय न मैं प्रभु जाना ॥ ३ ॥   
  
बेनु करील,श्रीखण्ड बसन्तहि दूषन मृषा लगावै।  
सार-रहित हत-भाग्य सुरभि, पल्लव सो कहु किमि पावै ॥ ४ ॥   
  
सब प्रकार मैं कठिन,मृदुल हरि,दृढ़ बिचार जिय मोरे।  
तुलसिदास प्रभु मोह-सृङ्खला, छुटिहि तुम्हारे छोरे ॥ ५ ॥   
  
            ११५  
  
माधव! मोह-फाँस क्यों टूटै।  
बाहिर कोटि उपाय करिय, अभ्यन्तर ग्रन्थि न छूटै ॥ १ ॥   
  
घृतपूरन कराह अन्तरगत ससि-प्रतिबिम्ब दिखावै।  
ईन्धन अनल लगाय कलपसत, औटत नास न पावै ॥ २ ॥   
  
तरु-कोटर महँ बस बिहङ्ग तरु काटे मरै न जैसे।  
साधन करिय बिचार-हीन मन सुद्ध होइ नहिं तैसे ॥ ३ ॥   
  
अन्तर मलिन बिषय मन अति, तन पावन करिय पखारे।  
मरइ न उरग अनेक जतन बलमीकि बिबिध बिधि मारे ॥ ४ ॥   
  
तुलसिदास हरि-गुरु-करुना बिनु बिमल बिबेक न होई।  
बिनु बिबेक संसार-घोर-निधि पार न पावै कोई ॥ ५ ॥   
  
          ११६  
  
माधव! असि तुम्हारि यह माया ।  
करि उपाय पचि मरिय, तरिय नहिं जब लगि करहु न दाया ॥ १ ॥   
  
सुनिय,गुनिय,समुझिय,समुझाइय,दसा हृदय नहिं आवै ।  
जेहि अनुभव बिनु मोहजनित भव दारुन बिपति सतावै ॥ २ ॥   
  
ब्रह्म-पियूष मधुर सीतल जो पै मन सो रस पावै ।  
तौ कत मृगजल-रूप बिषय कारन निसि-बासर धावै ॥ ३ ॥   
  
जेहिके भवन बिमल चिन्तामनि,सो कत काँच बटोरै ।  
सपने परबस परै, जागि देखत केहि जाइ निहोरै ॥ ४ ॥   
  
ग्यान-भगति साधन अनेक, सब सत्य,झूँठ कछु नाही ।  
तुलसिदास हरि-कृपा मिटै भ्रम, यह भरोस मनमाहीं ॥ ५ ॥   
  
          ११७  
  
हे हरि! कवन दोष तोहिं दीजै ।  
जेहि उपाय सपनेहुँ दुरलभ गति, सोइ निसि-बासर कीजै ॥ १ ॥   
  
जानत अर्थ अनर्थ-रूप, तमकूप परब यहि लागे ।  
तदपि न तजत स्वान अज खर ज्यो, फिरत बिषय अनुरागे ॥ २ ॥   
  
भूत-द्रोह कृत मोह-बस्य हित आपन मै न बिचारो ।  
मद-मत्सर-अभिमान ग्यान-रिपु, इन महँ रहनि अपारो ॥ ३ ॥   
  
बेद-पुरान सुनत समुझत रघुनाथ सकल जगब्यापी ।  
बेधत नहिं श्रीखण्ड बेनु इव, सारहीन मन पापी ॥ ४ ॥   
  
मैं अपराध-सिन्धु करुनाकर ! जानत अन्तरजामी ।  
तुलसिदास भव-ब्याल-ग्रसित तव सरन उरग-रिपु-गामी ॥ ५ ॥   
  
          ११८  
  
हे हरि ! कवन जतन सुख मानहु ।  
ज्यों गज-दसन तथा मम करनी, सब प्रकार तुम जानहु ॥ १ ॥   
  
जो कछु कहिय करिय भवसागर तरिय बच्छपद जैसे ।  
रहनि आन बिधि, कहिय आन, हरिपद-सुख पाइय कैसे ॥ २ ॥   
  
देखत चारु मयूर बयन सुभ बोलि सुधा इव सानी ।  
सबिष उरग-आहार,निठुर अस,यह करनी वह बानी ॥ ३ ॥   
  
अखिल-जीव-वत्सल, निरमत्सर,दरन-कमल-अनुरागी ।  
ते तव प्रिय रघुबीर धीरमति, अतिसय निज-पर-त्यागी ॥ ४ ॥   
  
जद्यपि मम औगुन अपार संसार-जोग्य रघुराया ।  
तुलसिदास निज गुन बिचारि करुनानिधान करु दाया ॥ ५ ॥   
  
           ११९  
  
हे हरि ! कवन जतन भ्रम भागै ।  
देखत,सुनत,बिचारत यह मन, निज सुभाउ नहिं त्यागै ॥ १ ॥   
  
भगति-ग्यान-बैराग्य सकल साधन यहि लागि उपाई ।  
कोउ भल कहउ,देउ कछु, असि बासना न उरते जाई ॥ २ ॥   
  
जेहि निसि सकल जीव सूतहिं तव कृपापात्र जन जागै ।  
निज करनी बिपरीत देखि मोहिं समुझि महा भय लागै ॥ ३ ॥   
  
जद्यपि भग्न-मनोरथ बिधिबस, सुख इच्छत, दुख पावै ।  
चित्रकार करहीन जथा स्वारथ बिनु चित्र बनावै ॥ ४ ॥   
  
हृषीकेश सुनि नाउँ जाउँ बलि, अति भरोस जिय मोरे ।  
तुलसिदास इन्द्रिय-सम्भव दुख, हरे बनिहिं प्रभु तोरे ॥ ५ ॥   
  
         १२०  
  
हे हरि ! कस न हरहु भ्रम भारी ।  
जद्यपि मृषा सत्य भासै जबलगि नहिं कृपा तुम्हारी ॥ १ ॥   
  
अर्थ अबिद्यमान जानिय संसृति नहिं जाइ गोसाई ।  
बिन बाँधे निज हठ सठ परबस पर् यो कीरकी नाई ॥ २ ॥   
  
सपने ब्याधि बिबिध बाधा जनु मृत्यु उपस्थित आई ।  
बैद अनेक उपाय करै जागे बिनु पीर न जाई ॥ ३ ॥   
  
श्रुति-गुरु-साधु-समृति-सम्मत यह दृश्य असत दुखकारी ।  
तेहि बिनु तजे, भजे बिनु रघुपति, बिपति सकै को टारी ॥ ४ ॥   
  
बहु उपाय संसार-तरन कहँ, बिमल गिरा श्रुति गावै ।  
तुलसिदास मैं-मोर गये बिनु जिउ सुख कबहुँ न पावै ॥ ५ ॥   
  
          १२१  
  
हे हरि ! यह भ्रमकी अधिकाई ।  
देखत, सुनत, कहत, समुझत संसय-सन्देह न जाई ॥ १ ॥   
  
जो जग मृषा ताप-त्रय-अनुभव होइ कहहु केहि लेखे ।  
कहि न जाय मृगबारि सत्य,भ्रम ते दुख होइ बिसेखे ॥ २ ॥   
  
सुभग सेज सोवत सपने, बारिधि बूड़त भय लागै ।  
कोटिहुँ नाव न पार पाव सो, जब लगि आपु न जागै ॥ ३ ॥   
  
अनबिचार रमनीय सदा, संसार भयङ्कर भारी ।  
सम-सन्तोष-दया-बिबेक तें, व्यवहारी सुखकारी ॥ ४ ॥   
  
तुलसिदास सब बिधि प्रपञ्च जग, जदपि झूठ श्रुति गावै ।  
रघुपति-भगति, सन्त-सङ्गति बिनु, को भव-त्रास नसावै ॥ ५ ॥   
  
          १२२  
  
मै हरि, साधन करइ न जानी ।  
जस आमय भेषज न कीन्ह तस,दोष कहा दिरमानी ॥ १ ॥   
  
सपने नृप कहँ घटै बिप्र-बध, बिकल फिरै अघ लागे ।  
बाजिमेध सत कोटि करै नहिं सुद्ध होइ बिनु जागे ॥ २ ॥   
  
स्त्रग महँ सर्प बिपुल भयदायक, प्रगट होइ अबिचारे ।  
बहु आयुध धरि, बल अनेक करि हारहिं, मरइ न मारे ॥ ३ ॥   
  
निज भ्रम ते रबिकर-सम्भव सागर अति भय उपजावै ।  
अवगाहत बोहोत नौका चढ़ि कबहुँ पार न पावै ॥ ४ ॥   
  
तुलसिदास जग आपु सहित जब लगि निरमूल न जाई ।  
तब लगि कोटि कलप उपाय करि मरिय, तरिय नहिं भाई ॥ ५ ॥   
  
           १२३  
  
अस कछु समुझि परत रघुराया !  
बिनु तव कृपा दयालु ! दास-हित ! मोह न छूटै माया ॥ १ ॥   
  
बाक्य-ग्यान अत्यन्त निपुन भव-पार न पावै कोई ।  
निसि गृहमध्य दीपकी बातन्ह, तम निबृत नहिं होई ॥ २ ॥   
  
जैसे कोइ इक दीन दुखित अति असन-हीन दुख पावै ।  
चित्र कलपतरु कामधेनु गृह लिखे न बिपति नसावै ॥ ३ ॥   
  
षटरस बहुप्रकार भोजन कोउ, दिन अरु रैनि बखानै ।  
बिनु बोले सन्तोष-जनित सुख खाइ सोइ पै जानै ॥ ४ ॥   
  
जबलगि नहिं निज हृदि प्रकास, अरु बिषय-आस मनमाहीं ।  
तुलसिदास तबलगि जग-जोनि भ्रमत सपनेहुँ सुख नाहीं ॥ ५ ॥   
  
            १२४  
  
जौ निज मन परिहरै बिकारा।  
तौ कत द्वैत-जनित संसृति-दुख,संसय,सोक अपारा ॥ १ ॥   
  
सत्रु,मित्र,मध्यस्थ,तीनि ये, मन कीन्हे बरिआई।  
त्यागन,गहन,उपेच्छनीय,अहि हाटक तृनकी नाई ॥ २ ॥   
  
असन,बसन,पसु बस्तु बिबिध बिधिसब मनि महँ रह जैसे।  
सरग,नरक,चर-अचर लोक बहु, बसत मध्य मन तैसे ॥ ३ ॥   
  
बिटप-मध्य पुतरिका,सूत महँ कञ्चुकि बिनहिं बनाये।  
मन महँ तथा लीन नाना तनु, प्रगटत अवसर पाये ॥ ४ ॥   
  
रघुपति-भगति-बारि-छालित-चित, बिनु प्रयास ही सूझै।  
तुलसिदास कह चिद-बिलास जग बूझत बूझत बूझै ॥ ५ ॥   
  
            १२५  
  
मै केहि कहौं बिपति अति भारी। श्रीरघुबीर धीर हितकारी ॥ १ ॥   
  
मम हृदय भवन प्रभु तोरा। तहँ बसे आइ बहु चोरा ॥ २ ॥   
  
अति कठिन करहिं बरजोरा। मानहिं नहिं बिनय निहोरा ॥ ३ ॥   
  
तम,मोह,लोभ,अहँकारा। मद,क्रोध,बोध-रिपु मारा ॥ ४ ॥   
  
अति करहिं उपद्रव नाथा। मरदहिं मोहि जानि अनाथा ॥ ५ ॥   
  
मैं एक,अमित बटपारा। कोउ सुनै न मोर पुकारा ॥ ६ ॥   
  
भागेहु नहिं नाथ! उबारा। रघुनायक, करहुँ सँभारा ॥ ७ ॥   
  
कह तुलसिदास सुनु रामा। लूटहिं तसकर तव धामा ॥ ८ ॥   
  
चिन्ता यह मोहिं अपारा। अपजस नहिं होइ तुम्हारा ॥ ९ ॥   
  
            १२६  
  
मन मेरे,मानहि सिख मेरी। जो निजु भगति चहै हरि केरी ॥ १ ॥   
  
उर आनहि प्रभु-कृत हित जेते। सेवहि ते जे अपनपौ चेते ॥ २ ॥   
  
दुख-सुख अरु अपमान-बड़ाई। सब सम लेखहि बिपति बिहाई ॥ ३ ॥   
  
सुनु सठ काल-ग्रसित यह देही। जनि तेहि लागि बिदूषहि केही ॥ ४ ॥   
  
तुलसिदास बिनु असि मति आयै। मिलहिं न राम कपट-लौ लाये ॥ ५ ॥   
  
             १२७  
  
मै जानी,हरिपद-रति नाहीं। सपनेहुँ नहिं बिराग मन माहीं ॥ १ ॥   
  
जे रघुबीर चरन अनुरागे। तिन्ह सब भोग रोगसम त्यागे ॥ २ ॥   
  
काम-भुजङ्ग डसत जब जाहीं। बिषय-नीम्ब कटु लगत न ताही ॥ ३ ॥   
  
असमञ्जस अस हृदय बिचारी। बढ़त सोच नित नूतन भारी ॥ ४ ॥   
  
जब कब राम-कृपा दुख जाई। तुलसिदास नहिं आन उपाई ॥ ५ ॥   
  
            १२८  
  
सुमिरु सनेह-सहित सीतापति। रामचरन तजि नहिन्न आनि गति ॥ १ ॥   
  
जप,तप,तीरथ,जोग समाधी। कलिमत बिकल,न कछु निरुपाधी ॥ २ ॥   
  
करतहुँ सुकृत न पाप सिराहीं। रकतबीज जिमि बाढ़त जाहीं ॥ ३ ॥   
  
हरति एक अघ-असुर-जालिका। तुलसिदास प्रभु-कृपा-कालिका ॥ ४ ॥   
  
            १२९  
  
रुचिर रसना तू राम राम राम क्यों न रटत।  
सुमिरत सुख-सुकृत बढ़त, अघ-अमङ्गल घटत ॥ १ ॥   
  
बिनु श्रम कलि-कलुषजाल कटु कराल कटत।  
दिनकरके उदय जैसे तिमिर-तोम फटत ॥ २ ॥   
  
जोग,जाग,जप,बिराग,तप सुतीरथ-अटत।  
बाँधिबेको भव-गयन्द रेनुकी रजु बटत ॥ ३ ॥   
  
परिहरि सुर-मनि सुनाम, गुञ्जा लखि लटत।  
लालच लघु तेरो लखि, तुलसि तोहि हटत ॥ ४ ॥   
  
            १३०  
  
राम राम,राम राम,राम राम, जपत।  
मङ्गल-मुद उदित होत, कलि-मल-छल छपत ॥ १ ॥   
  
कहु के लहे फल रसाल, बबुर बीज बपत।  
हाहरि जनि जनम जाय गाल गूल गपत ॥ २ ॥   
  
काल,करम,गुन,सुभाउ सबके सीस तपत।  
राम-नाम-महिमाकी चरचा चले चपत ॥ ३ ॥   
  
साधन बिनु सिद्धि सकल बिकल लोग लपत।  
कलिजुग बर बनिज बिपुल, नाम-नगर खपत ॥ ४ ॥   
  
नाम सों प्रतीति-प्रीति हृदय सुथिर थपत।  
पावन किये रावन-रिपु तुलसिहु-से अपत ॥ ५ ॥   
  
            १३१  
  
पावन प्रेम राम-चरन-कमल जनम लाहु परम।  
रामनाम लेत होत, सुलभ सकल धरम ॥ १ ॥   
  
जोग,मख,बिबेक,बिरत,बेद-बिदित करम।  
करिबे कहँ कटु कठोर, सुनत मधुर,नरम ॥ २ ॥   
  
तुलसी सुनि, जानि-बूझि, भूलहि जनि भरम।  
तेहि प्रभुको होहि, जाहि सब ही की सरम ॥ ३ ॥   
  
            १३२  
  
राम-से प्रीतमकी प्रीति-रहित जीव जाय जियत।  
जेहि सुख सुख मानि लेत, सुख सो समुझ कियत ॥ १ ॥   
  
जहँ जहँ जेहि जोनि जनम महि, पताल,बियत।  
तहँ-तहँ तू बिषय-सुखहिं, चहत लहत नियत ॥ २ ॥   
  
कत बिमोह लट्यो,फट्यो गगन मगन सियत।  
तुलसी प्रभु-सुजस गाइ, क्यों न सुधा पियत ॥ ३ ॥   
  
            १३३  
  
तोसो हौं फिरि फिरि हित,प्रिय, पुनीत सत्य बचन कहत।  
सुनि मन,गुनि,समुझि, क्यों न सुगम सुमग गहत ॥ १ ॥   
  
छोटो बड़ो,खोटो खरो, जग जो जहँ रहत।  
अपनो अपनेको भलो कहहु, को न चहत ॥ २ ॥   
  
बिधि लगि लघु कीट अवधि सुख सुखी, दुख दहत।  
पसु लौं पसुपाल ईस बाँधत छोरत नहत ॥ ३ ॥   
  
बिषय मुद निहार भार सिर काँधे ज्यों बहत।  
योहीं जिय जानि,मानि सठ! तू साँसति सहत ॥ ४ ॥   
  
पायो केहि घृत बिचारु, हरिन-बारि महत।  
तुलसी तकु ताहि सरन, जाते सब लहत ॥ ५ ॥   
  
            १३४  
  
ताते हौं बार बार देव! द्वार परि पुकार करत।  
आरति,नति,दीनता कहें प्रभु सङ्कट हरत ॥ १ ॥   
  
लोकपाल सोक-बिकल रावन-डर डरत।  
का सुनि सकुचे कृपालु नर-सरीर धरत ॥ २ ॥   
  
कौसिक,मुनि-तीय, जनक सोच-अनल जरत।  
साधन केहि सीतल भये, सो न समुझि परत ॥ ३ ॥   
  
केवट,खग,सबरि सहज चरनकमल न रत।  
सनमुख तोहिं होत नाथ! कुतरुíसुफरु फरत ॥ ४ ॥   
  
बन्धु-बैर कपि-बिभीषन गुरु गलानि गरत।  
सेवा केहि रीझि राम, किये सरिस भरत ॥ ५ ॥   
  
सेवक भयो पवनपूत साहिब अनुहरत।  
ताको लिये नाम राम सबको सुढर ढरत ॥ ६ ॥   
  
जाने बिनु राम-रीति पचि पचि जग मरत।  
परिहरि छल सरन गये तुलसिहु-से तरत ॥ ७ ॥   
  
        राग सुहो बिलावल  
          १३५  
  
       राम सनेही सों तैं न सनेह कियो।  
       अगम जो अमरनि हूँ सो तनु तोहिं दियो ॥   
दियो सुकुल जनम,सरीर सुन्दर, हेतु जो फल चारिको।  
जो पाइ पण्डित परमपद, पावत पुरारि-मुरारिको ॥   
यह भरतखण्ड,समीप सुरसरि,थल भलो,सङ्गति भली।  
तेरी कुमति कायर! कलप-बल्ली चहति है बिष फल फली ॥ १ ॥   
  
         !   !   !    !  
       अजहूँ समुझि चित दै सुनु परमारथ।û  
       है हित सो जगहूँ जाहिते स्वारथ ॥   
स्वारथहि प्रिय,स्वारथ सो का ते कौन बेद बखानई।  
देखु खल,अहि-खेल परिहरि,सो प्रभुहि पहिचानाई ॥   
पितु-मातु,गुरु,स्वामी,अपनपौ,तिय,तनय,सेवक,सखा।  
प्रिय लगत जाके प्रेमसों,बिनु हेतु हित तैं नहि लखा ॥ २ ॥   
  
         !   !   !    !  
       दूरि न सो हितू हेरि हिये ही है।  
       छलहि छाँड़ि सुमिरे छोहु किये ही है।  
किये छोहु छाया कमल करकी भगतपर भजतहि भजै।  
जगदीश,जीवन जीवको, जो साज सब सबको सजै ॥   
हरिहि हरिता,बिधिहि बिधिता,सिवहि सिवता जो दई।  
सोइ जानकी-पति मधुर मूरति,मोदमय मङ्गल मई ॥ ३ ॥   
  
        !    !    !   !  
      ठाकुर अतिहि बड़ो,सील,सरल,सुठि।  
      ध्यान अगम सिवहूँ,भेट्यो केवट उठि ॥   
भरि अङ्क भेट्यो सजल नयन, सनेह सिथिल सरीर सो।  
सुर,सिद्ध,मुनि,कबि कहत कोउ न प्रेमप्रिय रघुबीर सो।  
खग,सबरि,निसिचर,भालु,कपि किये आपु ते बन्दित बड़े।  
तापर तिन्ह कि सेवा सुमिरि जिय जात जनु सकुचनि गड़े ॥ ४ ॥   
  
        !     !     !    !  
       स्वामीको सुभाव कह्यो सो जब उर आनिहै।  
       सोच सकल मिटिहै, राम भलो मन मानिहैं ॥   
भलो मानिहै रघुनाथ जोरि जो हाथ माथो नाइहै।  
ततकाल तुलसीदास जीवन-जनमको फल पाइहै ॥   
जपि नाम करहि प्रनाम,कहि गुन-ग्राम,रामहिं धरि हिये।  
बिचरहि अवनि अवनीस-चरनसरोज मन-मधुकर किये ॥ ५ ॥   
  
             १३६  
  
             (१)  
  
जिव जबते हरितें बिलगान्यो। तबतें देह गेह निज जान्यो ॥   
मायाबस स्वरुप बिसरायो। तेहि भ्रमतें दारुन दुख पायो ॥   
पायो जो दारुन दुसह दुख, सुख-लेस सपनेहुँ नहिं मिल्यो।  
भव-सूल,सोक अनेक जेहि, तेहि पन्थ तू हठि हठि चल्यो ॥   
बहु जोनि जनम,जरा,बिपति, मतिमन्द! हरि जान्यो नहीं।  
श्रीराम बिनु बिश्राम मूढ़! बिचारु, लखि पायो कहीं ॥   
             (२)  
  
आनँद-सिन्धु-मध्य तव बासा। बिनु जाने कस मरसि पियासा ॥   
मृग-भ्रम-बारि सत्य जिय जानी। तहँ तू मगन भयो सुख मानी ॥   
      तहँ मगन मज्जसि,पान करि,त्रयकाल जल नाहीं जहाँ।  
      निज सहज अनुभव रूप तव खल! भूलि अब आयो तहाँ ॥   
      निरमल,निरञ्जन,निरबिकार,उदार,सुख तैं परिहर् यो।  
      निःकाज राज बिहाय नृप इव सपन कारागृह पर् यो ॥   
              (३)  
  
तैं निज करम-डोरि दृढ़ कीन्हीं। अपने करनि गाँठि गहि दीन्हीं ॥   
ताते परबस पर् यो अभागे। ता फल गरभ-बास-दुख आगे ॥   
      आगे अनेक समूह संसृत उदरगत जान्यो सोऊ।  
      सिर हेठ,ऊपर चरन, सङ्कट बात नहिं पूछै कोऊ ॥   
      सोनित-पुरीष जो मूत्र-मल कृमि-कर्दमावृत सोवई।  
      कोमल सरीर,गँभीर बेदन, सीस धुनि-धुनि रोवई ॥   
              (४)  
  
तू निज करम-जालल जहँ घेरो। श्रीहरि सङ्ग तज्यो नहिं तेरो ॥   
बहुबिधि प्रतिपालन प्रभु कीन्हों। परम कृपालु ग्यान तोहि दीन्हों ॥   
      तोहि दियो ग्यान-बिबेक,जनम अनेककी तब सुधि भई।  
      तेहि ईसकी हौं सरन, जाकी बिषम माया गुनमई ॥   
      जेहि किये जीव-निकाय बस,रसहीन,दिन-दिन अति नई।  
      सो करौ बेगि सँभारि श्रीपति,बिपति, महँ जेहि मति दई ॥   
              (५)  
  
पुनि बहुबिधि गलानि जिय मानी। अब जग जाइ भजौं चक्रपानी ॥   
ऐसेहि करि बिचार चुप साधी। प्रसव-पवन प्रेरेउ अपराधी ॥   
      प्रेर् यो जो परम प्रचण्ड मारुत,कष्ट नाना तैं सह्यो।  
      सो ग्यान,ध्यान,बिराग,अनुभव जातना-पावक दह्यो ॥   
      अति खेद ब्याकुल,अलप बल,छिन एक बोलि न आवई।  
      तव तीव्र कष्ट न जान कोउ, सब लोग हरषित गावई ॥   
              (६)  
  
बाल दसा जेते दुख पाये। अति असीम, नहिं जाहिं गनाये ॥   
छुधा-ब्याधि-बाधा भइ भारी। बेदन नहिं जानै महतारी ॥   
      जननी न जानै पीर सो,केहि हेतु सिसु रोदन करै।  
      सोइ करै बिबिध उपाय, जातें अधिक तुव छाती जरै ॥   
      कौमार,सैसव अरु किसोर अपार अघ को कहि सकै।  
      ब्यतिरेक तोहि निरदय! महाखल! आन कहु को सहि सकै ॥   
               (७)  
  
जोबन जुवती सँग रँग रात्यो। तब तू महा मोह-मद मात्यो ॥   
ताते तजी धरम-मरजादा। बिसरे तब सब प्रथम बिषादा ॥   
      बिसरे बिषाद,निकाय-सङ्कट समुझि नहिं फाटत हियो।  
      फिरि गर्भगत-आवर्त सृंसतिचक्र जेहि होइ सोइ कियो ॥   
      कृमि-भस्म-बिट-परिनाम तनु, तेहि लागि जग बैरी भयो।  
      परदार,परधन,द्रोहपर,संसार बाढ़ै नित नयो ॥   
              (८)  
  
देखत ही आई बिरुधाई। जो तैं सपनेहुँ नाहिं बुलाई ॥   
ताके गुन कछु कहे न जाहीं। सो अब प्रगट देखु तनु माहीं ॥   
      सो प्रगट तनु जरजर जराबस,ब्याधि,सूल सतावई।  
      सिर-कम्प,इन्द्रिय-सक्ति प्रतिहत,बचन काहु न भावई ॥   
      गृहपालहूतें अति निरादर,खान-पान न पावई।  
      ऐसिहु दसा न बिराग तहँ,तृष्णा-तरङ्ग बढ़ावई ॥   
               (९)  
  
कहि को सकै महाभव तेरे। जनम एकके कछुक गनेरे ॥   
चारि खानि सन्तत अवगाहीं। अजहुँ न करु बिचार मन माहीं ॥   
      अजहुँ बिचारु,बिकार तजि, भजु राम जन-सुखदायकं।  
      भवसिन्धु दुस्तर जलरथं, भजु चक्रधर सुरनायकं ॥   
      बिनु हेतु करुनाकर,उदारे, अपार-माया-तारनं।  
      कैवल्य-पति,जगपति,रमापति,प्रानपति,गतिकारनं ॥   
              (१०)  
  
रघुपति-भगति सुलभ,सुखकारी। सो त्रयताप-सोक-भय-हारी ॥   
बिनु सतसङ्ग भगति नहिं होई। ते तब मिलै द्रवै जब सोई ॥   
       जब द्रवै दीनदलयालु राघव, साधु-सङ्गति पाइये।  
       जेहि दरस-परस-समागमादिक पापरासि नसाइये ॥   
       जिनके मिले दुख-सुख समान, अमानतादिक गुन भये।  
       मद-मोह लोभ-बिषाद-क्रोध सुबोधतें सहजहिं गये ॥   
              (११)  
  
सेवत साधु द्वैत-भय भागै। श्रीरघुबीर-चरन लय लागै ॥   
देह-जनित विकार सब त्यागै। तब फिरि निज स्वरूप अनुरागै ॥   
       अनुराग सो निज रूप जो जगतें बिलच्छन देखिये।  
       सन्तोष,सम,सीतल,सदा दम, देहवन्त न लेखिये ॥   
       निरमल,निरामय,एकरस,तेहि हरष-सोक न ब्यापई।  
       त्रैलोक-पावन सो सदा जाकी दसा ऐसी भई ॥   
               (१२)  
  
जो तेहि पन्थ चलै मन लाई। तौ हरि काहे न होहिं सहाई।  
जो मारग श्रुति-साधु दिखावै। तेहि पथ चलत सबै सुख पावै ॥   
       पावै सदा सुख हरि-कृपा,संसार-आसा तजि रहै।  
       सपनेहुँ नहीं सुख द्वैत-दरसन, बात कोटिक को कहै ॥   
       द्विज,देव,गुरु,हरि,सन्त बिनु संसार-पार न पाइये।  
       यह जानि तुलसीदास त्रासहरन रमापति गाइये ॥   
              १३७  
  
जो पै कृपा रघुपति कृपालुकी, बैर औरके कहा सरै।  
होइ न बाँको बार भगतको, जो कोउ कोटि उपाय करै ॥ १ ॥   
  
तकै नीचु जो मीचु साधुकी, सो पामर तेहि मीचू मरै ॥ ñ  
बेद-बिदित प्रहलाद-कथा सुनि, को न भगति-पथ पाउँ धरै ? ॥ २ ॥   
  
गज उधारि हरि थप्यो बिभीषन, ध्रुव अबिचल कबहूँ न टरै।  
अम्बरीष की साप सुरति करि, अजहुँ महामुनि ग्लानि गरै ॥ ३ ॥   
  
सों धौं कहा जु न कियो सुजोधन, अबुध आपने मान जरै।  
प्रभु-प्रसाद सौभाग्य बिजय-जस, पाण्डवनै बरिआइ बरै ॥ ४ ॥   
  
जोइ जोइ कूप खनैगो परकहँ, सो सठ फिरि तेहि कूप परै।  
सपनेहुँ सुख न सन्तद्रोहीकहँ, सुरतरु सोउ बिष-फरनि फरै ॥ ५ ॥   
  
है काके द्वै सीस ईसके जौ हठि जनकी सीवँ चरै।  
तुलसिदास रघुबीर-बाहुबल सदा अभय काहु न डरै ॥ ६ ॥   
  
             १३८  
  
कबहुँ सो कर-सरोज रघुनायक! धरिहौ नाथ सीस मेरे।  
जेहि कर अभय किये जन आरे, बारकल बिबस नाम टेरे ॥ १ ॥   
  
जेहि कर-कमल कठोर सम्भुधन भञ्जि जनक-संसय मेट्यो।  
जेहि कर-कमल उठाइ बन्धु ज्यों, परम प्रीती केवट भेण्ट्यो ॥ २ ॥   
  
जेहि कर-कमल कृपालु गीधकहँ, पिण्ड देइ निजधाम दियो।  
जेहि कर बालि बिदारि दास-हित, कपिकुल-पति सुग्रीव कियो ॥ ३ ॥   
  
आयो सरन सभीत बिभीषन जेहि कर-कमल तिलक कीन्हों।  
जेहि कर गहि सर चाप असुर हति, अभयदान देवन्ह दीन्हों ॥ ४ ॥   
  
सीतल सुखद छाँह जेहि करकी, मेटति पापो,ताप,माया।  
निसि-बासर तेहि कर सरोजकी, चाहत तुलसिदास छाया ॥ ५ ॥   
  
             १३९  
  
दीनदयालु,दुरित दारिद दुख दुनी दुसह तिहुँ ताप तई है।  
देव दुवार पुकारत आरत, सबकी सब सुख हानि भई है ॥ १ ॥   
  
प्रभुके बचन,बेद-बुध-सम्मत,'मम मूरति महिदेवमई है'।  
तिनकी मति रिस-राग-मोह-मद,लोभ लालची लीलि लई है ॥ २ ॥   
  
राज-समाज कुसाज कोटि कटु कलपित कलुष कुचाल नई है।  
नीति,प्रतीति,प्रीति परमित पति हेतुबाद हठि हेरि हई है ॥ ३ ॥   
  
आश्रम-बरन-धरम-बिरहित जग, लोक-बेद-मरजाद गई है।  
प्रजा पतित,पाखण्ड-पापरत, अपने अपने रङ्ग रई है ॥ ४ ॥   
  
सान्ति,सत्य,सुभ,रीति गई घटि,बढ़ी कुरीति,कपट-कलई है।  
सीदत साधु,साधुता सोचति,खल बिलसत,हुलसति खलई है ॥ ५ ॥   
  
परमारथ स्वारथ,साधन भये अफल,सफल नहिं सिद्धि सई है।  
कामधेनु-धरनी कलि-गोमर-बिबस बिकल जामति न बई है ॥ ६ ॥   
  
कलि-करनी बरनिय कहाँ लौं,करत फिरत बिनु टहल टई है।  
तापर दाँत पीसि कर मीञ्जत, को जानै चित कहा ठई है ॥ ७ ॥   
  
त्यों त्यों नीच चढ़त सिर ऊपर, ज्यों ज्यों सीलबस ढील दई है।  
सरुष बरजि तरजिये तरजनी, कुम्हिलैहै कुम्हड़ेकी जई है ॥ ८ ॥   
  
दीजै दादि देखि ना तौ बलि, महि मोद-मङ्गल रितई है।  
भरे भाग अनुराग लोग कहैं, राम कृपा-चितवनि चितई है ॥ ९ ॥   
  
बिनती सुनि सानन्द हेरि हँसि, करुना-बारिñ भूमि भिजई है।  
राम-राज भयो काज,सगुन सुभ, राजा राम जगत-बिजई है ॥ १० ॥   
  
समरथ बड़ो,सुजान सुसाहब, सुकृत-सैन हारत जितई है।  
सुजन सुभाव सराहत सादर, अनायास साँसति बितई है ॥ ११ ॥   
  
उथपे थपन,उजारि बसावन, गई बहोरि बिरद सदई है।  
तुलसी प्रभु आरत-आरतिहर, अभयबाँह केहि केहि न दई है ॥ १२ ॥   
  
            १४०  
  
ते नर नरकरूप जीवत जग भव-भञ्जन-पद-बिमुख अभागी।  
निसिबासर रुचिपाप असुचिमन,खलमति-मलिन,निगमापथ-त्यागी ॥ १ ॥   
  
नहिं सतसङ्ग भजन नहिं हरिको,स्त्रवन न राम-कथा-अनुरागी।  
सुत-बित-दार-भवन-ममता-निसि सोवत अति, न कबहुँ मति जागी ॥ २ ॥   
  
तुलसिदास हरिनाम-सुधा तजि, सठ हठि पियत बिषय-बिष माँगी।  
सूकर-स्वान-सृगाल,सरिस जन, जनमत जगत जननि-दुख लागी ॥ ३ ॥   
  
             १४१  
  
रामचन्द्र! रघुनायक तुमसों हौं बिनती केहि भाँति करौं।  
अघ अनेक अवलोकि आपने, अनघ नाम अनुमानि डरौं ॥ १ ॥   
  
पर-दुख दुखी सुखी पर-सुख ते, सन्त-सील नहिं हृदय धरौं।  
देखि आनकी बिपति परम सुख, सुनि सम्पति बिनु आगि जरौं ॥ २ ॥   
  
भगति-बिराग-ग्यान साधन कहि बहु बिधि डहकत लोग फिरों।  
सिव-सरबस सुखधाम नाम तव, बेचि नरकप्रद उदर भरौं ॥ ३ ॥   
  
जानत हौं निज पाप जलधि जिय, जल-सीकर सम सुनत लरौं।  
रज-सम-पर अवगुन सुमेरु करि, गुन गिरि-सम रजतें निदरौं ॥ ४ ॥   
  
नाना बेष बनाय दिवस-निसि, पर-बित जेहि तेहि जुगुति हरौं।  
एकौ पल न कबहुँ अलोल चित हित दै पद-सरोज सुमिरौं ॥ ५ ॥   
  
जो आचरन बिचारहु मेरो,कलप कोटि लगि औटि मरौं।  
तुलसिदास प्रभु कृपा-बिलोकनि,गोपद-ज्यों भवसिन्धु तरौं ॥ ६ ॥   
  
              १४२  
  
सकुचत हौं अति राम कृपानिधि! क्यों करि बिनय सुनावौं।  
सकल धरम बिपरीत करत,केहि भाँति नाथ! मन भावौ ॥ १ ॥   
  
जानत हौं हरि रूप चराचर, मैं हठि नयन न लावौं।  
अञ्जन-केस-सिखा जुवती, तहँ लोचन-सलभ पठावौं ॥ २ ॥   
  
स्त्रवननिको फल कथा तुम्हारी, यह समुझौं,समुझावौं।  
तिन्ह स्त्रवननि परदोष निरन्तर सुनि सुनि भरि भरि तावौं ॥ ३ ॥   
  
जेहि रसना गुन गाइ तिहारे, बिनु प्रयास सुख पावौं।  
तेहि मुख पर-अपवाद भेक ज्यों रटि-रटि जनम नसावौं ॥ ४ ॥   
  
'करहु हृदय अति बिमल बसहिं हरि', कहि कहि सबहिं सिखावौं।  
हौं निज उर अभिमान-मोह-मद खल-मण्डली बसावौं ॥ ५ ॥   
  
जो तनु धरि हरिपद साधहिं जन, सो बिनु काज गँवावौं।  
हाटक-घट भरि धर् यो सुधा गृह, तजि नभ कूप खनावौं ॥ ६ ॥   
  
मन-क्रम-बचन लाइ कीन्हे अघ, ते करि जतन दुरावौं।  
पर-प्रेरित इरषा बस कबहुँक किय कछु सुभ,सो जनावौं ॥ ७ ॥   
  
बिप्र-द्रोह जनु बाँट पर् यो, हठि सबसों बैर बढ़ावौ।  
ताहूपर निज मति-बिलास सब सन्तन माँझ गनावौं ॥ ८ ॥   
  
निगम सेस सारद निहोरि जो अपने दोष कहावौं।  
तौ न सिराहिं कलप सत लगि प्रभु, कहा एक मुख गावौं ॥ ९ ॥   
  
जो करनी आपनी बिचारौं, तौं कि सरन हौं आवौं।  
मृदुल सुभाउ सील रघुपतिको, सो बल मनहिं दिखावौं ॥ १० ॥   
  
तुलसिदास प्रभु सो गुन नहिं, जेहि सपनेहुँ तुमहिं रिझावौं।  
नाथ-कृपा भवसिन्धु धेनुपद सम जो जानि सिरावौं ॥ ११ ॥   
  
           १४३  
  
सुनहु राम रघुबीर गुसाई, मन अनीति-रत मेरो।  
चरन-सरोज बिसारि तिहारे, निसिदिन फिरत अनेरो ॥ १ ॥   
  
मानत नाहिं निगम-अनुसासन, त्रास न काहू केरो।  
भूल्यो सूल करम-कोलुन्ह तिल ज्यों बहु बारनि पेरो ॥ २ ॥   
  
जहँ सतसङ्ग कथा माधवकी, सपनेहुँ करत न फेरो।  
लोभ-मोह-मद-काम-कोह-रत, तिन्हसों प्रेम घनेरो ॥ ३ ॥   
  
पर-गुन सुनत दाह, पर-दूषन सुनत हरख बहुतेरो।  
आप पापको नगर बसावत, सहि न सकत पर खेरो ॥ ४ ॥   
  
साधन-फल,श्रुति-सार नाम तव, भव-सरिता कहँ बेरो।  
सो पर-कर काँकिनी लागि सठ, बेञ्चि होत हठि चेरो ॥ ५ ॥   
  
कबहुँक हौं सङ्गति-प्रभावतें,जाँउ सुमारग नेरो।  
तब करि क्रोध सङ्ग कुमनोरथ देत कठिन भटभेरो ॥ ६ ॥   
  
इक हौं दीन,मलीन,हीनमति,बिपतिजाल अति घेरो।  
तापर सहि न जाय करुनानिधि, मनको दुसह दरेरो ॥ ७ ॥   
  
हारि पर् यो करि जतन बहुत बिधि, तातें कहत सबेरो।  
तुलसिदास यह त्रास मिटै जब हृदय करहु तुम डेरो ॥ ८ ॥   
  
            १४४  
  
सो धौ को जो नाम-लाज ते, नहिं राख्यो रघुबीर।  
कारुनीक बिनु कारन ही हरि हरी सकल भव-भीर ॥ १ ॥   
  
बेद-बिदित,जग-बिदित अजामिल बिप्रबन्धु अघ-धाम।  
घोर जमालय जात निवार् यो सुत-हित सुमिरत नाम ॥ २ ॥   
  
पसु पामर अभिमान-सिन्धु गज ग्रस्यो आइ जब ग्राह।  
सुमिरत सकृत सपदि आये प्रभु, हर् यो दुसह उर दाह ॥ ३ ॥   
  
ब्याध,निषाद,गीध,गनिकादिक, अगनित औगुन-मूल।  
नाम-औटतें राम सबनिकी दूरि करी सब सूल ॥ ४ ॥   
  
केहि आचरन घाटि हौं तिनतें, रघुकुल-भूषन भूप।  
सीदत तुलसिदास निसिबासर पर् यो भीम तम-कूप ॥ ५ ॥   
  
           १४५  
  
कृपासिन्धु! जन दीन दुवारे दादि न पावत काहे।  
जब जहँ तुमहिं पुकारत आरत, तहँ तिन्हके दुख दाहे ॥ १ ॥   
  
गज,प्रहलाद,पाण्डुसुत,कपि सबको रिपु-सङ्कट मेट्यो।  
प्रनत,बन्धु-भय-बिकल,बिभीषन,उठि सो भरत ज्यों भेट्यो ॥ २ ॥   
  
मैं तुम्हरो लेइ नाम ग्राम इक उर आपने बसावों।  
भजन,बिबेक,बिराग,लोग भले, मैं क्रम-क्रम करि ल्यावों ॥ ३ ॥   
  
सुनि रिस भरे कुटिल कामादिक, करहिं जोर बरिआई।  
तिन्हहिं उजारि नारि-अरि-धन पुर राखहिं राम गुसाईं ॥ ४ ॥   
  
सम-सेवा-छल-दान-दण्ड हौं, रचि उपाय पचि हार् यो।  
बिनु कारनको कलह बड़ो दुख, प्रभुसों प्रगटि पुकार् यो ॥ ५ ॥   
  
सुर स्वारथी,अनीस,अलायक,निठुर,दया चित नाहीं।  
जाउँ कहाँ, को बिपति-निवारक, भवतारक जग माही ॥ ६ ॥   
  
तुलसी जदपि पोच,तउ तुम्हरो, और न काहु केरो।  
दीजै भगति-बाँह बारक, ज्यों सुबस बसै अब खेरो ॥ ७ ॥   
  
            १४६  
  
हौं सब बिधि राम, रावरो चाहत भयो चेरो।  
ठौर ठौर साहबी होत है, ख्याल काल कलि केरो ॥ १ ॥   
  
काल-करम-इन्द्रिय,बिषय गाहकगन घेरो।  
हौं न कबूलत, बाँधि कै मोल करत करेरो ॥ २ ॥   
  
बन्दि-छोर तेरो नाम है, बिरुदैत बड़ेरो।  
मैं कह्यो, तब छल-प्रीति कै माँगे उर डेरो ॥ ३ ॥   
  
नाम-ओट अब लगि बच्यो मलजुग जग जेरो।  
अब गरीब जन पोषिये पाइबो न हेरो ॥ ४ ॥   
  
जेहि कौतुक बक/खग स्वानको प्रभु न्याव निबेरो।  
तेहि कौतुक कहिये कृपालु! 'तुलसी है मेरो' ॥ ५ ॥   
  
            १४७  
  
कृपासिन्धु ताते रहौं निसिदिन मन मारे।  
महाराज! लाज आपुही निज जाँघ उघारे ॥ १ ॥   
  
मिले रहैं, मार् यौ चहै कामादि सङ्घाती।  
मो बिनु रहै न, मेरियै जारैं छल छाती ॥ २ ॥   
  
बसत हिये हित जानि मैं सबकी रुचि पाली।  
कियो कथकको दण्ड हौं जड़ करम कुचाली ॥ ३ ॥   
  
देखी सुनी न आजु लौं अपनायति ऐसी।  
करहिं सबै सिर मेरे ही फिरि परै अनैसी ॥ ४ ॥   
  
बड़े अलेखी लखि परै, परिहरै न जाहीं।  
असमञ्जसमें मगन हौं, लीजै गहि बाहीं ॥ ५ ॥   
  
बारक बलि अवलोकिये, कौतुक जन जी को।  
अनायास मिटि जाइगो सङ्कट तुलसीको ॥ ६ ॥   
  
           १४८  
  
कहौ कौन मुहँ लाइ कै रघुबीर गुसाई।  
सकुचत समुझत आपनी सब साइँ दुहाई ॥ १ ॥   
  
सेवत बस,सुमिरत सखा, सरनागत सो हौं।  
गुनगन सीतानाथके चित करत न हौं हौं ॥ २ ॥   
  
कृपासिन्धु बन्धु दीनके आरत-हितकारी।  
प्रनत-पाल बिरुदावली सुनि जानि बिसारी ॥ ३ ॥   
  
सेइ न धेइ न सुमिरि कै पद-प्रीति सुधारी।  
पाइ सुसाहिब राम सों, भरि पेट बिगारी ॥ ४ ॥   
  
नाथ गरीबनिवाज हैं,मैं गही न गरीबी।  
तुलसी प्रभु निज ओर तें बनि परै सो कीबी ॥ ५ ॥   
  
          १४९  
  
कहाँ जाउँ, कासों कहौं, और ठौर न मेरे।  
जनम गँवायो तेरे ही द्वार किङ्कर तेरे ॥ १ ॥   
  
मै तौ बिगारी नाथ सों आरतिके लीन्हें।  
तोहि कृपानिधि क्यों बनै मेरी-सी कीन्हें ॥ २ ॥   
  
दिन-दुरदिन दिन-दुरदसा, दिन-दुख दिन-दूषन।  
जब लौं तू न बिलोकिहै रघुबंस-बिभूषन ॥ ३ ॥   
  
दई पीठ बिनु डीठ मैं तुम बिस्व बिलोचन।  
तो सों तुही न दूसरो नत-सोच-बिमोचन ॥ ४ ॥   
  
पराधीन देव दीन हौं,स्वाधीन गुसाईं।  
बोलनिहारे सों करै बलि बिनयकी झाई ॥ ५ ॥   
  
आपु देखि मोहि देखिये जन मानिय साँचो।  
बड़ी ओट रामनामकी जेहि लई सो बाँचो ॥ ६ ॥   
  
रहनि रीति राम रावरी नित हिय हुलसी है।  
ज्यों भावै त्यों करु कृपा तेरो तुलसी है ॥ ७ ॥   
  
          १५०  
  
रामभद्र! मोहिं आपनो सोच है अरु नाहीं।  
जीव सकल सन्तापके भाजन जग माहीं ॥ १ ॥   
  
नातो बड़े समर्थ सों इक ओर किधौं हूँ।  
तोको मोसे अति घने मोको एकै तूँ ॥ २ ॥   
  
बड़ी गलानि हिय हानि है सरबग्य गुसाईं।  
कूर कुसेवक कहत हौं सेवककी नाई ॥ ३ ॥   
  
भलो पोच रामको कहैं मोहि सब नरनारी।  
बिगरे सेवक स्वान ज्यों साहिब-सिर गारी ॥ ४ ॥   
  
असमञ्जस मनको मिटै सो उपाय न सूझै।  
दीनबन्धु! कीजै सोई बनि परै जो बूझै ॥ ५ ॥   
  
बिरुदावली बिलोकिये तिन्हमें कोउ हौं हौं।  
तुलसी प्रभुको परिहर् यो सरनागत सो हौं ॥ ६ ॥   
  
            १५१  
  
जो पै चेराई रामकी करतो न लजातो।  
तौ तू दाम कुदाम ज्यों कर-कर न बिकातो ॥ १ ॥   
  
जपत जीह रघुनाथको नाम नहिं अलसातो।  
बाजीगरके सूम ज्यों खल खेह न खातो ॥ २ ॥   
  
जौ तू मन! मेरे कहे राम-नाम कमातो।  
सीतापति सनमुख सुखी सब ठाँव समातो ॥ ३ ॥   
  
राम सोहाते तोहिं जौ तू सबहिं सोहातो।  
काल करम कुल कारनी कोऊ न कोहातो ॥ ४ ॥   
  
राम-नाम अनुरागही जिय जो रतिआतो।  
स्वारथ-परमारथ-पथी तोहिं सब पतिआतो ॥ ५ ॥   
  
सेइ साधु सुनि समुझि कै पर-पीर पिरातो।  
जनम कोटिको काँदले हृद-हृदय थिरातो ॥ ६ ॥   
  
भव-मग अगम अनन्त है, बिनु श्रमहि सिरातो।  
महिमा उलटे नामकी मुनि कियो किरातो ॥ ७ ॥   
  
अमर-अगम तनु पाइ सो जड़ जाय न जातो।  
होतो मङ्गल-मूल तू, अनुकूल बिधातो ॥ ८ ॥   
  
जो मन-प्रीति-प्रतीतिसों राम-नामहिं रातो।  
               नसातो  
तुलसी रामप्रसादसों तिहुँताप ------- ॥ ९ ॥   
  
               नसातो  
            १५२  
  
राम भलाई आपनी भल कियो न काको।  
जुग जुग जानकीनाथको जग जागत साको ॥ १ ॥   
  
ब्रह्मादिक बिनती करी कहि दुख बसुधाको।  
रबिकुल-कैरव-चन्द भो आनन्द-सुधाको ॥ २ ॥   
  
कौसिक गरत तुषार ज्यों तकि तेज तियाको।  
प्रभु अनहित हित को दियो फल कोप कृपाको ॥ ३ ॥   
  
हर् यो पाप आप जाइकै सन्ताप सिलाको।  
सोच-मगन काढ्यो सही साहिब मिथिलाको ॥ ४ ॥   
  
रोष-रासि भृगुपति धनी अहमिति ममताको।  
चितवत भाजन करि लियो उपसम समताको ॥ ५ ॥   
  
मुदित मानि आयसु चले बन मातु-पिताको।  
धरम-धुरन्धर धीरधुर गुन-सील-जिता को ? ॥ ६ ॥   
  
गुह गरीब गतग्याति हू जेहि जिउ न भखा को ?  
पायो पावन प्रेम ते सनमान सखाको ॥ ७ ॥   
  
सदगति सबरी गीधकी सादर करता को ?  
सोच-सींव सुग्रीवके सङ्कट-हरता को ? ॥ ८ ॥   
  
            अस काल-गहा  
राखि बिभीषनको सकै ----------- को ?  
            तेहि काल कहाँ  
आज बिराजत राज है दसकण्ठ जहाँको ॥ ९ ॥   
  
बालिस बासी अवधको बूझिये न खाको।  
सो पाँवर पहुँचो तहाँ जहँ मुनि-मन थाको ॥ १० ॥   
  
गति न लहै राम-नामसों बिधि सो सिरिजा को ?  
सुमिरत कहत प्रचारि कै बल्लभ गिरिजाको ॥ ११ ॥   
  
अकनि अजामिलकी कथा सानन्द न भा को ?  
नाम लेत कलिकालहू हरिपुरहिं न गा को ? ॥ १२ ॥   
  
राम-नाम-महिमा करै काम-भुरुह आको।  
साखी बेद पुरान है तुलसी-तन ताको ॥ १३ ॥   
  
         १५३  
  
मेरे रावरियै गति है रघुपति बलि जाउँ ।  
निलज नीच निरधन निरगुन कहँ, जग दूसरो न ठाकुर ठाउँ ॥ १ ॥   
  
है घर-घर बहु भरे सुसाहिब, सूझत सबनि आपनो दाउँ ।  
बानर-बन्धु बिभीषन-हितु बिनु, कोसलपाल कहूँ न समाउँ ॥ २ ॥   
  
प्रनतारति- भञ्जन जन-रञ्जन, सरनागत पबि-पञ्जर नाउँ ।  
कीजै दास दासतुलसी अब, कृपासिन्धु बिनु मोल बिकाउँ ॥ ३ ॥   
  
          १५४  
  
देव ! दूसरो कौन दीनको दयालु ।  
सीलनिधान सुजान-सिरोमनि, सरनागत-प्रिय प्रनत-पालु ॥ १ ॥   
  
को समरथ सरबग्य सकल प्रभु, सिव-सनेह-मानस मरालु ।  
को साहिब किये मीत प्रीतिबस खग निसिचर कपि भील भालु ॥ २ ॥   
  
नाथ हाथ माया-प्रपञ्च सब,जीव-दोष-गुन-करम-कालु ।  
तुलसिदास भलो पोच रावरो, नेकु निरखि कीजिये निहालु ॥ ३ ॥   
  
         १५५  
  
बिस्वास एक राम-नामको ।  
मानत नहि परतीति अनत ऐसोइ सुभाव मन बामको ॥ १ ॥   
  
पढिबो पर् यो न छठी छ मत रिगु जजुर अथर्वन सामको ।  
ब्रत तीरथ तप सुनि सहमत पचि मरै करै तन छाम को ? ॥ २ ॥   
  
करम-जाल कलिकाल कठिन आधीन सुसाधित दामको ।  
ग्यान बिराग जोग जप तप, भय लोभ मोह कोह कामको ॥ ३ ॥   
  
सब दिन सब लायक भव गायक रघुनायक गुन-ग्रामको ।  
बैठे नाम-कामतरु-तर डर कौन घोर घन घामको ॥ ४ ॥   
  
को जानै को जैहै जमपुर को सुरपुर पर धामको ।  
तुलसिहिं बहुत भलो लागत जग जीवन रामगुलामको ॥ ५ ॥   
  
          १५६  
  
कलि नाम कामतरु रामको ।  
दलनिहार दारिद दुकाल दुख, दोष घोर घन घामको ॥ १ ॥   
  
नाम लेत दाहिनो होत मन,बाम बिधाता बामको ।  
कहत मुनीस महेस महातम,उलटे सूधे नामको ॥ २ ॥   
  
भलो लोक-परलोक तासु जाके बल ललित-ललामको ।  
तुलसी जग जानियत नामते सोच न कूच मुकामको ॥ ३ ॥   
  
         १५७  
  
सेइये सुसाहिब राम सो ।  
सुखद सुसील सुजान सूर सुचि, सुन्दर कोटिक काम सो ॥ १ ॥   
  
सारद सेस साधु महिमा कहैं, गुनगन-गायक साम सो ।  
सुमिरि सप्रेम नाम जासों रति चाहत चन्द्र-ललाम सो ॥ २ ॥   
  
गमन बिदेस न लेस कलेसको,सकुचत सकृत प्रनाम सो ।  
साखी ताको बिदित बिभीषन, बैठो है अबिचल धाम सो ॥ ३ ॥   
  
टहल सहल जन महल-महल,जागत चारो जुग जाम सो ।  
देखत दोष न रीझत ,रीझत सुनि सेवक गुन-ग्राम सो ॥ ४ ॥   
  
जाके भजे तिलोक-तिलक भये,त्रिजग जोनि तनु तामसो ।  
तुलसी ऐसे प्रभुहिं भजै जो न ताहि बिधाता बाम सो ॥ ५ ॥   
  
           राग नट  
            १५८  
  
कैसे देउँ नाथहिं खोरि ।  
काम-लोलुप भ्रमत मन हरि भगति परिहरि तोरि ॥ १ ॥   
  
बहुत प्रीति पुजाइबे पर, पूजिबे पर थोरि।  
देत सिख सिखयो न मानत,मूढ़ता असि मोरि ॥ २ ॥   
  
किये सहित सनेह जे अघ हृदय राखे चोरि ।  
सङ्ग-बस किये सुभ सुनाये सकल लोक निहोरि ॥ ३ ॥   
  
करौं जो कछु धरौं सचि-पचि सुकृत-सिला बटोरि ।  
पैठि उर बरबस दयानिधि दम्भ लेत अँजोरि ॥ ४ ॥   
  
लोभ मनहिं नचाव कपि ज्यों, गरे आसा-डोरि ।  
बात कहौं बनाइ बुध ज्यों, बर बिराग निचोरि ॥ ५ ॥   
  
एतेहुँ पर तुम्हरो कहावत,लाज अँचई घोरि ।  
निलजता पर रीझि रघुबर, देहु तुलसिहिं छोरि ॥ ६ ॥   
  
         १५९  
  
है प्रभु ! मेरोई सब दोसु ।  
सीलसीन्धु कृपालु नाथ अनाथ आरत-पोसु ॥ १ ॥   
  
बेष बचन बिराग मन अघ अवगुननिको कोसु ।  
राम प्रीती प्रतीति पोली, कपट-करतब ठोसु ॥ २ ॥   
  
राग-रङ्ग कुसङ्ग ही सों, साधु-सङ्गति रोसु ।  
चहत केहरि-जसहिं सेइ सृगाल ज्यों खरगोसु ॥ ३ ॥   
  
सम्भु-सिखवन रसन हूँ नित राम-नामहिं घोसु ।  
दम्भहू कलि नाम कुम्भज सोच-सागर-सोसु ॥ ४ ॥   
  
मोद-मङ्गल-मूल अति अनुकूल निज निरजोसु ।  
रामनाम प्रभाव सुनि तुलसिहुँ परम परितोसु ॥ ५ ॥   
  
         १६०  
  
मैं हरि पतित-पावन सुने ।  
मैं पतित तुम पतित-पावन दोउ बानक बने ॥ १ ॥   
  
ब्याध गनिका गज अजामिल साखि निगमनि भने ।  
और अधम अनेक तारे जात कापै गने ॥ २ ॥   
  
जानि नाम अजानि लीन्हें नरक सुरपुर मने ।  
दासतुलसी सरन आयो, राखिये आपने ॥ ३ ॥   
  
        राग मलार  
         १६१  
  
तों सों प्रभु जो पै कहुँ कोउ होतो ।  
तो सहि निपट निरादर निसिदिन, रटि लटि ऐसो घटि को तो ॥ १ ॥   
  
कृपा-सुधा-जलदान माँगिबो कहाँ सो साँच निसोतो ।  
स्वाति-सनेह-सलिल-सुख चाहत चित-चातक सो पोतो ॥ २ ॥   
  
काल-करम-बस मन कुमनोरथ कबहुँ कबहुँ कुछ भो तो ।  
ज्यों मुदमय बसि मीन बारि तजि उछरि भभरि लेत गोतो ॥ ३ ॥   
  
जितो दुराव दासतुलसी उर क्यों कहि आवत ओतो ।  
तेरे राज राय दसरथके, लयो बयो बिनु जोतो ॥ ४ ॥   
  
         रागसोरठ  
         १६२  
  
ऐसो को उदार जग माहीं ।  
बिनु सेवा जो द्रवै दीनपर राम सरिस कोउ नाहीं ॥ १ ॥   
  
जो गति जोग बिराग जतन करि नहिं पावत मुनि ग्यानी ।  
सो गति देत गीध सबरी कहँ प्रभु न बहुत जिय जानी ॥ २ ॥   
  
जो सम्पति दस सीस अरप करि रावन सिव पहँ लीन्हीं ।  
सो सम्पदा बिभीषन कहँ अति सकुच-सहित हरि दीन्ही ॥ ३ ॥   
  
तुलसिदास सब भाँति सकल सुख जो चाहसि मन मेरो ।  
तौ भजु राम, काम सब पूरन करै कृपानिधि तेरो ॥ ४ ॥   
  
               १६३  
  
एकै दानि-सिरोमनि साँचो।  
जोइ जाच्यो सोइ जाचकताबस, फिरि बहु नाच न नाचो ॥ १ ॥   
  
सब स्वारथी असुर सुर नर मुनि कोउ न देत बिनु पाये।  
कोसलपालु कृपालु कलपतरु,द्रवत सकृत सिर नाये ॥ २ ॥   
  
हरिहु और अवतार आपने, राखी बेद-बड़ाई।  
लै चिउरा निधि दई सुदामहिं जद्यपि बाल मिताई ॥ ३ ॥   
  
कपि सबरी सुग्रीव बिभीषन, को नहिं कियो अजाची।  
अब तुलसिहि दुख देति दयानिधि दारून आस-पिसाची ॥ ४ ॥   
  
               १६४  
  
जानत प्रीति-रीति रघुराई।  
नाते सब हाते करी राखत राम सनेह-सगाई ॥ १ ॥   
  
नेह निबाहि देह तजि दसरथ, कीरति अचल चलाई।  
ऐसेहु पितु तें अधिक गीधपर ममता गुन गरुआई ॥ २ ॥   
  
तिय-बिरही सुग्रीव सखा लखि प्रानप्रिया बिसराई।  
रन पर् यो बन्धु बिभीषन ही को, सोच हृदय अधिकाई ॥ ३ ॥   
  
घर गुरुगृह प्रिय सदन सासुरे,भइ जब जहँ पहुनाई।  
                                            तब तहँ कहि सबरीके फलनिकी रुचि माधुरी न पाई ॥ ४ ॥   
  
सहज सरूप कथा मुनि बरनत रहत सकुचि सिर नाई।  
केवट मीत कहे सुख मानत बानर बन्धु बड़ाई ॥ ५ ॥   
  
प्रेम-कनौड़ो रामसो प्रभु त्रिभुवन तिहुँकाल न भाई।  
तेरो रिनी हौं कह्यो कपि सों ऐसी मानही को सेवकाई ॥ ६ ॥   
  
तुलसी राम-सनेह-सील लखि, जो न भगति उर आई।  
तौ तोहिं जनमि जाय जननी जड़ तनु-तरुनता गवाँई ॥ ७ ॥   
  
               १६५  
  
रघुबर! रावरि यहै बड़ाई।  
निदरि गनी आदर गरीबपर ,करत कृपा अधिकाई ॥ १ ॥   
  
थके देव साधन करि सब, सपनेहु नहिं देत दिखाई।  
केवट कुटिल भालु कपि कौनप, कियो सकल सङ्ग भाई ॥ २ ॥   
  
मिलि मुनिबृन्द फिरत दण्डक बन, सो चरचौ न चलाई।  
बारहि बार गीध सबरीकी बरनत प्रीति सुहाई ॥ ३ ॥   
  
स्वान कहे तें कियो पुर बाहिर, जती गयन्द चढ़ाई।  
तिय-निन्दक मतिमन्द प्रजा रज निज नय नगर बसाई ॥ ४ ॥   
  
यहि दरबार दीनको आदर, रीति सदा चलि आई।  
दीनदयालु दीन तुलसीकी काहु न सुरति कराई ॥ ५ ॥   
  
                १६६  
  
ऐसे राम दीन-हितकारी।  
अतिकोमल करुनानिधान बिनु कारन पर-उपकारी ॥ १ ॥   
  
साधन-हीन दीन निज अघ-बस, सिला भई मुनि-नारी।  
गृहतें गवनि परसि पद पावन घोर सापतें तारीं।२ ॥   
  
हिंसारत निषाद तामस बपु, पसु-समान बनचारी।  
भेण्ट्यो हृदय लगाइ प्रेमबस, नहिं कुल जाति बिचारी ॥ ३ ॥   
  
जद्यपि द्रोह कियो सुरपति-सुत, कह न जाय अति भारी।  
सकल लोक अवलोकि सोकहत, सरन गये भय टारी ॥ ४ ॥   
  
बिहँग जोनि आमिष अहार पर, गीध कौन ब्रतधारी।  
जनक-समान क्रिया ताकी निज कर सब भाँति सँवारी ॥ ५ ॥   
  
अधम जाति सबरी जोषित जड़, लोक-बेद तें न्यारी।  
जानि प्रीति, दै दरस कृपानिधि, सोउ रघुनात उधारी ॥ ६ ॥   
  
कपि सुग्रीव बन्धु-भय-ब्याकुल आयो सरन पुकारी।  
सहि न सके दारुन दुख जनके, हत्यो बालि,सहि गारी ॥ ७ ॥   
  
रिपुको अनुज बिभीषन निशिचर, कौन भजन अधिकारी।  
सरन गये आगे ह्वे लीन्हौं भेट्यो भुजा पसारी ॥ ८ ॥   
  
असुभ होइ जिनके सुमिरे ते बानर रीछ बिकारी।  
बेद-बिदित पावन किये ते सब, महिमा नाथ! तुम्हारी ॥ ९ ॥   
  
कहँ लगि कहौं दीन अगनित जिन्हकी तुम बिपति निवारी।  
कलिमल-ग्रसित दासतुलसीपर, काहे कृपा बिसारी ? ॥ १० ॥   
  
                १६७  
  
रघुपति-भगति करत कठिनाई।  
कहत सुगम करनी अपार जानै सोइ जेहि बनि आई ॥ १ ॥   
  
जो जेहि कला कुसल ताकहँ सोइ सुलभ सदा सुखकारी।  
सफरी सनमुख जल-प्रवाह सुरसरी बहै गज भारी ॥ २ ॥   
  
ज्यों सर्करा मिलै सिकता महँ, बलतें न कोउ बिलगावै।  
अति रसस्य सूच्छम पिपीलिका, बिनु प्रयास ही पावै ॥ ३ ॥   
  
सकल दृश्य निज उदर मेलि, सोवे निद्रा तजि जोगी।  
सोइ हरिपद अनुभवै परम सुख, अतिसय द्वैत-बियोगी ॥ ४ ॥   
  
सोक मोह भय हरष दिवस-निसि देस-काल तहँ नाहीं।  
तुलसिदास यहि दसाहीन संसय निरमूल न जाहीं ॥ ५ ॥   
  
              १६८  
  
 जो पै राम-चरन-रति होती।  
तौ कत त्रिबिध सूल निसिबासर सहते बिपति निसोती ॥ १ ॥   
  
जो सन्तोष-सुधा निसिबासर सपनेहुँ कबहुकँ पावै।  
तौ कत बिषय बिलोकि झूँठ जल मन-कुरङ्ग ज्यों धावै ॥ २ ॥   
  
जो श्रीपति-महिमा बिचारि उर भजते भाव बढ़ाए।  
तौ कत द्वार-द्वार कूकर ज्यों फिरते पेट खलाए ॥ ३ ॥   
  
जे लोलुप भये दास आसके ते सबहीके चेरे।  
प्रभु-बिस्वास आस जीती जिन्ह, ते सेवक हरि केरे ॥ ४ ॥   
  
नहिं एकौ आचरन भजनको, बिनय करत हौं ताते।  
कीजै कृपा दासतुलसी पर, नाथ नामके नाते ॥ ५ ॥   
  
              १६९  
  
जो मोही राम लागते मीठे।  
तौ नवरस षटरस-रस अनरस ह्वे जाते सब सीठे ॥ १ ॥   
  
बञ्चक बिषय बिबिध तनु धरि अनुभवे सुने अरु डीठे।  
यह जानत हौं हृदय आपने सपने न अघाइ उबीठे ॥ २ ॥   
  
तुलसिदास प्रभु सों एहि बल बचन कहत अति ढीठे।  
नामकी लाज राम करुनाकर केहि न दिये कर चीठे ॥ ३ ॥   
  
               १७०  
  
यों मन कबहूँ तुमहिं न लाग्यो।  
ज्यों छल छाँड़ि सुभाव निरन्तर रहत बिषय अनुराग्यो ॥ १ ॥   
  
ज्यों चितई परनारि, सुने पातक-प्रपञ्च घर-घरके।  
त्यों न साधु, सुरसरि-तरङ्ग-निरमल गुनगन रघुबरके ॥ २ ॥   
  
ज्यों नासा सुगन्धरस-बस, रसना षटरस-रति मानी।  
राम-प्रसाद-माल जूठन लगि त्यों न ललकि ललचानी ॥ ३ ॥   
  
चन्दन-चन्दबदनि-भूषन-पट ज्यों चह पाँवर परस्यो।  
त्यों रघुपति-पद-पदुम-परस को तनु पातकी न तरस्यो ॥ ४ ॥   
  
ज्यों सब भाँती कुदेव कुठाकुर सेये बपु बचन हिये हूँ।  
त्यों न राम सुकृतग्य जे सकुचत सकृत प्रनाम किये हूँ ॥ ५ ॥   
  
चञ्चल चरन लोभ लगि लोलुप द्वार-द्वार जग बागे।  
राम-सीय-आस्रमनि चलत त्यों भये न स्रमित अभागे ॥ ६ ॥   
  
सकल अङ्ग पद-बिमुख नाथ मुख नामकी ओट लई है।  
है तुलसिहिं परतीति एक प्रभु-मूरति कृपामई है ॥ ७ ॥   
  
            १७१  
  
कीजै मोको जमजातनामई।  
राम! तुमसे सुचि सुहृद साहिबहिं ,मैं सठ पीठि दई ॥ १ ॥   
  
गरभबास दस मास पालि पितु-मातु-रूप हित कीन्हों।  
जड़हि बिबेक,सुसील खलहिं, अपराधहिं आदर दीन्हों ॥ २ ॥   
  
कपट करौं अन्तरजामिहुँ सों, अघ ब्यापकहिं दुरावौं।  
ऐसेहु कुमति कुसेवक पर रघुपति न कियो मन बावौं ॥ ३ ॥   
  
उदर भरौं कोङ्कर कहाइ बेञ्च्यौं बिषयनि हाथ हियो है।  
मोसे बञ्चकको कृपालु छल छाँड़ि कै छोह कियो है ॥ ४ ॥   
  
पल-पलके उपकार रावरे जानि बूझी सुनि नीके।  
भिद्यो न कुलिसहुँ ते कठोर चित कबहुँ प्रेम सिय-पीके ॥ ५ ॥   
  
स्वामीकी सेवक-हितता सब, कछु निज साँई-द्रोहाई।  
मैं मति-तुला तौलि देखी भइ मेरेहि दिसि गरूआई ॥ ६ ॥   
  
एतेहु पर हित करत नाथ मेरो, करि आये, अरु करिहैं।  
तुलसी अपनी ओर जानियत प्रभुहि कनौड़ो भरिहैं ॥ ७ ॥   
  
                १७२  
  
कबहुँक हौं यहि रहनि रहौङ्गो।  
श्रीरघुनाथ-कृपालु-कृपातें सन्त-सुभाव गहौङ्गो ॥ १ ॥   
  
जथालाभसन्तोष सदा, काहू सों कछु न चहौङ्गो।  
पर-हित-निरत निरन्तर, मन क्रम बचन नेम निबहौङ्गो ॥ २ ॥   
  
परुष बचन अति दुसह श्रवन सुनि तेहि पावक न दहौङ्गो।  
बिगत मान, सम शीतल मन, परगुन नहिं दोष कहौङ्गो ॥ ३ ॥   
  
परहरि देह-जनित चिन्ता, दुख-सुख समबुद्धि सहौङ्गो।  
तुलसिदास प्रभु यहि पथ रहि अबिचल हरि-भगति लहौङ्गो ॥ ४ ॥   
  
             १७३  
  
नाहिन्न आवत आन भरोसो।  
यहि कलिकाल सकल साधनतरु है स्रम-फलनि फरो सो ॥ १ ॥   
  
तप,तीरथ,उपवास,दान,मख जेहि जो रुचै करो सो।  
पायेहि पै जानिबो करम-फल भरि-भरि बेद परोसो ॥ २ ॥   
  
आगम-बिधि जप-जग करत नर सरत न काज खरो सो।  
सुख सपनेहु न जोग-सिधि-साधन, रोग बियोग धरो सो ॥ ३ ॥   
  
काम, क्रोध,मद,लोभ,मोह मिलि ग्यान बिराग हरो सो।  
बिगरत मन सन्न्यास लेत जल नावत आम घरो सो ॥ ४ ॥   
  
बहु मत मुनि बहु पन्थ पुराननि जहाँ-तहाँ झगरो सो।  
गुरु कह्यो राम-भजन नीको मोंहि लगत राज-डगरो सो ॥ ५ ॥   
  
तुलसी बिनु परतीती प्रीति फिरि-फिरि पचि मरै मरो सो।  
रामनाम-बोहित भव-सागर चाहै तरन तरो सो ॥ ६ ॥   
  
              १७४  
  
जाके प्रिय न राम-बैदेही।  
तजिये ताहि  
-------- कोटि बैरी सम, जद्यपि परम सनेही ॥ १ ॥   
  
सो छाँड़िये  
तज्यो पिता प्रहलाद, बिभीषन बन्धु, भरत महतारी।  
बलि गुरु तज्यो कन्त ब्रज-बनितन्हि, भये मुद-मङ्गलकारी ॥ २ ॥   
  
नाते नेह रामके मनियत सुहृद सुसेब्य जहाँ लों।  
अञ्जन कहा आँखि जेहि फूटै, बहुतक कहौं कहाँ लौं ॥ ३ ॥   
  
तुलसि सो सब भाँति परम हित पूज्य प्रानते प्यारो।  
जासों होय सनेह राम-पद, एतो मतो हमारो ॥ ४ ॥   
  
              १७५  
  
       रहनि  
जो पै -----रामसों नाहीं।  
      लगन  
तौ नर खर कूकर सूकर सम बृथा जियत जग माहीं ॥ १ ॥   
  
काम,क्रोध,मद,लोभ,नीन्द,भय,भूख,प्यास सबहीके।  
मनुज देह सुर-साधु सराहत, सो सनेह सिय-पीके ॥ २ ॥   
  
सूर,सुजान,सुपूत सुलच्छन गनियत गुन गरुआई।  
बिनु हरिभजन इँदारुनके फल तजत नहीं करुआई ॥ ३ ॥   
  
कीरति, कुल करतूति, भूति भलि, सील, सरूप सलोने।  
तुलसी प्रभु-अनुराग-रहित जस सालन साग अलोने ॥ ४ ॥   
  
              १७६  
  
राख्यो राम सुस्वामी सों नीच नेह न नातो। एते अनादर हूँ तोहि ते न हातो ॥ १ ॥   
  
जोरे नये नाते नेह फोकट फीके। देहके दाहक, गाहक जीके ॥ २ ॥   
  
अपने अपनेको सब चाहत नीको। मूल दुहुँको दयालु दूलह सीको ॥ ३ ॥   
  
जीवको जीवन प्रानको प्यारो। सुखहूको सूख रामसो बिसारो ॥ ४ ॥   
  
कियो करैगो तोसे खलको भलो। ऐसे सुसाहब सों तू कुचाल क्यौं चलो ॥ ५ ॥   
  
तुलसी तेरी भलाई अजहूँ बूझै। राढ़उ राउत होत फिरिकै जूझै ॥ ६ ॥   
  
               १७७  
  
जो तुम त्यागों राम हौं तौं नहीं त्यागो। परिहरि पाँय काहि अनुरागों ॥ १ ॥   
  
सुखद सुप्रभु तुम सो जगमाहीं। श्रवन-नयन मन गोचर नाहीं ॥ २ ॥   
  
हौं जड़ जीव,ईस रघुराया। तुम मायापति,हौं बस माया ॥ ३ ॥   
  
हौं तो कुजाचक,स्वामी सुदाता। हौं कुपूत, तुम हितु पितु-माता ॥ ४ ॥   
  
जो पै कहुँ कोउ बूझत बातो। तौ तुलसी बिनु मोल बिकातो ॥ ५ ॥   
  
                १७८  
  
भयेहूँ उदास राम, मेरे आस रावरी।  
आरत स्वारथी सब कहैं बात बावरी ॥ १ ॥   
  
जीवनको दानी घन कहा ताहि चाहिये।  
प्रेम नेमके निबाहे चातक सराहिये ॥ २ ॥   
  
मीनतें न लाभ-लेस पानी पुन्य पीनको।  
जल बिनु थल कहा मीचु बिनु मीनको ॥ ३ ॥   
  
बड़े ही की ओट बलि बाँचि आये छोटे हैं।  
चलत खरेके सङ्ग जहाँ-तहाँ खोटे हैं ॥ ४ ॥   
  
यहि दरबार भलो दाहिनेहु-बामको।  
मोको सुभदायक भरोसो राम-नामको ॥ ५ ॥   
  
कहत नसानी ह्वे ह्वे हिये नाथ नीकी है।  
जानत कृपानिधान तुलसीके जीकी है ॥ ६ ॥   
  
          राग बिलावल  
          १७९  
  
कहाँ जाउँ, कासों कहौ, कौन सुनै दीनकी।  
त्रिभुवन तुही गति सब अङ्गहीनकी ॥ १ ॥   
  
जग जगदीस घर घरनि घनेरे हैं।  
निराधारके अधार गुनगन तेरे हैं ॥ २ ॥   
  
गजराज-काज खगराज तजि धायो को।  
मोसे दोस-कोस पोसे, तोसे माय जायो को ॥ ३ ॥   
  
मोसे कूर कायर कुपूत कौड़ी आधके।  
किये बहुमोल तैं करैया गीध-श्राधके ॥ ४ ॥   
  
तुलसीकी तेरे ही बनाये,बलि,बनैगी।  
प्रभुकी बिलम्ब-अम्ब दोष-दुख जनैगी ॥ ५ ॥   
  
        १८०  
  
बारक बिलोकि बलि कीजै मोहिं आपनो।  
राय दशरथके तू उथपन-थापनो ॥ १ ॥   
  
साहिब सरनपाल सबल न दूसरो।  
तेरो नाम लेत ही सुखेत होत ऊसरो ॥ २ ॥   
  
बचन करम तेरे मेरे मन गड़े हैं।  
देखे सुने जाने मैं जहान जेते बड़े हैं ॥ ३ ॥   
  
कौन कियो समाधान सनमान सीलाको।  
भृगुनाथ सो रिषी जितैया कौन लीलाको ॥ ४ ॥   
  
मातु-पितु-बन्धु-हितु, लोक-बेदपाल को।  
बोलको अचल, नत करत निहाल को ॥ ५ ॥   
  
सङ्ग्रही सनेहबस अधम असाधुको।  
गीध सबरीको कहौ करिहै सराधु को ॥ ६ ॥   
  
निराधारको अधार, दीनको दयालु को।  
मीत कपि-केवट-रजनिचर-भालु को ॥ ७ ॥   
  
रङ्क,निरगुनी,नीच जितने निवाजे हैं।  
महाराज! सुजन -समाज ते बिराजे हैं ॥ ८ ॥   
  
साँची बिरुदावली न बढ़ि कहि गई है।  
सीलसिन्धु! ढील तुलसीकी बेर भई है ॥ ९ ॥   
  
              १८१  
  
केहू भाँति कृपासिन्धु मेरी ओर हेरिये।  
मोको और ठौर न, सुटेक एक तेरिये ॥ १ ॥   
  
सहस सिलातें अति जड़ मति भई है।  
कासों कहौं कौन गति पाहनिहिं दई है ॥ २ ॥   
  
पद-राग-जाग चहौं कौसिक ज्यों कियो हौं।  
कलि-मल खल देखि भारी भीति भियो हौं ॥ ३ ॥   
  
करम-कपीस बालि-बली, त्रास-त्रस्यो हौं।  
चाहत अनाथ-नाथ! तेरी बाँह बस्यो हौं ॥ ४ ॥   
  
महा मोह-रावन बिभीषन ज्यों हयो हौं।  
त्राहि, तुलसीस! त्राहि तिहूँ ताप तयो हौं ॥ ५ ॥   
  
             १८२  
  
नाथ ! गुननाथ सुनि होत चित चाउ सो।  
राम रीझिबेको जानौं भगति न भाउ सो ॥ १ ॥   
  
करम,सुभाउ,काल, ठाकुर न ठाउँ सो।  
सुधन न, सुतन न,सुमन, सुआउ सो ॥ २ ॥   
  
जाँचौं जल जाहि कहै अमिय पियाउ सो।  
कासों कहौं काहू सों न बढ़त हियाउ सो ॥ ३ ॥   
  
बाप! बलि जाऊँ, आप करिये उपाउ सो।  
तेरे ही निहारे परै हारेहू सुदाउ सो ॥ ४ ॥   
  
तेरे ही सुझाये सूझै असुझ सुझाउ सो।  
तेरे ही बुझाये बूझै अबुझ बुझाउ सो ॥ ५ ॥   
  
नाम अवलम्बु-अम्बु दीन मीन-राउ सो।  
प्रभुसों बनाइ कहौं जीह जरि जाउ सो ॥ ६ ॥   
  
सब भाँति बिगरी है एक सुबनाउ-सो।  
तुलसी सुसाहिबहिं दियो है जनाउ सो ॥ ७ ॥   
  
           राग आसावरी  
            १८३  
  
      राम! प्रीतिकी रीति आप नीके जनियत है।  
बड़े की बड़ाई, छोटे की छोटाई दूरि करै,  
      ऐसी बिरुदावली, बलि, बेद मनियत है ॥ १ ॥   
  
गीधको कियो सराध, भीलनीको खायो फल,  
      सोऊ साधु-सभा भलीभाँति भनियत है।  
रावरे आदरे लोक बेद हूँ आदरियत,  
      जोग ग्यान हूँ तें गरू गनियत है ॥ २ ॥   
  
प्रभुकी कृपा कृपालु! कठिन कलि हूँ काल,  
      महिमा समुझि उर अनियत है।  
तुलसी पराये बस भये रस अनरस,  
      दीनबन्धु! द्वारे हठ ठनियत है ॥ ३ ॥   
  
             १८४  
  
      राम-नामके जपे जाइ जियकी जरनि।  
कलिकाल अपर उपाय ते अपाय भये,  
      जैसे तम नासिबेको चित्रके तरनि ॥ १ ॥   
  
करम-कलाप परिताप पाप-साने सब,  
      ज्यों सुफूल फूले तरु फोकट फरनि।  
दम्भ,लोभ,लालच,उपासना बिनासि नीके,  
      सुगति साधन भई उदर भरनि ॥ २ ॥   
  
जोग न समाधि निरुपाधि न बिराग-ग्यान,  
      बचन बिशेष बेष, कहूँ न करनि।  
कपट कुपथ कोटि, कहनि-रहनि खोटि,  
 सकल सराहैं निज निज आचरनि ॥ ३ ॥   
  
मरत महेस उपदेस हैं कहा करत,  
 सुरसरि-तीर कासी धरम-धरनि।  
राम-नामको प्रताप हर कहैं, जपैं आप,  
 जुग जुग जानैं जग, बेदहूँ बरनि ॥ ४ ॥   
  
मति राम-नाम ही सों, रति राम-नाम ही सों,  
 गति राम नाम ही की बिपति-हरनि।  
राम-नामसों प्रतीति प्रीति राखे कबहुँक,  
तुलसी ढरैङ्गे राम आपनी ढरनि ॥ ५ ॥   
  
                 १८५  
  
लाज न लागत दास कहावत।  
सो आचरन बिसारि सोच तजि, जो हरि तुम कहँ भावत ॥ १ ॥   
  
सकल सङ्ग तजि भजत जाहि मुनि, जप तप जाग बनावत।  
मो-सम मन्द महाखल पाँवर, कौन जतन तेहि पावत ॥ २ ॥   
  
हरि निरमल, मलग्रसित हृदय, असमञ्जस मोहि जनावत।  
जेहि सर काक कङ्क बक सूकर, क्यों मराल तहँ आवत ॥ ३ ॥   
  
जाकी सरन जाइ कोबिद दारुन त्रयताप बुझावत।  
तहूँ गये मद मोह लोभ अति, सरगहुँ मिटत न सावत ॥ ४ ॥   
  
भव-सरिता कहँ नाउ सन्त, यह कहि औरनि समुझावत।  
हौं तिनसों हरि! परम बैर करि ,तुम सों भलो मनावत ॥ ५ ॥   
  
नाहिन्न और ठौर मो कहँ, ताते हठि नातो लावत।  
राखु सरन उदार-चूड़ामनि! तुलसिदास गुन गावत ॥ ६ ॥   
  
            १८६  
  
कौन जतन बिनती करिये।  
निज आचरन बिचारि हारि हिय मानि जानि डरिये ॥ १ ॥   
  
जेहि साधन हरि! द्रवहु जानि जन सो हठि परिहरिये।  
जाते बिपति-जाल निसिदिन दुख,तेहि पथ अनसरिये ॥ २ ॥   
  
जानत हूँ मन बचन करम पर-हित कीन्हें तरिये।  
सो बिपरीत देखि पर-सुख, बिनु कारन ही जरिये ॥ ३ ॥   
  
श्रुति पुरान सबको मत यह सतसङ्ग सुदृढ़ धरिये।  
निज अभिमान मोह इरिषा बस तिनहिं न आदरिये ॥ ४ ॥   
  
सन्तत सोइ प्रिय मोहिं सदा जातें भवनिधि परिये।  
कहौं अब नाथ, कौन बलतें संसार-सोग हरिये ॥ ५ ॥   
  
जब कब निज करुना-सुभावतें, द्रवहु तौ निस्तरिये।  
तुलसिदास बिस्वास आनि नहिं, कत पचि-पचि मरिये ॥ ६ ॥   
  
            १८७  
  
ताहि तें आयो सरन सबेरें।  
ग्यान बिराग भगति साधन कछु सपनेहुँ नाथ! न मेरें ॥ १ ॥   
  
लोभ-मोह-मद-काम-क्रोध रिपु फिरत रैनि-दिन घेरें।  
तिनहिं मिले मन भयो कुपथ-रत, फिरै तिहारेहि फेरें ॥ २ ॥   
  
दोष-निलय यह बिषय सोक-प्रद कहत सन्त श्रुति टेरें।  
जानत हूँ अनुराग तहाँ अति सो, हरि तुम्हरेहि प्रेरें ? ॥ ३ ॥   
  
बिष पियूष सम करहु अगिनि हिम, तारि सकहु बिनु बेरें।  
तुम सम ईस कृपालु परम हित पुनि न पाइहौं हेरें ॥ ४ ॥   
  
यह जिय जानि रहौं सब तजि रघुबीर भरोसे तेरें।  
तुलसिदास यह बिपति बागुरौ तुम्हहिं सों बनै निबेरें ॥ ५ ॥   
  
           १८८  
  
मैं तोहिं अब जान्यो संसार।  
बाँधि न सकहिं मोहि हरिके बल,प्रगट कपट-आगार ॥ १ ॥   
  
देखत ही कमनीय, कछू नाहिन्न पुनि किये बिचार।  
ज्यों कदलीतरु-मध्य निहारत, कबहुँ न निकसत सार ॥ २।  
  
तेरे लिये जनम अनेक मैं फिरत न पायों पार।  
महामोह-मृगजल-सरिता महँ बोर् यो हौं बारहिं बार ॥ ३ ॥   
  
सुनु खल! छल बल कोटि किये बस होहिं न भगत उदार।  
सहित सहाय तहाँ बसि अब ,जेहि हृदय न नन्दकुमार ॥ ४ ॥   
  
तासों करहु चातुरी जो नहिं जानै मरम तुम्हार।  
सो परि डरै मरै रजु-अहि तें, बूझै नहिं ब्यवहार ॥ ५ ॥   
  
निज हित सुनु सठ!हठ न करहि,जो चहहि कुसल परिवार।  
तुलसिदास प्रभुके दासनि तजि भजहि जहाँ मद मार ॥ ६ ॥   
  
            राग गौरी  
            १८९  
  
राम कहत चलु, राम कहत चलु, राम कहत चलु भाई रे।  
नाहिं तौ भव-बेगारि महँ परिहै, छूटत अति कठिनाई रे ॥ १ ॥   
  
बाँस पुरान साज-सब अठकठ, सरल तिकोन खटोला रे।  
हमहिं दिहल करि कुटिल करमचँद मन्द मोल बिनु डोला रे ॥ २ ॥   
  
बिषम कहार मार-मद-माते चलहिं न पाउँ बटोरा रे।  
मन्द बिलन्द अभेरा दलकन पाइय दुख झकझौरा रे ॥ ३ ॥   
  
काँट कुराय लपेटन लोटन ठावहिं ठाउँ बझाऊ रे।  
जस जस चलिय दूरि तस तस निज बास न भेण्ट लगाऊ रे ॥ ४ ॥   
  
मारग अगम, सङ्ग नहिं सम्बल,नाउँ गाउँकर भूला रे।  
तुलसिदास भव त्रास हरहु अब ,होहु राम अनुकूला रे ॥ ५ ॥   
  
             १९०  
  
सहज सनेही रामसों तैं कियो न सहज सनेह।  
तातें भव-भाजन भयो,सुनु अजहुँ सिखावन एह ॥ १ ॥   
  
ज्यों मुख मुकुर बिलोकिये अरु चित न रहै अनुहारि।  
त्यों सेवतहुँ न आपने, ये मातु-पिता, सुत-नारि ॥ २ ॥   
  
दै दै सुमन तिल बासिकै, अरु खरि परिहरि रस लेत।  
स्वारथ हित भूतल भरे, मन मेचक, तन सेत ॥ ३ ॥   
  
करि बीत्यो, अब करतु है करिबे हित मीत अपार।  
कबहुँ न कोउ रघुबीर सो नेह निबाहनिहार ॥ ४ ॥   
  
जासों सब नातों फुरै, तासों न करी पहिचानि।  
तातें कछू समझ् यो नहीं, कहा लाभ कह हानि ॥ ५ ॥   
  
साँचो जान्यो झूठको,झूठे कहँ साँचो जानि।  
को न गयो, को जात है,को न जैहै करि हितहानि ॥ ६ ॥   
  
बेद कह्यो, बुध कहत हैं, अरु हौहुँ कहत हौं टेरि।  
तुलसी प्रभु साँचो हितू, तू हियकी आँखिन हेरि ॥ ७ ॥   
  
           १९१  
  
एक सनेही साचिलो केवल कोसलपालु।  
प्रेम-कनोड़ो रामसो नहिं दूसरो दयालु ॥ १ ॥   
  
तन-साथी सब स्वारथी, सुर ब्यवहार-सुजान।  
आरत-अधम-अनाथ हित को रघुबीर समान ॥ २ ॥   
  
नाद निठूर, समचर सिखी, सलिल सनेह न सूर।  
ससि सरोग, दिनकरुबड़े, पयद प्रेम-पथ कूर ॥ ३ ॥   
  
जाको मन जासों बँध्यो, ताको सुखदायक सोइ।  
सरल सील साहिब सदा सीतापति सरिस न कोइ ॥ ४ ॥   
  
सुनि सेवा सही को करै, परिहरै को दूषन देखि।  
केहि दिवान दिन दीन को आदर-अनुराग बिसेखि ॥ ५ ॥   
  
खग-सबरी पितु-मातु ज्यों माने, कपि को किये मीत।  
केवट भेण्ट्यों भरत ज्यो, ऐसो को कहु पतित-पुनीत ॥ ६ ॥   
  
देह अभागहिं भागु को, को राखै सरन सभीत।  
बेद-बिदित विरुदावली, कबि-कोबिद गावत गीत ॥ ७ ॥   
  
कैसेउ पाँवर पातकी, जेहि लई नामकी ओट।  
गाँठी बाँध्यो दाम तो, परख्यो न फेरि खर-खोट ॥ ८ ॥   
  
मन मलीन, कलि किलबिषी होत सुनत जासु कृत-काज।  
सो तुलसी कियो आपुनो रघुबीर गरीब-निवाज ॥ ९ ॥   
  
           १९२  
  
जो पै जानकिनाथ सों नातो नेहु न नीच।  
स्वारथ-परमारथ कहा, कलि कुटिल बिगोयो बीच ॥ १ ॥   
  
धरम बरन आश्रमनिके पैयत पोथिही पुरान।  
करतब बिनु बेष देखिये, ज्यों सरीर बिनु प्रान ॥ २ ॥   
  
      बिहित  
बेद-----साधन सबै, सुनियत दायक फल चारि।  
 बिदित  
राम प्रेम बिनु जानिबो जैसे सर-सरिता बिनु बारि ॥ ३ ॥   
  
नाना पथ निरबानके, नाना बिधान बहु भाँति।  
तुलसी तू मेरे कहे जपु राम-नाम दिन-राति ॥ ४ ॥   
  
           १९३  
  
अजहुँ आपने रामके करतब समुझत हित होइ।  
कहँ तू,कहँ कोसलधनी, तोको कहा कहत सब कोइ ॥ १ ॥   
  
रीझि निवाज्यो कबहिं तू, कब खीझि दई तोहिं गारि।  
दरपन बदन निहारिकै, सुबिचारि मान हिय हारि ॥ २ ॥   
  
बिगरी जनम अनेककी सुधरत पल लगै न आधु।  
'पाहि कृपानिधि' प्रेमसों कहे को न राम कियो साधु ॥ ३ ॥   
  
बालमीकि-केवट-कथा, कपि-भील-भालु-सनमान।  
सुनि सनमुख जो न रामसों, तिहि को उपदेसहि ग्यान ॥ ४ ॥   
  
का सेवा सुग्रीवकी, का प्रीति-रीति-निरबाहु।  
जासु बन्धु बध्यो ब्याध ज्यों, सो सुनत सोहात न काहु ॥ ५ ॥   
  
भजन बिभीषनको कहा, फल कहा दियो रघुराज।  
राम गरीब-निवाजके बड़ी बाँह-बोलकी लाज ॥ ६ ॥   
  
जपहि नाम रघुनाथको, चरचा दूसरी न चालु।  
सुमुख,सुखद,साहिब,सुधी,समरथ,कृपालु,नतपालु ॥ ७ ॥   
  
सजल नयन,गदगदगिरा, गहबर मन,पुलक सरीर।  
गावत गुनगन रामके केहिकी न मिटी भव-भीर ॥ ८ ॥   
  
प्रभु कृतग्य सरबस्य हैं,परिहरु पाछिली गलानि।  
तुलसी तोसों रामसों कछु नई न जान-पहिचानि ॥ ९ ॥   
  
           १९४  
  
       जो अनुराग न राम सनेही सों।  
       तौ लह्यो लाहु कहा नर-देही सों ॥ १ ॥   
  
जो तनु धरि, परिहरि सब सुख, भये सुमति राम-अनुरागी।  
सो तनु पाइ अघाइ किये अघ, अवगुन-उदधि अभागी ॥ २ ॥   
  
ग्यान-बिराग,जोग-जप,तप-मख,जग मुद-मग नहिं थोरे।  
राम-प्रेम बिनु नेम जाय जैसे मृग-जल-जलधि-हिलोरे ॥ ३ ॥   
  
लोक-बिलोकि, पुरान-बेदि सुनि, समुझि-बूझि गुरु-ग्यानी।  
प्रीति-प्रतीति राम-पद-पङ्कज सकल-सुमङ्गल-खानी ॥ ४ ॥   
  
अजहुँ जानि जिय, मानि हारि हिय, होइ पलक महँ नीको।  
सुमिरु सनेहसहित हित रामहिं, मानु मतो तुलसीको ॥ ५ ॥   
  
             १९५  
  
बलि जाउँ हौं राम गुसाईं।कीजे कृपा आपनी नाईं ॥ १ ॥   
  
परमारथ सुरपुर-साधन सब स्वारथ सुखद भलाई।  
कलि सकोप लोपी सुचाल, निज कठिन कुचाल चलाई ॥ २ ॥   
  
जहँ जहँ चित चितवत हित, तहँ नित नव बिषाद अधिकाई।  
रुचि-भावती भभरि भागहि, समुहाहिं अमित अनभाई ॥ ३ ॥   
  
आधि-मगन मन, ब्याधि-बिकल तन,बचन मलीन झुठाई।  
एतेहुँ पर तुमसों तुलसीकी प्रभु सकल सनेह सगाई ॥ ४ ॥   
  
             १९६  
  
काहेको फिरत मन, करत बहु जतन,  
      मिटै न दुख बिमुख रघुकुल-बीर।  
कीजै जो कोटि उपाइ,त्रिबिध ताप न जाइ,  
      कह्यो जो भुज उठाय मुनिबर कीर ॥ १ ॥   
  
सहज टेव बिसारि तुही धौं देखु बिचारि,  
 मिलै न मथत बारि घृत बिनु छीर।  
समुझि तजहि भ्रम, भजहि पद-जुगम,  
 सेवत सुगम, गुन गहन गम्भीर ॥ २ ॥   
  
आगम निगम ग्रन्थ, रिषि-मुनि, सुर-सन्त,  
 सब ही को एक मत सुनु, मतिधीर।  
तुलसिदास प्रभु बिनु पियास मरै पसु,  
      जद्यपि है निकट सुरसरि-तीर ॥ ३ ॥   
  
          १९७  
  
नाहिन चरन-रति ताहि तें सहौं बिपति,  
 कहत श्रुति सकल मुनि मतिधीर।  
बसै जो ससि-उछङ्ग सुधा-स्वादित कुरङ्ग,  
 ताहि क्यों भ्रम निरखि रबिकर-नीर ॥ १ ॥   
  
सुनिय नाना पुरान, मिटत नाहिं अग्यान,  
 पढ़िय न समुझिय जिमि खग कीर।  
बँधत बिनहिं पास सेमर-सुमन-आस,  
 करत चरत तेइ फल बिनु हीर ॥ २ ॥   
  
कछु न साधन-सिधि, जानौं न निगम-बिधि,  
 नहिं जप-तप, बस मन, न समीर।  
तुलसिदास भरोस परम करुना-कोस,  
      प्रभु हरिहैं बिषम भवभीर ॥ ३ ॥   
  
         राग भैरवी  
          १९८  
  
मन पछितैहै अवसर बीते।  
दुरलभ देह पाइ हरिपद भजु, करम, बचन अरु ही ते ॥ १ ॥   
  
सहसबाहु दसबदन आदि नृप बचे न काल बलीते।  
हम-हम करि धन-धाम सँवारे, अन्त चले उठि रीते ॥ २ ॥   
  
सुत बनितादि जानि स्वारथरत, न करु नेह सबही ते।  
अन्तहु तोहिं तजैङ्गे पामर! तू न तजै अबही ते ॥ ३ ॥   
  
अब नाथहिं अनुरागु, जागु जड़, त्यागु दुरासा जी ते।  
      न  
बुझे----काम अगिनि तुलसी कहुँ, बिषय-भोग बहु घी ते ॥ ४ ॥   
  
      कि  
            १९९  
  
काहे को फिरत मूढ़ मन धायो।  
तजि हरि-चरन-सरोज सुधारस, रबिकर-जल लय लायो ॥ १ ॥   
  
त्रिजग देव नर असुर अपर जग जोनि सकल भ्रमि आयो।  
गृह बनिता, सुत, बन्धु भये बहु, मातु-पिता जिन्ह जायो ॥ २ ॥   
  
जाते निरय-निकाय निरन्तर, सोइ इन्ह तोहि सिखायो।  
तुव हित होइ, कटै भव-बन्धन, सो मगु तोहि न बतायो ॥ ३ ॥   
  
अजहुँ बिषय कहँ जतन करत, जद्यपि बहुबिधि डहँकायो।  
पावक-काम भोग-घृत तें सठ, कैसे परत बुझायौ ॥ ४ ॥   
  
बिषयहीन दुख, मिले बिपति अति, सुख सपनेहुँ नहिं पायो।  
उभय प्रकार प्रेत-पावक ज्यों धन दुखप्रद श्रुति गायो ॥ ५ ॥   
  
छिन-छिन छीन होत जीवन, दुरलभ तनु बृथा गँवायो।  
तुलसिदास हरि भजहि आस तजि, काल -उरग जग खायो ॥ ६ ॥   
  
              २००  
  
ताँबे सो पीठि मनहुँ तन पायो।  
नीच,मीच जानत न सीस पर, ईस निपट बिसरायो ॥ १ ॥   
  
अवनि रवनि, धन-धाम, सुहृद-सुत, को न इन्हहिं अपनायो ?  
काके भये, गये सँग काके, सब सनेह छल-छायो ॥ २ ॥   
  
जिन्ह भूपनि जग-जीति, बाँधि जम, अपनी बाँह बसायो।  
तेऊ काल कलेऊ कीन्हे, तू गिनती कब आयो ॥ ३ ॥   
  
देखु बिचारि, सार का साँचो,कहा निगम निजु गायो।  
भजिहिं न अजहुँ समुझि तुलसी तेहि,जेहि महेस मन लायो ॥ ४ ॥   
  
            २०१  
  
लाभ कहा मानुष-तनु पाये।  
काय-बचन-मन सपनेहुँ कबहुँक घटत न काज पराये ॥ १ ॥   
  
जो सुख सुरपुर-नरक, गेह-बन आवत बिनहिं बुलाये।  
तेहि सुख कहँ बहु जतन करत मन, समुझत नहिं समुझाये ॥ २ ॥   
  
पर-दारा, परद्रोह, मोहबस किये मूढ़ मन भाये।  
गरभबास दुखरासि जातना तीब्र बिपति बिसराये ॥ ३ ॥   
  
भय-निद्रा, मैथुन-अहार, सबके समान जग जाये।  
सुर-दुरलभ तनु धरि न भजे हरि मद अभिमान गवाँये ॥ ४ ॥   
  
गई न निज-पर-बुद्धि सुद्ध ह्वे रहे न राम-लय लाये।  
तुलसिदास यह अवसर बीते का पुनि के पछिताये ॥ ५ ॥   
  
            २०२  
  
काजु कहा नरतनु धरि सार् यो।  
पर-उपकार सार श्रुतिको जो, सो धोखेहु न बिचार् यो ॥ १ ॥   
  
द्वैत मूल, भय-सूल, सोक-फल, भवतरु टरै न टार् यौ।  
रामभजन-तीछन कुठार लै सो नहिं काटि निवार् यो ॥ २ ॥   
  
संसय-सिन्धु नाम बोहित भजि निज आतमा न तार् यो।  
जनम अनेक विवेकहीन बहु जोनि भ्रमत नहिं हार् यो ॥ ३ ॥   
  
देखि आनकि सहज सम्पदा द्वेष-अनल मन-जार् यो।  
सम,दम,दया,दीन-पालन, सीतल हिय हरि न सँभार् यो ॥ ४ ॥   
  
प्रभु गुरु पिता सखा रघुपति तैं मन क्रम बचन बिसार् यो।  
तुलसिदास यहि आस, सरन राखिहि जेहि गीध उधार् यो ॥ ५ ॥   
  
             २०३  
  
श्रीहरि-गुरु-पद-कमल भजहु मन तजि अभिमान।  
जेहि सेवत पाइय हरि सुख-निधान भगवान ॥ १ ॥   
  
परिवा प्रथम प्रेम बिनु राम-मिलन अति दूरि।  
जद्यपि निकट हृदय निज रहे सकल भरिपूरि ॥ २ ॥   
  
दुइज द्वेत-मति छाड़ि चरहि महि-मण्डल धीर।  
बिगत मोह-माया-मद हृदय बसत रघुबीर ॥ ३ ॥   
  
तीज त्रिगुन-पर परम पुरुष श्रीरमन मुकुन्द।  
गुन सुभाव त्यागे बिनु दुरलभ परमानन्द ॥ ४ ॥   
  
चौथि चारि परिहरहु बुद्धि-मन-चित-अहङ्कार।  
बिमल बिचार परमपद निज सुख सहज उदार ॥ ५ ॥   
  
पाँचइ पाँच परस,रस,सब्द,गन्ध अरु रूप।  
इन्ह कर कहा न कीजिये, बहुरि परब भव-कूप ॥ ६ ॥   
  
छठ षटबरग करिय जय जनकसुता-पति लागि।  
रघुपति-कृपा-बारि बिनु नहीं बुताइ लोभागि ॥ ७ ॥   
  
सातैं सप्तधातु-निरमित तनु करिय बिचार।  
तेहि तनु केर एक फल, कीजै पर-उपकार ॥ ८ ॥   
  
आठइँ आठ प्रकृति-पर निरबिकार श्रीराम।  
केहि प्रकार पाइय हरि, हृदय बसहिं बहु काम ॥ ९ ॥   
  
नवमी नवद्वार-पुर बसि जेहि न आपु भल कीन्ह।  
ते नर जोनि अनेक भ्रमत दारून दुख लीन्ह ॥ १० ॥   
  
दसइँ दसहु कर सञ्जम जो न करिय जिय जानि।  
साधन बृथा होइ सब मिलहिं न सारङ्गपानि।११ ॥   
  
एकादसी एक मन बस कै सेवहु जाइ।  
सोइ ब्रत कर फल पावै आवागमन नसाइ ॥ १२ ॥   
  
द्वादसि दान देहु अस, अभय होइ त्रेलोक।  
परहित-निरत सो पारन बहुरि न ब्यापत सोक ॥ १३ ॥   
  
तेरसि तीन अवस्था तजहु, भजहु भगवन्त।  
मन-क्रम-बचन-अगोचर, ब्यापक, ब्याप्य, अनन्त ॥ १४ ॥   
  
चौदसि चौदह भुवन अचर-चर-रूप गोपाल।  
भेद गये बिनु रघुपति अति न हरहिं जग-जाल ॥ १५ ॥   
  
पूनों प्रेम-भगति-रस हरि-रस जानहिं दास।  
सम, सीतल, गत-मान, ग्यानरत, बिषय-उदास ॥ १६ ॥   
  
त्रिबिध सूल होलिय जरे, खेलिय अब फागु।  
जो जिय चहसि परमसुख, तौ यहि मारग लागु ॥ १७ ॥   
  
श्रुति-पुरान-बुध-सम्मत चाँचरि चरित मुरारि।  
करि बिचार भव तरिय, परिय न कबहुँ जमधारि ॥ १८ ॥   
  
संसय-समन, दमन दुख, सुखनिधान हरि एक।  
साधु-कृपा बिनु मिलहिं न, करिय उपाय अनेक ॥ १९ ॥   
  
भव सागर कहँ नाव सुद्ध सन्तनके चरन।  
तुलसिदास प्रयास बिनु मिलहिं राम दुखहरन ॥ २० ॥   
  
          राग कान्हरा  
          २०४  
  
जो मन लागै रामचरन अस।  
देह-गेह-सुत-बित-कलत्र महँ मगन होत बिनु जतन किये जस ॥ १ ॥   
  
द्वन्द्वरहित, गतमान, ग्यानरत, बिषय-बिरत खटाइ नाना कस।  
सुखनिधान सुजान कोसलपति ह्वे प्रसन्न, कहु, क्यों न होंहि बस ॥ २ ॥   
  
सर्वभूत-हित, निर्ब्यलीक चित, भगति-प्रेम दृढ़ नेम, एकरस।  
तुलसिदास यह होइ तबहिं जब द्रवै ईस, जेहि हतो सीसदस ॥ ३ ॥   
  
              २०५  
  
जो मन भज्यो चहै हरि-सुरतरु।  
तौ तज बिषय-बिकार, सार भज, अजहूँ जो मैं कहौं सोइ करु ॥ १ ॥   
  
सम,सन्तोष, बिचार बिमल अति, सतसङ्गति,यर चारि दृढ़ करि धरु।  
काम- क्रोध अरु लोभ-मोह-मद, राग-द्वेष निसेष करि परिहरु ॥ २ ॥   
  
श्रवन कथा, मुख नाम, हृदय हरि, सिर प्रनाम, सेवा कर अनुसरु।  
नयननि निरखि कृपा-समुद्र हरि अग-जग-रूप भूप सीताबरु ॥ ३ ॥   
  
इहै भगति, बैराग्य-ग्यान यह, हरि-तोषन यह सुभ ब्रत आचरु।  
तुलसिदास सिव-मत मारग यहि चलत सदा सपनेहुँ नाहिन्न डरु ॥ ४ ॥   
  
             २०६  
  
नाहिन और कोउ सरन लायक दूजो श्रीरघुपति-सम बिपति-निवारन।  
काको सहज सुभाउ सेवकबस, काहि प्रनत परप्रीति अकारन ॥ १ ॥   
  
जन-गुन अलप गनत सुमेरु करि, अवगुन कोटि बिलोकि बिसारन।  
परम कृपालु, भगत-चिन्तामनि,बिरद पुनीत, पतितजन-तारन ॥ २ ॥   
  
सुमिरत सुलभ,दास-दुख हरि चलत तुरत, पटपीत सँभार न।  
साखि पुरान-निगम-अगम सब, जानत द्रुपद-सुता अरु बारन ॥ ३ ॥   
  
जाको जस गावत कबि-कोबिद, जिन्हके लोभ-मोह,मद-मार न।  
तुलसिदास तजि आस सकल भजु, कोसलपति मुनिबधू-उधारन ॥ ४ ॥   
  
                २०७  
  
भजिबे लायक, सुखदायक रघुनायक सरिस सरनप्रद दूजो नाहिन।  
आनँदभवन, दुखदवन, सोकसमन रमारमन गुन गनत सिराहिं न ॥ १ ॥   
  
आरत, अधम, कुजाति, कुटिल, खल, पतित, सभीत कहुँ जे समाहिं न।  
सुमिरत नाम बिबसहूँ बारक पावत सो पद, जहाँ सुर जाहिं न ॥ २ ॥   
  
जाके पद-कमल लुब्ध मुनि-मधुकर, बिरत जे परम सुगतिहु लुभाहिं न।  
तुलसिदास सठ तेहि न भजसि कस, कारुनिक जो अनाथहिं दाहिन ॥ ३ ॥   
  
             राग कल्याण  
              २०८  
  
नाथ सों कौन बिनती कहि सुनावौं।  
त्रिबिध बिधि अमित अवलोकि अघ आपने,  
सरन सनमुख होत सकुचि सिर नावौं ॥ १ ॥   
  
बिरचि हरिभगतिको बेष बर टाटिका,  
कपट-दल हरित पल्लवनि छावौं।  
नामलगि लाइ लासा ललित-बचन कहि,  
ब्याध ज्यों बिषय-बिहँगनि बझावौं ॥ २ ॥   
  
कुटिल सतकोटि मेरे रोमपर वारियहि,  
साधु गनतीमें पहलेहि गनावौं।  
परम बर्बर खर्ब गर्ब-पर्बत चढ्यो,  
अग्य सर्बग्य,जन-मनि जनावौं ॥ ३।  
  
साँच किधौं झूठ मोको कहत कोउ-  
कोउ राम! रावरो, हौं तुम्हरो कहावौं।  
बिरदकी लाज करि दास तुलसिहिं देव!  
लेहु अपनाइ अब देहु जनि बावौ ॥ ४ ॥   
  
         २०९  
  
      नाहिनै नाथ! अवलम्ब मोहि आनकी।  
करम-मन-बचन पन सत्य करुनानिधे!  
      एक। गति राम! भवदीय पदत्रानकी ॥ १ ॥   
  
कोह-मद-मोह-ममतायतन जानि मन,  
      बात नहि जाति कहि ग्यान-बिग्यानकी।  
काम-सङ्कलप उर निरखि बहु बासनहिं,  
      आस नहिं एकहू आँक निरबानकी ॥ २ ॥   
  
बेद-बोधित करम धरम बिनु अगम अति,  
 जदपि जिय लालसा अमरपुर जानकी।  
सिद्ध-सुर-मनुज दनुजादिसेवत कठिन,  
 द्रवहिं हठजोग दिये भोग बलि प्रानकी ॥ ३ ॥   
  
भगति दुरलभ परम, सम्भु-सुक-मुनि-मधुप,  
 प्यास पदकञ्ज-मकरन्द-मधुपानकी।  
पतित-पावन सुनत नाम बिस्रामकृत,  
 भ्रमित पुनि समझि चित ग्रन्थि अभिमानकी ॥ ४ ॥   
  
नरक-अधिकार मम घोर संसार-तम-  
 कूपकहीं, भूप! मोहि सक्ति आपानकी।  
दासतुलसी सोउ त्रास नहि गनत मन,  
 सुमिरि गुह गीध गज ग्याति हनुमानकी ॥ ५ ॥   
  
         २१०  
  
       औरु कहँ ठौरु रघुबंस-मनि! मेरे।  
पतित-पावन प्रनत-पाल असरन-सरन,  
       बाँकुरे बिरुद बिरुदैत केहि केरे ॥ १ ॥   
  
समुझि जिय दोस अति रोस करि राम जो,  
       करत नहिं कान बिनती बदन फेरे।  
तदपि ह्वे निडर हौं कहौं करुना-सिन्धु,  
      क्योंऽब रहि जात सुनि बात बिनु हेरे ॥ २ ॥   
  
मुख्य रुचि बसिबेकी पुर रावरे,  
      राम! तेहि रुचिहि कामादि गन घेरे।  
अगम अपबरग, अरु सरग सुकृतैकफल,  
      नाम-बल क्यों बसौं जम-नगर नेरे ॥ ३ ॥   
  
कतहुँ नहिं ठाउँ, कहँ जाउँ कोसलनाथ!  
      दीन बितहीन हौं, बिकल बिनु डेरे।  
दास तुलसिहि बास देहु अब करि कृपा,  
      बसत गज गीध ब्याधादि जेहि खेरे ॥ ४ ॥   
  
         २११  
  
       कबहुँ रघुबंसमनि ! सो कृपा करहुगे।  
जेहि कृपा ब्याध, गज, बिप्र, खल नर तरे,  
       तिन्हहि सम मानि मोहि नाथ उद्धरहुगे ॥ १ ॥   
  
जोनि बहु जनमि किये करम खल बिबिध बिधि,  
       अधम आचरन कछु हृदय नहि धरहुगे।  
दीनहित! अजित सरबग्य समरथ प्रनतपालि,  
       चित मृदुल निज गुननि अनुसरहुगे ॥ २ ॥   
  
मोह-मद-मान-कामादि खलमण्डली,  
       सकुल निरमूल करि दुसह दुख हरहुगे।  
जोग-जप-जग्य-बिग्यान ते अधिक अति,  
      अमल दृढ़ भगति दै परम सुख भरहुगे ॥ ३ ॥   
  
मन्दजन-मौलिमनि सकल, साधनहीन,  
      कुटिल मन, मलिन जिय जानि जो डरहुगे।  
दासतुलसी बेद-बिदित बिरुदावली,  
      बिमल जस नाथ! केहि भाँति बिस्तरहुगे ॥ ४ ॥   
  
         राग केदारा  
          २१२  
  
रघुपति बिपति-दवन।  
परम कृपालु, प्रनत-प्रतिपालक, पतित-पावन ॥ १ ॥   
  
कूर, कुटिल, कुलहीन,दीन,अति मलिन जवन।  
सुमिरत नाम राम पठये सब अपने भवन ॥ २ ॥   
  
गज-पिङ्गला-अजामिल-से खल गनै धौं कवन।  
तुलसिदास प्रभु केहि न दीन्हि गति जानकी-रवन ॥ ३ ॥   
  
          २१३  
  
हरि-सम आपदा-हरन।  
नहि कोउ सहज कृपालु दुसह दुख-सागर-तरन ॥ १ ॥   
  
गज निज बल अवलोकि कमल गहि गयो सरन।  
दीन बचन सुनि चले गरुड़ तजि सुनाभ-धरन ॥ २ ॥   
  
द्रुपदसुताको लग्यो दुसासन नगन करन।  
'हा हरि पाहि' कहत पूरे पट बिबिध बरन ॥ ३ ॥   
  
इहे जानि सुर-नर-मुनि-कोबिद सेवत चरन।  
तुलसिदास प्रभु को न अभय कियो नृग-उद्धरन ॥ ४ ॥   
  
          राग कल्यान  
           २१४  
  
ऐसी कौन प्रभुकी रीति ?  
बिरद हेतु पुनीत परिहरि पाँवरनि पर प्रीति ॥ १ ॥   
  
गई मारन पूतना कुच कालकूट लगाई।  
मातुकी गति दई ताहि कृपालु जादवराइ ॥ २ ॥   
  
काममोहित गोपिकनिपर कृपा अतुलित कीन्ह।  
जगत-पिता बिरञ्चि जिन्हके चरनकी रज लीन्ह ॥ ३ ॥   
  
नेमतें सिसुपाल दिन प्रति देत गनि गनि गारि।  
कियो लीन सु आपमें हरि राज-सभा मँझारि ॥ ४ ॥   
  
ब्याध चित दै चरन मार् यो मूढ़मति मृग जानि।  
सो सदेह स्वलोक पठयो प्रगट करि निज बानि ॥ ५ ॥   
  
कौन तिन्हकी कहै जिन्हके सुकृत अरु अघ दोउ।  
प्रगट पातकरूप तुलसी सरन राख्यो सोउ ॥ ६ ॥   
  
          २१५  
  
श्रीरघुबीरकी यह बानि।  
नीचहू सों करत नेह सुप्रीति मन अनुमानि ॥ १ ॥   
  
परम अधम निषाद पाँवर, कौन ताकी कानि ?  
लियो सो उर लाइ सुत ज्यौं प्रेमको पहिचानि ॥ २ ॥   
  
गीध कौन दयालु, जो बिधि रच्यो हिंसा सानि ?  
जनक ज्यों रघुनाथ ताकहँ दियो जल निज पानि ॥ ३ ॥   
  
प्रकृति-मलिन कुजाति सबरी सकल अवगुन-खानि।  
खात ताके दिये फल अति रुचि बखानि बखानि ॥ ४ ॥   
  
रजनिचर अरु रिपु बिभीषन सरन आयो जानि।  
भरत ज्यों उठि ताहि भैण्टत देह-दसा भुलानि ॥ ५ ॥   
  
कौन सुभग सुसील बानर, जिनहिं सुमिरत हानि।  
किये ते सब सखा, पूजे भवन अपने आनि ॥ ६ ॥   
  
राम सहज कृपालु कोमल दीनहित दिनदानि।  
भजहि ऐसे प्षभुहि तुलसी कुटिल कपट न ठानि ॥ ७ ॥   
  
               २१६  
  
हरि तज और भजिये काहि ?  
नाहिनै कोउ राम सो ममता प्रनतपर जाहि ॥ १ ॥   
  
कनककसिपु बिरञ्चिको जन करम मन अरु बात।  
सुतहिं दुखवत बिधि न बरज्यो कालके घर जात ॥ २ ॥   
  
सम्भु-सेवक जान जग, बहु बार दिये दस सीस।  
करत राम-बिरोध सो सपनेहु न हटक्यो ईस ॥ ३ ॥   
  
और देवनकी कहा कहौं, स्वारथहिके मीत।  
कबहु काहु न राख लियो कोउ सरन गयउ सभीत ॥ ४ ॥   
  
को न सेवत देत सम्पति लोकहू यह रीति।  
दासतुलसी दीनपर एक राम ही की प्रीति ॥ ५ ॥   
  
         २१७  
  
जो पै दूसरो कोउ होइ।  
तौ हौं बारहि बार प्रभु कत दुख सुनावौं रोइ ॥ १ ॥   
  
काहि ममता दीनपर, काको पतितपावन नाम।  
पापमूल अजामिलहि केहि दियो अपनो धाम ॥ २ ॥   
  
रहे सम्भु बिरञ्चि सुरपति लोकपाल अनेक।  
सोक-सरि बूड़त करीसहि दई काहु न टेक ॥ ३ ॥   
  
बिपुल-भूपति-सदहि महँ नर-नारि कह्यो 'प्रभु पाहि'।  
सकल समरथ रहे, काहु न बसन दीन्हों ताहि ॥ ४ ॥   
  
एक मुख क्यों कहौं करुनासिन्धुके गुन-गाथ ?  
भक्तहित धरि देह काह न कियो कोसलनाथ! ॥ ५ ॥   
  
आपसे कहुँ सौम्पिये मोहि जो पै अतिहि घिनात।  
दासतुलसी और बिधि क्यों चरन परिहरि जात ॥ ६ ॥   
  
           २१८  
  
कबहि देखाइहौ हरि चरन।  
समन सकल कलेस कलि-मल ,सकल मङ्गल- करन ॥ १ ॥   
  
सरद-भव सुन्दर तरुनतर अरुन-बारिज-बरन।  
लच्छि-लालित-ललित करतल छबि अनूपम धरन ॥ २ ॥   
  
गङ्ग-जनक अनङ्ग-अरि-प्रिय कपट-बटु बलि-छरन।  
बिप्रतिय नृग बधिकके दुख-दोस दारुन दरन ॥ ३।  
  
सिद्ध-सुर-मुनि-बृन्द-बन्दित सुखद सब कहँ सरन।  
सकृत उर आनत जिनहिं जन होत तारन-तरन ॥ ४ ॥   
  
कृपासिन्धु सुजान रघुबर प्रनत-आरति-हरन।  
दरस-आस-पियास तुलसीदास चाहत मरन ॥ ५ ॥   
  
          २१९  
  
द्वार हौं भोर ही को आजु।  
रटत रिरिहा आरि और न, कौर ही तें काजु ॥ १ ॥   
  
कलि कराल दुकाल दारुन, सब कुभाँति कुसाजु।  
नीच जन, मन ऊँच जैसी कोढँमेङ्की खाजु ॥ २ ॥   
  
हहरि हियमें सदय बूझ्यो जाइ साधु-समाजु।  
मोहुसे कहुँ कतहुँ कोउ, तिन्ह कह्यो कोसलराजु ॥ ३ ॥   
  
दीनता-दारिद दलै को कृपाबारिधि बाजु।  
दानि दसरथरायके, तू बानइत सिरताजु ॥ ४ ॥   
  
जनमको भूखो भिखारी हौं गरीबनिवाजु।  
पेट भरि तुलसिहि जेंवाइय भगति-सुधा सुनाजु ॥ ५ ॥   
  
           २२०  
  
करिय सँभार, कोसलराय!  
और ठौर न और गति, अवलम्ब नाम बिहाय ॥ १ ॥   
  
बूझि अपनी आपनो हितु आप बाप न माय।  
राम! राउर नाम गुर,सुर,स्वामि,सखा,सहाय ॥ २ ॥   
  
रामराज न चले मानस-मलिनके छल छाय।  
कोप तेहि कलिकाल कायर मुएहि घालत घाय ॥ ३ ॥   
  
लेत केहरिको बयर ज्यों भैक हनि गोमाय।  
त्योंहि राम-गुलाम जानि निकाम देत कुदाय ॥ ४ ॥   
  
अकनि याके कपट-करतब, अमित अनय-अपाय।  
सुखि हरिपुर बसत होत परीछितहि पछिताय ॥ ५ ॥   
  
कृपासिन्धु! बिलोकिये, जन-मनकी साँसति साय।  
सरन आयो, देव! दीनदयालु! देखन पाय ॥ ६ ॥   
  
निकट बोलि न बरजिये, बलि जाउँ, हनिय न हाय।  
देखिहैं हनुमान गोमुख नाहरनिके न्याय ॥ ७ ॥   
  
अरुन मुख, भ्रू बिकट, पिङ्गल नयन रोष-कषाय।  
बीर सुमिरि समीरको घटिहै चपल चित चाय ॥ ८ ॥   
  
बिनय सुनि बिहँसे अनुजसों बचनके कहि भाय।  
'भली कही' कह्यो लषन हूँ हँसि,बने सकल बनाय ॥ ९ ॥   
  
दई दीनहिं दादि, सो सुनि सुजन-सदन बधाय।  
मिटे सङ्कट-सोच, पोच-प्रपञ्च, पाप-निकाय ॥ १० ॥   
  
पेखि प्रीति-प्रतीति जनपर अगुन अनघ अमाय।  
दासतुलसी कहत मुनिगन,'जयति जय उरुगाय' ॥ ११ ॥   
  
           २२१  
  
नाथ! कृपाहीको पन्थ चितवत दीन हौं दिनराति।  
होइ धौं केहि काल दीनदयालु! जानि न जाति ॥ १ ॥   
  
सुगुन, ग्यान-बिराग-भगति, सु-साधननिकी पाँति।  
भजे बिकल बिलोकि कलि अघ-अवगुननिकी थाति ॥ २ ॥   
  
अति अनीति-कुरीति भइ भुइँ तरनि हू ते ताति।  
जाउँ कहँ ? बलि जाउँ, कहूँ न ठाउँ, मति अकुलाति ॥ ३ ॥   
  
आप सहित न आपनो कोउ, बाप! कठिन कुभाँति।  
स्यामघन! सीञ्चिये तुलसी, सालि सफल सुखाति ॥ ४ ॥   
  
           २२२  
  
बलि जाउँ, और कासों कहौं ?  
सदगुनसिन्धु स्वामि सेवक-हित कहुँ न कृपानिधि-सो लहौं ॥ १ ॥   
  
जहँ जहँ लोभ लोल लालचबस निजहित चित चाहनि चहौं।  
तहँ तहँ तरनि तकत उलूक ज्यों भटकि कुतरु-कोटर गहौं ॥ २ ॥   
  
काल-सुभाउ-करम बिचित्र फलदायक सुनि सिर धुनि रहौं।  
मोको तौ सकल सदा एकहि रस दुसह दाह दारुन दहौं ॥ ३ ॥   
  
उचित अनाथ होइ दुखभाजन भयो नाथ! किङ्कर न हौं।  
अब रावरो कहाइ न बूझिये, सरनपाल! साँसति सहौं ॥ ४ ॥   
  
महाराज! राजीवबिलोचन! मगन-पाप-सन्ताप हौं।  
तुलसी प्रभु!जब तब जेहि तेहि बिधि राम निरबहौं ॥ ५ ॥   
  
            २२३  
  
आपनो कबहुँ करि जानिहौ।  
राम गरीबनिवाज राजमनि, बिरद-लाज उर आनिहौ ॥ १ ॥   
  
सील-सिन्धु,सुन्दर,सब लायक,समरथ, सदगुन-खानि हौ।  
पाल्यो है,पालत,पालहुगे प्रभु, प्रनत-प्रेम पहिचानिहौ ॥ २ ॥   
  
बेद-पुरान कहत,जग जानत, दीनदयालु दिन-दानि हौ।  
कहि आवत, बलि जाऊँ,मनहुँ मेरी बार बिसारे बानि हौ ॥ ३ ॥   
  
आरत-दीन-अनाथनिके हित मानत लौकिक कानि हौ।  
है परिनाम भलो तुलसीको सरनागत-भय-भानि हौ ॥ ४ ॥   
  
            २२४  
  
रघुबरहि कबहुँ मन लागिहै ?  
कुपथ,कुचाल,कुमति,कुमनोरथ, कुटिल कपट कब त्यागिहै ॥ १ ॥   
  
जानत गरल अमिय बिमोहबस, अमिय गनत करि आगिहै।  
उलटी रीति-प्रीति अपनेकी तजि प्रभुपद अनुरागिहै ॥ २ ॥   
  
आखर अरथ मञ्जु मृदु मोदक राम-प्रेम-पगि पागिहै।  
ऐसे गुन गाइ रिझाइ स्वामिसों पाइहै जो मुँह माँगिहै ॥ ३ ॥   
  
तू यहि बिधि सुख-सयन सोइहै,जियकी जरनि भूरि भागिहै।  
राम-प्रसाद दासतुलसी उर राम-भगति-जोग जागिहै ॥ ४ ॥   
  
          २२५  
  
भरोसो और आइहै उर ताके।  
कै कहुँ लहै जो रामहि-सो साहिब, कै अपनो बल जाके ॥ १ ॥   
  
के कलिकाल कराल न सूझत, मोह-मार-मद छाके।  
कै सुनि स्वामि-सुभाउ न रह्यो चित, जो हित सब अँग थाके ॥ २ ॥   
  
हौं जानत भलिभाँति अपनपौ, प्रभु-सो सुन्यो न साके।  
उपल,भील,खग,मृग रजनीचर, भले भये करतब काके ॥ ३ ॥   
  
मोको भलो राम-नाम सुरतरु-सो, रामप्रसाद कृपालु कृपाके।  
तुलसी सुखी निसोच राज ज्यों बालक माय-बबाके ॥ ४ ॥   
  
             २२६  
  
भरोसो जाहि दूसरो सो करो।  
मोको तो रामको नाम कलपतरु कलि कल्यान फरो ॥ १ ॥   
  
करम उपासन,ग्यान,बेदमत, सो सब भाँति खरो।  
मोहि तो 'सावनके अन्धहि' ज्यों सूझत रङ्ग हरों ॥ २ ॥   
  
चाटत रह्यो स्वान पातरि ज्यों कबहुँ न पेट भरो।  
सो हौं सुमिरत नाम-सुधारस पेखत परुसि धरो ॥ ३ ॥   
  
स्वारथ औ परमारथ हू को नहि कुञ्जरो-नरो।  
सुनियत सेतु पयोध पषाननि करि कपि कटक-तरो ॥ ४ ॥   
  
प्रीति-प्रतीति जहाँ जाकी, तहँ ताको काज सरो।  
मेरे तो माय-बाप दोउ आखर हौं सिसु-अरनि अरो ॥ ५ ॥   
  
सङ्कर साखि जो राखि कहौं कछु तौ जरि जीह गरो।  
अपनो भलो राम-नामहि ते तुलसिहि समुझि परो ॥ ६ ॥   
  
          २२७  
  
नाम राम रावरोई हित मेरे।  
स्वारथ-परमारथ साथिन्ह सों भुज उठाइ कहौं टेरे ॥ १ ॥   
  
जननि-जनक तज्यो जनमि, करम बिनु बिधिहु सृज्यो अवडेरे।  
मोहुँसो कोउ-कोउ कहत रामहि को, सो प्रसङ्ग केहि केरे ॥ ३२ ॥   
  
फिर् यौ ललात बिनु नाम उदर लगि, दुखउ दुखित मोहि हेरे।  
नाम-प्रसाद लहत रसाल फल अब हौं बबुर बहेरे ॥ ३ ॥   
  
साधत साधु लोक-परलोकहि,सुनि गुनि जतन घनेरे।  
तुलसीके अवलम्ब नामको, एक गाँठि कइ फेरे ॥ ४ ॥   
  
            २२८  
  
प्रिय रामनामतें जाहि न रामो।  
ताको भलो कठिन कलिकालहुँ आदि-मध्य-परिनामो ॥ १ ॥   
  
सकुचत समुझि नाम-महिमा मद-लोभ-मोह-कोह-कामो।  
राम-नाम-जप-निरत सुजन पर करत छाँह घोर घामो ॥ २ ॥   
  
नाम-प्रभाउ सही जो कहै कोउ सिला सरोरुह जामो।  
जो सुनि सुमिरि भाग-भाजन भइ सुकृतसील भील-भामो ॥ ३ ॥   
  
बालमीकि-अजामिलके कछु हुतो न साधन सामो।  
उलटे पलटे नाम-महातम गुञ्जनि जितो ललामो ॥ ४ ॥   
  
रामतें अधिक नाम-करतब, जेहि किये नगर-गत गामो।  
भये बजाइ दाहिने जो जपि तुलसिदाससे बामो ॥ ५ ॥   
  
           २२९  
  
गरैगी जीह जो कहौं औरको हौं।  
जानकी-जीवन! जनम-जनम जग ज्यायो तिहारेहि कौरको हौं ॥ १ ॥   
  
तीनि लोक, तिहुँ काल न देखत सुहृद रावरे जोरको हौं।  
तुमसों कपट करि कलप-कलप कृमि ह्वेहौं नरक घोरको हौं ॥ २ ॥   
  
कहा भयो जो मन मिलि कलिकालहिं कियो भौन्तुवा भौंरको हौं।  
तुलसिदास सीतल नित यहि बल, बड़े ठेकाने ठौरको हौं ॥ ३ ॥   
  
           २३०  
  
अकारन को हितू और को है।  
बिरद 'गरीब-निवाज' कौनको, भौंह जासु जन जोहै ॥ १ ॥   
  
छोटो-बड़ो चहत सब स्वारथ, जो बिरञ्चि बिरचो है।  
कोल कुटिल, कपि-भालु पालिबो कौन कृपालुहि सोहै ॥ २ ॥   
  
काको नाम अनख आलस कहें अघ अवगुननि बिछोहै।  
को तुलसीसे कुसेवक सङ्ग्रह्यो, सठ सब दिन साईं द्रोहै ॥ ३ ॥   
  
           २३१  
  
और मोहि को है, काहि कहिहौं ?  
रङ्क-राज ज्यों मनको मनोरथ, केहि सुनाइ सुख लहिहौं ॥ १ ॥   
  
जम-जातना,जोनि-सङ्कट सब सहे दुसह अरु सहिहौं।  
मोको अगम,सुगम तुमको प्रभु, तउ फल चारि न चहिहौं ॥ २ ॥   
  
खेलिबेको खग-मृग,तरु-कङ्कर है रावरो राम हौं रहिहौं।  
यहि नाते नरकहुँ सचु या बिनु परमपदहुँ दुख दहिहौं ॥ ३ ॥   
  
इतनी जिय लालसा दासके, कहत पानही गहिहौं।  
दीजै बचन कि हृदय आनिये 'तुलसिको पन निर्बहिहौ' ॥ ४ ॥   
  
           २३२  
  
दीनबन्धु दूसरो कहँ पावो ?  
को तुम बिनु पर-पीर पाइ है ? केहि दीनता सुनावों ॥ १ ॥   
  
प्रभु अकृपालु,कृपालु अलायक, जहँ-जहँ चितहिं डोलावों।  
इहै समुझि सुनि रहौं मौन ही, कहि भ्रम कहा गवावों ॥ २ ॥   
  
गोपद बुड़िबे जोग करम करौं, बातनि जलधि थहावों।  
अति लालची,काम-किङ्कर मन, मुख रावरो कहावों ॥ ३ ॥   
  
तुलसी प्रभु जियकी जानत सब, अपनो कछुक जनावों।  
सो कीजै,जेहि भाँति छाँडि छल द्वार परो गुन गावों ॥ ४ ॥   
  
          २३३  
  
मनोरथ मनको एकै भाँति।  
चाहत मुनि-मन-अगम सुकृत-फल, मनसा अघ न अघाति ॥ १ ॥   
  
करमभूमि कलि जनम,कुसङ्गति, मति बिमोह-मद-माति।  
करत कुजोग कोटि, कयों पैयत परमारथ-पद सान्ति ॥ २ ॥   
  
सेइ साधु-गुरु,सुनि पुरान-श्रुति बूझ्यो राग बाजी ताँति।  
तुलसी प्रभु सुभाउ सुरतरु-सो, ज्यों दरपन मुख-कान्ति ॥ ३ ॥   
  
          २३४  
  
जनम गयो बादिहिं बर बीति।  
परमारथ पाले न पर् यो कछु, अनुदिन अधिक अनीति ॥ १ ॥   
  
खेलत खात लरिकपन गो चलि, जौबन जुवतिन लियो जीति।  
रोग-बियोग-सोग-श्रम-सङ्कुल बड़ि बय बृथहि अतीति ॥ २ ॥   
  
राग-रोष-इरिषा-बिमोह-बस रुची न साधु-समीति।  
कहे न सुने गुनगन रघुबरके, भइ न रामपद-प्रीति ॥ ३ ॥   
  
हृदय दहत पछिताय-अनल अब, सुनत दुसह भवभीति।  
तुलसी प्रभु तें होइ सो कीजिय समुझि बिरदकी रीति ॥ ४ ॥   
  
          २३५  
  
ऐसेहि जनम-समूह सिराने।  
प्राननाथ रघुनाथ-से प्रभु तजि सेवत चरन बिराने ॥ १ ॥   
  
जे जड जीव कुटिल,कायर,खल, केवल कलिमल-साने।  
सूखत बदन प्रसंसत तिन्ह कहँ, हरितें अधिक करि माने ॥ २ ॥   
  
सुख हित कोटि उपाय निरन्तर करत न पायँ पिराने।  
सदा मलीन पन्थके जल ज्यो, कबहुँ न हृदय थिराने ॥ ३ ॥   
  
यह दीनता दूर करिबेको अमित जतन उर आने।  
तुलसी चित-चिन्ता न मिटै बिनु चिन्तामनि पहिचाने ॥ ४ ॥   
  
          २३६  
  
जो पै जिय जानकी-नाथ न जाने।  
तौ सब करम-धरम श्रमदायक ऐसेइ कहत सयाने ॥ १ ॥   
  
जे सुर, सिद्ध,मुनीस, जोगबिद बेद-पुरान बखाने।  
पूजा लेत,देत पलटे सुख हानि-लाभ अनुमाने ॥ २ ॥   
  
काको नाम धोखेहू सुमिरत पातकपुञ्ज पराने।  
बिप्र-बधिक, गज-गीध कोटि खल कौनके पेट समाने ॥ ३ ॥   
  
मेरु-से दोष दूरि करि जनके, रेनु-से गुन उर आने।  
तुलसिदास तेहि सकल आस तजि भजहि न अजहुँ अयाने ॥ ४ ॥   
  
            २३७  
  
काहे न रसना, रामहि गावहि ?  
निसदिन पर-अपवाद बृथा कत रटि-रटि राग बढ़ावहि ॥ १ ॥   
  
नरमुख सुन्दर मन्दिर पावन बसि जनि ताहि लजावहि।  
ससि समीप रहि त्यागि सुधा कत रबिकर-जल कहँ धावहि ॥ २ ॥   
  
काम-कथा कलि-कैरव-चन्दनि, सुनत श्रवन दै भावहि।  
तिनहिं हटकि कहि हरि-कल-कीरति, करन कलङ्क नसावहि ॥ ३ ॥   
  
जातरूप मति, जुगति रुचिर मनि रचि-रचि हार बनावहि।  
सरन-सुखद रबिकुल-सरोज-रबि राम-नृपहि पहिरावहि ॥ ४ ॥   
  
बाद-बिबाद, स्वाद तजि भजि हरि, सरस चरित चित लावहि।  
तुलसिदास भव तरहि, तिहुँ पुर तू पुनीत जस पावहि ॥ ५ ॥   
  
            २३८  
  
आपनो हित रावरेसों जो पै सूझै।  
तौ जनु तनुपर अछत सीस सुधि क्यों कबन्ध ज्यों जूझै ॥ १ ॥   
  
निज अवगुन,गुनराम! रावरे लखि-सुनि-मति-मन-रूझै।  
रहनि-कहनि-समुझनि तुलसीकी को कृपालु बिनु बूझै ॥ २ ॥   
  
             २३९  
  
जाको हरि दृढ़ करि अङ्ग कर् यो।  
सोइ सुसील,पुनीत,बेदबिद, बिद्या-गुननि भर् यो ॥ १ ॥   
  
उतपति पाण्डु-सुतनकी करनी सुनि सतपन्थ डर् यो।  
ते त्रैलोक्य-पूज्य, पावन जस सुनि-सुनि लोक तर् यो ॥ २ ॥   
  
जो निज धरम बेदबोधित सो करत न कछु बिसर् यो।  
बिनु अवगुन कृकलास कूप मज्जित कर गहि उधर् यो ॥ ३ ॥   
  
ब्रह्म बिसिख ब्रह्माण्ड दहन छम गर्भ न नृपति जर् यो।  
अजर-अमर, कुलिसहुँ नाहिन्न बध, सो पुनि फेन मर् यो ॥ ४ ॥   
  
बिप्र अजामिल अरु सुरपति तें कहा जो नहिं बिगर् यो।  
उनको कियो सहाय बहुत, उरको सन्ताप हर् यो ॥ ५ ॥   
  
गनिका अरु कन्दरपतें जगमहँ अघ न करत उबर् यो।  
तिनको चरित पवित्र जानि हरि निज हृदि-भवन धर् यो ॥ ६ ॥   
  
केहि आचरन भलो मानैं प्रभु सो तौ न जानि पर् यो।  
तुलसिदास रघुनाथ-कृपाको जोवत पन्थ खर् यो ॥ ७ ॥   
  
           २४०  
  
सोइ सुकृती,सुचि साँचो जाहि राम! तुम रीझे।  
गनिका,गीध,बधिक हरिपुर गये, लै कासी प्रयाग कब सीझे ॥ १ ॥   
  
कबहुँ न डग्यो निगम-मगतें पग, नृग जग जानि जिते दुख पाये।  
गजधौं कौन दिछित, जाके सुमिरत लै सनाभ बाहन तजि धाये ॥ २ ॥   
  
सुर-मुनि-बिप्र बिहाय बड़े कुल, गोकुल जनम गोपगृह लीन्हो।  
बायों दियो बिभव कुरुपतिको, भोजन जाइ बिदुर-घर कीन्हो ॥ ३ ॥   
  
मानत भलहि भलो भगतनितें, कछुक रीति पारथहि जनाई।  
तुलसी सहज सनेह राम बस, और सबै जलकी चिकनाई ॥ ४ ॥   
  
            २४१  
  
तब तुम मोहूसे सठनिको हठि गति न देते।  
कैसेहु नाम लेइ कोउ पामर, सुनि सादर आगे ह्वे लेते ॥ १ ॥   
  
पाप-खानि जिय जानि अजामिल जमगन तमकि तये ताको भे ते।  
लियो छुड़ाइ, चले कर मीञ्जत, पीसत दाँत गये रिस-रेते ॥ २ ॥   
  
गौतम-तिय,गज,गीध,बिटप,कपि, हैं नाथहिं नीके मालुम जेते।  
तिन्ह तिन्ह काजनि  
-------------- साधु-समाजु तजि कृपासिन्धु तब तब उठिगे ते ॥ ३ ॥   
  
तिन्ह के काज  
अजहुँ अधिक आदर येहि द्वारे, पतित पुनीत होत नहिं केते।  
मेरे पासङ्गहु न पूहिहैं,ह्वे गये,है, होने खल जेते ॥ ४ ॥   
  
हौं अबलौं करतूति तिहारिय चितवत हुतो न रावरे चेते।  
अब तुलसी पूतरो बाँधिहै, सहि न जात मोपै परिहास एते ॥ ५ ॥   
  
             २४२  
  
तुम सम दीन्नबन्धु,न दीन कोउ मो सम, सुनहु नृपति रघुराई।  
मोसम कुटिल-मौलिमन नहिं जग, तुमसम हरि,!न हरन कुटिलाई ॥ १ ॥   
  
हौं मन-बचन-कर्म पातक-रत, तुम कृपालु पतितन-गतिदाई।  
हौं अनाथ, प्रभु! तुम अनाथ-हित, चित यहि सुरति कबहुँ नहिं जाई ॥ २ ॥   
  
हौं आरत,आरति-नासक तुम, कीरति निगम पुराननि गाई।  
हौं सभीत तुम हरन सकल भय, कारन कवन कृपा बिसराई ॥ ३ ॥   
  
तुम सुखधाम राम श्रम-भञ्जन, हौं अति दुखित त्रिबिध श्रम पाई।  
यह जिय जानि दास तुलसी कहँ राखहु सरन समुझि प्रभुताई ॥ ४ ॥   
  
            २४३  
  
यहै जानि चरनन्हि चित लायो।  
नाहिन नाथ! अकारनको हितु तुम समान पुरान-श्रुति गायो ॥ १ ॥   
  
जननि जनक,सुत-दार, बन्धुजन भये बहुत जहँ जहँ हौं जायो।  
सब स्वारथहित प्रीति, कपट चित,काहू नहिं हरिभजन सिखायो ॥ २ ॥   
  
सुर-मुनि,मनुज-दनुज,अहि-किन्नर, मैं तनु धरि सिर काहि न नायो।  
जरत फिरत त्रयताप पापबस, काहु न हरि! करि कृपा जुड़ायो ॥ ३ ॥   
  
जतन अनेक किये सुख-कारन, हरिपद-बिमुख सदा दुख पायो।  
अब थाक्यो जलहीन नाव ज्यों देखत बिपति-जाल जग छायो ॥ ४ ॥   
  
मो कहँ नाथ! बूझिये, यह गति सुख-निधान निज पति बिसरायो।  
अब तजि रौष करहु करुना हरि! तुलसिदास सरनागत आयो ॥ ५ ॥   
  
             २४४  
  
याहि ते मैं हरि ग्यान गँवायो।  
परिहरि हृदय-कमल रघुनाथहि, बाहर फिरत बिकल भयो धायो ॥ १ ॥   
  
ज्यों कुरङ्ग निज अङ्ग रुचिर मद अति मतिहीन मरम नहिं पायो।  
खोजत गिरि,तरु,लता,भूमि, बिल परम सुगन्ध कहाँ तें आयो ॥ २ ॥   
  
ज्यों सर बिमल बारि परिपूरन, ऊपर कछु सिवार तृन छायो।  
जारत हियो ताहि तजि हौं सठ, चाहत यहि बिधि तृषा बुझायो ॥ ३ ॥   
  
ब्यापत त्रिबिध ताप तनु दारुन, तापर दुसह दरिद्र सतायो।  
अपनेहि धाम नाम-सुरतरु तजि बिषय-बबूर-बाग मन लायो ॥ ४ ॥   
  
तुम-सम ग्यान-निधान, मोहि सम मूढ़ न आन पुराननि गायो।  
तुलसिदास प्रभु! यह बिचारि जिय कीजै नाथ उचित मन भायो ॥ ५ ॥   
  
             २४५  
  
मोहि मूढ़ मन बहुत बिगोयो।  
याके लिये सुनहु करुनामय, मैं जग जनमि-जनमि दुख रोयो ॥ १ ॥   
  
सीतल मधुर पियूष सहज सुख निकटहि रहत दूरि जन खोयो।  
बहु भाँतिन स्रम करत मोहबस, बृथहि मन्दमति बारि बिलोयो ॥ २ ॥   
  
करम-कीच जिय जानि,सानि चित, चाहत कुटिल मलहि मल धोयो।  
तृषावन्त सुरसरि बिहाय सठ फिरि-फिरि बिकल अकास निचोयो ॥ ३ ॥   
  
तुलसिदास प्रभु! कृपा करहु अब, मैं निज दोष कछू नहिं गोयो।  
डासत ही गइ बीति निसा सब, कबहुँ न नाथ! नीन्द भरि सोयो ॥ ४ ॥   
  
              २४६  
  
लोक-बेद हूँ बिदित बात सुनि-समुझि।  
      मोह-मोहित बिकल मति थिति न लहति।  
छोटे-बड़े,खोटे-खरे, मोटेऊ दूबरे,  
      राम! रावरे निबाहे सबहीकी निबहति ॥ १ ॥   
  
होती जो आपने बस, रहती एक ही रस,  
      दूनी न हरष-सोक-सांसति सहति।  
चहतो जो जोई जोई, लहतो सो सोई सोई,  
      केहू भाँति काहूकी न लालसा रहति। ॥ २ ॥   
  
करम,काल, सुभाउ गुन-दोष जीव जग मायाते,  
      सो सभै भौंह चकित चहति।  
ईसन-दिगीसनि, जोगीसनि,मुनीसनि हू,  
      छोड़ति छोड़ाये तें,गहाये तें गहति ॥ ३ ॥   
  
सतरञ्जको सो राज, काठको सबै समाज,  
      महाराज बाजी रची, प्रथम न हति।  
तुलसी प्रभुके हाथ हारिबो-जीतिबो नाथ!  
      बहु बेष, बहु मुख सारदा कहति ॥ ४ ॥   
  
          २४७  
  
राम जपु जीह! जानि, प्रीति सों प्रतीत मानि,  
       रामनाम जपे जैहै जियकी जरनि।  
रामनामसों रहनि, रामनामकी कहनि,  
       कुटिल कलि-मल-सोक-सङ्कट-हरनि ॥ १ ॥   
  
रामनामको प्रभाउ पूजियत गनराउ,  
       कियो न दुराउ, कही आपनी करनि।  
भव-सागरको सेतु, कासीहू सुगति हेतु,  
       जपत सादर सम्भु सहित घरनि ॥ २ ॥   
  
बालमीकि ब्याध हे अगाध-अपराध-निधि,  
       'मरा' 'मरा' जपे पूजे मुनि अमरनि।  
रोक्यो बिन्ध्य, सोख्यो सिन्धु घटजहुँ नाम-बल,  
       हार् यो हिय,खारो भयो भूसुर-डरनि ॥ ३ ॥   
  
नाम-महिमा अपार, सेष-सुक बार बार,  
       मति-अनुसार बुध बेदहू बरनि।  
नामरति-कामधेनु तुलसीको कामतरु,  
       रामनाम है बिमोह-तिमिर-तरनि ॥ ४ ॥   
  
          २४८  
  
पाहि,पाहि राम! पाहि रामभद्र, रामचन्द्र!  
       सुजस स्रवन सुनि आयो हौं सरन।  
दीनबन्धु! दीनता-दरिद्र-दाह-दोष-दुख,  
       दारुन दुसह दर-दुरित-हरन ॥ १ ॥   
  
जब जब जग-जाल ब्याकुल करम काल,  
       सब खल भूप भये भूतल-भरन।  
तब तब तनु धरि, भूमि-भार दूरि करि,  
       थापे मुनि,सुर,साधु, आस्रम, बरन ॥ २ ॥   
  
बेद,लोक,सब साखी, काहूकी रती न राखी,  
       रावनकी बन्दि लागे अमर मरन।  
ओक दै बिसोक किये लोकपति लोकनाथ,  
       रामराज भयो धरम चारिहु चरन ॥ ३ ॥   
  
सिला,गुह,गीध,कपि,भील,भालु,रातिचर,  
       ख्याल ही कृपालु कीन्हे तारन-तरन।  
पील-उद्धरन! सीलसिन्धु! ढील देखियतु,  
       तुलसी पै चाहत गलानि ही गरन ॥ ४ ॥   
  
           २४९  
  
भली भाँति पहिचाने-जाने साहिब जहाँ लौं जग,  
        जूड़े होत थोरे, थोरे ही गरम।  
प्रीति न प्रवीन,नीतिहीन,रीतिके मलीन,  
       मायाधीन सब किये कालहू करम ॥ १ ॥   
  
दानव-दनुज बड़े महामूढ़ मूँड़ चढ़े,  
       जीते लोकनाथ नाथ! बलनि भरम।  
रीझि-रीझि दिये बर, खीझी-खीझि घाले घर,  
       आपने निवाजेकी न काहूको सरम ॥ २ ॥   
  
सेवा-सावधान तू सुजान समरथ साँचो,  
       सदगुन-धाम राम! पावन परम।  
सुरुख,सुमुख,एकरस,एकरूप,तोहि,  
       बिदित बिसेषि घटघटके मरम ॥ ३ ॥   
  
तोसो नतपाल न कृपाल,न कँगाल मो-सो,  
       दयामें बसत देव सकल धरम।  
राम कामतरु-छाँह चाहै रुचि मन माँह,  
       तुलसी बिकल,बलि, कलि-कुधरम ॥ ४ ॥   
  
            २५०  
  
तौं हौं बार बार प्रभुहि पुकारिकै खिझावतो न,  
            जो पै मोको होतो कहूँ ठाकुर-ठहरु।  
आलसी-अभागे मोसे तैं कृपालु पाले-पोसे,  
            राजा मेरे राजाराम,अवध सहरु ॥ १ ॥   
  
सेये न दिगीस,न दिनेस,न गनेस, गौरी,  
            हित कै न माने बिधि हरिउ न हरु।  
रामनाम ही सों जोग-छेम, नेम, प्रेम-पन,  
            सुधा सो भरोसो एहु,दूसरो जहरु ॥ २ ॥   
  
समाचार साथके अनाथ-नाथ! कासों कहौं,  
            नाथ ही के हाथ सब चोरऊ पहरु।  
निज काज, सुरकाज,आरतके काज,राज!  
            बूझिये बिलम्ब कहा कहूँ न गहरु ॥ ३ ॥   
  
रीति सुनि रावरी प्रतीति-प्रीति रावरे सों,  
            डरत हौं देखि कलिकालको कहरु।  
कहेही बनैगी कै कहाये,बलि जाउँ,राम,  
           'तुलसी! तू मेरो, हारि हिये न हहरु' ॥ ४ ॥   
  
             २५१  
  
राम! रावरो सुभाउ, गुन सील महिमा प्रभाउ,  
       जान्यो हर,हनुमान,लखन,भरत।  
जिन्हके हिये-सुथरु राम-प्रेम-सुरतरु,  
       लसत सरस सुख फूलत फरत ॥ १ ॥   
  
आप माने स्वामी कै सखा सुभाइ भाइ,पति,  
       ते सनेह-सावधान रहत डरत।  
साहिब-सेवक-रीति, प्रीति-परिमिति,नीति,  
       नेमको निबाह एक टेक न टरत ॥ २ ॥   
  
सुक-सनकादिक, प्रहलाद-नारदादि कहैं,  
       रामकी भगति बड़ी बिरति-निरत।  
जाने बिनु भगति न, जानिबो तिहारे हाथ,  
       समुझी सयाने नाथ! पगनि परत ॥ ३ ॥   
  
छ-मत बिमत, न पुरान मत,एक मत,  
       नेति-नेति-नेति नित निगम करत।  
औरनिकी कहा चली ? एकै बात भलै भली,  
       राम-नाम लिये तुलसी हू से तरत ॥ ४ ॥   
  
            २५२  
  
       बाप! आपने करत मेरी घनी घटि गई।  
लालची लबारकी सुधारिये बारक,बलि,  
       रावरी भलाई सबहीकी भली भई ॥ १ ॥   
  
रोगबस तनु, कुमनोरथ मलिन मनु,  
       पर-अपबाद मिथ्या-बाद बानी हई।  
साधनकी ऐसी बिधि, साधन बिना न सिधि,  
       बिगरी बनावै कृपानिधिकी कृपा नई ॥ २ ॥   
  
पतित-पावन, हित आरत-अनाथनिको,  
       निराधारको अधार,दीनबन्धु,दई।  
इन्हमें न एकौ भयो, बूझि न जूझ्यो न जयो,  
      ताहिते त्रिताप-तयो, लुनियत बई ॥ ३ ॥   
  
स्वाँग सूधो साधुको, कुचालि कलितें अधिक,  
      परलोक फीकी मति, लोक-रङ्ग-रई।  
बड़े कुसमाज राज! आजुलौं जो पाये दिन,  
      महाराज! केहू भाँति नाम-ओट लईः ॥ ४ ॥   
  
राम! नामको प्रताप जानियत नीके आप,  
      मोको गति दूसरी न बिधि निरमई।  
खीझिबे लायक करतब कोटि कोटि कटु,  
       रीझिबे लायक तुलसीकी निलजई ॥ ५ ॥   
  
          २५३  
  
        राम राखिये सरन, राखि आये सब दिन।  
बिदित त्रिलोक तिहुँ काल न दयाल दूजो,  
        आरत-प्रनत-पाल को है प्रभु बिन ॥ १ ॥   
  
लाले पाले,पोषे तोषे आलसी-अभागी-अघी,  
        नाथ! पै अनाथनिसों भये न उरिन।  
स्वामी समरथ ऐसो, हौं तिहारो जै सो.  तैसो,  
        काल-चाल हेरि होति हिये घनी घिन ॥ २ ॥   
  
खीझि-रीझि,बिहँसि-अनख, क्यों हूँ एक बार,  
        'तुलसी तू मेरो' बलि, कहियत किन?  
जाहिं सूल निरमूल, होहिं सुख अनुकूल,  
        महाराज राम! रावरी सौं, तेहि छिन ॥ ३ ॥   
  
            २५४  
  
        राम! रावरो नाम मेरो मातु-पितु है।  
सुजन-सनेही, गुरु-साहिब, सखा-सुहृद्,  
        राम-नाम प्रेम-पन अबिचल बितु है ॥ १ ॥   
  
सतकोटि चरित अपार दधिनिधि मथि,  
        लियो काढ़ि वामदेव नाम-घृतु है।  
नामको भरो सो.  बल चारिहू फलको फल,  
        सुमिरिये छाड़ि छल, भलो कृतु है ॥ २ ॥   
  
स्वारथ-साधक, परमारथ-दायक नाम,  
        राम-नाम सारिखो न और हितु है।  
तुलसी सुभाव कही, साँचिये परैगी सही,  
        सीतानाथ-नाम नित चितहूको चितु है ॥ ३ ॥   
  
           २५५  
  
       राम!रावरो नाम साधु-सुरतरु है।  
सुमिरे त्रिबिध घाम हरत, पूरत काम,  
       सकल सुकृत सरसिजको सरु है ॥ १ ॥   
  
लाभहुको लाभ, सुखहूको सुख, सरबस,  
       पतित-पावन, डरहूको डरु है।  
नीचेहूको ऊँचेहूको, रङ्कहूको रावहूको,  
       सुलभ, सुखद आपनो-सो घरु है ॥ २ ॥   
  
बेद हू, पुरान हू पुरारि हू पुकारि कह्यो,  
       नाम-प्रेम चारिफलहूको फरु है।  
ऐसे राम-नाम सों न प्रीति, न प्रतीति मन,  
       मेरे जान, जानिबो सोई नर खरु है ॥ ३ ॥   
  
नाम-सो न मातु-पितु, मीत-हित, बन्धु-गुरु,  
       साहिब सुधी सुसील सुधाकरु है।  
नामसों निबाह नेहु, दीनको दयालु! देहु,  
       दासतुलसीको, बलि, बड़ो बरु है ॥ ४ ॥   
  
           २५६  
  
        कहे बिनु रह्यो न परत,कहे राम! रस न रहत।  
तुमसे सुसाहिबकी ओट जन खौटो-खरो,  
        कालकी, करमकी कुसाँसति सहत ॥ १ ॥   
  
करत बिचार सार पैयत न कहूँ कछु,  
        सकल बड़ाई सब कहाँ ते लहत ?  
नाथकी महिमा सुनि, समुझि आपनि ओर,  
       हेरि हारि कै हहरि हृदय दहत ॥ २ ॥   
  
सखा न, सुसेवक न, सुतिय न, प्रभु आप,  
       माय-बाप तुही साँचो तुलसी कहत।  
मेरी तौ थोरी है, सुधरैगी बिगरियौ,बलि,  
       राम! रावरी सों, रही रावरी चहत ॥ ३ ॥   
  
          २५७  
  
        दीनबन्धु! दूरि किये दीनको न दूसरी सरन।  
आपको भले हैं सब, आपनेको कोऊ कहूँ,  
        सबको भलो है राम! रावरो चरन ॥ १ ॥   
  
पाहन,पसु,पतङ्ग,कोल,भील,निसिचर,  
        काँच ते कृपानिधान किये सुबरन।  
दण्डक-पुहुमि पाय परसि पुनीत भई,  
        उकठे बिटप लागे फूलन-फरन ॥ २ ॥   
  
पतित-पावन नाम बाम हू दाहिनो, देव!  
        दुनी न दुसह-दुख-दूषन-दरन।  
सीलसिन्धु! तोसों ऊँची-नीचियौ कहत सोभा,  
        तोसो तुही तुलसीको आरति-हरन ॥ ३ ॥   
  
            २५८  
  
जानि पहिचानि मैं बिसारे हौं कृपानिधान!  
         एतो मान ढीठ हौं उलटि देत खौरि हौं।  
करत जतन जासों जोरिबे को जोगीजन,  
         तासों क्योंहू जुरी, सो अभागो बैठो तोरि हौं ॥ १ ॥   
  
मोसो दोस-कोसको भुवन-कोस दूसरो न,  
        आपनी समुझि सूझि आयो टकटोरि हौं।  
गाड़ीके स्वानकी नाईं,माया मोहकी बड़ाई,  
        छिनहिं तजत, छिन भजत बहोरि हौं ॥ २ ॥   
  
बड़ो साईं-द्रोही न बराबरी मेरीको कोऊ,  
        नाथकी सपथ किये कहत करोरि हौं।  
दूरि कीजै द्वारतें लबार लालची प्रपञ्ची,  
        सुधा-सो सलिल सूकरी ज्यों गहडोरिहौं ॥ ३ ॥   
  
राखिये नीके सुधारि, नीचको डारिये मारि,  
        दुहूँ ओरकी बिचारि, अब न निहोरिहौं।  
तुलसी कही है साँची रेख बार बार खाँची,  
        ढील किये नाम-महिमाकी नाव बोरिहौं ॥ ४ ॥   
  
            २५९  
  
रावरी सुधारी जो बिगारी बिगरैगी मेरी,।  
        कहौं,बलि,बेदकी न लोक कहा कहैगो ?  
प्रभुको उदास-भाउ, जनको पाप-प्रभाउ,  
        दुहूँ भाँति दीनबन्धु ! दीन दुख दहैगो ॥ १ ॥   
  
मैं तो दियो छाती पबि,लयो कलिकाल दबि,  
        साँसति सहत,परबस को न सहैगो ?  
बाँकी बिरुदावली बनैगी पाले ही कृपालु !  
        अन्त मेरो हाल हेरि यौं न मन रहैगो ॥ २ ॥   
  
करमी-धरमी, साधु-सेवक, बिरत-रत,  
        आपनी भलाई थल कहाँ कौन लहैगो ?  
तेरे मुँह फेरे मोसे कायर-कपूत-कूर,  
        लटे लटपटेनि को कौन परिगहैगो ? ॥ ३ ॥   
  
काल पाय फिरत दसा दयालु ! सबहीकी,  
       तोहि बिनु मोहि कबहूँ न कोऊ चहैगो।  
बचन-करम-हिये कहौं राम ! सौंह किये,  
       तुलसी पै नाथके निबाहेई निबहैगो ॥ ४ ॥   
  
            २६०  
  
साहिब उदास भये दास खास खीस होत,  
        मेरी कहा चली ? हौं बजाय जाय रह्यो हौं।  
लोकमें न ठाउँ, परलोकको भरोसो कौन ?  
        हौं तो, बलि जाउँ,रामनाम ही ते लह्यो हौं ॥ १ ॥   
  
करम,सुभाउ,काम,कोह,लोभ,मोह,-  
        ग्राह अति गहनि गरीबी गाढ़े गह्यो हौं।  
छोरिबेको महाराज,बाँधिबेको कोटि भट,  
        पाहि प्रभु !पाहि, तिहुँ ताप-पाप दह्यो हौं ॥ २ ॥   
  
रीझि-बूझि सबकी प्रतीति-प्रीति एही द्वार,  
         दूधको जर् यो पियत फूँकि फूँकि मह्यो हौं।  
रटत-रटत लट्यो,जाति-पाँति-भाँति घट्यो,  
         जूठनिको लालची चहौं न दूध-नह्यो हौं ॥ ३ ॥   
  
अनत चह्यो न भलो,सुपथ सुचाल चल्यो,  
         नीके जिय जानि इहाँ भलो अनचह्यो हौं।  
तुलसी समुझि समुझायो मन बार बार,  
         अपनो सो नाथ हू सों कहि निरबह्यो हौं ॥ ४ ॥   
  
            २६१  
  
मेरी न बनै बनाये मेरे कोटि कलप लौं,  
        राम !रावरे बनाये बनै पल पाउ मैं।  
निपट सयाने हौ कृपानिधान ! कहा कहौं ?  
        लिये बेर बदलि अमोल मनि आउ मैं ॥ १ ॥   
  
मानस मलीन,करतब कलिमल पीन,  
        जीह हू न जप्यो नाम,बक्यो आउ-बाउ मैं।  
कुपथ कुचाल चल्यो, भयो न भूलिहू भलो,  
        बाल-दसा हू न खेल्यो खेलत सुदाउ मैं ॥ २ ॥   
  
देखा-देखी दम्भ तें कि सङ्ग तें भई भलाई,  
        प्रकटि जनाई, कियो दुरित-दुराउ मैं।  
       दोष  
राग रोष---- पोषे, गोगन समेत मन,  
       द्वेष  
        इनकी भगति कीन्ही इनही को भाउ मैं ॥ ३ ॥   
  
आगिली-पाछिली, अबहूँकी अनुमान ही तें,  
        बूझियत गति, कछु कीन्हों तो न काउ मैं।  
जग कहै रामकी प्रतीति-प्रीति तुलसी हू,  
        झूठे-साँचे आसरो साहब रघुराउ मैं ॥ ४ ॥   
  
            २६२  
  
कह्यो न परत,बिनु कहे न रह्यो परत,  
        बड़ो सुख कहत बड़े सों,बलि,दीनता।  
प्रभुकी बड़ाई बड़ी,आपनी छोटाई छोटी,  
        प्रभुकी पुनीतता, आपनी पाप-पीनता ॥ १ ॥   
  
दुहू ओर समुझि सकुचि सहमत मन,  
       सनमुख होत सुनि स्वामी-समीचीनता।  
नाथ-गुनगाथ गाये,हाथ जोरि माथ नाये,  
       नीचऊ निवाजे प्रीति-रीतिकी प्रबीनता ॥ २ ॥   
  
एही दरबार है गरब तें सरब-हानि,  
       लाभ जोग-छेमको गरीबी-मिसकीनता।  
मोटो दसकन्ध सो न दूबरो बिभीषण सो,  
       बूझि परी रावरेकी प्रेम-पराधीनता ॥ ३ ॥   
  
यहाँकी सयानप,अयानप सहस सम,  
       सूधौ सतभाय कहे मिटति मलीनता।  
गीध-सिला-सबरीकी सुधि सब दिन किये,  
       होइगी न साई सों सनेह-हित-हीनता ॥ ४ ॥   
  
सकल कामना देत नाम तेरो कामतरु,  
       सुमिरत होत कलिमल-छल-छीनता।  
करुनानिधान ! बरदान तुलसी चहत,  
       सीतापति-भक्ति-सुरसरि-नीर-मीनता ॥ ५ ॥   
  
           २६३  
  
       नाथ नीके कै जानिबी ठीक जन-जीयकी।  
रावरो भरोसो नाह कै सु-प्रेम-नेम लियो,  
       रुचिर रहनि रुचि मति गति तीयकी ॥ १ ॥   
  
कुकृत-सुकृत बस सब ही सों सङ्ग पर् यो,  
       परखी पराई गति, आपने हूँ कीयकी।  
मेरे भलेको गोसाई ! पोचको,न सोच-सङ्क,  
       हौंहुँ किये कहौं सौंह साँची सीय-पीयकी ॥ २ ॥   
  
ग्यानहू-गिराके स्वामी,बाहर-अन्तरजामी,  
       यहाँ क्यों दुरैगी बात मुखकी औ हीयकी ?  
तुलसी तिहारो,तुमहीं पै तुलसीके हित,  
       राखि कहौं हौं तो जो पै व्हहौ माखी घीयकी ॥ ३ ॥   
  
             २६४  
  
        मेरो कह्यो सुनि पुनि भावै तोहि करि सो।  
चारिहू बिलोचन बिलोकु तू तिलोक महँ,  
        तेरो तिहु काल कहु को है हितू हरि-सो ॥ १ ॥   
  
नये-नये नेह अनुभये देह-गेह बसि,  
        परखे प्रम्पञ्ची प्रेम, परत उघरि सो।  
सुहृद-समाज दगाबाजिहीको सौदा-सूत,  
        जब जाको काज तब मिलै पाँय परि सो ॥ २ ॥   
  
बिबुध सयाने, पहिचाने कैधौं नाहीं नीके,  
        देत एक गुन, लेत कोटि गुन भरि सो।  
करम-धरम श्रम-फल रघुबर बिनु,  
       राखको सो होम है, ऊसर कैसो बरिसो ॥ ३ ॥   
  
आदि-अन्त-बीच भलो भलो करै सबहीको,  
       जाको जस लोक-बेद रह्यो है बगरि-सो।  
सीतापति सारिखो न साहिब सील-निधान,  
       कैसे कल परै सठ! बैठो सो बिसरि-सो ॥ ४ ॥   
  
जीवको जीवन-प्रान, प्रानको परम हित,  
       प्रीतम,पुनीतकृत नीचन निदरि सो।  
तुलसी! तोको कृपालु जो कियो कोसलपालु,  
       चित्रकूटको चरित्र चेतु चित करि सो ॥ ५ ॥   
  
            २६५  
  
      तन सुचि,मनरुचि, मुख कहौं 'जन हौं सिय-पीको'।  
केहि अभाग जान्यो नहिं, जो न होइ नाथ सों नातो-नेह न नीको ॥ १ ॥   
  
      जल चाहत पावक लहौं, बिष होत अमीको।  
कलि-कुचाल सन्तनि कही सोइ सही, मोहि कछु फहम न तरनि तमीको ॥ २ ॥   
  
      जानि अन्ध अञ्जन कहै बन-बाघिनी-घीको।  
सुनि उपचार बिकारको सुबिचार करौं जब, तब बुधि बल हरै हीको ॥ ३ ॥   
  
      प्रभु सों कहत सकुचात हौं, परौं जनि फिरि फीको।  
निकट बोलि,बलि,बरजिये,परिहरै ख्याल अब तुलसिदास जड़ जीको ॥ ४ ॥   
  
            २६६  
  
      ज्यों ज्यों निकट भयो चहौं कृपालु! त्यों त्यों दूरि पर् यो हौं।  
तुम चहुँ जुग रस एक राम! हौं हूँ रावरो, जदपि अघ अवगुननि भर् यो हौं ॥   
      बीच पाइ एहि नीच बीच ही छरनि छर् यो हौं।  
हौं सुबरन कुबरन कियो, नृपतें भिखारि करि, सुमतितें कुमति कर् यो हौं ॥ २ ॥   
  
      अगनित गिरि-कानन फिरयो, बिनु आगि जर् यो हौं।  
चित्रकूट गये हौं लखि कलिकी कुचालि सब, अब अपडरनि डर् यो हौं ॥ ३ ॥   
  
      माथ नाइ नाथ सों कहौं, हात जोरि खर् यो हौं।  
चीन्हों चोर जिय मारिहै तुलसी सो कथा सुनि प्रभुसों गुदरि निबर् यो हौं ॥ ४ ॥   
  
             २६७  
  
       पन करि हौं हठि आजुतें रामद्वार पर् यो हौं।  
'तू मेरो'यह बिन कहे उठिहौ न जनमभरि, प्रभुकी सौकरि निर् यो हौं ॥ १ ॥   
  
       दै दै धक्का जमभट थके, टारे न टर् यो हौं।  
उदर दुसह साँसति सही बहुबार जनमि जग, नरकनिदरि निकर् यो हौं ॥ २ ॥   
  
      हौं मचला लै छाड़िहौं, जेहि लागि अर् यो हौं।  
तुम दयालु,बनिहै दिये,बलि,बिलँब न कीजिये, जात गलानि गर् यौ हौं ॥ ३ ॥   
  
      प्रगट कहत जो सकुचिये, अपराध-भर् यो हौं।  
तौ मनमें अपनाइये, तुलसीहि कृपा करि, कलि बिलोकि हहर् यो हौं ॥ ४ ॥   
  
             २६८  
  
       तुम अपनायो तब जानिहौं,जब मन फिरि परिहै।  
जेहि सुभाव बिषयनि लग्यो, तेहि सहज नाथ सौं नेह छाड़ि छल करिहै ॥ १ ॥   
  
      सुतकी प्रीति,प्रतीति मीतकी, नृप ज्यों डर डरिहै।  
अपनो सो स्वारथ स्वामिसों, चहुँ बिधि चातक ज्यों एक टेकते नहिं टरिहै ॥ २ ॥   
  
       हरषिहै न अति आदरे, निदरे न जरि मरिहै।  
हानि-लाभ दुख-सुख सबै समचित हित-अनहित,कलि-कुचालि परिहरिहै ॥ ३ ॥   
  
       प्रभु-गुन सुनि मन हरषिहै, नीर नयननि ढरिहै।  
तुलसिदास भयो रामको बिस्वास,प्रेम लखि आनँद उमगि उर भरिहै ॥ ४ ॥   
  
             २६९  
  
      राम कबहुँ प्रिय लागिहौ जैसे नीर मीनको?  
सुख जीवन ज्यों जीवको, मनि ज्यों फनिको हित, ज्यों धन लोभ-लीनको ॥ १ ॥   
  
      ज्यों सुभाय प्रिय लगति नागरी नागर नवीनको।  
त्यों मेरे मन लालसा करिये करुनाकर! पावन प्रेम पीनको ॥ २ ॥   
  
      मनसाको दाता कहैं श्रुति प्रभु प्रबीनको।  
तुलसिदासको भावतो,बलि जाउँ दयानिधि! दीजे दान दीनको ॥ ३ ॥   
  
             २७०  
  
       कबहुँ कृपा करि रघुबीर! मोहू चितैहो।  
भलो-बुरो जन आपनो,जिय जानि दयानिधि! अवगुन अमित बितैहो ॥ १ ॥   
  
       जनम जनम हौं मन जित्यो, अब मोहि जितैहो।  
हौं सनाथ ह्वेहौ सही,तुमहू अनाथपति, जो लघुतहि न भितैहो ॥ २ ॥   
  
       बिनय करौं अपभयहु तें, तुम्ह परम हितै हो।  
तुलसिदास कासों कहै, तुमही सब मेरे,प्रभु-गुरु,मातु-पितै हो ॥ ३ ॥   
  
             २७१  
  
       जैसो हौं तैसो राम रावरो जन, जनि परिहरिये।  
कृपासिन्धु,कोसलधनी! सरनागत-पालक, ढरनि आपनी ढरिये ॥ १ ॥   
  
      हौं तौ बिगरायल और को, बिगरो न बिगरिये।  
तुम सुधारि आये सदा सबकी सबही बिधि, अब मेरियो सुधरिये ॥ २ ॥   
  
      जग हँसिहै मेरे सङ्ग्रहे, कत इहि डर डरिये।  
कपि-केवट कीन्हे सखा जेहि सील,सरल चित, तेहि सुभाउ अनुसरिये ॥ ३ ॥   
  
      अपराधी तउ आपनो, तुलसी न बिसरिये।  
टूटियो बाँह गरे परै, फूटेहु बिलोचन पीर होत हित करिये ॥ ४ ॥   
  
            २७२  
  
       तुम जनि मन मैलो करो, लोचन जनि फेरो।  
सुनहु राम! बिनु रावरे लोकहु परलोकहु कोउ न कहूँ हितु मेरो ॥ १ ॥   
  
               अधम  
       अगुन-अलायक-आलसी जानि-------अनेरो।  
               अधनु  
स्वारथके साथिन्ह तज्यो तिजराको- सो टोटक,औचट उलटि न हेरो ॥ २ ॥   
  
       भगतिहीन, बेद-बाहिरो लखि कलिमल घेरो।  
देवनिहू देव! परिहरयो, अन्याव नतिनको हौं अपराधीसब केरो ॥ ३ ॥   
  
       नामकी ओट पेट भरत हौं, पै कहावत चेरो।  
जगत-बिदित बात ह्वे परी, समुझिये धौं अपने, लोक कि बेद बड़ेरो ॥ ४ ॥   
  
       ह्वेहै जब-जब तुमहिं तें तुलसीको भलेरो।  
         देव  
दिन-हू-दिन-----बिगरि है,बलि जाउँ, बिलम्ब किये,अपनाइये सबेरो ॥ ५ ॥   
  
         दीन  
            २७३  
  
      तुम तजि हौं कासों कहौं, और को हितु मेरे ?  
दीनबन्धु!सेवक,सखा,आरत,अनाथपर सहज छोह केहि केरे ॥ १ ॥   
  
      बहुत पतित भवनिधि तरे बिनु तरि बिनु बेरे।  
कृपा-कोप-सतिभायहू, धोखेहु-तिरछेहू,राम! तिहारेहि हेरे ॥ २ ॥   
  
      जो चितवनि सौन्धी लगै, चितइये सबेरे।  
तुलसिदास अपनाइये, कीजै न ढील, अब जिवन-अवधि अति नेरे ॥ ३ ॥   
  
             २७४  
  
      जाउँ कहाँ, ठौर है कहाँ देव! दुखित-दीनको ?  
को कृपालु स्वामी-सारिखो, राखे सरनागत सब अँग बल-बिहीनको ॥ १ ॥   
  
      गनिहि,गुनिहि साहिब लहै, सेवा समीचीनको।  
अधम  
-----अगुन आलसिनको पालिबो फबि आयो रघुनायक नवीनको ॥ २ ॥   
  
अधन  
      मुखकै कहा कहौं, बिदित है जीकी प्रभु प्रबीनको।  
तिहू काल, तिहु लोकमें एक टेक रावरी तुलसीसे मन मलीनको ॥ ३ ॥   
  
             २७५  
  
       द्वार द्वार दीनता कही, काढ़ि रद, परि पाहूँ।  
हैं दयालु दुनी दस दिसा,दुख-दोष-दलन-छम, कियो न सँभाषन काहूँ ॥ १ ॥   
  
         जन्यो  
       तनु-------कुटिल कीट ज्यों, तज्यों मातु-पिताहूँ।  
        जनतेऊ  
काहेको रोष,दोष काहि धौं,मेरे ही अभाग मोसों सकुचत छुइ सब छाहूँ ॥ २ ॥   
  
       दुखित देखि सन्तन कह्यो, सोचै जनि मन माँहू।  
तोसे पसु-पाँवर-पातकी परिहरे न सरन गये, रघुबर ओर बिनाहूँ ॥ ३ ॥   
  
       तुलसी तिहारो भये भयो सुखी प्रीती-प्रतीति बिनाहू।  
नामकी महिमा,सील नाथको, मेरो भलो बिलोकि अब तें सकुचाहुँ,सिहाहूँ ॥ ४ ॥   
  
             २७६  
  
       कहा न कियो,कहाँ न गयो, सीस काहि न नायो ?  
राम रावरे बिन भये जन जनमि-जनमि जग दुख दसहू दिसि पायो ॥ १ ॥   
  
       आस-बिबस खास दास ह्वे नीच प्रभुनि जनायो।  
हा हा करि दीनता कही द्वार-द्वार बार-बार, परी न छार,मुह बायो ॥ २ ॥   
  
       असन-बसन बिनु बावरो जहँ-तहँ उठि धायो।  
       मान  
महिमा------प्रिय प्रानते तजि खोलि खलनि आगे, खिनु-खिनु पेट खलायो ॥ ३ ॥   
  
       असु  
        नाथ! हाथ कछु नाहि लग्यो, लालच ललचायो।  
साँच कहौं,नाच कौन सो जो, न मोहि लोभ लघु हौं निरलज्ज नचायो ॥ ४ ॥   
  
              मन  
        श्रवन-नयन-मग------लगे, सब थल पतियायो।  
              अग  
मूड़ मारि,हिय हारिकै, हित हेरि हहरि अब चरन-सरन तकि आयो ॥ ५ ॥   
  
        दसरथके! समरथ तुहीं, त्रिभुवन जसु गायो।  
तुलसि नमत अवलोकिये,बाँह-बोल बलि दै बिरुदावली बुलायो ॥ ६ ॥   
  
            २७७  
  
       राम राय! बिनु रावरे मेरे को हितु साँचो ?  
स्वामी-सहित सबसों कहौं,सुनि-गुनि बिसेषि कोउ रेख दूसरी खाँचो ॥ १ ॥   
  
       देह-जीव-जोगके सखा मृषा टाँचन टाँचो।  
किये बिचार सार कदलि ज्यों, मनि कनकसङ्ग लघु लसत बीच बिच काँचो।२।  
  
       'बिनय-पत्रिका' दीनकी,बापु! आपु ही बाँचो।  
हिये हेरि तुलसी लिखी,सो सुभाय सही करि बहुरि पूँछिये पाँचो ॥ ३ ॥   
  
            २७८  
  
      पवन-सुवन! रिपु-दवन! भरतलाल! लखन! दीनकी।  
निज निज अवसर सुधि किये,बलि जाउँ, दास-आस पूजि है खासखीनकी ॥ १ ॥   
  
      राज-द्वार भली सब कहैं साधु-समीचीनकी।  
सुकृत-सुजस,साहिब-कृपा,स्वारथ-परमारथ,गति भये गति-बिहीनकी ॥ २ ॥   
  
      समय सँभारि सुधारिबी तुलसी मलीनकी।  
प्रीति-रीति समुझाइबी नतपाल कृपालुहि परमिति पराधीनकी।३ ॥   
  
             २७९  
  
       मारुति-मन,रुचि भरतकी लखि लषन कही है।  
कलिकालहु नाथ!नाम सों परतीति-प्रीति एक किङ्करकी निबही है ॥ १ ॥   
  
       सकल सभा सुनि लै उठी, जानी रीति रही है।  
कृपा गरीब निवाजकी,देखत गरीबको साहब बाँह गही है ॥ २ ॥   
  
       बिहँसि राम कह्यो 'सत्यहै,सुधि मैं हूँ लही है'।  
                     रघुनाथ  
मुदित माथ नावत, बनी तुलसी अनाथकी,परी---------सही है ॥ ३ ॥   
  
                    रघुनाथ हाथ  
             ॥ श्रीसीतारामार्पणमस्तु ॥   
               ॥ इतिश्री ॥   
  
  
