---
Category: misc, pUjA
File name: paurANaprayogadarpaNaH.itx
Language: Sanskrit
Latest update: October 6, 2018
Location: doc_z_misc_general
Proofread by: Parameshwar Puttanmane poornapathi at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: misc
Text title: paurANaprayogadarpaNaH
Transliterated by: Parameshwar Puttanmane poornapathi at gmail.com
engtitle: paurANaprayogadarpaNaH
itxtitle: paurANaprayogadarpaNaH
title: पौराणप्रयोगदर्पणः

---
  
 पौराण प्रयोग दर्पणः   
  
अथाचमनम् ।  
केशवाय नमः,  नारायणाय नमः, माधवाय नमः, इति त्रिरपः पिबेत् ।  
  
अथ पवित्रधारणम् ।  
स्नाने दाने जपे होमे स्वाध्याये पितृकर्मणि ।  
पवित्रं तु करे कुर्यात् सौवर्णं राजतं तु वा ॥  
  
कुशपाणिः सदा तिष्ठेन्नरो दम्भविवर्जितः ।  
स नित्यं हन्ति पापानि तूलराशिमिवानिलः ॥  
  
पवित्रधारको यश्च न स पापेन लिप्यते ।  
पवित्रयुतहस्तस्य विद्रवन्ति दिशो दिश ॥  
  
जपहोमहरा ह्येते असुरादिव्यरूपिणः ।  
पवित्रकृत हस्तस्य विद्रवन्ति दिशो दिश ॥  
  
इति पवित्रं धृत्वा ह्रीं इति प्राणानायम्य तिलकं धारयेत् ।  
  
मन्त्रार्थाः सफलाः सन्तु पूर्णाः सन्तु मनोरथाः ।  
शत्रूणां बुद्धिनाशोस्तु मित्राणामुदयस्तथा ॥  
  
तिलकं कुङ्कुमेनैव सदा मङ्गलकर्मणि ।  
कारयित्वा सुमतिमान्न श्वेतचन्दनं मृदा ॥ इति ॥  
  
अथ गणपतिवन्दनम् ।  
सिद्ध्या बुद्ध्या समेतं गुणगणनिचयं सर्वसङ्कष्टदाहं,  
यक्षैरक्षोभि रीशप्रभृतिभिरमलैर्दानवैर्मानवैश्च ।  
सर्वारम्भेभिवन्द्याङ्घ्रिकमलममलं भालचन्द्रं गजास्यं,  
रक्ताभं पद्ममालाधरमभयकरं विघ्नराजं भजेहम् ॥  
  
इति महागणपतिं नत्वा  
श्री गणेशाय नमः । श्री सरस्वत्यै नमः ।  
श्री गुरुभ्यो नमः । अविघ्नमस्तु   
गङ्गे च यमुने चैव गोदावरि सरस्वति ।  
नर्मदे सिन्धुकावेरि कलशे सन्निधिं कुरु ॥  
  
गङ्गाद्यास्सर्वतीर्थदेवतास्सन्निहितास्सन्तु ।  
इति तीर्थान्यावाह्य, देशकालौ सङ्कीर्त्य, करिष्यमाण कर्माङ्गत्वेन  
शरीरशुद्ध्यर्थं तीर्थस्नानं गव्यस्नानं तत्प्राशनं  
उपवीतधारणं च करिष्ये ॥ इति सङ्कल्पयेत् ।  
  
अथ तीर्थस्नानम् ।  
देव देव जगन्नाथ शङ्खचक्रगदाधर ।  
आज्ञां देहि च मे विष्णो तवतीर्थावगाहने ॥  
  
नमः पुण्यजले देशे नमः सागरगामिनि ।  
नर्मदे सिन्धु कावेरी जलेस्मिन् सन्न्निधिं कुरु ॥  
  
सागरः स्वननिर्घोषदण्डहस्तसुरान्तक ।  
जगत्स्रष्टर्जगन्मर्दिन्नमामि त्वां सुरेश्वर ॥  
  
तीक्ष्णदंष्ट्र महाकाय कल्पान्तदहनोपम ।  
भैरवाय नमस्तुभ्यं अनुज्ञां दातुमर्हसि ॥  
  
उत्तिष्ठतु महाभूता ये भूता भूमिपालकाः ।  
भूतानामविरोधेन स्नानकर्म समारभे ॥  
  
विष्णुपादाग्रसम्भूते गङ्गे त्रिपथगामिनि ।  
धर्मद्रवेति विख्याता पापं मे हर जाह्नवी ॥  
  
जाह्नवी सर्वतः पुण्या ब्रह्महत्याघहारिणी ।  
वाराणस्यां विशेषेण गङ्गाह्युत्तरवाहिनी ॥  
  
मज्जन्ति मुनयः सर्वे त्वमेकः किं न मज्जसि ।  
मुक्तिस्त्वद्दर्शनाद्देवी न जाने स्नानजं फलम् ॥  
  
प्रभाते वहते गङ्गा मध्याह्ने तु सरस्वती ।  
अपराह्णेन्यतीर्थानि रात्रौ वहति नर्मदा ॥  
  
विष्णुपादाग्रसम्भूते गङ्गेत्रिपथगामिनि ।  
धर्मद्रवेति विख्याता पापं मे हर जाह्नवी ॥  
  
कुशमूले स्थितो ब्रह्मा कुशमध्ये जनार्दनः ।  
कुशाग्रे शङ्करो देवः तेन नश्यतु पातकम् ॥ इति ॥  
  
अथ गव्यस्नानम् ।  
गोमूत्रं गोमयं क्षीरं दधिसर्पिः कुशोदकम् ।  
सर्वपापविशुद्ध्यर्थं पञ्चगव्यं पुनातु माम् ॥ इति ॥  
  
अथ पञ्चगव्यप्राशनम् ।  
यत्वगस्थिगतं पापं देहे तिष्ठति मामके ।  
प्राशनात्पञ्चगव्यस्य दहत्वग्निरिवेन्धनम् ॥ ह्रीं इति प्राशयेत् ।  
  
अथोपवीतधारणम् ।  
यज्ञोपवीतं परमं पवित्रं प्रजापतेर्यत्सहजं पुरस्तात् ।  
आयुष्यमग्र्यं प्रतिमुञ्च शुभ्रं यज्ञोपवीतं बलमस्तु तेजः ॥  
  
इत्युपवीतं धृत्वा, आचम्य, प्राणानायम्य, प्रधानसङ्कल्पं कुर्यात् ।  
  
सुमुखश्चेत्यादिदेशकालकीर्तनान्ते अमुक कर्म करिष्ये ॥  
  
तदादौ निर्विघ्नार्थं गणपतिपूजनं, क्षेत्रपालवास्तोष्पति प्रार्थनं,  
शान्त्यर्थं पुष्ट्यर्थं तुष्ट्यर्थं वृद्ध्यर्थं च ब्राह्मणैः  
सह पुण्याहवाचनं च करिष्ये ॥ इति ॥  
  
अथ गणपतिपूजनम् ।  
श्वेताङ्गं श्वेतवस्त्रं सितकुसुमगणैः पूजितं श्वेतगन्धैः,  
क्षीराब्धौ रत्नदीपैः सुरतरुविमले रत्नसिंहासनस्थम् ।  
दोर्भिः पाशाङ्कुशेष्टाभयधृतविशदं चन्द्रमौलिं त्रिणेत्रं,  
ध्यायेच्छान्त्यर्थमीशं गणपति ममलं श्रीसमेतं प्रसन्नम् ॥  
  
हे हेरम्ब त्वमेह्येहि अम्बिकात्र्यम्बकात्मज ।  
सिद्धिबुद्धिपते त्र्यक्ष लक्षलाभ पितः प्रभो ॥  
  
नागास्य नागहारत्वं गणराज चतुर्भुज ।  
भूषितः स्वायुधैः र्दिव्यैः पाशां कुशपरश्वधैः ॥  
  
आवाहयामि पूजार्थं रक्षार्थं च मम क्रतौ ।  
इहागत्य गृहाण त्वं पूजां रक्ष क्रतुं च मे ॥  
  
श्री महागणपतये नमः श्री महागणपतिमावाहयामि ।  
इत्यावाह्य, पूजयेत् ।  
तत्र स्नाने विशेषः -  
कावेरी नर्मदा वेणी तुङ्गभद्रा सरस्वती ।  
गङ्गा च यमुना तोयं मया स्नानार्थमर्पितम् ॥  
  
तथा दूर्वार्पणे -  
दूर्वाङ्कुरान् सुहरितान् अमृतान् मङ्गलप्रदान् ।  
आनीतांस्तव पूजार्थं गृहाण गणनायक ॥  
  
नैवेद्ये -  
सत्पात्रसिद्धं सुहविः विविधानेकभक्षणम् ।  
निवेदयामि देवाय सानुगाय गृहाण तत् ॥  
  
नीराजनेपि -  
कर्पूरकं महाराज रम्भोद्भूतं च दीपकम् ।  
मङ्गलार्थं महीपाल सङ्गृहाण सुरेश्वर ॥  
  
मन्त्रपुष्पसमर्पणे \-  
त्वां विघ्नशत्रुदलनेति च सुन्दरेति  
    भक्तप्रियेति सुखदेति वरप्रदेति ।  
विद्याप्रदेत्यघहरेति च ये स्तुवन्ति  
    तेभ्यो गणेशवरदो भव नित्यमेव ॥  
  
नमस्कारे तथा प्रार्थने -  
नमस्ते ब्रह्मरूपाय विष्णुरूपाय ते नमः ।  
नमस्ते रुद्ररूपाय करिरूपाय ते नमः ॥  
  
विश्वरूप स्वरूपाय नमस्ते ब्रह्मचारिणे ।  
भक्तप्रियाय देवाय नमस्तुभ्यं विनायक ॥  
  
लम्बोदरनमस्तुभ्यं सततं मोदकप्रिय ।  
निर्विघ्नं कुरु मे देव सर्वकार्येषु सर्वदा ॥  
  
अनेन पूजनेन गणपतिः प्रीयताम् । इति ॥  
  
अत्रैव क्षेत्रपालं वास्तोष्पतिं च सम्प्रार्थयेत् ।  
  
अथ कलशस्थापनम्  
अथ भूमिं स्पृशेत् \-  
विश्वाधारासिधरिणी शेषनागोपरिस्थिता ।  
उद्धृतासि वराहेण कृष्णेन शतबाहुना ॥ इति ॥  
  
अथ कलशं \-  
हेमरूप्यादि सम्भूतं ताम्रजं सुदृढं नवम् ।  
कलशं धौतकल्माषं छिद्रवर्णविवर्जितम् ॥ इति ॥  
  
अथ जलपूरणं \-  
जीवनं सर्वजीवानां पावनं पावनात्मकम् ।  
बीजं सर्वौषधीनां च तज्जलं पूरयाम्यहम् ॥ इति ॥  
  
अथ वस्त्राच्छादनं \-  
सूत्रं कार्पाससम्भूतं ब्रह्मणा निर्मितं पुरा ।  
येन बद्धं जगत्सर्वं वेष्टनं कलशस्य च ॥ इति ॥  
  
अथ ओषध्यः \-  
देवेभ्यः पूर्वतो जाता देवेभ्यः स्त्रियुगं पुरा ।  
शतं तनुश्च या बभ्रू जीवनं जीवनाय च ॥ इति ॥  
  
अथ दूर्वाः \-  
दूर्वेह्यमृतसम्पन्ने शतमूले शतां कुरे ।  
शतं पातकसम्पत्ती शतमायुष्यवर्धिनी ॥ इति ॥  
  
अथ पल्लवान् \-  
अश्वत्थोदुम्बरप्लक्षच्यूतन्यग्रोधपल्लवाः ।  
पञ्चभगा इति प्रोक्ताः सर्वकर्मसु शोभनाः ॥ इति ॥  
  
अथ पुष्पाणि \-  
विविधं पुष्पसञ्जातं देवानां प्रीतिवर्धनम् ।  
क्षिप्रं यत्कार्यसम्भूतं कलशे प्रक्षिपाम्यहम् ॥ इति ॥  
  
अथ मृत्तिकाः \-  
अश्वस्थानाद्गजास्थानाद्वल्मीकात्सङ्गमाद्ध्रदात् ।  
राजद्वाराच्च गो गोष्ठान्मृदमानीय निक्षिपेत् ॥ इति ॥  
  
अथ रत्नानि \-  
कनकं कुलिशं नीलं पद्मरागं च मौक्तिकम् ।  
एतानि पञ्चरत्नानि कलशे प्रक्षिपाम्यहम् ॥ इति ॥  
  
अथ पूर्णपात्रापिधानं \-  
पिधानं सर्ववस्तूनां सर्वकार्यार्थ साधनम् ।  
सम्पूर्णः कलशो येन पात्रं तत्कलशोपरि ॥ इति ॥  
  
अथ वरुणपूजनम्  
नमो नमस्ते स्फटिकप्रभाय, सुश्वेतहाराय सुमङ्गलाय ।  
सुपाशहस्ताय झषासनाय, जलाधिनाथाय नमो नमस्ते ॥  
  
पाशहस्तं च वरुणमम्भसापतिमीश्वरम् ।  
आवाहयामि यज्ञेस्मिन् पूजेयं प्रतिगृह्यताम् ॥ इत्यावाह्य, पूजयेत् ।  
  
तत्र स्नाने विशेषः -  
परमानन्दबोधाब्धिनिमग्ननिजमूर्तये ।  
साङ्गोपाङ्गमिदं स्नानं कल्पयामि जलाधिप ॥  
  
नैवेद्ये -  
सत्पात्रसिद्धं सुहविः विविधानेकभक्षणम् ।  
निवेदयामि देवाय सानुगाय गृहाण तत् ॥  
  
नीराजनेपि -  
कर्पूरकं महाराज रम्भोद्भूतं च दीपकम् ।  
मङ्गलार्थं महीपाल सङ्गृहाण सुरेश्वर ॥  
  
नमस्कारे -  
नमो नमस्ते स्फटिकप्रभाय, सुश्वेतहाराय सुमङ्गलाय ।  
सुपाशहस्ताय झषासनाय, जलाधिनाथाय नमो नमस्ते ॥  
  
तत्र प्रार्थना -  
शिवः स्वयं त्वमेवासि विष्णुत्वं च प्रजापतिः ।  
आदित्यावसवो रुद्राः विश्वेदेवाः सपैतृकाः ॥  
  
त्वयि तिष्ठन्ति सर्वेपि यतः कामफलप्रदाः ।  
त्वत्प्रसादिमं यज्ञं कर्तुमीहेजलोद्भव ॥  
  
पाशपाणे नमस्तुभ्यं पद्मिनी जीवनायक ।  
पुण्याहवाचनं यावत्तावत्त्वं संस्थितो भव ॥ इति ॥  
  
अनेन पूजनेन वरुणः प्रीयताम् ।  
ततः कलशं स्पृष्ट्वा देवता भावयेत् ।  
कलशस्य मुखे विष्णुः --- कलशे सन्निधिं कुरु ॥ इति ॥  
  
अथ यजमानः मातृदेवो भव । पितृदेवो भव । आचार्यदेवो भव ।  
इत्याशिषो गृहीत्वा, ब्राह्मणहस्ते जलं ददाति ।  
ह्रीं आपः शिवा आपः सन्तु ।  
ह्रीं गन्धाः सुगन्धाः पान्तु ।  
ह्रीं अक्षताः अस्त्वक्षतमरिष्टं च ।  
ह्रीं सुमनसः सौमनस्यमस्तु ।  
ह्रीं दक्षिणाः स्वस्ति दक्षिणाः पान्तु । सन्तु पञ्चोपचाराः ।  
शान्तिरस्तु ॥  
  
कलशं स्पृष्ट्वा वदति ।  
दीर्घा नागा नद्यो गिरयस्त्रीणिविष्णुपदानि च ।  
तेनायुः प्रमाणेन पुण्यं पुण्याहमस्तु मे ॥ इति ॥  
  
पुण्यं पुण्याहं दीर्घमायुरस्तु ।  
पत्न्यान्वारब्धयजमानदक्षिणबाहुनान्वारब्धः कलशधारको मनः  
समाधीयताम् । इति वदति । ब्राह्मणाः -समाहितमनसस्स्मः ॥  
  
इति प्रतिवदन्ति ।  
प्रसीदन्तु भवन्तः प्रसन्नाः स्मः ॥  
  
शान्तिरस्तु । पुष्टिरस्तु । तुष्टिरस्तु । वृद्धिरस्तु । अविघ्नमस्तु ।  
आयुष्यमस्तु । आरोग्यमस्तु । शिवं कर्मास्तु । इत्युक्तं प्रतिब्रूयात् ॥  
  
ब्राह्म्यं पुण्यं महर्यच्च सृष्ट्युत्पादनकारकम् ।  
वेदवृक्षोद्भवं नित्यं तत्पुण्याहं ब्रुवन्तु नः ॥  
  
मह्यं सह कुटुम्बिने --- पुण्यं पुण्याहं भवन्तो ब्रुवन्तु ।  
पुण्यं पुण्याहम् ।इति प्रतिवचनम् ।  
स्वस्त्यस्तु या विनाशाख्या पुण्यकल्याणवृद्धिदा ।  
विनायकप्रिया नित्यं तां च स्वस्तिं ब्रुवन्तु नः ॥  
  
मह्यं सह कुटुम्बिने --- स्वस्त्यस्त्विति भवन्तो ब्रुवन्तु ।  
आयुष्मते स्वस्ति ।इति प्रतिवचनम् ।  
सागरस्य यथावृद्धिर् महालक्ष्म्यादिभिः कृता ।  
सम्पूर्णा सुप्रभा वाचा तां च ऋद्धिं ब्रुवन्तु नः ॥  
  
मह्यं सह कुटुम्बिने --- ऋद्धिं भवन्तो ब्रुवन्तु ।  
कर्म ऋद्ध्यताम् ।इति प्रतिवचनम् ।  
समुद्रमथनाज्जाता जगदानन्दकारिका ।  
हरिप्रिया च माङ्गल्य तां श्रियं च ब्रुवन्तु नः ॥  
  
मह्यं सह कुटुम्बिने --- श्रीरस्त्विति भवन्तो ब्रुवन्तु ।  
अस्तु श्रीः ।इति प्रतिवचनम् ।  
पृथिव्यामुधृता यान्तु यत्कल्याणं पुराकृतम् ।  
ऋषिभिः सिद्धगन्धर्वैः तत्कल्याणं ब्रुवन्तु नः ॥  
  
मह्यं सह कुटुम्बिने --- कल्याणं भवन्तो ब्रुवन्तु ।  
अस्तु कल्याणम् ।इति प्रतिवचनम् ।  
अथ कलश जलधारां करोति ।  
शुक्राङ्गारकबुधबृहस्पतिशनैश्चरराहुकेतुसोमसहिता  
आदित्यपुरोगा सर्वे ग्रहाः प्रीयन्ताम् । कर्माङ्गदेवताः प्रीयन्ताम् ।  
शकुननिमित्तस्वप्नाः शिवा भवन्तु ।  
आयुषोभिवृद्धिरस्तु आयुषोभि वृद्धिरस्तु ।  
शिवं शिवमस्तु ।  
सर्वग्रहसंस्थित्यमस्तु ।  
सत्या एता आशिषः सन्तु ।  
बहिर्देशे अरिष्टनिरसनमस्तु ।  
इति किञ्चित्कलशोदकमीशान्ये निनीय, यत्पापं तत्प्रतिहतमस्तु ।  
यच्छ्रेयस्तदस्तु ।  
उत्तरे कर्मण्यविघ्नमस्तु ।  
उत्तरोत्तरमहरहरभिवृद्धिरस्तु ।  
उत्तरोत्तराः क्रिया श्शुभास्सम्पद्यन्ताम् ।  
तिथिकरणमुहूर्तनक्षत्रदिग्देवताः प्रीयन्ताम् ॥  
  
अथ कलशजलमन्योन्यं संस्राव्य तज्जलं पात्रान्तरे निनीय,  
तत्र हिरण्यं निधाय, दर्भैर्ब्राह्मणाः सपत्नीकं यजमानं  
संस्कार्यं च प्रोक्षेयुः । तत्काले पत्नी वामभागे उपविशति ॥  
  
सुरास्त्वामभिषिञ्चन्तु ब्रह्मविष्णुमहेश्वराः ।  
वासुदेवो जगन्नाथः तथा सङ्कर्षणो विभुः ॥  
  
प्रद्युम्नश्चानिरुद्धश्च भवन्तु विजयायते ।  
आखण्डलोग्निर्भगवान् यमो वै निरृतिस्तथा ॥  
  
वरुणः पवनश्चैव धनाध्यक्षस्तथाशिवः ।  
ब्रह्मणा सहिताः सर्वे दिक्पालाः पान्तु ते सदा ॥  
  
कीर्तिर्लक्ष्मीर्धृतिर्मेधा पुष्टिः श्रद्धा क्रिया मतिः ।  
बुद्धिर्लज्जावपुः शान्तिः कान्तिस्तुष्टिश्च मातरः ॥  
  
एतास्तामभिषिञ्चन्तु देवपत्न्यः समागताः ।  
आदित्यश्चन्द्रमा भौम बुध जीव सितार्कजाः ॥  
  
ग्रहास्त्वामभिषिञ्चन्तु राहुकेतुश्च तर्पिताः ।  
देवदानवगन्धर्वा यक्षराक्षसपन्नगाः ।  
ऋषयो मुनयो गावो देवमातर एव च ॥  
  
देवपत्न्योद्रुमानागा द्यैत्याश्चाप्सरसां गणाः ।  
अस्त्राणि सर्वशस्त्राणि राजानो वाहनानि च ॥  
  
औषधानि च रत्नानि कालस्यावयवाश्च ये ।  
सरितः सागराः शैलास्तीर्थानि जलदानदाः ॥  
  
एते त्वामभिषिञ्चन्तु सर्वकामार्थसिद्धये ।  
सहस्राक्षं शतधारं ऋषिभिः पावनं कृतम् ॥  
  
तेन त्वामभिषिञ्चामि पावमान्यः पुनन्तु ते ।  
भगं ते वरुणो राजा भगं सूर्यो बृहस्पतिः ॥  
  
भगमिन्द्रश्च वायुश्च भगं सप्तऋषयो दधुः ।  
यत्ते केशेषु दौर्भाग्यं सीमन्ते यश्च मूर्धनि ॥  
  
ललाटे कर्णयो रक्ष्णोरापो निघ्नन्तु ते सदा ।  
अमृताभिषेकोस्तु ॥  
  
अथ गृहं \-  
वास्तोष्पते भूमिशयान देव, पाहि त्वमस्मान् सकलादरिष्टात् ।  
चतुष्पदां च द्विपदां शिवं नो, भवत्वभीक्ष्णं तव सुप्रसादात् ॥  
  
इति प्रोक्ष्य,  
शिवं शिवं शिवं इति शेषजलमप्सु विसृजेत् ।  
अनेन पुण्याहवाचनकर्मणा श्री परमेश्वरः प्रीयतां इति समर्प्य,  
श्रद्धां मेधां यशः प्रज्ञां विद्यां बुद्धिं श्रियं बलम् ।  
आयुष्यं तेज आरोग्यं देहि मे जलनायक ॥  
  
इति प्रसादं स्वीकृत्य,  
यान्तु देवगणाः सर्वे पूजामादाय मत्कृताम् ।  
इष्टकाम्यार्थसिद्ध्यर्थं पुनरागमनाय च ॥ इति विसृजेत् ॥  
  
ततः पुण्याहवाचनफल समृद्ध्यर्थं अस्मै आचार्याय यथाशक्ति  
फलहिरण्य तण्डुलं सम्प्रददे न मम । इति त्यजेत् ॥  
  
आचार्यः पुण्याहवाचन फलसमृद्धिरस्तु इति प्रतिवदति ।  
  
अथ कृच्छ्राचरणम्  
करिष्यमाण अमुक कर्मणि मम देहमनोविशुद्धिपूर्वकं  
अधिकारसिद्ध्यर्थं कृच्छ्रप्रत्याम्नायत्वेन हिरण्यदानं करिष्ये ।  
इति सङ्कल्प्य,  
नमः सकलकल्याणदायिने ब्रह्मरूपिणे ।  
सदसे सर्वपूज्याय दुष्कृतारण्यवह्नये ॥  
  
इति प्रदक्षिणं कृत्वा ``ह्रीं हिरण्य गर्भगर्भस्थं''  
इति पठित्वा, मम देहमनो विशुद्धिपूर्वकं करिष्यमाण कर्मणि  
अधिकारसिद्ध्यर्थं कृच्छ्रप्रत्याम्नायत्वेन परिषदुपविष्टेभ्यः  
ब्राह्मणेभ्यः यथाशक्तिदक्षिणां विभज्य, दातुमहमुत्सृजे ।  
इति त्यजेत् ॥  
  
सर्वे धर्मविवेक्तारो गोप्तारः सकला द्विजाः ।  
कुर्वन्तु मम देहस्य संशुद्धिं गतकिल्बिषाः ॥  
  
पूज्यैः कृतपवित्रोहं भविष्याम्यनघस्तथा ।  
प्रसादः क्रियतां मह्यं शुभानुज्ञां प्रयच्छथ ॥  
  
पुरा कृतं महाघोरं ज्ञाताज्ञातं च किल्बिषम् ।  
जन्मतोद्य दिनं यावत्तस्मात्पापात्पुनन्तु माम् ॥  
  
अशेषे हे परिषत् ! भवत्पादमूले समर्पितामिमामल्पीयसीमपि दक्षिणां  
यथोक्तदक्षिणामिव स्वीकृत्य मम देहमनोविशुद्धिपूर्वकं करिष्यमाण  
कर्मणि अधिकारसिद्धिरस्त्विति-अनुगृहाण ॥  
  
इति परिषदं नमस्कृत्य अनुज्ञां सम्पादयेत् ।  
अनेन कृच्छ्राचरणेन श्री परमेश्वरः प्रीयताम् ॥  
  
इति ॥  
  
प्रधान सङ्कल्पान्ते ऋत्विजो वरयेत् । यथा-  
अमुक कर्माङ्गत्वेन आचार्यादि ऋत्विजो वरयिष्ये ।  
इति सङ्कल्प्य ब्राह्मणान्नमस्कृत्य,  
आचार्यस्तु यथा स्वर्गे शक्रादीनां बृहस्पतिः ।  
तथा त्वं मम यागेस्मिन्नाचार्यो भव सुव्रत ॥  
  
इति स्व दक्षिणपाणिना तस्य दक्षिणपाणिं स्पृष्ट्वा वरयित्वा,  
भवन्तः सर्वधर्मज्ञाः सर्वधर्मभृतां वराः ।  
वितते मम यज्ञेस्मिन् ऋत्विजो भवत द्विजाः ॥  
  
इति ऋत्विजः अथ गृहीत-कुसुमाञ्जलिना यजमानेन ब्राह्मण प्रार्थना -  
ब्राह्मणास्सन्तु मे शास्ताः पापात्पान्तु समाहिताः ।  
देवानां चैव दातारः पातारः सर्वदेहिनाम् ॥  
  
जपयज्ञैः तथा होमैर्दानैश्च विविधैः शुभैः ।  
देवानां च पितृणां च तृप्त्यर्थं याचकाः स्मृताः ॥  
  
येषां देहे स्थिता देवाः पावयन्ति जगत्त्रयम् ।  
ते मां रक्षन्तु सततं जपयज्ञे व्यवस्थिताः ॥  
  
अदुष्टभाषणास्सन्तु मा सन्तु परनिन्दकाः ।  
ममापि नियमाह्येते भवन्तु भवतामपि ॥ इति ॥  
  
अथ सर्वे ऋत्विजः तत्तत्कर्म विधिवदनुष्ठाय प्रधान  
कर्मान्ते पूर्णाहुतिमाचरन्ति ।  
अथ पूर्णाहुतिः ।  
इदं फलं मया देव स्थापितं तु हुताशन ।  
तेन मे सुफलावाप्तिर्भवेज्जन्मनि जन्मनि ॥ इति फलं समर्प्य,  
आचार्यः स्रुचि द्वादशवारं चतुर्वारं वा स्रुवेणाज्यमादाय द्वाभ्यां  
शङ्खमुद्रया गृहीत्वा यजमानान्वारब्धस्तिष्ठन् पूर्णाहुतिं जुहुयात् ।  
तत्र मन्त्राः -  
देवा यज्ञभुजो ये ते साङ्गं कुर्वन्त्विमां क्रतुम् ।  
रक्षत्वस्मान् सदा यज्ञे तेभ्य आज्याहुतिं नमः ॥  
  
यो विष्णुस्त्रिपदैः सर्वमाक्रम्य भुवनत्रयम् ।  
अधितिष्ठति सर्वात्मा तस्मा आज्याहुतिं नमः ॥  
  
त्वं यज्ञपुरुषः साक्षादग्ने त्वं यज्ञ एव च ।  
वैगुण्यदोषशान्त्यर्थं तुभ्यमाज्याहुतिं नमः ॥  
  
एह्येहि सर्वामर हव्यवाह मुनिप्रवर्यैरभितोभिजुष्ट ।  
तेजोवता लोकगणेन सार्धं ममाध्वरं पाहि कवे नमस्ते ॥  
  
कल्याणदात्रीं कल्याणीं सर्वकामप्रपूरणीम् ।  
हवनस्य फलप्राप्त्यै पूर्णाहुत्यै नमो नमः ॥  
  
दिव्यवस्त्रा दिव्यदेहा नानालङ्कारभूषिताः ।  
वसोर्धारा महाभागा वरदाः सन्तु मे सदा ॥  
  
शुद्धस्फटिकसङ्काशा दिव्यायुधकरावृताः ।  
एकभोगाः साक्षसूत्राः वसोर्धारा नता वयम् ॥  
  
भो अग्ने! हव्यवाहन! वैश्वानर! सर्वदेवमय! सर्वदेवतामुख!  
जातवेदस्तनूनपात्कृशानो हुतभुग्विभावसो बृहद्भानो  
हिरण्यरेतः सप्तार्चिर्दमनश्चित्रभानो ! ज्वलनपावकेळाह्वयाय  
तुभ्यमिमां सर्वकर्मप्रपूरणीं पूर्णाहुतिं ददामि । एनां  
गृहाण । गृहाणास्माकमनामयमनिशं कुरु कुर्विष्टं देहि देहि  
सर्वतोस्मान्दुरितदुरिष्टात्पाहि पाहि भगवन्नमस्ते नमस्ते ।  
ह्रीं अग्नये नमः । अग्नये इदं न मम ॥  
  
पूर्णाहुतिमुहूर्तः सुमुहूर्तोस्त्विति भवन्तो  
ब्रुवन्तु । सुमुहूर्तोस्तु । इति प्रतिवचनम् ॥ इति ॥  
  
अथ कर्मान्ते श्रेयोग्रहणम् ॥  
  
आचार्यः स्वस्त्यस्तु दीर्घमयुः श्रेयः शान्तिः पुष्टिस्तुष्टिश्चास्तु ।  
भवन्नियोगेन मया एभिर्ब्राह्मणैस्सह यत्कृतं अमुक कर्म तदुत्पन्नं  
यच्छ्रेयस्तुभ्यं सम्प्रददे । तेन त्वं आयुष्मान् आरोग्यवान् पुत्रपौत्रवान्  
धनधान्यवान् भव । इत्युक्त्वा यजमानाञ्जलौ अक्षतजलं निक्षिपेत् ।  
ततो यजमानः ब्राह्मणानभ्यर्च्य, भूयसीं दक्षिणां ददाति ।  
सन्तुष्टास्ते आशिषमाशास्ते ।  
  
आशीर्वादमन्त्राः  
मन्त्रार्थाः सफलाः सन्तु पूर्णाः सन्तु मनोरथाः ।  
शत्रूणां बुद्धिनाशोऽस्तु मित्राणामुदयस्तव ॥  
  
आरोग्यं सविता तनोतु भवतामिन्दुर्यशो निर्मलं,  
भूतिं भूमिसुतस्सुधांशुतनयः प्रज्ञां गुरुर्गौरवम् ।  
काव्यः कोमलवाग्विलासमतुलं मन्दो मुदं सर्वदा,  
राहुर्बाहुबलं विरोधशमनं केतुः कुलस्योन्नतिम् ॥  
  
दिवा वा यदि वा रात्रौ विघ्नशान्तिर्भविष्यति ।  
नरनारीनृपाणां च भवेद्दुस्स्वप्ननाशनम् ॥  
  
ऐश्वर्यमतुलं तेषामारोग्यं पुष्टिवर्धनम् ।  
ग्रहनक्षत्रजाः पीडास्तस्कराग्निसमुद्भवाः ॥  
  
ताः सर्वाः प्रशमं यान्ति व्यासो ब्रूते न संशयः ।  
न च चोरभयं, न च सर्पभयं, न च व्याघ्रभयं,  
न च मृत्युभयं, यस्यापमृत्युर्न च मृत्युः ।  
स सर्वं लभते । स सर्वं जयते ॥  
  
यस्त्वन्निमित्तेन मया कृतोऽयं स पुण्यसारस्तव दीयते मया ।  
तस्मात्वदीयं परिगृह्यसारं सपुण्यवान् पुण्यसमृद्धिमान् भव ॥  
  
ह्रीं श्रीर्वर्चस्वमायुष्यमारोग्यमाविधाच्छोभमानं महीयते ।  
धनं धान्यं पशुं बहुपुत्रलाभं शतसंवत्सरं दीर्घमायुः ॥  
  
इति पौराण प्रयोग दर्पणः समाप्तः ॥  
  
सम्पादकः  
परमेश्वर पुट्टनमने  
  
  
Encoded and proofread by Parameshwar Puttanmane poornapathi at gmail.com  
  
