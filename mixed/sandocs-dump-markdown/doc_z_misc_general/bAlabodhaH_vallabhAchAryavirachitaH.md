+++
"Text title" = "bAlabodhaH"
"File name" = "bAlabodhaH.itx"
itxtitle = "bAlabodhaH (vallabhAchAryavirachitaH)"
engtitle = "bAlabodhaH"
Category = "misc, krishna, puShTimArgIya, vallabhaachaarya, advice"
Location = "doc_z_misc_general"
Sublocation = "misc"
SubDeity = "krishna"
Author = "vallabhAchArya"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "puShTimArgIya stotraratnAkara"
Indexextra = "(pushti margiya stotraratnAkara)"
"Latest update" = "February 28, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "बालबोधः (वल्लभाचार्यविरचितः)"

+++
  
 बालबोधः   
  
नत्वा हरिं सदानन्दं सर्वसिद्धान्तसङ्ग्रहम् ।  
बालप्रबोधनार्थाय वदामि सुविनिश्चितम् ॥ १॥  
  
धर्मार्थकाममोक्षाख्याश्चत्वारोऽर्था मनीषिणाम् ।  
जीवेश्वरविचारेण द्विधा ते हि विचारिताः ॥ २॥  
  
अलौकिकास्तु वेदोक्ता साध्यसाधनसंयुताः ।  
लौकिका ऋषिभिः प्रोक्तास्तथैवेश्वरशिक्षया ॥ ३॥  
  
लौकिकांस्तु प्रवक्ष्यामि वेदादाद्या यतः स्थिताः ।  
धर्मशास्त्राणि नीतिश्च कामशास्त्राणि च क्रमात् ॥ ४॥  
  
त्रिवर्गसाधकानीति न तन्निर्णय उच्यते ।  
मोक्षे चत्वारि शास्त्राणि लौकिके परतः स्वतः ॥ ५॥  
  
द्विधे द्वे द्वे स्वस्ततः साङ्ख्ययोगौ प्रकीर्तितौ ।  
त्यागात्यागविभागेन साङ्ख्ये त्यागः प्रकीर्तितः ॥ ६॥  
  
अहन्ताममतानाशे सर्वथा निरहङ्कृतः ।  
स्वरूपस्थो यदा जीवः कृतार्थः स निगद्यते ॥ ७॥  
  
तदर्थं प्रक्रिया काचित्पुराणेऽपि निरूपिता ।  
ऋषिभिर्बहुधा प्रोक्ता फलमेकमबाह्यतः ॥ ८॥  
  
अत्यागे योगमार्गो हि त्यागोऽपि मनसैव हि ।  
यमादयस्तु कर्तव्याः सिद्धे योगे कृतार्थता ॥ ९॥  
  
पराश्रयेण मोक्षस्तु द्विधा सोऽपि निरूप्यते ।  
ब्रह्मा ब्राह्मणतां यातस्तद्रूपेण च सेव्यते ॥ १०॥  
  
ते सर्वार्था न चाद्येन शास्त्रं किञ्चिदुदीरितम् ।  
अतः शिवश्च विष्णुश्च जगतो हितकारकौ ॥ ११॥  
  
वस्तुनः स्थितिसंहारौ कार्यौ शास्त्रप्रवर्तकौ ।  
ब्रह्मैव तादृशं यस्मात्सर्वात्मकतयोदितौ ॥ १२॥  
  
निर्दोषपूर्णगुणता तत्तच्छास्त्रे तयोः कृता ।  
भोगमोक्षफले दातुं शक्तौ द्वावपि यद्यपि ॥ १३॥  
  
भोगः शिवेन मोक्षस्तु विष्णुनेति विनिश्चयः ।  
लोकेऽपि यत्प्रभुर्भुङ्क्ते तन्न यच्छति कर्हिचित् ॥ १४॥  
  
अतिप्रियाय तदपि दीयते क्वचिदेव हि ।  
नियतार्थप्रदानेन तदीयत्वे तदाश्रयः ॥ १५॥  
  
प्रत्येकं साधनं चैतद्द्वितीयार्थे महान् श्रमः ।  
जीवाः स्वभावतो दुष्टा दोषाभावाय सर्वदा ॥ १६॥  
  
श्रवणादि ततः प्रेम्णा सर्वं कार्यं हि सिद्ध्यति ।  
मोक्षस्तु सुलभो विष्णोर्भोगश्च शिवतस्तथा ॥ १७॥  
  
समर्पणेनात्मनो हि तदीयत्वं भवेद्ध्रुवम् ।  
अतदीयतया चापि केवलश्चेत्समाश्रितः ॥ १८॥  
  
तदाश्रयतदीयत्वबुद्ध्यै किञ्चित्समाचरेत् ।  
स्वधर्ममनुतिष्ठन् वै भारद्वैगुण्यमन्यथा ॥  
  
इत्येवं कथितं सर्वं नैतज्ज्ञाने भ्रमः पुनः ॥ १९॥  
  
इति श्रीवल्लभाचार्यविरचितो बालबोधः सम्पूर्णः ।  
  
  
Proofread by PSA Easwaran psaeaswaran at gmail.com  
  
