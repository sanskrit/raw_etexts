+++
"Text title" = "upadeshachaturviMshatiH"
"File name" = "upadeshachaturviMshatiH.itx"
itxtitle = "upadeshachaturviMshatiH (shivAbhinavanRisiMhabhAratIvirachitA)"
engtitle = "upadeshachaturviMshatiH"
Category = "misc, vedanta, advice, sachchidAnanda-shivAbhinava-nRisiMhabhAratI, chaturviMshati"
Location = "doc_z_misc_general"
Sublocation = "misc"
Author = "Sachchidananda Shivabhinava Nrisimha Bharati Swamigal"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
Indexextra = "(Scans 1, 2)"
"Latest update" = "November 9, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "उपदेशचतुर्विंशतिः (शिवाभिनवनृइसिंहभारतीविरचिता)"

+++
  
 उपदेशचतुर्विंशतिः   
करणं सर्वसिद्धीनां चित्तानुसरणं गुरोः ।  
इति निश्चित्य सर्वेषु कार्येषु प्रविशार्भक ॥ १॥  
  
सुतेषु करुणा यद्वत्प्रसवित्र्यास्ततोऽपि च ।  
प्रभूता करुणा शिष्ये सद्गुरोरिति निश्चिनु ॥ २॥  
  
मातापितरावस्मिञ्जन्मन्येवार्भकस्य सुखवृद्धिम् ।  
इच्छत आगामिजनुःसौख्यं स्मरतो न जात्वपि हि ॥ ३॥  
  
शिष्यस्य सद्गुरुः खलु सञ्चितमुखपापसङ्गराहित्यम् ।  
किञ्चावृत्तिविहीनं ब्रह्मपदं काङ्क्षते कृपया ॥ ४॥  
  
सौख्यं च तदपि संशृणु यत्पितराविच्छतस्तनूजस्य ।  
भार्यां बिभर्तु तनयान्प्राप्नोतु तनोतु सतततद्रक्षाम् ॥ ५॥  
  
आर्जयतु च धनमनिशं यया कयाचित्प्रणाल्यायम् ।  
अपि नौ जीर्णवयस्कौ पातु च मोदेन सर्वविषयेषु ॥ ६॥  
  
राज्ञां वा धनिकानां मनोऽनुवृत्तिं विधाय तनुजातः ।  
अभ्यधिकं तत्तोषं प्राप्नोतु च तेन बहुलधनम् ॥ ७॥  
  
इति बहुलदुःखमेव हि सौख्याभासं तनूजस्य ।  
पितरौ लोके रात्रिन्दिवमेव चिन्तयन्तौ स्तः ॥ ८॥  
  
मा सज्जतु मच्छिष्यो धनदारास्निग्धपुत्रगेहेषु ।  
तद्रक्षणार्थमर्थग्रहणे यत्नं न कञ्चिदपि कुर्यात् ॥ ९॥  
  
मा कुरुताद्दशनानां विवृतिं धनिकाग्रतः कदाचिदपि ।  
मा भूपतोषणार्थं स्तुतिमपि वितनोतु दीनवाक्सरणिम् ॥ १०॥  
  
मांसासृङ्मलराशौ देहेऽहन्ता कदापि मा भवतु ।  
नश्वरतमेषु जात्वपि भोगेष्वास्थालवोऽपि मा भूयात् ॥ ११॥  
  
मा सार्वभौमपदवीं वाञ्छतु मा देवराजतां क्वापि ।  
शमदान्त्युपरतिमुखषट्सम्पदमाप्नोतु सुस्थिरां शीघ्रम् ॥ १२॥  
  
नित्यानित्यविवेकं मोक्षप्रासादगमननिःश्रेणिम् ।  
दृढतरमुमुक्षुतामप्याश्रयतात्सत्वरं सुखेनैव ॥ १३॥  
  
सुविधाय सशिखवपनं छित्वा कर्मार्थमादृतं सूत्रम् ।  
स्वीकृतपारमहस्यो विहर सुखेनेति सद्गुरुर्ब्रूते ॥ १४॥  
  
यदि यौ कौचित्पितराविच्छत आत्मोद्भवस्य परमपदम् ।  
तौ तर्हि सद्गुरुस्थलकृताभिषेकौ विजानीहि ॥ १५॥  
  
पित्रोश्च सद्गुरोरप्यन्तरमेवं विमृश्य वत्स चिरम् ।  
नित्यसुखेच्छा चेत्तव तरसा व्रज सद्गुरुं शरणम् ॥ १६॥  
  
सद्गरुरिह सम्प्राप्तं शिष्यं तत्त्वं यथावदुपदिश्य ।  
दयया नैसर्गिक्या नित्यसुखं प्रापयेत्तरसा ॥ १७॥  
  
इति यतिवचःप्रबुद्धः शिशुरूहापोहदक्षमतिरेवम् ।  
पप्रच्छ मुक्तिकामस्त्यक्तैहिकपारलौकिकेच्छः सन् ॥ १८॥  
  
शिष्य उवाच--  
सद्गुरुसेवनमेव हि नित्यसुखावाप्तिसाधनं ब्रूषे ।  
सद्गुरुरीदृश इति मे यतिवर तल्लक्षणं ब्रूहि ॥ १९॥  
  
गुरुरुवाच-  
निर्हेतुककरुणाजनिभूमिः सन्त्यक्तविषयेच्छः ।  
लुप्तस्वपरत्वमतिः स्मितलसदास्याम्बुजः सततम् ॥ २०॥  
  
शीलितनिगमान्तततिः पालितमैत्रीप्रमुख्यगुणजालः ।  
तत्त्वोपदेशनिरतः सत्वरमेवाङ्घ्रिनम्रलोकानाम् ॥ २१॥  
  
सक्रोधानक्रोधान् रागाढ्यान् रागनिर्मुक्तान् ।  
कुर्वाणो विषयेष्वतिवैरस्यं बोधयंस्तरसा ॥ २२॥  
  
लोकार्थमाश्रमोचितचर्यानिरतः समाधिरहितेषु ।  
कालेषु किञ्च कृष्णद्वैपायनसूत्रजालबोधयिता ॥  
  
हठराजमुख्ययागानधिकारिविभेदतः प्रणम्रेभ्यः ।  
प्रतिपादयन्नजस्रं हर्षप्राग्भारतुन्दिलस्वान्तः ॥ २४॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचिता उपदेशचतुर्विंशतिः सम्पूर्णा ।  
  
  
Proofread by PSA Easwaran psaeaswaran at gmail.com  
  
