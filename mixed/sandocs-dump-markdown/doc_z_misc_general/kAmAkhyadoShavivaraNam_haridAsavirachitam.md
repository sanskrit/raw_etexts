+++
"Text title" = "kAmAkhyadoShavivaraNam"
"File name" = "kAmAkhyadoShavivaraNam.itx"
itxtitle = "kAmAkhyadoShavivaraNam (haridAsavirachitam)"
engtitle = "kAmAkhyadoShavivaraNam"
Category = "misc, puShTimArgIya, haridAsa, advice"
Location = "doc_z_misc_general"
Sublocation = "misc"
Author = "haridAsa"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "puShTimArgIya stotraratnAkara"
Indexextra = "(pushti margiya stotraratnAkara)"
"Latest update" = "February 28, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "कामाख्यदोषविवरणम् (हरिदासविरचितम्)"

+++
  
 कामाख्यदोषविवरणम्   
  
दोषेषु प्रथमः कामो विविच्य विनिरूप्यते ।  
यस्मिहत्पद्यते तस्य नाशकः सर्वथा मतः ॥ १॥  
  
विषयावेशहेतुत्वाद्विक्षेपोत्पत्तिकारणम् ।  
रजोगुणसमुत्पन्नो रजःप्रक्षेपको मुखे ॥ २॥  
  
ब्रह्मावेशविरोधी च सद्बुद्धेर्बाधको मतः ।  
सत्कर्मनाशकः सर्वप्राकृतसक्तिसाधकः ॥ ३॥  
  
चित्ताशुद्धिनिदानत्वाच्चिदुत्पत्तौ च बाधकः ।  
भक्तिमार्गमहाद्वेष्टा वैराग्याभावसाधनात् ॥ ४॥  
  
सर्वत्रापरितोषश्चानेन लोभसमुद्भवात् ।  
यथाकथञ्चित् साम्मुख्येन्द्रियवैमुख्यकारकः ॥ ५॥  
  
कामलोभौ हरिप्राप्तिप्रतिबन्धकपर्वतौ ।  
तावुल्लङ्घ्य न शक्रोति गन्तुं कृष्णान्तिकं जनः ॥ ६॥  
  
संसारमोहहेतुत्वान्मनोदूषणसाधनम् ।  
अतः सेवाविरोधी च यतः सा मानसी मता ॥ ७॥  
  
निरोधस्य महाञ्छत्रुरन्यस्फूर्तिकरो यतः ।  
गुणगानसपत्नोऽपि न रोचन्ते गुणा यतः ॥ ८॥  
  
वैराग्यसाधकाः सर्वे कामिनस्ते कथं प्रियाः ।  
अत एव हि दृश्यन्ते गुणश्रवणवैरिणः ॥ ९॥  
  
क्रोधः स्वकार्यकरणाल्लोभः प्राप्त्यापि शाम्यति ।  
घृतहोमे वह्निरिव कामो भोगेन वर्धते ॥ १०॥  
  
कामेन नाशितमतिः प्रतिषिद्धे प्रवर्तते ।  
अगम्यागमने चौर्ये तथैवाभक्ष्यभक्षणे ॥ ११॥  
  
यत उत्पद्यते क्रोधो महदद्रोहसमुद्भवः ।  
लोभोऽपि जायते तस्मात्स चार्थविषये भवेत् ॥ १२॥  
  
सोऽर्थः पञ्चदशानर्थमूलं तत्र प्रवर्तते ।  
कामेनैव हि कार्पण्यं कामिनीषु सतां मतम् ॥ १३॥  
  
प्रार्थयन्ति यतस्तुच्छां प्रवेश्य वदने करम् ।  
प्रियव्रतसुतो राजा भ्रष्टः कामेन सत्फलात् ॥ १४॥  
  
आग्नीधो विषयावेशादूर्वशीलोकमापितः ।  
कामेन काश्यपो दैत्योत्पादने हेतुतां गताः ॥ १५॥  
  
निवृत्तसन्ध्यानियमः पत्नीप्रार्थनमोहितः ।  
कामेन च शिवः कृष्णयुवतीरूपवञ्चितः ॥ १६॥  
  
कामेन नारदः षष्ठिपुत्रानजनयत्स्वतः ।  
गर्वाभावाय हरिणा दत्तः कामो महाशनः ॥ १७॥  
  
कामेन भरतस्यापि हरिणत्त्वं भवान्तरे ।  
पुरञ्जनोऽपि कमने स्त्रीयोनिमुपलब्धवान् ॥ १८॥  
  
कामेन वेदगर्भोऽपि स्वसुतायां तथाऽकरोत् ।  
तेनैव रावणो बुद्धिं रमायामन्यथाऽकरोत् ॥ १९॥  
  
एवं हि बहवो नष्टाः कामेनैव हि साधवः ।  
भक्तिमार्गे विरोधस्तु तत्र कामकृतो महान् ॥ २०॥  
  
कामितः फलवाञ्च्छातः शरणं नैव सिद्ध्यति ।  
सापेक्षस्य तु सर्वत्र दुर्लभं हि समर्पणम् ॥ २१॥  
  
तदभावे तदीयत्वं सर्वथैव हि दुर्लभम् ।  
साधारण्येन बुद्धिः स्यात्तेन लीलास्थितेष्वपि ॥ २२॥  
  
कामलेन यथा पीतप्रतीतिरखिले भवेत् ।  
पञ्चाध्याय्यामतः प्रोक्तं हृद्रोगत्त्वं शुकैरपि ॥ २३॥  
  
दोषबुद्धिः कामिनस्तु भवेल्लीलाकृतो हरेः ।  
निबन्धे श्रीमदाचार्यैरत इन्द्रियनिग्रहे ॥ २४॥  
  
अत्यागः सर्वथा प्रोक्तो भगवद्भक्तिसाधकः ।  
कौतुकार्थमपि त्यागो धर्मार्थमपि वर्जितः ॥ २५॥  
  
स्वयमिन्द्रियकार्याणीत्युक्त्या धैर्यविभञ्जनः ।  
विवेकस्य विरोध्येव तदस्फूर्तिकरो यतः ॥ २६॥  
  
आश्रयस्तु कथं सिध्येन्मनोविक्षेपसम्भवात् ।  
भक्तिमार्गोऽपि मूलत्वात्त्यागस्य न हि सिद्ध्यति ॥ २७॥  
  
बाह्यपक्षे कृष्णयोगः सर्वथा त्वान्तरे मतः ।  
परं तूभयथा त्यागो मूलमन्त्रं न संशयः ॥ २८॥  
  
कामे सति कथं त्यागः सापेक्षस्य प्रसिद्ध्यति ।  
तस्माद्विचार्य तद्रूपं दुरतिक्रमणं स्वतः ॥ २९॥  
  
शरणीकरणीयं श्रीनिजाचार्यपदाम्बुजम् ।  
साधनानामभावेऽपि स्वबलोऽखिलसाधनम् ॥ ३०॥  
  
तत एव त निस्तारो दोषपोषयुतात्मनाम् ।  
नान्या गतिर्गोकुलेशभजनानन्दकाङ्क्षिणाम् ॥ ३१॥  
  
इति श्रीहरिदासविरचितं कामाख्यदोषविवरणं सम्पूर्णम् ।  
  
  
Proofread by PSA Easwaran psaeaswaran at gmail.com  
  
