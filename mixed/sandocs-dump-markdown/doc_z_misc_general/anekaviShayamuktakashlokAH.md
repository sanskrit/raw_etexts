+++
"Text title" = "Anekavishaya Muktaka Shlokah"
"File name" = "anekaviShayamuktakashlokAH.itx"
itxtitle = "anekaviShayamuktakashlokAH"
engtitle = "anekaviShayamuktakashlokAH"
Category = "misc"
Location = "doc_z_misc_general"
Sublocation = "misc"
Language = "Sanskrit"
Subject = "philosophy/hinduism/religion"
"Proofread by" = "Aruna Narayanan narayanan.aruna at gmail.com"
"Description/comments" = "Ramanuja Stotramala"
Indexextra = "(Scan)"
"Latest update" = "November 23, 2019"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "अनेकविषयमुक्तकश्लोकाः"

+++
  
 अनेकविषयमुक्तकश्लोकाः   
अनेकपूर्वाचार्यैरनुगृहीताः  
श्रीरस्तु ।  
श्रीमते हयग्रीवायनमः ।  
श्रीमते रामानुजाय नमः ॥  
  
यस्य प्रसादकलया बधिरः शृणोति  
     पङ्गुः प्रधावति जवेन च वक्ति मूकः ।  
अन्धः प्रपश्यति सुतं लभते च वन्ध्या  
     तं देवमेव वरदं शरणं गतोऽस्मि ॥ १॥  
  
आशैलादद्रिकन्याचरणकिसलयन्यासधन्योपकण्ठात्  
     आरक्षोनीतसीतामुखकमलसमुल्लासहेतोश्च सेतोः ।  
आ च प्राच्यप्रतीच्यक्षितिधरयुगलाच्चन्द्रसूर्यावतंसात्  
     मीमांसाशास्त्रयुग्मश्रमविमलमना मृग्यतां मादृशोऽन्यः ॥ २॥  
  
न वयं कवयस्तु केवलं न वयं केवलतन्त्रपारगाः ।  
अपि तु प्रतिवादिवारणप्रकटाटोपविपाटनक्षमाः ॥ ३॥  
  
वन्दे गोविन्दतातौ मुनिमथ मनवै लक्ष्मणार्यं महान्तं  
     ध्यायेयं यामुनार्यं मम हृदि तनवै  राममेवाभियायाम् ।  
पद्माक्षं प्रेक्षिषीय प्रथममपि मुनिं नाथमीडे शठारिं  
     स्तौमि प्रेक्षेय लक्ष्मीं शरणमशरणः श्रीधरं संश्रयेयम् ॥ ४॥  
  
स्वं मेऽहं मे कुतस्तत् तदपि कुत इदं वेदमूलप्रमाणात्  
     एतच्चानादिसिद्धादनुभवविभवात् सोऽपि साक्रोश एव ।  
क्वाक्रोशः कस्य गीतादिषु मम विदितः कोऽत्र साक्षी सुधीः स्यात्  
     हन्त त्वत्पक्षपाती स इति नृकलहे मृग्यमध्यस्थवत् त्वम् ॥ ५॥  
  
अविद्यातो देवे परिवृढतया वा विदितया  
     स्वभक्तेर्भूम्ना वा जगति गतिमन्यामविदुषाम् ।  
गतिर्गम्यश्चासौ हरिरिति जितन्ताह्वयमनोः  
     रहस्यं व्याजह्रे स खलु भगवान् शौनकमुनिः ॥  
  
पुरा सूत्रैर्व्यासः श्रुतिशतशिरोर्थं ग्रथितवान्  
     विवव्रे तं श्राव्यं वकुलधरतामेत्यं स पुनः ।  
उभावेतौ ग्रन्थौ घटयितुमलं युक्तिभिरसौ  
     पुनर्जज्ञे रामावरज इति स ब्रह्ममुकुरः ॥ ७॥  
  
अर्वाञ्चो यत्पदसरसिजद्वन्द्वमाश्रित्य पूर्वे  
     मूर्ध्ना यस्यान्वयमुपगता देशिका मुक्तिमापुः ।  
सोऽयं रामानुजमुनिरपि स्वीयमुक्तिं करस्थां  
     यत्सम्बन्धादमनुत कथं वर्ण्यते कूरनाथः ॥ ८॥  
  
देवाधीशनृसिंहपाण्डवमहादूतप्रवालप्रभान्  
     श्रीवैकुण्ठपतिं त्रिविक्रमहरिं नीरेशमेघेश्वरौ ।  
नीलव्योमविभुं महोरगहरिं ज्योत्स्नेन्दुवक्त्रं हरिं  
     चोरेशं कृतचिन्तभक्तहृदयावासं मुकुन्दाह्वयम् ॥  
  
कामावासपतिं नृकेसरिवरं दीपप्रकाशप्रभुं  
     श्रीयुक्ताष्टभुजास्पदेशमनघं श्रीमद्यथोक्तक्रियम् ।  
इत्यष्टादशदिव्यमङ्गलवपुर्देवान् सरोयोगिना साकं  
     निस्तुलकाञ्च्यभिख्यनगरीनाथान् नमामस्सदा ॥  
  
श्रीमद् द्वारवरं महद्धि बलिपीठाग्र्यं फणीन्द्रहृदं  
     गोपीनां रमणं वराहवपुषं श्रीभट्टनाथं मुनिम् ।  
श्रीमन्तं शठवैरिणं कलिरिपुं श्रीभक्तिसारं मुनिं  
     पूर्णं लक्ष्मणयोगिनं मुनीवरानाद्यानथ द्वारपौ ॥  
  
श्रीमन्मज्जनमण्डपं सरसिजां हेतीशभोगीश्वरौ  
     रामं नीलमणिं महानसवरं तार्क्ष्यं नृसिंहं प्रभुम् ।  
सेनान्यं करिभूधरं तदुपरि श्रीपुण्यकोट्यां हरिं  
     तन्मध्ये वरदं रमासहचरं वन्दे तदीयैर्वृतम् ॥  
  
काषायशोभि कमनीयशिखानिवेशं  
     दण्डत्रयोज्ज्वलकरं विमलोपवीतम् ।  
उद्यद्दिनेशनिभमुल्लसदूर्ध्वपुण्ड्रं  
     रूपं तवास्तु यतिराज ! दृशोर्ममाग्रे ॥ ११॥  
  
नमः प्रणवशोभितं नवकषायखण्डाम्बरं  
     त्रिदण्डपरिमण्डितं त्रिविधतत्त्वनिर्वाहकम् ।  
दयाञ्चितदृगञ्चलं दलितवादिवाग्वैभवं  
     शमादिगुणसागरं शरणमेमि रामानुजम् ॥ १२॥  
  
एतानि तानि भुवनत्रयपावनानि  
     संसाररोगशकलीकरणौषधानि ।  
जिह्वातले मम लिखानि यथा शिलायां  
     रामानुजेति चतुराण्यमृताक्षराणि ॥ १३॥  
  
इति अनेकविषयमुक्तकश्लोकाः समाप्ता ।  
  
  
Proofread by Aruna Narayanan narayanan.aruna at gmail.com   
  
