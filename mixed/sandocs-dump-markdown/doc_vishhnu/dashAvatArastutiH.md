+++
"Text title" = "In Praise of Vishnu in His Ten Incarnations"
"File name" = "dashavatarastuti.itx"
itxtitle = "dashAvatArastutiH"
engtitle = "In Praise of Vishnu in His Ten Incarnations"
Category = "vishhnu, dashAvatAra, stotra, vAdirAja, vishnu"
Location = "doc_vishhnu"
Sublocation = "vishhnu"
SubDeity = "dashAvatAra"
Texttype = "stotra"
Author = "Sri Vadiraja Tiirtha"
Language = "Sanskrit"
Subject = "tattvavaada"
"Transliterated by" = "Anand Ravipati"
"Proofread by" = "Meera Tadipatri , Shrisha Rao"
"Latest update" = "July 14, 2000"
"Send corrections to" = "Sanskrit@cheerful.com,info@dvaita.net,aravipati@dvaita.net"
"Site access" = "https://sanskritdocuments.org"
title = "दशावतारस्तुतिः"

+++
  
 दशावतारस्तुती   
  
प्रोष्ठीशविग्रह सुनिष्ठीवनोद्धत विशिष्टाम्बुचारिजलधे  ।  
कोष्ठान्तराहितविचेष्टागमौघ परमेष्ठीडित त्वमवमाम्  ।  
प्रेष्ठार्कसूनुमनुचेष्ठार्थमात्मविदतीष्टो युगान्तसमये  ।  
स्थेष्ठात्मशृङ्गधृतकाष्ठाम्बुवाहन वराष्टापदप्रभतनो  ॥ १॥  
  
खण्डीभवद्बहुळडिण्डीरजृम्भण सुचण्डी कृतो दधि महा  ।  
काण्डाति चित्र गति शौण्डाद्य हैमरद भाण्डा प्रमेय चरित  ।  
चण्डाश्वकण्ठमद शुण्डाल दुर्हृदय गण्डा भिखण्डाकर दो-  
श्चण्डा मरेशहय तुण्डाकृते दृशमखण्डामलं प्रदिश मे  ॥ २॥  
  
कूर्माकृते त्ववतु नर्मात्म पृष्ठधृत भर्मात्म मन्दर गिरे  ।  
धर्मावलम्बन सुधर्मासदाकलितशर्मा सुधावितरणात्  ।  
दुर्मान राहुमुख दुर्मायि दानवसुमर्माभिभेदन पटो  ।  
धर्मार्क कान्ति वर वर्मा भवान् भुवन निर्माण धूत विकृतिः  ॥ ३॥  
  
धन्वन्तरेऽङ्गरुचि धन्वन्तरेऽरितरु धन्वन्स्तरीभवसुधा-  
भान्वन्तरावसथ मन्वन्तराधिकृत तन्वन्तरौषधनिधे  ।  
दन्वन्तरङ्गशुगुदन्वन्तमाजिषु वितन्वन्ममाब्धि तनया  ।  
सून्वन्तकात्महृदतन्वरावयव तन्वन्तरार्तिजलधौ  ॥ ४॥  
  
या क्षीरवार्धिमथनाक्षीणदर्पदितिजाक्षोभितामरगणा-  
पेक्षाप्तयेऽजनि वलक्षांषुबिम्बजिदतीक्ष्णालकावृतमुखी  ।  
सूक्ष्मावलग्नवसनाक्षेपकृत्कुच कटाक्षाक्षमीकृतमनो-  
दीक्षासुराहृतसुधाक्षाणिनोऽवतुसु रूक्षेक्षणाद्धरितनुः  ॥ ५॥  
  
शिक्षादियुङ्निगम दीक्षासुलक्षण परिक्षाक्षमाविधिसती  ।  
दाक्षायणी क्षमति साक्षाद्रमापिनय दाक्षेपवीक्षणविधौ  ।  
प्रेक्षाक्षिलोभकरलाक्षार सोक्षित पदाक्षेपलक्षितधरा  ।  
साऽक्षारितात्मतनु भूक्षारकारिनिटिलाक्षाक्षमानवतु नः  ॥ ६॥  
  
नीलाम्बुदाभशुभ शीलाद्रिदेहधर खेलाघृतोधधिधुनी-  
शैलादियुक्त निखिलेला कटाद्यसुर तूलाटवीदहन ते  ।  
कोलाकृते जलधि कालाचलावयव नीलाब्जदंष्ट्र धरणी-  
लीलास्पदोरुतर मूलाशियोगिवर जालाभिवन्दित नमः  ॥ ७॥  
  
दम्भोलितीक्ष्णनख सम्भेदितेन्द्ररिपु कुम्भीन्द्र पाहि कृपया  ।  
स्तम्भार्भ कासहनडिम्भाय दत्तवर गम्भीरनाद नृहरे  ।  
अंभोधिजानुसरणांभोजभूपवनकुम्भीनसेशखगराट्  ।  
कुम्भीन्द्रकृत्तिधर जम्भारिषण्मुखमुखांभोरुहाभिनुत माम्  ॥ ८॥  
  
पिङ्गाक्ष विक्रम तुरङ्गादि सैन्य चतुरङ्गा वलिप्त दनुजा-  
साङ्गाध्वरस्थ बलि साङ्गावपात हृषिताङ्गा मरालिनुत ते  ।  
शृङ्गारपादनख तुङ्गाग्रभिन्न कन काङ्गाण्डपत्तितटिनी-  
तुङ्गाति मङ्गल तरङ्गाभिभूत भज काङ्गाघ वामन नमः  ॥ ९॥  
  
ध्यानार्ह वामनतनोनाथ पाहि यजमाना सुरेशवसुधा-  
दानाय याचनिक लीनार्थवाग्वशितनानासदस्यदनुज  ।  
मीनाङ्कनिर्मलनिशानाथकोटिलसमानात्म मौञ्जिगुण कौ-  
पीनाच्छसूत्रपदयानातपत्रकरकानम्यदण्डवरभृत्  ॥ १०॥  
  
धैर्याम्बुधे परशुचर्याधिकृत्तखलवर्यावनीश्वर महा-  
शौर्याभिभूत कृतवीर्यात्मजातभुजवीर्यावलेपनिकर  ।  
भार्यापराधकुपितार्याज्ञयागलितनार्यात्मसूगलतरो  ।  
कार्यापराधमविचार्यार्यमौघजयिवीर्यामिता मयि दया  ॥ ११॥  
  
श्रीरामलक्ष्मणशुकाराम भूरवतुगौरामलामितमहो-  
हारामरस्तुत यशोरामकान्तिसुत नोरामनोरथहर  ।  
स्वारामवर्यरिपु वीरामयार्धिकर चीरामलावृतकटे ।  
स्वाराम दर्शनजमारामयागतसुघोरामनोरमलब्धकलह  ॥ १२॥  
  
श्रीकेशवप्रदिशनाकेश जातकपिलोकेश भग्नरविभू-  
तोकेतरार्तिहरणाकेवलार्तसुखधीकेकिकालजलद  ।  
साकेतनाथवरपाकेरमुख्यसुत कोकेन भक्तिमतुलाम्  ।  
राकेन्दु बिम्बमुख काकेक्षणापह हृशीकेश तेऽङ्घ्रिकमले  ॥ १३॥  
  
रामे नृणां हृदभिरामेनराशिकुलभीमे मनोऽद्यरमताम्  ।  
गोमेदिनीजयितपोऽमेयगाधिसुतकामेनिविष्ट मनसि  ।  
श्यामे सदा त्वयि जितामेयतापसजरामे गताधिकसमे  ।  
भीमेशचापदलनामेयशौर्यजितवामेक्षणे विजयिनि  ॥ १४॥  
  
कान्तारगेहखलकान्तारटद्वदन कान्तालकान्तकशरम्  ।  
कान्तारयाम्बुजनिकान्तान्ववायविधुकान्ताश्मभादिपहरे  ।  
कान्तालिलोलदलकान्ताभिशोभितिलकान्ताभवन्तमनुसा  ।  
कान्तानुयानजित  कान्तारदुर्गकटकान्ता रमात्ववतु माम्  ॥ १५॥  
  
दान्तं दशाननसुतान्तं धरामधिवसन्तं प्रचण्डतपसा  ।  
क्लान्तं समेत्य विपिनान्तं त्ववाप यमनन्तं तपस्विपटलम्   ।  
यान्तं भवारतिभयान्तं ममाशु भगवन्तं भरेण भजतात्  ।  
स्वान्तं सवारिदनुजान्तं धराधरनिशान्तं स तापसवरम्  ॥ १६॥  
  
शम्पाभचापलवकंपास्तशत्रुबलसम्पादितामितयशाः  ।  
शं पादतामरससम्पातिनोऽलमनुकम्पारसेन दिश मे  ।  
सम्पातिपक्षिसहजं पापिरावणहतं पावनं यदकृथाः  ।  
त्वं पापकूपपतितं पाहि मां तदपि पम्पासरस्तटचर  ॥ १७॥  
  
लोलाक्ष्यपेक्षितसुलीलाकुरङ्गवधखेलाकुतूहलगते  ।  
स्वालापभूमिजनिबालापहार्यनुजपालाद्य भो जयजय  ।  
बालाग्निदग्धपुरशालानिलात्मजनिफालात्तपत्तलरजो  ।  
नीलाङ्गदादिकपिमालाकृतालिपथमूलाभ्यतीतजलधे  ॥ १८॥  
  
तूणीरकार्मुक कृपाणीकिणाङ्कभुजपाणीरविप्रतिमभाः  ।  
क्षोणिधरालिनिभघोणीमुखादिघनवेणीसुरक्षणकरः  ।  
शोणिभवन्नयन कोणीजिताम्बुनिधिपाणीरितार्हणमणि-  
श्रेणीवृताङ्घ्रिरिह वाणीशसूनुवरवाणीस्तुतो विजयते  ॥ १९॥  
  
हुङ्कारपूर्वमथ टङ्कारनादमतिपङ्कावधार्यचलिता  ।  
लङ्काशिलोच्चयविशङ्कापतद्भिदुर शङ्काऽऽस यस्य धनुषः  ।  
लङ्काधिपोऽमनुत यं कालरात्रिमिव शङ्काशताकुलधिया  ।  
तं कालदण्डशतसङ्काशकार्मुकशराङ्कान्वितं भज हरिम्  ॥ २०॥  
  
धीमानमेयतनुधामार्तमङ्गळदनामा रमाकमलभू-  
कामारिपन्नगपकामाहिवैरिगुरुसोमादिवन्द्यमहिमा  ।  
स्थेमादिनापगतसीमावतात्सखलसामाजरावणरिपू  ।  
रामाभिदो हरिरभौमाकृतिः प्रतनसामादिवेदविषयः  ॥ २१॥  
  
दोषात्मभूवशतुराषाडतिक्रमजदोषात्मभर्तृवचसा  ।  
पाषाणभूतमुनियोषावरात्मतनुवेषादिदायिचरणः  ।  
नैषादयोषिदशुभेषाकृदण्डजनिदोषाचरादिशुभदो  ।  
दोषाग्रजन्ममृतिशोषापहोऽवतु सुदोषाङ्घ्रिजातहननात्  ॥ २२॥  
  
वृन्दावनस्थपशुवृन्दावनं विनुतवृन्दारकैकशरणम्  ।  
नन्दात्मजं निहतनिन्दाकृदासुरजनं दामबद्धजठरम्  ।  
वन्दामहे वयममन्दावदातरुचिमान्दाक्षकारिवदनम्  ।  
कुन्दालिदन्तमुत कन्दासितप्रभतनुं दावराक्षसहरम्  ॥ २३॥  
  
गोपालकोत्सवकृतापारभक्ष्यरससूपान्नलोपकुपिता  ।  
शापालयापितलयापाम्बुदालिसलिलापायधारितगिरे  ।  
स्वापाङ्गदर्शनज तापाङ्गरागयुतगोपाङ्गनांशुकहृति-  
व्यापारशौण्ड विविधापायतस्त्वमव गोपारिजातहरण  ॥ २४॥  
  
कंसादिकासदवतंसावनीपतिविहिंसाकृतात्मजनुषम्  ।  
संसारभूतमिह संसारबद्धमनसं सारचित्सुखतनुम्  ।  
संसाधयन्तमनिशं सात्त्विकव्रजमहं सादरं बत भजे  ।  
हंसादितापसरिरंसास्पदं परमहंसादिवन्द्यचरणम्  ॥ २५॥  
  
राजीवनेत्र विदुराजीव मामवतु राजीवकेतनवशम्  ।  
वाजीभपत्तिनृपराजीरथान्वितजराजीवगर्वशमन  ।  
वाजीशवाह सितवाजीश दैत्यतनुवाजीशभेदकरदोः  ।  
जाजीकदम्बनवराजीवमुख्यसुमराजीसुवासितशिरः  ॥ २६॥  
  
कालीहृदावसथकालीयकुण्डलिपकालीस्थपादनखरा  ।  
व्यालीनवांशुकरवालीगणारुणितकालीरुचे जय जय  ।  
केलीलवापहृतकालीशदत्तवरनालीकदृप्तदितिभू-  
चूलीकगोपमहिलालीतनूघुसृणधूलीकणाङ्कहृदय  ॥ २७॥  
  
कृष्णादिपाण्डुसुतकृष्णामनःप्रचुरतृष्णासुतृप्तिक रवाक्  ।  
कृष्णाङ्कपालिरत कृष्णाभिधाघहर कृष्णादिषण्महिळ भोः  ।  
पुष्णातु मामजित निष्णातवार्धिमुदनुष्णांशुमण्डल हरे  ।  
जिष्णो गिरीन्द्रधर विष्णो वृषावरज धृष्णो भवान्करुणया  ॥ २८॥  
  
रामाशिरोमणिधरामासमेत बलरामानुजाभिध रतिम्  ।  
व्योमासुरान्तकर ते मारतात दिश मे माधवाङ्घ्रिकमले  ।  
कामार्तभौमपुररामावलीप्रणयवामाक्षिपीततनुभा  ।  
भीमाहिनाथमुखवैमानिकाभिनुत भीमाभिवन्द्यचरण  ॥ २९॥  
  
सक्ष्वेळभक्ष्यभयदाक्षिश्रवोगणजलाक्षेपपाशयमनम्  ।  
लाक्षागृहज्वलनरक्षोहिडिम्बबकभैक्षान्नपूर्वविपदः  ।  
अक्षानुबन्धभवरूक्षाक्षरश्रवणसाक्षान्महिष्यवमती  ।  
कक्षानुयानमधमक्ष्मापसेवनमभीक्ष्णापहासमसताम्  ॥ ३०॥  
  
चक्षाण एव निजपक्षाग्रभूदशशताक्षात्मजादिसुहृदा-  
माक्षेपकारिकुनृपाक्षौहिणीशतबलाक्षोभदीक्षितमनाः  ।  
तार्क्ष्यासिचापशरतीक्ष्णारिपूर्वनिजलक्ष्माणि चाप्यगणयन्  ।  
वृक्षालयध्वजरिरक्षाकरो जयति लक्ष्मीपतिर्यदुपतिः  ॥ ३१॥  
  
बुद्धावतार कविबद्धानुकम्प कुरु बद्धाञ्जलौ मयि दयाम्  ।  
शौद्धोदनिप्रमुखसैद्धान्तिकासुगमबौद्धागमप्रणयन  ।  
क्रुद्धाहितासुहृतिसिद्धासिखेटधर शुद्धाश्वयान कमला  ।  
शुद्धान्त मां रुचिपिनद्धाखिलाङ्ग निजमद्धाव कल्क्यभिध भोः  ॥ ३२॥  
  
सारङ्गकृत्तिधरसारङ्गवारिधर सारङ्गराजवरदा-  
सारं गदारितरसारं गतात्ममदसारं गतौषधबलम्  ।  
सारङ्गवत्कुसुमसारं गतं च तव सारङ्गमाङ्घ्रियुगलम्  ।  
सारङ्गवर्णमपसारं गताब्जमदसारं गदिंस्त्वमव माम्  ॥ ३३॥  
  
ग्रीवास्यवाहतनुदेवाण्डजादिदशभावाभिरामचरितम्  ।  
भावातिभव्यशुभधीवादिराजयतिभूवाग्विलासनिलयम्  ।  
श्रीवागधीशमुखदेवाभिनम्यहरिसेवार्चनेषु पठता-  
मावास एव भवितावाग्भवेतरसुरावासलोकनिकरे  ॥ ३४॥  
  
इति श्रीमद्वादिराजपूज्यचरण विरचितं  
श्रीदशावतारस्तुतिः सम्पूर्णम्  
 भारतीरमणमुख्यप्राणान्तर्गत श्रीकृष्णार्पणमस्तु  
   
  
  
Encoded by Anand Ravipati (aravipati@dvaita.net)  
Proofread by Meera Tadipatri(mtadipatri@dvaita.net), Shrisha Rao (shrao@dvaita.org)  
  
