---
Category: vishhnu, dashAvatAra, vishnu
File name: parashurAmatantrammerutantre.itx
Indexextra: (Parashurama yantra)
Language: Sanskrit
Latest update: June 4, 2016
Location: doc_vishhnu
Proofread by: DPD
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: parashurAmatantram merutantre
engtitle: parashurAmatantram merutantre
itxtitle: parashurAmatantram (merutantrArgatam)
title: परशुरामतन्त्रम् (मेरुतन्त्रार्गतम्)

---
  
 श्रीपरशुरामतन्त्रं मेरुतन्त्रान्तर्गतम्   
  
 । अथ मेरुतन्त्रोक्तं श्रीपरशुरामतन्त्रम् ।  
  
अथातः सम्प्रवक्ष्यामि राममन्त्रं समाहृतम् ।  
आकल्पमेक एवायं जामदग्न्यो महाबलः ॥ १॥  
  
दुष्टक्षत्रतमोध्वंसी रेणुकोद्भूतभास्करः ।  
  
मन्त्रः  
ब्रह्मक्षत्राय विद्महे क्षत्रियान्ताय धीमहि ।  
तन्नो रामः प्रचोदयात् ॥  
  
भारद्वाजमुनिप्रोक्तो गायत्रं छन्द ईरितम् ॥ २॥  
  
श्रीमान्परशुरामोऽस्य देवता भक्तवत्सलः ।  
अष्टेषु त्र्यक्षिवेदार्णैर्मनोः प्रोक्तं षडङ्गकम् ॥ ३॥  
  
नेत्रयोः कर्णयोर्नासाद्वये चाधरयुग्मके ।  
स्तनयोर्भुजयोः पार्श्वद्वयेंऽघ्र्योर्विन्यसेत्पदम् ॥ ४॥  
  
आधारे हृदये मूर्ध्नि क्रमात्पादान्प्रविन्यसेत् ।  
के दृशि श्रोत्रनासायां कपोले हनुवक्रयोः ॥ ५॥  
  
कण्ठांसबाहुहस्तेषु पार्श्वहृत्पृष्ठकोदरे ।  
नाभिकट्योर्गुदे लिङ्गे ऊर्वोर्वा जानुजङ्घयोः ॥ ६॥  
  
पादे च विन्यसेद्वर्णान्ततो ध्यायेत्त्रिधा तनुम् ।  
  
सात्विकध्यानम् ।  
सात्त्विके श्वेतवर्णं च भस्मोद्धूलितविग्रहम् ॥ ७॥  
  
किरीटिनं कुण्डलिनं वरं स्वक्षवराभयान् ।  
करैर्दधानं तरलं विप्रं क्षत्रवधोद्यतम् ।  
पीताम्बरधरं कामरूपं बालानिरीक्षितम् ॥ ८॥  
  
तामसध्यानम् ।  
ध्यायेच्च तामसं क्षत्रं रुधिराक्तपरश्वधम् ।  
आरक्तनेत्रकर्णस्थब्रह्मसूत्रं यमप्रभम् ॥ ९॥  
  
राजसध्यानम् ।  
धनुष्टङ्कारनिर्घोषसन्त्रस्तभुवनत्रयम् ।  
चतुर्बाहुं मुसलिनं राजसं क्रुद्धमेव च ॥ १०॥  
  
विनियोगः  
अस्य श्रीपरशुराममन्त्रस्य भरद्वाज ऋषिः ।  
भक्तवत्सल श्रीपरशुरामो देवता । गायत्री छन्दः ।  
श्रीपरशुरामप्रीत्यर्थं अभीष्ठसिद्ध्यर्थं जपे विनियोगः ॥  
  
करन्यासः  
ब्रह्मक्षत्राय विद्महे अङ्गुष्ठाभ्यां नमः ।  
तन्नो अनामिकाभ्यां नमः ।  
क्षत्रियान्ताय तर्जनीभ्यां नमः ।  
रामः कनिष्ठिकाभ्यां नमः ।  
धीमहि मध्यमाभ्यां नमः ।  
प्रचोदयात् करतलकरपृष्ठाभ्यां नमः ॥  
  
हृदयादि न्यासः  
ब्रह्मक्षत्राय विद्महे हृदयाय नमः । तन्नो कवचाय हुम् ।  
क्षत्रियान्ताय शिरसे स्वाहा । रामः नेत्रत्रयाय वौषट् ।  
धीमहि शिखायै वषट् । प्रचोदयात् अस्त्राय फट् ॥  
  
मन्त्र पदन्यासः  
ब्रह्मक्षत्राय विद्महे नेत्रयोः । तन्नो अधरयुग्मके ।  
क्षत्रियान्ताय कर्णयोः । रामः स्तनयोः भुजयोः ।  
धीमहि नासाद्वये । प्रचोदयात् पार्श्वयुग्मके अङ्घ्र्योः ॥  
  
मन्त्र वर्णन्यासः  
  
ब्रं नमः मूलाधारे ।  
ह्मं नमः हृदये ।  
क्षं नमः मूर्ध्नि ।  
त्रां नमः नेत्रत्रय्यओः । नेत्रत्रयेषु  
यं नमः कर्णयोः ।  
विद् नमः नासायां ।  
मं नमः कपोले ।  
हें नमः हनौ ।  
क्षं नमः वक्त्रे ।  
त्रिं नमः कण्ठे ।  
यां नमः बाह्वोः ।  
न्तां नमः हस्तयोः ।  
यं नमः पार्श्वे ।  
धीं नमः हृदये ।  
मं नमः पृष्ठे ।  
हिं नमः उदरे ।  
तं नमः नाभौ ।  
न्नों नमः करयोः ।  
रां नमः गुदे ।  
मः नमः लिङ्गे ।  
प्रं नमः ऊर्वोः ।  
चों नमः जान्वोः ।  
दं नमः जङ्घयोः ।  
यात् नमः पादयोः ॥  
  
वैष्णवे तु यजेत्पीठे देवाग्राच्च चतुर्दले ।  
जमदग्निं च कालं च रेणुकां काममर्चयेत् ॥ ११॥  
  
तद्दलेषु षडङ्गानि तद्बाह्येऽष्टदले यजेत् ।  
दिक्षु वेदान् विदिक्पत्रेषूपवेदांस्ततो यजेत् ॥ १२॥  
  
ततश्चाष्टदले पूज्या विबुद्धाश्चावतारकाः ।  
ब्रह्मास्त्रं वैष्णवास्त्रं च रौद्रं वायव्यमेव च ॥ १३॥  
  
आग्नेयं चैव नागास्त्रं मोहनं स्तम्भनं तथा ।  
ऐन्द्रपालिकमस्त्रं च महापाशुपतं तथा ॥ १४॥  
  
पूजयेद्दशपत्रेषु द्वादशारे ततोऽर्चयेत् ।  
कश्यपं च भरद्वाजं विश्वामित्रं च गौतमम् ॥ १५॥  
  
वशिष्ठं नारदं चात्रिं पुलस्त्यं पुलहं क्रतुम् ।  
याज्ञवल्क्यं भार्गवं च षोडशारे ततो यजेत् ॥ १६॥  
  
संहिताश्च पुराणानि मीमांसा न्यायमेव च ।  
साङ्ख्यं पातञ्जलं शिल्पं वेदाङ्गानि च षट् क्रमात् ॥ १७॥  
  
सर्वाण्युपपुराणानि चेतिहासपुराणकम् ।  
स्मृतीस्तु भूपुराग्रे च दिगीशानायुधानि च ॥ १८॥  
  
यन्त्र ध्यानम्   
Please consult a tantra practitioner or a guru/teacher  
before using the yantra for worship.  
  
बिन्दुमध्ये श्रीपरशुरामपूजनम् ॥  
  
श्रीपरशुरामं ध्यायामि, आवाहयामि । परशुरामाय नमः ।  
आवाहनं समर्पयामि । पाद्यं समर्पयामि । अर्घ्यं समर्पयामि ।  
आचमनीयं समर्पयामि । मधुपर्कं समर्पयामि । स्नानं समर्पयामि ।  
वस्त्रालङ्कारान् समर्पयामि । यज्ञोपवीतं समर्पयामि ।  
गन्धान् धारयामि । नानापरिमलपत्रं पुष्पं समर्पयामि ।  
धूपमाघ्रापयामि । दीपं दर्शयामि ।  
नैवेद्यं समर्पयामि । पानीयं उत्तरापोषण, हस्तप्रक्षालनं,  
पादप्रक्षालनं, आचमनीयं, ताम्बूलं समर्पयामि ।  
कर्पूरनीराजनं दर्शयामि । मन्त्रपुष्पं समर्पयामि ।  
प्रदक्षिणानमस्कारान् समर्पयामि । अनया पूजया श्रीपरशुरामः  
सुप्रसन्नो वरदो भवतु ॥  
  
चतुर्दले ध्यानमन्त्राः ।  
    ॐ जामदग्न्याय नमः । ॐ कालाय नमः ।  
    ॐ रेणुकायै नमः । ॐ कामाय नमः ॥  
  
षड्दले ध्यानमन्त्राः ।  
    ॐ हृदयाय नमः । ॐ शिरसे स्वाहा । ॐ शिखायै वषट् ।  
    ॐ कवचाय हुं । ॐ नेत्रत्रयाय वौषट् । ॐ अस्त्राय फट् ॥  
  
अष्टदले बाह्यदिशायां वेदपूजन एवं ध्यानम् ।  
    ऋग्वेदाय नमः । यजुर्वेदाय नमः ।  
    सामवेदाय नमः । अथर्ववेदाय नमः ।  
    आयुर्वेदाय नमः । गान्धर्ववेदाय नमः ।  
    धनुर्वेदाय नमः । स्थापत्यवेदाय नमः ॥  
  
अष्टदले विष्णु अवतारपूजनं एवं ध्यानम् ।  
    ॐ मत्स्याय नमः । ॐ कच्छपाय नमः । ॐ वराहाय नमः ।  
    ॐ नृसिंहाय नमः । ॐ वामनाय नमः । ॐ रामाय नमः ।  
    ॐ कृष्णाय नमः । ॐ बुद्धाय नमः ॥  
  
दशदले अस्त्रपूजनं एवं ध्यानम् ।  
    ॐ ब्रह्मास्त्राय नमः । ॐ वैष्णवास्त्राय नमः ।  
    ॐ रुद्रास्त्राय नमः । ॐ वायव्यास्त्राय नमः ।  
    ॐ आग्नेयास्त्राय नमः । ॐ नागास्त्राय नमः ।  
    ॐ मोहनास्त्राय नमः । ॐ स्तम्भनास्त्राय नमः ।  
    ॐ ऐन्द्रास्त्राय नमः । ॐ महापाशुपतास्त्राय नमः ॥  
  
द्वादशदले ऋषिपूजनं एवं ध्यानम् ।  
    ॐ कश्यपाय नमः । ॐ भरद्वाजाय नमः ।  
    ॐ विश्वामित्राय नमः । ॐ गौतमाय नमः ।  
    ॐ वशिष्ठाय नमः । ॐ नारदाय नमः । ॐ अत्रये नमः ।  
    ॐ पुलस्त्याय नमः । ॐ पुलहाय नमः । ॐ क्रतवे नमः ।  
    ॐ याज्ञवल्क्याय नमः । ॐ भार्गवाय नमः ॥  
  
षोडशदले शास्त्रपूजनं एवं ध्यानम् ।  
    ॐ संहितायै नमः । ॐ पुराणाय नमः । ॐ मीमांसायै नमः ।  
    ॐ न्यायाय नमः । ॐ साध्याय नमः । ॐ पातञ्जलाय नमः ।  
    ॐ शिल्पाय नमः । ॐ शिक्षायै नमः । ॐ कल्पाय नमः ।  
    ॐ व्याकरणाय नमः । ॐ छन्दसे नमः । ॐ निरुक्ताय नमः ।  
    ॐ ज्योतिषाय नमः । ॐ उपपुराणाय नमः । ॐ इतिहासाय नमः ।  
    ॐ स्मृतये नमः ॥  
  
भूपुरेषु दशदिग्पालादिपूजनं एवं ध्यानम् ।  
    ॐ शं कुबेराय नमः ।  
    ॐ मं यमाय नमः ।  
    ॐ लं इन्द्राय नमः ।  
    ॐ वं वरुणाय नमः ।  
    ॐ हं ईशानाय नमः ।  
    ॐ रं अग्नये नमः ।  
    ॐ यं वायवे नमः ।  
    ॐ क्षं राक्षसाय नमः ।  
    ॐ ह्रीं ब्रह्मणे नमः ।  
    ॐ क्लीं विष्णवे नमः ।  
  
अष्टदिशापूजनं एवं ध्यानम्  
    पूर्वदिशायां ॐ इन्द्राय नमः ।  
    दक्षिणपूर्वदिशायां ॐ अग्नये नमः ।  
    दक्षिणदिशायां ॐ यमाय नमः ।  
    दक्षिणपश्चिमदिशायां  ॐ निरृतये नमः ।  
    पश्चिमदिशायां ॐ वरुणाय नमः ।  
    उत्तरपश्चिम दिशायां ॐ वायवे नमः ।  
    उत्तरदिशायां  ॐ कुबेराय नमः ।  
    उत्तरपूर्वदिशायां ॐ ईशानाय नमः ।  
  
    ईशानपूर्वदिशायां ॐ ब्रह्मणे नमः ।  
    नैरृत्यपश्चिमदिशायां ॐ अनन्ताय नमः ॥  
  
दशदिक्पाल आयुधपूजनं एवं मन्त्राः ।  
    ॐ वज्राय नमः । ॐ शक्तये नमः । ॐ दण्डाय नमः ।  
    ॐ खड्गाय नमः । ॐ पाशाय नमः । ॐ अङ्कुशाय नमः ।  
    ॐ गदायै नमः । ॐ त्रिशूलाय नमः । ॐ पद्माय नमः ।  
    ॐ चक्राय नमः ॥  
  
वर्णलक्षं जपेन्मन्त्रं सिताद्यघृतपायसैः ।  
हुनेद्ब्राह्मणभोज्यान्तं कृत्वा सिद्धो भवेन्मनुः ॥ १९॥  
  
ब्रह्मकर्मरतो नित्यं गायत्रीजपतत्परः ।  
स एव जायते सिद्धो नान्यविप्रः कदाचन ॥ २०॥  
  
गायत्र्या ःप्रथमं पादं पूर्वकृत्वा जपेन्मनुम् ।  
लक्षं प्राग्वद्धुनेद्रामं सात्त्विकं तत्र चिन्तयेत् ॥ २१॥  
  
सन्तानार्थं विवाहार्थं कृष्यर्थं वर्षणाय च ।  
विषयार्थं धनार्थञ्च वाक्सिद्ध्यर्थमुदाहृतम् ॥ २२॥  
  
सहस्रमयुतं लक्षं प्रयुतं कोटिमेव च ।  
साध्यकृच्छ्रेऽतिकृच्छ्रे च दैवसाध्ये त्वसाध्यके ॥ २३॥  
  
कार्या जपस्य सङ्ख्येयं क्रमाज्ज्ञेया दशांशतः ।  
होमः सर्वत्र विज्ञेयः प्रत्यवायनिराकृतौ ॥ २४॥  
  
तावदेव जपेद्विद्वान्गायत्रीजपतत्परः ।  
मनागपि न कर्तव्यो ब्रह्मद्वेषः कदाचन ॥ २५॥  
  
गायत्र्या मध्यचरणयुक्तं मन्त्रं जपेद्धुनेत् ।  
तिलौदनाज्यं रामं तु राजसं तत्र भावयेत् ॥ २६॥  
  
देशग्रामपुरादीनां बालानां च गवामपि ।  
रक्षणं स्यान्महामारी शीतला शान्तये तथा ॥ २७॥  
  
गायत्र्यन्तिमपादेन युक्तं मन्त्रं जपेद्ध्रुवम् ।  
होमः सर्षपतैलाक्तैस्तामसं चिन्तयेद्विभुम् ॥ २८॥  
  
सर्वशत्रुविनाशः स्याद्रोगादीनां तथा क्षयः ।  
एवं कुर्याद्यमुद्दिश्य तस्य नाशो भवेद्ध्रुवम् ॥ २९॥  
  
वैशाखे शुक्लपक्षे च तृतीयायां तु वार्षिकी ।  
भवेदस्य महापूजा तां भक्तः प्रयतश्चरेत् ॥ ३०॥  
  
रामभक्तं द्विजं नत्वा सङ्ग्रामे याति चेन्नृपः ।  
अवश्यं स रिपूञ्जित्वा कुशली स्वगृहं व्रजेत् ॥ ३१॥  
  
रामभक्तेन यो दत्तः पुस्तके लिखितो मनुः ।  
स तु सिद्धिप्रदो ज्ञेयो नास्ति तस्य पुरस्क्रिया ॥ ३२॥  
  
यत्किञ्चित्पुस्तकारूढं रामभक्तमुखोद्गतम् ।  
यन्त्रं मन्त्रोऽथवा विद्या तत्सिद्धं नास्ति संशयः ॥ ३३॥  
  
ज्ञात्वा षोडशसंस्कारैः संस्कृतं चार्यवंशजम् ।  
कुलद्वयविशुद्धं तु राममन्त्राधिकारिणम् ॥ ३४॥  
  
फिरङ्गा यवनाश्चीनाः खुरासानाश्च म्लेच्छजाः ।  
रामभक्तं प्रदृष्ट्वैव त्रस्यन्ति प्रणमन्ति च ॥ ३५॥  
  
कृत्वा तु वालुकामूर्तिं श्रीरामस्यार्चयेद्वने ।  
शान्तं शत्रुमदं कुर्यात्कुसुमानि च वै हुनेत् ॥ ३६॥  
  
राज्ञोऽमुकस्य कटकं जुहोमीति तथा वदेत् ।  
सप्ताहार्वाक् तस्य सैन्यं नष्टं तावन्मितं भवेत् ॥ ३७॥  
  
महेन्द्राग्रे च काश्यां च यो जपेन्निर्जने वने ।  
वर्षादर्वाक् तस्य रामः प्रत्यक्षो जायते ध्रुवम् ॥ ३८॥  
  
सोमवारे काशिकायां गयायां पितृपक्षके ।  
पुष्यार्के पौर्णमास्यां च प्रयागे तु मृगे रवौ ॥ ३९॥  
  
गोदावर्यां सिंहगेऽर्के गङ्गाद्वारे घटस्थिते ।  
सूर्यग्रहे कुरुक्षेत्रे रामो गच्छति सर्वदा ॥ ४०॥  
  
आद्यो रामो जामदग्न्यः क्षत्रियाणां कुलान्तकः ।  
परश्वधधरो दाता मातृहा मातृजीवकः ॥ ४१॥  
  
समुद्रतीरनिलयो महेशपाठिताखिलः ।  
गोत्राणकृद्गोप्रदाता विप्रक्षत्रियकर्मकृत् ॥ ४२॥  
  
द्वादशैतानि नामानि त्रिसन्ध्यं यः पठेन्नरः ।  
नापमृत्युं न दारिद्र्यं न च वंशक्षयो भवेत् ॥ ४३॥  
  
श्रीमत्परशुरामस्य गायत्र्येषा महाद्भुता ।  
राज्यकृत् कलिभूपानां सर्वतन्त्रेषु गोपिता ॥ ४४॥  
  
 ॥ इति श्रीमेरुतन्त्रे परशुरामतन्त्रं सम्पूर्णम् ॥  
  
  
Profread by DPD, PSA Easwaran  
  
  
