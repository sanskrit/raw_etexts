+++
"Text title" = "shrIveMkaTeshastotram 3"
"File name" = "veMkaTeshastotram.itx"
itxtitle = "veNkaTeshastotram 3 (shriyA pariShkRitoraskam)"
engtitle = "shrIveMkaTeshastotram 3"
Category = "vishhnu, venkateshwara, stotra, vishnu"
Location = "doc_vishhnu"
Sublocation = "vishhnu"
SubDeity = "venkateshwara"
Texttype = "stotra"
Author = "vIrarAghavAchArye"
Language = "Sanskrit"
Subject = "philosophy/hinduism/religion"
"Transliterated by" = "Malleswara Rao Yellapragada malleswararaoy at yahoo.com"
"Proofread by" = "Malleswara Rao Yellapragada malleswararaoy at yahoo.com"
Description-comments = "with shrIpadmAvatIstotra"
Source = "Venkatesha Kavyakalapa"
Indexextra = "(Venkatesha Kavyakalapa)"
"Latest update" = "June 10, 2016"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "वेण्कटेशस्तोत्रम् ३ (श्रिया परिष्कृइतोरस्कम्)"

+++
  
 श्रीवेङ्कटेशस्तोत्रम्   
श्रिया परिष्कृतोरस्कं दयामय शुभाकृतिम् ।  
श्रीवेङ्कटशिखारत्नं श्रीनिवासं भजामहे ॥ १॥  
  
सते वैकुण्ठखण्डेऽस्मिन्ननन्ताश्चर्यवैभवे ।  
सुलभाय नमः पुंसे दुर्लभात्मसमाय नः ॥ २॥  
  
अञ्जनाद्रिशिरस्यात्तव्यञ्जनायाञ्जनच्छिदे ।  
अञ्जनाभाय शुद्धाय रञ्जनायात्मने नमः ॥ ३॥  
  
अव्यक्ताय सुसूक्ष्माय स्वयंव्यक्ताय भास्वते ।  
वृषभाद्रिविनोदाय विशुद्धज्योतिषे नमः ॥ ४॥  
  
तस्मै परस्मै कस्मैचित्पुंसे संसेविताङ्घ्रये ।  
सुरासुरनरैर्मुक्तैरिव नित्यश्रिये नमः ॥ ५॥  
  
अद्रीकृतमहातल्पमविकल्पदयानिधिम् ।  
आश्रितप्रार्थनाकल्पमाकल्पयतु मे मनः ॥ ६॥  
  
अखर्वपूर्वदेवादिगर्वसर्वङ्कषौजसे ।  
नमः श्रीशाय शर्वादिसुपर्वस्तुतपर्वणे ॥ ७॥  
  
उत्तुङ्गाचलशृङ्गस्थो दयारङ्गैरपाङ्गितैः ।  
समानपि समान्पश्यन् जन्तून् मन्तून्क्षिपेत्स नः ॥ ८॥  
  
आकृष्य भविनो व्याजैः आधिव्याध्येकभेषजम् ।  
अनुभावयते रूपं निधये श्रीश्रियै नमः ॥ ९॥  
  
नित्यश्रीवासनिर्दुष्टहृदयाय दयात्मने ।  
निखिलानुग्रहैकार्थविग्रहाय नमोऽस्तु नः ॥ १०॥  
  
अर्चिताय नमो दिव्यैस्सुमनोभिस्सुगन्धये ।  
विबुधामृतदायास्तु वृषभाद्रिविशोभिने ॥ ११॥  
  
घनपत्रलसिम्हाद्रिवनच्छायेन वर्प्भणा ।  
घनाघनसमानेन जनतापच्छिदे नमः ॥ १२॥  
  
नानाशाखोपपन्नाय सुपर्णोद्भासितात्मने ।  
निश्शेषफलदायास्तु नमः कल्पद्रुमाय नः ॥ १३॥  
  
यामुनाध्वगतोद्बोधसुमनस्संस्तुतात्मने ।  
नित्यगोपजनेष्टाय गोविन्दाय नमोऽस्तु नः ॥ १४॥  
  
बालोपच्छन्दनन्यायकृतविश्वहितं परम् ।  
अवतीर्णं प्रभुं तीर्णक्लेशं कारणमाश्रये ॥ १५॥  
  
कप्यासकञ्जनेत्राय नमः कल्मषहारिणे ।  
मनःप्रग्रहरूद्वाक्षवशीकार्याय विष्णवे ॥ १६॥  
  
प्रशस्तनागपृष्टेऽस्मिन्नाकपृष्ठ इव स्थितम् ।  
नित्यसूर्याश्रयं धाम जगत्सवितृ तन्नुमः ॥ १७॥  
  
अपारविभवानेकतीर्थे दिव्ये वृषाचले ।  
मध्यलोकमहारत्ने वसते विष्णवे नमः ॥ १८॥  
  
आनन्दनिलयख्यातविमानान्तर्विभूषणम् ।  
अशेषेश्वरमानन्दमयं ब्रह्म परं स्तुमः ॥ १९॥  
  
सेवे तौ दम्पती दिव्यौ यावेनांसि भवार्दितान् ।  
हरावः प्रणिपात्येति वराहक्षेत्रमाश्रितौ ॥ २०॥  
  
प्रणिपात्यानुगृह्यापि पद्मया प्रेषितान् जनान् ।  
प्रपाद्य परमानन्दे मज्जयित्रे नमो नमः ॥ २१॥  
  
सप्तपर्वतसोपानसमारोहश्रमैर्भवान् ।  
अघानि फलयन् श्रीश स्वात्मसात्कुरुते श्रितान् ॥ २२॥  
  
आरुह्य पर्वतानुच्चैः अधःस्थान् वीक्ष्य साधवः ।  
भक्ताभक्तान्तरं श्रीमन्नेतावदिति मन्वते ॥ २३॥  
  
यं त्वां मुक्तामयाकल्पं सदा मुक्तामयाः श्रिताः ।  
मुक्ता मयापि पाप्मानः येन श्रीनाथ ते नमः ॥ २४॥  
  
अदृष्टश्रीनिवासानामश्रिताहीन्द्रभूभृताम् ।  
परो दूरेऽस्ति वैकुण्ठः इति धीरस्त्यपवित्रमा ॥ २५॥  
  
अमृतस्यन्दिभिर्मुक्तैर्नित्यमुक्तैस्सभक्तिकम् ।  
सुमैस्सुवर्णैस्त्वं नित्यमुक्तैश्च श्रीनिधेऽर्च्यसे ॥ २६॥  
  
चित्रभूरमृतं तेजः प्राणः खं ब्रह्म माधव ।  
मूलं फलं रसो वै स सुखं तत् सर्वमप्यसि ॥ २७॥  
  
घनाघनप्रभं शेषधराधरशिरःस्थितम् ।  
रमारमणमाहुस्त्वां परापरविदो गतिम् ॥ २८॥  
  
वन्दे वैकुण्ठशैलेशं वैकुण्ठं कुण्ठितांहसम् ।  
एककण्ठ्यं प्रमाणानां यत्र, यस्यापि च श्रिया ॥ २९॥  
  
निहत्यान्तस्तमो लोकानवते नवतेजसे ।  
सर्वगन्धरसाय स्याद्विचित्र श्रीश ते नमः ॥ ३०॥  
  
अस्तदोषं समस्ताढ्यं शस्तं कस्तं स्तवैस्स्तुवन् ।  
पारं द्रक्ष्यत्यतो नैष परीहासाय मे श्रमः ॥ ३१॥  
  
sएच्तिओन्   
श्रीवेङ्कटेशाय नमः ।  
ज्ञानशीलनिधिं नौमि मुनिं श्रीरङ्गलक्षणम् ।  
गुरुं, गुरोर्मुखाद्यस्य श्रीवासो भरमग्रहीत् ॥ ३२॥  
  
प्रपद्ये पञ्चसंस्कारगुरुं त्रव्यन्तलक्ष्मणम् ।  
नित्यश्रीवासनिध्यानपूर्णेज्यं प्राज्ञयोगिनम् ॥ ३३॥  
  
नानाकृतिकृतक्षेमं नारायणगिरिस्थितम् ।  
प्रपत्तिदर्शनं वन्दे देशिकं वेङ्कटेश्वरम् ॥ ३४॥  
  
श्रुतिचक्षुर्बलद्योऽसौ श्रीनिधिं देवतोत्तमम् ।  
स्थापयामास योगीन्द्रश्शेष एतं श्रयेऽनिशम् ॥ ३५॥  
  
बद्धाञ्जलिपुटो नित्यं प्रपद्ये सप्त पर्वतान् ।  
श्रिया विहरते सार्धं येषु नः पुरुषोत्तमः ॥ ३६॥  
  
अहीन्द्रशैलवास्तव्यमद्भुतं धाम तन्मयि ।  
अपाङ्गरिङ्गणं किञ्चिदातनोत्वनुकम्पया ॥ ३७॥  
  
आनन्दात्म यदाश्रित्य सुखमिन्धे जगत्त्रयम् ।  
शेषशैलशिरोरत्नं प्रत्नं तद्दयतां मयि ॥ ३८॥  
  
महिमाऽनन्यसामान्यो मान्यं सौलभ्यमीश्वरे  
श्रूयतेऽस्तीति यत्तस्य देव एष निदर्शनम् ॥ ३९॥  
  
कटाक्षाय नमस्तस्मै वेङ्कटब्रह्मणो विभो ।  
अनुकम्पामुपाश्लिष्य जाग्रद्यः कुरुते जगत् ॥ ४०॥  
  
निःश्रेयसस्थलमिवैष फणिन्द्रशैलो ।  
नाथ त्वया भवति मङ्गलविग्रहेण  
तन्मादृशाननुगृहाण तथा यथा त्वाम् ।  
आराधयेयुरपि तामनपेक्ष्य मुक्तिम् ॥ ४१॥  
  
नूनं वसन्नपि भवानमृते विभूतौ  
आत्मप्रभाभिरतसीसुममेचकाभिः ।  
व्याप्नोति वेङ्कटविभो भुवनान्यथापि  
भाग्याय नस्तव तु मङ्गलविग्रहोऽयम् ॥ ४२॥  
  
पित्रोरनुग्रहपदं न परं सुपुत्राः  
दुष्टास्सुता अपि तदस्तु रमानिवास ।  
बाढं तु विश्वसिमि हानपदं न चाहं  
क्केवोपयोक्ष्यत इयं करुणा विना माम् ॥ ४३॥  
  
याचे भवन्तमिह काङ्क्षितमर्पयेति  
नो चेद्विभो क्क तव गच्छतु शेष एषः ।  
त्रायस्व वा वृषगिरीश दयाप्रभावात्  
आहो त्यज ध्रुवमिदं शरणं त्वमेव ॥ ४४॥  
  
द्विदशशतरसज्ञो नायमीष्टेऽपराधान्  
मम गणयितुमेषा निष्कृतिस्सा क्क कोणे ।  
अतिविमलधियो यां यां मुनीन्द्रास्स्मरन्ति  
त्वयि शमयतु तत्तान् साञ्जलिर्मे प्रणामः ॥ ४५॥  
  
सकृदपि यदि शेषश्शेषशैलेश्वर त्वां  
नमति निहितबुद्धिः तत्प्रभृत्येष धन्यः ।  
मम तु किमिह कुर्यां चञ्चलं मानसं यत्  
क्षणमपि न पुनस्त्वद्व्युग्रतामेति कृच्छात् ॥ ४६॥  
  
त्वयि विनिहितबुद्धिर्नाथ जात्वेष भूयात्  
भवतु मयि दया ते मा प्रतीक्षस्व किञ्चित् ।  
तृणमपि न चलेत्त्वामन्तरेणेति सत्ये  
मम कथमिह यत्नस्सिध्यतु त्वां विनैव ॥ ४७॥  
  
अनुदिनमतिभाग्यादाश्रयन्ते भवन्तं  
य इह विमलचित्ताः द्विष्टसंसारदुःखाः ।  
न न भवति तदा नः तैस्सह त्वत्स्तवेच्छा  
वृषगिरिभुवि विष्णो मां यदि त्वं दयेथाः ॥ ४८॥  
  
पुनन्तु पादाम्बुजयुग्मरेणवः  
फणीन्द्रशैलेश्वर ते प्रतिक्षणम् ।  
स्मरन् ध्रुवं यान् समयेषु सादरं  
प्रगल्भते प्रार्थितलम्भने जनः ॥ ४९॥  
  
वृषाद्रिशृङ्गे विभवं श्रियःपते  
विभाव्य ते विस्मरतात् कथं जनः ।  
मुहुर्मुहुर्यः क्रमशोऽनुसंहितो  
विधास्यति त्वय्यतुलां दृढां मतिम् ॥ ५०॥  
  
श्रियःपते वैभवमेव ते महत्  
यदाश्रितस्सप्त गिरीनहो जनः ।  
अखिन्नपादस्सुखमेव लङ्घयन्  
सिसेविषुस्त्वामभिवन्द्य मोदते ॥ ५१॥  
  
जगन्नियन्ता न भवेद्भवेद्वा  
      नास्ते यतो जातु न दृश्यतेऽपि  
यद्यस्ति दृश्येत तदेति पक्षः  
      त्वया वृषाद्रीश विलीयते स्म ॥ ५२॥  
  
आम्नायबाह्ये जगति प्रभूते  
      न कश्चन त्वां ध्रुवमभ्युपैष्यत् ।  
नचेद्भवान् शेषमहीध्रभूमौ  
      अद्योतयिष्यत्स्वमनन्यवेद्यः ॥ ५३॥  
  
मन्ये य एतादृशमीश्वरं त्वां  
      प्रवर्तते हन्त जनो निरोद्धुम् ।  
कलेस्स कोऽपि प्रभवः प्रमूढः  
      कथञ्च केनापि न शिक्षणीयः ॥ ५४॥  
  
भोक्तव्यं कृतमिति निश्चिता मतिर्मे  
      खेदस्तु प्रतिदिनमप्यसह्य एषः ।  
याचेऽहं वृषगिरिनाथ दीनदीनः  
      पापानि प्रशमय मे कटाक्षितैस्ते ॥ ५५॥  
  
धन्यास्ते फणधरभूधरे तु वृक्षाः  
      धन्यास्ते प्रतिदिवसं तु किङ्करास्ते ।  
धन्यास्ते विमलधियः स्तुवन्ति ये त्वां  
      धन्यस्स्यामहमिह ते कटाक्षितेन ॥ ५६॥  
  
ब्रह्माद्याः प्रणिहितमानसास्सुरास्ते  
      सन्तीति श्रितदय मा भवानुदास्ताम् ।  
सत्यं यत्तव न सुदुर्लभाः स्तवास्ते  
      दिष्ठ्या तु क्षणमिह दत्तदृष्टिरस्मि ॥ ५७॥  
  
इष्टं यद्भवति तदाप्तये जगत्यां  
      सुस्पष्टं वदति जनो ह्युपायभेदान्  
सन्त्वेते, यदि न भवान् दयेत किं स्यात्  
      त्तद्याचे द्रुतमिह मे फलं प्रयच्छ ॥ ५८॥  
  
यस्यादरेण भवतो ननु वेङ्कटाख्यः  
      पापापनोदनविधौ पटुरेष शैलः  
यस्यानुभावमनुमाय महर्षयस्ते  
      वाञ्छन्ति तत्र तृणतां तमहं भजामि ॥ ५९॥  
  
श्रीश त्वया किमिति वाऽऽद्रियते वृषाद्रिः  
      तस्याथवा फलमिदं तपसस्तु कस्य ।  
ज्ञानेन वा किमथ तस्य वृषाद्रिनाथ  
      चित्ते तु मे वस न किञ्चन कर्तुमीशे ॥ ६०॥  
  
लज्जे न कर्तुमिह किञ्चन यन्निषिद्धम्  
      बद्धाञ्जलेस्त्वयि नतिस्तु न बुद्धिपूर्वा ।  
भव्यं तथापि भवितेति वृषाद्रिनाथ  
      मन्ये दयार्द्रभवदीयकटाक्षलाभात् ॥ ६१॥  
  
कदाचिदासाद्य वृषाद्रिशृङ्गं  
      विलोक्य ते वैभवमाश्रितस्त्वाम् ।  
सत्यं हरे वेङ्कटशैलनाथ  
      विहातुमिच्छेन्न कदापि तु त्वाम् ॥ ६२२॥  
  
अहमहमिकया सिसेविषूणां  
      यदि निचयं प्रतिवासरं जनानाम् ।  
वृषगिरिशिखरे विलोक्य ऋध्नो-  
      त्यथ किमु ते पदसेविनां विचारः ॥ ६३॥  
  
विसृत्वरो यस्य कटाक्ष एष  
      विनम्रमिष्टैरभिषिञ्चति द्राक् ।  
भजे तमेतं वृषशैलदेवं  
      श्रियःपतिं शेखरमागमानाम् ॥ ६४॥  
  
निरत्ययं खेलतु भावना मे  
      यथा च ते मङ्गलविग्रहेऽस्मिन् ।  
तथा दयेथाः वृषशैलनाथ  
      यथा च नान्यत्र गतिर्ममास्तु ॥ ६५॥  
  
यस्यानुभावं स्वयमैकमत्यात्  
      उच्चैर्वदन्ति श्रुतयो विभिन्नाः ।  
अहीन्द्रशैलस्य शिरोमणिं तम्  
      आश्रित्य नारायणमस्मि तुष्टः ॥ ६६॥  
  
हृदयेषु सतां वृषाद्रिशृङ्गे  
      निगमान्तेषु च नित्यमुल्लसन्तम् ।  
कमपि श्रितवत्सलञ्च लक्ष्मी-  
      पदलाक्षाङ्कितवक्षसं स्मरामि ॥ ६७॥  
  
अस्माकमार्तिशमनाय वृषाचलेऽस्मिन्  
      अध्यक्षितः कलशवारिधिकन्यकेशः ।  
कारुण्यसारकलितेन कटाक्षितेन  
      श्रेयस्तनोतु शरणम् जगतां त्रयाणाम् ॥ ६८॥  
  
निरीक्षमाणः कृपयाऽर्थिनं जनं  
      परीक्षमाणश्च वृषाचलेश तम् ।  
यथा न खेदोऽस्य भवेत्तथा भवान्  
      हितं वितन्नन्नखिलञ्च रक्षति ॥ ६९॥  
  
रमामुखाम्बुजोल्लासवीक्षणस्मेरचक्षुषः  
प्रसीदन्तु कटाक्षास्ते वृषशैलेशितुर्मयि ॥ ७०॥  
  
      अर्थादौ प्रौढिमाभावेप्यपरित्याज्यतां विदन्  
      श्रीनिवासस्तुतिं वेगाद्व्यतानीद्वीरराघवः ॥ ७१॥  
  
sएच्तिओन्  
       श्रीनिवासाय नमः  
सम्यग् विभाव्य सकलं पुनरैहिकाद्यं  
      मायावशेन भवता कमलेश सृष्टम् ।  
सर्वात्मकं सुखमयञ्च भवन्तमीहे  
      दृष्ट्वा गुरोश्च भवति स्वयमैकतान्यम् ॥ ७२॥  
  
अत्यन्तसुन्दरमुखाम्बुजमन्दहासात्  
      नेत्रोत्पलप्रहितनिस्तुलवीक्षितैश्च ।  
क्षेमं दधत्सकललोकनिदानमेष  
      शेषाद्रिशेखरमणिश्शरणं ममास्तु ॥ ७३॥  
  
कलशपयोधिजाकमलसोदरनेत्रयुग-  
      प्रहितकटाक्षवर्षकृतनीलिममूर्तिरसौ ।  
निगमशिरोभिराकलितनैजगुणांशकलः  
      कलयतु मङ्गलं सततमेष वृषाद्रिपतिः ॥ ७४॥  
  
पद्मयाऽलङ्कृतोरस्स्थलं प्रार्थये  
      पूरुषञ्चोत्तमं शेषशैलेश्चरम् ।  
दुःखमागन्तु मे दूरतः प्रक्षिपत्  
      भूरिकल्याणकृद्वीक्षितं प्रेष्यताम् ॥ ७५॥  
  
सुरमौलिमकुटमण्डनमन्दारस्रङ्मरन्दमेदुरितम् ।  
संवाहितं श्रिया नः श्रियं समेधयतु शौरिपदपद्मम् ॥ ७६॥  
  
कलशाम्बुराशिकन्याकौस्तुभवनमालिकादिकलितं तत्  
वक्षस्स्थलं विधत्तां वेङ्कटनाथस्य मङ्गलानि मम ॥ ७७॥  
  
दिवि तिष्ठति वृक्ष इव स्तब्ध इति त्वां धरेऽत्र तिष्ठन्तम् ।  
सकलफलकल्पवृक्षं पुरुषं श्रीमन् श्रुतिस्स्तौति ॥ ७८॥  
  
कलयामि सन्ततमिमं कमपि कृपावारिशेवधिं देवम् ।  
विनतजनजातरक्षादीक्षं श्रीभूमिवल्लभं शरणम् ॥ ७९॥  
  
वेङ्कटभूधरशिखरद्योति परं किमपि धाम निर्हेतु ।  
निखिलजगदेकहेतुर्नैसर्गिकगुणगभीरमस्तु हृदि ॥ ८०॥  
  
आश्रितरक्षणसूचकहस्ताम्बुजमुद्रमखिलदेवमिमम् ।  
शेषमहीधरभूषणमेष जनः श्रीनिधिं नमति ॥ ८१॥  
  
अनिदम्प्रथमानि वचांस्यशेषतो बोधयन्ति यं देवम् ।  
विनतातनयमहीधरशिखरपरिष्कारमाश्रये श्रीशम् ॥ ८२॥  
  
सर्वत्र जगति तिष्ठन् सर्वस्याप्यश्रयः श्रियःकान्तः ।  
नारायणशिखरिशिरःपरिष्कृतिश्शरणमस्तु देवो नः ॥ ८३॥  
  
विद्युदुदञ्चितदीप्तिस्तरुणो धाराधरो यथा देवः ।  
अञ्जनगिरिमधितिष्ठन्नञ्जनमखिलं व्यपोहतु श्रीशः ॥ ८४॥  
  
जगतस्सुखमेधयते मेधां भक्तिञ्च सम्पदं ददते ।  
वृषपर्वतशिखरजुषे श्रीमण्डितवक्षसे नमम्सततम् ॥ ८५॥  
  
प्रह्लादमन्वगृह्णात्कृपानिधिः श्रीनृसिंहमूर्तिर्यः ।  
सिंहाचलशिखरगतो देवः श्रीवल्लभस्स एष गतिः ॥ ८६॥  
  
सप्ताचलाधिनाथो द्विसप्तलोकाधिराज एष हरिः ।  
सङ्ख्यातीतै रूपैस्समुल्लसन् श्रीपतिः परं शरणम् ॥ ८७॥  
  
       सप्तशैलस्वामिने नमः ।  
॥ श्रीमते हयवदनपरब्रह्मणे नमः ॥  
  
॥ वर्णमालास्तवः ॥   
अस्तु वस्त्विदमनन्तभूधरे निस्तुलद्युति समस्तदैवतम् ।  
शस्तदं श्रितवतामुरस्तलन्यस्तमानितरमं परं हृदि ॥ ८८॥  
  
आदरेण वृषभूधरेशितुर्मेदुरेण भयधैर्यनिश्चयैः ।  
पङ्कजातसदृशे पदे नतिः पङ्कजातशमनीयमस्तु नः ॥ ८९॥  
  
इज्ययाऽहमहिराजभूभृतः प्राज्यया परिबृढं प्रहर्षयन् ।  
नित्यमस्य पदपद्मचिन्तया कृत्यकृद्भवितुमस्मि कामनः ॥ ९०॥  
  
ईडितुं श्रुतिगणैस्सदोद्यतैः व्रीडितं हि यमनन्तभूमकम् ।  
तस्य शेषगिरिशृङ्गवासिनः न्यस्य पद्यधिमुदस्मि मे भरम् ॥ ९१॥  
  
उच्चनीचपदभेदचिन्तनां व्युच्चरन्त्यविकलं विना यतः ।  
पद्मवासरसिकापतेर्दयासद्मनो दृश इमं श्रयेऽनिशम् ॥ ९२॥  
  
ऊर्जितं किमपि धाम संश्रये वर्जितं स्वयमशेषहेयतः ।  
शेषशैलशिखराग्र्यभूषणं शेषभूतनिखिलं श्रियःपतिम् ॥ ९३॥  
  
ऋद्धिरत्र च परत्र चार्थ्यते सिद्धिरात्मशुभकर्मणो यतः ।  
व्यक्तिमेत्य वृषपर्वते स्थितं सक्तिमेति तमवेक्षितुं मनः ॥ ९४॥  
  
नॄनसावनुजिघृक्षुरादरादेनसा दिवमुपैतुमक्षमान् ।  
अञ्जनाचलशिरः श्रितो रमारञ्जनो य इममाश्रयेमहि ॥ ९५॥  
  
क्लप्तचेतसमदुष्टरक्षणे दृप्तदुष्टदमने च माधवम् ।  
अंहसां निधिरयं जनो हरिं रंहसा शरणमेति विश्वसन् ॥ ९६॥  
  
एति यो गिरिमुपैति ते पदं हेतिभूषणलसद्विभूतिक ।  
स श्रयत्यभिमतानि सत्पदान्यश्रमेण भुवनेष्वपि त्रिषु ॥ ९७॥  
  
ऐन्द्रमुख्यपदचिन्तनं वृथा चन्द्रकोटिजयिनो वृषेश्वर ।  
व्याकृतानवधिनामरूप ते ह्याकृतेः पदमिदं परं पदम् ॥ ९८॥  
  
ओजसैष विदधद्भुवं वशे भो जनाः नस्यति शेषभूभृति ।  
विप्रतीपविधिभिः किमस्ति वः क्षिप्रमेष शरणं चिकीर्ष्यताम् ॥ ९९॥  
  
औदरैकनिरतान् धनार्थिनोप्यादरेण हरिरेप मुक्तिदः ।  
पश्यतीह वृपवल्लभो जनाः नश्यथ स्वयमुपेत्य किं परान् ॥ १००॥  
  
अम्बुजाक्ष इह शेषभूधरे कम्बुचक्रलसदंसकुण्डलः ।  
प्रत्ननव्यबहुभव्यभूषणो रत्नराशिरिव राजति स्थिरः ॥ १०१॥  
  
अः परो यदिह तत्परः स्थितः, कः परश्शुभकरश्श्रयेम तम् ।  
शेषवासरसिकेऽत्र शेषिता शेषतापि यदशेषतस्स्थिरा ॥ १०२॥  
  
कमलदळविमलशीतळकर्णान्तविशाललोचनोदारम् ।  
कमपि कमलासनाथं कलये वृषशैलविहरणं कृष्णम् ॥ १०३॥  
  
खरशठकठोरहृदयस्वभावभेदिप्रभावभूमानम् ।  
खरकिरणकोटिभास्वरमखरकराह्लादमच्युतं वन्दे ॥ १०४॥  
  
गतिमन्येष्वात्मनि वा फलार्थिनामप्यनर्थिनाञ्च परम् ।  
सर्वान्तरं समेतं समया रमया दयानिधिं नौमि ॥ १०५॥  
  
घनसुकृतजनसमर्चित घनाघनप्रार्थ्यदिव्यभव्याभ ।  
अघनोदन जीवघनात् परं श्रियस्त्वां पतिं समीक्षेय ॥ १०६॥  
  
ङ्सङ्सिनित्यविचारो द्रव्यगुणस्पन्दसततघोषश्च ।  
व्यर्थो वृषशैलपतेस्सन्तश्चिन्तयत सन्ततं रूपम् ॥ १०७॥  
  
चरणं वृषशैलमणेस्तरणं जगतस्समाश्रये शरणम् ।  
अरुणाम्बुजदळसुन्दर करुणारसनिर्भरायताक्ष तव ॥ १०८॥  
  
छविभिस्सकलं तेजश्छादयते यस्स्वयम्प्रभः प्रभवः ।  
तमहं तरुणपयोधरवर्णं वृषशैलविहरणं प्रणतः ॥ १०९॥  
  
जगदवन-हरण-भवनाद्याश्चर्यक्रीडमञ्जनापीडम् ।  
रमया सनाथममलं हृदये मे प्रार्थये स्थितये ॥ ११०॥  
  
झटिति त्यजति भवन्तं सन्ततमभ्यस्तलोलुपं चित्तम् ।  
वृषशैलशिखरविहरण विवरीतुं त्वां कदा नु ते कामः ॥ १११॥  
  
ञाव् ञाविति कलहपरो भक्षे मार्जार इव जनो यत्र ।  
परहानि-स्वात्मसुखप्रवणस्तस्माद्रमेश रक्ष भवात् ॥ ११२॥  
  
टीकाश्शतं विधत्तां व्याचष्टां शृतिषु काममर्थशतम् ।  
किं तेन यदि विरज्य न भृङ्क्तेन ध्यायतीह विष्णो त्वाम् ॥ ११३॥  
  
ठक्किति यावत्प्राणाः न तनोर्निर्यान्ति तावदस्त्वेषः ।  
परिपोषितभक्तिरसो भुवि भवति ध्यानपूजनैश्श्रीश ॥ ११४॥  
  
डयत इति विहगमात्रं न कथञ्चन ते रथो यथा विष्णो ।  
अहमपि तथा न विधिरिव तथापि नाथ स्तुतिप्रियेक्षस्व ॥ ११५॥  
  
ढक्कादिवादनोल्बणनाट्यरसेन स्तवेन भव्येन ।  
अनुभूय राधयति यं शम्भुस्तं सिंहशैलगं स्तौमि ॥ ११६॥  
  
ण इति हि वर्णो वार्णासिद्धेर्विष्णोश्च वर्णने हेतुः ।  
नारायणसंज्ञां त्वयि नियमयति श्रीवृषाद्रीश ॥ ११७॥  
  
तटिदुज्ज्वलो घनो यो वनमालाशोभनो वृषाधीनः  
तद्दृष्टौ न भवेयुः केकाः कथमत्र पक्षिणां मध्ये ॥ ११८॥  
  
स्थिरकृष्ण पक्षरम्या हंसाः प्राप्ता अहं स इति यागम् ।  
स्वपरभिदैकपरा इह चित्रं शुद्धाश्चरन्ति वृषे ॥ ११९॥  
  
दक्षास्सन्ति गिरीशास्तदैव ते सर्वमङ्गलाकाराः ।  
सद्गणपतयस्सुगुहाश्शेषगिरीशान भक्तौघाः ॥ १२०॥  
  
धावन्ति च धोरन्ति च धयन्ति च त्वां स्तवैश्च धिन्वन्ति ।  
लब्धञ्च धारयन्ति श्रीशेत्थं पञ्चधा भक्ताः ॥ १२१॥  
  
नागेन्द्रनगवरं यो न गतो नगतो नरस्य नास्य भिदा ।  
फलदं नगस्य जन्म स्यादस्य तु निष्फलं जन्म ॥ १२२॥  
  
पाणिपयोजगतस्ते शङ्खो हंसस्सुदर्शनश्लिष्टः ।  
श्रीमन् पदपद्मगतैर्हंसैर्दृष्टोऽथ मानसे लसति ॥ १२३॥  
  
फलमिदमेवेति सतां फलदं त्वरयेति संसृतिं वहताम् ।  
यत्र परा प्रतिपत्तिः तत् त्वद्रूपं वृषाद्रीश ॥ १२४॥  
  
बेरैः पञ्चभिरेतैस्सव्यूहः पर इव त्वमुल्लससि ।  
वृक्ष इवैकस्स्तब्धो दिवि तिष्ठ्न् शेषशैलशिखरे त्वम् ॥ १२५॥  
  
भवतु भगवन्मुकुन्द श्रीवल्लभ वेङ्कटाद्रिशृङ्गमणे ।  
कुलदैव कल्पवृक्षन्त्येवं त्वयि मे वचोऽजस्रम् ॥ १२६॥  
  
मदनकदनैर्धंनायावेताल्या पारलौकिकैर्धर्मैः ।  
भृशमत्र कर्शितानां परायणं त्वं रसायनं भगवन् ॥ १२७॥  
  
यस्याः कणास्सरन्तो भाग्यवशात्संहतास्सुखाय भुवः ।  
विलसन्ति तत्रतत्र श्रीमन् वात्सल्यदीर्धिका सा त्वम् ॥ १२८॥  
  
रमयितुमेव रमां त्वं भूमिमविन्दः प्रजाश्च पासीति ।  
गमयति घोषो नाम्नोः कथां रमारमण गोविन्द ॥ १२९॥  
  
लक्ष्मीं शुकपुरि तपसा प्राप्य श्रीशैलशृङ्गशृङ्गारः ।  
तपसो विदूरभविनस्तपस्विनो वीक्षसे दयया ॥ १३०॥  
  
वन्दारुनन्दथुवहं बृन्दावनचारि वारिजाऽऽताम्रम् ।  
शुभशेषभोगवासं श्रीवास त्वत्पदं विभातु हृदि ॥ १३१॥  
  
शक्तो दिवि स्थितस्त्वं सर्वत्र तथापि शेषमायातः ।  
असमर्थबद्धभक्तव्रातसमाश्लेषविरहसन्तप्तः ॥ १३२॥  
  
षड्गुणमन्नं दिव्यं त्रिगुणरतान् सादरं समास्वाद्य ।  
अक्लेशतो विरक्तिं वर्धयसे वृषगिरीश त्वम् ॥ १३३॥  
  
सद्यः फलं प्रयच्छति कल्पतरौ सत्पशैलशिखरस्थे ।  
अनुकल्पभूतमल्पदमन्यद्दैन्येन किं सेव्यम् ॥ १३४॥  
  
हयवदनाद्यवतारैराब्रह्ममनुष्यमान्ध्यहर्तारम् ।  
वेदगिरिशिखरशेखरमिमं नुमो भक्तिधीवृद्व्यै ॥ १३५॥  
  
॥  इति वर्णमालास्तवः ॥  
  
sएच्तिओन्   
कुण्डलिराजगिरिस्थः खण्डितसकलान्तराय एष हरिः ।  
कल्याणं कलयतु नः कलशाकूपारकन्यकानिलयः ॥ १३६॥  
  
वृषगिरिशिखरविहारी वृषमुखविबुधाभिवन्द्यपदपद्मः ।  
वृषमस्मासु विधत्तां वीक्षावलितैर्विशिष्टकारुण्यैः ॥ १३७॥  
  
पुष्णासि भोगमखिलं क्लिश्नाति न किञ्चिदाश्रित इह त्वाम् ।  
तमिमं मुकुन्द वन्दे देवं त्वां वृषगिरीशानम् ॥ १३८॥  
  
अञ्जनाचलविभूषणं भजे कञ्जलोचनमशेषदैवतम् ।  
आदरेण निगमान्तदेशिको यो बभूव जगदुद्दिधीर्षया ॥ १३९॥  
  
श्रीनिधानमनपायि वत्सलं तन्निधानमधिशेषभूधरम् ।  
सावधानमनुभोक्तुमादरात्संविधानपरमस्तु मे मनः ॥ १४०॥  
  
आश्रये श्रितजनावने स्थितं धाम दिव्यमनघं दयानिधिम् ।  
वेङ्कटाचलविहारि वारिदश्यामसुन्दरमघापनुत्तये ॥ १४१॥  
  
कामये कमलकोमलं तव क्षान्तिसागर पदं परायणम् ।  
काम एष मम कापथे बत प्रस्थितिं न पुनरेतु किञ्चन ॥ १४२॥  
  
खेदवर्षकरकाभिराहते मोदहेतुरिह नो मनागपि ।  
कापथे पुनरिदं प्रवर्तते कष्टमीश्वर मनो रुणत्सि नो ॥ १४३॥  
  
इष्टमेतदिति वेङ्कटेश्वर स्वल्पमप्यमल नैव चिन्तये ।  
पारतन्त्र्यपरिकर्मितस्य मे तन्न युज्यत इति स्थितः पुनः ॥ १४४॥  
  
अञ्जनेश भुवि रञ्जयन्श्रितान् भञ्जनं न कुरुषे ममैनसः ।  
कञ्जलोचन कृपानिधे कथं कल्मषक्षपणनामकीर्तन ॥ १४५॥  
  
पापमच्युत कृतं पुनःपुनर्धीहरं खलु मयाऽनुभूयते ।  
पुण्यमस्ति यदि मे यदृच्छया पद्मवासरसिकेश पाहि माम् ॥ १४६॥  
  
दुष्कृतस्य करणे दृढं मनः दूयते पुनरथो मनागिव ।  
प्रत्यहं यदिदमीदृशं हरे कीदृशी गतिरहो भविष्यति ॥ १४७॥  
  
नास्ति मे गतिरनन्यवत्सल श्रीनिधे सकललोकरक्षक ।  
देहि दिव्यजलदोपमद्युते तापशान्तिमभयङ्करो भव ॥ १४८॥  
  
यावदच्युत पवित्रमानसप्राज्ञसादरसुभाषितास्पदम् ।  
जीवितं सकललोकमानितं तावदस्तु न तु चेत् मृतिं कुरु ॥ १४९॥  
  
देशिकैरनघदिव्यमानसैरादृते पथि भवन्मनोहरे ।  
श्रीनिवास कृपया मनाग्गतं पार्श्वगर्तपतनाच्च पाहि माम् ॥ १५०॥  
  
अम्बुजासनमुखैस्सुरैस्स्तुतं तुम्बुरुप्रभृतिगीतमप्यहम् ।  
शम्बरारिविवशोच्युतं श्रये त्वं बलेन तव रक्ष माधव ॥ १५१॥  
  
कामलेशहतचेतनो न यो माननीयविभवस्स संसृतौ ।  
सर्वशेषिशुभदिव्यदम्पतिप्रीतिमात्रमपि किन्न काम्यते ॥ १५२॥  
  
सर्वकामपरिपूर्णसेवया घोरकामवशता विनश्यति ।  
अद्भुतं तमिममञ्चनाचलद्योतमाश्रय मनः परां गतिम् ॥ १५३॥  
  
इन्द्रियाणि न वशे मनागपि श्रीनिवास तमसा वृत्तोऽस्म्यहम् ।  
जातु हन्त भवता भवत्प्रियैश्चेक्षितं सपदि मामुपेक्षसे ॥ १५४॥  
  
रक्ष सम्प्रति रमानिवास मां रागसम्भृतपरागपांसुलम् ।  
कालमेघ करुणारसैश्शुभैश्शोधयन् विहितशुद्धजीवनः ॥ १५५॥  
  
वेदपर्वतशिरस्स्थितं पदं वेद यत्तव रमानिधे जनः ।  
वेदनाभिरनुपप्लुतस्सुखं वेद सोऽत्र च परत्र चाखिलम् ॥ १५६॥  
  
इत्थमाश्रितजनावनप्रियं देवदेवमनघं दयानिधिम् ।  
श्रीनिवासमिह वीरराघवो दुष्कृतोद्यमहतीप्सयाऽऽश्रितः ॥ १५७॥  
  
उपनिषद्भिरुदीरितमादरादुदयतामुपबृंहणवर्णितम् ।  
सुरमहर्षिमुखस्तुतमद्भुतं मनसि सिंहमहीधरणं महः ॥ १५८॥  
  
किमिह नः कथया भवितान्यया त्वनयकल्पितया कथयानया ।  
अवहितं भव वेङ्कटभूधरे तव हितं निहितं महितं मनः ॥ १५९॥  
  
प्रणतलोकपरायणमानसं प्रणमत प्रणयेन परायणम् ।  
निखिलवेदगवेषितमद्भुतं वृषमहीधरदीप्तमिदं महः ॥ १६०॥  
  
निखिलतापनिबर्हणचुञ्चुना नियमितस्वकयुग्मविभूतिना ।  
श्रितरमः करुणासहचारिणा दिशति वीक्षितकेन स नस्सुखम् ॥ १६१॥  
  
सकलहंससमाश्रयणीयतां सकलहंसमिदं मणिनूपुरैः ।  
सपदि नः प्रतिपादयतीव ते कमलकान्ति पदं कमलापते ॥ १६२॥  
  
हितकृते कृपयेह महीतले महितमञ्जनशैलमधिश्रितम् ।  
अनघमद्भुतमङ्गलविग्रहं कमपि यामि गतिं कमलानिधिम् ॥ १६३॥  
  
आश्चर्यभूतनिरपायदयामयीभि-  
         रार्द्रीकृताखिलवृषाद्यचलस्थलाभिः ।  
बद्धादराऽऽहितनिमज्जनपावनीभि-  
         र्धाराभिराढ्यमवनीधरमाश्रितोऽस्मि ॥ १६४॥  
  
अभितो विशोभिगिरिकूटशेखर-  
         द्रुमशृङ्गतुङ्गतरशाखिकोज्ज्वलैः ।  
अधिनीरजातललितैरनोकहै-  
         र्हृदि पापनाशशुभतीर्थमस्तु नः ॥ १६५॥  
  
इतस्ततो भिन्ननिजप्रसारया  
         प्रभूतपापक्षयवारिधारया ।  
अदभ्रवेगोत्थकणाऽऽहिताभ्रया  
         मनश्शरीरञ्च ममास्तु शोधितम् ॥ १६६॥  
  
आकाशगं गामपि सम्प्रविष्टं  
         आकाशगङ्गासलिलं महान्तः ।  
श्रेय प्रदं संविनियोजयन्तो  
         भजन्ति लक्ष्मीश भवत्प्रियत्वम् ॥ १६७॥  
  
सहस्रसूर्योज्ज्वलदिव्यतेजस-  
         स्सरोजवासासहधर्मचारिणः ।  
सुखैस्सुशीतैर्हरितैः प्रभाभरैः  
         वनं मुदे तद घनपत्रचित्रितम्  ॥ १६८॥  
  
वने निवासोऽप्यवनेन जीविता  
         जनेष्वसक्तिर्जनतापहारिता ।  
घने स्थितिस्त्वय्यघनाशशीलता  
         त्वदद्रिलीनेषु हरे जनेरिताः ॥ १६९॥  
  
हरे गिरेरस्य हि सर्वतोमुख-  
         प्रदानशुद्धान्तरभावशोभिताः ।  
निवासिनोऽन्ते स्वयमात्तगौरवा  
         भवन्ति मान्या मुदिरा भवत्पदे ॥ १७०॥  
  
न श्रधा न मतिः न शक्तिरथ मे किं स्याददृष्टं शुभम्  
         धूर्तानां मम चास्ति का खलु भिदा वेषः प्रजामोहनः ।  
हे शेषाचलशेखरेश्वर रमानाथ प्रभो शाश्वत  
         ज्ञानानन्दविभूतिनायक नय त्वं मां स्वयं सत्पथम् ॥ १७१॥  
  
अन्तर्मे न हि मात्रयापि भवति प्रेम श्रियः प्रेयसि  
         स्वामिन्यद्भुतनिस्समाधिकगुणग्रामे शुभालम्बने ।  
कामोऽथापि भवद्विलोकनविधौ कामैकवश्यस्य मे  
         बाष्पस्वेदसगद्गदस्वरमुखप्राप्त्यै कथं युज्यते ॥ १७२॥  
  
भक्ताः केचन पावितन्निजगतस्त्वय्येव् पातिव्रतीं  
         बिभ्राणास्तव पादपद्मनतये शैलं समायान्ति ये ।  
तादृक्षाः मयि नित्यदुष्टहृदये नाथ प्रभो नीरद-  
         श्याम श्रीधर वीक्षणं सकरुणं याचे क्षिपन्तु स्वयम् ॥ १७३॥  
  
कामार्तन्न कथं मनो मम हरे यन्नाम नारीमयीं  
         हा कष्टं प्रतिमामपीक्षणपदं प्राप्तां जहात्येव न ।  
कल्याणे कमनीय उज्ज्वलतमे कालाम्बुदश्यामळे  
         काङ्क्षाकरुपतरौ वृषाचलमणौ कुर्यात्कदैतां रतिम् ॥ १७४॥  
  
भाग्यं भूरि वृषाचलेश कलये स्त्रीजन्महेतुं यतः ।  
         तारुण्योज्ज्वल तोयवाहसुभगे त्वय्यस्तु लीनं मनः ।  
एतत्साम्प्रतमम्बुजेक्षण यथा गोप्योऽपि कृष्णे त्वयि  
         प्रेमोद्गारकषायिकोमलहृदो नैवं मुनीन्द्रा यतः ॥ १७५॥  
  
आचार्यैरुपदिष्टमस्ति सुदृढं सञ्चिन्तितञ्च स्वयं  
         नातो बाह्यकुदृष्टिमोहनवशं मन्ये मनो यास्यति ।  
एवन्त्वेपि यदञ्जनाद्रिशिखरप्रद्योत लक्ष्मीनिधे  
         त्वद्रूपानुभवस्थमस्ति न मनः पापिष्ठमेतत्ततः ॥ १७६॥  
  
आगत्यान्तरवेक्षणाय भवतश्चित्तं न यत्तं बत  
         प्रस्थाने कृपया बहिश्च मनुते प्रान्ते समायात्विति ।  
ईदृक्तन्द्रि महाघमेतदनघं त्वाञ्चेत् दिदृक्षेत जा-  
         त्वेतद्वेङ्कटशैलनाथ भगवन् प्रत्यूहितं मा कुरु ॥ १७७॥  
  
त्वामेष प्रणतोऽस्मि ते परिजनान् येऽन्ये त्वदीयाश्च तान्  
         मा मे जातु मनः क्रुधा कलुषितं भूयाद्वृषाद्रीश्वर ।  
सह्यं सर्वमहो विचिन्त्य बहुना यज्जन्मना स्वार्जितम्  
         क्रोधः किन्तु महागसे पुनरतश्शान्तोऽस्मि वीक्षस्व माम् ॥ १७८॥  
  
बुध्धा यानि कृतानि सम्प्रति कथं पापानि तानि प्रभो  
         न स्मर्यन्त इहाञ्जनेश्वर मनो धूर्तं मदीयं ध्रुवम् ।  
स्थातव्यन्तु यथा तथा न भवितुं यत्नो भवन्तं पुन-  
         स्माक्षेपं स्मरयामि सर्वसमतां लक्ष्म्या सह त्वं हस ॥ १७९॥  
  
दूरेऽपोहय दुष्कृतानि कृपया पुण्यानि चेत्सन्ति मे  
         तानि श्रीश बलात्समूहय मयि प्रेम स्वय पोषय ।  
हे गोपीजनबान्धव प्रणिपताम्यन्या गतिर्नास्ति मे  
         तत् त्वं तत्त्वमनुत्तमं तव पदद्वन्द्वं सुखं दर्शय ॥ १८०॥  
  
भ्राजत्पीतसुवर्णचित्रवसनं काञ्चीकृतालङ्क्रियं  
         सालग्रामसुवर्णरत्नकुसुमप्रख्यातमाल्याञ्चितम् ।  
कान्तं ते घनसारपुण्ड्रललितस्मेरारविन्दोल्लस-  
         द्वक्त्रं दिव्यकिरीटमञ्जनपते रूपं स्वयं दर्शय ॥ १८१॥  
  
विरक्तगृहस्थप्रार्थना  
श्रीमानेष वृषाचलेन्द्रशिखरप्रान्तप्रदीपायित-  
         स्वैरव्यक्तसमस्तमङ्गलनिधिश्रीमूर्तिराधित्सताम् ।  
पद्मापादपयोजयुग्मविगलल्लाक्षापदेशोज्ज्वल-  
         न्मन्दस्यन्दिमरन्दमेदुरमहोरस्को विरक्तिं मम ॥ १८२॥  
  
कृत्याकृत्यविवेकदुर्विधमहानर्थोपनद्धोन्मद-  
         प्राज्ञंमन्यकरत्यजद्दरदृढप्रोन्माथि मन्मानसम् ।  
तन्मे सम्प्रति तं प्रति प्रणतयस्सन्तु प्रियो यश्श्रियः  
         प्रेमार्द्रं प्रणिधापयेन्मन इदं कामञ्च निर्यापयेत् ॥ १८३॥  
  
शृङ्गे शेषभुङ्गपुङ्गवगिरेस्तुङ्गे परं मङ्गलं  
         शृङ्गारं तमनङ्गभङ्गविधये सोऽहं शरण्यं गतः ।  
यो लक्ष्मीमुखपद्मलम्भितमहामोदानघापाङ्गित-  
         श्रेणीभृङ्गपरम्परास्वरसमस्वाङ्घ्रिश्रितस्वागतः ॥ १८४॥  
  
यत्खल्वाश्रममद्वितीयमनघं तत् सद्वितीयं श्रियः  
         प्रेयः प्राप्तमिदं द्वितीयमिह मे धर्मः परं वर्धताम् ।  
मा भूदञ्जनशैलशेखर हरे त्वत्पादपङ्केरुह-  
         प्राप्तस्यास्य कदापि कामकदनस्वल्पप्रसङ्गोऽपि मे ॥ १८५॥  
  
इज्यौपासनवैश्वदेवविधिना पूर्वं परञ्चाश्रमं  
         प्रत्यप्यन्नसमर्पणेन सुहितां वृत्तिं सुखं प्रेप्सतः ।  
श्रीमन्नञ्जनशैलशृङ्गविलसत्सन्तान सङ्कल्पय  
         स्वेनैव स्वककिङ्करत्वविभवस्थैर्यं सयूथस्य मे ॥ १८६॥  
  
त्वामेवानुभवन्निरन्तरमहं त्वत्पाददास्यप्रियः  
         त्वत्प्रीत्यै नियतं विधाय विधिवत्सर्वं गृहस्थोचितम् ।  
कामोद्दामकदर्थनानि कमलाकान्त प्रभावेण ते  
         दूरीकृत्य कृतार्थयेयमनिशं दीनं मदीयञ्च माम् ॥ १८७॥  
  
यस्तु प्राथमिकाश्रमस्स भगवन् क्षिप्रं व्यतीयाय मे  
         वानप्रस्थ इतीदमद्य जगति प्राप्तं भृशादर्शनम् ।  
संन्यासस्तु गृहस्थधर्मवहनव्याक्षिप्तनैजस्थितिः  
         तद्गार्हस्थ्यमिदं विधत्स्व नियतं धर्म्यं प्रियं ते मम ॥ १८८॥  
  
इत्थं वेङ्कटशैलशेखरपदाम्भोजद्वयैकप्रियः  
         कन्दर्पोद्भटदर्पधूननकृते देवं तमेव श्रयन् ।  
धर्म्ये वर्त्मनि वीरराघवकविर्वाञ्छन् शुभं वर्तनं  
         तत्तः प्रार्थितवानथास्य पठिताप्यस्त्वेतदीक्षापदम् ॥ १८९॥  
  
अधमर्णप्रार्थना  
श्रीकान्त श्रितसर्वलोकशरण श्रेयोनिधे शाश्वत  
         स्वाधीनाखिल शान्त वत्सल शुभप्रज्ञानशक्त्युज्ज्वल ।  
देवाधीश वृषाचलेश्वर दृढं त्वत्पादपद्मप्रियः  
         त्वद्भृत्यस्तव किङ्करोऽस्मि किमिति प्राप्तोऽस्मि कष्टां दशाम् ॥ १९०॥  
  
वेदो मानमशेषतस्स भगवांस्त्वं दैवतं केशवः  
         मान्याः व्यासपराशरादिमुनयो निष्कम्पनिर्धारकाः ।  
सत्येवं वृषशैलशेखर कथं त्वत्पादपद्मद्वयीम्  
         आश्रित्यापि जनोऽयमित्थमधुना कष्टस्य काष्टां गतः ॥ १९१॥  
  
उद्दिश्याङ्घ्रिमुदार ते यदि भवेदेकोऽभिनीतोऽञ्जलिः  
         केनाप्यच्युत कृत्स्नमस्य वृजिनं मुष्णासि पुष्णासि शम् ।  
तत्तादृक्प्रथपद्मवासरसिकालङ्कारवक्षस्स्थल  
         प्राज्ञैरित्थमुदीरितोऽसि तदिदं काले त्वया स्मर्यताम् ॥ १९२॥  
  
कालोऽयं कलिरत्र कल्पितमभूज्जन्म त्वयेदं तु नः  
         तस्मादस्मदिहास्ति कर्म नतरां भूयः प्रतीक्ष्यं त्वया ।  
कामं मोक्षपथस्स मास्तु सकलं त्वन्यत्तदेकोद्भवं  
         तत्किं नामनि वेङ्कटेश फणितोऽप्येवं न सन्तुष्यसि ॥ १९३॥  
  
नाहं संसृतिसागरान्तरमहावर्तभ्रमं प्रार्थये  
         नो वा त्वामपहाय दभ्रचिदनुस्वादक्षणं कामये ।  
नो वा सम्प्रति रङ्गलक्ष्मणमुनिन्यस्तात्मरक्षाभरः  
         त्वत्तस्त्वत्पदपद्मसेवनमहानन्दञ्च याचे स्वयम् ॥ १९४॥  
  
श्रीमन्नञ्जनशैलशेखर हरे स्वामिन्निदं शिष्यते  
         यत्ते पादपयोजसेवनमिहाऽऽदेहावसानेप्सितम् ।  
तत्तुभ्यं मयका मदीयकयुजा निर्वर्तय त्वं स्वयं  
         दूरीकृत्य भयं दयाजलनिधे दोषैकराशेर्मम ॥ १९५॥  
  
उत्पाद्य स्वयमुत्तमे खलु कुले विद्यासु युक्तास्वपि  
         व्यत्पाद्याद्भुतदेशिकाङ्घ्रिकमलात्सम्पाद्य यत्साम्प्रतम् ।  
वात्सल्येन वृषाचलेश नयतो वर्त्म स्वयं साधु माम्  
         अन्ते हन्त कथं नु घोरवृजिनारण्ये विसर्गे मतिः ॥ १९६॥  
  
स्थातुं युक्तमसंशयं समधिया मानावमानद्वये  
         नैवाथापि निदेशलङ्घनकृतं सह्यं सतां गर्हणम् ।  
आज्ञापालनतत्परस्य यदि मे कामो न सङ्कल्प्यते  
         पद्माकान्त सुपुत्रहानिविहितश्शोको भवन्तं दहेत् ॥ १९७॥  
  
हा हा हन्त मुकुन्द हास्यति कदा चिन्ताज्वरो मानसं  
         सर्वोप्येष वृथैव याति समयो दास्येऽपि तिष्ठासतः ।  
आकर्षन्ति यथायथं न च परीहारे मनाक् प्राभवं  
         नाथ त्वां शरणं गतस्य ऋणिता श्रीकान्त नैवोचिता ॥ १९८॥  
  
अद्य श्वस्तदनन्तरे दिवस इत्येवं मृषाभाषितैः  
         अर्थापेक्षिणमुत्तमर्णनिवहं नित्यं हरे वञ्चयन् ।  
सर्वं नारकमञ्जनाद्रिशिखरालङ्कार चेत्प्राप्नुयां  
         त्वत्कीर्तिर्मम दास्यवृत्तिरपि हा नूनं लयं यास्यतः ॥ १९९॥  
  
श्रीमन्नीदृशसाधुवर्त्मनयनप्राप्तं यशस्ते स्थिरं  
         कर्तुं किञ्च ममापि जन्म सफलीकर्तुं व्यवस्यन्निह ।  
दासे देव दयातरङ्गितशुभापाङ्गाल्पविक्षेपतः  
         क्षिप्रं सर्वमृणं विधूय मम देह्यत्यन्तदास्यं त्वयि ॥ २००॥  
  
इत्थं वेङ्कटशैलशृङ्गनिलयं सर्वार्थविश्राणनं  
         श्रीमन्तं हरिचन्दनं कुलधनं देवं परं संश्रयन् ।  
प्रेमोद्गारकषायितेन मनसा कैङ्कर्यविघ्नक्षयं  
         काङ्क्षन्नस्तुत वीरराघवकविः क्षेमाय देवोऽस्तु सः ॥ २०१॥  
  
पाणिमुद्रास्तवः  
पार्थं पुरा प्रणयतः पुरतो निषाद्य  
         पद्यं यदुत्तमरहस्यमसावगासीः ।  
संसेव्य वेङ्कटपतेऽत्र तदर्थदर्शि  
         हस्तेङ्गितं तव किमप्यभिधित्सुरस्मि ॥ २०२॥  
  
वाचामगोचरमनन्त पदाब्जयोस्ते  
         वेदेषु वैभवमशक्ततमेषु वक्त्रुम् ।  
का नाम मादृशमहाजडदुष्टवाचाम्  
         कार्ये वृषाचलपतेऽत्र कथा प्रवृत्तौ  ॥ २०३॥  
  
आशावशेन बहुधा विरचय्य कर्मा-  
         प्याशाधिपा मकलेषु मतङ्गजेषु ।  
न्यस्तासना इह पतन्ति जनाः फलं तत्  
         नित्यं लभध्वमिति वक्षि करेण किं त्वम् ॥ २०४॥  
  
दिव्यस्समस्त्यकृतकस्तमसः परस्ता-  
         दन्यस्स कश्चिदिति किन्नु मुधाऽभिमत्या ।  
भक्तैः प्रपत्तृभिरपि त्वपुनर्गतीदं  
         प्राप्यं परम् पदमिति प्रणयिन् ब्रवीषि ॥ २०५॥  
  
क्षेत्रं महिष्ठमिदमादिवराहदेव  
         कारुण्यकन्दलकटाक्षविनष्टकष्टम् ।  
         दत्ते त्रिवर्गमपवर्गमपीह तस्मात् ।  
         वस्तव्यमित्युपदिशस्युचितं रमेश ॥ २०६॥  
  
आरुह्य सप्त तव सेवनकाङ्क्षयाऽद्रीन्  
         आगच्छतः करुणया कमलेश पश्यन् ।  
अत्रैव तिष्ठत मदद्भुतदिव्यरूप-  
         दृष्टिप्रनष्टदुरिता इति किं ब्रवीषि ॥ २०७॥  
  
काकासुरेण कृतघोरविचेष्टितेन  
         काले जगत्रयपरिभ्रमणं विधाय ।  
यस्मिन्पदे निपतितं शारणार्थिना प्राक्  
         एतत्तदाश्रयत श्रीघ्रमिति ब्रवीषि ॥ २०८॥  
  
सन्ति प्रलोभनपराः फलमल्पमेव  
         दक्षाः प्रदातुमधरोत्तरमाशु देवाः ।  
सर्वत्र तत्र भविनां न सुखावकाशः  
         तन्मे पदं शरणमाश्रयतेति वक्षि ॥ २०९॥  
  
ये नाम केचन भवादृशवाञ्छितार्थ-  
         दोहप्रभावभरिताः प्रथितास्त्रिलोक्याम् ।  
तेप्येतदङ्घ्रिसरसीरुहपूजनेन  
         प्राप्ताः प्रभुत्वमिति किन्नु हरि ब्रवीषि ॥ २०९॥  
  
कामं भवेद्विविधनश्वरपूरुषार्थ-  
         लिप्साकुलं परवशं ललितं मनो वः ।  
तत्तादृशं सकलमप्यधिकं लभेध्व-  
         मेतत्पदाम्बुजमुपाय इति ब्रवीषि ॥ २१०॥  
  
अर्थ्यं फलं सकलमप्यचिरेण दातुम्  
         अर्चामिमामुपगतोऽस्मि दयैकरूपाम् ।  
कर्तव्यमप्यतिलघु प्रणिपातरूप-  
         मेतत्पदाब्ज इति देव हितं ब्रवीषि ॥ २११॥  
  
व्याजेन केनचिदशेषमपीश्वर त्व-  
         मानाध्य लोकमनुकम्पिकटाक्षितस्सन् ।  
अन्यद्विमुञ्चत् फलं सकलं फलं वः  
         पादाब्जमेव मम नित्यमिति ब्रवीषि ॥ २१२॥  
  
देवी दयेव दयिता हृदयं श्रिता सा  
         नित्याश्च केचन शुभायुधभूषणाद्यैः ।  
रूपैर्यथोचितमवाप्तमदङ्गभागाः  
         तद्वः कृते पदमिदन्त्विति वक्षि सद्भ्यः ॥ २१३॥  
  
मा नाम भूद्भयमुपाश्रयतां मनाग-  
         प्यह्नाय ते स्वयमिदं मम पादपद्मम् ।  
यें वो भयानकमताः मम हेतिभीताः  
         प्राप्स्यन्ति जीवितुमिति प्रथयस्यनन्त ॥ २१४॥  
  
कामैकभोगविवशांस्त्रिदशानुपेत्य  
         तेषां पशूभवितुमिच्छथ हन्त कस्मात् ।  
तस्माद्वरं विविधसच्चरणार्हभूमा-  
         वत्रैव वस्तुमिति बोधयसि प्रभो त्वम् ॥ २१५॥  
  
आराधनेषु विविधेष्वधिवेदमुक्ते-  
         प्वेतत्पदाब्जयजनं परमस्ति सन्तः ।  
आराधनं परतरन्त्विदमाश्रिताना-  
         मित्यादरेण वृषशैलमणे ब्रवीषि ॥ २१६॥  
  
एषा विभूतिरियतीदमुपर्यसौ मे  
         नित्या त्रिपादिति करेण परेण चोक्त्वा ।  
बम्भ्रम्यमाणमिह भव्यजगन्मय त्वं  
         लोकं निनीषुरवलोकयसे पदं ते ॥ २१७॥  
  
अत्युच्छितः परित एष धराधरेन्द्रः  
         पादेन पश्यत मयैवमधःकृतोऽत्र ।  
इत्थं मवद्वृजिनराशिमधो विदध्या-  
         मातः पदं प्रणमतेति वदस्यनन्त ॥ २१८॥  
  
गृह्णन्ति येऽत्र कुसुमानि कृतेषु साक्षा-  
         दभ्यर्चनेषु चरणैरमराः महान्तः ।  
क्षिप्तानि तेत्विह वहन्ति शिरोभिरेता-  
         न्यर्च्यं पदं तदिदमित्यधिदेव वक्षि ॥ २१९॥  
  
त्रैविक्रमश्चरण एष जगद्व्यधात्प्राक्  
         वज्रातपत्रमुखचिह्नविशिष्टशोभम् ।  
एकातपत्रवहवज्रधरादिभाव-  
         लिप्सा यदि प्रणमतेति वदस्यनन्त ॥ २२०॥  
  
स्थानात्सुदूरमवतीर्णवतस्ततस्ते  
         जङ्घान्तपादयुगलश्रमयापनाय ।  
भक्तान्नियोजयसि यस्य तवाद्भुतस्य  
         प्रेक्षालवप्रशमितश्रम एष लोकः ॥ २२१॥  
  
भक्तव्रजं वृषगिरीन्द्र विमोहनं त्वां  
         स्त्रीभावतस्त्वनुबुभूषुमनुग्रहीतुम् ।  
प्राङ्मैथिलीपरिणयात्कृतगौतमस्त्री-  
         रूपं दृषद्यमल लम्भयसेऽङ्घिरेणुम् ॥ २२२॥  
  
सा पादुकापि पदपङ्कजधारनात्प्राक्  
         साकेतराजपदमुत्तममध्यतिष्ठत् ।  
तस्मादिदं शिरसि धारयतां करस्थः  
         क्षेमस्सयोग इति वक्षि वृषाचलेन्द्र ॥ २२३॥  
  
मद्दिव्यशाखचरणैकपरायणत्वा  
         च्छाखेति वीक्ष्य चरणेत्यपि च प्रसिध्दिम् ।  
वेदस्स मां गिरिवपुर्वहतीह भक्त्ये-  
         त्येवं सुपर्णगिरिशृङ्गमणे ब्रवीषि ॥ २२४॥  
  
सत्यादिलोकनिलयांस्तव सेवनार्थे  
         वैकुण्ठलोकगमनोद्यमिनस्सुरान्त्त्वम् ।  
अत्रागतोऽस्मि वृषशैल इति ब्रवाणो  
         वित्रासितासुर समाह्वयसीति मन्ये ॥ २२५॥  
  
ज्ञानात्मके च भुवने जलधेश्च मध्ये  
         मान्येषु ते निगमराजशिरस्सु नित्यम् ।  
तुल्यम् श्रियःकमन निस्स्वपरार्थबुद्धि-  
         ष्वप्याविभातमुपदर्शयसेंऽघ्रिपद्मम् ॥ २२६॥  
  
संसारवारिधिरयं भवतामगाधो  
         जङ्घामितं जलमिवास्ति सुखेन लन्ध्यः ।  
मत्पादपद्मयुगलप्रणिपातमात्रा-  
         दित्यादरेण वदसीव वृषाद्रिनाथ ॥ २२७॥  
  
एवंविधानि विविधानि विबोधयंस्त्वं  
         विश्वं जनं निजपदाम्बुजसेवनेन ।  
धन्यं तनोषि दयया वृषशैलशृङ्गे  
         नित्यं स्थितोऽत्र निरपायरमानिवास ॥ २२८॥  
  
इति पाणिमुद्रास्तवः  
sएच्तिओन्  
नाथ श्रियो नळिनसुन्दरमाश्रयंस्ते  
         पादं पवित्रमपनीतसमस्तखेदः ।  
सार्वज्ञ्यरम्यसकलाद्भुतशेषवृत्ति-  
         धन्यो बुभूषति दयाम्बुनिधे ममाऽऽत्मा ॥ २२९॥  
  
नाथस्स एष नरकच्छिदपारशक्ति-  
         र्नाकस्य पृष्ठ इव नः प्रकटे प्रकृष्टे ।  
नारायणाचल इह स्वयमावरात्मा  
         भूमा रमासहचरः स्वगुणैस्समिन्धे ॥ २३०॥  
  
एष श्रिया सह हरिश्शुभदिव्यमूर्ति-  
         श्श्रेयो जनस्य सकलस्य विधित्सुरस्मिन् ।  
शेषाचले जयति वेङ्कटनाथनामा  
         किं भो जनास्तदितरत्र भजध्वमेनम् ॥ २३१॥  
  
ये नाम केचन रमेश समेश कर्म-  
         वैचित्र्यतः कलितबाह्यकुदृष्टिपक्षाः ।  
तेपि त्वदीयमनघं विभवं समीक्ष्य  
         वश्या भवन्ति तव कस्सदृशस्ततोऽस्तु ॥ २३२॥  
  
त्वामद्वितीयमखिलाश्श्रुतयो गृणन्ति  
         श्रीमन् सदैव रमयापि च सद्वितीयम् ।  
त्वद्भूमदर्शनसुखाम्बुनिधौ निमग्नाः  
         नैवान्यदम्बुजविलोचन लोकयन्ति ॥ २३३॥  
  
हा हा किमेतदधरोत्तरमद्य लोक-  
         स्सञ्चेष्टमान इति सात्त्विकसङ्घवादः ।  
सर्वज्ञ भावि परिशीलयतः कलौ ते  
         साधुत्वबुध्दिरिह चेत न रमेश भीर्मे ॥ २३४॥  
  
शक्तिस्तवास्त्यनवधिर्हि यथा तथैव  
         श्रीकान्त सन्त्यनवधीनि ममप्यधानि ।  
सर्वाधिकस्य तव साम्यमिदं न युक्तं  
         तत्त्वं विचिन्त्य दययोचितमत्र कुर्याः ॥ २३५॥  
  
आमञ्जुनृपुरमहामकुटं भवन्तम्  
         आस्थापरेण मनसा च दृशा विलोक्य ।  
आनन्दसागरनिमज्जनभाग्यधन्याः  
         मान्याः श्रियः कमन सन्तु मयि प्रसन्नाः ॥ २३६॥  
  
सा सर्वलोकजननी सकलार्तिहन्त्री  
         सामादिभिस्त्वयि दयामभिवर्धयन्ती  
त्वय्येकतामुपगता लसतीह यैषा  
         त्वञ्च श्रियो निलय नश्शरणं भवेतम् ॥ २३७॥  
  
सर्वान्तरात्मभवनं सकलेषु तुल्यां  
         वृत्तिं सदैव रमयापि च साहितीं ते ।  
नारायणाचलनिवासरताभियुक्ताः  
         सम्यभ्विभाव्य सममेव भवन्तमाहुः ॥ २३८॥  
  
तद्धाम दिव्यमनघं तपसाप्यगम्यं  
         सङ्कल्पितं हि भवता न ममात्र खेदः ।  
यत् त्वां तथैव रमयाद्य वृषद्रिशृङ्गे  
         पश्यामि सादरमशेषसमन्वितोऽहम् ॥ २३९॥  
  
आसेतुबन्धहिमशैलमनन्तभेदाः  
         लोका भवन्तमनपायदयानिधानम् ।  
आनम्रवाञ्छितविधानपरावतार-  
         माराधयन्ति रमया सहितं स्वशक्या ॥ २४०॥  
  
अम्भोजनेत्रमपहाय रमासहायं  
         कं भो जनाः भजथ हन्त वृथा विमुग्धाः ।  
सर्वेष्टदस्सकलदेवपतिस्स एष  
         शेषाचले विहरतीह हि वो हिताय ॥ २४१॥  
  
विश्वस्य याचतु फलं तदिहेति बुध्या  
         विश्वस्य विश्वमिहलोकफलं दुहानः ।  
त्वल्लब्धभूतिविधिशम्भुमुखान्यदेव-  
         सेवारतिं शमयसीव वृषाद्रिवासिन् ॥ २४२॥  
  
वैकुण्ठतो वृषगिरिं स्वयमच्युत त्वाम्  
         आनीय तेऽङ्घ्रियुगमाश्रयितुं जनौघम् ।  
या प्रेरयत्यध इतोप्यवतीर्य तस्याः  
         प्रीत्यै श्रियो मयि निधेहि दयार्द्रदृष्टिम् ॥ २४३॥  
  
दिव्ये प्लवे विविधवैद्युतदीपरत्न-  
         भव्ये भवन्तमिह सम्प्रति पुष्करिण्याम् ।  
श्रीशैलनाथ सहितं रमया च भूम्या  
         दासस्समीक्ष्य च विनस्य च धन्य एषः ॥ २४४॥  
  
सुस्निग्धवृत्तरुचिरस्फटिकावदात-  
         स्थूणोपशोभिनि विचित्रविमानमान्ये ।  
विभ्राजमानशुभवैद्युतदीपङ्क्तौ  
         स्वज्योतिषा प्लव इहाऽद्रिपते विभासि ॥ २४५॥  
  
श्रीमन् वृषाचलवराञ्चलवल्लभ त्वा-  
         माश्रित्य सन्ततभवत्पदपद्मसक्तः ।  
पापादपायनिचयान्निरयाच्च सम्य-  
         गात्मानमात्मजनमप्यवितुं प्रयाचे ॥ २४६॥  
  
सर्वज्ञ ते न विदितं किमिदं मनो गे  
         सर्वेषु शक्त न कुतस्स्तवने नियोज्ये ।  
मुक्तादिनेव किमितोऽस्ति मया फलं ते  
         बद्धो यदस्मि भगवन् स परस्समाधिः ॥ २४७॥  
  
आशावशाद्वृषगिरीश तथानुरूप्यात्  
         अज्ञातशक्तिरहमीडितुमध्यवस्यन् ।  
अन्यत्र कालमखिलं सरसं क्षिपन् यत्  
         त्वां प्रस्मरामि तदिदं भगवन् क्षमस्व ॥ २४८॥  
  
गीतोपदेशनिरतः पवनात्मजात-  
         केतोः पृथातनुभुवो रणदेशमध्ये ।  
व्याख्याङ्कशोभिकरपद्मदलस्स नूनं  
         गोविन्दराज इह वेङ्कटवल्लभ त्वम् ॥ २४९॥  
  
त्वय्येव मे मतिरियं नियता विभातु  
         त्वत्पादपङ्कजधनेन च धन्यता स्यात् ।  
त्वत्सुन्दराङ्गपरिचिन्तनलब्धभूमा  
         त्वत्किङ्करः कमललोचन वर्तिषीय ॥ २५०॥  
  
श्रीवेङ्कटाद्रिसदृशं न हि किञ्चिदस्ति  
         श्रीवेङ्कटेशसदृशो न च जातु कश्चित् ।  
तत्पादपङ्कजपरागपवित्रितेन  
         देहेन तत्परिसरे सुकृती भवानि ॥ २५१॥  
  
वज्रायुधादिविबुधव्रजवन्द्यमानं  
         वज्रैकभूषणविभूषितमुज्ज्वलम् त्वाम् ।  
वज्रात्कठोरतरमप्यतिमूर्खचित्त-  
         माशु द्रवं रचयितुं प्रभुमाश्रितोऽस्मि ॥ २५२॥  
  
किं नाम चिन्तयसि दासजने न जाने  
         देहान्तकालपरमावधि कार्यमत्र ।  
शास्त्रश्रमेण विकलः कुत एव भक्तः  
         प्रत्यक्षितं स्वपरम्भावि कुतस्तरां स्यात् ॥ २५३॥  
  
आलोडितानि निखिलान्यपि यैस्तु शास्त्रा-  
         ण्याचार्यतल्लजमुखैरवधारितं त्वाम् ।  
नारायण श्रितवृषाचलतुङ्गशृङ्गं  
         नाथं नमामि नलिनाक्षमुदारमाढ्यम् ॥ २५४॥  
  
पादारविन्दयुगले बलवन्मनो मे  
         निक्षिप्तमच्युत निरस्तसमस्तदोषे ।  
तत्रैव मञ्जुलमनोहरदिव्यरुक्म-  
         मञ्जीरशोभिनि मधुस्वदनं विधत्ते ॥ २५५॥  
  
नाथ श्रियो नयनयोर्युगलं मदीयं  
         निश्शेषमङ्गलनिधिं निधिमाश्रितानाम् ।  
आपादचूडमनुभूय भवन्तमेति  
         साहस्रनेत्रमुखसेवित नैव तृप्तिम् ॥ २५६॥  
  
रौक्मेण भव्यमहसा मकुटेन मान्यं  
         चक्रेण ते कमललोचन कम्बुना च ।  
नित्यं श्रिया विहितशोभभुजान्तरालं  
         रूपं प्रभो वृषगिरीश विभातु चित्ते ॥ २५७॥  
  
सा मे समस्तजगतीभमाग्यभूमा  
         कामातिशायिकमनीयगुणाभिरामा ।  
श्यामा रमारमण दिव्यसुवर्णदामा  
         क्षेमाय मूर्तिरियमस्तु वृषाद्रिधामा ॥ २५८॥  
  
सिंहाचलेश्वर दिशो विदिशश्च देव-  
         सिंहं समाश्रयितुमेत्य जना भवन्तम् ।  
सिंहाद्भयादिव भृगैर्वृजिनैर्विमुक्ताः  
         सिंहासनेषु महितेषु सुखं जयन्ति ॥ २५९॥  
  
नागा हि रत्नशिरसोऽर्थपरायणास्ते  
         नागेशपर्वतनिवास तथाऽवनिस्थाः ।  
धर्मे रता दिविभवा अपि कायमग्नाः  
         त्रैवर्गिकेतरदिमां गमय त्रिलोकीम् ॥ २६०॥  
  
मध्येऽवनेरिह तथा पयसां निधाने  
         व्योमन्यपेततमसि स्फुटरश्मिबिम्बे ।  
नित्यं विभान्तमनघं मरुतामधीशं  
         त्वां सर्वभूतनिलयं कलयेऽञ्जनेश ॥ २६१॥  
  
वेङ्कटमहीध्रवरशेखरमिह त्वां  
         याचति यदेष इदमस्ति न न युक्तम् ।  
दीन इह निर्गतिरलब्धफल एष  
         त्वं तु विभुरद्भुतमहागुणनिधिश्च ॥ २६२॥  
  
वेङ्कटाधीश ते वैभवं किंविधं  
         केन वा शक्यते ज्ञातुमत्यद्भुतम् ।  
क्षेमभाजं जनं मां भवान् भूयसा  
         वीक्षितेन स्वयं देव नित्यं कुरु ॥ २६३॥  
  
दयासिन्धुः श्रीमान् दलितनिखिलारातिरधिकं  
         श्रियं नः पुष्णन् यश्शरणमसि कृत्स्नस्य जगतः ।  
प्रभुत्वं सौलभ्यं परमपुरुषत्वं तव हरे  
         कदा वा को वा स्याद्गदितुमिह शक्तः कियदपि ॥ २६४॥  
  
असामान्यं मान्यं ह्यतिवचनसौलभ्यमधुरं  
         प्रभुत्वं श्लाघन्ते परमपुरुष ब्रह्मनिरताः ।  
अलीकस्तोत्राणामविषयमनन्ताद्भुतगुणं  
         तदेकस्थानं त्वां वृषगिरिपते यामि शरणम् ॥ २६५॥  
  
अस्मादृशामयमनारतदुष्कृतानाम्  
         अव्याजवत्सलतया शमिताञ्जनस्सन् ।  
शेषाचलेश भगवन् भवसिन्धुपोतः  
         पारे परत्र तनुषे परमं च साम्यम् ॥ २६६॥  
  
प्रपद्येऽहं सद्यः पदयुगमविद्यैकनिलयो  
         निषद्या दोषाणां निरवधिगुणग्राममनघम् ।  
मृगेन्द्रक्षोणिभृन्महितशिखरोद्यानविहृति-  
         प्रियश्रीवैवश्यक्षतदुरितदृष्टेस्तव हरे ॥ २६७॥  
  
सूरीन्द्रा अपि नाथयामुनमुनिश्रीपूर्णरामानुज-  
         श्रुत्यन्तार्यमुखास्तथा मम गुरुस्त्रय्यन्तरामानुजः ।  
शिष्यस्तस्य च रङ्गलक्ष्मणमुनिर्यं श्रीनिधिं संश्रिताः  
         सोऽयं सर्वगुरुस्तुतोऽस्तु नियतं श्रेयःप्रदो नः प्रभुः ॥ २६७॥  
  
यदायत्तं विश्वं यदुपरि न किञ्चित् यत इदं  
         निलीनं यत्रेदं यदिदमिति चाम्नायविदितम् ।  
भजे तन्निर्दोषं निरवधिकनिस्सङ्ख्यविभवं  
         प्रबुद्धैराराध्यं प्रपदनवशं श्रीश्रियमिह ॥ २६८॥  
  
मनो मे मा किञ्चन्मधुमथन मृद्गातु मदनो  
         मृडे वाऽन्यस्मिन् वा मम भवतु मा रक्षकमतिः ।  
अशेषेशे शेषाचलनिलयिनि श्रीपरिबृढे  
         मुकुन्दे भावो मे भवतु मुनिलोकैकसुगमः ॥ २६९॥  
  
महत्यानन्देऽस्मिन्महितगुणसिन्धौ स्फुरति तं  
         विहायायं लोकः किमिति विषये हन्त सजति ।  
क्षुधश्चोदन्यायाः प्रशमनमिमं ध्यायत जनाः  
         शरीरे जीर्णेऽस्मिन्नहि भवति तातो न जननी ॥ २७०॥  
  
त्वयि सति खगराजक्ष्माधराधीश लक्ष्मी-  
         परीबृढ सकलन्नः क्षेममातन्वति द्राक् ।  
किमिति कलयतीदं मानसं त्वद्विभिन्नं  
         भवसि च परमस्त्वं प्रापकस्सन् फलञ्च ॥ २७१॥  
  
नियन्त्रा व्याप्तं यन्निखिलमपि लोकेषु भवता  
         तदेष स्वाच्छन्द्यं विजहदिह जीवो नियतधीः ।  
उपेक्ष्यैतद्बाह्यं निपुणमथ सर्वान्तरमिमं  
         भवन्तं भुञ्जीत श्रितरम दुराशाविरहितः ॥ २७२॥  
  
तत्तद्वर्णाश्रमसमुचितं कर्म यस्सात्विकस्सन्  
         यावज्जीवं त्वयि भगवति श्रीश भक्तो विदध्यात् ।  
अर्वाचीनैर्न खलु स पुमान् लिप्यते लब्धशेष-  
         प्रख्यक्षोणीधरशिखरसंवास कारुण्यतस्ते ॥ २७३॥  
  
पादाम्भोजयुगे प्रणम्य निहितं जङ्घागतं मानसं  
         जानुद्वन्द्वमुपेयिवत् परिगतश्रेष्ठोरु लब्ध्वा कटिम् ।  
वक्षः श्रीमणिशोभि संश्रितमथो लोलं भुजेषु क्रमा-  
         द्वक्त्राब्जं समवाप्य कृत्स्नमचिरादालम्बते श्रीपते ॥ २७४॥  
  
इत्थं निस्तुलतीर्थसप्तशिखरिप्रख्यातशृङ्गाटवी-  
         कुञ्जैकान्तरमाविहारपरमानन्दं परं पूरुषम् ।  
श्रीवत्सान्वयवीरराघवकविः कालेषु यैर्भक्तिमान्  
         अस्तौषीदिह तानि सङ्कलितवान्पद्यानि सोऽयं स्वयम् ॥ २७५॥  
  
इति तर्कार्णवेन पण्डितरत्नेन शिरोमणिना उत्तमूर्ति  
वीरराघवाचार्येण विरचितं श्रीपद्मावतीस्तोत्रसहितं  
श्रीवेङ्कटेशस्तोत्रं सम्पूर्णम् ॥  
  
॥ शुभमस्तु ॥  
  
  
From a telugu book veNkaTeshakAvyakalApa  
Encoded and proofread by Malleswara Rao Yellapragada  
malleswararaoy at yahoo.com  
  
