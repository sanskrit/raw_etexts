---
Author: vallabhAchArya
Category: aShTaka, vishhnu, krishna, vallabhaachaarya, puShTimArgIya
Description/comments: puShTimArgIya stotraratnAkara
File name: kRRiShNAShTakam.itx
Indexextra: (pushti margiya stotraratnAkara)
Language: Sanskrit
Latest update: May 17, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: kRRiShNAShTakam 8
engtitle: kRRiShNAShTakam 8
itxtitle: kRiShNAShTakam 8 (vallabhAchAryavirachitam shrIgopagokulavivardhana)
title: कृइष्णाष्टकम् ८ (वल्लभाचार्यविरचितम् श्रीगोपगोकुलविवर्धन)

---
  
 श्रीकृष्णाष्टकम्   
श्रीगोपगोकुलविवर्धन नन्दसूनो  
राधापते व्रजजनार्तिहरावतार ।  
मित्रात्मजातटविहारण दीनबन्धो  
दामोदराच्युत विभो मम देहि दास्यम् ॥ १॥  
  
श्रीराधिकारमण माधव गोकुलेन्द्र-  
सूनो यदूत्तम रमार्चितपादपद्म ।  
श्रीश्रीनिवास पुरुषोत्तम विश्वमूर्त्ते  
गोविन्द यादवपते मम देहि दास्यम् ॥ २॥  
  
गोवर्धनोद्धरण गोकुलवल्लभाद्य  
वंशोद्भटालय हरेऽखिललोकनाथ ।  
श्रीवासुदेव मधुसूदन विश्वनाथ  
विश्वेश गोकुलपते मम देहि दास्यम् ॥ ३॥  
  
रासोत्सवप्रिय बलानुज सत्त्वराशे  
भक्तानुकम्पितभवार्तिहराधिनाथ ।  
विज्ञानधाम गुणधाम किशोरमृर्ते  
सर्वेश मङ्गलतनो मम देहि दास्यम् ॥ ४॥  
  
सद्धर्मपाल गरुडासन यादवेन्द्र  
ब्रह्मण्यदेव यदुनन्दन भक्तिदान  
सङ्कर्षणप्रिय कृपालय देव विष्णो  
सत्यप्रतिज्ञ भगवन् मम देहि दास्यम् ॥ ५॥  
  
गोपीजनप्रियतम क्रिययैकलभ्य  
राधावरप्रिय वरेण्य शरण्यनाथा ।  
आश्चर्यबाल वरदेश्वर पूर्णकाम  
विद्वत्तमाश्रय विभो मम देहि दास्यम् ॥ ६॥  
  
कन्दर्पकोटिमदहारण तीर्थकीर्त्ते  
विश्वैकवन्द्य करुणार्णवतीर्थपाद ।  
सर्वज्ञ सर्ववरदाश्रयकल्पवृक्ष  
नारायणाखिलगुरो मम देहि दास्यम् ॥ ७॥  
  
वृन्दावनेश्वर मुकुन्द मनोज्ञवेष  
वंशीविभूषितकराम्बुज पद्मनेत्र ।  
विश्वेश केशव व्रजोत्सव भक्तिवश्य  
देवेश पाण्डवपते मम देहि दास्यम् ॥ ८॥  
  
श्रीकृष्णस्तवरत्नमष्टकमिदं सर्वार्थदं शृण्वतां  
भक्तानां च प्रियं हरेश्च नितरां यो वै पठेत्पावनम् ।  
तस्यासौ व्रजराजसूनुरतुलां भक्तिं स्वपादाम्बुजे  
सत्सेव्ये प्रददाति गोकुलपतिः श्रीराधिकावल्लभः ॥ ९॥  
  
 ॥ इति श्रीमद्वल्लभाचार्यविरचितं श्रीकृष्णाष्टकं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
