+++
"Text title" = "shrIshrInivAsaguNAkara"
"File name" = "shrInivAsaguNAkara.itx"
itxtitle = "shrInivAsaguNAkara"
engtitle = "shrIshrInivAsaguNAkara"
Category = "vishhnu, venkateshwara, stotra, vishnu"
Location = "doc_vishhnu"
Sublocation = "vishhnu"
SubDeity = "venkateshwara"
Texttype = "stotra"
Author = "shrIshailastAtayAchArya"
Language = "Sanskrit"
Subject = "philosophy/hinduism/religion"
"Transliterated by" = "Malleswara Rao Yellapragada malleswararaoy at yahoo.com"
"Proofread by" = "Malleswara Rao Yellapragada malleswararaoy at yahoo.com"
Source = "Venkatesha Kavyakalapa"
Indexextra = "(Venkatesha Kavyakalapa)"
"Latest update" = "June 10, 2016"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "श्रीनिवासगुणाकर"

+++
  
 श्रीनिवासगुणाकरः   
  
श्रीः  
अथ श्रीवरदाचार्यविरचितः श्रीनिवासगुणकरः ।  
वादिकण्ठीरवश्रीमद्वरदार्येण धीमता ।  
व्याख्या श्रीवासकाव्यस्य लिख्यते पदयोजनी ॥  
  
श्रीवेङ्कटेश्वरस्तोत्रमारभते--  
श्रीभृत्सद्वृषगोत्रशेखरमणे वेदप्रवक्तः शुचे  
लोकास्वाद्यचरित्र सुन्दरतनो धीवारिभिः क्षालिते ।  
सस्वैतद्वरदक्षिणा शुभगुणा सालङ्कृतिर्विस्फुर-  
त्सद्वृत्ता कविता मया तव पदे दासेन भाव्याऽर्प्यते ॥ १॥  
  
वाण्यास्योऽसमदृक् सहस्रवदनो द्योसत्पुरोधाःस्वभू-  
हृज्जादात्तवरः पुराणवरकृत् तत्पुत्रकस्तत्सुतः ।  
सेनेशो वरभाष्यकृत् तव परा घण्टाऽहमल्पं परं  
यौष्माकीनगुणादिकं कथयितुं लक्ष्मीश शक्तो न किम् ॥ २॥  
  
व्योमाब्जायितसीमभूमिकमपि श्रीभृद्भवद्वैभवं  
तावच्चित्सुलभं धृतामृतरसम् सञ्जीवनैकौषधम् ।  
यावच्छक्ति वदामि यामि सुसुखं तेनैव कार्त्स्न्येन कः  
पानाशक्त इति प्रभुञ्चति पयो गाङ्गं सतृट्चेतनः ॥ ३॥  
  
वाणीनाथमुखामरर्षिशठजिद्रामानुजार्यादिवा-  
ग्जाले सत्यपि शब्दशक्यशुभतायुक्ते त्रयीभाविनि ।  
काङ्क्षेथे पितरौ ममैव मधुरं शब्दं युवां श्रीहरी  
लोकेऽग्र्यात्मजवाक्चये सति शिशोरव्यक्तशक्यं [ब्दं] यथा ॥ ४॥  
  
अघटितघटनायां त्वत्समोऽस्मि प्रसिद्धा  
वृषधरधव सा ते पण्डितंमन्यतेद्धः ।  
नुतिकृतिभरभारी दुर्घटं शास्त्रदृष्ट्या  
परमिह घटयामि श्रीश शब्दार्थजालम् ॥ ५॥  
  
पूर्वं व्यासमनुप्रविश्य महितानुच्चार्य शब्दान् स्वयं  
तं पूजास्पदमातनोरसुपदे त्वं चौर्य [र] वत् कौतुकात् ।  
अद्यैनं समनुप्रविश्य कुटिलान् शब्दानिमानुच्चरन्  
मां हास्यास्पदमातनोष्यपि तथा शेषः कृतार्थोऽस्मि हि ॥ ६॥  
  
निशामुखनटन्महानटकिरीटकोटिस्फुर-  
त्सुधानिधिगलत्सुधामिलितगाङ्गभङ्गोपमम् ।  
कवित्वमिह मे भुवि त्वदनुषक्तिमद्युक्तिम-  
द्विधेहि कमलानिधे युवनिपीतबालास्यवत् ॥ ७॥  
  
इच्छा सिद्धे न भजति जनिं किन्तु साध्ये ममेदं  
चित्रं चित्तं स्वसहजतया शेषतामेव सिद्धाम् ।  
लिङ्गद्वन्द्वस्फुरदजडिमत्वत्स्वरूपाभिनुत्यै  
वाञ्छत्युच्चैर्वृषधरशिरोनीलकल्पक्षमाज ॥ ८॥  
  
रमाऽपि कुसुमाधिकम्रदिमपाणिना सेवते  
प्रमादरहितैव यत्तव तदङ्घ्रियुग्मं परम् ।  
ममापि कठिने हृदि स्थिततयैव रक्तीकृतं  
क्षमामिह कुरु प्रभो वृषधरेडशक्ते मयि ॥ ९॥  
  
कठिने ते मम चित्ते वृत्तिः शक्या न चेच्छुभं कुर्वेतत् ।  
कुर्वन्ति तथा लोके नेदं त्याज्यं विभो किमायासेन ॥ १०॥  
  
विष्णो त्वत्पदभाक्तरुव्रजमितो ध्वान्तच्छलान्निष्पिबन्  
धूमालि विबुधव्रजं शुचिमुखं शुद्धाः कलाः प्रापयन् ।  
स्वाः पीयूषमयीर्व्रतात्तक्रशिमाधिक्यो विशुद्धस्फुरत्-  
सत्सङ्गोऽङ्घ्रिरुहश्रियै चरति ते श्रीश द्विजेन्द्रस्तपः ॥ ११॥  
  
अरुणतरुणतरणि[किरण] विकसज्जलवर्तिजलजगर्भाभम् ।  
वृषगिरिधव तव चरणं शरणं करवाण्यनर्घशातार्थम् ॥ १२॥  
  
अम्भस्सम्भरितालवालबलवद्विश्वम्भरारम्भव-  
द्रम्भास्तम्भविभञ्जकः करिकरः शेषाद्रिचूडामणे  
स्सारंस्मारमुरुप्रभं म्रदिमभागूरुद्वयं ते ह्विया  
सङ्कोचं मुहुरेति कन्दरमुखं पीत्वा विषं यातिं च ॥ १३॥  
  
नाभिर्नी लिमनीरनिम्नसरसी यत्पद्ममासीत्ततः  
त्वच्छ्वासानिललौल्यभाजि युवयोः पित्रोः पुरः पश्यतोः ।  
यत्रानेकमुखार्भको मधुरसव्यासाङ्गिभृङ्गीच्छटा-  
सङ्गीताब्धितरङ्गसङ्गतमनाः प्राश्नाति डोलारसम् ॥ १४॥  
  
श्वासो मन्दमरुन्मणिस्तु मुकुरो मन्दस्मितं चन्द्रिका  
वेश्मोरो वनमालिका वृषधरेङ्ङोला तनुत्विण्णदी ।  
मध्वास्वादमदोत्पतन्मधुकरश्रेण्यम्बुबिन्दूत्किर  
द्वार्यन्त्रं तव नाभिवारिजमिदं लीलाभिक्लप्त्यै श्रियः ॥ १५॥  
  
कुक्षिस्थत्रैलोक्यगलोकौघविमर्दप्राप्तोच्छूनत्वोदयभाजो वलयस्ते ।  
तत्सीमाकारा वलिसन्ध्यञ्चितरेखाः शेषक्ष्माक्षोणिभृद्धव  
      लक्ष्मीश विभान्ति ॥ १६॥  
  
कुक्षिन्यस्तजगत्रयीजनघटासंमर्दजोच्छूनतासम्भूता  
      वलयश्च सन्धय इमास्तत्सीमरेखा इव ।  
सद्धीरोदरबन्धनं विजयते तद्धारणादक्षता  
      सन्देहारचितं वृषाचलशिरश्चूडामणे श्रीनिधे ॥ १७॥  
  
श्रीवत्सचिह्नवक्षाः श्रीवत्सलतातिशायिवात्सल्यः ।  
श्रीवत्ससक्तचित्तः श्रीवस्तजिदाकृतिर्हरिर्जीयात् ॥ १८॥  
  
तटित्पटुकुटीरभापटलहेमपेटीरमा-  
      घटीकुचतटीलसत्तरपटीरपङ्काङ्कितम् ।  
नमद्धृदय पश्यतोहरतरं तवोरस्स्थलं  
      धगद्धगितसद्दृषद्वृषधरेश चित्तेऽस्तु मे ॥ १९॥  
  
फुल्लेन्दीवरगुच्छसुन्दरशिखा प्रान्तस्फुटाब्जा  
      ततोऽधस्ताद्गुच्छयुगाञ्चिताग्रन्त विलसन्मल्ल्यग्रसत्पल्लवा ।  
अप्राप्तोपमगन्धकान्तिमृदुताव्योमाम्बुजम्लानता न्यस्ता  
      चम्पकमालिकोरसि विभो केनापि शुद्धेन ते ॥ २०॥  
  
एका त्वत्पदजा समुद्रमगमत्सिन्धुः परा वार्धिजा त्वां  
      शेषद्रिगृहं श्रिता चकचकन्नीरा लसच्छैवला ।  
स्वब्जेन्दीवरशङ्खचक्रमिथुनावर्ता स्फुरत्सैकता  
      स्मृत्याऽप्यर्थितजीवनादिफलदा पापापनोदक्षमा ॥ २१॥  
  
त्वद्दृक्पुष्पवदंशुजार्धहसनस्वापं  
      मधुध्राड्मासोपानैर्वलिभिस्समेत्य शिशवे नाभीजुषे चारुजे ।  
दातुं स्वौषधिकाज्यमब्जमनिशं हस्ते वहन्ती भवद्-  
    वक्षस्थाभवरोगिणे दिशति मे किं नामृतं सत्कृपा ॥ २२॥  
  
श्रीस्त्वल्लोचनपुष्पवत्करचयैरर्धप्रबोधं मधु-  
    भ्राज्यब्जं तव नाभिपद्मशिशवे वल्याख्यसोपानकैः ।  
गत्वा दातुमिवौषधोज्ज्वलघृतं शङ्खं वहन्ती भवद्-  
    वक्षस्स्था भवरोगिणे दिशति मे किं नामृतं वत्सला ॥ २३॥  
  
पश्चाद्वाहुयुगेन पद्मयुगले लक्ष्म्या समीपं स्वकं  
    नीते तावकमीक्षणं दिनकरश्चन्द्रश्च गोव्यापनैः ।  
एकं विस्फुटयन् परं मुकुलयन्नित्यं सभृङ्गस्वनं  
    तस्या वक्त्ररुचिं कलां कुचरुचिं किं प्रापयत्यच्युत ॥ २४॥  
  
चञ्चल्लोकजयेच्छपञ्चविशिखज्यावाहरावावली-  
    स्वादुत्वापहमाधुरीरसपिबद्वाचासुधाशीकरैः ।  
जन्यान्धोमहतीसमुद्गतकलादेशैस्त्वदीशश्रुतिं  
    मातस्सिञ्चसि मा कथं मम कृते वीक्ष्यापि मे भद्दशाम् ॥ २५॥  
  
भोगी चन्दनगन्धसङ्गमृदुतावृत्तायतत्वैर्भवद्-  
    बाहुश्रीजयदीधीरितो वृषगिरिं मत्वा जगद्रक्षणात् ।  
बाहोः पोष्यघनाच्च भक्षितजगत्प्राणं घनद्वेषयुक्-  
    स्वं न्यूनं तव वीक्ष्य केतनमगाद्वल्मीकरन्ध्रं भयात् ॥ २६॥  
  
वाराशिजादिनिजनारीसमूहकुचनीरोत्थकुड्मलगणे  
    तारेट्कलानिकरमूरीकृतोल्लसनभीरञ्चितं कृतवती ।  
स्फाराङ्गुलिव्रततिसारप्रसूनततिराराद्धृताङ्कुशदशा  
    क्रूरासुरेट्करिणि हा राजते नखरपारम्परी तव हरे ॥ २७॥  
  
अन्यावार्यातिभीमप्रतिकलरहितापारपाप्मास्मदीक्षा  
    दोषार्तौ पुष्पवन्तावरिदरकपटौ त्वन्मुखेनेक्षणोत्कौ ।  
इच्छन्तौ साक्षितां स्वां मदितरविषयां पापनुत्ति नु  
    नात्तप्रत्युक्ती त्वत्कुतो वा परमिह वसतः किं वृषक्ष्माधरेश ॥ २८॥  
  
धराधरधराधरं तव सुधाझरीमाधुरी-  
    निराकृतिधुरन्धरं दृढतरं निपीयाहवे ।  
दरस्तव सुहृद्द्विषोर्ध्वनिमिषेण हि श्रोत्रयोः  
    सुधागरलवृष्टिकृद्भवति पुष्टिनष्ट्योः कृते ॥ २९॥  
  
स्यालं श्रीश दिनेदिनेऽक्षतजलध्युत्पत्तिमस्तोपमत्-  
    वद्वक्त्राभिभवेच्छयाऽऽगतमथ त्वत्पन्नखेन क्षतम् ।  
हीतं पीतकलङ्कदुर्भरगरं हा कालचक्रे विधुं  
    विन्यस्य भ्रमयस्यजेन विगरं कर्तुं रवात्तत्पितुः ॥ ३०॥  
  
मत्वाऽऽस्याक्रमणोत्कमक्षियुगलं त्वच्छ्मश्रुरेखा नता  
    तन्मध्यं तव चोन्नतानुनयनेकृत्नासा जगाम श्रुतिः ।  
स्वानुल्लङ्घनधीः समीपमलिकं भ्रूसीमलोलीकृते  
    मूर्धन्यञ्च कचं स भागमपरं भीत्या किमु श्रीनिधे ॥ ३१॥  
  
न्यक्कृतकमलोल्लसितं श्रुत्यन्तनिषक्तमस्तमिथ्यादृष्टिक् ।  
दृष्ट्वेव भक्तबृन्दं दृग्द्वयमासीत्तथा वृषाद्रीश ॥ ३२॥  
  
आघ्रातुं मुखमीश किन्नु भवता कुन्दव्रजः प्रापितः  
    किं कारुण्यसुधाब्धिफेनपटली चित्ताद्बहिर्निर्गता ।  
लग्ना त्वद्वदनेन्दुपानसमये माधुर्यलोभाद्वरात्  
किं लक्ष्मीरथवा [रदभा] मुकुन्द किमिदं मन्दस्मितं तेऽथवा ॥ ३३॥  
  
बन्धूकाम्बुजकुन्दचम्पकसुमान्योष्ठाक्षिदन्तावली-  
    घ्राणं मुख्यरुचीहया समभवन् युग्मं तु सारङ्गयोः ।  
शाख्यन्तस्पृहयाल्वदभ्रमहिमश्रीदृक्त्वमाश्रित्य किं  
    तत्र श्रीप्रिय सर्वगन्धरससल्लब्ध्या सदा मोदते ॥ ३४॥  
  
आराध्याराधन[क]परिशोधकवेदावलीधियै भवतः ।  
छन्दःप्रवक्तुरास्ये विमले रदमालिके भवतः ॥ ३५॥  
  
अघटितघटनालक्ष्यं वक्त्रेन्दौ श्मश्रुतिमिरमेतत्ते ।  
नासाचम्पकनिकटे भ्रूभृङ्गश्रेणिकेव लक्ष्मीश ॥ ३६॥  
  
जित्वा प्राकृतसाधनैर्जगदथो साध्येतरांस्तैर्मुनीन्  
    दिव्ये ते धनुषी भ्रुवौ रतियुतस्तूण्यौ च जङ्घे स्मरः ।  
वर्ष्भेन्दीवरजालमङ्घ्रिकरदृग्वक्त्रं च पद्मान्यहो  
    यत्नैः प्राप्य चकार पूरुषमणे तैर्वल्लवीस्त्वद्विटाः ॥ ३७॥  
  
साराचिरद्युतिकनीराभिरामतरधाराधराधिपघटा  
    दोराहवप्रचयधीरानुशासितभगोराशिजायुततनो  
स्वाराण्मुखाग्रिमुखहीरालियुङ्मकुटभाराजिदीपपटली  
    नीराजिताङ्घ्रियुग नारायणाद्यपरमारादशर्म हर मे ॥ ३८॥  
  
बृन्दीभूततमिस्रबुद्धिकलयच्चण्डांशुभामण्डली-  
    शङ्कामङ्कुरयत्सुरत्नरुचिरं शेषाचलाधीश्वर ।  
बद्धं मूर्द्धजकुड्मलं कबलयन्नम्राधराश्यागिरत्-  
    त्वत्कारुण्यकलामिव प्रकटयत्येतत् किरीटं तव ॥ ३९॥  
  
अलिजलधरबलभिदुपलतिमिरलघिमकलनसबलकबररुचः ।  
जनदृगगुणपरिहृतिमतिकृतपरिवृति  
                        भवति तव नु सुम मकुटम् ॥ ४०॥  
  
श्रीभृद्रुद्धकचं श्रमैकफलदं किं ते किरीटं महत्  
    चित्रं मन्मकुटं शिरस्स्थमपि मे बिभ्रद्भरं भासयत् ।  
सद्गम्यं परमं पदं त्ववति ते प्राचीनमप्युत्तरं  
    सर्वस्मात्परिपूरयत्युरुतराः स्वाशा महद्वर्ण्यते ॥ ४१॥  
  
साक्षिण्याप्ततमा दयां तव गता सर्वार्थविन्माधुरीयुक्  
    श्रुत्यन्तपदाभिरामनिनदा सर्वैस्त्वदीयैस्सह ।  
त्वद्घण्टैव सहस्रधा निकटभाग्ब्रूते जगद्धूर्वहं  
    त्वद्भृन्मन्मकुटप्रसिद्धिमधिकां श्रीवल्लभ श्रूयताम् ॥ ४२॥  
  
शेषत्वेन निरूपितं गुरुवरैस्तच्छेषतामाश्रितैः  
    स्वामित्वं निरुपाधिकं भजदहो निर्दोषमत्स्वत्वभाक् ।  
लक्ष्मीभागधरीकृतं तु भवता लोकानुकूलं पुरा  
    त्वामुद्वास्य तव प्रभुत्वमकरोन्नो वेत्सि किं तत्प्रभो ॥ ४३॥  
  
गावो यत्र निरूप्यमाणविलसद्रूपानुगच्छध्दृदः  
    सोत्कण्ठा विचरन्त्यहो सुमनसां पद्वाऽप्यजानां गवाम् ।  
शीर्षेषु प्रतिभाति निर्मलदृशाम् त्वद्गत्युपायात्मता  
    यस्मिन्नेव विभाति तेन सदृशं लक्ष्मीश किं वर्तते ॥ ४४॥  
  
गेहादेर्मनुजास्त्रिविष्टपसदस्तेषां पयोजासनः  
    तेषां तस्य च वेङ्कटाचलपते श्रीशस्य ते श्रीश पादद्वयम् ।  
यत्तस्यापि हि पादुकामणिमयं संरक्षकं पुंमणिव्याकीर्णं  
    तदनन्यरक्षककथं मां सर्वदा रक्षतु ॥ ४५॥  
  
स्तोत्रं गोत्रापतीनां न कुरु मुख मुधा स्वाय ते ज्ञा यदि स्युः  
    नो जानन्त्युक्तिशक्तिं त्रिचतुरपदधीलोलवाचो यदि स्युः ।  
दुर्वाराखर्वगर्वाः परिभवचतुरास्सिद्धयो यद्यलभ्याः  
    नात्मश्लाघां सहन्ते न तव फललवस्तद्भज श्रीनिवासम् ॥ ४६॥  
  
नो गच्छेः कविते सुते क्षितिपतिं त्वं चन्दनद्रुं धने  
    गन्धे लोलतया ससंशयबुधक्रूराहयस्तत्र हि ।  
अन्योन्यैक्यगलत्कुदूषणविषाः साध्वोषधिस्पर्शतोऽप्येग्रे  
    त्वां बत मारयेयुरचिरात् तत् पत्रिपत्रं भज ॥ ४७॥  
  
बोद्धारोऽपि समिद्धमत्सरतया नाद्धावहित्थाचणाः  
    शुद्धोक्तिष्वविशुद्धबुद्धिजननश्रद्धालुतात्युद्धताः ।  
मद्धीकानपि विद्धयन्ति कविते श्रद्धत्स्व तेमेऽद्धावचोऽ  
    बद्धक्ष्मेशगुणा जगद्धवपदे नद्धा ममृद्धा भव ॥ ४८॥  
  
विद्वद्द्वेषभृतो मुधापदगणाः प्रोच्चैस्स्वरा निस्त्रपाः  
    सङ्केतेन परस्परं स्वविजये साक्षित्वमप्याश्रिताः ।  
सद्बुद्धीनपि वञ्चयन्ति विबुधान् भूपान्तिके नास्तिका  
    विद्यावित्तविघातुका भुवि कृते लक्ष्मीशमेवाश्रय ॥ ४९॥  
  
गौर्गां गवा गवे गोर्गोर्गवि गौर्यस्य पाति यः ।  
    वराय पीडकान् व्याप्तान् दत्ते तं श्रीनिधिं भज ॥ ५०॥  
  
वृषाचलेशितुः पदाश्रिताः कुभृन्मुदाऽऽपतत्-  
    फलादिवन्महाफलार्थिनोऽप्यवान्तरं फलम् ।  
अकाङ्क्षितामपि श्रियं प्रयान्ति शेषवृत्तिसत्फला  
    परेरितां महीं पुरेव तस्य पादुका ॥ ५१॥  
  
आराद्वेगादरिष्टं भवति बहुतरं यत्पदाब्जानतानां  
    सव्यौ भागौ यदीयौ निरवधिकरुची चारुभाभ्यां च माभ्याम् ।  
विभ्राजत्पुष्पवद्भापरिहसनचणे यत्कराम्भोजहेती  
    श्रीनाथः श्रेयसी सोऽप्रतिमबलभवासङ्ग्यधीने करोति ॥ ५२॥  
  
वनचर राम पुष्टवरगो द्रुहिणार्यतनो  
    विरचितसूत्रवेदमयकाव्यपुराणतते ।  
परखपयोधिजीवशुभदेशनिवासरते [पर] मयि च  
    वसस्यहो सकृप वत्सल माधिपते ॥ ५३॥  
  
उद्यत्सूनसमीपभाक् परभृता दृष्टं द्वितीयक्षण-  
    प्राप्तामार्दवमिद्धसूनजयकृद्दन्तावलीसङ्गिनः ।  
लक्ष्म्यास्वाद्यरसस्य नित्यमृदुतारुण्यस्य चाटीकते  
    शेषाद्रीश तवाधरस्य किमु भासम्पल्लवं पल्लवम् ॥ ५४॥  
  
गौर्यस्यामरवैरिनाशनपटुस्तत्कर्णनाथाचलो  
    धामैतन्निधिभानुकुञ्चिदलयुग्गेहाविहारास्पदम् ।  
वत्सं तत्पदवैरिहेतिकपटग्राहिच्छिदावर्णितः  
    कामस्तच्छतजित्तनुस्तदितरा श्रीः पातु देवस्स नः ॥ ५५॥  
  
कामो यस्य जगज्जनिस्थितिलयव्यग्रस्तनुस्तच्छतो-  
    त्कृष्टा श्रीरितरा ततो हि हृदयं तन्नित्ययोगोज्वलम् ।  
भोगस्तत्पथदूरवर्तिमहिमा तद्वद्वराद्रिः पदं  
    नित्यं धाम तदेकनम्रसुलभं तद्वान्मुदे सोऽस्तु नः ॥ ५६॥  
  
त्वत्कैङ्कर्यार्थदिव्यामिततनुजननीं श्रीश शक्तिं न कुर्वन्  
    वित्ताशां वर्घयेश्चेत्सुचिरमनुसृतैर्नैकदेश्यैर्धनाढ्यैः ।  
मत्पर्वण्येव दत्तं किमपि परिमितं साम्बु कृच्छाद्ग्रहीतुं  
    बह्वीर्मे पार्थिवीर्वा सपदि दिश तनूर्वैधहैन्येऽपि मान्याः ॥ ५७॥  
  
नागं पुष्करपुष्करहृदगतं नक्रास्यरुद्धाङ्घ्रिकं  
    भ्राजत्पुष्करपुष्करं स्मृतजगन्मूलं त्वरक्षो जवात् ।  
तं त्वां पुष्करपुष्करायितसमोत्कृष्टं मणीन्द्रप्रभा-  
    स्फूर्जत्पुष्कर पुष्करप्रभुमहातल्पाश्रये श्रीनिधे ॥ ५८॥  
  
दीनं मां कमलासमाश्रित नतं त्राहीति वाचं मम  
    श्रुत्वा किं न करोषि सुन्दर शिरःकम्पं समन्दास्मितम् ।  
मद्दीनत्वतमश्छटाप्रतिभटस्फूर्जत्किरीटाग्रणी-  
    प्रत्युप्तोपलफालफल्यचपलामालासमुद्भासितम् ॥ ५९॥  
  
चित्रं रमाधव यशोमुक्ता रन्ध्रोज्झितास्तवानन्तैः  
    परिगुम्फिता गुणौघैः सुदृशां हृदयङ्गमा विभान्ति ॥ ६०॥  
  
अनर्घ्यफलदायके प्रणतिमात्रसाध्ये त्वयि  
    स्थितेऽपि धनकाङ्क्षया चिरमुपास्यमानार्थिनः ।  
मदान्धतदुपेक्षया धनलवं च नोपश्यतो-  
    ऽप्यहो तदुपसेविनी भवति धीर्मम श्रीनिधे ॥ ६१॥  
  
सेच्छं मामवितुं पदे तव सुखे वित्ते च दुःखात्मके  
    त्वं शास्त्रेण दृगादिना च सुगुणं दोषं च मे दर्शयन् ।  
ज्ञात्वाप्यर्थिनिषेविणे विघटयन् लाभं पुनश्चार्थभाक्-  
    काङ्क्षस्योद्धरणाभ्युपायमधिकं श्रीभृद्विभोपश्यसि ॥ ६२॥  
  
शस्त्रक्षाराग्निकर्माण्यतिहितमनसा सूनवे त्वं पितेवान्-  
    अन्त्रे दुःखानि कुर्वन् नृपसुतरचिताकृत्यदण्डागुरूणि ।  
दत्त्वा हेतून् गतेरप्यवसि हिततमं त्वामुपेक्ष्योत्कटाघ-  
    व्याप्त्या दुःखैकभाजो वरकृप सुमतिं देहि मे श्रीनिवास ॥ ६३॥  
  
रूपेणाललितेन मन्दविभवैरखैरनन्यस्थया  
    वृत्त्या चाचलता मया सकमल त्वं सूत्रधारो हरे ।  
रम्यप्राणिसुभूमिके बहुरसैः पूर्णे जगन्नाटके  
    चित्रं हास्यरसं किरस्यलघुभिर्वेद्यं हि सामाजिकैः ॥ ६४॥  
  
चित्ताकर्षिगुणं भुजङ्गजयकृद्दोषं प्रदानस्पृहाद्-  
    ईनारिप्रकाराग्रनर्तितसुगुं भक्तैकसक्ताशयम् ।  
उद्वेल्लत्कनकाचलादरमितं वैकुण्ठगोष्ठ्यस्पृहां  
    सर्वाशानिलयात्मकं नतनिधे त्वत्तुल्यमीक्षस्व माम् ॥ ६५॥  
  
श्रीभृत्पुण्यजनान्निहन्ति तव गौस्तात्रेक्षते मे पुनः  
    त्वं चेज्जिह्मगभोगसङ्गतिरतोऽहं चेत्तपस्वी महान् ।  
अव्यक्तारिदरोऽसि वेद्मि न परं लोकं कुतस्तद्भयं  
    भेदे त्वत्सदसन्मयात्परमसद्रूपस्य साम्यं क्रमे ॥ ६६॥  
  
मद्दोषव्रजमाश्रयव्ययकरं लक्ष्मीधर त्वद्गुण-  
    व्रातं लोकहिते रतं च मनसा जानन् भयाभीतिभाक् ।  
दावव्याप्तमुखद्रुकोटरगतस्वाभीष्टवातापतद्-  
    वर्षत्सन्निहिताम्बुभृद्गणशुकन्यायेन  वर्ते हरे ॥ ६७॥  
  
आचक्राम जगन्ति ते पदमिति स्यात्किंवदन्ती मृषा  
    नैवं चेन्मितभावृणोतु मम हृद्भूयोऽपि नैव त्यजत् ।  
स्थाल्यन्धःकणनीतितोऽर्थयुगथो निश्चीयते सा मया  
    सर्वे श्रीभृदवेत्य शक्तिममितां त्वामाश्रयेयुस्ततः ॥ ६८॥  
  
कुल्यायां सगरात्मजैः कररुहैरुत्पादितायां क्वचित्  
    सेतुं किञ्चिदकारयो वनचरैः पूर्वं किलैतत्कियत् ।  
उत्ताराय भवाम्बुधेरपजने रत्नैर्गुणैस्तैर्हरे  
    सेतुं मे प्रतिपाद्य दर्शयसि चेच्छक्तो विनिर्णायसे ॥ ६९॥  
  
अप्रकृतिबद्धमपि सुप्रत्ययमनवद्यमपि लसद्दोषम् ।  
कमलाप्रियमपि कुपतिं गिरिस्थमपि श्रये नियन्तारम् ॥ ७०॥  
  
सुरासुरार्याञ्चितपार्श्वराकाविलक्षणेन्दूपमितं रमेश ।  
एकैकमुक्ताफलकर्णभूषं मुखं मुहुस्ते कुरुते मुदं मे ॥ ७१॥  
  
दुर्वारोग्रमहाघजालयुगसौ किञ्चित् कथञ्चित्क्वचित्  
    कुर्याच्चेच्छरणागतिं कथममुं रक्षिष्य इत्यात्तभीः ।  
अभ्यस्तं शरणागतावनवचः कृत्वाऽभ्रचित्रं गिरौ  
    दुर्गे श्रीश फणीशभृद्विषभिषग्वेषी निगूढोऽसि किम् ॥ ७२॥  
  
गिरिच्छलबिलेशयप्रवरमूर्धनैल्यस्फुरन्-  
    मणिर्नरपतन्मृगक्रिमिदृशां च वीक्ष्यस्सदा ।  
यदीक्षितनतस्पृहः कृतविलम्बनो वर्तसे  
    तदा त्वनृतमद्गिरा समयभाक् त्वमेवाव माम् ॥ ७३॥  
  
भीकरकाञ्चनलोचनघूकदिवाकरमभीरुमनेकम् ।  
नाकपशोकविमोक श्रीकर सूकरविभो नौमि त्वाम् ॥ ७४॥  
  
दुस्त्यजफलीकरण सुश्रीः कनकाद्रिस्थितोऽपि वित्तार्थी ।  
पुरतो निपतितमशरणमनवथिकार्तस्वरं त्यज न मां त्वम् ॥ ७५॥  
  
मा ते स्ताद्रुडदेयतान्तसुम मय्यर्थित्वतस्तज्जगत्-  
    संसर्गान्नतु मत्स्वभावजनितं नायाचथाः किं बलिम् ।  
वित्तार्थी कनकाद्रिभागसि ततो याच्ञानिवृत्त्युज्झितं  
    लोकं मां नय वीतदेहिवचनः स्यां किङ्करस्ते सदा ॥ ७६॥  
  
भक्तैस्स्वार्थपरैरकार्युपकृतिः का वेति तान् रक्षसि  
    त्वद्वात्सल्यदयाक्षमाद्युपचयव्यग्रं परार्थे रतम् ।  
कस्मान्नावसि मामघौघनिरतं स्वीयं प्रभो श्रीनिधे  
    घण्टाकर्णमुखावनादपि यशो मद्रक्षणे स्यान्महत् ॥ ७७॥  
  
श्रीनाथ स्वापहारान्मयि तव रुडभूद्दण्डयस्येतमस्मात् मां  
    त्वत्क्रूरप्रकृत्या स्वविभवपरया प्रेरिता धीर्ममेत्थम् ।  
चक्रे नाहं तदेनां निगलय तु पदे स्वं हृतं ते गृहाण त्वं  
    दूरे मे कुरुष्व प्रकृतिमपि पुनर्नापहारः प्रसीद ॥ ७८॥  
  
रत्नैरितराप्रमेद्यपटुतैस्त्रासादिदोषोज्झितैः शुद्धैः  
    काञ्चनभूषणालिममितामुद्भासयद्भिः परम् ।  
त्वत्सायुज्यमुपागतैस्तव वपुर्हारैर्जरीजृभ्यते  
    विष्णो त्वत्पदमप्रमेयमहिम श्रीनाथ सद्भिर्यथा ॥ ७९॥  
  
सङ्ख्यावद्भिरपि व्यपेतगणनैर्गन्धोज्झितैरप्यलं  
    सामोदैर्विगतोग्रतैरपि मनस्सम्भूतधिक्कारिभिः ।  
शेषाद्रीडसदृग्बलैरपि सदा त्वद्दर्शनप्रोज्ज्वलैः  
    सद्भिस्सेवितमादरात्तव कदा पश्येम पादद्वयम् ॥ ८०॥  
  
हरिणा रिपुकरिणामुरुकरुणावितकरिणा  
    शरणागतिकरणामरतरुणाऽऽदिमगुरुणा ।  
दरिणाऽम्बुजशरणाशरदरुणाम्बुजहरिणा  
    हरिणा कृतभरणा वयमरुणालिजिदरिणा ॥ ८१॥  
  
तुल्योत्कृष्टबिवर्जितो यदि गुणैस्त्वं चेत्तणैः स्वं ते त  
    दन्यैरहं तादृड्मानतमा त्रयी यदि ततः शुद्धस्य मत्सङ्गतः ।  
नावद्यं तव किं भवेदिति पुरा दृष्टं न चेन्मादृशाः  
    किं दृष्टः क्वचनापि तत्कुरु भवच्छुध्यै विदोषं तु माम् ॥ ८२॥  
  
वैकुण्ठे परतैव वैभववती सौशील्यमुख्यास्त्वह-  
    र्दीपास्तद्वृषशैलभाङ्नरमृगव्योमाड्द्रुमाद्यैरपि ।  
सेव्योऽस्यद्य बहुक्षुधस्तव चिरादेते गुणाः प्रस्फुरद्-  
    दर्वारामितपापराशिममितं सम्प्राप्य तुष्यन्तु मे ॥ ८३॥  
  
पददर्शकोरुयोजितहस्ताभ्यां निजपदाब्जनम्राणाम् ।  
भवजलधिरूरुदघ्नः स्यादिति सूचयसि ननु वृषाद्रीश ॥ ८४॥  
  
चञ्चद्दारमरीचिकाविषयदुर्वीरुद्गदव्याघ्रयुक्-  
    क्रुड्दावावृतिभीमसंसृतिवनीदग्धात्मसंजीवनीम् ।  
सारासारभवत्कथारससुधां पीतां सदा कुर्वतां  
    शेषाद्रीश सुधा सुधाऽब्धिजनिता सा शर्करा शर्करा ॥ ८५॥  
  
कान्त त्वन्मतिकान्तिशान्तिकरणप्रकान्तविक्रान्त्यसद्-  
    भ्रान्तिध्वान्तदुरन्तदुष्पथगतिश्रान्तिप्रतान्तान्तरम् ।  
शान्तस्वान्तकृताच्छचिन्तनसुधासिक्तत्वदङ्घ्रिद्वयाः  
    सन्तो मां विनिवेशयन्तु सदमनसि स्वीये कटाक्षेण ते ॥ ८६॥  
  
पाठान्तरम् -- एनःकृन्तनसन्ततोल्बणभवद्वृत्तान्तचिन्तासुधा-  
    सन्तुष्यन्तमिमं कुरु श्रितनिधे श्रकान्त चिन्तापह ॥ ८६॥  
  
किं चामराणि धवलातपवारणानि सिंहासनानि शयनानि पदासनानि ।  
पीताम्बराणि यदि वाऽत्र यथोचितं ते  
             सर्वोपचारकरणानि वृषाचलेश ॥ ८७॥  
  
सिद्धान्तार्थविरुद्धबद्धकुहनाबौद्धप्रबन्धच्छटा-  
    श्रद्धासिद्धदुरध्वबाधितभवन्निर्धारणाधारणम् ।  
मा त्वं मा कुरु मासमाश्रित सुधामाधुर्यमाधुर्यवाग्-  
    गुम्भे त्वद्गुणयुक्प्रबन्धनिकरे सम्बन्धयास्मन्मनः ॥ ८८॥  
  
वक्षो दक्षिणमीक्ष्यतेऽक्षततटिल्लक्ष्म्या हि लक्ष्म्या जगद्-  
    रक्षादक्षकटाक्षयाऽक्षयभवत्स्वातन्त्र्यहृद्वीक्षया ।  
मात्रा मे सतताश्रितं तव ततो मा त्रासमात्राऽसकृद्-  
    गाढप्रेमकृतागसोऽप्यतिशिशोः क्षान्त्येकरक्ष्यस्य मे ॥ ८९॥  
  
अभ्राम्भोजसुखस्सदैव निरयव्राते स्वतन्त्रश्चरन्  
    प्राप्तं मद्ग्रहणेच्छया स्थिरसुखं त्वां मत्पूरे दुःखितम् ।  
रुद्धं चाकरवं परास्ति यति ते शक्तिर्हरे त्वत्पुरे  
    नोभूयश्च्युतिदे निधेहि सुखदे मां श्रीनिधे सद्विधे ॥ ९०॥  
  
रक्षतु लक्ष्मीशो मां रक्षितरक्षोऽनुजादिहितपक्षः ।  
कुक्षिसुनिक्षिप्तजगल्लक्ष्मणमुनिदत्तलक्ष्मसल्लक्ष्यः ॥ ९१॥  
  
शब्दादिदुर्विषयतापकयुग्भवेऽस्मिन् घोरज्वलज्ज्वलनतप्त इवाम्बरीषे ।  
व्रीहि पुराणमपयः पटुतोज्झितं मां कालं  
             कियन्तमभिभर्त्जयसे रमेश ॥ ९२॥  
  
केचित्पुण्यदिनेष्वनल्पयतना जिह्वाग्रमात्रे क्षणं  
    स्वाद्वल्पं गदकृच्च वस्तु समुदो यद्भुञ्जते तत्कियत् ।  
पूर्णा सर्वरसैः समस्तगदभिन्निर्यत्नलभ्यामिता  
    लक्ष्मीनाथकथासमुज्ज्वलसुधा स्वाद्यास्तु मे सर्वदा ॥ ९३॥  
  
सौम्यामेककलां शुचिं च दधतः सर्वज्ञशब्दं गुड-  
    क्ष्माभृच्छब्दमिवावमत्य निपुणो यत्सेवया प्राप्तवान् ।  
निर्दोषाः सकलाः कलाः श्रयति तं शब्दं यथार्थं नमच्-  
    छीर्षालङ्कृतिपादुकोऽस्तु सततं देवस्तुरङ्गाननः ॥ ९४॥  
  
यत्पादामृतमादराच्छिरसि यन्नामामृतं चानने  
    विभ्रत्प्राप शिवत्वमिन्दुमकुटः सर्वज्ञतां चोज्ज्वलाम् ।  
धाता सोमकनीतवेदनिकरः सम्प्राप यस्मात्त्रयीं  
    तं शुभ्रांशुविशुद्धवाहवदनं श्रीवेङ्कटेशं भजे ॥ ९५॥  
  
पूतास्त्वद्वचनाननाः क्षितिरुहः शेषाद्रिशीर्षस्थितान्  
    आरुह्य क्रतवे तवोडु सुमनोबुद्ध्याऽपचिन्वन्त्यहो ।  
तद्बुद्ध्या मुहुरुत्सृजन्ति कुसुमान्युच्चैस्त्वराशालिनः  
    प्रत्यूपेऽद्य भज प्रबोधममलस्फूर्ते रमावल्लभ ॥ ९६॥  
  
सत्तेजांसि सुमानि नन्दनवनादानीय देवाधिपैः  
    त्वत्पादद्वितयेऽर्पितानि सुधियां कुर्वन्त लक्ष्मीपते ।  
त्वत्पूजापरतुङ्गवेङ्कटशिरोरूढद्रुमाग्रश्रित-  
    प्रभ्राजत्सुमबुद्धिभागपचितानीतार्पितोडुभ्रमम् ॥ ९७॥  
  
त्वत्सम्प्राप्तविभूतिरक्षणभरः कारुण्यपूर्णो यति-  
    क्ष्माभृत्त्वत्पदयोः प्रपत्तिमकरोत्स्वीयार्थमप्यादरात् ।  
इत्थं तद्वचने च दर्शितमभूदार्यैस्ततो मामचित्-  
    कल्पं वाऽप्यव वेङ्कटाद्रिधव तत्सम्बन्धतः श्रीनिधे ॥ ९८॥  
  
दैन्योक्तिर्मम सप्तपादविनतिर्जाता तवाग्रे कुतः  
    कारुण्याम्बुनिधे रमेश विदितं नो पूर्णकामान्तिके ।  
स्वान्तं तन्नवनीतकोमलतमं हेतुर्विधोरात्मभू-  
    वह्निप्रोज्ज्वलगोपिकाकुचतटीलग्रं विलीनं क्षणात् ॥ ९९॥  
  
फुल्लाक्षिद्वितयेन ते मयि कथाः शृण्वत्यमर्यादतां  
    श्रुत्यादीनि दृशोर्विलोक्य करणान्यल्पेतरांस्त्वद्गुणान् ।  
शब्दादीनविभागतोऽनुभवितुं वाञ्छन्ति शक्तस्समः  
    त्वं चैवं कुरु मापते विभजनं स्तोकेऽपि दायेऽयुधि ॥ १००॥  
  
भूभृद्भिद्वज्रमाल्यस्फुरदमररिपुस्वामिवक्षोभिदस्ते  
रेखामात्रेण नम्राः स्मरयुधि नखरा येषु सम्पीडनोत्काः ।  
गोपीवक्षोजशैलेष्वसकृदकरुणोद्घट्टनैस्तैः किणत्वं  
प्राप्तं गच्छेन्मृदुत्वं हृदयमिह कथं श्रीश मय्याकुलेऽपि ॥ १०१॥  
  
लङ्कायां प्राप्य बन्दीं स्वयममरवधूर्वीतबन्दीर्व्यधाः श्रीः  
आर्द्रागोराक्षसीश्च प्लवगवरभयादध्यरक्षः कृपार्ता ।  
वन्दीज्ञे कर्मबन्दीविकलमनुकलं सागसं वा त्वदङ्घ्रयो  
लग्नं कस्मान्न पासि खवशवृषधरे डम्ब मां वत्सलाऽपि ॥ १०२॥  
  
खद्योतभावं भवदीयतेजः प्रद्योतनाग्रे तपनस्समेत्य ।  
खद्योतनाम प्रययौ त्रिलोकीविद्योतमानप्रथ वेङ्कटेश ॥ १०३॥  
  
सत्सङ्घातमहोसहे कुवलयप्रद्वेषिवृत्त्यञ्चिते  
नित्यं पङ्कजनीष्टकारिणि कदाचित् प्राप्य वा दक्षिणाम् ।  
भूयोऽप्युत्तरयाशया प्रचलिते प्रायो विसर्पत्करे  
सर्वत्रैव कठोरगौ भयि कथं लक्ष्मीश नो तिष्ठसि ॥ १०४॥  
  
वैकुण्ठादवतीर्य चौर्यनियतं जारत्वमभ्यस्तवान्  
श्रीश त्वं नवनीतगोपवनिताः स्तोयानुषक्तीः श्रयन् ।  
शब्दादौ विषये चिरान्मम रुचिं पातिव्रतीं बिभ्रतीं  
हृत्वोत्कां त्वयि चेत्परे तु पुरुषे कुर्याः कृती स्यास्तदा ॥ १०५॥  
  
शेषाद्रौ कुसुमं भवेयमपि तद्यत्स्वल्पमेकं फलं  
नश्यद्दाग्द्रुमसङ्गतं न जनयल्लूनं करेणादरात् ।  
त्वद्भक्ताय फलान्यदृष्टविलयान्यच्छान्यनेकान्यलं  
सूते त्वत्पदगन्धकान्तिमृदुताश्चाप्नोति सार्थोदयम् ॥ १०६॥  
  
जेतुं त्वां सजडान्तरस्सनिनदो मेघो वृषाद्रिं गतो  
नित्यश्रीयुत साचिरद्युतिरिलां कुर्वन् सपङ्कां स्वतः ।  
पङ्कध्वंसक शुद्धसेवित शुचित्यक्तो नभोगस्सुखिन्  
लज्जाभागशनीद्धतापविकरो मुञ्चत्यहो जीवनम् ॥ १०७॥  
  
समीरणसमीरणश्रितसुधन्यवन्यस्फुरत्-  
सुमप्रकरतत्परभ्रमरमण्डलीवेष्टितम् ।  
हिमाहिमभयादिवाधवलगाढवस्त्रावृतं  
विमानमुपमानवाग्रहितमाश्रितं त्वाश्रये ॥ १०८॥  
  
प्रयाति मुखतां विधौ तव कलङ्कहानेच्छया  
भजालमभिजिद्युतं प्रियवियोगदुःखासहम् ।  
चतुर्युगलमौक्तिकश्रवणभूषणत्वं तथा  
नखप्रततितामपि स्वयमगाद्रमावल्लभ ॥ १०९॥  
  
मद्रक्षैककृतक्षणेन भवता दत्तेन चित्तादिना  
सेवायै करणेन साधु गुरुणा गोवालसंछेदनम् ।  
छित्त्यै शिष्य इवैधसः कुचरितं कुर्वेऽतिदुर्वारधीः  
मामीदृग्गुणमीश रक्षसि कथं शेषाचलाधीश्वर ॥ ११०॥  
  
शाटीभास्वत्कटीत्विट्फणिपतिफणितिं चारुटीकासुकुञ्चीं  
युष्मत्सर्वस्वपेटीं रुचिरविरचितां शुद्धगोराशिरत्नैः ।  
वित्ताशायत्तचित्ते मयि वरदयया सन्निधे त्वं निधेहि  
त्वद्वश्योऽवश्यतःस्यां तदनु तव पदं न त्यजेयं भजेयम् ॥ १११॥  
  
प्रयाति मुखतां विधौ तव कलङ्कहानेच्छया  
प्रियाविरहगूढधीर्भवदुरःस्थिताया गलम् ।  
ननान्दुरिव रागतोऽश्लिषदनर्ध्यभासोज्ज्वला  
वृषक्षितिभृदीश्वरासितकिरीट तारावलिः ॥ ११२॥  
  
आखेटोत्कं वृषाद्रिप्रभुमतिजवन श्रीशमानीय देवं  
चारञ्चारं पुरो मे विसदृगुपकृते क्रीतदासत्वमाप्तम् ।  
मां त्वत्पादेऽभिराजद्गुणगण विनतं वीश्वरानन्दयित्वा  
कर्माजन्याभवस्पृग्वर भज विनतानन्दनाख्यां शुभार्थाम् ॥ ११३॥  
  
कांश्चिद्रक्षसि मां कुतो न कमलेण्णिर्हेतुकारुण्यभाक्  
सेच्छास्ते यदि मां तथा न कुरुपे कस्मान्न यादृच्छिकम् ।  
पुण्यं मे यदि तत्कुतो न तनुषे चित्कृत्यमेतत्तु चेत्  
अन्तः किं कुरुपे ह्युदास्स इह चेच्छक्तः समो वा न किम् ॥ ११४॥  
  
अग्रे तेऽपि विवादतत्परममुं किं पातयस्युग्ररुट्  
दुःखे त्वत्पुर आकुत्र पुरास्थितोऽस्मि सहजं भूयोऽस्तु का मे क्षतिः ।  
कुर्वे साधु विवादमेव यदि वा नित्ये पदे चैद्यवत्  
घण्टाकर्णवदप्यये क्षिपसि चेत्स्याः सार्थकोपस्तदा ॥ ११५॥  
  
आरान्मङ्गलतुङ्गशृङ्गशशम्भृद्ग्रावस्रवद्वार्निशा-  
सिद्धासेकमहालवालतरुजैर्नानास्फुरत्सौरभैः ।  
विभ्राजन्मकरन्दकैः सुमरुता विक्षिप्यमाणैः सुमैः  
आक्रान्तालयमिन्दिरासहचरं वन्दे महानन्ददम् ॥ ११६॥  
  
तिष्ठन् वेङ्कटशैलमूर्ध्नि पुरतः कृत्वा पतङ्गं शुचि-  
स्तोमेन स्फुरताऽऽवृतो ननु धरन् सव्ये पवित्रं करे  
वारस्त्रीजननृत्तवीक्षणमपि त्यक्त्वाऽद्वितीयो हरे  
गोपीजारतया समागतमघं मार्ष्टुं तपस्तप्यसे ॥ ११७॥  
  
शब्दादिप्रवणांस्त्वदङ्घ्रिजलजात् द्वन्द्वं तृणीकुर्वतः  
पश्यन्तो मनुजान् विसृष्टविषयाःसन्तोऽपि लक्ष्मीपते ।  
प्राप्यप्रापकशोधकाः परिहृतौ भक्तेरपि प्रोत्सुकाः  
तत्त्वत्पद्युगसद्धनं तृणमिव प्रेक्षन्त इत्यद्भुतम् ॥ ११८॥  
  
शेषाद्रीश्वर मामकं दृढपदं बह्वर्थसन्धायकं  
गोजालं व्रजवासिनामिव भवद्गीतामृतासारतः ।  
व्यावर्त्यामितदुष्टसत्त्वविषयात् त्वत्सन्निधौ चारयन्  
रक्ष क्षेमद किञ्चिदान्तरधनं गोपालक स्वीकुरु ॥ ११९॥  
  
आर्यानार्याशयाम्भोभवभवनशिरश्छेदपापोग्रताप-  
व्यग्रस्योग्रस्य भिक्षां प्रतिदिशमटतः पाणिलग्नं कपालम् ।  
भ्राजत्तेजा व्यधास्त्वं स्फुटितमज यदा पार्श्वरक्तप्रसृत्या  
पारम्यं रम्य सम्यक्तव जगदवदत्सत्तदैवादिदेव ॥ १२०॥  
  
त्र्यक्षं रक्षकमाहवे विवशयन् रक्ष्यस्य बाणस्य च  
त्वत्पौत्राय निजात्मजां कलयितुं द्वौ द्वौ समाश्लिष्य च ।  
स्वेशं क्रन्दितुमात्मनोर्ननु दशां त्यक्त्वाऽवशिष्टान् भुजान्  
छित्वा रक्षकतां त्वदेकनिलयां लक्ष्मीनिवासाकरोः ॥ १२१॥  
  
न जाने श्रीजाने हितमहितमप्याहितमहा-  
विमोहो मोहोद्यद्विषमविषयासक्तिविवशः ।  
निहन्ताऽहन्ताया भवति न विवेको भवति धीः  
खपद्मं पद्माङ्घ्री कथमिव लभेयं समगुण ॥ १२२॥  
  
कदा वा शेषाद्रौ तुलितविरजस्वामिसरसी-  
जले स्नातः पूतो भुवनभवन त्वद्भवनभाक् ।  
अये लक्ष्मीनाथासुरविमथनास्मद्धननिधे  
प्रसीदेति क्रोशन्निमिषमिव नेष्यामि दिवसान् ॥ १२३॥  
  
कदा वा पङ्कच्छिज्जनयदमृतं निर्मलनख-  
श्रिया पङ्कोत्पन्नं विषनिलयमब्जं हसदिह ।  
न ते रागं स्वीयं प्रकटयदिवालोहिततया  
रमेश त्वत्पादद्वितयमज पश्येयमसकृत् ॥ १२४॥  
  
कदा वा दावार्चिःपरिभवभवद्वैभवभव-  
च्छिदम्भोभृद्दम्भोल्लसनहसनप्रोज्ज्वलतनो ।  
सुसारासाराभाशरणकरुणादृष्टिरमिता  
प्रसन्नाऽऽसन्नार्ता मयि परिपतेद्वेङ्कटपते ॥ १२५॥  
  
धारकपोषकभोग्यत्वत्कः परमो गुरुर्दयालुर्नः  
अस्मभ्यं त्वयि रचितन्यासोऽयं तत् सुमाव सम्बन्धात् ॥ १२६॥  
  
अनेकैः स्वै रूपैर्धरति मम रूपाण्यनुदिनं  
श्रमो भूयानासीदिति फणिपतेस्तानि कृपया ।  
दधन्तीं श्रीभर्तर्निजपृथुकलक्ष्मीमनुपमां  
शिरोबाहामध्ये वहसि किमु शेषत्वकुतुकी ॥ १२७॥  
  
सुगन्धपरिबन्धुरं सविधसेविनां साम्यदं  
लसद्विटपसद्भुजं किसलयाभदन्तच्छदम् ।  
अदभ्रमलयं गिरिं श्रितममेयलक्ष्म्याञ्चितं  
भवन्तमभजन्त किं पटुपटीरबुध्द्योरगाः ॥ १२८॥  
  
त्वां वल्मीकगतं पुराऽतिसुरभे संवेष्टयन्तः फणि-  
श्रेष्टाः शीर्षभुजावलग्ननिलया गन्धैकवश्यान्तराः ।  
गोक्षीरच्युतवामलूरुकभयप्रत्यक्तवन्तद्भ्यः परे  
भान्तीमे किमु वेङ्कटाचलपते श्रीवासबाह्वन्तरम् ॥ १२९॥  
  
निर्हेत्वप्रतिषेधमादृगवनं हर्याखुवैर्यर्भक-  
न्यायाभ्यां न भवत्यथापि शकनाद्रुध्द्वा निपेध्द्रेऽपि मे ।  
षट्पत्कीटनयेन देहि समतां कः किं स्वतन्त्रं वदेत्  
मर्यादा क्वचिदुज्झिता जयतु वा नित्या विभूतिः परम् ॥ १३०॥  
  
मन्निन्दास्पृहयालुताळुरिह निर्बीजं कृपालुर्भया  
गुप्तं वाङ्मनसापदं च मदघव्रातं स्वयं कीर्तयन् ।  
आदत्ते समुदग्रमुत्तव च मत्पापापनुत्तिश्रमं  
के किञ्चित् कुञ्चयति प्रपञ्चजननोदञ्चद्विरिञ्चेडित ॥ १३१॥  
  
रक्ता दृक् स्वगुणेन ते हृदकरोद्रक्तं श्रियः सङ्गतेः  
त्वद्दृङ्नीलतमा तु रक्तभकरोत् हृत्ते विचित्रं त्विदम् ।  
स्वातन्त्र्यं गुणमग्रहीत्तव ददौ स्वं पारतन्त्र्यं च ते  
भाग्यं मे पितरेतदत्यघयुजो माता त्वलं वत्सला ॥ १३२॥  
  
रम्यस्यन्दमरन्दबिन्दुसुमनोबृन्दत्वदङ्घ्र्यम्बुज-  
द्वन्द्वास्कन्दननन्दनीयविभवाः कुन्देन्दुमन्दस्मित ।  
वन्दारुव्रजचन्दिरानन सुधानन्दाश्रुसन्दोहिनः  
सुस्पन्दाः पवनाः त्वदद्युपवनाद्भूपावनाः वान्त्विति ॥ १३३॥  
  
जीवाः पात्राणि माया विपुलयवनिका सूत्रजालानि कर्म-  
व्राता मायाविकारा ह्युपकरणपदं यान्ति पेट्यौ पटिष्ठे ।  
श्रीवत्सः कौस्तुभश्वाप्रकृतिपरवशा वीक्षणोत्का नटी श्रीः  
लीलादीन् सूत्रधारः त्वमखिलभुवनं नाटकस्ते रमेश ॥ १३४॥  
  
सममसममनन्तं मङ्गलं मङ्गलानाम्  
अमलममलभासा भासयन्तं जगन्ति ।  
हृदयहृदयमुष्णद्योतहृष्यन्नशुष्य-  
त्कमलकमलनेत्रं स्तोत्रपात्रं करोमि ॥ १३५॥  
  
प्रीतः श्रीश वपुःश्रमेण सुमदे भूरङ्गदासे धन-  
च्युत्या प्रीततरः सुवर्णसुमुदे तोण्डप्रभौ निर्व्यये ।  
नाथ प्रीततमः कुलालजरठे मृत्सूनदे तत्सुमे  
प्रीतिस्ते सुलभे ममाद्य सुलभं हृत्पद्ममङ्गीकुरु ॥ १३६॥  
  
नायं शीतकरो जगत्सु विहरत्त्वत्कीर्तिलक्ष्म्याः करे  
श्वेताब्जं न च लक्ष्म बम्भरकुलं नो कौमुदी तारकाः  
शीतत्विट्पटवासजातिकुसुमव्राताः सुरस्त्रीकर-  
क्षिप्तास्तत्तनुसङ्गतास्तदनिशं ते हि भ्रमन्त्यम्बरे ॥ १३७॥  
  
रूपि स्वं गुणमादधाति निकटे स्वच्छेऽन्यरूपास्पदे  
दृष्टान्तस्फटिके जपासुममिह प्राप्तं विचित्रं महत् ।  
श्यामोऽप्यात्मगुणेन काममतनोः श्यामाः पुरा गोपिकाः  
रक्ता नन्दतपोविपाकजनने शेषाचलाधीश्वर ॥ १३८॥  
  
ब्रह्माण्डे सरसि स्फुटोडुकुमुदे द्युर्वारि ते मेरुणा  
क्रीडामण्डपिनीनचन्दिरमिपेणौजोयशस्सम्पदौ ।  
पश्यन्तीष्वमरीष्वपक्ष्मचलनास्वाराद्विसर्पत्करे  
सान्योन्यग्रहणस्पृहे भ्रममितः शेषाद्रिचूडामणे ॥ १३८॥  
  
नेत्रारुण्यमिषेण वेङ्कटपते युष्मत्स्वरूपादिके  
सत्त्वासत्त्वदृशोरुपर्यनुसृचलितस्वोद्देश्यभेदं परम् ।  
भूषास्त्रत्वयुतत्वदायुधसमं प्रह्लाददैत्येन्द्रयोः  
सन्दृष्टं युगपत्प्रदर्शयसि किं सद्रागरुट्त्वं पदम् ॥ १३९॥  
  
रमाऽरुणपयोरुहप्रतिमयत्करैर्लोहिता  
त्वमप्यधवलोत्पलप्रभवदीक्षणप्रेक्षणैः ।  
गतोऽस्यसिततां ध्रुवं तव तदक्षियुग्मं सदा  
मयि प्रसरतु प्रभो वृषधराध्रधाराधर ॥ १४०॥  
  
दातृत्वोपकृतिप्रियोक्तिरहितान्नोद्यद्दयान् प्राभव-  
स्फीतान् दर्शितदन्तपङ्क्ति धनिनः संसेव्यमानान्मया ।  
मन्ये हृद्युपकारकान् धनलवालाभाकुलं मां यतः  
ते श्रीवेङ्कटशैलनाथ सदयं त्वां स्मारयन्त्यञ्जसा ॥ १४२॥  
  
उष्णानुष्णसहिष्णुरेव विचरन्नुष्णांशुतेजश्वयं  
भूष्णुं जिष्णुमजं च विष्णुमसुखं मुष्णन्तमर्थिस्थितम् ।  
रैतृष्णामृगतृष्णया परवशो दुष्टाध्वनिष्णातधीः  
श्रीशं कृष्णरुचिं विहाय नरमाः स्तौम्येष पुष्णात्विति ॥ १४३॥  
  
वृत्तिर्मे न सतीति चेत्तव कुतः सर्वान्नभुक् सा सती  
भिल्लीशेषफलाद जारनृपते दस्योऽङ्गनाध्वंसक ।  
सूते पापमसौ ममैव यदि तत्किं निग्रहस्ते यदि  
त्वद्वद्वीक्ष्य तदुज्झितः शिशुमिमं श्रीशाव भां तावकम् ॥ १४४॥  
  
स्वातन्त्र्यप्रबलाघवीक्षणभिया त्वज्जीवयोर्वत्सला  
श्रीरास्ते रुचिरोरसि प्रतिकलं स्वातन्त्र्यभङ्गात्ततः ।  
वात्सल्यादिगुणा जयन्ति शरणं त्वं भीर्न न क्लिष्टता  
सौख्यं तूत्कटमित्थमप्यरुचयो न त्वां भजन्ते जडाः ॥ १४५॥  
  
चोरः कोऽपि वृषाचले बत महामायो जरीजृम्भते  
आराध्यप्रजवप्रसारितगुणाकृष्टाः प्रमोदाञ्चिताः ।  
तत्सात्कृत्य समग्रवञ्चितधिपः स्वं सर्वमन्यानपि  
स्वं सर्वं तदधीनमेव कुरुतेत्येवं भणत्यन्वहम् ॥ १४६॥  
  
मच्चक्षुःपरिपेयकौस्तुभमणे नावेक्ष्य मत्पातकं  
रक्षायै हृदये निवेशितममुं मां शोभमानाज्जलिम्  
मह्यं दर्शयसे भयं मम परं हर्तुं कृपाम्भोनिधे  
श्रीशेषक्षितिभृन्निवास कमलाशुद्धान्तवक्षःस्थल ॥ १४७॥  
  
स्वप्राणोश्चण्डपत्रोद्दलितनिजपदोद्यद्रजोवैभवेन  
स्वाक्ष्यास्यभ्राट् स्वनाभिं श्रवणमपि निजं स्वं च कं छादयाद्भिः ।  
भ्राजत्सत्त्वैस्तमोभाविवरणपटुभिर्जन्यसक्तैः स्वकृत्तैः  
भिन्नाक्षो नस्वगीःस्थैः स्वहृदयशरणं चारुगुर्माः पुनातु ॥ १४८॥  
  
श्रीभृन्मामव चक्षुषोश्च हृदये विन्यस्य मे सर्वदा  
त्वां वर्ते विशयोऽस्ति ते यदि परित्यक्तेतरप्रत्ययः ।  
त्वत्कारुण्यदृगापतत्तरलसद्धारैकपात्रं तु मां  
कृत्वा तत्र विलोकयोज्ज्वलमते मा मध्ववाच्यादरः ॥ १४९॥  
  
एह्यत्र मन्येऽद्य हरिष्यसे हृद्वृषाद्रिनाथेन हृतं तदासीत्  
शब्दादिमेवं विषयं हसद्भिर्नतिर्गृहीता मम सद्भिरस्तु ॥ १५०॥  
  
हृद्वो हरिष्यध्व इतीव मन्ये वृषाद्रिभर्त्रैव हृतं पुरा तत्  
इति प्रकृष्टान् विषयान् हसद्भिर्नतिर्गृहीता मम सद्भिरतु ॥ १५१॥  
  
शुत्याद्यवगत्याहतवृत्त्या जडमत्या-  
ऽधृत्याऽधृतिमत्या परवत्या जनतत्या ।  
सत्या चिदुपेत्या क्षितिभृत्यापरवत्याततनित्या  
प्रीत्या भगवत्याविरभूत्याज्यकुगत्या ॥ १५२॥  
  
श्रीभ्वीट् कुध्रभृदब्रुङुद्भवशिवेट्छक्रादिलेखेड्यप  
च्छार्ङ्गच्छिन्नरिपुच्छिदिद्धविशिखाच्छन्नच्छविद्विट्छिराः ।  
कार्तार्थ्यान्वहसंस्फुरत्सदघधक्छेषक्षितिध्रक्षयो  
दद्यात्स्वस्त्यदरी दरीलसदरी नीलस्सनीलस्स नः ॥ १५३॥  
  
तव मुखरुचिमाप्तुं सङ्घशक्त्त्या समाब्जो  
नखमिषदशवर्ष्मा पादयोस्ते पपात ।  
अथ तद सहमब्जं छादयत् तं सगन्धं  
स्वयमपि बहुसङ्ख्यं तत्फलार्थं तथाभूत् ॥ १५४॥  
  
श्रयति यस्य वधूर्हृदयं सदा स पुरुषोत्तम इत्यनिशं हरिः ।  
स्वपुरुषोत्तमतामिव बोधयन् हृदयवासिरमः स मुदेऽस्तु नः  ॥ १५५॥  
  
स्वांशं स्वामिसरस्यपारकुसुमे नॄणां मुदे कार्तिके  
द्वादश्यां सितपक्षके प्लवमुपारूढं वृषाद्रीश्वरम् ।  
दृष्ट्वा देवमुदे वियत्सरसि सत्सूनेंऽकदम्भो हरिः  
सुप्रेम्णोडुपमेत्य नीलरचितां नीलः स सङ्क्रीडते ॥ १५६॥  
  
अघटितघटनापटुता यदि तव बहुलाघमुत्तमानन्दम् ।  
श्रिभृत् कुरु मां नित्यं सेवे त्वां भवति हि स्वलाभस्ते ॥ १५७॥  
  
त्वन्नामानि जपन्तं नित्यं रक्षसि कथं न मां श्रीश ।  
लौकिकशब्दपरोऽहं किं तेऽखिलशब्दवाच्यता नो वा ॥ १५८॥  
  
परं पदमयं स्वह्यतोऽप्यपरमेव वा स्यान्न चेत्  
परापरविदां वरा वृषगिरीश ते सूरयः ।  
कुतोऽन्यतमवस्तुतामिह चराचरेष्वात्मनाम्  
अवेक्ष्य तदुपेक्ष्य ते निकटदेहलीत्वं ययुः ॥ १५९॥  
  
वैकुण्ठाद्वृषशैल एव परमो यस्मात्ततोऽत्रागतः  
तत्रत्यैः सह मोदसे कमलया भान्त्यत्र ते सद्गुणाः ।  
द्योसन्मर्त्यपतत्पशुक्रिमिदृशां गम्योऽत्र पूर्णैनसः  
दृग्योग्योऽसि ममापि हन्त विमुखाः पश्यन्ति ते स्वामिताम् ॥ १६०॥  
  
नित्ये धाम्नि नमानमक्षमपि नो साक्षी न लिङ्गं क्षमं  
नित्या गीर्बहुभिः परैरितरथा नीता स्वयं दर्शय ।  
तन्मे विश्वसिमि श्रुताः स्वलु गतायाता भवस्था न चेत्  
तन्मे दर्शयसे न तद्वृषगिरिः श्रेष्ठः परं श्रीनिधे ॥ १६१॥  
  
पूर्वं त्वं निजधामनी तुलयितुं वैकुण्ठशेषाचलौ  
रोदःपात्रगतौ विधाय नितरामूर्ध्वोद्गतं लाघवात्  
उत्सृज्यादिममन्तिमं गुरुतयाऽधःस्थं श्रितोऽस्यादरात्  
एतद्ज्ञापयितुं तथैव जगतः किं तौ निधत्से सदा ॥ १६२॥  
  
लक्ष्मीलक्ष्म महः परं दधदिदं हैमं विदोषप्रभैः  
सद्रत्नैः सहितं तमःप्रतिभटं धामाचलात्मोत्तमम् ।  
अत्यर्कानलदीप्रमक्षरपदं विष्णोरिति स्वच्छधी-  
योगीङ्गीर्विषयः स्वमित्यनुदिनं वक्तीव वीनां रवैः ॥ १६३॥  
  
धाम्न्यस्मिन् बहुलक्षपापि विलद्भूभृन्महाराजते  
स्रग्लग्रभ्रमरालिधीदतनुभातिश्यामहाराज ते ।  
प्राकारे स्फुरितैर्विमानमणिराड्भासामहा राजते  
जालैर्ध्वान्तहरैःकृतप्रियलसत्कोकीमहा राजते ॥ १६४॥  
  
त्यक्तवा स्वार्थगणं परार्थघटकः सत्पूरुषः कीर्तितः  
वात्सल्यादिभवद्गुणातिमहसे सोढ्वापि दुःखव्रजम् ।  
दोषानेव सदा करोपि सुखदं पुण्यं न किञ्चित्क्वचित्  
तस्मात्सत्पुरुषं भवद्धितपरं लक्ष्मीश रक्षस्व माम् ॥ १६५॥  
  
कस्मैचिन्महते प्रसन्नमनसा भूपेन दत्तं वरं  
ग्रामं तस्य सुतादयोऽप्यनधिका दासाश्च भूपाविदः ।  
लोके भुज्जत एव तद्वदहमप्यज्ञोऽपि तेऽज त्वया  
पूर्वाचार्यवशीकृतं तव पदं भोक्ष्ये हि तद्दास्यतः ॥ १६६॥  
  
श्रीश त्वन्निकटे पुरार्थितवते मादृक्स्वकीयावली-  
युक्तस्वस्य शठद्विपे करुणाया त्वं तत्फलं प्रादिशः ।  
बह्वेकत्वनिरूपणोत्कवचना श्रीसूक्तिरस्यादिमा  
सिद्धोदर्कमिवैतदीयमवदन्मां कास्ति चित्ता मम ॥ १६७॥  
  
कूरेशः स्वपदाश्रिताय हि चतुर्ग्रामाय लब्धैनसे  
त्वां तस्मिन् विलसत्क्रुधं समुदितक्षान्तिं विधाय स्वयम् ।  
स्वस्मै दत्तमदापयत्फलमतः श्रिश त्वयार्योऽपि मे  
पूर्णाघाय च दापयिष्यति फलं स्वीयं ममत्वाश्रयः ॥ १६८॥  
  
का कर्मज्ञानभक्तिप्रपदनविरहात् पातकेभ्यश्च भीर्मे  
स्वाङ्घ्रौ बद्धाज्जलीनामभिनयति हरिर्जानुदघ्नं भवाब्धिम् ।  
उद्दिश्यैनं कदाचित्कथमपि च सकृत्कुत्रचिन्मेऽज्जलिः स्या-  
दार्योक्तोऽशक्तिबुद्धेरभिमतसुखकृच्छक्तलक्ष्यं परं हि ॥ १६९॥  
  
मन्दो हन्त जनोऽनवद्यसुखदे सङ्कल्पमात्राद्वधू-  
पुत्राद्यैहिकलोकदायिनि हरेर्नत्येकलभ्ये स्थिरे ।  
हैमे धाम्नि नधीः क्षराल्पसुखदालभ्याधिकानर्थद-  
स्त्रीहेमायतिकाङ्क्षयात्र बहुधा निचत्वमापद्यते ॥ १७०॥  
  
उत्पूलुत्य त्वरया सुशीलकणो वैकुण्ठतोऽमुं श्रितः  
चिहं भूधरनिम्नता क्कनु गता सा ते त्वरा वश्यवे ।  
दीनस्यात्यघिनोऽगतेर्मम पुरो न प्रादुरासीः कुतः  
श्रीभृल्लोकुगुणस्तवापि किमभूद्धीमान्द्यमस्यैनसा ॥ १७१॥  
  
भक्तयङ्गं किमुत प्रपत्तिमिलितो हेत्वन्तरं वा फलं  
हेतुर्नान्यफलस्य कृत्स्नमपि नो किञ्चित्त्वयैवाज्जलिम् ।  
त्वत्पादेऽरचयं कथाञ्चिदव वा मा वाऽघमग्नं तु मां  
कुर्वस्यानमतश्चिनत्सि तु करं दीनः करोमीश किम् ॥ १७२॥  
  
विलोक्य मम देशिकं वरभवत्पदैकाश्रयं  
अकिञ्चनमसद्गतिं बहुलपापमग्नाशयम् ।  
त्वदङ्घ्रिशरणागतिं कथमपीरयन्तं जडं  
न वीक्ष्य मम दुष्टतां स्वकृतवित्त्वमेवाव माम् ॥ १७३॥  
  
दुःखं मां शरणागतं भजति चेत्क्रन्दामि तद्दर्शिनः  
तन्न स्याद्यदि ते दयाविरहितः स्यास्तद्भवेत् ते यदि ।  
निर्दोषो न भवेर्द्विधा श्रुतिशतोत्सादस्तथान्यश्रुतेः  
सिध्येन्नैव किमप्यतः परममुं रक्षाखिलाघव्रजात् ॥ १७४॥  
  
वाचामगोचरमनन्तमनन्यनिष्टं  
श्रुत्यादिसिद्धमनिशं गुणमण्डलं ते ।  
आच्छाद्यपूर्वमिदमेव ममापि चित्रं  
अस्यैकदैव हि विरुद्धभयाभये स्तः ॥ १७५॥  
  
कामादिदोषनिवहः परिवर्धते मे  
जानन्नधीरपि सदा रचयाम्यघानि ।  
दुस्सङ्गतौ रुचिरतोऽनुशयः कदापि  
नोदेति हन्त कथमीदृगहं तरेयम् ॥ १७६॥  
  
रागं विवर्धय भवच्चरणारविन्दे  
दोषेषु यत्नमनिशं विफलं कुरुष्व ।  
बालाद्यवद्यपरिहारनयादयुक्तं  
मा दर्शयार्जय सदा भवदीयसङ्गम् ॥ १७७॥  
  
हातुं नाथ नभोगतां वृषधरावास त्वमासीद्धनः  
चिह्नं चामृतदत्वमाश्रयविनाभावासहाऽगात् तटित् ।  
अस्थैर्ये विमनाश्च मात्वमिहते वक्षस्यलोलस्थितौ  
लक्ष्म्यां श्रीश्चपलेति लोकवचनं विद्युन्मयत्वार्थकम् ॥ १७८॥  
  
कांश्चिद्रक्षसि मां कुतो न बहुना पापेन चेत्तत्कृतं  
मन्दं मामनिवारयन् मयि वसन् दक्षः किलाकारयः ।  
कूपान्तर्निपतन्तमर्भकमलं पश्यन्त्युपेक्षापरा  
माताऽपातयदेव तत्त्वदुदितं पापं निवर्त्याव माम् ॥ १७९॥  
  
अन्तःस्थो जगतां जनिस्थितिलयान् कुर्वन्नियन्ता स्वराट्  
दुष्टघ्ने जननादिभाक् स्वमनसा श्रत्यादिमानोऽप्यहम् ।  
न त्वं साक्ष्यवदः प्रमाणमशुभं वाचा किमेवंविधः  
त्वं चेन्मामव पातकादकपटं त्वां निश्चिनोमीदृशम् ॥ १८०॥  
  
कुर्वे दुःखकराण्यघानि मनसा कस्मादहं वासना-  
मोहाद्यैरिति चेदमूनि किमु ते वश्यान्यवश्यानि वा ।  
आद्ये तैस्त्वमकारयः स्वकरणैर्वश्यो न दण्ड्योऽस्म्यहं  
पित्राज्ञारचितस्वमातृनिधनः किं जामदग्न्योऽघभाक् ॥ १८१॥  
  
अन्त्ये यद्यलयानि तानि न सुखं स्यात्कस्यचित्किं त्वया  
श्रीयन्ते यदि जातुचित्कथमपि श्रीनाथ किं वा त्वया  
त्वत्तश्चेत्तदवारकः शकनवान्नाकारयोऽघं कुतः  
मच्चेत्किञ्चिदपेक्षसे न हि भवेः पूर्णस्ततो रक्ष माम् ॥ १८२॥  
  
निर्बीजं मम रक्षणे निखिलचिन्मुक्तिप्रसङ्गो यदि  
स्यान्नौ का क्षतिरक्षरं तव पदं वर्धेत हीदङ्क्षयात् ।  
लोकोऽयं सकलः सुखैकनिलयः स्याद्वा जनायं विना  
लीला ते न घटेत चेत्तव कृते दुःखप्रदस्त्वं भवेः ॥ १८३॥  
  
स्वाज्ञाभेदनिजस्वहृत्यपदवीचारस्थिरं प्रायशो  
दण्डैरप्यनिवृत्तमेव निधनानर्हं स्वकीयं प्रभुः ।  
स्वेच्छाचारनिरोधके दृढतरे धाम्नि स्वके पातय-  
त्येवम्भूतममुं रमाधव कुतो मा पातयस्यक्षरे ॥ १८४॥  
  
बालं कर्मपिताप्यकार्यशतकं कृत्वाप्यदोषोऽवति  
त्वं तातोऽनुपधिः स्वराडशरणं दीनं जडं माममुम् ।  
मर्यादामनवप्रमाणगदितामुत्सृज्य वा पासि चेत्  
का ते हानिरनीदृशेषु भवतात् सा सर्वविच्छीनिधे ॥ १८५॥  
  
मर्यादामवधीर्य चक्रमधरो विप्रात्मजानक्षरं  
धामारोप्य पुनर्द्विजाय समदास्तस्मात्समानीय तान् ।  
घण्टाकर्णमुखद्विषः समनयो मुक्तिं परां श्रीनिधे  
सन्त्यन्यानि निदर्शनानि च शतं मय्येव सा पाल्यते ॥ १८६॥  
  
चेतोवाक्तनुकर्मभिः क्षरतमैः कालान्तरे कार्यकृत्  
कल्प्यं कर्तृगतं स्वतस्त्वकुशलं किञ्चिद् गतं लाघवात् ।  
विद्वत्कारकधर्मतां तदिह ते कोपो हि मद्गोचरः  
पापं मे त्वदनुग्रहेऽत्र परमे कुत्रैष तिष्ठेद्धरे ॥ १८७॥  
  
कस्मान्नावसि मां हरे मयि गुणो नास्तीति चेत् किं त्वया  
दोषे सत्यवितुं यथा न निपुणो नैवं गुणे शिक्षितुम् ।  
रक्षारक्षणयोर्गुणागुणगता स्याद्दक्षता तद्भव-  
न्नाथत्वाय सदोषमस्तगुणमप्येतं प्रभो रक्ष माम् ॥ १८८॥  
  
वीक्ष्य श्रीट् प्रभुतां भयात्तव मुदे भ्रान्त्या नु मुग्धं जनः  
त्वामाहाखिलवेदिनं स्वमवति स्वार्थार्थमेव स्ववान् ।  
स्वस्य स्वानवने क्षतिः स्वमवितुं स्वं नैव दक्षं त्विति  
त्वं नो वेत्स्यथ वेत्सि चेत्कथममुं स्वामिन्न मां रक्षसि ॥ १८९॥  
  
नाम्बामम्बेति तातेत्यपितरमपि किं वक्ष्यसिशोऽपि याच्नां  
दौत्यं वा सारथित्वं गिरिधृतिमवनेरुद्धृतिं वा वनान्ते ।  
सञ्चारं दैत्यरक्षोबहुविधनिधनं दावपानं दयालो  
मद्रक्षार्थं [करिष्यस्यजित बत कुतो मुग्धवत्तिष्टसि त्वम्] ॥ १९०॥  
  
॥ इति श्लोकानिमान् सप्त श्रीनिवासगुणाकरे ॥  
  
॥ श्रीशैलस्तातयाचार्यो व्याख्यया समयोजयत् ॥  
  
॥ इति श्रीनिवासगुणाकरः ॥  
  
॥ यावदुपलब्धः ॥  
  
  
From a telugu book veNkaTeshakAvyakalApa  
Encoded and proofread by Malleswara Rao Yellapragada  
malleswararaoy at yahoo.com  
  
