+++
"Text title" = "parivRRiDhAShTakam"
"File name" = "parivRRiDhAShTakam.itx"
itxtitle = "parivRiDhAShTakam (vallabhAchAryakRitam)"
engtitle = "parivRRiDhAShTakam"
Category = "vishhnu, krishna, puShTimArgIya, aShTaka, vallabhaachaarya"
Location = "doc_vishhnu"
Sublocation = "vishhnu"
SubDeity = "krishna"
Author = "vallabhAchArya"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "puShTimArgIya stotraratnAkara"
Indexextra = "(pushti margiya stotraratnAkara)"
"Latest update" = "February 28, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "परिवृइढाष्टकम् (वल्लभाचार्यकृइतम्)"

+++
  
 परिवृढाष्टकम्   
  
कलिन्दोद्भूतायास्तटमनुचरन्ती पशुपजां  
रहस्येकां दृष्ट्वा नवसुभगवक्षोजयुगलाम् ।  
दृढं नीवीग्रन्धि श्लथयति मृगाक्ष्या हटतरं  
रतिप्रादुर्भावो भवतु सततं श्रीपरिवृढे ॥ १॥  
  
समायाते स्वस्मिन्सुरनिलयसाम्यं गतवति  
व्रजे वैशिष्ट्यं यो निजपदगताब्जाङ्कुशयवैः ।  
अकार्षीत्तस्मिन्मे यदुकुलसमुद्भासितमणौ  
रतिप्रादुर्भावो भवतु सततं श्रीपरिवढे ॥ २॥  
  
हिहीहीहीकारान् प्रतिपशु वने कुर्वति सदा  
नमद्भह्मेशेन्द्रप्रभृतिषु च मौनं धृतवति ।  
मृगाक्षीभिः स्वेक्षानवकुवलयैरर्चितपदे  
रतिप्रादुर्भावो भवतु सततं श्रीपरिवृढे ॥ ३॥  
  
सकृत्स्मृत्वा कुम्भी यमिह परमं लोकमगम-  
च्चिरं ध्यात्वा धाता समाधिगतवान्यं न तपसा ।  
विभौ तस्मिन्मह्यं सजलजलदालीनिभतनौ  
रतिप्रादुर्भावो भवतु सततं श्रीपरिवृढे ॥ ४॥  
  
परा काष्ठा प्रेम्णां पशुपतरुणीनां क्षितिभुजां  
सुदृक्तानां त्रासास्पदमखिलभाग्यं यदुपतेः ।  
विभुर्यस्तस्मिन्मे दरविकचजम्बालजमुखे  
रतिप्रादुर्भावो भवतु सततं श्रीपरिवृढे ॥ ५॥  
  
दरप्रादुर्भूतद्विजगणमहः पूरितवने  
चरं कुह्वां राकारुचिरतरशोभाधिकरुचि ।  
हरिर्यस्तस्मिंस्त्रीगणपरिवृतो नृत्यति सदा  
रतिप्रादुर्भावो भवतु सततं श्रीपरिवृढे ॥ ६॥  
  
स्फुरद्गुञ्जापुञ्जाकलितनिजपादाब्जविलुठत्-  
स्रजि श्यामाकामास्पदपदयुगे मेचकरुचि ।  
वराङ्गे शृङ्गारं दधति शिखिनां पिच्छपटलैः  
रतिप्रादुर्भावो भवतु सततं श्रीपरिवृढे ॥ ७॥  
  
दुरन्तं दुःखाब्धिं हसितसुधया शोषयति यो  
यदास्येन्दुर्गोपीनयननलिनानन्दकरणम् ।  
अनङ्गः साङ्गत्वं व्रजति मम तस्मिन् मुररिपौ  
रतिप्रादुर्भावो भवतु सततं श्रीपरिवृढे ॥ ८॥  
  
इदं यः स्तोत्रं श्रीपरिवृढसमीपे पठति वा  
शृणोति श्रद्धावान् रतिपतिपितुः पादयुगले ।  
रतिं प्रेप्सुः शश्वत्कुवलयदलश्यामलतनौ  
रतिः प्रादुर्भूता भवति न चिरात्तस्य सुदृढा ॥ ९॥  
  
इति श्रीवल्लभाचार्यकृतं श्रीपरिवृढाष्टकं समाप्तम् ।  
  
  
Proofread by PSA Easwaran psaeaswaran at gmail.com  
  
