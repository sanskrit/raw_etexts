+++
"Text title" = "premendusAgarastotram"
"File name" = "premendusAgarastotram.itx"
itxtitle = "premendusAgarastotram athavA shrIkRiShNAShTottarashatanAmam (rUpagosvAmivirachitam)"
engtitle = "premendusAgarastotram"
Category = "vishhnu, krishna, rUpagosvAmin, stavamAlA, aShTottarashatanAma"
Location = "doc_vishhnu"
Sublocation = "vishhnu"
SubDeity = "krishna"
Author = "Rupagoswami"
Language = "Sanskrit"
Subject = "philosophy/hinduism/religion"
"Transliterated by" = "Jan Brzezinski (Jagadananda Das) jankbrz at yahoo.com and Neal Delmonico (Nitai Das) ndelmonico at sbcglobal.net"
"Description/comments" = "From stavamAlA (rUpagosvAmivirachitA) Garland of Devotional Prayers stavamAlA"
Indexextra = "(Scan, Bengali, Meaning 1, 2, Info)"
Acknowledge-Permission = "http://granthamandira.net Gaudiya Grantha Mandira"
"Latest update" = "February 22, 2019"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "प्रेमेन्दुसागरस्तोत्रम् अथवा श्रीकृइष्णाष्टोत्तरशतनामम् (रूपगोस्वामिविरचितम्)"

+++
  
 प्रेमेन्दुसागरस्तोत्रम्   
श्रीप्रेमेन्दुसागरसंज्ञकश्रीकृष्णाष्टोत्तरशतनाममालिका ।  
कलहान्तरितावृत्ता काचिद् वल्लवसुन्दरी ।  
विरहोत्तापखिन्नाङ्गी सखीं सोत्कण्ठमब्रवीत् ॥ १॥  
  
हन्त गौरि स किं गन्ता पन्थानं मम नेत्रयोः ।  
श्रीकृष्णः करुणासिन्धुः कृष्णो गोकुलवल्लभः ॥ २॥  
  
गोविन्दः परमानन्दो नन्दमन्दिरमङ्गलम् ।  
यशोदाखनिमाणिक्यं गोपेन्द्राम्भोधिचन्द्रमाः ॥ ३॥  
  
नवाम्भोधरसंरम्भविडम्बिरुचिडम्बरः ।  
क्षिप्तहाटकशौटीर्यपट्टपीताम्बरावृतः ॥ ४॥  
  
कन्दर्परूपसन्दर्पहारिपादनखद्युतिः ।  
ध्वजाम्भोरुहदम्भोलि यवाङ्कुशलसत्पदः ॥ ५॥  
  
पदपञ्जरसिञ्जानमञ्जुमञ्जीरखञ्जनः ।  
मसारसम्पुटाकारधारि जानुयुगोज्ज्वलः ॥ ६॥  
  
शौण्डस्तम्बेरमोद्दण्डशुण्डारम्योरुसौष्ठवः ।  
मणिकिङ्किणिसङ्कीर्णविशङ्कटकटिस्थलः ॥ ७॥  
  
मध्यमाधुर्यविध्वस्तदिव्यसिंहमदोद्धतिः ।  
गारुत्मतगिरिग्रावगरिष्ठोरस्तटान्तरः ॥ ८॥  
  
कम्बुकण्ठस्थलालम्बिमणिसम्राड् अलङ्कृतिः ।  
आखण्डलमणिस्तम्भस्पर्धिदोर्दण्डचण्डिमा ॥ ९॥  
  
खण्डिताखण्डकोटीन्दुसौन्दर्यमुखमण्डलः ।  
लावण्यलहरीसिन्धुः सिन्दूरतुलिताधरः ॥ १०॥  
  
फुल्लारविन्दसौन्दर्य कन्दलीतुन्दिलेक्षणः ।  
गण्डान्तताण्डवक्रीडाहिण्डन्मकरकुण्डलः ॥ ११॥  
  
नवीनयौवनारम्भजृम्भितोज्ज्वलविग्रहः ।  
अपाङ्गतुङ्गितानङ्गकोटिकोदण्डविक्रमः ॥ १२॥  
  
सुधानिर्यासमाधुर्यधुरीणोदारभाषितः ।  
सान्द्रवृन्दाटवीकुञ्जकन्दरागन्धसिन्धुरः ॥ १३॥  
  
धन्यगोवर्धनोत्तुङ्गशृङ्गोत्सङ्गनवाम्बुधः ।  
कलिन्दनन्दिनीकेलिकल्याणकलहंसकः ॥ १४॥  
  
नन्दीश्वरधृतानन्दो भाण्डीरतटताण्डवी ।  
शङ्खचूडहरः क्रीदागेण्डूकृतगिरीश्वरः ॥ १५॥  
  
वारीन्द्रार्बुधगम्भीरः पारीन्द्रार्बुदविक्रमी ।  
रोहिणीनन्दनानन्दी श्रीदामोद्दामसौहृदः ॥ १६॥  
  
सुबलप्रेमदयितः सुहृदां हृदयङ्गमः ।  
नन्दव्रजजनानन्दसन्दीपनमहाव्रती ॥ १७॥  
  
शृङ्गिनीसङ्घसङ्ग्राहिवेणुसङ्गीतमण्डलः ।  
उत्तुङ्गपुङ्गवारब्धसङ्गरासङ्गकौतुकी ॥ १८॥  
  
विस्फुरद्वन्यशृङ्गारः शृङ्गाराभीष्टदैवतम् ।  
उदञ्चत्पिञ्छविञ्छोलीलाञ्छितोज्ज्वलविग्रहः ॥ १९॥  
  
सञ्चरच्चञ्चरीकालिपञ्चवर्णस्रगञ्चितः ।  
सुरङ्गरङ्गणस्वर्णयूथिग्रथितमेखलः ॥ २०॥  
  
धातुचित्रविचित्राङ्गलावण्यलहरीभरः ।  
गुञ्जापुञ्जकृताकल्पः केलितल्पितपल्लवः ॥ २१॥  
  
वपुरामोदमाध्वीकवर्धितप्रमदामदः ।  
वृन्दावनारविन्दाक्षीवृन्दकन्दर्पदीपनः ॥ २२॥  
  
मीनाङ्कसङ्कुलाभीरीकुचकुङ्कुमपङ्किलः ।  
मुखेन्दुमाधुरीधारारुद्धसाध्वीविलोचनः ॥ २३॥  
  
कुमारीपटलुण्ठाकः प्रौढनर्मोक्तिकर्मठः ।  
अमन्दमुग्धवैदग्धीदिग्धराधासुधाम्बुधि ॥ २४॥  
  
चारुचन्द्रावलीबुद्धिकौमुदीशरदागमः ।  
धीरलालित्यलक्ष्मीवान् कन्दर्पानन्दबन्धुरः ॥ २५॥  
  
चन्द्रावलीचकोरेन्द्रो राधिकामाधवीमधुः ।  
ललिताकेलिललितो विशाखोडुनिशाकरः ॥ २६॥  
  
पद्मावदनपद्मालिः शैव्यासेव्यपदाम्बुजः ।  
भद्राहृदयनिद्रालुः श्यामलाकामलालसः ॥ २७॥  
  
लोकोत्तरचमत्कारलीलामञ्जरिनिष्कुटः ।  
प्रेमसम्पदयस्कान्तकान्तकृतकृष्णायसव्रतः ॥ २८॥  
  
मुरलीचौरगौराङ्गीकुचकञ्चुकलुञ्चनः ।  
राधाभिसारसर्वस्वः स्फारनागरतागुरुः ॥ २९॥  
  
राधानर्मोक्तिशुश्रूषावीरुन्नीरुद्धविग्रहः ।  
कदम्बमञ्जरीहारिराधिकारोधनोद्धुरः ॥ ३०॥  
  
कुडुङ्गक्रोडसङ्गूढराधासङ्गमरङ्गवान् ।  
क्रीडोड्डामरधीराधाताडङ्कोत्पलताडितः ॥ ३१॥  
  
अनङ्गसङ्गरोद्गारिक्षुण्णकुङ्कुमकङ्कटः ।  
त्रिभङ्गिलङ्गिमाकारो वेणुसङ्गमिताधरः ॥ ३२॥  
  
वेणुविस्तृतगान्धर्वसारसन्दर्भसौष्ठवः ।  
गोपीयूथसहस्रेन्द्रः सान्द्ररासरसोन्मदः ॥ ३३॥  
  
स्मरपञ्चशरीकोटिक्षोभकारिदृगञ्चलः ।  
चण्डांशुनन्दिनीतीरमण्डलारब्धताण्डवः ॥ ३४॥  
  
वृषभानुसुताभृङ्गीकामधुक्कमलाकरः ।  
गूढाकूतपरीहासराधिकाजनितस्मितः ॥ ३५॥  
  
नारीवेशनिगूढात्मा व्यूढचित्तचमत्कृतिः ।  
कर्पूरालम्बिताम्बूलकरम्बितमुखाम्बुजः ॥ ३६॥  
  
मानिचन्द्रावलीदूतीकॢप्तसन्धानकौशलः ।  
छद्मघट्टतटीरुद्धराधाभ्रूकुटिघट्टितः ॥ ३७॥  
  
दक्षराधासखीहासव्याजोपालम्भलज्जितः ।  
मूर्तिमद्वल्लवीप्रेमा क्षेमानन्दरसाकृतिः ॥ ३८॥  
  
अभिसारोल्लसद्भद्राकिङ्किणीनिनदोन्मुखः ।  
वाससज्जीभवत्पद्माप्रेक्ष्यमाणाग्रपद्धतिः ॥ ३९॥  
  
उत्कण्ठितार्तललितावितर्कपदवीं गतः ।  
विप्रलब्धविशाखोरुविलापभरवर्धनः ॥ ४०॥  
  
कलहान्तरिताश्यामामृग्यमाणमुखेक्षणः ।  
खण्डितोच्चण्डधीशैव्यारोषोक्तिरसिकान्तरः ॥ ४१॥  
  
विश्लेषविक्लवच्चन्द्रावलीसन्देशनन्दितः ।  
स्वाधीनभर्तृकोत्फुल्लराधामण्डनपण्डितः ॥ ४२॥  
  
चुम्बवेणुग्लहद्युतिजयिराधाधृताञ्चलः ।  
राधाप्रेमरसावर्तविभ्रमभ्रमितान्तरः ॥ ४३॥  
  
 इत्येषोन्मत्तधीः प्रेम्ना शंसन्ती कंसमर्दनम् ।  
स्फुरन्तं पुरतः प्रेक्ष्य प्रौढानन्दोत्सवं ययौ ॥ ४४॥  
  
प्रेमेन्दुसागराख्येऽस्मिन्नाम्नामष्टोत्तरे शते ।  
विगाहयन्तु विबुधाः प्रीत्या रसनमन्दरम् ॥ ४५॥  
  
इति श्रीरूपगोस्वामिविरचितस्तवमालायां प्रेमेन्दुसागरस्तोत्रं   
अथवा श्रीकृष्णाष्टोत्तरशतनामं सम्पूर्णम् ।  
  
  
  
