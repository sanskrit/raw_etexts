---
Category: sahasranAma, vishhnu, narayana, stotra, vishnu
Description-comments: Second book Adhyaya 20.  This nArAyaNasahasranAma stotra is
  referenced in Purana Index for sahasranAmastotra.
File name: nArAyaNasahasranAmastotraLNsaMhitA.itx
Language: Sanskrit
Latest update: September 3, 2014
Location: doc_vishhnu
Proofread by: Sahana Sivakumar. Sivakumar Thyagarajan shivakumar24 at gmail.com, NA
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subcategory: narayana
Subject: hinduism/religion
Sublocation: vishhnu
Text title: nArAyaNasahasranAmastotra lakShmInArAyaNIyasaMhitA adyAya 2.240
Texttype: stotra
Transliterated by: Sivakumar Thyagarajan shivakumar24 at gmail.com
engtitle: Narayanasahasranamastotra from LakShminarayaniyasamhita
itxtitle: nArAyaNasahasranAmastotram (lakShmInArAyaNIyasaMhitAyAntargatam)
title: नारायणसहस्रनामस्तोत्रम् (लक्ष्मीनारायणीयसंहितायान्तर्गतम्)

---
  
 नारायणसहस्रनामस्तोत्रं श्रीलक्ष्मीनारायणीयसंहितायाम्   
  
ॐ श्री गणेशाय नमः  
श्रीकृष्ण उवाच  
शृणु त्वं राधिके चान्यं चमत्कारं श्रियःपतेः ।  
कुङ्कुमवापिकाक्षेत्रे जातं योगेश्वरं प्रति ॥ १॥  
  
वीतिहोत्रो महोयोगी वने योगेश्वरोऽभवत् ।  
हिमाचले बदर्यां स तपस्तेपेऽतिदारुणम् ॥ २॥  
  
सर्वयोगकलाः प्राप यथा शम्भुस्तथाऽभवत् ।  
तेन योगप्रतापेन दृष्टा वै दिव्यचक्षुषा ॥ ३॥  
  
केतुमाले कृता यज्ञाः केनाटेऽपि कृता मखाः ।  
अमरीणां प्रदेशेषु कृतं यद्धरिणा तु तत् ॥ ४॥  
  
ऊर्जाकृष्णाष्टमीजन्ममहोत्सवश्च यः कृतः ।  
शारदापूजनाद्यं च ह्यन्नकूटमहोत्सवः ॥ ५॥  
  
एतत्सर्वं दिव्यदृष्ट्या विज्ञाय परमेश्वरम् ।  
काम्भरेयं बालकृष्णं द्रष्टुं साक्षादुपाययौ ॥ ६॥  
  
आययौ कुङ्कुमवापीक्षेत्रे कृष्णनारायणम् ।  
सहस्ररूपधर्ताऽसौ वीतिहोत्रः समाधिमान् ॥ ७॥  
  
मार्गशीर्षतृतीयायामश्वपट्टसरस्तटे ।  
सेतुमाश्रित्य च न्यग्रोधस्याऽधोऽधान्निजासनम् ॥ ८॥  
  
सहस्ररूपधर्ताऽसौ सङ्कल्प्य निषसाद ह ।  
मम मूलस्वरूपं चागत्याऽऽश्लिष्येत् रमापतिः ॥ ९॥  
  
ततः सहस्ररूपैश्चाऽऽश्लिष्येन्मां स प्रभुः पुनः ।  
ऋषभस्य कारयेन्ये सद्रुरोर्दर्शनं यदि ॥ १०॥  
  
तदाऽहं श्रीहरेरग्रे निवत्स्येऽत्र सदाऽनुगः ।  
मोक्षं प्रसाधयिष्येऽत्र बदर्या न प्रयोजनम् ॥ ११॥  
  
न गुरोरपरस्यापि मोक्षदो हि गुरुर्यतः ।  
यत्रात्मनो भवेत्पुष्टिर्येन तरति सागरम् ॥ १२॥  
  
यस्माच्चात्ममहाशान्तिस्तं गुरुं त्वाश्रयेज्जनः ।  
यस्मात्पापविनाशश्च यस्मादज्ञाननाशनम् ॥ १३॥  
  
यस्माद् वृत्तिनिरोधश्च वासनाक्षपणं यतः ।  
यस्मादात्मप्रकाशश्च तं गुरुं त्वाश्रयेज्जनः ॥ १४॥  
  
यस्माच्छिक्षामवाप्येतैश्वर्यं चमत्कृतिं तथा ।  
दिव्यभावमधितिष्ठेत्तं गुरुं त्वाश्रयेज्जनः ॥ १५॥  
  
गुरवो बहवः सन्ति लौकिकाश्चाप्यलौकिकाः ।  
लौकिकेन हि लोकस्थाः कार्या वै गुरवो यथा ॥ १६॥  
  
अलौकिकेन शिष्येणाऽलौकिका गुरवो धृताः ।  
मयाऽप्यलौकिकः सोऽयं कर्तव्यो भगवान् गुरुः ॥ १७॥  
  
यत्र सर्वं हि कर्तव्यं हरौ परिसमाप्यते ।  
माता गुरुर्हि जनुदा पिता गुरुर्हि बीजदः ॥ १८॥  
  
अन्ये रक्षाकराः सन्ति देहस्य गुरवो हि ते ।  
भाषाज्ञानकराश्चान्ये बान्धवाद्याश्च योषितः ॥ १९॥  
  
तथा शिक्षाकराश्चान्ये विद्यादानकरा अपि ।  
कलाकौशल्यशिक्षाया दातारो गुरवोऽपि च ॥ २०॥  
  
त एते देहयात्राया भवन्ति गुरवः खलु ।  
आत्मज्ञानप्रदो यस्तु विष्णुमन्त्रप्रदश्च यः ॥ २१॥  
  
धर्मवृत्तिप्रदो यश्च गुरुः श्रेष्ठो हि सम्मतः ।  
ब्रह्मस्थितिप्रदो यश्च योगसिद्धिप्रदश्च यः ॥ २२॥  
  
वैशारद्यप्रदो बुद्धौ गुरुः श्रेष्ठतरो हि सः ।  
निर्मूलां वासनां कृत्वा परमेशप्रदर्शकः ॥ २३॥  
  
आत्मना परमात्मानं प्रापको दिव्यमोक्षदः ।  
ब्रह्मलोकप्रेषकश्च गुरुः श्रेष्ठतमो हि सः ॥ २४॥  
  
गकारस्त्वन्धमज्ञानं रकारो ज्ञानमुज्ज्वलम् ।  
अज्ञानहा ज्ञानदश्च गुरुर्गौरववान्मतः ॥ २५॥  
  
गमयत्यक्षरं धाम रमयत्यपि धामिना ।  
गुरुः सोऽयं मोक्षदाता नान्यः श्रेष्ठस्ततो गुरुः ॥ २६॥  
  
गुरुर्योगी ब्रह्मचारी धर्मी ज्ञानी विरागवान् ।  
साधुशीलो गुरुश्चापि नारायणः परो गुरुः ॥ २७॥  
  
भुक्त्तिदाता मोक्षदाता सर्वस्वदो हरिर्गुरुः ।  
गुरोः साक्षात्कारयिता गुरोर्गुरुर्यतोऽत्र सः ॥ २८॥  
  
स एव श्रीहरिश्चाऽयं मुक्त्तानां परमो गुरुः ।  
गुरुः सर्वावताराणां सतीनां च सतां गुरुः ॥ २९॥  
  
ईश्वराणां तथा धाम्नां योगिनां सर्गसंविदाम् ।  
पूर्वेषां सृष्टिकर्तॄणां महर्षीणां द्युवासिनाम् ॥ ३०॥  
  
प्रजेशानां कर्मठानां भक्तानां च परो गुरुः ।  
गुरूणां यावतामग्र्यो नारायणगुरोर्गुरुः ॥ ३१॥  
  
अनादि श्रीकृष्णनारायणः श्रीकृष्णवल्लभः ।  
श्रीकृष्णवल्लभः स्वापी काम्भरेयः परात्परः ॥ ३२॥  
  
श्रीमद्गोपालबालोऽयं स्वामी वै सर्वदेहिनाम् ।  
मया लब्धः स मे पूर्णं करिष्यत्येव मानसम् ॥ ३३॥  
  
निवत्स्यामि चरणेऽस्य प्राप्स्यामि धाम चाक्षरम् ।  
सञ्चिन्त्येति वीतिहोत्रो ध्यानमग्नः सहस्रधा ॥ ३४॥  
  
सहस्ररूपवान् जातो दृष्ट्वा तं मानवास्तटे ।  
स्नातारोऽगुः परश्चर्यं कस्येमानि समानि वै ॥ ३५॥  
  
रूपाणि, के चागता वै योगिनोऽत्र सहस्रशः ।  
समवेषाः समदेहाः समाङ्गाः सन्ति सदृशाः ॥ ३६॥  
  
समकेशाः समध्यानाः समानपरिमाणकाः ।  
भ्रातरो वा भवन्त्येते धाममुक्ता भवन्ति वा ॥ ३७॥  
  
बदरीवासिनो वाऽपि श्वेतमुक्ताः किमागताः ।  
शङ्करस्य गणाः किंवा देवास्तापसरूपिणः ॥ ३८॥  
  
साध्या वा देवता यद्वा मेरुवासा हि तापसाः ।  
क एते तु भवेयुर्वै चन्द्रास्या भास्करप्रभाः ॥ ३९॥  
  
ध्यानयोगा योगिनो वा योगीश्वराः सहस्रशः ।  
न वदन्ति न पश्यन्ति न प्राणान् चालयन्त्यपि ॥ ४०॥  
  
स्थिरमौनाः स्थिरचिता ईश्वराः स्युश्च केन्विमे ।  
इत्येवं तर्कयन्तो वै कुङ्कुमवापिकाजनाः ॥ ४१॥  
  
सङ्घशो वै समायान्ति द्रष्टुं कुतूहलान्विताः ।  
केचिन्नमन्ति दृष्ट्वैव प्रशंसन्ति वदन्ति च ॥ ४२॥  
  
प्रतापोऽयं बालकृष्णकृपानाथस्य वर्तते ।  
अस्य दर्शनलाभार्थं नित्यमायान्ति योगिनः ॥ ४३॥  
  
अदृश्या ईदृशाः सर्वेऽधुना ते दृश्यतां गताः ।  
रुद्राः सहस्रशश्चापि विष्णवश्च सहस्रशः ॥ ४४॥  
  
सहस्रसोऽपि ब्रह्माणो द्रष्टुमायान्ति सद्वरम् ।  
तथा महर्षयो नित्यं पितरो देवतास्तथा ॥ ४५॥  
  
साध्या विश्वे च मरुतो द्रष्टुमायान्ति नित्यशः ।  
तीर्थान्यपि समायान्ति दिक्पालाः सृष्टिपालकाः ॥ ४६॥  
  
अथवा पार्षदा दिव्या गोलोकादिनिवासिनः ।  
समायान्ति च वैकुण्ठपार्षदा अपि नित्यशः ॥ ४७॥  
  
ग्रहनक्षत्रताराश्च सूर्याश्चन्द्राः सहस्रशः ।  
वैमानिकाः समायान्ति लोकान्तरेभ्य आदृताः ॥ ४८॥  
  
वालखिल्याः समायान्ति यद्वा ब्रह्मसभाद्विजाः ।  
किं वा भवेयुर्गान्धर्वा यक्षा वा धनदाश्च वा ॥ ४९॥  
  
चारणाः पर्वतवासा मुनयो वा वनस्थिताः ।  
परं सादृश्यमेवैषामपूर्वत्वं विगाहते ॥ ५०॥  
  
ललाटे वैष्णवं पुण्ड्रं मस्तके तापसी जटा ।  
नेत्रमुद्रा योगपुष्टाः ख्यापयन्त्यंशमाच्युतम् ॥ ५१॥  
  
ये वा के वा भवेयुस्ते साक्षात्कृता यदत्र ते ।  
अस्माभिर्दैवयोगेन पुण्यवद्भिः सुभाग्यकैः ॥ ५२॥  
  
अवश्यमेषां विज्ञानं क्षणेऽत्रैव भविष्यति ।  
इत्येवं ते वदन्तश्च प्रजाः सङ्घश एव ह ॥ ५३॥  
  
प्रपश्यन्ति सरस्तीरे सहस्रयोगिनस्तदा ।  
अथ श्रीमद्बालकृष्णो नारायणगुरोर्गुरू ॥ ५४॥  
  
समाययो सरस्तीरे सन्निधौ योगिनां तदा ।  
हार्दं जानँस्तदा तूर्णं प्रवीक्ष्य मूलरूपिणम् ॥ ५५॥  
  
समुत्तोल्य समाहूय नाम्ना तं वीतिहोत्रक ! ।  
उत्तिष्ठेति करौ धृत्वा कृत्वा वक्षसि योगिनम् ॥ ५६॥  
  
समाश्लिष्यद्धसँस्तूर्णं स्वयं सहस्रधाऽभवत् ।  
समुत्थितैः सहस्रस्वरूपैराश्लिष्यदच्युतः ॥ ५७॥  
  
ततस्तूर्णं हरिश्चैकस्वरूपः सम्बभूव ह ।  
वीतीहोत्रोऽपि सहसा त्वेकरूपो व्यजायत ॥ ५८॥  
  
आश्चर्यचकिता लोका जयशब्दान् प्रचक्रिरे ।  
तावच्छ्रीबालकृष्णोऽपि बभूव ऋषभो गुरुः ॥ ५९॥  
  
वृद्धः श्वेतजटायुक्तो विवस्त्रो धूलिधूसरः ।  
विचित्त इव चोन्मत्तो जितसर्वेन्द्रियो यतिः ॥ ६०॥  
  
स्वभावतेजसा व्याप्तो ब्रह्मनिष्ठापरः पुमान् ।  
अप्राकृत इव त्वास्ते विमना इव देहिषु ॥ ६१॥  
  
वीतिहोत्रोऽपि च गुरुमृषभं वीक्ष्य दण्डवत् ।  
चकार बहुधा तत्र तुष्टाव परमेश्वरम् ॥ ६२॥  
  
त्वं गुरुस्त्वं चान्तरात्मा ऋषभस्त्वं च योगिराट् ।  
योगेश्वरो भवानेव त्वं चेशस्त्वं परेश्वरः ॥ ६३॥  
  
त्वं मुक्तस्त्वं महामुक्तो मुक्तेश्वरो भवानपि ।  
अक्षरं त्वं भवान् ब्रह्म परब्रह्म भवानपि ॥ ६४॥  
  
भगवान् कृष्ण एवासि कृष्णनारायणोऽसि च ।  
अनादिश्रीकृष्णनारायणस्त्वं परमेश्वरः ॥ ६५॥  
  
अवताराः ऋषभाद्यास्तवैव श्रीपते विभो ।  
राधापतिस्त्वमेवाऽसि लक्ष्मीपतिस्त्वमेव च ॥ ६६॥  
  
वासुदेवीपतिस्त्वं च नारायणीपतिस्तथा ।  
मुक्तपतिर्ब्रह्मपतिर्धामपतिस्त्वमेव च ॥ ६७॥  
  
महाकालस्य हेतुस्त्वं महाविष्णोश्च कारणम् ।  
सदाशिवस्य हेतुस्त्वं वैराजस्य च कारणम् ॥ ६८॥  
  
भूमा त्वं पूरुषसञ्ज्ञः पुरुषोत्तम इत्यपि ।  
ब्रह्मविष्णुमहेशानां रुद्राणां सर्जको भवान् ॥ ६९॥  
  
देवानां लोकपालानां पितॄणां सर्जको भवान् ।  
महर्षीणां यतीनां च साधूनां सर्जकः सताम् ॥ ७०॥  
  
सतीनां कमलाद्यानां पतिः पाता च वै भवान् ।  
सुराणां मानवानां च पशूनां पक्षिणां तथा ॥ ७१॥  
  
वल्लीनां च द्रुमाणां च सर्जकस्त्वं रसप्रदः ।  
कामधेनुकामवल्लीचिन्तामण्यादिसर्जकः ॥ ७२॥  
  
यक्षरक्षःपिशाचानां सर्जकस्त्वं खचारिणाम् ।  
वारिजानां वनस्थानां भूगर्भाणां प्रसर्जकः ॥ ७३॥  
  
दैत्यानां दानवानां च सर्जकस्त्वं जनार्दनः ।  
दीनानाथदरिद्रानां रक्षकः पोषको भवान् ॥ ७४॥  
  
आश्रितानामन्नदाता शरण्यश्चार्तिदेहिनाम् ।  
कामुकानां कामदाता सकामानां प्रपूरकः ॥ ७५॥  
  
त्वं नारी त्वं नरश्चास्से त्वं गर्भस्त्वं कुमारकः  
त्वं बीजं त्वं सस्यरूपस्त्वं पुष्पं फलमित्यपि ॥ ७६॥  
  
त्वमिन्द्रस्त्वमिन्द्रियस्त्वं निद्रा त्वं जागरो भवान् ।  
त्वं सुषुप्तिर्महानन्दस्त्वं प्रीतिस्त्वं रतिस्तथा ॥ ७७॥  
  
मन्मथस्त्वं मनोजन्यो मनःसंस्थो भवानपि ।  
ज्ञानं ज्ञाता ज्ञेयमेव त्वमेवाऽसि परेश्वर ॥ ७८॥  
  
त्वम् ऋतुस्त्वं दिनं रात्रिस्त्वमुद्योगो विरामकः ।  
त्वं विश्वासश्चाश्रयश्च त्वं माता च पिता गुरूः ॥ ७९॥  
  
धनं धान्यं त्वमेवाऽसिं शक्तिर्बलं त्वमेव च ।  
नीतिर्भक्तिर्वृषो रागो वैराग्यं च त्वमेव ह ॥ ८०॥  
  
त्वं प्राणस्त्वं जीवनं च नैकधा चैकधा भवान् ।  
प्रकाशस्त्वं प्रवृत्तिस्त्वं निरोधस्त्वं गुणात्मकः ॥ ८१॥  
  
गुणातीतस्त्वमेवाऽसि सर्वसिद्धिगुणाश्रयः ।  
आश्चर्यं त्वं चमत्कारस्त्वमैश्वर्यं प्रभुत्वकम् ॥ ८२॥  
  
त्वं भूर्जलं भवाँस्तेजोऽनिलस्त्वं त्वं तथाऽनलः ।  
त्वं खं त्वं मात्रकं त्वं च बुद्धिस्त्वं चैषणात्रयम् ॥ ८३॥  
  
त्वं परीक्षा तितिक्षा त्वं त्वं बुभुक्षा मुमुक्षता ।  
त्वं स्नेहस्त्वं ध्यानवृत्तिस्त्वं समाधिः परात्परः ॥ ८४॥  
  
उपास्तिस्त्वं चित्तचैत्यं त्वं जाडयं त्वं तथाऽणुता ।  
त्वं साम्यं त्वं च वैषम्यं त्वमेव सर्वमेव ह ॥ ८५॥  
  
अहं त्वं वीतिहोत्रस्त्वं त्वं गुरूः ऋषभस्तथा ।  
तवैवांऽशकलाऽऽवेशविभूतिसृष्टिजं त्विदम् ॥ ८६॥  
  
यत् किञ्चिद् दृश्यते चापि भुज्यते लीयतेऽपि च ।  
यस्माद् यत्र च येनापि यदर्थं च त्वमेव सः ॥ ८७॥  
  
तस्मै कृष्णाय नाथाय ब्रह्मणे परब्रह्मणे ।  
समर्पयामि चात्मानं वीतिहोत्राभिधं सदा ॥ ८८॥  
  
दानमेव न तु न्यासं नापि कुसीदकं तथा ।  
यथेष्टविनियोगार्हं समर्पयामि मां त्वहम् ॥ ८९॥  
  
इति स्तुत्वा राधिके सम्पपात पादयोर्हरेः ।  
वीतिहोत्रश्चाऽथ कृष्णस्तमुत्थापयदूर्ध्वकम् ॥ ९०॥  
  
समाश्र्लिष्य पुनर्हस्तौ दत्वा तस्य च मूर्धनि ।  
न्ययुङ्क्त वरलाभार्थं वीतिहोत्रं हरिर्यदा ॥ ९१॥  
  
वीतिहोत्रस्तदा प्राह स्थास्येऽत्र तवपादयोः ।  
अन्ते मोक्षं गमिष्यस्यक्षरं धाम तव प्रभो ॥ ९२॥  
  
देहि वासं सदा चात्र तथास्तूवाच वै हरिः ।  
राधिके तन्महत्तीर्थम् ऋषभाख्यं सरोवरे ॥ ९३॥  
  
वीतिहोत्राभिधं तीर्थं सहस्रयोगितीर्थकम् ।  
एवं नाम्ना तदेवासीत् प्रसिद्धं मोक्षदं शुभम् ॥ ९४॥  
  
हरिर्बभूव सहसा बालकृष्णस्वरूपधृक् ।  
प्रययौ च निजावासं वीतिहोत्रस्तटे स्थितः ॥ ९५॥  
  
वटवृक्षं समाश्लिष्य तापसो जनदर्शनः ।  
तत्र तीर्थे कृतस्नानाः प्राप्स्यन्ति परमां गतिम् ॥ ९६॥  
  
योगसिद्धिमवाप्स्यन्ति योगाभ्यासं विनाऽपि च ।  
राधिके तत्र संस्नान्नाशमेष्यन्ति पातकम् ॥ ९७॥  
  
आर्द्रं शुष्कं महत्स्वल्पं परपीडाकरं च यत् ।  
सर्वं नश्यति पापं तज्जलपानादपि द्रुतम् ॥ ९८॥  
  
तत्राऽन्नदानतः स्यात्तु वाजिमेधसमं फलम् ।  
ऋषभस्याऽऽलयकर्तुर्मम धामाऽक्षरं भवेत् ॥ ९९॥  
  
इत्येवं भगवानाह राधिके तीर्थवैभवम् ।  
पठनाच्छ्रवणाच्चास्य भवेत्तत्तीर्थजं फलम् ॥ १००॥  
  
॥ इतिश्रीलक्ष्मीनारायणीयसंहितायां द्वितीये त्रेतासन्ताने  
वीतिहोत्रयोगेश्वराय ऋषभरूपेण सहस्ररूपेण च  
हरेर्दर्शनम्, ऋषभतीर्थीकरणम्, स्तुतिश्चेत्यादिनिरूपणनामा  
चत्वारिंशदधिकद्विशततमोऽध्यायः ॥  
  
  
From Laxminarayaniyasamhita khaNDa 2 adhyAya 240  
This does not really have 1000 names but perhaps with the mention of  
``sahasrarUpeNa harerdarshanam'' in the end it is considered /referenced in  
Purana Index for sahasranAmastotra.  
Encoded by Sivakumar Thyagarajan shivakumar24 at gmail.com  
Proofread by Sahana Sivakumar, Sivakumar Thyagarajan, NA  
  
