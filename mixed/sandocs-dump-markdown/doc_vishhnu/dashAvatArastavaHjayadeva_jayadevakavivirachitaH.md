+++
"Text title" = "dashAvatArastavaHjayadeva"
"File name" = "dashAvatArastavaHjayadeva.itx"
itxtitle = "dashAvatArastavaHjayadeva (jayadevakavivirachitaH)"
engtitle = "dashAvatArastavaHjayadeva"
Category = "vishhnu, dashAvatAra, jayadeva"
Location = "doc_vishhnu"
Sublocation = "vishhnu"
SubDeity = "dashAvatAra"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "Edited by S. V. Radhakrishna Shastriji"
Indexextra = "(VSM 3)"
Acknowledge-Permission = "Mahaperiaval Trust"
"Latest update" = "May 13, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "दशावतारस्तवःजयदेव (जयदेवकविविरचितः)"

+++
  
 दशावतारस्तवःजयदेव   
  
(जयदेवकविकृतः)  
प्रलयपयोधिजले धृतवानसि वेदं, विहितवहित्रचरित्रमखेदम् ।  
केशव धृतमीनशरीर, जय जगदीश हरे ॥ १॥  
  
क्षितिरतिविपुलतरे तव तिष्ठति पृष्ठे,  
        धरणिधरणकिणचक्रगरिष्ठे ।  
केशव धृतकच्छपरूप जय जगदीश हरे ॥ २॥  
  
वसति दशनशिखरे धरणी तव लग्ना,  
शशिनि कलङ्ककलेव निमग्ना ।  
केशव धृतसूकररूप, जय जगदीश हरे ॥ ३॥  
  
तव करकमलवरे नखमद्भुतशृङ्गं,  
दलित हिरण्यकशिपुतनुभृङ्गम् ।  
केशव धृतनरहरिरूप, जय जगदीश हरे ॥ ४॥  
  
छलयसि विक्रमणे बलिमद्भुतवामन,  
पदनखनीरजनितजनपावन ।  
केशव धृतवामनरूप, जय जगदीश हरे ॥ ५॥  
  
क्षत्रियरुधिरमये जगदपगतपापं,  
स्नपयसि पयसि शमितभवतापम् ।  
केशव धृतभृगुपतिरूप, जय जगदीश हरे ॥ ६॥  
  
वितरसि दिक्षु रणे दिक्पतिकमनीयं,  
दशमुखमौलिबलिं रमणीयम् ।  
केशव धृतरामशरीर, जय जगदीश हरे ॥ ७॥  
  
वहसि विपुषि विशदे वसनं जलदाभं,  
हलहतिभीतिमिलितयमुनाभम् ।  
केशव धृतहलधररूप, जय जगदीश हरे ॥ ८॥  
  
निन्दसि यज्ञविधेरहह श्रुतिजातं,  
सदयहृदयदर्शितपशुघातम् ।  
केशव धृतबुद्धशरीर, जय जगदीश हरे ॥ ९॥  
  
म्लेच्छनिवहनिधने कलयसि करवालं,  
धूमकेतुमिव कमपि करालम् ।  
केशव धृतकल्किशरीर, जय जगदीश हरे ॥ १०॥  
  
श्रीजयदेवकवेरिदमुदितमुदारं,  
शृणु सुखदं शुभदं भवसारम् ।  
केशव धृतदशविधरूप, जय जगदीश हरे ॥ ११॥  
  
वेदानुद्धरते जगन्निवहते भूगोलमुद्बिभ्रते  
दैत्यं दारयते बलिं छलयते क्षत्रक्षयं कुर्वते ।  
पौलस्त्यं जयते हलं कलयते कारुण्यमातन्वते  
म्लेच्छान् मूर्च्छयते दशाकृतिकृते कृष्णाय तुभ्यं नमः ॥ १२॥  
  
इति जयदेवकविकृतः दशावतारस्तवः सम्पूर्णः ।  
  
  
Proofread by PSA Easwaran psaeaswaran at gmail.com  
  
