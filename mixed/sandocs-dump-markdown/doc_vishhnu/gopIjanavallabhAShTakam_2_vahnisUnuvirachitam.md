+++
"Text title" = "gopIjanavallabhAShTakam 2"
"File name" = "gopIjanavallabhAShTakam2.itx"
itxtitle = "gopIjanavallabhAShTakam 2 (vahnisUnuvirachitam)"
engtitle = "gopIjanavallabhAShTakam 2"
Category = "vishhnu, krishna, puShTimArgIya, aShTaka"
Location = "doc_vishhnu"
Sublocation = "vishhnu"
SubDeity = "krishna"
Author = "vahnisUnu"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "puShTimArgIya stotraratnAkara"
Indexextra = "(pushti margiya stotraratnAkara)"
"Latest update" = "February 28, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "गोपीजनवल्लभाष्टकम् २ (वह्निसूनुविरचितम्)"

+++
  
 श्रीगोपीजनवल्लभाष्टकम् २   
  
नवाम्बुदानीकमनोहराय प्रफुल्लराजीवविलोचनाय  
वेणुस्वनैर्मोदितगोकुलाय नमोऽस्तु गोपीजनवल्लभाय ॥ १॥  
  
किरीटकेयूरविभूषिताय ग्रैवेयमालामणिरञ्जिताय ।  
स्फुरच्चलत्काञ्चनकुण्डलाय नमोऽस्तु गोपीजनवल्लभाय ॥ २॥  
  
दिव्याङ्गनावृन्दनिषेविताय स्मितप्रभाचारुमुखाम्बुजाय ।  
त्रैलोक्यसम्मोहनसुन्दराय नमोऽस्तु गोपीजनवल्लभाय ॥ ३॥  
  
रत्नादिमूलालयमाश्रिताय कल्पद्रुमच्छायसमाश्रिताय ।  
हेमस्फुरन्मण्डलमध्यगाय नमोऽस्तु गोपीजनवल्लभाय ॥ ४॥  
  
श्रीवत्सरोमावलिरञ्जिताय वक्षःस्थले कौस्तुभभूषिताय ।  
सरोजकिञ्जल्कनिभांशुकाय नमोऽस्तु गोपीजनवल्लभाय ॥ ५॥  
  
दिव्याङ्गुलीयाङ्गुलिरञ्जिताय मयूरपिच्छच्छविशोभिताय ।  
वन्यस्रजालङ्कृतविग्रहाय नमोऽस्तु गोपीजनवल्लभाय ॥ ६॥  
  
मुनीन्द्रवृन्दैरभिसंस्तुताय क्षरत्पयोगोकुलगोकुलाय ।  
धर्मार्थकामामृतसाधकाय नमोऽस्तु गोपीजनवल्लभाय ॥ ७॥  
  
एनस्तमःस्तोमदिवाकराय भक्तस्य चिन्तामणिसाधकाय ।  
अशेषदुःखामयभेषजाय नमोऽस्तु गोपीजनवल्लभाय ॥ ८॥  
  
इति श्रीवह्निसूनुविरचितं श्रीगोपीजनवल्लभाष्टकं समाप्तम् ।  
  
  
Proofread by PSA Easwaran psaeaswaran at gmail.com  
  
