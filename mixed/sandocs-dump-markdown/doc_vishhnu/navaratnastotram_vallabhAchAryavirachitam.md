---
Author: vallabhAchArya
Category: vishhnu, krishna, puShTimArgIya, nava, vallabhaachaarya
Description/comments: puShTimArgIya stotraratnAkara
File name: navaratnastotram.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: navaratnastotram
engtitle: navaratnastotram
itxtitle: navaratnastotram (vallabhAchAryavirachitam)
title: नवरत्नस्तोत्रम् (वल्लभाचार्यविरचितम्)

---
  
 नवरत्नस्तोत्रम्   
  
चिन्ता कापि न कार्या निवेदितात्मभिः कदापीति ।  
भगवानपि पुष्टिस्थो न करिष्यति लौकिकीं च गतिम् ॥ १॥  
  
निवेदनं तु स्मर्तव्यं सर्वथा तादृशैर्जनैः ।  
सर्वेश्वरश्च सर्वात्मा निजेच्छातः करिष्यति ॥ २॥  
  
सर्वेषां प्रभुसम्बन्धो न प्रत्येकमिति स्थितिः ।  
अतोऽन्यविनियोगेऽपि चिन्ता का स्वस्य सोऽपि चेत् ॥ ३॥  
  
अज्ञानादथ वा ज्ञानात् कृतमात्मनिवेदनम् ।  
यैः कृष्णसात्कृतप्राणैस्तेषां का परिवेदना ॥ ४॥  
  
तथा निवेदने चिन्ता त्याज्या श्रीपुरुषोत्तमे ।  
विनियोगेऽपि सा त्याज्या समर्थो हि हरिः स्वतः ॥ ५॥  
  
लोके स्वास्थ्यं तथा वेदे हरिस्तु न करिष्यति ।  
पुष्टिमार्गस्थितो यस्मात्साक्षिणो भवताऽखिलाः ॥ ६॥  
  
सेवाकृतिर्गुरोराज्ञाबाधनं वा हरीच्छया ।  
अतः सेवापरं चित्तं विधाय स्थीयतां सुखम् ॥ ७॥  
  
चित्तोद्वेगं विधायापि हरिर्यद्यत्करिष्यति ।  
तथैव तस्य लीलेति मत्वा चिन्तां द्रुतं त्यजेत् ॥ ८॥  
  
तस्मात्सर्वात्मना नित्यं श्रीकृष्णः शरणं मम ।  
वदद्भिरेवं सततं स्थेयमित्येव मे मतिः ॥ ९॥  
  
इति श्रीवल्लभाचार्यविरचितं नवरत्नस्तोत्रं समाप्तम् ।  
  
  
Proofread by PSA Easwaran psaeaswaran at gmail.com  
  
