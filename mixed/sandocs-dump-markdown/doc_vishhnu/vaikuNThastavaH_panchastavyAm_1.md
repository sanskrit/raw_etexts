---
Acknowledge-Permission: Mahaperiaval Trust
Category: vishhnu
Description/comments: Edited by S. V. Radhakrishna Shastriji. Also from Vaishnava
  Stotramala
File name: vaikuNThastavaH.itx
Indexextra: (VSm 2)
Language: Sanskrit
Latest update: April 12, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: vaikuNThastavaH
engtitle: vaikuNThastavaH
itxtitle: vaikuNThastavaH (panchastavyAm 1)
title: वैकुण्ठस्तवः (पञ्चस्तव्याम् १)

---
  
 श्रीवैकुण्ठस्तवः   
पञ्चस्तव्यां १ श्रीवैकुण्ठस्तवः  
(श्रीवत्सचिह्नमिश्रैरनुगृहीतायां पञ्चस्तव्याम्)  
श्रीवत्सचिह्नमिश्रेभ्यो नम उक्तिमधीमहे ।  
यदुक्तयस्त्रयीकण्ठे यान्ति मङ्गलसूत्रताम् ॥  
  
यो नित्यमच्युतपदाम्बुजयुग्मरुक्म-  
व्यामोहतस्तदितराणि तृणाय मेने ।  
अस्मद्गुरोर्भगवतोऽस्य दयैकसिन्धोः  
रामानुजस्य चरणौ शरणं प्रपद्ये ॥ १॥  
  
त्रैविद्यवृद्धजनमूर्धविभूषणं यत्  
सम्पच्च सात्त्विकजनस्य यदेव नित्यम् ।  
यद्वा शरण्यमशरण्यजनस्य पुण्यं  
तत्संश्रयेम वकुळाभरणाङ्घ्रियुग्मम् ॥ २॥  
  
भक्तिप्रभावभवदद्भुतभावबन्ध-  
सन्धुक्षितप्रणयसाररसौघपूर्णः ।  
वेदार्थरत्ननिधिरच्युत दिव्यधामा  
जीयात्पराङ्कुशपयोधिरसीमभूमा ॥ ३॥  
  
यन्मङ्गलाय महते जगतामुशन्ति  
त्रैविष्टपान्यपि पदानि यदाश्रयाणि ।  
वन्दामहे सरसिजेक्षणमद्धितीयं  
वेदान्तवेद्यमनिदम्प्रथमं महस्तत् ॥ ४॥  
  
पीताम्बरं वरदशीतलदृष्टिपात-  
माजानुलम्बिभुजमायतकर्णपाशम् ।  
तन्मेघमेचकमुदग्रविशालवक्षो  
लक्ष्मीधरं किमपि वस्तु ममाविरस्तु ॥ ५॥  
  
यत्त्तत्वमक्षरमदृश्यमगोत्रवर्णं  
अग्राह्यमव्ययमनीदृशमद्वितीयम् ।  
ईशानमस्य जगतो यदणोरणीयः  
तद्वैष्णवं पदमुदात्तमुदाहरामः ॥ ६॥  
  
आम्नायमूर्धनि च मूर्धनि चोर्ध्वपुंसां  
यद्धाम वैष्णवमभीक्ष्णतरं चकास्ति ।  
तन्मादृशामपि च गोचरमिति वाचो  
मन्ये तदीयमिदमाश्रितवत्सलत्वम् ॥ ७॥  
  
जानन्नपीह किल मामनपत्रपिष्णुः  
विष्णोः पदप्रणयिनीं गिरमाद्रियेऽहम् ।  
न श्वावलीढमपि तीर्थमतीर्थमाहुः  
नोदन्यतापि च शुना किल लज्जितव्यम् ॥ ८॥  
  
देवस्य दैत्यमथनस्य गुणेष्वियत्ता  
सङ्ख्या च वाङ्मनसगोचरमत्यभूताम् ।  
अप्येवमण्वपि च तत्र ममार्तिशान्त्यै  
कीटस्य तृप्यत उदन्वति विप्रुषोऽलम् ॥ ९॥  
  
प्रेमार्द्रविह्वलगिरः पुरुषाः पुराणाः  
स्वां तुष्टुवुर्मधुरिपो मधुरैर्वचोभिः ।  
वाचो विडम्बितमिदं मम नीचवाचः  
क्षान्तिस्तु ते सविषया मम दुर्वचोभिः ॥ १०॥  
  
आज्ञा तवात्रभवती विदिता त्रयी सा  
तां हि प्रमाणमभिजग्मुरतीन्द्रियेऽर्थे ।  
आभासभूयमभियान्त्यपराणि दोषैः  
एषा तु दोषरहिता महिता पुराणी ॥ ११॥  
  
अन्तर्हितो निधिरसि त्वमशेषपुंसां  
लभ्योऽसि पुण्यपुरुषैरितरैर्दुरापः ।  
तत्र त्रयीं सुकृतिनः कृतिनोऽधिजग्मुः  
बाह्येषु बाह्यचरितैरितरैर्निपेते ॥ १२॥  
  
चित्रं विधेर्विलसितं त्विदमाविरस्ति  
दुष्टात्मनामयगहो किल दुर्विपाकः ।  
यत्केचिदत्रभवतीं श्रुतिमाश्रयन्तो-  
ऽप्यर्थे कुदृष्टिविनिविष्टधियो विनष्टाः ॥ १३॥  
  
बाह्याः कुदृष्टय इति द्वितयेऽप्यपारं  
घोरं तमस्समुपयान्ति न हीक्षसे तान् ।  
जग्धस्य काननमृगैर्मृगतृष्णिकेप्सोः  
कासारसत्त्वनिहतस्य च को विशेषः ॥ १४॥  
  
न्यायस्मृति प्रभृतिभिर्भवता निसृष्टैः  
वेदोपबृंहणविधावुचितैरुपायैः ।  
श्रुत्यर्थमर्थमिव भानुकरैर्विभेजुः  
त्वद्भक्तिभावितविकल्मषशेमुषीकाः ॥ १५॥  
  
ये तु त्वदङ्घ्रिसरसीरुहभक्तिहीनाः  
तेषाममीभिरपि नैव यथार्थबोधः ।  
पित्तघ्नमञ्जनमनाप्नुषि जातु नेत्रे  
नैव प्रभाभिरपि शङ्खसितत्वबुद्धिः ॥ १६॥  
  
वेदार्थधीस्त्वयि तु भक्तित एव लभ्या  
यावान् हि यश्च भगवन्नसि तत्त्वतस्त्वम् ।  
ज्ञातु तथा भुवनभावन वेदवेद्यं  
द्रष्टुं प्रवेष्टुमपि भक्तित एव शक्यः ॥ १७॥  
  
तत्वार्थतत्परपरश्शतवेदवाक्यैः  
सामर्थ्यतः स्मृतिभिरप्यथ तादृशीभिः ।  
त्वामेव तत्त्वपरसात्त्विकसत्पुराणैः  
देवज्ञधीभिरपि निश्चिनुमः परेशम् ॥ १८॥  
  
अन्यत्र तु क्वचन केचिदिहेशशब्दात्  
लोकप्रसिद्धिमुपगम्य तमीशमाहुः ।  
तैश्च प्रसिद्धविभवस्य समूलतायै  
ग्राह्या त्रयी त्वयि तु साऽच्युत सम्भुखीना ॥ १९॥  
  
यः खल्वणोरणुतरो महतो महीयान्  
आत्मा जनस्य जनको जगतश्च योऽभूत् ।  
वेदात्मकप्रणवकारणवर्णवाच्यं  
तं त्वां वयन्तु परमेश्वरमामनामः ॥ २०॥  
  
आत्मेश्वरोऽसि न परोऽस्ति तवेश्वरोऽन्यो  
विश्वस्य चासि पतिरस्य परायणं च ।  
नारायणाच्युत परस्त्वमिहैक एव  
ब्रह्मादयोऽपि भवदीक्षणलब्धसत्ताः ॥ २१॥  
  
नित्स्समाभ्यधिकवर्जित ऊर्जितश्रीः  
नित्येऽक्षरे दिवि वसन्पुरुषः पुराणः ।  
सत्त्वप्रवर्तनकरो जगतोऽस्य मूलं  
नान्यस्त्वदस्ति धरणीधर वेदवेद्यः ॥ २२॥  
  
यं भूतभव्यभवदीशमनीशमाहुः  
अन्तस्समुद्रनिलयं यमनन्तरूपम् ।  
यस्य त्रिलोकजननी महिषी च लक्ष्मीः  
साक्षात्स एव पुरुषोऽसि सहस्रमूर्धा ॥ २३॥  
  
सर्वं श्रुतिष्वनुगतं स्थिरमप्रकम्प्यं  
नारायणाह्वयधरं त्वमिवानवद्यम् ।  
सूक्तं तु पौरुषमशेषजगत्पवित्रं  
त्वामुत्तमं पुरुषमीशमुदाजहार ॥ २४॥  
  
आनन्दमैश्वरमवाङ्मनसाऽवगाह्यं  
आम्नासिषुश्शातगुणोत्तरितक्रमेण ।  
सोऽयं तवैव नृषु हि त्वमिहान्तरात्मा  
त्वं पुण्डरीकनयनः पुरुषश्च पौष्णः ॥ २५॥  
  
यन्मूलकारणमबुध्यत सृष्टिवाक्यैः  
ब्रह्मेति वा सदिति वाऽऽत्मगिराऽथवा तत् ।  
नारायणस्त्विति महोपनिषद्ब्रवीति  
सौबालिकीप्रभृतयोऽप्यनुजरमुरेनाम् ॥ २६॥  
  
ज्योतिः परं परमतत्त्वमथो परात्मा  
ब्रह्मेति च श्रुतिषु यत्परवस्त्वधीतम् ।  
नारायणस्तदिति तद्विशिनष्टि काचि-  
द्विष्णोः पदं परममित्यपरा गृणाति ॥ २७॥  
  
सन्तीदृशाश्श्रुतिशिरस्सु परस्सहस्रा  
वाचस्तव प्रथयितुं परमेशितृत्वम् ।  
किञ्चेह न व्यजगणःकृमिधातृभेदं  
क्रामन् जगन्ति निगिरन् पुनरुद्गिरंश्च ॥ २८॥  
  
रूपश्रिया परमया परमेण धाम्ना  
चित्रैश्च कैश्चिदुचितैः भवतश्चरित्रैः ।  
चिह्नैरनिह्ववपरैरपरैश्च कैश्चित्  
निश्चिन्वते त्वयि विपश्चित ईशितृत्वम् ॥ २९॥  
  
यस्याः कटाक्षणमनुक्षणमीश्वराणां  
ऐश्वर्यहेतुरिति सार्वजनीनसिद्धम् ।  
तं श्रीरिति त्वदुपसंश्रयणान्निराहु-  
स्त्वां च श्रियश्श्रियमुदाहुरुदारवाचः ॥ ३०॥  
  
माया त्वया गुणमयी किल या निसृष्टा  
सा ते विभो किमिव नर्म न निर्मिमीते ।  
कौतस्कुताः स्थिरकुतर्कवशेन केचित्  
सत्यां श्रुतौ च बधिरास्त्वयि तन्महिम्ना ॥ ३१॥  
  
यत्स्थावरक्रिमिपतङ्गमतङ्गजादि-  
ष्वन्येषु जन्तुषु सदैव विजायमानः ।  
त्वन्नित्यनिर्मलनिरञ्जननिर्विकार-  
कल्याणसद्गुणनिधे स इतीरितस्तैः ॥ ३२॥  
  
त्वद्दृष्टिजुष्टमिदमाविरभूदशेषं  
नोचेत्कटाक्षयसि नैव भवेत्प्रवृत्तिः ।  
स्थातुं च वाञ्छति जगत्तव दृष्टिपातं  
तेन श्रुतौ जगदिषे हि जगत्त्वमेव ॥ ३३॥  
  
एव भगो इह भवत्परतन्त्र एव  
शब्दोऽपि रूपवदमुष्य चराचरस्य ।  
ऐश्वर्यमीदृशमिदं श्रुतिषूदितं ते  
पापीयसामयमहो त्वयि मोहहेतुः ॥ ३४॥  
  
ये त्वत्कटाक्षलवलक्ष्यमिव क्षणं तै-  
रैश्वर्यमीदृशमलभ्यमलम्भि पुम्भिः ।  
यत्केऽपि सञ्जगदिरे परमेशितृत्वं  
तेषामपि श्रुतिषु तन्महिमप्रसङ्गात् ॥ ३५॥  
  
नित्येषु वस्तुषु भवन्निरपेक्षमेव  
तत्तस्वरूपमिति केचिदिह भ्रमन्तः ।  
ऐश्वर्यमत्र तव सावधिकं गिरन्ते  
ब्रूते त्रयी तु निरुपाधिकमीशनं ते ॥ ३६॥  
  
इच्छात एव तव विश्वपदार्थसत्ता  
नित्यं प्रियास्तव तु केचन ते हि नित्याः ।  
नित्यं त्वदेकपरतन्त्र निजस्वरूपा  
भावत्कमङ्गळगुणा हि निदर्शनं न ॥ ३७॥  
  
विश्वस्य विश्वविधकारणमच्युतत्वं  
कार्यं तदेतदखिलं चिदचित्स्वरूपम् ।  
त्वं निर्विकार इति वेदशिरस्सु घोषो  
निस्सीममेव तव दर्शयतीशितृत्वम् ॥ ३८॥  
  
किं साधनः क्व निवसन् किमुपाददानः  
कस्मै फलाय सृजतीश इदं समस्तम् ।  
इत्याद्यनिष्ठितकुतर्कमतर्कयन्तः  
त्वद्वैभवं श्रुतिविदो विदुरप्रतर्क्यम् ॥ ३९॥  
  
यत्संवृतं दशगुणोत्तरसप्ततत्त्वै-  
रण्डं चतुर्दश जगद्भवधातृधाम ।  
अण्डानि तत्सुसदृशानि परश्शतानि  
क्रीडाविधेस्तव परिच्छदतामगच्छन् ॥ ४०॥  
  
इच्छाविहारविधये विहितान्यमूनि  
स्यात्तद्विभूतिलवलेशकलायुतांशः ।  
या वै न जातु परिणामपदास्पदं सा  
कालात्मिका तव परा महती विभूतिः ॥ ४१॥  
  
यद्वैष्णवं हि परमं पदमामनन्ति  
खं वा यदेव परमं तमसः परस्तात् ।  
तेजोमयं परमसत्त्वमयं ध्रुवं य-  
दानन्दकन्दमतिसुन्दरमद्भुतं यत् ॥ ४२॥  
  
यद्ब्रह्मरुद्रपुरुहूतमुरवैर्दुरापं  
नित्यं निवृत्तिनिरतैस्सनकादिभिर्वा ।  
सायुज्यमुज्ज्वलमुशन्ति यदाऽऽपरोक्ष्यं  
यस्मात्परं न पदमञ्जितमस्ति किश्चित् ॥ ४३॥  
  
रूपेण सद्गुणगणैः परया समृद्ध्या  
भावैरुदारमधुरैरपि वा महिम्ना ।  
तादृक्तदीदृगिदमित्युपवर्णयन्त्यो  
वाचो यदीयविभवस्य तिरस्क्रियायै ॥ ४४॥  
  
यद्वृद्ध्यपक्षयविनाशमुखैर्विकारैः  
एतैरसंस्तृतमनस्तमितास्तिशब्दम् ।  
यद्गौरवात् श्रुतिषु फल्गुफलं क्रियाणा-  
मादिष्टमन्यदसुखोत्तरमध्रुवं च ॥ ४५॥  
  
निष्कल्मषैर्निहतजन्मजराविकारै-  
भूयिष्ठभक्तिविभवैरभवैरवाप्यम् ।  
अन्यैरधन्यपुरुषैर्मनसाऽप्यनाप्यं  
वैकण्ठनाम तव धाम तदामनन्ति ॥ ४६॥  
  
नित्या तवान्यनिरपेक्षमहामहिम्नो -  
ऽप्येतादृशी निरवधि निर्यता विभूतिः ।  
ज्ञानादयो गुणगणास्समतीतसीमा  
लक्ष्मीः प्रिया परिजनाः पतगेन्द्रमुख्याः ॥ ४७॥  
  
एकस्य येषु हि गुणस्य लवायुतांशः  
स्यात्कस्यचित्स खलु वाङ्मनसातिगश्रीः ।  
ते तादृशोऽत्यवधयस्समतीतसङ्ख्याः  
त्वत्सद्गुणास्त्वमसि तन्निरपेक्षलक्ष्मीः ॥ ४८॥  
  
सर्वस्य चैव गुणतो हि विलक्षणत्व-  
मैश्वर्यतश्च किल कश्चिदुदञ्चितस्स्यात् ।  
तत्प्रत्युत त्वयि विभो विभवो गुणाश्च  
सम्बन्धतस्तव भजन्ति हि मङ्गलत्वम् ॥ ४९॥  
  
दूरे गुणास्तव तु सत्त्वरजस्तमांसि  
तेन त्रयी प्रथयति त्वयि निर्गुणत्वम् ।  
नित्यं हरे निखिलसङ्गुणसागरं हि  
त्वामामनन्ति परमीश्वरमीश्वराणाम् ॥ ५०॥  
  
ज्ञानात्मनस्तव तदेव गुणं गृणन्ति  
तेजोमयस्य हि मणेर्गुण एव तेजः ।  
तेनैव विश्वमपरोक्षमुदीक्षसे त्वं  
रक्षा त्वदीक्षणत एव यतोऽखिलस्य ॥ ५१॥  
  
त्रय्युद्यता तव युवत्वमुखैर्गणौघै-  
रानन्दमेधितमियानिति सन्नियन्तुम् ।  
ते ये शतन्त्विति परम्परया प्रवृत्ता  
नैवैष वाङ्मनसगोचर इत्युदाह ॥ ५२॥  
  
एवं तया चतुरया तव यौवनाद्या-  
स्सर्वे गुणास्सह समस्तविभूतिभिश्च ।  
प्रव्याहृताः स्युरवधीनवधीरयन्तो  
वाचामगोचरमहामहिमान एव ॥ ५३॥  
  
सवर्तवर्ति निखिलं निरभिज्ञमज्ञं  
चित्रे च कर्मणि यथार्हमहो नियच्छन् ।  
सद्यः कृमिद्रुहिणभेदमभेदमेत-  
दाविश्चकर्थ सकृदीक्षणदीक्षणेन ॥ ५४॥  
  
अस्तं यदुद्यदुपचाय्यपचायि चैव-  
मीशं दरिद्रमथ जङ्गममप्यलिङ्गम् ।  
विश्वं विचित्रमविलक्षणवीक्षणेन  
विक्षोभयस्यनवधिर्बत शक्तिरैशी ॥ ५५॥  
  
रूपप्रकार परिणामकृतव्यवस्थं  
विश्वं विपर्यसितुमन्यदसच्चकर्तुम् ।  
क्षाम्यन् स्वभावनियमं किमुदीक्षसे त्वं  
स्वातन्त्र्यमैश्वरमपर्यनुयोज्यमाहुः ॥ ५६॥  
  
संवर्तसम्भृतकरस्य सहस्ररश्मे-  
रुस्रं तमिस्रयदजस्रविहारहारि ।  
नित्यानुकूलमनुकूलनृणां परेषा-  
मुद्वेजनं च तव तेज उदाहरन्ति ॥ ५७॥  
  
नैव ह्यवाप्यमनवाप्तमिहास्ति यस्य  
सत्ताऽपि तस्य तव वीक्षणतः प्रजानाम् ।  
सम्पत्तु किं पुनरितो न वदान्यमन्यं  
मन्ये त्वमेव खलु मन्दिरमिन्दिरायाः ॥ ५८॥  
  
पापै रनादिभवसम्भववासनोत्थै-  
र्दुःखेषु यः खलु मिमङ्क्षति हन्त जन्तुः ।  
तं केवलं नु कृपयैव समुद्धरिष्यन्  
तद्दुष्कृतस्य ननु निष्कृतिमात्थ शास्त्रैः ॥ ५९॥  
  
शास्त्रैरनादिनिधनैः स्मृतिभिस्त्वदीय-  
दिव्यावतारचरितैश्शुभया च दृष्ट्या ।  
निःश्रेयसं यदुपकल्पयसि प्रजानां  
सा त्वत्कृपाजलधितल्लजवल्गितश्रीः ॥ ६०॥  
  
है हन्त जन्तुषु निरन्तरसन्ततात्मा  
पाप्मा हि नाम वद कोऽयमचिन्त्यशक्तिः ।  
यस्त्वत्कृपाजलधिमप्यतिवेलरवेल-  
मुल्लङ्घयत्यकृतभासुरभागधेयान् ॥ ६१॥  
  
यद्ब्रह्मकल्पनियतानुभवेऽप्यनाश्यं  
तत्किल्बिषं सृजति जन्तुरिह क्षणार्धे ।  
एवं सदा सकलजन्मसु सापराधं  
क्षाम्यस्यहो तदभिसन्धिविराममात्रात् ॥ ६२॥  
  
क्षान्तिस्तवेयमियती महती कथन्नु  
मुह्येदहो त्वयि कृताञ्जलिपञ्जरेषु ।  
इत्थं स्वतो निखिलजन्तुषु निर्विशेषं  
वात्सल्यमुत्सकजनेषु कथं गुणस्ते ॥ ६३॥  
  
विश्वं धियैव विरचय्य निचाय्य भूय-  
स्सञ्जह्रुषस्सति समाश्रितवत्सलत्वे ।  
आजग्मुषस्तव गजोत्तमबृंहितेन  
पादं पराममृशुषोऽपि च का मनीषा ॥ ६४॥  
  
यः कश्चिदेव यदि किञ्चन हन्त जन्तु-  
र्भव्यो भजेत भगवन्तमनन्यचेताः ।  
तं सोऽयमीदृश इयानिति वाप्यजानन्  
है वैनतेय स ममाप्युररीकरोषि ॥ ६५॥  
  
त्वत्साम्यमेव भजतामभिवाञ्छसि त्वं  
त्वत्सात्कृतैर्विभवरूपगुणैस्त्वदीयैः ।  
मुक्तिं ततोऽपि परमं तव साम्यमाहु-  
स्त्वद्दास्यमेव विदुषां परमं मतं तत् ॥ ६६॥  
  
तद्वै तथाऽस्तु कतमोऽयमहो स्वभावो  
यावान्यथाविधगुणो भजते भवन्तम् ।  
तावांस्तथाविधगुणस्तदधीनवृत्तिः  
संश्लिष्यसे त्वमिह तेन समानधर्मा ॥ ६७॥  
  
श्रीवैकुण्ठनाथमभिष्टौति --  
नीलाञ्जनाद्रिनिभमुन्नसमायताक्ष-  
माजानुजैत्रभुजमायतकर्णपाशम् ।  
श्रीवत्सलक्षणमुदारगभीरनाभिं  
पश्येम देव शरदश्शतमीदृशं त्वाम् ॥ ६८॥  
  
अम्भोरुहाक्षमरविन्दनिभाङ्घ्रियुग्म-  
माताम्रतामरसरम्यकराग्रकान्तिम् ।  
भृङ्गालकं भ्रमरविभ्रमकायकान्तिं  
पीताम्बरं वपुरदस्तु वयं स्तुवाम ॥ ६९॥  
  
भ्रूविभ्रमेण मृदुशीतविलोकितेन  
मन्दस्मितेन मधुराक्षरया च वाचा ।  
प्रेमप्रकर्षपिशुनेन विकासिना च  
सम्भावयिष्यसि कदा मुखपङ्कजेन ॥ ७०॥  
  
वज्राङ्कुशध्वजसरोरुहशङ्खचक्र-  
मत्स्यीसुधाकलशकल्पककल्पिताङ्कम् ।  
त्वत्पादपद्मयुगळं विगळत्प्रभाभि-  
र्भूयोऽभिषेक्ष्यति कदा नु शिरो मदीयम् ॥ ७१॥  
  
त्रैविक्रम क्रमकृताक्रमणत्रिलोकं  
उत्तंसमुत्तममनुत्तमभक्तिभाजाम् ।  
नित्यं धनं मम कदा हि मदुत्तमाङ्ग-  
मङ्गीकरिष्यति चिरं तव पादपद्मम् ॥ ७२॥  
  
उन्निद्रपत्रशतपत्रसगोत्रमन्त-  
र्लेखारबिन्दमभिनन्दनमिन्द्रियाणाम् ।  
मन्मूर्ध्नि हन्त करपल्लवतल्लजं ते  
कुर्वन्कदा कृतमनोरथयिष्यसे माम् ॥ ७३॥  
  
आङ्गी निसर्गनियता त्वयि हन्त कान्ति-  
र्नित्यं तवालमियमेव तथाऽपि चान्या ।  
वैभूषणी भवतिं कान्तिरलन्तरां सा  
है पुष्कलैव निखिलाऽपि भवद्धिभूतिः ॥ ७४॥  
  
श्रीवत्सकौस्तुभकिरीटललाटिकाभिः  
केह्यहारकरकोत्तमकर्णिकाभिः ।  
उद्दामदाममणिनूपुर नीविबन्धै-  
र्भान्तं भवन्तमनिमेषमुदीक्षिषीय ॥ ७५॥  
  
ऐन्दीवरी क्वचिदपि क्वचिदारविन्दी  
चन्द्रातपी क्वचन च क्वचनाथ हैमी ।  
कान्तिस्तवोढपरभागपरस्परश्रीः  
पार्येत पारणयितुं किमु चक्षुषोर्मे ॥ ७६॥  
  
त्वां सेवितं जलजचक्रगदासिशार्ङ्गै-  
स्तार्क्ष्येण सैन्यपतिनाऽनुचरैस्तथाऽन्यैः ।  
देव्या श्रिया सह वसन्तमनन्तभोगे  
भुञ्जीय साञ्जलिरसङ्कुचिताक्षिपक्ष्मा ॥ ७७॥  
  
कैङ्कर्यनित्यनिरतैर्भवदेकभोगै-  
र्नीत्यैरनुक्षणनवीनरसार्द्रभावैः ।  
नित्याभिवाञ्छितपरस्परनीचभावै-  
र्मद्दैवतैः परिजनस्तव सङ्गमीय ॥ ७८॥  
  
यत्किञ्चिदुज्जलमिदं यदुपाख्ययाऽऽहुः  
सौन्दर्यमृद्धिरिति यन्महिमांशलेशैः ।  
नाम्नैव यां श्रियमुशन्ति यदीयधाम  
त्वामामनन्ति यतमायतमानसिद्धिः ॥ ७९॥  
  
या च त्वयाप्युदधिमन्थनयत्नलभ्या  
यान्तर्हितेति जगदुन्मथनोद्यतोऽभूः ।  
या च प्रतिक्षणमपूर्वरसानुबन्धै-  
र्भवैर्भवन्तमभिनन्दयते सदैव ॥ ८०॥  
  
रूपश्रिया गुणगणैर्विभवेन धाम्ना  
भावैरुदारमधुरैश्चतुरैश्चरित्रैः ।  
नित्यं तवैव सदृशीं श्रियमीश्वरीं त्वां  
त्वां चाञ्चितः परिचरेयमुदीर्णभावः ॥ ८१॥  
  
या बिभ्रती स्थिरचरात्मकमेव विश्वं  
विश्वम्भरा परमया क्षमया क्षमा च ।  
तां मातरं च पितरं च भवन्तमस्य  
व्युञ्छन्तु रात्रय इमा वरिवस्यतो मे ॥ ८२॥  
  
भावैरुदारमधुरैर्विविधैर्विलासैः  
भ्रूविभ्रमस्मितकटाक्षनिरीक्षणैश्च ।  
या त्वन्मयी त्वमपि यन्मय एव सा मां  
नीला नितान्तमुररीकुरुतामुदारा ॥ ८३॥  
  
भावैरनुक्षणमपूर्वरसानुविद्धै-  
रत्यद्भुतैरभिनवैरभिनन्द्य देवीः ।  
भृत्यान् यथोचितपरिच्छदिनो यथार्हं  
सम्भावयन्तमभितो भगवन् भवेयम् ॥ ८४॥  
  
हा हन्त हन्त हतकोऽस्मि खलोऽस्मि धिङ्मां  
मुह्यन्नहो अहमिदं किमुवाच वाचा ।  
त्वामङ्ग मङ्गळगुणास्पदमस्तहेय  
मा स्मर्तुमेव कथमर्हति मादृगंहः ॥ ८५॥  
  
अंहः प्रसह्य विनिगृह्य विशोध्य बुद्धिं  
व्यापू(धू)य विश्वमशिवं जनुषाऽनुबद्धम् ।  
आदाय सद्गुणगणानपि नाहमर्ह-  
स्त्वत्पादयोर्यदहमत्र चिरं निमग्नः ॥ ८६॥  
  
जानेऽथवा किमहमङ्ग यदेव सङ्गा-  
दङ्गीकरोषि न हि मङ्गलमन्यदस्मात् ।  
तेन त्वमेन मुररीकुरुषे जनं चे-  
न्नैवामुतो भवति युक्ततरो हि कश्चित् ॥ ८७॥  
  
यन्नाभवाम भवदीयकटाक्षलक्षं  
संसारगर्तपरिवर्तमतोऽगमाम ।  
आगांसि ये खलु सहस्रमजस्रमेव  
जन्मस्वतन्महि कथं त इमेऽनुकम्प्याः ॥ ८८॥  
  
सत्कर्म नैव किल किञ्चन सञ्चिनोमि  
विद्याप्यवद्यरहिता च तु विद्यते मे ।  
किञ्च त्वदञ्चितपदाम्बुजभक्तिहीनः  
पात्रं भवामि भगवन् भवतो दयायाः ॥ ८९॥  
  
किं भूयसा प्रलपितेन यदेव किञ्चि-  
त्पापाह्वमल्पमुरु वा तदशेषमेषः ।  
जानन्न वा शतसहस्रपरार्धकृत्वो  
योऽकार्षमेनमगतिं भगवन् क्षमस्व ॥ ९०॥  
  
देव त्वदीयचरणप्रणयप्रवीण  
रामानुजार्य विषयीकृतमप्यहो माम् ।  
भूयः प्रधर्षयति वैषयिको विमोहो  
मत्कर्मणः कतरदत्र समानसारम् ॥ ९१॥  
  
गर्भेषु निर्भरनिपीडनखिन्नदेहः  
क्षोदीयसोऽतिमहतोऽप्यखिलस्य जन्तोः ।  
जन्मान्तराण्यनुविचिन्त्य परस्सहस्रा-  
ण्यत्राहमप्रतिविधिर्निहतश्चरामि ॥ ९२॥  
  
भूयश्च जन्मसमयेषु सुदुर्वचानि  
दुःखानि दुःखमतिरिच्य किमप्यजानन् ।  
मूढोऽनुभूय पुनरेव तु बालभावं  
दुःखोत्तरं निजचरित्रममुत्र सेवे ॥ ९३॥  
  
भूयांसि भूय उपयन्विविधानि दुःखा-  
न्यन्यच्च दुःखमनुभूय सुखभ्रमेण ।  
दुःखानुबन्धमपि दुःखविमिश्रमल्पं  
क्षुद्रं जुगुप्सितसुखं सुखमित्युपासे ॥ ९४॥  
  
लोलद्भिरिन्द्रियहयैरपथेषु नीतो  
दुप्प्रापदुर्भगमनोरथमथ्यमानः ।  
विद्याधनाभिजनजन्ममदेन काम-  
क्रोधादिभिश्च हतधीर्न शमं प्रयामि ॥ ९५॥  
  
लभ्येषु दुर्लभतरेष्वपि वाञ्छितेषु  
जाते सहस्रगुणतः प्रतिलम्भनेऽपि ।  
विघ्नैर्हतेऽप्यपि च तेषुसमूलघातं  
वर्धिष्णुरेव न तु शाम्यति हन्त तृष्णा ॥ ९६॥  
  
त्वत्कीर्तनस्तुतिनमस्कृतिबेदनेषु  
श्रद्धा न भक्तिरपि शक्तिरथो न चेच्छा ।  
नैवानुतापमतिरेष्वकृतेषु किन्नु  
भूयानहो परिकरः प्रतिकूलपक्षे ॥ ९७॥  
  
एतेन वै सुविदितं बत मामकीन-  
दौरात्म्यमप्रतिविधेयमपारमीश ।  
सम्मूर्च्छतोऽप्यपदमस्मि यतस्त्वदीय  
निस्सीमभूम करुणामृतवीचिवायोः ॥ ९८॥  
  
ऐश्वर्यवीर्यकरुणागरिमक्षमाद्याः  
स्वामिन्नकारणसुहृत्त्वमथो विशेषात् ।  
सर्वे गुणास्सविषयास्तव मामपार-  
घोराघपूर्णमगतिं निहतं समेत्य ॥ ९९॥  
  
त्वत्पादसंश्रयणहेतुषु साधिकारा-  
नुद्युञ्जतश्चरितकृत्स्नविधींश्च तांस्तान् ।  
त्वं रक्षसीति महिमा तव नालमेषा  
मां चेदनीदृशमनन्यगतिं न रक्षे ॥ १००॥  
  
या कर्मणामधिकृतिर्य इहोद्यमस्ते  
एष्वप्यनुष्टितिरशेषमिदं हि पुंसाम् ।  
त्वामन्तरेण न कथञ्चन शक्यमाप्तुं  
एवं तु तेषु मयि चास्ति न ते विशेषः ॥ १०१॥  
  
निर्बन्ध एष यदि ते यदशेषवैध  
संसेविनो वरद रक्षसि नेतरांस्त्वम् ।  
तर्हि त्वमेव मयि शक्त्यधिकारवाञ्छाः  
प्रत्यूहशान्तिमितरच्च विधेहि विश्वम् ॥ १०२॥  
  
व्यक्तीकुर्वन्निगमशिरसामर्थमन्तर्निगूढं  
श्रीवैकुण्ठस्तुतिमकृत यश्श्रेयसे सज्जनानाम् ।  
कूराधीशं गुरुतरदया दुग्धसिन्धुं तमीडे  
श्रीवत्साङ्गं श्रुतिमतगुरुच्छात्रशीलैकधाम ॥ १०३॥  
  
इति वैकुण्ठस्तवः सम्पूर्णः ।  
  
  
Proofread by PSA Easwaran psaeaswaran at gmail.com  
  
