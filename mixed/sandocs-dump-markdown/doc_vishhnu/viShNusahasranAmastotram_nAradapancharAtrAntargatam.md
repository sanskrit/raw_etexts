+++
"Text title" = "viShNusahasranAmastotram from nAradapancharAtra"
"File name" = "viShNusahasranAmastotranAradapancharAtra.itx"
itxtitle = "viShNusahasranAmastotram (nAradapancharAtrAntargatam)"
engtitle = "viShNusahasranAmastotram from nAradapancharAtra"
Category = "sahasranAma, vishhnu, vishnu"
Location = "doc_vishhnu"
Sublocation = "vishhnu"
Language = "Sanskrit"
Subject = "philosophy/hinduism/religion"
"Transliterated by" = "DPD, help from Alex"
"Proofread by" = "DPD, PSA Easwaran"
"Description/comments" = "From nArada paNcharAtra similar to one in padmapurANa"
Source = "nArada paNcharAtra"
"Latest update" = "February 15, 2015, December 6, 2016"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "विष्णुसहस्रनामस्तोत्रम् (नारदपञ्चरात्रान्तर्गतम्)"

+++
  
 श्रीविष्णुसहस्रनामस्तोत्रं नारदपञ्चरात्रे   
  
श्रीनारदपञ्चरात्रे ज्ञानामृतसारे चतुर्थरात्रे  
  
श्रीमहादेव उवाच-  
ब्रह्महत्यासहस्राणां पापं शाम्येत् कथञ्चन ।  
न पुनस्त्वय्यविज्ञाते कल्पकोटिशतैरपि ॥ १॥  
  
यस्मान्न या कृता स्पर्धा पवित्रं स्यात्कथं हरे ।  
नश्यन्ति सर्वपापानि तन्मां वद सुरेश्वर ।  
तदाह देवो गोविन्द मम प्रीत्या यथायथम् ॥ २॥  
  
श्रीभगवानुवाच-  
सदा नामसहस्रं मे पावनं मत्पदावहम् ।  
तत्परोऽनुदिनं शम्भो सर्वैश्वर्यं यदीच्छसि ॥ ३॥  
  
श्रीमहादेव उवाच-  
तमेव तपसा नित्यं भजामि स्तौमि चिन्तये ।  
तेनाद्वितीयमहिमो जगत्पूज्योऽस्मि पार्वति ! ॥ ४॥  
  
श्रीपार्वत्युवाच-  
तन्मे कथय देवेश यथाहमपि शङ्कर ! ।  
सर्वेश्वरी निरूपमा तव स्यां सदृशी प्रभो ! ॥ ५॥  
  
श्रीमहादेव उवाच-  
साधु ! साधु ! त्वया पृष्टो विष्णोर्भगवतः शिवे ! ।  
नाम्नां सहस्रं वक्ष्यामि मुख्यं त्रैलोक्यमङ्गलम् ॥ ६॥  
  
ॐ नमोनारायणाय पुरुषोत्तमाय च महात्मने ।  
विशुद्धसद्माधिष्ठाय महाहंसाय धीमहि ॥ ७॥  
  
विनियोगः  
ॐ अस्य श्रीविष्णोः सहस्रनाममन्त्रस्य महादेव ऋषिः । अनुष्टुप्छन्दः ।  
परमात्मा देवता । सूर्यकोटिप्रतीकाश इति बीजम् । गङ्गातीर्थोत्तमा शक्तिः ।  
प्रपन्नाशनिपञ्जर इति कीलकम् । दिव्यास्त्र इत्यस्रम् । सर्वपापक्षयार्थं  
सर्वाभीष्टसिद्ध्यर्थं श्रीविष्णोर्नामसहस्रजपे विनियोगः ।  
  
ऋष्यादिन्यासः  
ॐ महादेवाय ऋषये नमः इति शिरसि ॥ १॥  
  
अनुष्टुप् छन्दसे नमः मुखे ॥ २॥  
  
परमात्मदेवतायै नमः हृदि ॥ ३॥  
  
सूर्यकोटिप्रतीकाशबीजाय नमः गुह्ये ॥ ४॥  
  
गङ्गातीर्थोत्तमशक्त्ये नमः पादयोः ॥ ५॥  
  
प्रसन्नाशनिपञ्जरकीलकाय नमः नाभौ ॥ ६॥  
  
विनियोगाय नमः सर्वाङ्गे ॥ ७॥  
  
करन्यासः  
ॐ वासुदेवः परं ब्रह्म इत्यङ्गुष्ठाभ्यां नमः ॥ १॥  
  
ॐ मूलप्रकृतिरिति तर्जनीभ्यां नमः ॥ २॥  
  
ॐ भूमहावराह इति मध्यमाभ्यां नमः ॥ ३॥  
  
ॐ सूर्यवंशध्वजो राम इति अनामिकाभ्यां नमः ॥ ४॥  
  
ॐ ब्रह्मादिकमलादिगदासूर्यकेशवमिति कनिष्ठिकाभ्यां नमः ॥ ५॥  
  
शेष इति करतलकरपृष्ठाभ्यां नमः ।  
इति करन्यासः ।  
  
षडङ्गन्यासः  
ॐ वासुदेवः परं ब्रह्म इति हृदयाय नमः ॥ १॥  
  
ॐ मूलप्रकृति शिरसे स्वाहा ॥ २॥  
  
ॐ भूमहावाराह इति शिखायै वषट् ॥ ३॥  
  
ॐ सूर्यवंशध्वजो रामः इति कवचाय हुं ॥ ४॥  
  
ब्रह्मादिकमलादिगदासूर्यकेशवः नेत्रत्रयाय वौषट ॥ ५॥  
  
ॐ दिव्यास्त्र इत्यस्त्राय फट् ॥ ६॥  
  
इति हदयादिषडङ्गान्यासः ॥ ७॥  
  
 ॥ ध्यानम् ॥  
  
विष्णुं भास्वत्किरीटाङ्गदवलयगणाकल्पहारोदरांघ्रि-  
श्रोणीभूषं सुवक्षोमणिमकरमहाकुण्डलं मण्डितांसम् ।  
हस्तोद्यच्चक्रशङ्खाम्बुजगदलमलं पीतकौशयवासो -  
विद्युद्भासं समुद्यद्दिनकरसदृशं पद्महस्तं नमामि ॥ ८॥  
  
ॐ वासुदेवः परं ब्रह्म परमात्मा परात्परम् ।  
परं धाम परं ज्योतिः परं तत्त्वं परं पदम् ॥ ९॥  
  
परं शिवं परो ध्येयः परं ज्ञानं परा गतिः ।  
परमार्थः परं श्रेयः परानन्दः परोदयः ॥ १०॥  
  
परो व्यक्तः परं व्योम परार्धः परमेश्वरः ।  
निरामयो निर्विकारो निर्विकल्पो निराश्रयः ॥ ११॥  
  
निरञ्जनो निरालम्बो निर्लेपो निरवग्रहः ।  
निर्गुणोनिष्कलोऽनन्तोऽचिन्त्योऽसावचलोऽच्युतः ॥ १२॥  
  
अतीन्द्रियोऽमितोऽरोध्योऽनीहोऽनीशोऽव्ययोऽक्षयः ।  
सर्वज्ञः सर्वगः सर्वः सर्वदः सर्वभावनः ॥ १३॥  
  
शर्वः शम्भुः सर्वसाक्षी पूज्यः सर्वस्य सर्वदृक् ।  
सर्वशक्तिः सर्वसारः सर्वात्मा सर्वतोमुखः ॥ १४॥  
  
सर्वावासः सर्वरूपः सर्वादि सर्वदुःखहा ।  
सर्वार्थः सर्वतोभद्रः सर्वकारणकारणम् ॥ १५॥  
  
सर्वातिशायकः सर्वाध्यक्षः सर्वेश्वरेश्वरः ।  
षड्विंशको महाविष्णुर्महागुह्यो महाहरिः ॥ १६॥  
  
नित्योदितो नित्ययुक्तो नित्यानन्दः सनातनः ।  
मायापतिर्योगपतिः कैवल्यपतिरात्मभूः ॥ १७॥  
  
जन्ममृत्युजरातीतः कालातीतो भवातिगः ।  
पूर्णः सत्यः शुद्धबुद्धस्वरूपो नित्यचिन्मयः ॥ १८॥  
  
योगिप्रियो योगमयो भवबन्धैकमोचकः ।  
पुराणः पुरुषः प्रत्यक् चैतन्यं पुरुषोत्तमः ॥ १९॥  
  
वेदान्तवेद्यो दुर्ज्ञेयस्तापत्रयविवर्जितः ।  
ब्रह्मविद्याश्रयोऽलङ्घ्यः स्वप्रकाशः स्वयम्प्रभः ॥ २०॥  
  
सर्वोपेय उदासीनः प्रणवः सर्वतः समः ।  
सर्वानवद्यो दुष्प्रापस्तुरीयस्तमसः परः ॥ २१॥  
  
कूटस्थः सर्वसंश्लिष्टो वाङ्गमनोगोचरातिगः ।  
सङ्कर्षणः सर्वहरः कालः सर्वभयङ्करः ॥ २२॥  
  
अनुल्लघ्यं सर्वगतिर्महारुद्रो दुरासदः ।  
मूलप्रकृतिरानन्दः प्रज्ञाता विश्वमोहनः ॥ २३॥  
  
महामायो विश्वबीजः पराशक्तिसुखैकभुक् ।  
सर्वकाम्योऽनन्तशीलः सर्वभूतवशङ्करः ॥ २४॥  
  
अनिरुद्धः सर्वजीवो हृषीकेशो मनःपतिः ।  
निरुपाधिः प्रियो हंसोऽक्षरः सर्वनियोजकः ॥ २५॥  
  
ब्रह्मा प्राणेश्वरः सर्वभूतभृद्देहनायकः ।  
क्षेत्रज्ञः प्रकृतिस्वामी पुरुषो विश्वसूत्रधृक् ॥ २६॥  
  
अन्तर्यामी त्रिधामाऽन्तःसाक्षी त्रिगुण ईश्वरः ।  
योगी मृग्यः पद्मनाभः शेषशायी श्रियः पतिः ॥ २७॥  
  
श्रीसत्योपास्यपादाब्जोऽनन्तः श्रीः श्रीनिकेतनः ।  
नित्यवक्षःस्थलस्थश्रीः श्रीनिधिः श्रीधरो हरिः ॥ २८॥  
  
रम्यश्रीर्निश्चयश्रीदो विष्णुः क्षीराब्धिमन्दिरः ।  
कौस्तुभोद्भासितोरस्को माधवो जगदार्तिहा ॥ २९॥  
  
श्रीवत्सवक्षा निःसीमः कल्याणगुणभाजनम् ।  
पीताम्बरो जगन्नाथो जगद्धाता जगत्पिता ॥ ३०॥  
  
जगद्बन्धुर्जगत्स्रष्टा जगत्कर्ता जगन्निधिः ।  
जगदेकस्फुरद्वीर्यो नाहंवादी जगन्मयः ॥ ३१॥  
  
सर्वाश्चर्यमयः सर्वसिद्धार्थः सर्ववीरजित् ।  
सर्वामोघोद्यमो ब्रह्मरुद्राद्युत्कृष्टचेतनः ॥ ३२॥  
  
शम्भोः पितामहो ब्रह्मपिता शक्राद्यधीश्वरः ।  
सर्वदेवप्रियः सर्वदेववृत्तिरनुत्तमः ॥ ३३॥  
  
सर्वदेवैकशरणं  सर्वदेवैकदैवतम् ।  
यज्ञभुग् यज्ञफलदो यज्ञेशो यज्ञभावनः ॥ ३४॥  
  
यज्ञत्राता यज्ञपुमान् वनमाली द्विजप्रियः ।  
द्विजैकमानदोऽहिंस्रः कुलदेवोऽसुरान्तकः ॥ ३५॥  
  
सर्वदुष्टान्तकृत् सर्वसज्जनानन्दपालकः ।  
सर्वलोकैकजठरः सर्वलोकैकमण्डलः ॥ ३६॥  
  
सृष्टिस्थित्यन्तकृच्चक्री शार्ङ्गधन्वा गदाधरः ।  
शङ्खभृन्नन्दकी पद्मपाणिर्गरुडवाहनः ॥ ३७॥  
  
अनिर्देश्यवपु सर्वः सर्वलोकैकपावनः ।  
अनन्तकीर्तिर्निः श्रीशः पौरुषः सर्वमङ्गलः ॥ ३८॥  
  
सूर्यकोटिप्रतीकाशो यमकोटिविनाशनः ।  
ब्रह्मकोटिजगत्स्रष्टा वायुकोटिमहाबलः ॥ ३९॥  
  
कोटीन्दुजगदानन्दी शम्भुकोटिमहेश्वरः ।  
कुबेरकोटिलक्ष्मीवान् शत्रुकोटिविनाशनः ॥ ४०॥  
  
कन्दर्पकोटिलावण्यो दुर्गकोटिविमर्द्धनः ।  
समुद्रकोटिगम्भीरस्तीर्थकोटिसमाह्वयः ॥ ४१॥  
  
हिमवत्कोटिनिष्कम्पः कोटिब्रह्माण्डविग्रहः ।  
कोट्यश्वमेधपापघ्नो यज्ञकोटिसमार्चनः ॥ ४२॥  
  
सुधाकोटिस्वास्थ्यहेतुः कामधुक्कोटिकामदः ।  
ब्रह्मविद्याकोटिरूपः शिपिविष्टः शुचिश्रवाः ॥ ४३॥  
  
विश्वम्भरस्तीर्थपादः पुण्यश्रवणकीर्तनः ।  
आदिदेवो जगज्जैत्रो मुकुन्दः कालनेमिहा ॥ ४४॥  
  
वैकुण्ठोऽनन्तमाहात्म्यो महायोगीश्वरेश्वरः ।  
नित्यतृप्तोऽथ सद्भावो निःशङ्को नरकान्तकः ॥ ४५॥  
  
दीनानाथैकशरणं विश्वैकव्यसनापहा ।  
जगत्क्षमाकृतो नित्यो कृपालुः सज्जनाश्रयः ॥ ४६॥  
  
योगेश्वरः सदोदीर्णो वृद्धिक्षयविवर्जितः ।  
अधोक्षजो विश्वरेता प्रजापतिसभाधिपः ॥ ४७॥  
  
शक्रब्रह्मार्चितपदः शम्भुब्रह्मोर्ध्वधामगः ।  
सूर्यसोमेक्षणो विश्वभोक्ता सर्वस्य पारगः ॥ ४८॥  
  
जगत्सेतुर्धर्मसेतुर्धीरोऽरिष्टधुरन्यरः ।  
निर्ममोऽखिललोकेशो निःसङ्गोऽद्भुतभोगवान् ॥ ४९॥  
  
रम्यमायो विश्वविश्वो विष्वक्सेनो नगोत्तमः ।  
सर्वाश्रयः पतिर्देव्या सर्वभूषणभूषितः ॥ ५०॥  
  
सर्वलक्षणलक्षण्यः सर्वदैत्येन्द्रदर्पहा ।  
समस्तदेवसर्वज्ञः सर्वदैवतनायकः ॥ ५१॥  
  
समस्तदेवतादुर्गः प्रपन्नाशनिपञ्जरः ।  
समस्तदेवकवचं सर्वदेवशिरोमणिः ॥ ५२॥  
  
समस्तभयनिर्भिन्नो भगवान् विष्टरश्रवाः ।  
विभुः सर्वहितोदर्को हतारिः सुगतिप्रदः ॥ ५३॥  
  
सर्वदैवतजीवेशो ब्राह्मणादिनियोजकः ।  
ब्रह्मशम्भुपरार्धाढ्यी ब्रह्मज्येष्ठः शिशुः स्वराट् ॥ ५४॥  
  
विराट् भक्तपराधीनः स्तुत्यः सर्वार्थसाधकः ।  
सर्वार्थकर्ता कृत्यज्ञः स्वार्थकृत्यमदोज्झितः ॥ ५५॥  
  
सदा नवः सदा भद्रः सदा शान्तः सदा शिवः ।  
सदा प्रियः सदा तुष्टः सदा पुष्टः सदार्चितः ॥ ५६॥  
  
सदा पूतः पावनाग्रो वेदगुह्यो वृषाकपिः ।  
सहस्रनामा त्रियुगश्चतुमूर्तिश्चतुर्भुजः ॥ ५७॥  
  
भूतभव्यभवन्नाथो महापुरुषपूर्वजः ।  
नारायणो मुञ्जकेशः सर्वयोगविनिस्मृतः ॥ ५८॥  
  
वेदसारो यज्ञसारः सामसारस्तपोनिधिः ।  
साध्यश्रेष्ठः पुराणर्षिर्निष्ठाशान्तिपरायणः ॥ ५९॥  
  
शिवस्त्रिशूलविध्वंसी श्रीकण्ठैकवरप्रदः ।  
नरकृष्णो हरिर्धर्मनन्दनो धर्मजीवनः ॥ ६०॥  
  
आदिकर्ता सर्वसत्यः सर्वस्त्रीरत्नदर्पहा ।  
त्रिकालो जितकन्दर्प उर्वशीदृङ्मुनीश्वरः ॥ ६१॥  
  
आद्यः कविर्हयग्रीवः सर्ववागीश्वरेश्वरः ।  
सर्वदेवमयो ब्रह्म गुरुर्वाग्मीश्वरीपतिः ॥ ६२॥  
  
अनन्तविद्याप्रभवो मूलाविद्याविनाशकः ।  
सर्वार्हणो जगज्जाढ्यनाशको मधुसूदनः ॥ ६३॥  
  
अनन्तमन्त्रकोटीशः शब्दब्रह्मैकपावकः ।  
आदिविद्वान् वेदकर्ता वेदात्मा श्रुतिसागरः ॥ ६४॥  
  
ब्रह्मार्थवेदाभरणः सर्वविज्ञानजन्मभूः ।  
विद्याराजो ज्ञानराजो ज्ञानसिन्धुरखण्डधीः ॥ ६५॥  
  
मत्स्यदेवो महाशृङ्गो जगद्बीजवहित्रधृक् ।  
लीलाव्याप्तानिलाम्भोधिश्चतुर्वेदप्रर्वतकः ॥ ६६॥  
  
आदिकूर्मोऽखिलाधारस्तृणीकृतजगद्भवः ।  
अमरीकृतदेवौघः पीयूषोत्पत्तिकारणम् ॥ ६७॥  
  
आत्माधारो धराधारो यज्ञाङ्गो धरणीधरः ।  
हिरण्याक्षहरः पृध्वीपतिः श्राद्धादिकल्पकः ॥ ६८॥  
  
समस्तपितृभीतिघ्नः समस्तपितृजीवनम् ।  
हव्यकव्यैकभुग्भव्यो गुणभव्यैकदायकः ॥ ६९॥  
  
लोमान्तलीनजलधिः क्षोभिताशेषसागरः ।  
महावराहो यज्ञघ्नध्वंसनो याज्ञिकाश्रयः ॥ ७०॥  
  
नरसिंहो दिव्यसिंहः सर्वारिष्टार्तिदुःखहा ।  
एकवीरोऽद्भुतबलो यन्त्रमन्त्रैकभञ्जनम् ॥ ७१॥  
  
ब्रह्मादिदुःसहज्योतिर्युगान्ताग्न्यतिभीषणः ।  
कोटिवज्राधिकनखो गजदुष्प्रेक्षमूर्तिधृक् ॥ ७२॥  
  
मातृचक्रप्रमथनो महामातृगणेश्वरः ।  
अचिन्त्योऽमोघवीर्याढ्यः समस्तासुरघस्मरः ॥ ७३॥  
  
हिरण्यकशिपुच्छेदी कालः सङ्कर्षणः पतिः ।  
कृतान्तवाहनः सद्यः समस्तभयनाशनः ॥ ७४॥  
  
सर्वविघ्नान्तकः सर्वसिद्धिदः सर्वपूरकः ।  
समस्तपातकध्वंसी सिद्धमन्त्राधिकाह्वयः ॥ ७५॥  
  
भैरवेशो हरार्तिघ्न कालकल्पो दुरासदः ।  
दैत्यगर्भस्राविनामा स्फुरद्ब्रह्माण्डवर्जितः ॥ ७६॥  
  
स्मृतिमात्राखिलत्राता भूतरूपो महाहरिः ।  
ब्रह्मचर्मशिरःपट्टा दिक्पालोऽर्धाङ्गभूषणः ॥ ७७॥  
  
द्वादशार्कशिरोदामा रुद्रशीर्षैकनूपुरः ।  
योगिनीग्रस्तगिरिजारतो भैरवतर्जकः ॥ ७८॥  
  
वीरचक्रेश्वरोऽत्युग्रो यमारिः कालसंवरः ।  
क्रोधेश्वरो रुद्रचण्डीपरिवादी सुदुष्टभाक् ॥ ७९॥  
  
सर्वाक्षः सर्वमृत्युश्च मृत्युर्मृत्युनिर्वतकः ।  
असाध्यः सर्वरोगघ्नः सर्वदुर्ग्रहसौम्यकृत् ॥ ८०॥  
  
गणेशकोटिदर्पघ्नो दुःसहोऽशेषगोत्रहा ।  
देवदानवदुर्धषो जगद्भक्ष्यप्रदः पिता ॥ ८१॥  
  
समस्तदुर्गतित्राता जगद्भक्षकभक्षकः ।  
उग्रेशोऽसुरमार्जारः कालमूषकभक्षकः ॥ ८२॥  
  
अनन्तायुधदोर्द्दण्डो नृसिंहो वीरभद्रजित् ।  
योगिनीचक्रगुह्येशः शक्रारिः पशुमांसभुक् ॥ ८३॥  
  
रुद्रो नारायणो मेषरूपशङ्करवाहनः ।  
मेषरूपी शिवत्राता दुष्टशक्तिसहस्रभुक् ॥ ८४॥  
  
तुलसीवल्लभो वीरोऽचिन्त्यमायोऽखिलेष्टदः ।  
महाशिवः शिवारुद्रो भैरवैककपालभूत् ॥ ८५॥  
  
भिल्लश्चक्रेश्वरः शक्रो दिव्यमोहनरूपधृक् ।  
गौरीसौभाग्यदो मायानिधिर्मायाभयापहः ॥ ८६॥  
  
ब्रह्मतेजोमयो ब्रह्म श्रीमयश्च त्रयीमयः ।  
सुब्रह्मण्यो बलिध्वंसी वामनोऽदितिदुःखहा ॥ ८७॥  
  
उपेन्द्रो नृपतिर्विष्णुः कश्यपान्वयमण्डनः ।  
बलिस्वाराज्यदः सर्वदेवविप्रात्मदोऽच्युतः ॥ ८८॥  
  
उरुक्रमस्तीर्थपादस्त्रिदशश्च त्रिविक्रमः ।  
व्योमपादः स्वपादाम्भःपवित्रितजगत्त्रयः ॥ ८९॥  
  
ब्रह्मेशाद्यभिवन्द्याङ्घ्रिर्द्रुतकर्माद्रिधारणः ।  
अचिन्त्याद्भुतविस्तारो विश्ववृक्षो महाबलः ॥ ९०॥  
  
बहुमूर्धा पराङ्छिद्रभृगुपत्नीशिरोहरः ।  
पापस्तेयः सदापुण्यो दैत्येशो नित्यखण्डकः ॥ ९१॥  
  
पूरिताखिलदेवेशो विश्वार्थैकावतारकृत् ।  
अमरो नित्यगुप्तात्मा भक्तचिन्तामणिः सदा ॥ ९२॥  
  
वरदः कार्तवीर्यादिराजराज्यप्रदोऽनघः ।  
विश्वश्लाघ्योऽमिताचारो दत्तात्रेयो मुनीश्वरः ॥ ९३॥  
  
पराशक्तिसमायुक्तो योगानन्दमदोन्मदः ।  
समस्तेन्द्रारितेजोहृत् परमानन्दपादपः ॥ ९४॥  
  
अनसूयागर्भरत्नो भोगमोक्षसुखप्रदः ।  
जमदग्निकुलादित्यो रेणुकाद्भुतशक्तिहृत् ॥ । ९५॥  
  
मातृहत्यघनिर्लेपः स्कन्दजिद्विप्रराज्यदः ।  
सर्वक्षत्रान्तकृद्वीरदर्पहा कार्तवीर्यजित् ॥ ९६॥  
  
योगी योगावतारश्च योगीशो योगवत्परः ।  
परमानन्ददाता च शिवाचार्ययशःप्रदः ॥ ९७॥  
  
भीमः परशुरामश्च शिवाचार्यैकविश्वभूः ।  
शिवाखिलज्ञानकोषो भीष्माचार्योऽग्निदैवतः ॥ ९८॥  
  
द्रोणाचार्यगुरुर्विश्वजैत्रधन्वा कृतान्तकृत् ।  
अद्वितीयतमोमूर्तिर्ब्रह्मचर्यैकदक्षिणः ॥ ९९॥  
  
मनुश्रेष्ठः सतां सेतुर्महीयान् वृषभो विराट् ।  
आदिराजः क्षितिपिता सर्वरत्नैकदोहकृत् ॥ १००॥  
  
पृथुजन्माद्येकदक्षो ह्रीः श्रीः कीर्तिः स्वयंधृतिः ।  
जगद्वृत्तिप्रदश्चक्रवर्तिश्रेष्ठो दुरस्त्रधृक् ॥ १०१॥  
  
सनकादिमुनिप्राप्तभगवद्भक्तिवर्धनः ।  
वर्णाश्रमादिधर्माणां कर्ता वक्ता प्रवर्तकः ॥ १०२॥  
  
सूर्यवंशध्वजो रामो राधवः सद्गुणार्णवः ।  
काकुत्स्थवीरताधर्मो राजधर्मधुरन्धरः ॥ १०३॥  
  
नित्यसुस्थाशयः सर्वभद्रग्राही शुभैकदृक् ।  
नवरत्नं रत्ननिधिः सर्वाध्यक्षो महानिधिः ॥ १०४॥  
  
सर्वश्रेष्ठाश्रयः सर्वशस्त्रास्त्रग्रामवीर्यवान् ।  
जगद्वशी दाशरथिः सर्वरत्नाश्रयो नृपः ॥ १०५॥  
  
धर्मः समस्तधर्मस्थो धर्मद्रष्टाखिलार्तिहृत् ।  
अतीन्द्रो ज्ञानविज्ञानपारदृश्वा क्षमाम्बुधिः ॥ १०६॥  
  
सर्वप्रकृष्टः शिष्टेष्टो हर्षशोकाधनाकुलः ।  
पित्राज्ञात्यक्तसाम्राज्यः सपत्नोदयनिर्भयः ॥ १०७॥  
  
गुहादेशार्पितैश्वर्यः शिवस्पर्द्धाजटाधरः ।  
चित्रकूटाप्तरत्नाद्रिजगदीशो रणेचरः ॥ १०८॥  
  
यथेष्टामोघशस्त्रास्त्रो देवेन्द्रतनयाक्षिहा ।  
ब्रह्मेन्द्रादिनतैषीको मारीचघ्नो विराधहा ॥ १०९॥  
  
ब्रह्मशापहताशेषदण्डकारण्यपावनः ।  
चतुर्दशसहस्राग्र्यरक्षोघ्नैकशरैकभृत् ॥ ११०॥  
  
खरारिस्त्रिशिरोहन्ता दूषणघ्नो जनार्दनः ।  
जटायुषोऽग्निगतिदो कबन्धस्वर्गदायकः ॥ १११॥  
  
लीलाधुनःकोट्यापास्तदुन्दुभ्यस्थिमहाचयः ।  
सप्ततालव्यथाकृष्टध्वजपातालदानवः ॥ ११२॥  
  
सुग्रीवे राज्यदो धीमान् मनसैवाभयप्रदः ।  
हनूमद्रुद्रमुख्येशः समस्तकपिदेहभृत् ॥ ११३॥  
  
अग्निदैवत्यबाणैकव्याकुलीकृतसागरः ।  
सम्लिच्छकोटिबाणैकशुष्कनिर्दग्धसागरः ॥ ११४॥  
  
सनागदैत्यधामैकव्याकुलीकृतसागरः ।  
समुद्राद्भुतपूर्वैकबद्धसेतुर्यशोनिधिः ॥ ११५॥  
  
असाध्यसाधको लङ्कासमूलोत्कर्षदक्षिणः ।  
वरदृप्तजनस्थानपौलस्त्यकलकृन्तनः ॥ ११६॥  
  
रावणघ्नः प्रहस्तच्छित् कुम्भकर्णभिदुग्रहा ।  
रावणैकमुखच्छेत्ता निःशङ्केन्द्रैकराज्यदः ॥ ११७॥  
  
स्वर्गास्वर्गत्वविच्छेदी देवेन्द्रादिन्द्रताहरः ।  
रक्षोदेवत्वहृद्धर्मा धर्महर्म्यः पुरुष्टुतः ॥ ११८॥  
  
नातिमात्रदशास्यारिर्दत्तराज्यविभीषणः ।  
सुधासृष्टिभृताशेषस्वसैन्यजीवनैककृत् ॥ ११९॥  
  
देवब्राह्मणनामैकधाता सर्वामरार्चितः ।  
ब्रह्मसूर्येन्द्ररुद्रादिवन्द्योऽर्चितसतां प्रियः ॥ १२०॥  
  
अयोध्याखिलराजाग्र्य सर्वभूतमनोहरः ।  
स्वाम्यतुल्यकृपादत्तो हीनोष्कृष्टैकसत्प्रियः ॥ १२१॥  
  
स्वपक्षादिन्यायदर्शी हीनार्थोऽधिकसाधकः ।  
बाधव्याजानुचितकृत्तावकोऽखिलतुष्टिकृत् ॥ १२२॥  
  
पार्वत्यधिकयुक्तात्मा प्रियात्यक्तः सुरारिजित् ।  
साक्षात्कुशलवत्सद्मेन्द्राग्निनातोऽपराजितः ॥ १२३॥  
  
कोशलेन्द्रो वीरबाहुः सत्यार्थत्यक्तसोदरः ।  
यशोदानन्दनो नन्दी धरणीमण्डलोदयः ॥ १२४॥  
  
ब्रह्मादिकाम्यसान्निध्यसनाथीकृतदैवतः ।  
ब्रह्मलोकाप्तचाण्डालाद्यशेषप्राणिसार्थपः ॥ १२५॥  
  
स्वर्णीतगर्दभश्वादिचिरायोध्याबलैककृत् ।  
रामाद्वितीयः सौमित्रिलक्ष्मणप्रहतेन्द्रजित् ॥ १२६॥  
  
विष्णुभक्ताशिवांहःछित्पादुकाराज्यनिर्वृतः ।  
भरतोऽसह्यगन्धर्वकोटिघ्नो लवणान्तकः ॥ १२७॥  
  
शत्रुघ्नो वैद्यराडायुर्वेदगर्भौषधीपतिः ।  
नित्यानित्यकरो धन्वन्तरिर्यज्ञो जगद्धरः ॥ १२८॥  
  
सूर्यविघ्नः सुराजीवो दक्षिणेशो द्विजप्रियः ।  
छिन्नमूर्धोपदेशार्कतनूजकृतमैत्रिकः ॥ १२९॥  
  
शेषाङ्गस्थापितनरः कपिलः कर्दमात्मजः ।  
योगात्मकध्यानभङ्गसगरात्मजभस्मकृत् ॥ १३०॥  
  
धर्मो विश्वेन्द्रसुरभीपतिः शुद्धात्मभावितः ।  
शम्भुस्त्रिपुरदाहैकस्थैर्यविश्वरथोद्धतः ॥ १३१॥  
  
विश्वात्माशेषरुद्रार्थशिरश्छेदाक्षताकृतिः ।  
वाजपेयादिनामाग्निर्वेदधर्मापरायणः ॥ १३२॥  
  
श्वेतद्वीपपतिः साङ्ख्यप्रणेता सर्वसिद्धिराट् ।  
विश्वप्रकाशितध्यानयोगो मोहतमिस्रहा ॥ १३३॥  
  
भक्तशम्भुजितो दैत्यामृतवापीसमस्तपः ।  
महाप्रलयविश्वैकोऽद्वितीयोऽखिलदैत्यराट् ॥ १३४॥  
  
शेषदेवः सहस्राक्षः सहस्राङ्घिशिरोभुजः ।  
फणी फणिफणाकारयोजिताब्ध्यम्बुदक्षितिः ॥ १३५॥  
  
कालाग्निरुद्रजनको मुसलास्त्रो हलायुधः ।  
नीलाम्बरो वारुणीशो मनोवाक्कायदोषहा ॥ १३६॥  
  
स्वसन्तोषतृप्तिमात्रः पातितैकदशाननः ।  
बलिसंयमनो घोरो रौहिणेयः प्रलम्बहा ॥ १३७॥  
  
मुष्टिकघ्नो द्विविदहा कालिन्दीभेदनो बलः ।  
रेवतीरमणः पूर्वभक्तिरेवाच्युताग्रजः ॥ १३८॥  
  
देवकीवसुदेवोत्थोऽदितिकश्यपनन्दनः ।  
वार्ष्णेयः सात्वतां श्रेष्ठः शौरिर्यदुकुलोद्वहः ॥ १३९॥  
  
नराकृतिः पूर्णब्रह्म सव्यसाची परन्तपः ।  
ब्रह्मादिकामनानित्यजगत्पर्वेतशैशवः ॥ १४०॥  
  
पूतनाघ्नः शकटभिद्यमलार्जुनभञ्जनः ।  
वत्सामुरारिः केशिघ्नो धेनुकारिर्गवीश्वरः ॥ १४१॥  
  
दामोदरो गोपदेवो यशोदानन्दकारकः ।  
कालीयमर्द्दनः सर्वगोपगोपीजनप्रियः ॥ १४२॥  
  
लीलागोवर्धनधरो गोविन्दो गोकुलोत्सवः ।  
अरिष्टमथनः कामोन्मत्तगोपीविमुक्तिदः ॥ १४३॥  
  
सद्यः कुवलयापीडघाती चाणूरमर्दनः ।  
कंसारिरुग्रसेनादिराज्यस्थाय्यरिहाऽमरः ॥ १४४॥  
  
सुधर्मांकितभूलोको जरासन्धबलान्तकः ।  
त्यक्तभक्तजरासन्धभीमसेनयशःप्रदः ॥ १४५॥  
  
सान्दीपनिमृतापत्यदाता कालान्तकादिजित् ।  
रुक्मिणीरमणो रुक्मिशासनो नरकान्तकृत् ॥ १४६॥  
  
समस्तनरकत्राता सर्वभूपतिकोटिजित् ।  
समस्तसुन्दरीकान्तोऽसुरारिर्गरुडध्वजः ॥ १४७॥  
  
एकाकीजितरुद्रार्कमरुदापोऽखिलेश्वरः ।  
देवेन्द्रदर्पहा कल्पद्रुमालङ्कृतभूतलः ॥ १४८॥  
  
बाणबाहुसहस्रच्छित्स्कन्दादिगणकोटिजित् ।  
लीलाजितमहादेवो महादेवैकपूजितः ॥ १४९॥  
  
इन्द्रार्थार्जुननिर्मत्सुर्जयदः पाण्डवैकधृक् ।  
काशीराजशिरस्छेत्ता रुद्रशक्त्येकमर्दनः ॥ १५०॥  
  
विश्वेश्वरप्रसादाढ्यः काशीराजसुतार्दनः ।  
शम्भुप्रतिज्ञापाता च स्वयम्भुगणपूजकः ॥ १५१॥  
  
काशीशगणकोटिघ्नो लोकशिक्षाद्विजार्चकः ।  
शिवतीव्रतपोवश्यः पुरा शिववरप्रदः ॥ १५२॥  
  
गयासुरप्रतिज्ञाधृक् स्वांशशङ्करपूजकः ।  
शिवकन्याव्रतपतिः कृष्णरूपशिवारिहा ॥ १५३॥  
  
महालक्ष्मीवपुर्गौरीत्राणो देवलवातहा ।  
विनिद्रमुचुकुन्दैकब्रह्मास्त्रयुवनाश्वहृत् ॥ १५४॥  
  
अक्रूरोऽक्रूरमुख्यैकभक्तस्वच्छन्दमुक्तिदः ।  
सबालस्त्रीजलक्रीडाकृतवापीकृतार्णवः ॥ १५५॥  
  
यमुनापतिरानीतपरिणीतद्विजात्मकः ।  
श्रीदामशङ्कुभक्तार्थभूम्यानीतेन्द्रभैरवः ॥ १५६॥  
  
दुर्वृत्तशिशुपालैकमुक्तिकोद्धारकेश्वरः ।  
आचाण्डालादिकं प्राप्य द्वारकानिधिकोटिकृत् ॥ १५७॥  
  
ब्रह्मास्त्रदग्धगर्भस्थपरीक्षिज्जीवनैककृत् ।  
परिणीतद्विजसुतानेताऽर्जुनमदापहः ॥ १५८॥  
  
गूढमुद्राकृतिग्रस्तभीष्माद्यखिलगौरवः ।  
पार्थार्थखण्डिताशेषदिव्यास्त्रः पार्थमोहभृत् ॥ १५९॥  
  
ब्रह्मशापच्छलध्वस्तयादवो विभवावहः ।  
अनङ्गे जितगौरीशो रतिकान्तः सदेप्सितः ॥ १६०॥  
  
पुष्पेषुर्विश्वविजयी स्मरः कामेश्वरीपतिः ।  
उषापतिर्विश्वहेतुर्विश्वतृप्तोऽधिपूरुषः ॥ १६१॥  
  
चतुरात्मा चतुर्वर्णश्चतुर्वेदविधायकः ।  
चतुर्विश्वैकविश्वात्मा सर्वोत्कृष्टासु कोटिषु ॥ १६२॥  
  
आश्रयात्मा पुराणर्षिर्व्यासः शास्त्रसहस्रकृत् ।  
महाभारतनिर्माता कवीन्द्रो वादरायणः ॥ १६३॥  
  
कृष्णद्वैपायनः सर्वपुरुषार्थकबोधकः ।  
वेदान्तकर्ता ब्रह्मैकव्यञ्जकः पुरुवंशकृत् ॥ १६४॥  
  
बुद्धो ध्यानजिताशेषदेवदेवो जगत्प्रियः ।  
निरायुधो जगज्जैत्रः श्रीधनो दुष्टमोहनः ॥ १६५॥  
  
दैत्यवेदबहिष्कर्त्ता वेदार्थश्रुतिगोपकः ।  
शुद्धोदनिर्नष्टदिष्टः सुखदः सदसत्पतिः ॥ १६६॥  
  
यथायोग्याखिलकुपः सर्वशून्योऽखिलेष्टदः ।  
चतुष्कोटिपृथक्तत्त्वं प्रज्ञापारमितेश्वरः ॥ १६७॥  
  
पाषण्डश्रुतिमार्गेण पाषण्डश्रुतिगोपकः ।  
कल्की विष्णुयशः पूतः कलिकालविलोपकः ॥ १६८॥  
  
समस्तम्लेच्छहस्तघ्नः सर्वशिष्टद्विजातिकृत् ।  
सत्यप्रवर्त्तको देवद्विजदीर्घक्षुधापहः ॥ १६९॥  
  
अवगवादिवेदेन पृथ्वीदुर्गतिनाशनः ।  
सद्यः क्ष्मानन्तलक्ष्मीकृत् नष्टनिः शेष धर्मकृत् ॥ १७०॥  
  
अनन्तस्वर्गयागैकहेमपूर्णाखिलद्विजः ।  
असाध्यैकजगच्छास्ता विश्ववन्द्यो जयध्वजः ॥ १७१॥  
  
आत्मतत्त्वाधिपः कृर्तृश्रेष्ठो विधिरुमापतिः ।  
भर्तुः श्रेष्ठः प्रजेशाग्र्यो मरीचिजनकाग्रणीः ॥ १७२॥  
  
कश्यपो देवरादिन्द्रः प्रह्लादो दैत्यराट् शशी ।  
नक्षत्रेशो रविस्तेजः श्रेष्ठः शुक्रः कवीश्वरः ॥ १७३॥  
  
महर्षिराट् भृगुर्विष्णुरादित्येशो बलिः स्वराट् ।  
वायुर्वह्निः शुचिश्रेष्ठः शङ्करो रुद्रराट् गुरुः ॥ १७४॥  
  
विद्वत्तमश्चित्ररथो गन्धर्वाग्र्यो वसूत्तमः ।  
वर्णादिरग्र्या स्त्री गौरी शक्त्यग्र्या श्रीश्च नारदः ॥ १७५॥  
  
देवर्षिराट् पाण्डवाग्र्योऽर्जुनो नारदवादराट् ।  
पवनः पवनेशानो वरुणो यादसाम्पतिः ॥ १७६॥  
  
गङ्गातीर्थोत्तमोद्भूतं छत्रकाग्र्यवरौषधम् ।  
अन्नं सुदर्शनास्त्राग्र्यो वज्रप्रहरणोत्तमम् ॥ १७७॥  
  
उच्चैःश्रवा वाजिराजः ऐरावत इभेश्वरः ।  
अरुन्धत्येकपत्नीशो ह्यश्वत्थोऽशेषवृक्षराट् ॥ १७८॥  
  
अध्यात्मविद्याविद्यात्मा प्रणवश्छन्दसां वरः ।  
मेरुर्गिरिपतिर्भार्गो मासाग्र्यः कालसत्तमः ॥ १७९॥  
  
दिनाद्यात्मा पूर्वसिद्धिः कपिलः सामवेदराट् ।  
तार्क्ष्यः खगेन्द्रो ऋत्वग्र्यो वसन्तः कल्पपादपः ॥ १८०॥  
  
दातृश्रेष्ठः कामधेनुरार्तिघ्नाग्र्यः सुरोत्तमः ।  
चिन्तामणिर्गुरुश्रेष्ठो माता हिततमः पिता ॥ १८१॥  
  
सिंहो मृगेन्द्रो नागेन्द्रो वासुकिर्भूधरो नृपः ।  
वणशो ब्राह्मणश्चान्तः करणाग्र्यं नमो नमः ॥ १८२॥  
  
इत्येतद्वासुदेवस्य विष्णोर्नामसहस्रकम् ।  
सर्वापराधशमनं परं भक्तिविवर्द्धनम् ॥ १८३॥  
  
अक्षयब्रह्मलोकादिसर्वार्थाप्येकसाधनम् ।  
विष्णुलोकैकसोपानं सर्वदु:खविनाशनम् ॥ १८४॥  
  
समस्तसुखदं सत्यं परं निर्वाणदायकम् ।  
कामक्रोधादिनिःशेषमनोमलविशोधनम् ॥ १८५॥  
  
शान्तिदं पावनं नृणां महापाताकिनामपि ।  
सर्वेषां प्राणिनामाशु सर्वाभीष्टफलप्रदम् ॥ १८६॥  
  
सर्वविघ्नप्रशमनं सर्वारिष्टविनाशनम् ।  
घोरदुःस्वप्नशमनं तीव्रदारिद्र्यनाशनम् ॥ १८७॥  
  
तापत्रयापहं गुह्यं धनधान्ययशस्करम् ।  
सर्वैश्वर्यप्रदं सर्वसिद्धिदं सर्वकामदम् ॥ १८८॥  
  
तीर्थयज्ञतपोदानव्रतकोटिफलप्रदम् ।  
अप्रज्ञजाड्यशमनं सर्वविद्याप्रवर्त्तकम् ॥ १८९॥  
  
राज्यदं राज्यकामानां रोगिणां सर्वरोगनुत् ।  
वन्ध्यानां सुतदं चाशु सर्वश्रेष्ठफलप्रदम् ॥ १९०॥  
  
अस्त्रग्रामविषध्वंसी ग्रहपीडाविनाशनम् ।  
माङ्गल्यं पुण्यमायुष्यं श्रवणात् पठनाज्जपात् ॥ १९१॥  
  
सकृदस्याखिला वेदाः साङ्गा मन्त्राश्च कोटिशः । ।  
पुराणशास्त्रं स्मृतयः पठिताः पठितास्तथा ॥ १९२॥  
  
जप्त्वास्य श्लोकं श्लोकार्धं पादं वा पठतः प्रिये ।  
नित्यं सिध्यति सर्वेषामचिरात्किमुतोऽखिलम् ॥ १९३॥  
  
प्राणेन सदृशं सद्यः प्रत्यहं सर्वकर्मसु ।  
इदं भद्रे त्वया गोप्यं पाठ्यं स्वार्थैकसिद्धये ॥ १९४॥  
  
नावैष्णवाय दातव्यं विकल्पोपहृतात्मने ।  
भक्तिश्रद्धाविहीनाय विष्णुसामान्यदर्शिने ॥ १९५॥  
  
देयं पुत्राय शिष्याय शुद्धाय हितकाम्यया ।  
मत्प्रसादादृते नेदं ग्रहिष्यन्त्यल्पमेधसः ॥ १९६॥  
  
कलौ सद्यः फलं कल्पग्राममेष्यति नारदः ।  
लोकानां भाग्यहीनानां येन दुःखं विनश्यति ॥ १९७॥  
  
क्षेत्रेषु वैष्णवेष्वेतदार्यावर्त्ते भविष्यति ।  
नास्ति विष्णोः परं सत्यं नास्ति विष्णोः परम्पदम् ॥ १९८॥  
  
नास्ति विष्णो परं ज्ञानं नास्ति मोक्षो ह्यवैष्णवः ।  
नास्ति विष्णोः परो मन्त्रो नास्ति विष्णोः परं तपः ॥ १९९॥  
  
नास्ति विष्णो परं ध्यानं नास्ति मन्त्रो ह्यवैष्णवः ।  
किं नास्य बहुभिर्मन्त्रैः किं जपैर्बहुविस्तरैः ॥ २००॥  
  
वाजपेयसहस्रैः किं भक्तिर्यस्य जनार्दने ।  
सर्वतीर्थमयो विष्णुः सर्वशास्त्रमयः प्रभु ॥ २०१॥  
  
सर्वक्रतुमयो विष्णुः सत्यं सत्यं वदाम्यहम् ।  
आब्रह्मसारसर्वस्य सर्वमेतन्मयोदितम् ॥ २०२॥  
  
श्रीपार्वत्युवाच-  
धन्यास्म्यनुगृहितास्मि कृतार्थास्मि जगत्पते ।  
यन्मयेदं श्रुतं स्तोत्रं त्वद्रहस्यं सुदुर्लभम् ॥ २०३॥  
  
अहो बत महत्कष्टं समस्त सुखदे हरौ ।  
विद्यमानेऽपि सर्वेशे मूढाः क्लिश्यन्ति संसृतौ ॥ २०४॥  
  
यमुद्दिश्यसदा नाथो महेशोऽपि दिगम्बरः ।  
जटिलो भस्मलिप्ताङ्गस्तपस्वी वीक्षितो जनैः ॥ २०५॥  
  
अतोऽधिको न देवोऽस्ति लक्ष्मीकान्तान्मधुद्विषः ।  
यतत्वं चिन्त्यते नित्यं त्वया योगीश्वरेण हि ॥ २०६॥  
  
अतःपरं किमधिकं पदं श्रीपुरुषोत्तमात् ।  
तमविज्ञाय तान् मूढा यजन्ते ज्ञानमानिनः ॥ २०७॥  
  
मुषितास्मि त्वया नाथ चिरं यदयमीश्वरः ।  
प्रकाशितो न मे यस्य दत्ताद्या दिव्यशक्तयः ॥ २०८॥  
  
अहो सर्वेश्वरो विष्णुः सर्वदेवोत्तमोत्तमः ।  
भवदादिगुरुर्मूढैः सामान्य इव लक्ष्यते ॥ २०९॥  
  
महीयसां हि माहात्म्यं भजमानान् भजन्ति चेत् ।  
द्विषतोऽपि तथा पापानुपेक्ष्यन्ते क्षमालयाः ॥ २१०॥  
  
मयापि बाल्ये स्वपितुः प्रज्ञा दृष्टा बुभुक्षिताः ।  
दुखादशक्ताः स्वं पोष्टुं श्रिया नाध्यासिताः पुरा ॥ २११॥  
  
त्वया संवर्धिताभिश्च प्रजाभिर्विबुधादयः ।   
विससद्भिः स्वशक्त्याद्याः समुहृन्मित्रबान्धवाः ॥ २१२॥   
त्वया विना क्व देवत्वं क्व धैर्यं क्य परिग्रहः ।  
सर्वे भवन्ति जीवन्तो यातनाः शिरसि स्थिताः ॥ २१३॥  
  
नामृते नैव धर्मार्थौ कामो मोक्षोऽपि दुर्लभः ।  
क्षुधितानां दुर्गतानां कुतो योगसमाधयः ॥ २१४॥  
  
सा च संसारसारैका सर्वलोकैकपालिका ।  
वश्या सा कमला यस्य त्यक्त्वा त्वामपि शङ्करः ॥ २१५॥  
  
श्रिया धर्मेण शौर्येण रूपेणार्चवसम्पदा ।  
सर्वातिशयवीर्येण सम्पूर्णस्य महात्मनः ॥ २१६॥  
  
कस्तेन तुल्यतामेति देवदेवेन विष्णुना ।  
यस्यांशांशकभागेन विना सर्व विलीयते ॥ २१७॥  
  
जगदेतत्तथा प्राहुर्दोषायैतद्विमोहिताः ।  
नास्य जन्म जरा मृत्युर्नाप्राप्यं वार्थमेव वा ॥ २१८॥  
  
तथापि कुरुते धर्मान् पालनाय सतां कृते ।  
विज्ञापय महादेव प्रणम्यकं महेश्वरम् ॥ २१९॥  
  
अवधार्य तथा साहं कान्त कामद शाश्वत ।  
कामाद्यासक्तचित्तत्वात् किं तु सर्वेश्वर प्रभो ॥ २२०॥  
  
त्वन्मयत्वात्प्रसादाद्वा शक्नोमि पठितुं न चेत् ।  
विष्णोः सहस्रनामैतत्प्रत्यहं वृषभध्वज ॥   
नाम्नैकेन तु येन स्यात्तत्फलं ब्रूहि मे प्रभो ॥ २२१॥  
  
श्रीमहादेव उवाच-  
राम रामेति रामेति रमेरामे मनोरमे ।  
सहस्रनामभिस्तुल्यं रामनाम वरानने ॥ २२२॥  
  
अथ सर्वाणि तीर्थानि जलञ्चैव प्रयागजम् ।  
विष्णोर्नामसहस्रस्य कलां नार्हन्ति षोडशीम्  ॥ २२३॥  
  
॥ इति श्रीनारदपञ्चरात्रे ज्ञानामृतसारे चतुर्थरात्रे  
पार्वतीशिवसंवादे श्रीविष्णोर्नामसहस्रं सम्पूर्णम् ॥  
  
  
Proofread by DPD, PSA Easwaran  
  
