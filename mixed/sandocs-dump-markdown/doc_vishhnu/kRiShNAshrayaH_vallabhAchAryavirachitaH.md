---
Author: vallabhAchArya
Category: vishhnu, krishna, puShTimArgIya, vallabhaachaarya
Description/comments: puShTimArgIya stotraratnAkara
File name: kRRiShNAshrayaH.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: kRRiShNAshrayaH
engtitle: kRRiShNAshrayaH
itxtitle: kRiShNAshrayaH (vallabhAchAryavirachitaH)
title: कृइष्णाश्रयः (वल्लभाचार्यविरचितः)

---
  
 कृष्णाश्रयः   
  
सर्वमार्गेषु नष्टेषु कलौ च खलधर्मिणि ।  
पाषण्डप्रचुरे लोके कृष्ण एव गतिर्मम ॥ १॥  
  
म्लेच्छाकान्तेषु देशेषु पापैकनिलयेषु च ।  
सत्पीडाव्यग्रलोकेषु कृष्ण एव गतिर्मम ॥ २॥  
  
गङ्गादितीर्थवर्येषु दुष्टैरेवावृतेष्विह ।  
तिरोहिताधिदैवेषु कृष्ण एव गतिर्मम ॥ ३॥  
  
अहङ्कारविमूढेषु सत्सु पापानुवर्तिषु ।  
लोभपूजार्थयलेषु कृष्ण एव गतिर्मम ॥ ४॥  
  
अपरिज्ञाननष्टेषु मन्त्रेष्वव्रतयोगिषु ।  
तिरोहितार्थदैवेषु कृष्ण एव गतिर्मम ॥ ५॥  
  
नानावादविनष्टेषु सर्वकर्मव्रतादिषु ।  
पाषण्डैकप्रयत्नेषु कृष्य एव गतिर्मम ॥ ६॥  
  
अजामिलादिदोषाणां नाशकोऽनुभवे स्थितः ।  
ज्ञापिताखिलमाहात्म्यः कृष्ण एव गतिर्मम ॥ ७॥  
  
प्राकृताः सकला देवा गणितानन्दकं बृहत् ।  
पूर्णानन्दो हरिस्तस्मात्कृष्ण एव गतिर्मम ॥ ८॥  
  
विवेकधैर्यभक्त्यादिरहितस्य विशेषतः ।  
पापासक्तस्य दीनस्य कृष्ण एव गतिर्मम ॥ ९॥  
  
सर्वसामर्थ्यसहितः सर्वत्रैवाखिलार्थकृत् ।  
शरणस्थसमुद्धारं कृष्णं विज्ञापयाम्यहम् ॥ १०॥  
  
कृष्णाश्रयमिदं स्तोत्रं यः पठेत्कृष्णसन्निधौ ।  
तस्याश्रयो भवेत्कृष्ण इति श्रीवल्लभोऽब्रवीत् ॥ ११॥  
  
इति श्रीवल्लभाचार्यविरचितं कृष्णाश्रयस्तोत्रं समाप्तम् ।  
  
  
Proofread by PSA Easwaran psaeaswaran at gmail.com  
  
