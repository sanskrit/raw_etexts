+++
"Text title" = "Varadarajastavah"
"File name" = "varadarAjastavaH.itx"
itxtitle = "varadarAjastavaH ( (panchastavyAm 4)"
engtitle = "varadarAjastavaH"
Category = "vishhnu"
Location = "doc_vishhnu"
Sublocation = "vishhnu"
Language = "Sanskrit"
Subject = "philosophy/hinduism/religion"
"Proofread by" = "Aruna Narayanan narayanan.aruna at gmail.com"
"Description/comments" = "Ramanuja Stotramala"
Indexextra = "(Scan)"
"Latest update" = "November 23, 2019"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "वरदराजस्तवः ( (पञ्चस्तव्याम् ४)"

+++
  
 वरदराजस्तवः   
पञ्चस्तव्यां ४ वरदराजस्तवः  
श्रीवत्सचिह्नमिश्रेभ्यो नम उक्तिमधीमहे ।  
यदुक्तयस्त्रयीकण्ठे यान्ति मङ्गल सूत्रताम् ॥  
  
स्वस्ति हस्तिगिरिमस्तशेखरस्सन्तनोतु मयि सन्ततं हरिः ।  
निस्समाभ्यधिकमभ्यधत्त यं देवमौपनिषदी सरस्वती ॥ १॥  
  
श्रीनिधिं निधिमपारमर्थिनामर्थितार्थपरिदानदीक्षितम् ।  
सर्वभूतसुहृदं दयानिधिं देवराजमधिराजमाश्रये ॥ २॥  
  
नित्यमिन्द्रियपथातिगं महो योगिनामपि सुदूरगं धियः ।  
अप्यनुश्रवशिरस्सु दुर्ग्रहं प्रादुरस्ति करिशैलमस्तके ॥ ३॥  
  
वल्लिका श्रुतिमतमल्लिकामयी येन पल्लवितविश्वशाखया ।  
स्वश्रिया करिगिरेरनुक्रियां वष्टि मृष्टवरदं तमाश्रये ॥ ४॥  
  
यं परोक्षमुपदेशतस्त्रयी नेति नेति परपर्युदासतः ।  
वक्ति यस्तमपरोक्षमीक्षयत्येष तं करिगिरिं समाश्रये ॥ ५॥  
  
एष ईश इति निर्णयं त्रयी भागधेयरहितेषु नो दिशेत् ।  
हस्तिधामनि न निर्णयेत को देवराजमयमीश्वरस्त्विति ॥ ६॥  
  
है! कुदृष्ट्यभिनिविष्टचेतसां निर्विशेषसविशेषताश्रयम् ।  
संशयं करिगिरिर्नुदत्यसौ तुङ्गमङ्गलगुणास्पदे हरौ ॥ ७॥  
  
न्यायतर्कमुनिमुख्यभाषितैश्शोधितैस्सह कथञ्चन त्रयी ।  
जोषयेद्धरिमनंहसो जनान् हस्तिधाम सकलं जनं स्वयम् ॥ ८॥  
  
अद्भुतं महदसीमभूमकं किञ्चिदस्ति किल वस्तु निस्तुलम् ।  
इत्यघोषि यदिदं तदग्रतस्तथ्यमेव करिधाम्नि दृश्यते ॥ ९॥  
  
संवदेत किल यत्प्रमान्तैरस्तप्रमाणमिति ये हि मेनिरे ।  
तन्मतेऽपि किल मानतां गता हस्तिनाऽद्य परवस्तुनि त्रयी ॥ १०॥  
  
गुणायत्तं लोके गुणिषु हि मतं मङ्गलपदं  
     विपर्यस्तं हस्तिक्षितिधरपते ! तत्त्वयि पुनः ।  
गुणास्सत्यज्ञानप्रभृतय उत त्वद्गततया  
     शुभीभूयं याता इति हि निरणैष्म श्रुतिवशात् ॥ ११॥  
  
निराबाधं नित्यं निरवधि निरंहो निरुपमं  
     सदा शान्तं शुद्धं प्रतिभटमवद्यस्य सततम् ।  
परं ब्रह्माम्नातं श्रुतिशिरसि यत् तद्वरद ! ते  
     परं रूपं साक्षात्तदिदमपदं वाङ्मनसयोः ॥ १२॥  
  
प्रशान्तानन्तात्मानुभवजमहानन्दमहिम-  
     प्रसक्तस्तैमित्यानुकृतवितरङ्गार्णवदशम् ।  
परं यत्ते रूपं स्वसदृशदरिद्रं वरद ! तत्  
     त्रयी पिस्प्रक्षन्ती परनिरसने श्राम्यति परम् ॥ १३॥  
  
न वक्तुं न श्रोतुं न मनितुमथोपासिसिषितुं  
     न च द्रष्टुं स्प्रष्टुं तदनु न च भोक्तुं हि सूशकम् ।  
परं यद्वस्तूक्तं ननु वरद ! साक्षात्तदसि भोः !  
     कथं विश्वस्मै त्वं करिगिरिपुरस्तिष्ठस इह ॥ १४॥  
  
प्रकृष्टं विज्ञानं बलमतुलमैश्वर्यमखिलं  
     विमर्यादं वीर्यं वरद ! परमा शक्तिरपि च ।  
परं तेजश्चेति प्रवरगुणषट्कं प्रथमजं  
     गुणानां निस्सीम्नां गणनविगुणानां प्रसवभूः ॥ १५॥  
  
गुणैः षड्भिस्त्वेतैः प्रथमतरमूर्तिस्तव बभौ  
     ततस्तिस्रस्तेषां त्रियुग ! युगलैर्हि त्रिभिरभुः ।  
व्यवस्था या चैषा ननु वरद ! साऽऽविष्कृतिवशात्  
     भवान् सर्वत्रैव त्वगणितमहामङ्गलगुणः ॥ १६॥  
  
इयं वैयूही वै स्थितिरथ किलेच्छाविहृतये  
     विभूतीनां मध्ये सुरनरतिरश्चामवतरन् ।  
सजातीयस्तेषामिति तु विभवाख्यामपि भजन्  
     करीश ! त्वं पूर्णो वरगुणगणैस्तान् स्थगयसि ॥ १७॥  
  
परो वा व्यूहो वा विभव उत वाऽर्चावितरणो  
     भवन् वाऽन्तर्यामी वरवरद ! यो यो भवसि वै ।  
स स त्वं सन्नैशान् वरगुणगणान् बिभ्रदखिलान्  
     भजद्भ्यो भास्येवं सततमितरेभ्यस्त्वितरथा ॥ १८॥  
  
दयाक्षान्त्यौदार्यम्रदिमसमतासौहृदधृति  
     प्रसादप्रेमाज्ञाश्रितसुलभताद्या वरगुणाः ।  
तथा सौन्दर्याद्यास्तव वरदराजोत्तमगुणाः  
     विसीमानोऽसङ्ख्याः प्रणतजनभोगं प्रसुवते ॥ १९॥  
  
अनन्याधीनत्वं तव किल जगुर्वैदिकगिरः  
     पराधीनं त्वां तु प्रणतपरतन्त्रं मनुमहे ।  
उपालम्भोऽयं भोः ! श्रयति बत सार्वज्ञ्यमपि ते  
     यतो दोषं भक्तेष्विह वरद ! नैवाकलयसि ॥ २०॥  
  
पाणिपादवदनेक्षणशब्दैः  
     अम्बुजान्यपदिशन् वरद ! त्वम् ।  
बाहुभिस्त्वतिविशालतमालान्  
          आञ्जनं करिगिरेरसि शृङ्गम् ॥ २१॥  
  
त्वामुदारभुजमुन्नसमायत्कर्णपाशपरिकर्मसदंसम् ।  
आयताक्षमभिजातकपोलं पारणीयति वरप्रद ! दृङ्मे ॥ २२॥  
  
नीलमेघनिभमञ्जनपुञ्जश्यामकुन्तलमनन्तशयं त्वाम् ।  
अब्जपाणिपदमम्बुजनेत्रं नेत्रसात्कुरु करीश ! सदा मे ॥ २३॥  
  
त्वक्च दृक्च निपिपासति जिह्वा  
     विह्वला श्रवणवत्परवृत्तौ ।  
नासिका त्वयि करीश ! तथेति  
     प्राप्नुयां कथमिमां स्विदवस्थाम् ॥ २४॥  
  
आधिराज्यमधिकं भुवनानां  
     ईश ! ते पिशुनयन् किल मौलिः ।  
चूलिकामणिसहस्रमरीचेः  
          हस्तिभूषण ! भवत्युदयाद्रिः ॥ २५॥  
  
उद्धरत्युपरि भक्तजनानित्यूर्ध्वताश्रयणसूचितशक्तिम् ।  
ऊर्ध्वपुण्ड्रतिलकं बहुमानात् किं बिभर्षि वरद ! स्वललाटे ॥ २६॥  
  
कर्णिका तव करीश ! किमेषा  
     कर्णभूषणमुतांसविभूषा ।  
अंसलम्ब्यलकभूषणमाहो !  
     मानसस्य मम वा परिकर्म ॥ २७॥  
  
पारिजातविटपानभितो या  
     पुष्पसम्पदुदियात् करिनाथ ।  
तां विडम्बयति तावकबाहुषु  
     आतता तु कटकाङ्गदलक्ष्मीः ॥ २८॥  
  
मथ्यमानचलफेनिलसिन्धु  
     प्रोत्थितिक्षणदशां गमितौ ते ।  
वक्षसि स्फुरितमौक्तिकहारे  
     कौस्तुभश्च कमला च करीश ! ॥ २९॥  
  
अञ्जनक्षितिभृतो यदि नाम  
     उपत्यका वरद ! हेममयी स्यात् ।  
तादृशी तव विभाति तु लक्ष्मीः  
     आम्बरी बत विडम्बितविद्युत् ॥ ३०॥  
  
परभागमियाद्रवेस्तमिस्रा  
     वरदाद्य त्वयि तन्निशामयामः ।  
गमिता तव वक्त्रचित्रभानोः  
     परभागं ननु कौन्तली तमिस्रा ॥ ३१॥  
  
उभयोरपि पक्षयोस्तिथिर्या  
     विषमीभावनिरासदाऽष्टमीति ।  
उपमानजसम्पदे हि सेन्दोः  
     वरदाभूद्भवतो ललाटलक्ष्म्या ॥ ३२॥  
  
अलकालिचिकीर्षया किलात्ता  
     सुपरीचिक्षिषया ललाटपट्टे ।  
सुमषी निकषीकृता भ्रुवौ ते  
     वरद ! स्यादकृतत्वतस्तु नैवम् ॥ ३३॥  
  
श्रवसश्च दृशश्च शब्दरूपग्रहणे ते न हि जीववद्व्यवस्था ।  
उभयोरखिलेक्षणक्षमत्वाद्वरदातः ! श्रवणाश्रये दृशौ ते ॥ ३४॥  
  
करुणारसवाहिवीक्षणोर्मेर्वरद ! प्रेममयप्रवाहभाजः ।  
तततीरवनावली भ्रुवौ दृक्चलसिन्धोस्तव नासिकेव सेतुः ॥ ३५॥  
  
विभवं विवृणोति विस्तृणीते  
     रुचमाविष्कुरुते कृपामपाराम् ।  
अभिवर्षति हर्षमार्द्रभावं  
     तनुते ते वरदैष दृष्टिपातः ॥ ३६॥  
  
अरुणाधरपल्लवे लसन्ती  
     वरदासौ द्विजचन्द्रचन्द्रिका ते ।  
अधिविद्रुममस्तनिस्तलाली  
     रुचमाविष्कुरुते हि पुष्कराक्ष ! ॥ ३७॥  
  
स्मितनिर्झरिका विनिष्पतन्ती  
     तव वक्षःस्थलभूतले विकीर्णा ।  
वरद ! प्रबिभर्ति हारलक्ष्मीं  
          अपि मुक्तावलिका नदीव तज्जा ॥ ३८॥  
  
परिमण्डितरासमण्डलाभिर्वरदाघ्रातं अभीष्टगोपिकाभिः ।  
अनुवर्तितदातनप्रहर्षादिव फुल्लं हि कपोलयोर्युगं ते ॥ ३९॥  
  
मुखमुन्नसमायताक्षमुद्यत्स्मितदन्तं रुचिराधरं नतभ्रु ।  
लसदंसविलम्बिकर्णपाशं मयि ते निश्चलमस्तु हस्तिनाथ ! ॥ ४०॥  
  
पद्मायाः प्रणयरसात्समासजन्त्याः  
     स्वं बाहुं सुबहुमतो भुजेन तेन ।  
कां नामान्वभवदहो ! दशां तदात्वे  
     कण्ठस्ते करिगिरिनाथ ! कम्बुकान्तः ॥ ४१॥  
  
सायामा धृतपरिणद्धयोऽब्धयो वा  
     तादृश्यः स्फुटमथवा दिशश्चतस्रः ।  
चत्वारो वरद ! वरप्रदास्त्वदीयाः  
     भासन्ते भुजपरिघास्तमालनीलाः ॥ ४२॥  
  
आश्लेषे वरद ! भुजास्तवेन्दिरायाः  
     गोपीनामभिमतरासबन्धने वा ।  
बन्धे वा मुदमधिकां यशोदयाऽहो !  
     संप्राप्तास्तव नवनीतमोषदोषात् ॥ ४३॥  
  
सालीया इव विटपास्सपल्लवाग्राः  
     कल्लोला इव जलधेस्सविद्रुमाग्राः ।  
भोगीद्रा इव च फणामणीद्धवक्त्राः  
     भासन्ते वरद ! भुजास्तवारुणाग्राः ॥ ४४॥  
  
अम्भोधेस्स्वयमभिमन्थनं चकर्थ  
     क्षोणीध्रं पुनरबिभश्च सप्तरात्रम् ।  
सप्तानां विवलयसि स्म कण्ठमुक्ष्णामम्लाना  
     वरद ! तथाऽपि पाणयस्ते ॥ ४५॥  
  
रिङ्खातो व्रजसदनाङ्गणेषु किं ते  
     गोयष्टिग्रहणवशान्नु गोपगोष्ठ्याम् ।  
आलम्बाद्धयनयसूत्रतोत्त्रयोर्वा  
     पाणीनां वरद ! तवारुणत्वमासीत् ॥ ४६॥  
  
सर्वज्ञास्समुचितशक्तयस्सदैव  
     त्वत्सेवानियमजुषस्त्वदेकभोगाः ।  
हेतीनामधिपतयस्सदा किमेतान्  
     शोभार्थं वरद ! बिभर्षि हर्षतो वा ॥ ४७॥  
  
किं धातुर्गगनविधानमातृकाऽभूत्  
     वक्षस्ते वरद ! वरेण्य ! यत्र नाम ।  
पद्माया मुखमथ कौस्तुभश्च जातौ  
     चन्द्रार्कावुडुनिकरायते तु हारः ॥ ४८॥  
  
अण्डानां त्वदुदरमामनन्ति सन्तः  
     स्थानं तद्वरद ! कथं नु कार्श्यमस्य ।  
माहात्म्यं स्वस इह येषु नूनमेषां  
     ऋद्धिस्स्यान्महिमकरी न हीतरेषाम् ॥ ४९॥  
  
सौन्दर्यामृतरसवाहवेगजस्स्यात्  
     आवर्तस्तव किल पद्मनाभ ! नाभिः ।  
तत्पद्मं वरद ! विभाति कान्तिमय्याः  
     लक्ष्म्यास्ते सकलवपुर्जुषो नु सद्म ॥ ५०॥  
  
या दामोदर इति नामदा तवासीत्  
     सा दामा किल किणकारिणी बभूव ।  
तन्नूनं वरद ! वलित्रयच्छलेन  
     त्वन्मध्यप्रथमविभूषणी बभूव ॥ ५१॥  
  
यादृग्बीजाध्युषितभुवि यद्वस्तु हस्तीश ! जातं  
     तत्तादृक्षं फलति हि फलं त्वय्यपीक्षामहे तत् ।  
यस्मादण्डाध्युषित उदरे तावके जायमानं  
     पद्मं पद्मानन ! किल फलत्यण्डषण्डानखण्डान् ॥ ५२॥  
  
अज्ञे यज्ञेश्वर ! किल जने क्वाप्यदर्शं विमर्शं  
     विश्वाधीशः कतम इति तन्निर्णयं वर्णयामः ।  
व्यावक्रोशी नृषु समुदिता यानुपाश्रित्य तेऽपि  
     ब्रह्माद्यास्ते वरद ! जनितास्तुन्दकन्दारविन्दे ॥ ५३॥  
  
मुष्णन् कृष्णः प्रियनिजजनैर्जय्यहैयङ्गवीनं  
     दाम्ना भूम्ना वरद ! हि यया त्वं यशोदाकराभ्याम् ।  
बद्धो बन्धक्षपणकरणीं तां किलाद्यापि मातुः  
     प्रेम्णा गात्राभरणमुदराबन्धनाख्यं बिभर्षि ॥ ५४॥  
  
सौन्दर्याख्या सरिदुरसि विस्तीर्य मध्यावरुद्धा  
     स्थानाल्पत्वाद्विषमगतिजावर्तगर्ताभनाभिः ।  
प्राप्य प्राप्तप्रथिम जघनं विस्तृता हस्तिनाथ !  
     स्रोतोभेदं भजति भवतः पाददेशापदेशात् ॥ ५५॥  
  
रम्भास्तम्भाः करिवरकराः कारभास्सारभाजो  
     वेषाश्लेषा अपि मरतकस्तम्भमुख्यास्तुलाख्याः ।  
साम्यं सम्यग्वरद ! न दधुस्सर्वमुर्वोस्त्वदूर्वोः  
     न ह्यैश्वर्यं दधति न तथा यौवनारम्भजृम्भाः ॥ ५६॥  
  
या ते गात्रे वरद ! जनिता कान्तिमय्यापगाऽभूत्  
     तस्यास्स्रोतोयुगलमिह यद्याति पादप्रवादम् ।  
तज्जातोर्ध्वभ्रमियुगमिवोद्भानुनी जानुनी ते  
     स्यादुक्ष्णोर्वा ककुदयुगलं यौवनैश्वर्यनाम्नोः ॥ ५७॥  
  
प्रेम्णाऽऽघ्रातुं करिगिरिशिरोऽधोमुखीभावभाजोः  
     अङ्घ्रिद्वन्द्वाह्वयकमलयोर्दण्डकाण्डायमाने ।  
अद्रिस्पर्शोद्भवसुखत उत्कण्टके रोमहर्षात्  
     द्रष्टुर्दृष्टिर्वरद ! किमलं लङ्घितुं जङ्घिके ते ॥ ५८॥  
  
भक्तानां यद्वपुषि दहरं पण्डितं पुण्डरीकं  
     यच्चाम्लानं वरद ! सतताध्यासनादासनाब्जम् ।  
आम्नायानां यदपि च शिरो यश्च मूर्धा शठारेः  
     हस्त्यद्रेर्वा किमतिसुखदं तेषु पादाब्जयोस्ते ॥ ५९॥  
  
पद्यास्वद्याङ्गुलिषु वरद ! प्रान्ततः कान्तिसिन्धोः  
     वीचीवीथीविभवमुभयीष्वम्भसो लम्भितासु ।  
विन्दन्निन्दुः प्रतिफलनजां सम्पदं किं पदं ते  
     छायाच्छद्मा नखविततितां लम्भितश्शुम्भितस्सन् ॥ ६०॥  
  
शम्भोरम्भोरुहमुख ! सखा सन् सहाङ्कश्शशाङ्कः  
     कुर्वन् सेवां वरद ! विकलो वृत्तहीनस्सुवक्रः ।  
त्वत्पादाब्जे प्रियमख ! नखच्छद्मनाऽऽश्रित्य नित्यं  
     सद्वृत्तोऽभूत्स च दशगुणः पुष्कलो निष्कलङ्कः ॥ ६१॥  
  
त्वत्पादाब्जे प्रजाता सुरसरिदभवत्प्राक् चतुर्धा ततस्तासु  
     एकां धत्ते ध्रुवस्सा त्रिभुवनमपुनात्त्रीन्पथो भावयन्ती ।  
तत्रैका खं व्रजन्ती शिवयति तु शिवं सा पुनस्सप्तधाऽभूत्  
     तास्वेका गां पुनाना वरद ! सगरजस्वर्गसर्गं चकार ॥ ६२॥  
  
परिजनपरिबर्हा भूषणान्यायुधानि  
     प्रवरगुणगणाश्च ज्ञानशक्त्यादयस्ते ।  
परमपदमथाण्डान्यात्मदेहस्तथाऽऽत्मा  
     वरद ! सकलमेतत् संश्रितार्थ चकर्थ ॥ ६३॥  
  
अनाप्तं ह्याप्तव्यं न तव किल किञ्चिद्वरद ! ते  
     जगज्जन्मस्थेमप्रलयविधयो धीविलसितम् ।  
तथाऽपि क्षोदीयस्सुरनरकुलेष्वाश्रितजनान्  
     समाश्लेष्टुं पेष्टुं तदसुखकृतां चावतरसि ॥ ६४॥  
  
विवेकधियमेकतो ह्यभिनिवेशलेशो हरेत्  
     महत्त्वभिनिवेशनं किमुत तन्महिम्नस्तव ।  
अहो ! विसदृशे जगत्यवततर्थ पार्थादिकं  
     निजं जनमुदञ्चयन् वरद ! तं समाश्लेषकः ॥ ६५॥  
  
संश्लेषे भजतां त्वरापरवशः कालेन संशोध्य तान्  
     आनीय स्वपदे स्वसङ्गमकृतं सोढुं विलम्बं बत ! ।  
अक्षाम्यन् क्षमिणां वरो वरद ! सन्नत्रावतीर्णो भवेः  
     किं नाम त्वमसंश्रितेषु वितरन् वेषं वृणीषे तु तान् ॥ ६६॥  
  
वरद ! यदि न भुव्यवातरिष्यः  
     श्रुतिविहितास्त्वदुपासनार्चनाद्याः ।  
करणपथविदूरगे सति त्वयि  
     अविषयतानिकृताः किलाभविष्यन् ॥ ६७॥  
  
यदपराधसहस्रमजस्रजं  
     त्वयि शरण्य ! हिरण्य उपावहत् ।  
वरद !  तेन चिरं त्वमविक्रियो  
     विकृतिमर्भकनिर्भजनादगाः ॥ ६८॥  
  
त्वामामनन्ति कवयः करुणामृताब्धे !  
     ज्ञानक्रियाभजनलभ्यमलभ्यमन्यैः ।  
एतेषु केन वरदोत्तरकोसलस्थाः  
     पूर्वं सदूर्वमभजन्त हि जन्तवस्त्वाम् ॥ ६९॥  
  
भजत्सु वात्सल्यवशात् समुत्सुकः  
     प्रकाममत्रावतरेर्वरप्रद ! ।  
भवेश्च तेषां सुलभोऽथ किन्न्विदं  
          यदङ्ग दाम्ना नियतः पुराऽरुदः ॥ ७०॥  
  
नरसिंहतनुरगौणी समसमयसमुद्भवश्च भक्तगिरः ।  
स्तम्मे च सम्भवस्ते पिशुनयति परेशतां वरद ! ॥ ७१॥  
  
तापत्रयीमयदवानलदह्यमानं  
     मुह्यन्तमन्तमवयन्तमनन्त ! नैव ।  
स्थातुं प्रयातुमुपयातुमनीशमीश !  
     हस्तीश ! दृष्ट्यमृतवृष्टिभिराभजेथाः ॥ ७२॥  
  
नानाविरुद्धविदिशासु दिशासु चाहो  
     वन्ध्यैर्मनोरथशतैर्युगपद्विकृष्टः ।  
त्वत्पादयोरनुदितस्पृह एष सोऽहं  
     न स्वस्ति हस्तिगिरिनाथ ! निशामयामि ॥ ७३॥  
  
है ! निर्भयोऽस्म्यविनयोऽस्मि यतस्त्वदङ्घ्रौ  
     लिप्सामलब्धवति चेतसि दुर्विनीते ।  
दुष्कर्मवर्मपरिकर्मित एष सोऽहं  
     अग्रे वरप्रद ! तव प्रलपामि किञ्चित् ॥ ७४॥  
  
सव्याधिराधिरवितुष्टिरनिष्टयोगः  
     स्वाभीष्टभञ्जनममर्षकरो निकर्षः ।  
कृन्तन्ति सन्ततमिमानि मनो मदीयं  
     हस्तीश ! न त्वदभिलाषनिधिप्रहाणिः ॥ ७५॥  
  
विद्वेषमानमदरागविलोभमोहादि  
     आजानभूमिरहमत्र भवे निमज्जन् ।  
निर्द्वन्द्व ! नित्यनिरवद्यमहागुणं त्वां  
     हस्तीश ! कश्श्रयितुमीक्षितुमीप्सितुं वा ॥ ७६॥  
  
पुत्रादयः कथममी मयि संस्थिते स्युः  
     इत्यप्रतिक्रियनिरर्थकचिन्तनेन ।  
दूये न तु स्वयमहं भविताऽस्मि कीदृक्  
     इत्यस्ति हस्तिगिरिनाथ ! विमर्शलेशः ॥ ७७॥  
  
शम्पाचलं बहुलदुःखमनर्थहेतुः  
     अल्पीय इत्यपि विमृष्टिषु दृष्टदोषम् ।  
दुर्वासनाद्रढिमतस्सुखमिन्द्रियोत्थं  
     हातुं न मे मतिरलं वरदाधिराज ! ॥ ७८॥  
  
बुद्ध्वा च नो च विहिताकरणैर्निषिद्ध-  
     संसेवनैस्त्वदपचारशतैरसह्यैः ।  
भक्तागसामपि शतैर्भवताऽप्यगण्यैः  
     हस्तीश ! वाक्तनुमनोजनितैर्हतोऽस्मि ॥ ७९॥  
  
त्वद्दास्यमस्य हि मम स्वरसप्रसक्तं  
     तच्चोरयन्नयमहं किल चस्खल प्राक् ।  
त्वं मामकीन इति मामभिमन्यसे स्म  
     हस्तीश ! संशयथ नस्तमिमं विवादम् ॥ ८०॥  
  
भोगा इमे विधिशिवादिपदं च किञ्च  
     स्वात्मानुभूतिरिति या किल मुक्तिरुक्ता ।  
सर्वं तदूषजलजोषमहं जुषेय  
     हस्त्यद्रिनाथ !  तव दास्यमहारसज्ञः ॥ ८१॥  
  
विषयविषधरव्रजव्याकुले  
     जननमरणनक्रचक्रास्पदे ।  
अगतिरशरणो भवाब्धौ लुठन्  
     वरद ! शरणमित्यहं त्वां वृणे ॥ ८२॥  
  
अकृतसुकृतकस्सुदुष्कृत्तरः  
     शुभगुणलवलेशदेशातिगः ।  
अशुभगुणपरस्सहस्रावृतो  
     वरदमुरुदयं गतिं त्वां वृणे ॥ ८३॥  
  
शरणवरणवागियं योदिता  
     न भवति बत ! साऽपि धीपूर्विका ।  
इति यदि दयनीयता मय्यहो !  
     वरद ! तव भवेत्ततः प्राणिमि ॥ ८४॥  
  
निरवधिषु कृतेषु चागस्स्वहो !  
     मतिरनुशयिनी यदि स्यात्ततः ।  
वरद ! हि दयसे न संशेमहे  
     निरनुशयधियो हता है ! वयम् ॥ ८५॥  
  
शरणवरणवागियं याऽद्य मे  
     वरद ! तदधिकं न किञ्चिन्मम ।  
सुलभमभिमतार्थदं साधनं  
     तदयमवसरो दयायास्तव ॥ ८६॥  
  
विषयविषययिणी स्पृहा भूयसी  
     तव तु चरणयोर्न साऽल्पापि मे ।  
वरद ! ननु भरस्तवैव त्वयं  
     यदुत तव पदस्पृहाजन्म मे ॥ ८७॥  
  
इयमिह मतिरस्मदुज्जीवनी  
     वरद ! तव खलु प्रसादादृते ।  
शरणमिति वचोऽपि मे नोदियात्  
     त्वमसि मयि ततः प्रसादोन्मुखः ॥ ८८॥  
  
वरद ! यदिह वस्तु वाञ्छाम्यहं  
     तव चरणलभाविरोधस्ततः ।  
यदि न भवति तश्च देहि प्रभो !  
     झटिति वितर पादमेवान्यथा ॥ ८९॥  
  
तदपि किमपि हन्त ! दुर्वासना-  
     शतविवशतया यदभ्यर्थये ।  
तदतुलदय ! सार्व ! सर्वप्रद !  
     प्रवितर वरद ! क्षमाम्भोनिधे ॥ ९०॥  
  
प्रियमितरदथापि वा यद्यथा  
     वितरसि वरद ! प्रभो ! त्वं हि मे ।  
तदनुभवनमेव युक्तं तु मे  
     त्वयि निहितभरोऽस्मि सोऽहं यतः ॥ ९१॥  
  
यथाऽसि यावानसि योऽसि यद्गुणः  
     करीश ! यादृग्विभवो यदिङ्गितः ।  
तथाविधं त्वाऽहमभक्तदुर्ग्रहं  
     प्रपत्तिवाचैव निरीक्षितुं वृणे ॥ ९२॥  
  
अये ! दयालो ! वरद ! क्षमानिधे !  
     विशेषतो विश्वजनीन ! विश्वद ! ।  
हितज्ञ ! सर्वज्ञ ! समग्रशक्तिक !  
     प्रसह्य मां प्रापय दास्यमेव ते ॥ ९३॥  
  
स्वकैर्गुणैः स्वैश्चरितैः स्ववेदनात्  
     भजन्ति ये त्वां त्वयि भक्तितोऽथवा ।  
करीश ! तेषामपि तावकी दया  
     तथात्वकृत्सैव तु मे बलं मतम् ॥ ९४॥  
  
यदि त्वभक्तोऽप्यगुणोऽपि निष्क्रियो  
     निरुद्यमो निष्कृतदुष्कृतो न च ।  
लभेय पादौ वरद ! स्फुटास्ततः  
     क्षमादयाद्यास्तव मङ्गला गुणाः ॥ ९५॥  
  
विलोकनैर्विभ्रमणैरपि भ्रुवोः  
     स्मितामृतैरिङ्गितमङ्गलैरपि ।  
प्रचोदितस्ते वरद ! प्रहृष्टधीः  
     कदा विधास्ये वरिवस्यनं तव ॥ ९६॥  
  
विविश्य विश्वेन्द्रियतर्षकर्षणीः  
     मनस्स्थले नित्यनिखातनिश्चलाः ।  
सुधासखीर्हस्तिपते ! सुशीतलाः  
      गिरः श्रवस्याश्शृणुयाम तावकीः ॥ ९७॥  
  
अशेषदेशाखिलकालयोगिनीषु  
     अहं त्ववस्थास्वखिलास्वनन्यधीः ।  
अशेषदास्यैकरतिस्तदाचरन्  
     करीश ! वर्तेय सदा त्वदन्तिके ॥ ९८॥  
  
इमं जनं हन्त ! कदाऽभिषेक्ष्यति  
     त्वदक्षिनद्योर्वरद ! श्रमापहा ।  
अकृत्रिमप्रेमरसप्रवाहजा  
     विसृत्वरी वीक्षणवीचिसन्ततिः ॥ ९९॥  
  
सदातनत्वेऽपि तदातनत्वत्  
     नवीभवत्प्रेमरसप्रवाहया ।  
निषेवितं त्वां सततोत्कया श्रिया  
     करीश ! पश्येम परश्शतं समाः ॥ १००॥  
  
समाहितैस्साधु सनन्दनाभिः  
     सुदुर्लभं भक्तजनैरदुर्लभम् ।  
अचिन्त्यमत्यद्भुतमप्रतर्कणं  
     वरप्रद त्वत्पदमाप्नुयां कथम् ? ॥ १०१॥  
  
रामानुजाङ्घ्रिशरणोऽस्मि कुलप्रदीपः  
     त्वासीत्स यामुनमुनेस्स च नाथवंश्यः ।  
वंश्यः पराङ्कुशमुनेस्स च सोऽपि देव्याः  
     दासस्तवेति वरदास्मि तवेक्षणीयः ॥  
  
॥ इति पञ्चस्तव्यां चतुर्थो वरदराजस्तवः समाप्तः ॥  
  
  
Proofread by Aruna Narayanan narayanan.aruna at gmail.com  
  
