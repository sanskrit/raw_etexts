+++
"Text title" = "viShNorapAmArjanastotram"
"File name" = "viShNorapAmArjanastotram.itx"
itxtitle = "viShNorapAmArjanastotram"
engtitle = "viShNorapAmArjanastotram"
Category = "apAmArjana, vishhnu"
Location = "doc_vishhnu"
Sublocation = "vishhnu"
Language = "Sanskrit"
Subject = "philosophy/hinduism/religion"
"Transliterated by" = "NA"
"Proofread by" = "Nat Natarajan nat.natarajan at gmail.com, PSA Easwaran"
Source = "Vishnudharmottarapurana Vishnurahasya"
Indexextra = "(Vishnudharmottarapurana 1, Telugu)"
"Latest update" = "March 31, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "विष्णोरपामार्जनस्तोत्रम्"

+++
  
 श्रीविष्णोरपामार्जनस्तोत्रम्   
  
श्रीवासुदेवाय नमः ।  
दाल्भ्य उवाच ।  
भगवन्प्राणिनः सर्वे विषरोगाद्युपद्रवैः ।  
दुष्टग्रहोपघातैश्च सर्वकालमुपद्रुताः ॥ १॥  
  
आभिचारिककृत्याभिः स्पर्शरोगैश्च दारुणैः ।  
सदा सम्पीड्यमानास्ते तिष्ठन्ति मुनिसत्तम ॥ २॥  
  
येन कर्मविपाकेन ग्रहरोगाद्युपद्रवाः ।  
न भवन्ति नृणां तन्मे यथावद्वक्तुमर्हसि ॥ ३॥  
  
पुलस्त्य उवाच ।  
जनार्दनं भूतपतिं जगद्गुरुं स्मरन्मनुष्यः सततं महामुने ।  
दुष्टान्यशेषाण्यपहन्ति सद्यो निःशेषकार्याणि च साधु साधयेत् ॥ ४॥  
  
व्रतोपवासैर्यैर्विष्णुर्नान्यजन्मनि तोषितः ।  
ते नरा मुनिशार्दूल ग्रहरोगादिभागिनः ॥ ५॥  
  
यैर्न तत्प्रवणं चित्तं सर्वदैव नरैः कृतम् ।  
विषग्रहज्वराणां ते मनुष्या दाल्भ्य भागिनः ॥ ६॥  
  
आरोग्यं परमामृद्धिं मनसा यद्यदिच्छति ।  
तत्तदाप्नोत्यसन्दिग्धं परत्राच्युततोषकृत् ॥ ७॥  
  
नाधीन्प्राप्नोति न व्याधीन्न विषग्रहबन्धनम् ।  
कृत्यास्पर्शभयं वाऽपि तोषिते मधुसूदने ॥ ८॥  
  
सर्वदुष्टशमस्तस्य सौम्यास्तस्य सदा ग्रहाः ।  
देवानामप्यधृष्योऽसौ तुष्टो यस्य जनार्दनः ॥ ९॥  
  
यः समः सर्वभूतेषु यथाऽऽत्मनि तथा परे ।  
उपवासादिना येन तोषितो मधुसूदनः ॥ १०॥  
  
तोषिते तत्र जायन्ते नराः पूर्णमनोरथाः ।  
अरोगाः सुखिनो भोगान् भोक्तारो मुनिसत्तम ॥ ११॥  
  
न तेषां शत्रवो नैव स्पर्शरोगाभिचारिकम् ।  
ग्रहरोगादिकं वाऽपि पापकार्यं न जायते ॥ १२॥  
  
अव्याहतानि कृष्णस्य चक्रादीन्यायुधानि तु ।  
रक्षन्ति सकलापद्भ्यो येन विष्णुरुपासितः ॥ १३॥  
  
दाल्भ्य उवाच ।  
अनाराधितगोविन्दा ये नरा दुःखभागिनः ।  
तेषां दुःखाभिभूतानां यत्कर्तव्यं दयालुभिः ॥ १४॥  
  
पश्यद्भिः सर्वभूतस्थं वासुदेवं महामुने ।  
समदृष्ट्या हृषीकेशं तन्मम ब्रूह्यशेषतः ॥ १५॥  
  
पुलस्त्य उवाच ।  
तद्वक्ष्यामि मुनिश्रेष्ट समाहितमनाः शृणु ।  
रोगदोषहरं नॄणां गुरुपापप्रणाशनम् ॥ १६॥  
  
सौवर्णं राजतं ताम्रं मृण्मयं वा नवं दृढम् ।  
अव्रणं कलशं शुद्धं स्थापयेत्तन्दुलोपरि ॥ १७॥  
  
तत्रोदकं समानीय शुद्धं निर्मलमेव च ।  
शतमेकं कुशान् साग्रान्स्थापयेत्कलशोपरि ॥ १८॥  
  
पूजयेत्तत्र कलशमुपचारैः समन्त्रकैः ।  
विरिञ्चिना सहोत्पन्न परमेष्ठीनिसर्गज ॥ १९॥  
  
नुद सर्वाणि पापानि दर्भ स्वस्तिकरो भव ।  
कुशमूले स्थितो ब्रह्मा कुशमध्ये जनार्दनः ॥ २०॥  
  
कुशाग्रे शङ्करं विद्यात्त्रयो देवाः कुशे स्थिताः ।  
गृहीत्वैतान्समूलाग्रान् कुशान्शुद्धानुस्पृशेत् ॥ २१॥  
  
मार्जयेत्सर्वगात्राणि कुशाग्रैर्दाल्भ्य शान्तिकृत् ।  
शरीरे यस्य तिष्ठन्ति कुशोत्था जलबिन्दवः ।  
नश्यन्ति तस्य पापानि गरुडेनेव पन्नगाः ॥ २२॥  
  
विष्णुभक्तो विशेषेण शुचिस्तद्गतमानसः ।  
रोगग्रहविषार्तानां कुर्याच्छान्तिमिमां शुभाम् ॥ २३॥  
  
वाराहं नारसिंहं च वामनं विष्णुमेव च ।  
ध्यात्वा समाहितो भूत्वा दिक्षु नामानि विन्यसेत् ॥ २४॥  
  
नारसिंहं समभ्यर्च्य शुचौ देशे कुशासने ।  
मन्त्रैरेतैर्यथालिङ्गं कुर्याद्दिग्बन्धमादितः ॥ २५॥  
  
पूर्वे नारायणः पातु वारिजाक्षस्तु दक्षिणे ।  
प्रद्युम्नः पश्चिमे पातु वामदेवस्तथोत्तरे ॥ २६॥  
  
ईशान्यां वामनः पातु ह्याग्नेय्यां तु जनार्दनः ।  
नैरृत्यां पद्मनाभस्तु वायव्यां मधुसूदनः ॥ २७॥  
  
ऊर्ध्वं गोवर्धनधरो ह्मधरायां त्रिविक्रमः ।  
एताभ्यो दशदिग्भ्यस्तु सर्वतः पातु केशवः ॥ २८॥  
  
जले रक्षतु वाराहः स्थले रक्षतु वामनः ।  
अटव्यां नारसिंहश्च सर्वतः पातु केशवः ॥ २९॥  
  
एवं कृत्वा तु दिग्बन्धं विष्णुं सर्वत्र संस्मरेत् ।  
आत्मनश्च परस्यापि विधिरेष उदाहृतः ॥ ३०॥  
  
अव्यग्रचित्तः कुर्वीत न्यासकर्म यथाविधि ।  
एतत्समस्तं विन्यस्य पश्चान्मन्त्रं प्रयोजयेत् ॥ ३१॥  
  
करन्यासं पुरा कृत्वा ततोऽङ्गन्यासमारभेत् ।  
अङ्गुष्ठाग्रे तु गोविन्दं तर्जन्यां तु महीधरम् ॥ ३२॥  
  
मध्यमायां हृषीकेशमनामिक्यां त्रिविक्रमम् ।  
कनिष्ठिक्यां न्यसेद्विष्णुं करमध्ये तु माधवम् ॥ ३३॥  
  
हृन्मध्ये चिन्तयेद्देवं परमात्मानमीश्वरम् ।  
नृसिंहं मणिबन्धे च करपृष्ठे जनार्दनम् ॥ ३४॥  
  
कृते च वैष्णवे न्यासे सर्वपापैः प्रमुच्यते ।  
एवं कृत्वा करन्यासं सर्वं तस्याक्षयं भवेत् ।  
एवं न्यासं करे कृत्वा पश्चादङ्गेषु विन्यसेत् ॥ ३५॥  
  
शिखायां केशवं न्यस्य मूर्ध्नि नारायणं न्यसेत् ।  
मालाधरं ललाटे च गोविन्दं तु भ्रुवोर्न्यसेत् ॥ ३६॥  
  
चक्षुर्मध्ये न्यसेद्विष्णुं श्रोत्रयोर्मधुसूदनम् ।  
त्रिविक्रमं कपोले तु वामनं कर्णमूलयोः ॥ ३७॥  
  
नासारन्ध्रद्वये चैव श्रीधरं कल्पयेद्बुधः ।  
उत्तरोष्ठे हृषीकेशं पद्मनाभं तथाधरे ॥ ३८॥  
  
दामोदरं दन्तपङ्क्तौ वाराहं चिबुके तथा ।  
जिह्वायां वासुदेवं च तालौ च गरुडध्वजम् ॥ ३९॥  
  
वैकुण्ठं कण्ठदेशे च अनन्तं नासिकोपरि ।  
दक्षिणे च भुजे विप्र विन्यसेत्पुरुषोत्तमम् ॥ ४०॥  
  
वामे भुजे महाभागं राघवं हृदि विन्यसेत् ।  
कुक्ष्योः पृथ्वीधरं चैव पार्श्वयोरमितौजसम् ॥ ४१॥  
  
स्तनयोः पीतवसनं हरिं नाभ्यां तु विन्यसेत् ।  
करे तु दक्षिणे विप्र ततः सङ्कर्षणं न्यसेत् ॥ ४२॥  
  
वामे रिपुहरं विद्यात्कटिमध्येऽपराजितम् ।  
पृष्ठे क्षितिधरं विद्यादच्युतं स्कन्धयोर्द्वयोः ॥ ४३॥  
  
वक्षःस्थले माधवं च कक्षयोर्योगशायिनम् ।  
वामकुक्षे माधवं च दक्षिणे जलशायिनम् ॥ ४४॥  
  
योगीशं दक्षिणे पार्श्वे वामपार्श्वे श्रियःपतिम् ।  
अन्त्रेषु वासुदेवं च गुदमध्येऽव्ययं न्यसेत् ॥ ४५॥  
  
स्वयम्भुवं मेढ्रमध्ये ऊर्वोश्चैव गदाधरम् ।  
जानुमध्ये चक्रधरं जङ्घयोरच्युतं न्यसेत् ॥ ४६॥  
  
पादयोः पुष्कराक्षं च सर्वतो विश्वरूपिणम् ।  
गुल्फयोर्नारसिंह च पादपृष्ठेऽमितौजसम् ।  
अङ्गुल्यां श्रीधरं विद्यात्पद्माक्षं सर्वसन्धिषु ॥ ४७॥  
  
नखेषु घननीलाङ्गं न्यसेत्पादतलेऽच्युतम् ।  
रोमकूपे गुडाकेशं कृष्णं रक्तास्थिमज्जसु ॥ ४८॥  
  
मनोबुद्ध्योरहकारं चित्ते न्यस्य जनार्दनम् ।  
पादमूले तु देवस्य शङ्खं विन्यस्य निर्मलम् ॥ ४९॥  
  
वनमालां हृदि न्यस्य सर्वदेवाभिपूजिताम् ।  
गदां वक्षःस्थले न्यस्य चक्रं चैव तु पृष्ठतः ॥ ५०॥  
  
श्रीवत्साङ्कं न्यसेन्मूर्ध्नि पङ्कजं कवचे न्यसेत् ।  
आपादमस्तकं चैव विन्यसेत्पुरुषोत्तमम् ॥ ५१॥  
  
विष्णुरूर्ध्वमधो रक्षेद्वैकुण्ठो विदिशो दिशः ।  
पातु मां सर्वतो रामो धन्वी चक्री च केशवः ॥ ५२॥  
  
अथ ध्यानं प्रवक्ष्यामि शृणु पापप्रणाशनम् ।  
वराहरूपिणं देवं संस्मरन्नर्चयञ्जपेत् ॥ ५३॥  
  
बृहत्तनुं बृहद्गात्रं बृहद्दंष्ट्रं सुशोभनम् ।  
समस्तवेदवेदाङ्गैर्युक्ताङ्गं भूषणैर्युतम् ॥ ५४।  
उद्धृत्य भूमिं शिरसा मूर्ध्नि जिघ्रन्तमच्युतम् ।  
उद्धृत्य भूमिं पाताले हस्ताभ्यामुपगृह्य ताम् ॥ ५५॥  
  
आलिङ्ग्य भूमिं शिरसा मूर्ध्नि जिघ्रन्तभच्युतम् ।  
रत्नवैडूर्यमुक्तादिभूषणैरुपशोभितम् ॥ ५६॥  
  
पीताम्बरधरं देवं शुक्लमाल्यानुलेपनम् ।  
त्रयस्त्रिंशत्कोटिदेवैः स्तूयमानं दिवानिशम् ॥ ५७॥  
  
नृत्यद्भिरप्सरोभिश्च गीयमानं च किन्नरैः ।  
इत्थं ध्यात्वा तथाऽऽत्मानं जपेन्नित्यमतन्द्रितः ॥ ५८॥  
  
सुवर्णमण्डपान्तःस्थं पद्मं ध्यायेत्सकेशरम् ।  
सकर्णिकैर्दलैश्चैव ह्यष्टभिः परिशोभितम् ॥ ५९॥  
  
कलङ्करहितं देवं पूर्णचन्द्राम्बुजप्रभम् ।  
तडित्समजटाशोभिकण्ठनालेन शोभितम् ॥ ६०  
श्रीवत्साङ्कितवक्षःस्थं तीक्ष्णदंष्ट्रं सुलोचनम् ।  
वनमालाविशोभाढ्यं मुक्ताहारोपशोभितम् ॥ ६१॥  
  
सपङ्कजं चतुर्हस्तं तत्प्रख्यातं सुशोभनम् ।  
प्रातः सूर्यसमाभ्यां वै कुण्डलाभ्यां विराजितम् ॥ ६२॥  
  
जानूपरिन्यस्तकरद्वन्द्वरत्ननखाङ्कितम् ।  
जङ्घाभरणसस्पर्धि शुभालङ्करणं त्विषः ॥ ६३॥  
  
चतुर्थीचन्द्रसङ्काशं सुदंष्ट्रमुखपङ्कजम् ।  
अतिरक्तोष्ठवदनं व्यक्तं समतिभीषणम् ॥ ६४॥  
  
वामाङ्कस्थश्रिया युक्तं शान्तिदां तुङ्गरोहिणीम् ॥ ६५॥  
  
अर्हणां रक्तपादां च सुभासां शुभलक्षणाम् ।  
सुभ्रूं सुकेशीं सुश्रोणीं सुभुजां सुप्रभाननाम् ॥ ६६॥  
  
सुप्रतिष्ठां च सुदतीं चतुर्हस्तां विचिन्तयेत् ।  
दुकूलां चैव चार्वङ्गीं हरिणीं सर्वकामदाम् ॥ ६७॥  
  
तप्तकाञ्चनसङ्काशां सर्वाभरणभूषिताम् ।  
सुवर्णकलशप्रख्यपीनोन्नतपयोधराम् ॥ ६८॥  
  
गृहीतमातुलुङ्गाभ्यामुद्बाहुभ्यामथान्ययोः ।  
गृहीतपद्मयुगलां जाम्बूनदकरां तथा ॥ ६९॥  
  
एवं देवीं नृसिंहस्य वामाङ्कोपरि संस्मरेत् ॥ ७०॥  
  
अतिसुविमलगात्रं रुक्मपात्रस्थमन्नं  
      सुललितदधिखण्डं पाणिना दक्षिणेन ।  
कलशममृतपूर्णं वामहस्ते दधानं  
      तरति सकलदुःखं वामनं भावयेद्यः ॥ ७१॥  
  
अजिनदण्डकमण्डलुमेखलारुचिरपावनवामनमूर्तये ।  
इति जगत्त्रितयाय जितारये निगमवाक्पटवे बटवे नमः ॥ ७२॥  
  
शान्तं पद्मासनस्थं सकलशशिनिभं श्रीपतिं कोमलाङ्गं  
हस्ते पीयूषकुम्भं दधियुतकलशं पञ्चहस्तं तथाऽन्यैः ।  
पीतं वस्त्रं दधानं कटकमुकुटके हारकेयूरमालां  
नानालङ्कारयुक्तं स्फटिकमणिनिभं वामनं नौमि दान्तम् ॥ ७३॥  
  
अम्रश्यामः शुभ्रयज्ञोपवीती लसत्कौपीनो जातकृष्णाजिनश्रीः ।  
छत्री दण्डी पुण्डरीकायताक्षः पायान्मायावामनो ब्रह्मचारी ॥ ७४॥  
  
क्षीरसागरकल्लोलसीकरौघविभूषितम् ।  
मणिमुक्तामये रम्ये सैकते संस्थितं शुभम् ॥ ७५॥  
  
शुभ्रमेघविनिर्मुक्तं सुधासिक्तं सुसुन्दरम् ।  
एवं वामनमात्मानं ध्यात्वाऽपामार्जनं जपेत् ॥ ७६॥  
  
ॐ नमः परमार्थाय पुरुषाय महात्मने ।  
अरूपबहुरूपाय व्यापिने परमात्मने ॥ ७७॥  
  
निष्कल्मषाय शुद्धाय ध्यातृपापहराय च ।  
नमस्कृत्वा प्रवक्ष्यामि यत्तत्सिध्यतु मे वचः ॥ ७८॥  
  
वराहाय नृसिंहाय वामनाय महात्मने ।  
नमः कृत्वा प्रवक्ष्यामि यत्तत्सिध्यतु मे वचः ॥ ७९॥  
  
चिकित्सानन्तरूपाय योगिने परमात्मने ।  
नमस्कृत्वा प्रवक्ष्यामि यत्तत्सिध्यतु मे वचः ॥ ८०॥  
  
नारायणाय विश्वाय विश्वेशायेश्वराय च ।  
नमस्कृत्वा प्रवक्ष्यामि यत्तत्सिध्यतु मे वचः ॥ ८१॥  
  
गोविन्दपद्मनाभाय वासुदेवाय शाङ्गिणे ।  
नमस्कृत्वा प्रवक्ष्यामि यत्तत्सिध्यतु मे वचः ॥ ८२॥  
  
दामोदराय देवाय अनन्ताय महात्मने ।  
नमस्कृत्वा प्रवक्ष्यामि यत्तत्सिध्यतु मे वचः ॥ ८३॥  
  
विष्टरश्रवसे तस्मै क्षीराम्भोनिधिशायिने ।  
नमस्कृत्वा प्रवक्ष्यामि यत्तत्सिध्यतु मे वचः ॥ ८४॥  
  
भक्तिप्रियाय देवाय विष्वक्सेनाय शार्ङ्गिणे ।  
नमस्कृत्वा प्रवक्ष्यामि यत्तत्सिध्यतु मे वचः ॥ ८५॥  
  
कृष्णाय वासुदेवाय हरये परमात्मने ।  
नमस्कृत्वा प्रवक्ष्यामि यत्तत्सिध्यतु मे वचः ॥ ८६॥  
  
हिरण्यगर्भपतये हिरण्यकशिपुच्छिदे ।  
नमस्कृत्वा प्रवक्ष्यामि यत्तत्सिध्यतु मे वचः ॥ ८७॥  
  
चक्रहस्ताय शूराय तार्क्ष्यपत्राय धीमते ।  
नमस्कृत्वा प्रणश्यामि यत्तत्सिध्यतु मे वचः ॥ ८८॥  
  
अधोक्षजाय भद्राय श्रीधरायात्ममूर्तये ।  
नमस्कृत्वा प्रवक्ष्यामि यत्तत्सिध्यतु मे वचः ॥ ८९॥  
  
त्रिविक्रमाय रामाय वैकुण्ठाय नराय च ।  
नमस्कृत्वा प्रवक्ष्यामि यत्तत्सिध्यतु मे वचः ॥ ९०॥  
  
सच्चिदानन्दरूपाय योगिने परमात्मने ।  
नमस्कृत्वा प्रवक्ष्यामि यत्तत्सिध्यतु मे वचः ॥ ९१॥  
  
योगेश्वराय गुह्याय गूढाय परमात्मने ।  
नमस्कृत्वा प्रवक्ष्यामि यक्षत्सिध्यतु मे वचः ॥ ९२॥  
  
वाराहेश नृसिंहेश वामनेश त्रिविक्रम ।  
हयग्रीवेश सर्वेश हृषीकेश हराशुभम् ॥ ९३॥  
  
अपराजितचक्राद्यैश्चतुर्भिः परमायुधैः ।  
अखण्डितप्रभावैस्त्वं सर्वदुःखहरो भव ॥ ९४॥  
  
हरामुकस्य दुरितं दुष्कृतं दुरुपासितम् ।  
मृत्युबाधार्तिभयदं दुरिष्टस्य च यत्फलम् ॥ ९५॥  
  
परापध्यानसंस्थानप्रयुक्तं चाभिचारिकम् ।  
गरस्पर्शमहायोगं प्रयोगं जरया जर ॥ ९६॥  
  
हरये वासुदेवाय नमः कृष्णाय शार्ङ्गिणे ।  
नमः पुष्करनेत्राय केशवायादिचक्रिणे ॥ ९७॥  
  
नमः कमलकिञ्जल्कपीतनिर्मलवाससे ।  
महाहवरिपुस्कन्धघृष्टचक्राय चक्रिणे ॥ ९८॥  
  
दंष्ट्रोद्धृतक्षितिभृते त्रिमूर्तिपतये नमः ।  
महायज्ञवराहाय शेषभोगोरुशायिने ॥ ९९॥  
  
तप्तहाटककेशान्तज्वलत्पावकलोचन ।  
वज्रायुधनखस्पर्शदिव्यसिंह नमोऽस्तु ते ॥ १००॥  
  
तीक्ष्णैर्नखाग्रैर्यदुरो विदार्य  
      त्रातुं सुरान्दैत्यपतिं जघान ।  
सुदर्शनं पद्मगदे च शङ्खं  
      बिभ्रन्नृसिंहोऽस्तु ममाभया ॥ १०१॥  
  
काश्यपायातिह्रस्वाय ऋग्यजुःसाममूर्तये ।  
तुभ्यं वामनरूपाय क्रमते गां नमो नमः ॥ १०२॥  
  
वराहाशेषदुष्टानि सर्वपापफलानि च ।  
मर्द मर्द महादंष्ट्र मर्द मर्द महीधर ॥ १०३।  
नरसिंह करालास्यदन्तप्रान्तनखोज्ज्वल ।  
भञ्ज भञ्ज निनादेन दुष्टान्यस्यार्तिनाशन ॥ १०४॥  
  
ऋग्यजुःसामगर्भाभिर्वाग्भिर्वामनरूपधृक् ।  
प्रशमं सर्वदुःखानि नयत्वाशु जनार्दनः ॥ १०५॥  
  
आद्यन्तवन्तः कवयः पुराणाः  
      सूक्ष्मा बृहन्तोऽप्यनुशासितारः ।  
सर्वान् ज्वरान्घ्नन्तु ममानिरुद्ध-  
      प्रद्युम्नसङ्कर्षणवासुदेवाः ॥ १०६॥  
  
त्रिपाद्भस्मप्रहरणस्त्रिशिरा रक्तलोचनः ।  
स मे प्रीतः सुखं दद्यात्सर्वामयपतिर्ज्वरः ॥ १०७॥  
  
ज्वरमन्त्रस्य कालाग्निरृषिः, महाज्वरो देवता,  
गायत्री छन्दः, रोगप्रशमनार्थे जपे विनियोगः ॥ १०८॥  
  
भस्मायुधाय विद्महे एकदंष्ट्राय धीमहि ।  
तन्नो ज्वरः प्रचोदयात् ।  
अङ्गवङ्गकलिङ्गेषु हूणेषु मगधेषु च ।  
वाराणस्यां च यज्जातं तन्न स्मरसि रे ज्वर ॥ १०९॥  
  
एकाहिकं द्व्याहिकं च तथा त्रिदिवसज्वरम् ।  
चातुर्थिकं तथात्युग्रं तथैव सततज्वरम् ॥ ११०॥  
  
दोषोत्थं सन्निपातोत्थं तथैवागन्तुकज्वरम् ।  
शमं नयाशु गोविन्द छिन्धि छिन्ध्याशु वेदनाम् ॥ १११॥  
  
नेत्रदुःखं शिरोदुःखं दुःखं चोदरसम्भवम् ।  
अतिकासमतिश्वासमतितापं सवेपथुम् ॥ ११२॥  
  
गुदघ्राणाङ्घ्रिरोगांश्च कुष्ठरोगं तथा क्षयम् ।  
कामलादींस्तथा रोगान्प्रमेहांश्चातिदारुणान् ॥ ११३॥  
  
भगन्दरातिसारांश्च मुखरोगान् सत्वग्भवान् ।  
श्वित्रादीन्नखरोगांश्च त्वगस्थ्यन्तर्बहिःस्थितान् ॥ ११४॥  
  
अश्मरीं मूत्रकृच्छ्रांश्च रोगानन्यांश्च दारुणान् ।  
ये वातप्रभवा रोगा ये च पित्तसमुद्भवाः ॥ ११५॥  
  
कफोद्भवाश्च ये रोगा ये केचित्सान्निपातिकाः ।  
आगन्तुकाश्च ये रोगा लूताविस्फोटकादयः ॥ ११६॥  
  
ते सर्वे प्रशमं यान्तु वासुदेवापमार्जिताः ।  
विलयं यान्तु सर्वे ते विष्णोरुच्चारणेन तु ॥ ११७॥  
  
क्षयं गच्छन्तु शेषास्ते चक्रेणाभिहता हरेः ।  
अच्युतानन्तगोविन्दनामोच्चारणमेषजात् ॥ ११८॥  
  
नश्यन्तु सकला रोगाः सत्यं सत्यं वदाम्यहम् ॥ ११९॥  
  
अच्युतेति मनःपूतमनन्तेति वचः पुनः ।  
गोविन्देति तनुः पूता त्वज्ञातज्ञातपातकैः ॥ १२०॥  
  
अच्युतानन्त गोविन्द परमानन्द माधव ।  
ॐ नमः सम्पुटीकृत्य जपन्नेवमधोक्षजम् ॥ १२१॥  
  
सत्यं सत्यं पुनः सत्यमुद्धृत्य भुजमुच्यते ।  
वेदशास्त्रात्परं नास्ति न देवः केशवात्परः ॥ १२२॥  
  
स्थावरं जङ्गमं चैव कृत्रिमं चापि यद्विषम् ।  
दन्तोद्भूतं नखोद्भूतमाकाशप्रभवं विषम् ॥ १२३॥  
  
लूतादिप्रभवं चैव विषमत्यन्तदुःखदम् ।  
शमं नयाशु तत्सर्वं कीर्तितोऽसि जनार्दन ॥ १२४॥  
  
ग्रहान्प्रेतग्रहांश्चैव तथा वै डाकिनीग्रहान् ।  
वेतालांश्च पिशाचांश्च गन्धर्वान् यक्षराक्षसान् ॥ १२५॥  
  
शाकिनीपूतनादींश्च तथा वैनायकग्रहान् ।  
मुखमण्डलिकान्क्रूरान् रेवतीं वृद्धरेवतीम् ॥ १२६॥  
  
वृद्धिकाख्यांस्तथा चोग्रांस्तथा मातृग्रहानपि ।  
बालस्य विष्णोश्चरितं हन्तु बालग्रहानिमान् ॥ १२७॥  
  
नरसिंहस्य ते दृष्ट्या दग्धा ये चापि यौवने ।  
सटाकरालवदनो नरसिंहो महाबलः ॥ १२८॥  
  
ग्रहानशेषान्निःशेषान् करोतु जगतो हि सः ॥ १२९॥  
  
नरसिंह महासिंह ज्वालामालोज्ज्वलानन ।  
ग्रहानशेषान्निःशेषान् खाद खादाग्निलोचन ॥ १३०॥  
  
ये रोगा ये महोत्पाता यद्विषं ये महाग्रहाः ।  
यानि च क्रूरभूतानि ग्रहपीडाश्च दारुणाः ॥ १३१॥  
  
व्याघ्रसिंहवराहेषु ग्रहभूतभयेषु च ।  
शस्त्रक्षतेषु ये रोगा जालगर्दभकादयः ॥ १३२॥  
  
यानि च क्रूरभूतानि प्राणिपीडाकराणि च ।  
तानि सर्वाणि सर्वात्मन्परमात्मन् जनार्दन ॥ १३३॥  
  
किञ्चिद्रूपं समाश्रित्य वासुदेवाशु नाशय ।  
क्षिप्त्वा सुदर्शनं चक्रं ज्वालामालातिभीषणम् ॥ १३४॥  
  
सर्वदुष्टप्रशमनं कुरु देववराच्युत ।  
सुदर्शन महाज्वाल छिन्धि छिन्धि महायुध ॥ १३५॥  
  
तीक्ष्णधार महावेग सूर्यकोटिसमप्रभ ।  
त्रैलोक्यरक्षाकर्तस्त्वं दानवान्वयमर्दन ॥ १३६॥  
  
ज्वलल्पावकसङ्काश छिन्धि छिन्ध्याशु वेदनाम् ।  
छिन्धि वातं च लूतांश्च छिन्धि रोगं महद्विषम् ॥ १३७॥  
  
छिन्धि छिन्धि महाव्याधीन् छिन्धि छिन्धि महाग्रहान् ।  
रुजं दाहं च शूलं च निमिषजालगर्दभौ ॥ १३८॥  
  
सुधन्वाखण्डपरशुर्दारुणो द्रविणप्रदः ।  
हां हां हुं हुं फट्कारेण ठद्वयेन हन द्विषः ॥ १३९॥  
  
सुदर्शनस्य मन्त्रेण ग्रहा यान्ति दिशो दश ॥ १४०॥  
  
ॐ नमो भगवते भो भो सुदर्शन मम दुष्टं दारय दारय  
दुरितं हन हन पापं मथ मथ आरोग्यं कुरु  
हां हां हुं हुं कुरु फट् स्वाहा ॥ १४१॥  
  
त्रैलोक्यरक्षाकर्तस्त्वमाज्ञापय जनार्दन ।  
सर्वदुष्टानि रक्षांसि क्षपयारिविभीषण ॥ १४२॥  
  
प्राच्यां रक्ष प्रतीच्यां च दक्षिणोत्तरतस्तथा ।  
ईशान्यां च तथाऽऽग्नेय्यां नैरृत्यां वायुदिश्यपि ॥ १४३॥  
  
अधरायां तथोर्ध्वायां सदा रक्षां करोत्वसौ ।  
रक्षां करोतु भगवान्नरसिंहः स्वगर्जितैः ॥ १४४॥  
  
भुव्यन्तरिक्षे च तथा पृष्ठतः पार्श्वतोऽग्रतः ।  
रक्षां करोतु भगवान्बहुरूपी जनार्दनः ॥ १४४॥  
  
यया यज्ञेश्वरो विष्णुर्वेदान्तेष्वपि गीयते ।  
तेन सत्येन सकलं दुष्टमस्य प्रशाम्यतु ॥ १४६॥  
  
परमात्मा यथा विष्णुर्वेदान्तेष्वपिधीयते ।  
तेन सत्येन सकलं दुष्टमस्य प्रशाम्यतु ॥ १४७॥  
  
यथा विष्णुर्जगत्सर्वं सदेवासुरमानुषम् ।  
तेन सत्येन सकलं दुष्टमस्य प्रशाम्यतु ॥ १४८॥  
  
यथा विष्णौ स्मृते सद्यः सङ्क्षयं याति पातकम् ।  
तेन सत्येन सकलं यन्मयोक्तं तथास्तु तत् ॥ १४९॥  
  
शान्तिरस्तु शिवं चास्तु दुष्टमस्य प्रशाम्यतु ।  
स्वास्थ्यमस्य सदैवास्तु हृषीकेशस्य कीर्तनात् ॥ १५०॥  
  
यत एवागतं पापं तत्रैव प्रतिगच्छतु ।  
यदस्य दुःखं तत्सर्वं शमं नयतु माधवः ॥ १५१॥  
  
वासुदेवशरीरोत्थैः कुशैः सम्मार्जिता मया ।  
अपामार्जितगोविन्दो नरो नारायणो भवेत् ॥ १५२॥  
  
ममास्तु सर्वदुःखानां प्रशमो वचनाद्धरेः ।  
शान्ताः समस्तरोगास्ते ग्रहाः सर्वे विषादयः ॥ १५३॥  
  
भूतानि प्रशमं यान्तु स्मृते च मधुसूदने ।  
एतत्समस्तरोगेषु ग्रहभूतभयेषु च ।  
अपामार्जनकं शस्त्रं विष्णोर्नामाभिमन्त्रितम् ॥ १५४॥  
  
एते कुशा विष्णुशरीरसम्भवा  
      जनार्दनाग्रे स्वयमेव चागताः ।  
हतो मया दुष्टमशेषमस्य  
      स्वस्थो भवत्वेष यथा वचो हरेः ॥ १५५॥  
  
शान्तिरस्तु शिवं चास्तु दुष्टमस्य प्रशाम्यतु ।  
यदस्य दुरितं किञ्चित्तत्क्षिप्तं लवणार्णवे ॥ १५६॥  
  
स्वास्थ्यमस्य सदैवास्तु हृषीकेशस्य कीर्तनात् ।  
यत एवागतं पापं तत्रैव प्रतिगच्छतु ॥ १५७॥  
  
एतद्रोगादिपीडासु जन्तूनां हितकाम्यया ।  
विष्णुभक्तेन कर्तव्यमपामार्जनकं परम् ॥ १५८॥  
  
अनेन सर्वदुःखानि प्रशमं यान्त्यसंशयम् ।  
सर्वभूतहितार्थाय कुर्यात्तस्मात्सदैव हि ॥ १५९॥  
  
य इदं धारयेद्विद्वान् श्रद्धाभक्तिसमन्वितः ।  
ग्रहास्तं नोपसर्पन्ति न रोगा न च राक्षसाः ॥ १६०॥  
  
धन्यो यशस्वी शत्रुघ्नः स्तवोऽयं मुनिसत्तम ।  
पठतां शृण्वतां चैव ददाति परमां गतिम् ॥ १६१॥  
  
इति श्रीविष्णुधर्मोत्तरे विष्णुरहस्ये पुलस्त्यदाल्भ्यसंवादे  
श्रीविष्णोरपामार्जनस्तोत्रं सम्पूर्णम् ॥  
  
  
Proofread by Nat Natarajan nat.natarajan at gmail.com  
and PSA Easwaran psaeaswaran at gmail.com  
  
