+++
"Text title" = "Hayagriva Puja and Stotram"
"File name" = "hayagrIvapUjAstotram.itx"
itxtitle = "hayagrIvapUjA stotram cha (garuDapurANAntargatam)"
engtitle = "Hayagriva Puja and Stotram"
Category = "vishhnu, stotra, pUjA"
Location = "doc_vishhnu"
Sublocation = "vishhnu"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
"Description/comments" = "Garudapurana, karmakANDAkhyaH pUrvakhaNDaH 1, adhyAya 33"
"Latest update" = "July 27, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "हयग्रीवपूजा स्तोत्रम् च (गरुडपुराणान्तर्गतम्)"

+++
  
 श्रीहयग्रीवपूजाविधि स्तोत्रम् च   
रुद्र उवाच ।  
पुनर्देवार्चनं ब्रूहि हृषीकेश गदाधर ।  
शृण्वतो नास्ति तृप्तिर्मे गदतस्तव पूजनम् ॥ १॥  
  
हरिरुवाच ।  
हयग्रीवस्य देवस्य पूजनं कथयामि ते ।  
तच्छृणुष्व जगन्नाथो येन विष्णुः प्रतुष्यति ॥ २॥  
  
मूलमन्त्रं महादेव हयग्रीवस्य वाचकम् ।  
प्रवक्ष्यामि परं पुण्यं तदादौ शृणु शङ्कर ॥ ३॥  
  
ॐ हौं क्ष्रौं शिरसे नमः इति प्रणवसंयुतः ।  
अयं नवाक्षरोमन्त्रः सर्वविद्याप्रदायकः ॥ ४॥  
  
अस्याङ्गानि महादेव ताञ्छृणुष्व वृषध्वज ।  
ॐ क्ष्रां हृदयाय नमः ।  
ॐ क्ष्रीं शिरसे स्वाहायुक्तं शिरः प्रोक्तं क्ष्रूं वषट् तथा ॥ ५॥  
  
ॐकारयुक्ता देवस्य शिखा ज्ञेया वृषध्वज ।  
ॐ क्ष्रैं कवचाय हुं वै कवचं परिकीर्तितम् ॥ ६॥  
  
ॐ क्षौं नेत्रत्रयाय वौषट् नेत्रं देवस्य कीर्तितम् ।  
ॐ हः अस्त्राय फट् अस्त्रं देवस्य कीर्तितम् ॥ ७॥  
  
पूजाविधिं प्रवक्ष्यामि तन्मे निगदतः शृणु ।  
आदौ स्नात्वा तथाऽऽचम्य ततो यागगृहं व्रजेत् ॥ ८॥  
  
ततः प्रविश्य विधिवत्कुर्याद्वै शोषणादिकम् ।  
यं क्षौं रमिति बीजैश्च कठिनीकृत्य लमिति ॥ ९॥  
  
अण्डमुत्पाद्य च ततः ॐ कारेणैव भेदयेत् ।  
अण्डमध्ये हयग्रीवमात्मानं परिचिन्तयेत् ॥ १०॥  
  
शङ्खकुन्देन्दुधवलं मृणालरजतप्रभम् ।  
गोक्षीरसदृशं तद्वत्सूर्यकोटिसमप्रभम् ।  
शङ्खं चक्रं गदां पद्मं धारयन्तं चतुर्भुजम् ॥ ११॥  
  
किरीटिनं कुण्डलिनं वनमालासमन्वितम् ।  
सुरक्तं सुकपोलं च षीताम्बरधरं विभुम् ॥ १२॥  
  
भावयित्वा महात्मानं सर्वदेवैः समन्वितम् ।  
अङ्गमन्त्रैस्ततो न्यासं मूलमन्त्रेण वै तथा ॥ १३॥  
  
ततश्च दर्शयेन्मुद्रां शङ्खपद्मादिकां शुभाम् ।  
ध्यायेद्ध्यात्वार्चयेद्विष्णुं मूलमन्त्रेण शङ्कर ॥ १४॥  
  
ततश्चावाहयेद्रुद्र देवता आसनस्य याः ।  
ॐ हयग्रीवासनस्य आगच्छत च देवताः ॥ १५॥  
  
आवाह्य मण्डले तास्तु पूजयेत्स्वस्तिकादिके ।  
द्वारे धातुर्विधातुश्च पूजा कार्या वृषध्वज ॥ १६॥  
  
समस्तपरिवाराय अच्युताय नम इति ।  
अस्य मध्येऽर्चनं कार्यं द्वारे गङ्गाञ्च पूजयेत् ॥ १७॥  
  
यमुनां च महादेवीं शङ्खपद्मनिधी तथा ।  
गरुडं पूजयेदग्रे मध्ये शक्तिञ्च पूजयेत् ॥ १८॥  
  
आधाराख्यां महादेव ततः कूर्मं समर्चयेत् ।  
अनन्तं पृथिवीं पश्चाद्धर्मज्ञानौ ततोऽचयेत् ।  
वैराग्यमथ चैश्वर्यमाग्नेयादिषु पूजयेत् ॥ १९॥  
  
अधर्माज्ञानावैराग्यानैश्वर्यादींस्तु पूर्वतः ।  
सत्त्वं रजस्तमश्चैव मध्यदेशेऽथ पूजयेत् ॥ २०॥  
  
कन्दं नालं च पद्मं च मध्ये चैव प्रपूजयेत् ।  
अर्कसोमाग्निसंज्ञानां मण्डलानां हि पूजनम् ।  
मध्यदेशे प्रकर्तव्यमिति रुद्र प्रकीर्तितम् ॥ २१॥  
  
विमलोत्कर्षिणी ज्ञाना क्रियायोगे वृषध्वज ।  
प्रह्वी सत्या तथेशानानुग्रहाः शक्तयो ह्यमूः ॥ २२॥  
  
पूर्वादिषु च पत्रेषु पूज्याश्च विमलादयः ।  
अनुग्रहा कर्णिकायां पूज्या श्रेयोऽर्थिभिर्नरैः ॥ २३॥  
  
प्रणवाद्यैर्नमोऽन्तैश्च चतुर्थ्यन्तैश्च नामभिः ।  
मन्त्रैरेभिर्महादेव आसनं परिपूजयेत् ॥ २४॥  
  
स्नानगन्धप्रदानेन पुष्पधूपप्रदानतः ।  
दीपनैवेद्यदानेन आसनस्यार्चनं शुभम् ॥ २५॥  
  
कर्तव्यं विधिनानेन इति ते हर कीर्तितम् ।  
ततश्चावाहयेद्देवं हयग्रीवं सुरेश्वरम् ॥ २६॥  
  
वामनासापुटेनैव आगच्छन्तं विचिन्तयेत् ।  
आगच्छतः प्रयोगेण मूलमन्त्रेण शङ्कर ॥ २७॥  
  
आवाहनं प्रकर्तव्यं देवदेवस्य शङ्खिनः ।  
आवाह्य मण्डले तस्य न्यासं कुर्यादतन्द्रितः ॥ २८॥  
  
न्यासं कृत्वा च तत्रस्थं चिन्तयेत्परमेश्वरम् ।  
हयग्रीवं महादेवं सुरासुरनमस्कृतम् ॥ २९॥  
  
इन्द्रादिलोकपालैश्च संयुतं विष्णुमव्ययम् ।  
ध्यात्वा प्रदर्शयेन्मुद्राः शङ्खचक्रादिकाः शुभाः ॥ ३०॥  
  
पाद्यार्घ्याचमनीयानि ततो दद्याच्च विष्णवे ।  
स्नापयेच्च ततो देवं पद्मनाभमनामयम् ॥ ३१॥  
  
देवं संस्थाप्य विधिवद्वस्त्रं दद्याद्वृषध्वज ।  
ततो ह्याचमनं दद्यादुपवीतं ततः शुभम् ॥ ३२॥  
  
ततश्च मण्डले रुद्रं ध्यायेद्देवं परेश्वरम् ।  
ध्यात्वा पाद्यादिकं भूयो दद्याद्देवाय शङ्कर ॥ ३३॥  
  
दद्याद्भैरवदेवाय मूलमन्त्रेण शङ्कर ।  
ॐ क्षां हृदयाय नमः अनेन हृदयं यजेत् ॥ ३४॥  
  
ॐ क्षीं शिरसे नमश्च शिरसः पूजनं भवेत् ।  
ॐ क्षूं शिखायै नमश्च शिखामेतेन पूजयेत् ॥ ३५॥  
  
ॐ क्षैं कवचाय नमः कवचं परिपूजयेत् ।  
ॐ क्षौं नेत्राय नमश्च नेत्रं चानेन पूजयेत् ॥ ३६॥  
  
ॐ क्षः अस्त्राय नम इत्यस्त्रं चानेन पूजयेत् ।  
हृदयं च शिरश्चैव शिखां च कवचं तथा ॥ ३७॥  
  
पूर्वादिषु प्रदेशेषु ह्येतास्तु परिपूजयेत् ।  
कोणेष्वस्त्रं यजेद्रुद्र नेत्रं मध्ये प्रपूजयेत् ॥ ३८॥  
  
पूजयेत्परमां देवीं लक्ष्मीं लक्ष्मीप्रदां शुभाम् ।  
शङ्खं पद्मं तथा चक्रं गदां पूर्वादितोऽर्चयेत् ॥ ३९॥  
  
खड्गं च मुसलं पाशमङ्कुशं सशरं धनुः ।  
पूजयेत्पूर्वतो रुद्र एभिर्मन्त्रैः स्वनामकैः ॥ ४०॥  
  
श्रीवत्सं कौस्तुभं मालां तथा पीताम्बरं शुभम् ।  
पूजयेत्पूर्वतो रुद्र शङ्खचक्रगदाधरम् ॥ ४१॥  
  
ब्रह्माणं नारदं सिद्धं गुरुं परगुरुं तथा ।  
गुरोश्च पादुके तद्वत्परमस्य गुरोस्तथा ॥ ४२॥  
  
इन्द्रं सवाहनं चाथ परिवारयुतं तथा ।  
अग्निं यमं निरृतिं च वरुणं वायुमेव च ॥ ४३॥  
  
सोममीशाननागांश्च ब्रह्माणं परिपूजयेत् ।  
पूर्वादि चोर्ध्वपर्यन्तं पूजयेद्वृषभध्वज ॥ ४४॥  
  
वज्रं शक्तिं तथा दण्डं खङ्गं पाशं ध्वजं गदाम् ।  
त्रिशूलं चक्रपद्मे च आयुधान्यथ पूजयेत् ॥ ४५॥  
  
विष्वक्सेनं ततो देवमैशान्यां दिशि पूजयेत् ।  
एभिर्मन्त्रैर्नमोऽन्तैश्च प्रणवाद्यैर्वृषध्वज ॥ ४६॥  
  
पूजा कार्या महादेव ह्यनन्तस्य वृषध्वज ।  
देवस्य मूलमन्त्रेण पूजा कार्या वृषध्वज ॥  
  
गन्धं पुष्पं तथा धूपं दीपं नैवेद्यमेव च ॥ ४७॥  
  
प्रदक्षिणं नमस्कारं जप्यं तस्मै समर्पयेत् ।  
स्तुवीत चानया स्तुत्या प्रणवाद्यैर्वृषध्वज ॥ ४८॥  
  
अथ स्तोत्रं  
ॐ नमो हयशिरसे विद्याध्यक्षाय वै नमः ।  
नमो विद्यास्वरूपाय विद्यादात्रे नमोनमः ॥ ४९॥  
  
नमः शान्ताय देवाय त्रिगुणायात्मने नमः ।  
सुरासुरनिहन्त्रे च सर्वदुष्टविनाशिने ॥ ५०॥  
  
सर्वलोकाधिपतये ब्रह्मरूपाय वै नमः ।  
नमश्चेश्वरवन्द्याय शङ्खचक्रधारय च ॥ ५१॥  
  
नम आद्याय दान्ताय सर्वसत्त्वहिताय च ।  
त्रिगुणायागुणायैव ब्रह्मविष्णुस्वरूपिणे ॥  
  
कर्त्रे हर्त्रे सुरेशाय सर्वगाय नमोनमः ॥ ५२॥  
  
इत्येवं संस्तवं कृत्वा देवदेवं विचिन्तयेत् ।  
हृत्पद्मे विमले रुद्र शङ्खचक्रगदाधरम् ॥ ५३॥  
  
सूर्यकोटिप्रतीकाशं सर्वावयवसुन्दरम् ।  
हयग्रीवं महेशेशं परमात्मानमव्ययम् ॥ ५४॥  
  
इति ते कथिता पूजा हयग्रीवस्य शङ्कर ।  
यः पठेत्परया भक्त्या स गच्छेत्परमं पदम् ॥ ५५॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे  
हयग्रीवपूजाविधिर्नाम चतुस्त्रिंशोऽध्यायः ॥  
  
  
Garudapurana, karmakANDAkhyaH pUrvakhaNDaH 1, adhyAya 34  
Proofread by PSA Easwaran psaeaswaran at gmail.com  
  
