+++
"Text title" = "guruvAyurappansahasranAmastotram"
"File name" = "guruvAyurappansahasranAmastotram.itx"
itxtitle = "guruvAyurappan athavA nArAyaNIya tathA rogaharasahasranAmastotram"
engtitle = "guruvAyurappansahasranAmastotram"
Category = "vishhnu, krishna, sahasranAma"
Location = "doc_vishhnu"
Sublocation = "vishhnu"
Language = "Sanskrit"
Subject = "philosophy/hinduism/religion"
"Transliterated by" = "PSA Easwaran psaeaswaran at gmail.com"
"Proofread by" = "PSA Easwaran psaeaswaran at gmail.com"
"Latest update" = "July 10, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "गुरुवायुरप्पन् अथवा नारायणीय तथा रोगहरसहस्रनामस्तोत्रम्"

+++
  
 गुरुवायुरप्प अथवा नारायणीय तथा रोगहरसहस्रनामस्तोत्रम्   
  
अथ ध्यानम् ।  
  
सूर्यस्पर्धिकिरीटमूर्ध्वतिलकप्रोद्भासिफालान्तरं  
कारुण्याकुलनेत्रमार्द्रहसितोल्लासं सुनासापुटम् ।  
गण्डोद्यन्मकराभकुण्डलयुगं कण्ठोज्ज्वलत्कौस्तुभं  
त्वद्रूपं वनमाल्यहारपटलश्रीवत्सदीप्रं भजे ॥  
  
केयूराङ्गदकङ्कणोत्तममहारत्नाङ्गुलीयाङ्कित-  
श्रीमद्बाहुचतुष्कसङ्गतगदाशङ्खारिपङ्केरुहाम् ।  
काञ्चित्काञ्चनकाञ्चिलाञ्छितलसत्पीताम्बरालम्बिनी-  
मालम्बे विमलाम्बुजद्युतिपदां मूर्तिं तवार्तिच्छिदम् ॥  
  
यत्त्रैक्यमहीयसोऽपि महितं सम्मोहनं मोहनात्  
कान्तं कान्तिनिधानतोऽपि मधुरं माधुर्यधुर्यादपि ।  
सौन्दर्योत्तरतोऽपि सुन्दरतरं त्वद्रुपमाश्चर्यतो-  
ऽप्याश्चर्यं भुवने न कस्य कुतुकं पुष्णाति विष्णो विभो ॥  
  
अथ स्तोत्रम् ।  
  
गुरुवायुपुराधीशो सान्द्रानन्दावबोधदः ।  
रुजासाकल्यसंहर्ता दुरिताटविदाहकः ॥ १॥  
  
वायुरूपो वागतीतः सर्वबाधाप्रशामकः ।  
युगन्धरो युगातीतो योगमायासमन्वितः ॥ २॥  
  
पुरुजित्पुरुषव्याघ्रः पुराणपुरुषः प्रभुः ।  
राधाकान्तो रमाकान्तः रतीरमणजन्मदः ॥ ३॥  
  
धीरोऽधीशो धनाध्यक्षो धरणीपतिरच्युतः ।  
शरण्यः शर्मदः शान्तः सर्वशान्तिकरः स्मृतः ॥ ४॥  
  
मतिमान्माधवो मायी मानातीतो महाद्युतिः ।  
मतिमोहपरिच्छेत्ता क्षयवृद्धिविवर्जितः ॥ ५॥  
  
रोगपावकदग्धानाममृतस्यन्ददायकः ।  
गतिस्समस्तलोकानां गणनातीतवैभवः ॥ ६॥  
  
मरुद्गणसमाराध्यो मारुतागारवासकः ।  
पालकस्सर्वलोकानां पूरकस्सर्वकर्मणाम् ॥ ७॥  
  
कुरुविन्दमणीबद्धदिव्यमालाविभूषितः ।  
रुक्महारावलीलोलवक्षःशोभाविराजितः ॥ ८॥  
  
सूर्यकोटिप्रभाभास्वद्बालगोपालविग्रहः ।  
रत्नमायूरपिञ्छोद्यत्सौवर्णमुकुटाञ्चितः ॥ ९॥  
  
काळाम्बुदरुचिस्पर्धिकेशभारमनोहरः ।  
मालेयतिलकोल्लासिफालबालेन्दुशोभितः ॥ १०॥  
  
आर्तदीनकथालापदत्तश्रोत्रद्वयान्वितः ।  
भ्रूलताचलनोद्भूतनिर्धूतभुवनावलिः ॥ ११॥  
  
भक्ततापप्रशमनपीयुषस्यन्दिलोचनः ।  
कारुण्यस्निग्धनेत्रान्तः काङ्क्षितार्थपदायकः ॥ १२॥  
  
अनोपमितसौभाग्यनासाभङ्गिविराजितः ।  
मकरमत्स्यसमाकाररत्नकुण्डलभूषितः ॥ १३॥  
  
इन्द्रनीलशिलादर्शगण्डमण्डलमण्डितः ।  
दन्तपङ्क्तिद्वयोद्दीप्तदरस्मेरमुखाम्बुजः ॥ १४॥  
  
मन्दस्मितप्रभामुग्धसर्वदेवगणावृतः ।  
पक्वबिम्बफलाधर ओष्ठकान्तिविलासितः ॥ १५॥  
  
सौन्दर्यसारसर्वस्वचिबुकश्रीविराजितः ।  
कौस्तुभाभालसत्कण्ठः वन्यमालावलीवृतः ॥ १६॥  
  
महालक्ष्मीसमाविष्टश्रीवत्साङ्कितवक्षसः ।  
रत्नाभरणशोभाढ्यो रामणीयकशेवधिः ॥ १७॥  
  
वलयाङ्गदकेयुरकमनीयभुजान्वितः ।  
वेणुनाळीलसद्धस्तः प्रवाळाङ्गुलिशोभितः ॥ १८॥  
  
चन्दनागरुकाश्मीरकस्तूरीकळभाञ्चितः ।  
अनेककोटिब्रह्माण्डसङ्गृहीतमहोदरः ॥ १९॥  
  
कृशोदरः पीतचेलापरिवीतकटीतटः ।  
ब्रह्मावासमहापद्मावालनाभिप्रशोभितः ॥ २०॥  
  
पद्मनाभो रमाकान्तः फुल्लपद्मनिभाननः ।  
रशनादामसन्नद्धहेमवस्त्रपरिच्छदः ॥ २१॥  
  
गोपस्त्रीहृदयोन्माथिकोमळोरुद्वयान्वितः ।  
नीलाश्मपेटकाकारजानुद्वन्द्वमनोहरः ॥ २२॥  
  
कामतुणीरसङ्काशचारुजङ्घाविशोभितः ।  
नमज्जनसमस्तार्तिहारिपादद्वयान्वितः ॥ २३॥  
  
वैद्यनाथप्रणमितः वेदवेदाङ्गकारकः ।  
सर्वतापप्रशमनः सर्वरोगनिवारकः ॥ २४॥  
  
सर्वपापप्रमोचकः दुरितार्णवतारकः ।  
ब्रह्मरूपः सृष्टिकर्ता विष्णुरूपः परित्राता ॥ २५॥  
  
शिवरूपः सर्वभक्षः क्रियाहीनः परम्ब्रह्मः ।  
विकुण्ठलोकसंवासी वैकुण्ठो वरदो वरः ॥ २६॥  
  
सत्यव्रततपःप्रीतः शिशुमीनस्वरूपवान् ।  
महामत्स्यत्वमापन्नो बहुधावर्धितः स्वभूः ॥ २७॥  
  
वेदशास्त्रपरित्राता हयग्रीवासुहारकः ।  
क्षीराब्धिमथनाध्यक्षः मन्दरच्युतिरोधकः ॥ २८॥  
  
धृतमहाकूर्मवपुः महापतगरूपधृक् ।  
क्षीराब्धिमथनोद्भूतरत्नद्वयपरिग्रहः ॥ २९॥  
  
धन्वन्तरीरूपधारी सर्वरोगचिकित्सकः ।  
सम्मोहितदैत्यसङ्घः मोहिनीरूपधारकः ॥ ३०॥  
  
कामेश्वरमनस्थैर्यनाशकः कामजन्मदः ।  
यज्ञवाराहरूपाढ्यः समुद्धृतमहीतलः ॥ ३१॥  
  
हिरण्याक्षप्राणहारी देवतापसतोषकः ।  
हिरण्यकशिपुक्रौर्यभीतलोकाभिरक्षकः ॥ ३२॥  
  
नारसिंहवपुः स्थूलसटाघट्टितखेचरः ।  
मेघारावप्रतिद्वन्द्विघोरगर्जनघोषकः ॥ ३३॥  
  
वज्रक्रूरनखोद्घातदैत्यगात्रप्रभेदकः ।  
असुरासृग्वसामांसलिप्तभीषणरूपवान् ॥ ३४॥  
  
सन्त्रस्तदेवर्षिसङ्घः भयभीतजगत्त्रयः ।  
प्रह्लादस्तुतिसन्तुष्टः शान्तः शान्तिकरः शिवः ॥ ३५॥  
  
देवहूतीसुतः प्राज्ञः साङ्ख्ययोगप्रवाचकः ।  
महर्षिः कपिलाचार्यः धर्माचार्यकुलोद्वहः ॥ ३६॥  
  
वेनदेहसमुद्भूतः पृथुः पृथुलविक्रमः ।  
गोरूपिणीमहीदोग्धा सम्पद्दुग्धसमार्जितः ॥ ३७॥  
  
आदितेयः काश्यपश्च वटुरूपधरः पटुः ।  
महाबलिबलध्वंसी वामनो याचको विभुः ॥ ३८॥  
  
द्विपादमातत्रैलोक्यः त्रिविक्रमस्त्रयीमयः ।  
जामदग्न्यो महावीरः शिवशिष्यः प्रतापवान् ॥ ३९॥  
  
कार्तवीर्यशिरच्छेत्ता सर्वक्षत्रियनाशकः ।  
समन्तपञ्चकस्रष्टा पितृप्रीतिविधायकः ॥ ४०॥  
  
सर्वसङ्गपरित्यागी वरुणाल्लब्धकेरळः ।  
कौसल्यातनयो रामः रघुवंशसमुद्भवः ॥ ४१॥  
  
अजपौत्रो दाशरथिः शत्रुघ्नभरताग्रजः ।  
लक्ष्मणप्रियभ्राता च सर्वलोकहिते रतः ॥ ४२॥  
  
वसिष्ठशिष्यः सर्वज्ञः विश्वामित्रसहायकः ।  
ताटकामोक्षकारी च अहल्याशापमोचकः ॥ ४३॥  
  
सुबाहुप्राणहन्ता च मारीचमदनाशनः ।  
मिथिलापुरिसम्प्राप्तः शैवचापविभञ्जकः ॥ ४४॥  
  
सन्तुषितसर्वलोको जनकप्रीतिवर्धकः ।  
गृहीतजानकीहस्तः सम्प्रीतस्वजनैर्युतः ॥ ४५॥  
  
परशुधरगर्वहन्ता क्षत्रधर्मप्रवर्धकः ।  
सन्त्यक्तयौवराज्यश्च वनवासे नियोजितः ॥ ४६॥  
  
सीतालक्ष्मणसंयुक्तः चीरवासा जटाधरः ।  
गुहद्रोणीमुपाश्रित्य गङ्गापारमवाप्तवान् ॥ ४७॥  
  
संसारसागरोत्तारपादस्मरणपावनः ।  
रोगपीडाप्रशमनः दौर्भाग्यध्वान्तभास्करः ॥ ४८॥  
  
काननावाससन्तुष्टः वन्यभोजनतोषितः ।  
दुष्टराक्षससंहर्ता मुनिमण्डलपूजितः ॥ ४९॥  
  
कामरूपाशूर्पणखानासाकर्णविकृन्तकः ।  
खरमुखासुरमुख्यानामसङ्ख्यबलनाशकः ॥ ५०॥  
  
मायामृगसमाकृष्टः मायामानुषमूर्तिमान् ।  
सीताविरहसन्तप्तः दारान्वेषणव्यापृतः ॥ ५१॥  
  
जटायुमोक्षदाता च कबन्धगतिदायकः ।  
हनूमत्सुग्रीवसखा बालिजीवविनाशकः ॥ ५२॥  
  
लीलानिर्मितसेतुश्च विभीषणनमस्कृतः ।  
दशास्यजीवसंहर्ता भूमिभारविनाशकः ॥ ५३॥  
  
धर्मज्ञो धर्मनिरतो धर्माधर्मविवेचकः ।  
धर्ममूर्तिस्सत्यसन्धः पितृसत्यपरायणः ॥ ५४॥  
  
मर्यादापुरुषो रामः रमणीयगुणाम्बुधिः ।  
रोहिणीतनयो रामः बलरामो बलोद्धतः ॥ ५५॥  
  
कृष्णज्येष्ठो गदाहस्तः हली च मुसलायुधः ।  
सदामदो महावीरः रुक्मिसूतनिकृन्तनः ॥ ५६॥  
  
काळिन्दीदर्पशमनः कालकालसमः सुधीः ।    var  काळीयदर्पशमनः  
आदिशेषो महाकायः सर्वलोकधुरन्धरः ॥ ५७॥  
  
शुद्धस्फटिकसङ्काशो नीलवासो निरामयः ।  
वासुदेवो जगन्नाथः देवकीसूनुरच्युतः ॥ ५८॥  
  
धर्मसंस्थापको विष्णुरधर्मिगणनाशकः ।  
कात्यायनीसहजनी नन्दगोपगृहे भृतः ॥ ५९॥  
  
कंसप्रेरितपैशाचबाधासङ्घविनाशकः ।  
गोपालो गोवत्सपालः बालक्रीडाविलासितः ॥ ६०॥  
  
क्षीरचोरो दधिचोरः गोपीहृदयचोरकः ।  
घनश्यामो मायूरपिञ्छाभूषितशीर्षकः ॥ ६१॥  
  
गोधूळीमलिनाकारो गोलोकपतिः शाश्वतः ।  
गर्गर्षिकृतसंस्कारः कृष्णनामप्रकीर्तितः ॥ ६२॥  
  
आनन्दरूपः श्रीकृष्णः पापनाशकरः कृष्णः ।  
श्यामवर्णतनुः कृष्णः शत्रुसंहारकः कृष्णः ॥ ६३॥  
  
लोकसङ्कर्षकः कृष्णः सुखसन्दायकः कृष्णः ।  
बाललीलाप्रमुदितः गोपस्त्रीभाग्यरूपकः ॥ ६४॥  
  
दधिजप्रियः सर्प्यश्नी दुग्धभक्षणतत्परः ।  
वृन्दावनविहारी च काळिन्दीक्रीडनोत्सुकः ॥ ६५॥  
  
गवलमुरळीवेत्रः पशुवत्सानुपालकः ।  
अघासुरप्राणहारी ब्रह्मगर्वविनाशकः ॥ ६६॥  
  
काळियमदमर्दकः परिपीतदवानलः ।  
दुरितवनदाहकः प्रलम्बासुरनाशकः ॥ ६७॥  
  
कामिनीजनमोहनः कामतापविनाशकः ।  
इन्द्रयागनिरोधकः गोवर्धनाद्रिपूजकः ॥ ६८॥  
  
इन्द्रदर्पविपाटकः गोवर्धनो गिरिधरः ।  
सुरभिदुग्धाभिषिक्तो गोविन्देति प्रकीर्तितः ॥ ६९॥  
  
वरुणार्चितपादाब्जः संसाराम्बुधितारकः ।  
रासलीलाविलासितः शृङ्गारैकरसालयः ॥ ७०॥  
  
मुरळीगानमाधुर्यमत्तगोपीजनावृतः ।  
राधामानसतोषकः सर्वलोकसन्तोषकः ॥ ७१॥  
  
गोपिकागर्वशमनः विरहक्लेशनाशकः ।  
सुदर्शनचक्रधरः शापमुक्तसुदर्शनः ॥ ७२॥  
  
शङ्खचूडकृतान्तश्च अरिष्टासुरमर्दकः ।  
शूरवंशकुलोद्भूतः केशवः केशिसूदनः ॥ ७३॥  
  
व्योमासुरनिहन्ता च व्योमचारप्रणमितः ।  
दुष्टकंसवधोद्युक्तः मथुरापुरिमाप्तवान् ॥ ७४॥  
  
बलरामसहवर्ती यागचापविपाटकः ।  
कुवलयापीडमर्दकः पिष्टचाणूरमुष्टिकः ॥ ७५॥  
  
कंसप्राणसमाहर्ता यदुवंशविमोचकः ।  
जरासन्धपराभूतः यवनेश्वरदाहकः ॥ ७६॥  
  
द्वारकापुरनिर्माता मुचुकुन्दगतिप्रदः ।  
रुक्मिणीहारको रुक्मिवीर्यहन्ताऽपराजितः ॥। ७७॥  
  
परिगृहीतस्यमन्तकः धृतजाम्बवतीकरः ।  
सत्यभामापतिश्चैव शतधन्वानिहन्तकः ॥ ७८॥  
  
कुन्तीपुत्रगुणग्राही अर्जुनप्रीतिकारकः ।  
नरकारिर्मुरारिश्च बाणहस्तनिकृन्तकः ॥ ७९॥  
  
अपहृतपारिजातः देवेन्द्रमदभञ्जकः ।  
नृगमोक्षदः पौण्ड्रकवासुदेवगतिप्रदः ॥ ८०॥  
  
काशिराजशिरच्छेत्ता भस्मीकृतसुदक्षिणः ।  
जरासन्धमृत्युकारी शिशुपालगतिप्रदः ॥ ८१॥  
  
साल्वप्राणापहारी च दन्तवक्त्राभिघातकः ।  
युधिष्ठिरोपदेष्टा च भीमसेनप्रियङ्करः ॥ ८२॥  
  
अर्जुनाभिन्नमूर्तिश्च माद्रीपुत्रगुरुस्तथा ।  
द्रौपदीरक्षकश्चैव कुन्तीवात्सल्यभाजनः ॥ ८३॥  
  
कौरवक्रौर्यसन्दष्टपाञ्चालीशोकनाशकः ।  
कौन्तेयदूतस्तेजस्वी विश्वरूप्रपदर्शकः ॥ ८४॥  
  
निरायुधो निरातङ्को जिष्णुसूतो जनार्दनः ।  
गीतोपदेष्टा लोकेशः दुःखमौढ्यनिवारकः ॥ ८५॥  
  
भीष्मद्रोणद्रौणिकर्णाद्यग्निज्वालाप्रशामकः ।  
कुचेलपत्नीदारिद्र्यदुःखबाधाविमोचकः ॥ ८६॥  
  
अजः कालविधाता च आर्तिघ्नः सर्वकामदः ।  
अनलो अव्ययो व्यासः अरुणानुजवाहनः ॥ ८७॥  
  
अखिलः प्राणदः प्राणः अनिलात्मजसेवितः ।  
आदिभूत अनाद्यन्तः क्षान्तिक्लान्तिविवर्जितः ॥ ८८॥  
  
आदितेयो विकुण्ठात्मा वैकुण्ठो विष्टरश्रवाः ।  
इज्यः सुदर्शनो ईड्यः इन्द्रियाणामगोचरः ॥ ८९॥  
  
उत्तमः सत्तमो उग्र उदानः प्राणरूपकः ।  
व्यानापानो समानश्च जीवमृत्युविभाजकः ॥ ९०॥  
  
ऊर्ध्वगो ऊहितो ऊह्यः ऊहातीतप्रभाववान् ।  
ऋतम्भरो ऋतुधरः सप्तर्षिगणसेवितः ॥ ९१॥  
  
ऋषिगम्यो ऋभुरृद्धिः सनकादिमुनिस्तुतः ।  
एकनाथो एकमूर्तिरीतिबाधाविनाशकः ॥ ९२॥  
  
ऐन्धनो एषणीयश्च अनुल्लङ्घितशासनः ।  
ओजस्करो ओषधीशो ओड्रमालाविभूषितः ॥ ९३॥  
  
औषधः सर्वतापानां समानाधिक्यवर्जितः ।  
कालभृत्कालदोषघ्नः कार्यज्ञः कर्मकारकः ॥ ९४॥  
  
खड्गी खण्डकः खद्योतः खली खाण्डवदाहकः ।  
गदाग्रजो गदापाणी गम्भीरो गर्वनाशकः ॥ ९५॥  
  
घनवर्णो घर्मभानुः घटजन्मनमस्कृतः ।  
चिन्तातीतः चिदानन्दः विश्वभ्रमणकारकः ॥ ९६॥  
  
छन्दकः छन्दनः छन्नः छायाकारकः दीप्तिमान् ।  
जयो जयन्तो विजयो ज्ञापकः ज्ञानविग्रहः ॥ ९७॥  
  
झर्झरापन्निवारकः झणज्झणितनूपुरः ।  
टङ्कटीकप्रणमितः ठक्कुरो दम्भनाशकः ॥ ९८॥  
  
तत्त्वातीतस्तत्त्वमूर्तिः तत्त्वचिन्ताप्रचोदकः ।  
दक्षो दाता दयामूर्तिः दाशार्हो दीर्घलोचनः ॥ ९९॥  
  
पराजिष्णुः परन्धामः परानन्दसुख्रपदः ।  
फालनेत्रः फणिशायी पुण्यापुण्यफलप्रदः ॥ १००॥  
  
बन्धहीनो लोकबन्धुः बालकृष्णः सताङ्गतिः ।  
भव्यराशिर्भिषग्वर्यः भासुरः भूमिपालकः ॥ १०१॥  
  
मधुवैरिः कैटभारिर्मन्त्रज्ञो मन्त्रदर्शकः ।  
यतिवर्यो यजमानः यक्षकर्दमभूषितः ॥ १०२॥  
  
रङ्गनाथो रघुवरः रसज्ञो रिपुकर्शनः ।  
लक्ष्यो लक्ष्यज्ञो लक्ष्मीकः लक्ष्मीभूमिनिषेवितः ॥ १०३॥  
  
वर्षिष्ठो वर्धमानश्च करुणामृतवर्षकः ।  
विश्वो वृद्धो वृत्तिहीनः विश्वजिद्विश्वपावनः ॥ १०४॥  
  
शास्ता शंसितः शंस्तव्यः वेदशास्त्रविभावितः ।  
षडभिज्ञः षडाधारपद्मकेन्द्रनिवासकः ॥ १०५॥  
  
सगुणो निर्गुणः साक्षी सर्वजित्साक्षिवर्जितः ।  
सौम्यः क्रूरः शान्तमूर्तिः क्षुब्धः क्षोभविनाशकः ॥ १०६॥  
  
हर्षकः हव्यभुक् हव्यः हिताहितविभावकः ।  
व्योम व्यापनशीलश्च सर्वव्यापिर्महेश्वरः ॥ १०७॥  
  
नारायणो नारशायी नरायणो नरसखः ।  
नन्दकी चक्रपाणिश्च पाञ्चजन्यप्रघोषकः ॥ १०८॥  
  
कुमोदकः पद्महस्तः विश्वरूपो विधिस्तुतः ।  
आदिशेषोऽप्रमेयश्च अनन्तः ज्ञानविग्रहः ॥ १०९॥  
  
भक्तिगम्यः परन्धामः परमो भक्तवत्सलः ।  
परञ्ज्योतिः परब्रह्म परमेष्ठिः परात्परः ॥ ११०॥  
  
विश्वाधारो निराधारः सदाचारप्रचारकः ।  
महायोगी महावीरो महारूपो महाबलः ॥ १११॥  
  
महाभोगी हविर्भोक्ता महायागफलप्रदः ।  
महासत्त्वो महाशक्तिः महायोद्धा महाप्रभुः ॥ ११२॥  
  
महामोहो महाकोपः महापातकनाशकः ।  
शान्तः शान्तिप्रदः शूरः शरणागतपालकः ॥ ११३॥  
  
पद्मपादः पद्मगर्भः पद्मपत्रनिभेक्षणः ।  
लोकेशः शर्वः कामेशः कामकोटिसमप्रभः ॥ ११४॥  
  
महातेजा महाब्रह्मा महाज्ञानो महातपाः ।  
नीलमेघनिभः श्यामः शुभाङ्गः शुभकारकः ॥ ११५॥  
  
कमनः कमलाकान्तः कामितार्त्थप्रदायकः ।  
योगिगम्यो योगरूपो योगी योगेश्वरेश्वरः ॥ ११६॥  
  
भवो भयकरो भानुः भास्करो भवनाशकः ।  
किरिटी कुण्डली चक्री चतुर्बाहुसमन्वितः ॥ ११७॥  
  
जगत्प्रभुर्देवदेवः पवित्रः पुरुषोत्तमः ।  
अणिमाद्यष्टसिद्धीशः सिद्धः सिद्धगणेश्वरः ॥ ११८॥  
  
देवो देवगणाध्यक्षो वासवो वसुरक्षकः ।  
ओङ्कारः प्रणवः प्राणः प्रधानः प्रक्रमः क्रतुः ॥ ११९॥  
  
नन्दिर्नान्दिदो नाभ्यश्च नन्दगोपतपःफलः ।  
मोहनो मोहहन्ता च मैत्रेयो मेघवाहनः ॥ १२०॥  
  
भद्रो भद्रङ्करो भानुः पुण्यश्रवणकीर्तनः ।  
गदाधरो गदध्वंसी गम्भीरो गानलोलुपः ॥ १२१॥  
  
तेजसस्तेजसां राशिः त्रिदशस्त्रिदशार्चितः ।  
वासुदेवो वसुभद्रो वदान्यो वल्गुदर्शनः ॥ १२२॥  
  
देवकीनन्दनः स्रग्वी सीमातीतविभूतिमान् ।  
वासवो वासराधीशः गुरुवायुपुरेश्वरः ॥ १२३॥  
  
यमो यशस्वी युक्तश्च योगनिद्रापरायणः ।  
सूर्यः सुरार्यमार्कश्च सर्वसन्तापनाशकः ॥ १२४॥  
  
शान्ततेजो महारौद्रः सौम्यरूपोऽभयङ्करः ।  
भास्वान् विवस्वान् सप्ताश्वः अन्धकारविपाटकः ॥ १२५॥  
  
तपनः सविता हंसः चिन्तामणिरहर्पतिः ।  
अरुणो मिहिरो मित्रः नीहारक्लेदनाशकः ॥ १२६॥  
  
आदित्यो हरिदश्वश्च मोहलोभविनाशकः ।  
कान्तः कान्तिमतां कान्तिः छायानाथो दिवाकरः ॥ १२७॥  
  
स्थावरजङ्गमगुरुः खद्योतो लोकबान्धवः ।  
कर्मसाक्षी जगच्चक्षुः कालरूपः कृपानिधिः ॥ १२८॥  
  
सत्त्वमूर्तिस्तत्त्वमयः सत्यरूपो दिवस्पतिः ।  
शुभ्रांशुश्चन्द्रमा चन्द्रः ओषधीशो निशापतिः ॥ १२९॥  
  
मृगाङ्को माः क्षपानाथः नक्षत्रेशः कलानिधिः ।  
अङ्गारको लोहितांशुः कुजो भौमो महीसुतः ॥ १३०॥  
  
रौहिणेयो बुधः सौम्यः सर्वविद्याविधायकः ।  
वाचस्पतिर्गुरुर्जीवः सुराचार्यो बृहस्पतिः ॥ १३१॥  
  
उशना भार्गवः काव्यः कविः शुक्रोऽसुरगुरुः ।  
सूर्यपुत्रो शनिर्मन्दः सर्वभक्षः शनैश्चरः ॥ १३२॥  
  
विधुन्तुदः तमो राहुः शिखी केतुर्विरामदः ।  
नवग्रहस्वरूपश्च ग्रहकोपनिवारकः ॥ १३३॥  
  
दशानाथः प्रीतिकरः मापको मङ्गलप्रदः ।  
द्विहस्तश्च महाबाहुः कोटिकोटिभुजैर्युतः ॥ १३४॥  
  
एकमुखो बहुमुखः बहुसाह्रसनेत्रवान् ।  
 बन्धकारी बन्धहीनः संसारी बन्धमोचकः ॥ १३५॥  
  
ममतारूपोऽहम्बुद्धिः कृतज्ञः काममोहितः ।  
नानामूर्तिधरः शक्तिः भिन्नदेवस्वरूपधृक् ॥ १३६॥  
  
सर्वभूतहरः स्थाणुः शर्वो भीमः सदाशिवः ।  
पशुपतिः पाशहीनः जटी चर्मी पिनाकवान् ॥ १३७॥  
  
विनायको लम्बोदरः हेरम्बो विघ्ननाशकः ।  
एकदन्तो महाकायः सिद्धिबुद्धिप्रदायकः ॥ १३८॥  
  
गुहः स्कन्दो महासेनः विशाखः शिखिवाहनः ।  
षडाननो बाहुलेयः कुमारः क्रौञ्चभञ्जकः ॥ १३९॥  
  
आखण्डलो सहस्राक्षः वलारातिश्शचीपतिः ।  
सुत्रामा गोत्रभिद्वज्री ऋभुक्षा वृत्रहा वृषा ॥ १४०॥  
  
ब्रह्मा प्रजापतिर्धाता पद्मयोनिः पितामहः ।  
सृष्टिकर्ता सुरज्येष्ठः विधाता विश्वसृट् विधिः ॥ १४१॥  
  
प्रद्युम्नो मदनो कामः पुष्पबाणो मनोभवः ।  
लक्ष्मीपुत्रो मीनकेतुरनङ्गः पञ्चशरः स्मरः ॥ १४२॥  
  
कृष्णपुत्रो शर्वजेता इक्षुचापो रतिप्रियः ।  
शम्बरघ्नो विश्वजिष्णुर्विश्वभ्रमणकारकः ॥ १४३॥  
  
बर्हिः शुष्मा वायुसखः आश्रयाशो विभावसुः ।  
ज्वालामाली कृष्णवर्त्मा हुतभुक् दहनः शुची ॥ १४४॥  
  
अनिलः पवनो वायुः पृषदश्वः प्रभञ्जनः ।  
वातः प्राणो जगत्प्राणः गन्धवाहः सदागतिः ॥ १४५॥  
  
पाशायुधो नदीकान्तः वरुणो यादसाम्पतिः ।  
राजराजो यक्षराजः पौलस्त्यो नरवाहनः ॥ १४६॥  
  
निधीशः त्र्यम्बकसखः एकपिङ्गो धनेश्वरः ।  
देवेशो जगदाधारः आदिदेवः परात्परः ॥ १४७॥  
  
महात्मा परमात्मा च परमानन्ददायकः ।  
धरापतिः स्वर्पतिश्च विद्यानाथो जगत्पिता ॥ १४८॥  
  
पद्महस्तः पद्ममाली पद्मशोभिपदद्वयः ।  
मधुवैरिः कैटभारिः वेदधृक् वेदपालकः ॥ १४९॥  
  
चण्डमुण्डशिरच्छेत्ता महिषासुरमर्दकः ।  
महाकाळीरूपधरः चामुण्डीरूपधारकः ॥ १५०॥  
  
निशुम्भशुम्भसंहर्ता रक्तबीजासुहारकः ।  
भण्डासुरनिषूदको लळितावेषधारकः ॥ १५१॥  
  
ऋषभो नाभिपुत्रश्च इन्द्रदौष्ट्यप्रशामकः ।  
अव्यक्तो व्यक्तरूपश्च नाशहीनो विनाशकृत् ॥ १५२॥  
  
कर्माध्यक्षो गुणाध्यक्षः भूतग्रामविसर्जकः ।  
क्रतुर्यज्ञः हुतो मन्त्रः पिता माता पितामहः ॥ १५३॥  
  
वेद्यो वेदो गतिर्भर्ता साक्षी कारक वेदविद् ।  
भोक्ता भोज्यः भुक्तिकर्म भोज्याभोज्यविवेचकः ॥ १५४॥  
  
सदाचारो दुराचारः शुभाशुभफलप्रदः ।  
नित्योऽनित्यः स्थिरश्चलः दृश्यादृश्यः श्रुताश्रुतः ॥ १५५॥  
  
आदिमध्यान्तहीनश्च देही देहो गुणाश्रयः ।  
ज्ञानः ज्ञेयः परिज्ञाता ध्यानः ध्याता परिध्येयः ॥ १५६॥  
  
अविभक्तो विभक्तश्च पृथग्रूपो गुणाश्रितः ।  
प्रवृत्तिश्च निवृत्तिश्च प्रकृतिर्विकृतिरूपधृक् ॥ १५७॥  
  
बन्धनो बन्धकर्ता च सर्वबन्धविपाटकः ।  
पूजितः पूजकश्चैव पूजाकर्मविधायकः ॥ १५८॥  
  
वैकुण्ठवासः स्वर्वासः विकुण्ठहृदयालयः ।  
ब्रह्मबीजो विश्वबिन्दुर्जडजीवविभाजकः ॥। १५९॥  
  
पिण्डाण्डस्थः परन्धामः शब्दब्रह्मस्वरूपकः ।  
आधारषट्कनिलयः जीवव्यापृतिचोदकः ॥ १६०॥  
  
अनन्तरूपो जीवात्मा तिग्मतेजाः स्वयम्भवः ॥  
  
अनाद्यन्तः कालरूपः गुरुवायूपुरेश्वरः ॥ १६१॥  
  
गूरुर्गुरुतमो गम्यो गन्धर्वगणवन्दितः ।  
रुक्मिणीवल्लभः शौरिर्बलरामसहोदरः ॥ १६२॥  
  
परमः परमोदारः पन्नगाशनवाहनः ।  
वनमाली वर्धमानः वल्लवीवल्लभो वशी ॥ १६३॥  
  
नन्दसूनुर्नित्यतृप्तः नष्टलाभविवर्जितः ।  
पुरन्दरः पुष्कराक्षः योगिहृत्कमलालयः ॥ १६४॥  
  
रेणुकातनयो रामः कार्तवीर्यकुलान्तकः ।  
शरण्यः शरणः शान्तः शाश्वतः स्वस्तिदायकः ॥ १६५॥  
  
रोगघ्नः सर्वपापघ्नः कर्मदोषभयापहः ।  
गभस्तिमाली गर्वघ्नो गर्गशिष्यो गवप्रियः ॥ १६६॥  
  
तापसो तापशमनः ताण्डवप्रियनन्दितः ।  
पङ्क्तिस्यन्दनपुत्रश्च कौसल्यानन्दवर्धनः ॥ १६७॥  
  
प्रथितः प्रग्रहः प्राज्ञः प्रतिबन्धनिवारकः ।  
शत्रुञ्जयो शत्रुहीनः शरभङ्गगतिप्रदः ॥ १६८॥  
  
मङ्गलो मङ्गलाकान्तः सर्वमङ्गलमङ्गलः ।  
यज्ञमूर्तिर्विश्वमूर्तिरायुरारोग्यसौख्यदः ॥ १६९॥  
  
योगीन्द्राणां त्वदङ्गेष्वधिकसुमधुरं मुक्तिभाजां निवासो  
भक्तानां कामवर्षद्युतरुकिसलयं नाथ ते पादमुलम् ।  
नित्यं चित्तस्थितं मे पवनपुरपते ! कृष्ण ! कारुण्यसिन्धो !  
हृत्वा निश्शेषपापान् प्रदिशतु परमानन्दसन्दोहलक्ष्मीम् ॥  
  
इति गुरुवायुरप्पन् सहस्रनामस्तोत्रं समाप्तम् ।  
  
  
Encoded and proofread by PSA Easwaran psaeaswaran at gmail.com  
  
