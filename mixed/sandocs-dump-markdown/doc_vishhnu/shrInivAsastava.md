+++
"Text title" = "shrIshrInivAsastava"
"File name" = "shrInivAsastava.itx"
itxtitle = "shrInivAsastava"
engtitle = "shrIshrInivAsastava"
Category = "vishhnu, venkateshwara, stotra, vishnu"
Location = "doc_vishhnu"
Sublocation = "vishhnu"
SubDeity = "venkateshwara"
Texttype = "stotra"
Author = "shrIshailastAtayAchArya"
Language = "Sanskrit"
Subject = "philosophy/hinduism/religion"
"Transliterated by" = "Malleswara Rao Yellapragada malleswararaoy at yahoo.com"
"Proofread by" = "Malleswara Rao Yellapragada malleswararaoy at yahoo.com"
Source = "Venkatesha Kavyakalapa"
Indexextra = "(Venkatesha Kavyakalapa)"
"Latest update" = "December 19, 2015"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "श्रीनिवासस्तव"

+++
  
 श्रीश्रीनिवासस्तवः   
  
श्री श्रीनिवासपरब्रह्मणे नमः  
आत्रेय श्रीवेङ्गटाध्वरिणः कृतौ  
श्रवणानन्दे  
प्रथमशतकम्  
आचक्रायुधमा च मामकगुरोराचार्यवर्गं भजे  
यस्यान्तर्निगमान्तदेशिकयतिश्रेष्ठौ मुनिर्यामुनः ।  
रामस्तामरसेक्षणः स च मुनिर्नाथः शठारातिरि-  
त्यन्तस्सन्तमसच्छिदः श्रुतिदृशामग्रेसरा जाग्रति  ॥ श्रीः ॥  
  
या कल्याणनिधिर्व्रजन्ति शरणं यामेव धीमेदुरा  
यक्षेशन्ति ययेक्षिता भुवि जना यस्यै हरिस्तिष्ठते ।  
यस्या जातमिदं वदन्ति भुवनं यस्याः सदस्याः सुरा  
यस्यामायतते शिवं भगवस्तामिन्दिरां चिन्तये ॥ २॥  
  
माकानेकहगर्वचर्वणचणैर श्रान्तविश्राणनै-  
र्मानाकाङ्क्षितसंविधाननिपुणे नारायणे जाग्रति ।  
कष्टं कष्ठमुपेत्य दुष्टनृपतिद्वारक्षमा रक्ष मा-  
मित्याक्रन्दकृतां वृथैव दिवसान्येतानि यातानि नः ॥ ३॥  
  
तूर्णं दुर्नरपालवर्णनमहादुर्नाटकोपक्रमं  
दोषं शेषयितुं वृषाचलपते तोषं च नेतुं सतः ।  
अत्रामुत्र च लब्धुमग्र्यसुमनोलभ्यानि भाग्यान्यमी  
पद्माकान्त तव स्तवे भवदवैरार्ताः प्रवर्तामहे ॥ ४॥  
  
वाचा वाञ्छति यत्तव स्तवमिह प्रह्वापि जिह्वा चिरा-  
दाराध्यामि भवन्तमित्यपदिशंस्तेनापराध्यामि ते ।  
यद्वाऽसावतिबालवागिति कृपाव्याजाय ते जायते  
सन्दत्ते शिशुकैः शुकैश्च कलितो वर्णोऽपि कर्णोत्सवम् ॥ ५॥  
  
मालीमस्यमवापिता घनतमःप्रायैर्मुरारे चिरा-  
दिङ्गालैरिव जङ्गमाधमगुणाभासैरियं भारती ।  
तत्तादृग्भिरशङ्करशिरःकम्पस्य सम्पादकै-  
र्गम्भीरैरवदायते तव गुणैर्गाङ्गैस्तरङ्गैरिव ॥ ६॥  
  
जम्भालम्भनचित्तकम्पनमहाकुम्भाभवक्षोजभृ-  
द्रम्भाद्यामरशम्भलीदृढरीरम्भादिकं भावुकम् ।  
शम्पालोलमवेक्ष्य मुह्यतु जनः किं पामरेणामुना  
त्वं पादाम्बुजचुम्बनं भगवतः सम्पादयेथा मनः ॥ ७॥  
  
वेदैर्वक्तुमजादयो गुणगणान् विश्वेश ते नेशते  
स्तोतुं तान् मितया गिरा व्यवसितो हास्याय हा स्यादयम् ।  
सिन्धुं राघवसेतुनाऽपि तरितुं तं सर्वतो दुश्शकं  
को वा लङ्घयितुं व्यवस्यति  कुशस्तम्बेन कुम्भेन वा ॥ ८॥  
  
मुग्धे वाणि नृणां गुणाः कतिपये मिथ्या निबद्धा इति  
प्रोत्सिक्ता भगवद्गुणानुकथनारम्भाय किं जृम्भसे ।  
आकृष्टाः कतिचिद् वनेषु हरिणा इत्याजिहार्षामहो  
लुब्धो लब्धमदो विधास्यति विधोरङ्के कुरङ्गेऽपि कः ॥ ९॥  
  
त्वत्कल्याणगुणामृतार्णवसुधालेशोऽपि लीढो भवं  
हन्तीति स्तवविस्तरेष्वपटुता नातीव दोषाय नः ।  
आपाताप्लव एव जह्नुदुहितर्यह्नाय शुध्द्यै भवेत्  
तस्या नेतरगाधवारिषु तलस्पर्शोऽपि नापेक्षितः ॥ १०॥  
  
सन्दर्भे मम माऽस्तु सुन्दरतया सन्तोषसान्द्रो बुधः  
किन्तु त्वद्गुणलेशपेशलतया सन्तुष्यतु श्रीपते ।  
राजानो मणिपेटिकामवहिता रक्षन्ति यत् तत्र नो  
पेटीसौष्ठवमेव हेतुरपि तु ख्यातं मणेर्गौरवम् ॥ ११॥  
  
नाद्यं भूतमहो वहामि  शिरसा त्वत्पादजातं न च  
द्वैतीयीकमथ त्वदीक्षणभुवः शौरे तृतीयस्य वा ।  
अन्ते नावसमप्यवाप्य जननं तुर्यान्न वा पञ्चमे  
किञ्चाहं चरतां गुरुस्तदपि ते स्तोत्रे प्रवर्ते कथम् ॥ १२॥  
  
ओङ्कारस्य रहस्यमित्यज इति ब्रह्मेति सर्वात्मना-  
मात्मेति प्रकृतेः परः पुरुष इत्याद्यः स्वयम्भूरिति ।  
वेदान्तैरवबोधिताय भगवन् विश्वैकजीवातवे  
बोधानन्दमयाय सिन्धुदुहितुर्नाथाय तुभ्यं नमः ॥ १३॥  
  
यश्चक्षुर्जगतां तदेव निगमास्त्वञ्चक्षुराचक्षते  
लक्ष्मीनाथ तथापि दृश्यमितरादृश्यः स्वयं पश्यसि ।  
अप्येतच्छतमन्युपावकजनिस्थानं सदा नः पुन-  
र्वक्त्रं देव तव प्रसादशिशिरं हर्षं दृशोर्वर्षति ॥ १४॥  
  
तत्तादृक्करुणारसैरविरलैस्त्वन्मानसं शीतलं  
तापानां त्रितयं हरेदिति हरे धैर्यं ममोदञ्चति ।  
तज्जन्मा विवृणोति शीतकिरणस्तच्छैत्यमत्युज्ज्वलं  
लिङ्गं कार्यगुणं हि कारणगुणे शंसन्ति निस्संशयम् ॥ १५॥  
  
नित्याय स्वतनुस्थवारिधिवरापत्याय मृत्युञ्जय-  
स्तुत्याय क्षपितप्रणम्रजनदौर्गत्याय सत्यात्मने ।  
इच्छानिर्मितविश्वजन्यवनसंहाराय निश्श्रेयस-  
द्वाराय स्थिरसम्पदे नम इदं नारायणायास्तु ते ॥ १६॥  
  
दीनानां सुरधेनवे तनुभृतामन्तस्तमोभानवे  
मायातूलकृशानवे कलयते मानक्षतिं दानवे ।  
निर्धूताखिलकर्मणे विनमतां नित्येन्दिरानर्मणे  
तुभ्यं निर्मलधर्मणे नम इदं कुर्मः परब्रह्मणे ॥ १७॥  
  
पादाम्भोजमहं भजामि भवतो वेदाञ्चलैरञ्चितं  
प्रख्यातात् किल पन्नगाचलपते यस्य प्रभावादसौ ।  
सिद्धा मूर्ध्नि फनीश्वरस्य पृथिवीं शर्वस्य चापो मुने-  
रग्निश्चाक्षपदस्त्रिवर्णजनुषां शुश्रूषकाप्तिस्तथा ॥ १८॥  
  
मूर्तीनां तिसृणां परा तु कतमेत्यब्जाक्ष संशेरते  
भ्रान्तिं यान्ति च देवतान्तरपरैर्ये वाङ्मयैस्तामसैः ।  
यः पादाम्बु ददाति यस्तदुपसङ्गृह्णाति गृह्णाति वा  
यश्चैतच्छिरसैव तेषु परमः को वेति पृच्छामि तान् ॥ १९॥  
  
पर्यङ्कस्तव पङ्कज्जाक्ष गिरिजाप्राणेशितुर्भूषणं  
चारु त्वच्चरणारविन्दसलिलं चूडापदे मालिका ।  
मन्त्रो नित्यजपोचितो ननु भवन्नामैव तद्योषितः  
पारम्ये भवतो मुकुन्द भुवि कः सन्देग्धि मन्देतरः ॥ २०॥  
  
नालीके जननं स्थितिं च भजतो नारायण ब्रह्मणः  
स्थानेऽभूद् रज एव कारणगुणः कार्ये हि सूते गुणम् ।  
ईशाने पुनरन्धकारिपदभाज्यर्हं तमस्तत् किल  
श्रीवासे त्वयि सारसत्वविभवः सञ्जाघटीति स्फुटम् ॥ २१॥  
  
नागेन्द्राद्रिविहार सारसवनस्तोमप्रकाशावहा  
धीरोदारपदक्रमा मतिमताध्येया सुवर्णाकृतिः ।  
पुष्यन्ती निजमौलिना सुमनसो ज्योतिष्मदङ्गोज्ज्वला  
त्रय्येषा सुरपूज्य रज्यतितरां त्वय्येव लक्ष्मीरिव ॥ २२॥  
  
नित्पापाकृतमीर्निरत्ययशुभाधारैर्वृतो बान्धवैः  
प्रौढाभस्थिरधीरसन्नभवनस्थायी व्यथाभारहृत् ।  
सद्गोष्ठीषु सदा विभानमधिकं प्राप्तः श्रितस्त्वां हरे  
तत्तुल्यस्त्वदनाश्रितश्च भगवन्नन्त्ये भङ्गं विदुः ॥ २३॥  
  
श्रेयस्तोयदसम्प्रदायरसिकच्छायः सहायः श्रिय-  
श्चिन्तारत्नसपत्नवीक्षितलवश्चेक्रीयतामन्वहम् ।  
यो विश्वेन च गात्रवान् हिमरुचाऽप्युष्णांशुना नेत्रवान्  
सुग्रीवेण च मित्रवान् कुशलवब्रह्मादिभिः पुत्रवान् ॥ २४॥  
  
पूर्वं त्वत्पदपांसुना बलिरिपो पूता जलध्यद्गना  
पुंसः साऽपि सुरापगा वितनुते पूतान् सुरापानपि ।  
पत्नी योगिवरस्य सा सुरपगा प्राप्ता विशुद्धिं परां  
तेनेत्यत्र न विस्मयः स मम किं पापं न लोपं नयेत् ॥ २५॥  
  
मामाराध्य दुरत्ययं स्वयममी मायापयोधिं तर-  
न्त्वित्यालोच्य सहेन्द्रियैरिह वपुस्त्वं चेतनेभ्योऽदिशः ।  
तेष्वेके तत एव दुष्कृतशतं सञ्चिन्वते श्रीपते  
क्लृप्ते तापशमाय विन्दति सरस्यन्धस्तु पातव्यथाम् ॥ २६॥  
  
गोविन्देति कृपाकरेति कमलाकान्तेति कृष्णेति वा  
काकुत्स्थेति रघूद्वहेति जलदश्यामेति रामेति वा ।  
वैकुण्ठेत्यतिचण्डकण्टकवनीदावेति देवेति वा  
शेषाद्रीश तवैव नाम कथयन् श्रेयो न विन्देत कः ॥ २७॥  
  
कल्याणैकनिकेतनं तदनघं कालाम्बुदश्यामलं  
चित्ते नृत्यतु शेषभूधरशिरोरत्नं चिरत्नं महः ।  
यस्योरस्यनिशं सुता जलनिधेर्यस्यास्ति तन्मेखला  
पार्श्वे यस्य पदे च तत्प्रियतमा यत् तत्र शेते स्वयम् ॥ २८॥  
  
दुरादेव निरस्य दुष्टनृपतिद्वाराग्रनित्यस्थितिं  
तारावल्लभदुर्लभप्रभमुखं धाराधरश्यामलम् ।  
पारावारसुतासखं सुमनसामाराधयामः प्रभुं  
घोरापारसमस्तदुष्कृतपरीहाराय नारायणम् ॥ २९॥  
  
कीर्तिं नश्चिरवर्तिनीं क्षितितले पुष्णातु कृष्णाम्बुदः  
कश्चित् तापहरो गृहीतकमलः कल्लोलिनीवल्लभात् ।  
धिन्वन् जीवनदानतो जगदिदं तन्वन्नदीनां श्रियं  
प्राप्तः साधुकदम्बजृम्भणकरः श्रीवेङ्कटक्ष्माधरम् ॥ ३०॥  
  
आस्तामष्टनवैर्दिनैरपयती प्रास्तापर्वर्गस्पृहा  
वृष्णोन्तःपुरकेळिताण्डवविधौ तृष्णा कदुष्णाञ्चिता ।  
दीक्षामाश्रितरक्षणे कृतवतो मोक्षाय लक्ष्मीपतेः  
साक्षदेव पदारविन्दविषयां प्रेक्षामपेक्षामहे ॥ ३१॥  
  
कल्याणानि चिरं तरङ्गगयतु नः कारुण्यकल्लोलिनी-  
कान्तस्स्वान्तचरस्सतां सफलयन् काकोदरेन्द्राचलम् ।  
आमोदादमृतं ददाति विबुधव्राताय जातादरो  
गाम्भीर्यैकनिधिर्घनैरभिगतो यो जीवनप्रेप्सुभिः ॥ ३२॥  
  
पुण्यारण्यमहीरुहैरविरले पुष्पासवैश्शीतले  
नानादिग्जनसेव्यमान शिखरे नागाधिपक्ष्माधरे ।  
आविर्भूतमुपासितं मुनिजनैरप्राकृतं दैवतं  
पद्माकान्तभुजान्तरं शुभपरीपाकाद्विलोकामहे ॥ ३३॥  
  
अङ्घ्रिं जिघ्रति वेङ्कटाचलपतेरारुह्य चोरुद्वयी-  
मध्यास्ते रशनामथाटति कटोमासेवते नन्दकम् ।  
वक्षस्थां श्रयते श्रियं विहरते शङ्खे रथाङ्गे च धी-  
रालीढे मुखचन्द्रमण्डलसुधां कोटीरमाटीकते ॥ ३४॥  
  
ध्यातं योगकलाविलासरसिकैश्शीतं दयास्रोतसा  
ख्यातं मौळिषु कृत्रिमेतरगिरां क्रीतं श्रिया विभ्रमैः ।  
वेतण्डेन्द्रविपद्विमोचनचणं वातन्धयक्ष्माधरे  
जातं धाम निरामयं प्रशमयत्वा तङ्कजातं मम ॥ ३५॥  
  
हेमाटोपविडम्बिगात्रसुषमां वामालकां कामपि  
प्रेमावेशवशेन वक्षसि वहन्वैमानिकेन्द्राञ्चितः ।  
क्षेमाणि स्वयमातनोतु जगतां कामाभिरामाकृतिं-  
र्भूमा कोऽपि भुजङ्गभूधरशिरस्सीमातमालोपमः ॥ ३६॥  
  
प्रातर्नातनवं तवाभिगमनं पश्चात्त्वदर्चाक्षमं  
द्रव्यं नार्जयमाचरं न च ततः प्राज्यां त्वदिज्यामषि ।  
स्वाध्यायं न च हर्षहेतुमजपं नाध्यायमङ्घ्री च ते  
तन्मे जन्म विपश्चितोऽपि विफलं शौरे तिरश्चामिव ॥ ३७॥  
  
भोगीशानमहीधरेन्द्रमकुटीपाटीरवाटीचर-  
द्भिल्लोत्फुल्लसरोजपत्रनयनानेत्रैकपात्रायितः ।  
नाभीपद्मनिवासिधातृवदनप्रोद्यज्जरद्भारती-  
गानाकर्णनहृष्टकर्णयुगळः पायादपूर्वः प्रभुः ॥ ३८॥  
  
नाभेरेव बभूव यस्य गगनं नेत्रादसौ तन्मणिः  
चित्तात्तत्परिपन्थि धाम शिशिरं तच्छेखरः फालतः ।  
प्राणात्तत्करकङ्कणाशनमदोमित्रं च वक्रादयं  
शेषाद्राववलोकितो हरिरुरोभूषायितान्तःपुरः ॥ ३९॥  
  
शौरे वाहनयाञ्चकर्थ शकुनिं मुक्त्वा गजाश्चादिकान्  
सर्पे संविशसे कथं मणिमये तल्पेऽप्यनल्पे सति ।  
विस्तीर्णालयहीनवत् सुबहुषु स्थानेषु सत्स्वप्यहो  
पुत्रं नाभिबिले न्यधाः कथमिमां पत्नीं च वक्षस्थले ॥ ४०॥  
  
अविरतमधुपानक्षुभ्यदक्षिभ्रुवाणा-  
मवनिभृदधमानामास्यमात्मम्भरीणाम् ।  
परुषतममपास्य प्रत्यहं नित्यहर्ष-  
प्रदमिदमवलोके पद्मनाभाङ्घ्रिपद्मम् ॥ ४१॥  
  
सकलकुशलदायी सर्वदेवातिशायी  
प्रबलदुरितलावी भक्तचित्तानुसेवी ।  
भवगहनविदारी पारिजातापहारी  
फणिपतिगिरिवासी पादु पद्माविलासी ॥ ४२॥  
  
उरुतरदुरितैघध्वंसदक्षैः कटाक्षैः  
उपचितकमलानामुत्पलश्यामलानाम् ।  
फणिगिरिनिलयानां भक्तदत्ताभयानां  
दृढमतिरहमद्य स्तोममभ्येमि भासाम् ॥ ४३॥  
  
प्रबलदनुजपाळीप्राणसंहारकेळी-  
पटिमघटितकीर्तिर्भास्वदानन्दमूर्तिः ।  
फणिगिरिगृहमेधी भक्तबाधानिरोधी  
भवतु हृदि ममायं प्रास्तुवन्नागमा यम् ॥ ४४॥  
  
कमलविमलशोभाविभ्रमादभ्रमान्-  
क्षपणनिपुणवक्त्रः कौणपानाममित्रः ।  
उरसि सरसिजाक्षीमुद्वहन्विद्वदाढ्यं-  
करणचरणरेणुः कोऽपि पायादपायात् ॥ ४५॥  
  
विविधनिगमसारे विश्वरक्षैकधीरे  
वृषशिखरिविहारे वक्षसाऽऽश्लिष्टदारे ।  
भगवति यदुवीरे भक्तबुद्धेरदूरे  
भवतु चिरमुदारे भावना निर्विकारे ॥ ४६॥  
  
अनिशमुरुभिरत्रामुत्र च क्लेशमूलैः  
किमुदरभृतिकार्यैराप्रयाणादवार्यैः ।  
सुखमनघमवाप्तुं सोऽहमम्भोदभासं  
फणिपतिगिरिवासं भावये श्रीनिवासम् ॥ ४७॥  
  
प्रतिकटकमटित्वा पार्थिवाग्रे नटित्वा  
पटुचटुशतमुक्त्वा पातकान्येव कृत्वा ।  
किमिह फलमवाप्तं केवलं कैटभारेः  
स्मर चरणसरोजे सन्तराम्यन्तरात्मन् ॥ ४८॥  
  
वशयति हृदयं मे वर्षति श्रीश हर्षं  
जनयति परिशुद्धिं जायते मङ्गळाय ।  
दमयति परितापं देव निर्हन्ति पापं  
दरमपि विधुनीते दर्शनं तावकीनम् ॥ ४९॥  
  
कबलितघनवर्गः कान्तिभिः पेशलाभिः  
कमलवननिवासाकान्तबाहान्तरालः ।  
पुरुष इह रथाङ्गी पूर्णिमाचन्द्रबिम्ब-  
प्रतिभटवदनश्रीः प्रातराभातु चित्ते ॥ ५०॥  
  
सुरतरुरिवोदारो दारोपशोभिभुजान्तरः  
मधुरकरुणालोको लोकोपरक्षणदीक्षितः ।  
अखिलसुमनःकोटीकोटीरचुम्बिपदाम्बुजः  
फणिधरणिभृन्मल्लो मल्लोचनाभरणायते ॥ ५१॥  
  
तमुपनिषदां सारं सारङ्गलाञ्छनलोचनं  
प्रकटितकृपासारं सारम्भमाश्रितपालने ।  
लयमिह रुषा वारं वारं नयन्तममुं द्विषां  
वृषगिरिपतिं वारं वारं शुभाय विचिन्तये ॥ ५२॥  
  
मुनिभिरनिशं ध्येया गेया सुरप्रमदाजनैः  
वलभिदुपलच्छायादायाददीप्तिलसत्तनुः ।  
उरसि विहरज्जाया कायाधवाभयदायिनी  
विहितदुरितापाया पायाद्वृषाचलदेवता ॥ ५३॥  
  
दुरितभरिते दुर्देहेऽस्मिन् दुरामयदूषिते  
मम नवनवस्तर्षोत्कर्षो भवत्यनिवारितः ।  
अमुमपनयन्नम्भोजश्रीकदम्बविडम्बके  
तव हृतनमत्खेदे पादे रुचिं रचयेशितः ॥ ५४॥  
  
अभिगतिमुखैरस्यामि श्रीनिवास न वासरान्  
प्रशमितभवोद्वेगैर्योगैर्नयामि न यामिनीः ।  
न च विरचये नाथ त्रुठ्यत्तमांसि नमांसि ते  
तदपि भवता हा मे मुक्तिस्पृहाऽपि न हापिता ॥ ५५॥  
  
दुरत्ययरुजातुरे दुरितधूसरे नश्वरे  
हरे बत कलेबरे मतिहरे कृतघ्नोदरे ।  
स्पृहामिह विहाय ते स्मरति मानसं मे यथा  
तथा कुरु सुधाब्धिजासख दयामविघ्नोदयाम् ॥ ५६॥  
  
तमःप्रकररुद्धये तदनु सत्त्वसंवृद्धये  
विशुद्धमतिसिद्धये विमलनिर्बृतेर्लब्धय ।  
भवन्तु मयि सन्ततं भगवतो वृषाद्रिप्रभोः  
प्रगेतनपयोरुहप्रतिभटाः कटाक्षच्छटाः ॥ ५७॥  
  
प्रपन्नानां नानादुरितपरितापव्यतिकरं  
निरुन्धाना धानाप्रदमुनिधनेशीकृतिचणा ।  
प्रबिभ्राणाऽभ्राणामपि मदहरां दीप्तिमनघाम्  
भृताशेषा शेषाचलशिखरभूषा विजयते ॥ ५८॥  
  
मुदे वो देवोऽयं भवतु भुजगेन्द्राचलतटी-  
कृतावासो वासोरुचिनिचयधूताचिररुचिः ।  
गजादीनां दीनां शमयितुमवस्थां करुणया  
निजग्राह ग्राहप्रभृतिरिपुवर्गं सपदि यः ॥ ५९॥  
  
अभीष्टं वो दुग्धामखिलमिह गोपालतिलकः  
पयोदश्यामाङ्गः फणिधरणिभृत्काननचरः ।  
अघा सं वद्धानामहह जरतीनामपि गवां  
परीपोषं कुर्वन् रसममितमुत्पादयति यः ॥ ६०॥  
  
नमस्तस्मै भस्मीकृतनरकबाणादिविबुध-  
प्रतिद्वन्द्विश्रेणीविषतरुवनीकाय महते ।  
हुतानां हव्यानां नियतमुपभोक्त्रेऽधिसवनं  
प्रशस्ताराध्याय प्रचुररुचये निस्यशुचये ॥ ६१॥  
  
विहारि जगदुद्भवस्थितिविलोपनैर्यातनां  
धुनातु मिथुनं मिथस्तदवियोगि यत्रैककम् ।  
वदन्ति वसुधाधरं पुनरचञ्चलाभं बुधाः  
परं नवसुधाधरं स्फुरति चञ्चलाभं तथा ॥ ६२॥  
  
शुचये रचये प्रणाममस्मै  
प्रभवे सुप्रभवेषपेशलाय  
हरये निरयेक्षणं क्षणं यं  
विनता नो जनता कदाप्युपैति ॥ ६३॥  
  
कलिकल्मषहारिनामधेयं  
कलये तापसमानसावधेयम् ।  
मदनस्पृहणीयरूपधेयं  
तदनन्ताचलमौलिभागधेयम् ॥ ६४॥  
  
तव सागरभूस्तु धर्मपत्नी  
दिवसानामधिपो निवासवेदिः ।  
शिवधातृमुखास्सुतास्त्वदन्यै-  
रवधार्यो महिमा कथं त्वदीयः ॥ ६५॥  
  
मधुरं विधुरम्यवक्त्रबिम्बं  
महितं धाम हितं मखाशनेभ्यः ।  
तदहं मदहन्तृ दानवानां  
विदधे भीत्युदधेः प्लवं गुणाढ्यम् ॥ ६६॥  
  
नमतां ममतावलेपहन्त्रे  
वरदाय स्फुरदायतेक्षणाय ।  
करवै मुरवैरिणे प्रणामा-  
नुरगोर्वीधरगो य एष भाति ॥ ६७॥  
  
करुणावरुणालयं मुरारे  
कमलाक्षं कमलाक्षमासमेतम् ।  
भजते निजतेजसा जितार्कं  
विगतांहा जगतां धुरन्धरं त्वाम् ॥ ६८॥  
  
अनन्तशैलेश तवाभिधानं  
क्षणं गृणन्तः प्रविशन्ति नाकम् ।  
रमासख त्वद्विमुखाश्च मध्ये  
रसङ्गतं हन्त तमेव यान्ति ॥ ६९॥  
  
प्रसाधयेद् यां तपसा चिरेण  
स्मरान्तक श्लाघ्यतरां गतिं ताम् ।  
वृषाचलारण्यनिषादकाना  
प्रसादलेशेन न साधयेत्किम् ॥ ७०॥  
  
ददासि दासप्रकराय राय  
स्तथाऽपि नाथ त्वमकम्पसम्पत् ।  
श्रियो वियोगस्य कथा कथं स्या-  
दहीनपृथ्वीभृदुपाश्रयस्य ॥ ७१॥  
  
प्राप्तोदयो हि प्रथमाद्रिशृङ्गे  
दोषावसाने हरिरेष दृश्यः ।  
संशोषयन्मानसवृतिपङ्गं  
प्रसन्नपङ्केरुहशोभनाभः ॥ ७२॥  
  
सा काऽपि राकाशशिदास्यदास्य-  
मुद्रा समुद्रात्मजया जयाढ्या ।  
शेषाद्रिभूषा जलदाविशेषा  
पायादपायाद्वसतिः कृपायाः ॥ ७३॥  
  
अन्यादृशी तार्क्ष्यरथा सुधाब्धि-  
कन्यापदन्यासविशेषधन्या ।  
मूर्तिर्मदार्तिं महनीयकीर्ति-  
र्मुष्णातु कृष्णा विनतेष्वनुष्णा ॥ ७४॥  
  
भवान् पुराणः पुरुषः प्रसिद्धो  
वयोऽधिकं तावकवाहमाहुः ।  
कापि त्वरा ते करिराजगर्जा-  
काले कथङ्कारमभून्मुरारे ॥ ७५॥  
  
नरे नरेऽहं धनचापलेन  
नवं नवं व्यातनवं स्तवं यत् ।  
ततस्ततं दोषमशेषमुञ्चै-  
स्तव स्तवः श्रीकमन च्छिनत्तु ॥ ७६॥  
  
न मे मनो योषिदुरोजकुम्भे  
न स्वीयडिम्भे न च शातकुम्भे ।  
परं तु रन्तुः कमलालयायाः  
पदारविन्दे रुचिमेव विन्दे ॥ ७७॥  
  
अभूरिवर्षोन्मुखमेघसुन्दरै-  
रनाश्रितश्रीवृषशैलकन्दरैः ।  
अनिन्दिरामन्दिरसद्भुजान्तरै-  
रलं बतान्धै रिह देवतान्तरैः ॥ ७८॥  
  
त्वदङ्घ्रिपद्मैकधना धनान्तरं  
न कामयन्ते न च साधनान्तरम् ।  
अनन्तशैलेश भवन्तमेव यत्  
फणन्त्युपायं च फलं च पण्डिताः ॥ ७९॥  
  
नलिननयन नागशैलवासिन्  
मलिनहृदामपि कल्मषापहन्तः ।  
जननमरणरोगदुःखशान्त्यै  
चरणयुगं शरणं वृणे त्वदीयम् ॥ ८०॥  
  
गोवर्धनोऽपि शिरसा विधृतः किमन्य-  
द्येन त्वयाधिजठरं सकलोऽपि लोकः ।  
तस्मिन्निह त्वयि वृषाद्रिपतेऽहमात्म-  
रक्षाभरं कृशतमो निदधामि दक्षे ॥ ८१॥  
  
किं भो मनः कितवलम्पटशम्भलीनां  
सम्भोगकेलिकिलिकिञ्चितसम्भ्रमेण ।  
अम्भोजदम्भहरनेत्रयुगो यशोदा-  
डिम्भो रसेन भवता परिरम्भणीयः ॥ ८२॥  
  
मोट्टायितं त्रिदशपट्टणकुट्टिनीनां  
दृष्टं विनष्टमिदमष्टनवैर्दिनैस्तत् ।  
हृट्टीकतां स्थितिमदुष्टिनि शुक्समष्टि-  
कुट्टाकदृष्टिनि धृतक्षिणि वस्तुनीदम् ॥ ८३॥  
  
दम्भोलिपाणिपुटभेदनशम्भलीनां  
वक्षोजकुम्भपरिरम्भसुखोपलम्भम् ।  
मा नाम चीकमत मानसमस्मदीयं  
वैकुण्ठचिन्तनरसैर्वयमुत्सुकाः स्मः ॥ ८४॥  
  
न मणीन् रमणीश्च सोऽहमीहे  
न हयेभ्यः स्पृहये न वा गजेभ्यः ।  
वरदश्शरदश्शतं दृशौ मे  
भुजगाद्रौ शरणार्थिनो धिनोतु ॥ ८५॥  
  
कारागेहे संसृतिरूपे भ्रमतो मे  
का रागे हे कृष्ण विवृद्धे मतिवार्ता ।  
नागोदाराहार्यपते मां स्वयमव्या  
नागो दारालङ्कृतमूर्ते मम वीक्ष्यम् ॥ ८६॥  
  
वन्दारुषु मन्दारममन्दार्तिहरं ते  
वन्दामह इन्दावपि निन्दावहमास्यम् ।  
मारारिकुमारादिसमाराधितमूर्ते  
नारायण घोरादपचारादिह पायाः ॥ ८७॥  
  
प्रधानाय सम्पन्निधानाय भक्त-  
व्यथानाशदत्तावधानाय तुभ्यम् ।  
समस्ताधिनाथ स्वमस्थाभिक्लृप्तं  
नमस्स्तादिदं निस्तमस्ताविधायिन् ॥ ८८॥  
  
नागराजाचले सागराग्र्यात्मजा-  
कान्तबाहान्तरो दान्तबाधाहरः ।  
वारिजाक्षश्श्रयत्पारिजातो जग-  
द्राजते रक्षितुं राजतेजोमुखः ॥ ८९॥  
  
मरुतां भगवन् मरुतां विरतिं  
लषतां मिषतां द्विषतां ततयः ।  
भवता मनुजीभवता मृदुतां  
जहता महता निहता इह ताः ॥ ९०॥  
  
किञ्चित्सञ्चिन्तये गोपीकिलिकिञ्चितवञ्चितम् ।  
अञ्चितं ज्योतिरमरैरञ्जनाद्रावुदञ्चितम् ॥ ९१॥  
  
सर्वदानन्दनिलयं सार्थयन्नवनीतहृत् ।  
कृष्णस्त्वं वेङ्कटाधीश किं तु शैलेन धार्यसे ॥ ९२॥  
  
वृषाचलपते कृत्स्नविषादहरणक्षमम् ।  
प्रपद्ये भवतः पादपयोरुहमहं कृशः ॥ ९३॥  
  
मानयामो हरे न त्वामानयामो न ते मुदम् ।  
पनायामोऽहह क्षुद्रान् धनायामोहतो हताः ॥ ९४॥  
  
प्रपद्ये निरवद्यं तत्फणिभूधरभूषणम् ।  
परब्रह्म हरब्रह्मदुर्लभं वल्लभं श्रियः ॥ ९५॥  
  
अञ्जनमहीधरचरं जनमनीषा-  
रञ्जनमधोक्षज निरञ्जनमिह त्वाम् ।  
लोचनयुगीकृतविरोचनसुधांशुं  
केचन भजन्ति भवमोचनमभिज्ञाः ॥ ९६॥  
  
सञ्चरति योगिहृदि किञ्च रविबिम्बे  
यो लसति नीलघनजालसममूर्तिः ।  
निष्कृतिविहीनबहुदुष्कृतिसमुत्थं  
सङ्कटमपास्यतु स वेङ्कटगिरीशः ॥ ९७॥  
  
इन्दुकरबृन्दपरिकन्दलदमन्दा-  
नन्दकरमन्दहससुन्दरमुखश्रि ।  
निस्तुलमुपस्थितमुरस्स्थितवरस्त-  
न्यस्तु मम शेषगिरिमस्तगतवस्तु ॥ ९८॥  
  
प्रशमितपिशिताशं प्रास्तसंसारपाशं  
कृतनतगदनाशं कीर्तिभिस्स्मेरिताशम् ।  
नवजलदनिकाशं नागशैलप्रकाशं  
परिहृतविषयाशं भावयामो रमेशम् ॥ ९९॥  
  
कल्याणाभ्यामशेषाभ्युदयविभवसम्पीडनक्रीडनाभ्यां  
नाभ्यामभ्युद्गतस्य द्वियुगमुखशिशोः श्रूयमाणस्तवाभ्याम् ।  
बोधामोदार्णवाभ्यां भुजगपरिबृढक्ष्माधरालङ्कृतिभ्यां  
दिव्याभ्यां दम्पतिभ्यां भवतु नम इदं देवतासेविताभ्याम् ॥ १००॥  
  
॥ इत्यात्रेय श्रीवेङ्कटध्वरिकृतिषु श्रवणानन्दे  
श्रीनिवासस्तवे प्रथमशतकम् ॥  
  
   
  
  
॥ अथ द्वितीयशतकम् ॥  
  
श्रियः प्रियतमं सेवे शेषाचलशिरोमणिम् ।  
महितं सुमनोबृन्दैर्मन्दारमिव मादृशाम् ॥ १॥  
  
कमनीयैर्निजालोकैः कमलानन्दकारिभिः  
तमसामपनेतारं तमेव हरिमाश्रये ॥ २॥  
  
परिष्कृताञ्जनधरं परं श्रुत्यन्तगोचरम् ।  
लोचनं स्तौमि लोकानां किमप्यज्ञानमोचनम् ॥ ३॥  
  
प्रतीपशरभारावलोपकं गजपालकम् ।  
दधामि हरिमाश्चर्यं गुहाशयमिहाश्रये ॥ ४॥  
  
अदृश्यं योगिवर्यैरप्यब्जदीप्तिकरं हरिम् ।  
उपतिष्ठेऽधिकारुण्यमुद्यन्तमिव भास्करम् ॥ ५॥  
  
देवतामादिमां वन्दे धृतां भुजगभूभृता ।  
समुद्रमाश्रितामुर्वीं पृथुचापप्रसाधिताम् ॥ ६॥  
  
आनन्दनिलयं वन्दे श्लाघ्यं दुग्धार्णवादपि ।  
श्रीधरं यत्र जागर्ति परं ज्योतिर्निरञ्जनम् ॥ ७॥  
  
प्रपन्नाभयदोस्मीति सत्यापय वचो मयि ।  
नाळीकशब्द उचितः श्रीनिवासस्य ते यतः ॥ ८॥  
  
प्रपञ्चास्यमुपास्य त्वां नृपञ्चास्यति मानवः ।  
करोषि तस्य यत्स्वामिन् करोषितमभीप्सितम् ॥ ९॥  
  
वृषाचलेशस्य तुषारदीधितित्विषा मुखेनार्तविषादहारिणः ।  
मुदां निदानं द्युसदावलिस्तुतं सदा पदाम्भोजमुदारमाश्रये ॥ १०॥  
  
सकृत्प्रपन्नाय कृशाय दैवतैरनाप्यमप्यर्पयसि स्थिरं पदम् ।  
दयालुता माधव दुर्बलेषु हि प्रभूत्तमानां परमं विभूषणम् ॥ ११॥  
  
अजस्रमप्यब्धिसुतां वहन्नुरस्यजामधिष्ठाय सृजन् प्रजा हरे ।  
भवत्यहो मन्मथजन्मभूर्भवान् तथापि कन्दर्पजिताऽभिमन्यसे ॥ १२॥  
  
त्व किमिन्दुना तेन कलङ्कितेन यं प्रबिभ्रतो नापगतान्धकारिता ।  
तवैव वीक्षे मुखचन्द्रमद्भुतं तमो मुरारे हरति स्मृतोऽपि यः ॥ १३॥  
  
पतङ्ग उद्यन्नुपमानतां भव-  
स्पदो नु[दोर्न]देव प्रतिवक्तु [पत्तु]मर्हति ।  
असंशयं दुष्यति यस्य दर्शने  
जनो ययोस्त्वभ्युदयं प्रपद्यते ॥ १४॥  
  
फणभृदद्रीश गुणालिभिः क्षमा-  
घृणाविरोधिक्षपणादिभिश्श्रुतम् ।  
प्रणामतस्त्वां निपुणाश्रयं त [-णः श्रयन् स]दा  
नृणां पतीनेव तृणाव[य] मन्यते ॥ १५॥  
  
मनस्तुरङ्गं विषयच्छटावटान्तरे गभीरेव द[पत]यालुमाशु मे ।  
वितु[कृ]ष्य दक्षं विरचय्य शिक्षया  
            हरे तदु[मु]च्चैरधिरोढुमर्हसि ॥ १६॥  
  
स्थिरमङ्गलदायकम् श्रितानां परमं धाम वृषाद्रिधाम वन्दे ।  
स्मरमन्युमदैर्गदैरयुक्ता न रमन्ते हि यतोऽपरत्र युक्ताः ॥ १७॥  
  
वलवैरिशिलावलेपलोपक्षमभू[भा]मण्डलभव्यदिव्यदेहम् ।  
प्रणमत्तित्रदशा[शं] दृशोः पुरस्तात्  
            परमं वस्तु तदस्तु निष्कलं मे ॥ १८॥  
  
तरुणार्ककरावमर्शहृष्यन्नलिनाहङ्कृतिहुङ्कृतिप्रवीणम् ।  
भवमोचन लोचनद्वयं ते भगवन्मामकमानसे चकास्तु ॥ १९॥  
  
भुवनाभ्युदयावनान्तलील स्तवनादेव सतीहितार्थदातः ।  
तव दास्यपदे मयीह शौरे भवदावानलपातिता न युक्ता ॥ २०॥  
  
वृषशैलवनस्थलीविहारी मधुहारी सुमनश्शिरस्सु नित्यम् ।  
निहिताङ्घ्रिरलङ्कृतागमान्तो मम चेतःकमले तु लालगीतु ॥ २१॥  
  
द्युतरो नमतां प्रसीद शार्ङ्गिन् इतरोपायविधावहं न शक्तः ।  
तरणौ तरणे त्र[कृ]पां सृजन्तौ  
            चरणौ ते शरणं वृणे शरण्यम्[ण्य] ॥ २२॥  
  
इदमेव पदं सुरस्रवन्तीं जनयित्वा शिवयाम्बभूव शम्भुम् ।  
इति माधव दर्शयन् करस्ते सततं लोचनगोचरो मम स्तात् ॥ २३॥  
  
जगदण्डसहस्रभारखेदो जठरस्यातिकृशस्य जतु मा भूत् ।  
इति तद्बलकल्पनाय कट्यां कलितं श्रीधर चिन्तये करं ते ॥ २४॥  
  
नतिरस्तु तटिद्धनद्युतिभ्यां श्रितशेषाचलशृङ्गसङ्गतिभ्याम् ।  
परिपालितभक्तसन्ततिभ्यां प्रथमाभ्यामनुरूपदम्पतिभ्याम् ॥ २५॥  
  
हरिनीलनिभं हरेरुरस्तत्कलये श्रीः किल यत्र वर्तमाना ।  
उषिता ध्रुवमुत्पलेऽपि नीले कमला पद्म इवेति सौति बुद्धिम् ॥ २६॥  
  
गारुत्मतद्युतिविडम्बिनि कैटभारे  
गाढे विराजति तवोरसि कौस्तुभोऽयम् ।  
दीव्यत्तमालगहनाहितमेचकिम्नि  
प्राच्यावनीधरतटे भगवानिवार्कः ॥ २७॥  
  
सर्वज्ञमस्तकगृहीतकलस्य तस्य  
भ्रातुर्विधातुमनसः परमं प्रक[ह]र्षम् ।  
लक्ष्म्याः किमिङ्गितमवेत्य वृषाचलेन्दो  
वक्त्रेऽर्धचन्द्रतिलकं वहसि प्रसन्नः ॥ २८॥  
  
गोवर्धनं धृतवता गुणपूर्ण मूर्ध्ना  
मन्थानमप्यचलमूढवता महान्तम् ।  
अम्भोरुहाक्ष वहसे किमपक्षपातात्  
तं चारु काञ्चनमयम् च [गिरिं सु]मेरुम् ॥ २९॥  
  
प्रह्लादवारणविभीषणभानुसूनु-  
पाञ्चालराजतनयाप्रमुखावनेन ।  
तावद्बभूव तव नैवे वृषाचलेन्दो  
यावद्यशोऽतिकृशमादृशरक्षणेन ॥ ३०॥  
  
ग्राहग्रहेण विरटन् करटीव नैते  
लोकान्तरागमविलम्बसहिष्णवो मे ।  
इत्यस्मदाद्यलसदासरिरक्षिषातो  
जागर्ति[र्षि] नाथ वृषभूभृति सावधाने[नः] ॥ ३१॥  
  
यन्मेखलापरिलसन्मणिमञ्जुदीप्ति-  
पीताम्बरस्सु[रं सु]मनसः कथयन्ति या[यं] च ।  
यद्भोगिभूभृदिति यश्च हरे प्रसिद्धं  
वासस्तवावहतु तञ्च स च श्रियं नः ॥ ३२॥  
  
अत्युन्नतं तिलकभूषितमायताक्ष-  
मुद्भासिमेखलमुदारसहस्रपादम् ।  
शेषाचलेशितरनन्तपदाभिधेयं  
त्वां त्वद्गिरिं च सममेव विचिन्तयामः ॥ ३३॥  
  
अल्पेतरश्रमविकासकरैरसारै-  
र्घोरैरलं तव[बत] लुलायकुलानुसारैः ।  
काङ्क्षाधिकार्पणकृतत्रिदिवद्रुनिन्दे  
वन्दे मुकुन्द भवतश्चरणारविन्दे ॥ ३४॥  
  
अक्षाणि मे विषयपङ्कमलीमसानि  
प्रक्षिप्य [-क्षाल्य] नाथ गुरुणा करुणारसेन ।  
पादाम्बुजे ननु निजे अमृतप्रदो [दे]  
षडेतानि तल्पदय [सङ्गमय] षट्पदकूजितानि ॥ ३५॥  
  
मन्देतरस्फुरणमङ्गलकालमेघ-  
मन्देहदायिसुषुमैकनिकायकायम् ।  
वन्दे तमेव वरदं शरम्बुजाक्षं  
यं देवमाहुररविन्दगृहासहायम् ॥ ३६॥  
  
कमलनयन दीव्यत्कौस्तुभोदारदीपं  
भवनभवतु नस्तद्बाहुमध्याभिधानम् ।  
प्रथितसदनुभावैस्सात्विकैर्भाव्यमानं  
यदुतिलक समिन्धे यत्र शृङ्गारवत्वम् ॥ ३७॥  
  
अनुचितमहमीदृङ्मुक्ततां यत्समीहे  
मशकशिशुरिवोच्चैर्भक्त [मत्त] मातङ्गरूपम् ।  
क्षममिदमथवा मे त्वां प्रपन्नस्य तूर्णं  
तृणमपि वृषशैलाधीश दिव्यास्त्रयन्तम् ॥ ३८॥  
  
विषद[ज]विततिरास्तामुत्पलं धिक् सरोगं  
कृतमतिकठिनैस्तैर्गोत्रभिद्ग्रावभिश्च ।  
नियतममृतदं ते निर्मितातङ्कभङ्गं  
वपुरतिसुकुमारं वासुदेव स्तुतो[वेऽ]हम् ॥ ३९॥  
  
प्रकृतिमहदहङ्कृत्यादिकं तत्त्वजातं  
पुरुषमपि शरीरं तावकं सङ्गिरन्ते ।  
मधुमथन परं ब्रह्मैकमेवाद्वितीयं  
त्वमसि तदखिलश्रुत्यन्ततात्पर्यभूमिः ॥ ४०॥  
  
निखिलविहितहातॄन् नीतकालान्निषिद्धैः  
निरुपधिकरुणाब्धिस्त्रातुमस्मानकस्मात् ।  
विभुरपहतपाप्मा विश्वभूतान्तरात्मा-  
प्यधिवससि वृषागाधित्यकां सत्यकामः ॥ ४१॥  
  
पुनरपि जननीनां चेन्न कुक्षौ विविक्षा  
निरवधिनि सुखे चेदस्ति साक्षादपेक्षा ।  
चरणनलिनयुग्मे तावके देव के वा  
शरणवरणमेते श्रीपते नाचरन्ति ॥ ४२॥  
  
वरद मदपचाराः किञ्चिदालोचिताश्चे-  
न्नलिननयन नालं नारकास्त्वत्प्रक्लृप्ताः ।  
वितरणकरुणाद्यास्त्वद्गुणाश्शीलिताश्चे-  
दमृतमपि सुधान्धुं [सुरान्धः] स्वल्पमित्यप्यवैमि ॥ ४३॥  
  
हृदि मम कलुषेऽस्मिन् पादपद्मं त्वदीयं  
चरतु कथमिदं ते नाथ हन्तेति चिन्ताम् ।  
दुरुपलसुतनृकृत्यद्भुतानःप्रहार-  
प्रभृति चरितमस्य श्रीपते निर्धुनीते ॥ ४४॥  
  
अशरणं भगवन्नभिरक्ष मामयमहं भवतः करुणापदम् ।  
प्रचुररोगगणेन च पाप्मनां ननु यतश्चयतः प्रसृतोऽस्म्यहम् ॥ ४५॥  
  
अतितरामपराधपरम्परां रचयतो मनुजानभिरक्षितुम् ।  
कमलया सहखेलमभूषयन् हि[द्धि]ततमं ततमञ्जनभूधरम् ॥ ४६॥  
  
त्रिभुवनैकवदान्यमनन्यधीः किमपि नाथ भवन्तमिहार्थये ।  
तव पदाम्बुजभक्तिमनुत्तमां कलय मे लयमेति यथा[या] तमः ॥ ४७॥  
  
कृतबुधावमतीन् कुमहीपतीनिह विहाय मदीयगिरां चयः ।  
मधुरिपुं भजतां मधुरस्फुरन्नवरसो वरसोमसुहृन्मुखम् ॥ ४८॥  
  
विफलया विषयान्तरचिन्तया किमनयाऽपितु कामपि देवताम्  
भज मनस्सुमनःप्रकरैः सदा नमसितामसिताम्बुधरोपमाम् ॥ ४९॥  
  
तव रमासख तुङ्गतमा क्षमा तमपि येन ररक्षिथ वायसम् ।  
त्वदितरो निहतिं बत तत्र को न कुरुते कुरुतेऽपि कृतागसि ॥ ५०॥  
  
अपि कृतागसि तेऽजनयत्क्षमां मयि रमा क्षणमप्यनया भवान् ।  
मुररिपो वरिवर्ति कन[कर]स्फुरद्वनजया न जयावहया विना ॥ ५१॥  
  
मधुरिपो भवदीयभुजान्तरं मनसि मे लगताद् धृतकौस्तुभम् ।  
स्फुरति यत्र हि मादृशगुप्तये सरसिजोरसिजोपमिताचला ॥ ५२॥  
  
फणिपतिक्षितिभृत्तटभूषणे बलिरिपो हृदयं रिपुभीषणे ।  
भवति रज्यति मूर्तिरिवोल्लसन्मरतके रतकेलिजुषः श्रियः ॥ ५३॥  
  
फणिगिरौ हि स एव भवान् [वन्] भवान्मितधियामवनार्थमवातरत्  
अविरतं मुनयः कमलोल्लसत्पद हरे दहरे यमुपासते ॥ ५४॥  
  
तावकं किमपि देव कञ्जभूवामदेववलशासनादिभिः ।  
दैवतैरविरतं निषेवितम् पादपङ्कजयुगं भजामहे ॥ ५५॥  
  
अञ्चतां दुरितपुञ्जभञ्जनादञ्जनावनिधरावतंसकात् ।  
अन्यमत्र नहि चित्तमानये मानये न च विरोधिहानये ॥ ५६॥  
  
दासमाविधि [थ] कयासु [धु] नन्दनं  
                         दन्तिनं दशमुखानुजं घ [श्रि] तम् ।  
श्रीनिवास चरितानि ते परं कानि वा न विकृतानि पण्डितैः ॥ ५७॥  
  
राजमानविभवां महीमरुद्राजमानसविहारहा [वा] सिकाम् ।  
मानयामि फणिशैलदेवतामानयामि च तदङ्घ्रिमाशयम् ॥ ५८॥  
  
देवकीतनय तावकी तनूरिन्दिराविहृतिमन्दिरायिता ।  
आतनोति मम नूतनोत्पलश्यामला परमकोमला मुदम् ॥ ५९॥  
  
प्रातराशयमहीशभूमिभृन्नेतराश [श्र] य रमापते मम ।  
वीतरागविनुतात् त्वदुञ्चकैर्नेतरानिह भजामि निर्जरान् ॥ ६०॥  
  
नीति [च] राजिमनुसृत्य नित्यमप्याचरामि विहितं न माधव ।  
खेचराभिनुत नो मतिर्भवद्गोचरापि कृपयैव पाहि माम् ॥ ६१॥  
  
मेघदर्पहरदीप्तिवैखरी शेखरीकृतपदाम्बुजा सुरैः ।  
भाविता मुनिभिरादिदेवता सं [सा] वतादुपविता पदाऽवता ॥ ६२॥  
  
दुर्वचप्रथिमगर्वचर्वितप्राज्ञमुद्भिरकृपैरलं नृपैः ।  
अञ्जनाद्रिचर कञ्जनाभ ते चिन्तये वपुररण्य शान्तये ॥ ६३॥  
  
अप्रबुद्धमकृतत्वदञ्जनं कञ्जलोचन कृतात्मवञ्चनम् ।  
भावितापरिचितप्रपञ्चनं पाहि चक्रधर मामकिञ्चनम् ॥ ६४॥  
  
वरुणस्य भक्तिमरुणस्य शूलिनो वलशासनस्य वनजासनस्य वा ।  
तनुतां च नोत्र विनुतां सुरैस्समं स्मर गाढभक्तिरुरगाद्रिदेवताम् ॥ ६५॥  
  
कमलाभिरामविमलायतेक्षणां कमनीयमूर्तिममनीषिदुर्गमाम् ।  
परमामुपस्थितरमामिमां मनो भज गाढमेव भुजगाद्रिदेवताम् ॥ ६६॥  
  
स्मरणं पदत्रभरणं मुकुन्द ते यजनं पदाब्जभजनं च कीर्तनम् ।  
स्तवनं गुणानुभवनं शुभालयव्रजनं  
                            च हन्ति वृजिनं शरीरिणम् ॥ ६७॥  
  
निजवैभवेन नहि केवलं स्वयं तव सारसत्वमुपयाति लोचनम् ।  
निजगोचरेऽपि पुरुषे परं रमासख सारसत्वमुपपादयत्यदः ॥ ६८॥  
  
रमया सदैव रममाण उच्चकैर्नरमानितस्त्वमिति नाथ साम्प्रतम् ।  
नलिनायताक्ष परमेतदद्भुतं नमदिष्टकार्यपि मदिष्टकार्यसि ॥ ६९॥  
  
दुरितानि साधु चरितानि वा जनस्तनुते मुकुन्द ननु ते प्रचोदनात् ।  
उचिते स्तवं [वे] विरचितो [ते] पि मे [वचः] परिपोषणे  
              मधुरिपो तव स्पृहा ॥ ७०॥  
  
उरगेशभूमिधरगेहमच्युतं शरणं गतस्य तरणं भवाम्बुधेः ।  
सुकरं ननु श्रमकरं यदाश्रयात् कपयोपि नैव नपयोधिलङ्घिनः ॥ ७१॥  
  
दलितोग्रचाप तुलितोभ्र [ग्र] गूढपाद्विषया त्वन [द]  
              न्यविषयाशया कृतम् ।  
तव नागशैलभवनास्मदाशये चिरमस्तु वीतविरमस्तु सन्निधिः ॥ ७२॥  
  
हृदयं प्रविश्य हृतसर्वकल्मषो विदुषां विधातुमपवर्गमुत्सवम् ।  
तनुते तदीयतनुषु प्रहर्षतः पुरुषोत्तमं सु [मस्स]  
              पुलकाङ्कुरार्पणम् ॥ ७३॥  
  
मदमोहलोभमुखवैरिधूतये परितापकारिदुरितापनीतये ।  
किमपि स्मरामि कमलाब्धिकन्यकाकिलिकिञ्चितैकरसिकं परं महः ॥ ७४॥  
  
अविच्छेदामोदा कलशजलराशेर्दुहितरि-  
    स्फुरद्रागा नागाधिपशिखरिणीशादिमहिता ।  
असौ दासत्रासक्षपणनिपुणा दुष्टदमने  
    कृतासक्तिव्यक्तिर्निगमगणगीता विजयते ॥ ७५॥  
  
विदित्वा तत्त्वार्थानपि विशदमाम्नायशिरसां  
    पुराणानि श्रुत्वाप्यसकृदपि बुद्ध्वा स्मृतिगिरः ।  
समाजे स्थित्वापि श्रुतिनयविदां हन्त विदुषां [विषयान्]  
    न हातुं शक्तोहं नरकहर किं मे न दयसे ॥ ७६॥  
  
धनायाभिः क्षुद्रं नृपमपि विना यादवनुतिं  
    वपनायानीतीच्छां जनयसि महायासजननीम् ।  
अहन्तामाहत्म्यादसुरबलहन्तारमतुलं  
    न हन्तारे चेतो नयसि खलु चिन्ताविषयताम् ॥ ७७॥  
  
अशेषान् शेषाद्रेरधिप मम दोषान्निरसितुं  
    महत्प्रायश्चित्तं मधुमथन नैवास्त्यनुगुणम् ।  
प्रपश्यन्नापीठान्मणिमकुटपर्यन्तमतुलं  
    पवित्रं गात्रं ते परमपुरुषाभूवमनघः ॥ ७८॥  
  
स्पृहा दीनत्राणस्थिरबिरुदरक्षासु यदि ते  
    यशः प्राप्तुं व्याप्तं यदि च रुचिराशासु दशसु ।  
तदाशैषैर्दोषैः शरणितमसम्भावितगुणं  
    विपद्भ्यस्त्रायेथा वृषगिरिपते खिन्नमिह माम् ॥ ७९॥  
  
नरं वा देवं वा कमपि नलिनाक्ष श्रुतवतां  
    प्रसिद्ध्यन्ते [न्तो] दृष्टाः परमभिमतर्थाः कतिपये ।  
प्रपन्नानां त्वां नः परममधिपं ब्रूहि जगता-  
    महो कष्टं सिद्ध्यत्यभिलषितमद्यापि न कथम् ॥ ८०॥  
  
धनादित्सोपज्ञव्यसनजनितप्राणिविपदां  
    महीभृत्पाशानां मदनमदनद्धोग्रमनसाम् ।  
मुखं दूरे हित्वा मुरमथन मे लोचनयुगं  
    वदान्यं वक्त्रं ते वरद शरदः पश्यतु शतम् ॥ ८१॥  
  
नियन्ता [न्तर्वि] विश्वेषां नियतमनुकूलस्तव भवन्-  
    नपन्थानं मुञ्चन्नतिदृढमतिस्त्रास्यस इति ।  
वृणानो गोप्ता स्याः स्वयमिति विमुक्तेतरगतिः  
    प्रपद्ये भीतोहं परमपुरुष त्वामभयदम् ॥ ८२॥  
  
न दा [या] तुं न स्ता [स्ना] तुं न च रचयितुं ते स्तुतिगिरो  
    न दा [गा] तुं न ध्यातुं न कलयितुमाराधनमपि ।  
न यष्टुं न स्प्रष्टुं किमपि तव तुष्ट्यै पटुरहं  
    शरण्यौ ते लक्ष्मीरमण शरणं यामि चरणौ ॥ ८३॥  
  
अभक्त्या भक्त्या वा शुचिरशुचिर्वा मधुरिपो  
    सकृद्वा भूयो वा सकलफलदं त्वां स्मरति यः ।  
निरातङ्कं तुङ्गं निखिलमपि दत्सेऽभिलषितं  
    न केषामाश्चर्यं जनयति तवौदार्यमतुलम् ॥ ८४॥  
  
॥  इति श्री पञ्चमतभञ्जन  
विख्याततातयज्वभागिनेयाप्तोर्यामादियज्वात्रेयवंशमौक्तिकाप्पयाचार्य  
तनूभवश्लेषयमकचक्रवर्तिरवुनाथाचार्यतनयस्य  
श्रीनिवासकृपाविदितनयस्य श्रीसीताम्बागर्भसम्भवस्य  
काञ्चीनगरवास्तव्यस्य वेङ्कटाचार्ययज्वनः कृतिषु श्रवणानन्दे  
द्वितीय शतकं सम्पूर्णम् ॥  
  
श्रवणनन्दपद्येषु काठिन्यं यत्र लक्षितम् ।  
श्रीशैलस्तातयाचार्यस्तत्रैवं विवृतिं व्यधात् ॥  
  
  
From a telugu book veNkaTeshakAvyakalApa  
Encoded and proofread by Malleswara Rao Yellapragada  
malleswararaoy at yahoo.com  
  
