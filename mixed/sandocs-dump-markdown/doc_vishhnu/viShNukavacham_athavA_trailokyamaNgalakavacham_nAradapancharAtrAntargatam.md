+++
"Text title" = "trailokyamangalakavacham"
"File name" = "trailokyamangalakavacham.itx"
itxtitle = "viShNukavacham athavA trailokyamaNgalakavacham (nAradapancharAtrAntargatam)"
engtitle = "Trailokyamangalakavacham from Naradapancharatra"
Category = "kavacha, vishhnu, vishnu_misc, vishnu, mangala"
Location = "doc_vishhnu"
Sublocation = "vishhnu"
SubDeity = "vishnu_misc"
Language = "Sanskrit"
Subject = "philosophy/hinduism/religion"
"Transliterated by" = "Singanallur Ganesan singanallur at gmail.com"
"Proofread by" = "Singanallur Ganesan singanallur at gmail.com, PSA Easwaran psaeaswaran at gmail.com"
"Latest update" = "June 3, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "विष्णुकवचम् अथवा त्रैलोक्यमण्गलकवचम् (नारदपञ्चरात्रान्तर्गतम्)"

+++
  
 विष्णुकवचं अथवा त्रैलोक्यमङ्गलकवचं   
  
श्रीगणेशाय नमः ॥  
  
नारद उवाच ।  
भगवन्सर्वधर्मज्ञ कवचं यत्प्रकाशितम् ।  
त्रैलोक्यमङ्गलं नाम कृपया कथय प्रभो ॥ १॥  
  
सनत्कुमार उवाच ।  
शृणु वक्ष्यामि विप्रेन्द्र कवचं परमाद्भुतम् ।  
नारायणेन कथितं कृपया ब्रह्मणे पुरा ॥ २॥  
  
ब्रह्मणा कथितं मह्यं परं स्नेहाद्वदामि ते ।  
अति गुह्यतरं तत्त्वं ब्रह्ममन्त्रौघविग्रहम् ॥ ३॥  
  
यद्धृत्वा पठनाद्ब्रह्मा सृष्टिं वितनुते ध्रुवम् ।  
यद्धृत्वा पठनात्पाति महालक्ष्मीर्जगत्त्रयम् ॥ ४॥  
  
पठनाद्धारणाच्छम्भुः संहर्ता सर्वमन्त्रवित् ।  
त्रैलोक्यजननी दुर्गा महिषादिमहासुरान् ॥ ५॥  
  
वरदृप्तान् जघानैव पठनाद्धारणाद्यतः ।  
एवमिन्द्रादयः सर्वे सर्वैश्वर्यमवाप्नुयुः ॥ ६॥  
  
इदं कवचमत्यन्तगुप्तं कुत्रापि नो वदेत् ।  
शिष्याय भक्तियुक्ताय साधकाय प्रकाशयेत् ॥ ७॥  
  
शठाय परशिष्याय दत्वा मृत्युमवाप्नुयात् ।  
त्रैलोक्यमङ्गलस्यास्य कवचस्य प्रजापतिः ॥ ८॥  
  
ऋषिश्छन्दश्च गायत्री देवो नारायणस्स्वयम् ।  
धर्मार्थकाममोक्षेषु विनियोगः प्रकीर्तितः ॥ ९॥  
  
प्रणवो मे शिरः पातु नमो नारायणाय च ।  
भालं मे नेत्रयुगलमष्टार्णो भुक्तिमुक्तिदः ॥ १०॥  
  
क्लीं पायाच्छ्रोत्रयुग्मं चैकाक्षरः सर्वमोहनः ।  
क्लीं कृष्णाय सदा घ्राणं गोविन्दायेति जिह्विकाम् ॥ ११॥  
  
गोपीजनपदवल्लभाय स्वाहाननं मम ।  
अष्टादशाक्षरो मन्त्रः कण्ठं पातु दशाक्षरः ॥ १२॥  
  
गोपीजनवल्लभाय स्वाहा भुजद्वयम् ।  
क्लीं ग्लैं क्लीं श्यामलाङ्गाय नमः स्कन्धौ दशाक्षरः ॥ १३॥  
  
क्लीं कृष्णः क्लीं करौ पायात् क्लीं कृष्णो मां गतोऽवतु ।  
हृदयं भुवनेशानः क्लीं कृष्णः क्लीं स्तनौ मम ॥ १४॥  
  
गोपालायाग्निजायान्तं कुक्षियुग्मं सदाऽवतु ।  
क्लीं कृष्णाय सदा पातु पार्श्वयुग्ममनुत्तमः ॥ १५॥  
  
कृष्णगोविन्दकौ पातां स्मराद्यौ ङेयुतौ मनुः ।   ?  
अष्टाक्षरः पातु नाभिं कृष्णेति द्वयाक्षरोऽवतु ॥ १६॥  
  
पृष्ठं क्लीं कृष्णकं गल्लं क्लीं कृष्णाय द्विठान्तकः ।  
सक्थिनी सततं पातु श्रीं ह्रीं क्लीं कृष्णठद्वयम् ॥ १७॥?ठ  
ऊरू सप्ताक्षरः पायात्त्रयोदशाक्षरोऽवतु ।  
श्रीं ह्रीं क्लीं पदतो गोपीजनवल्लभदन्ततः ॥ १८॥  
  
भाय स्वाहेति पायुं वै क्लीं ह्रीं श्रीं सदशार्णकः ।  
जानुनी च सदा पातु ह्रीं श्रीं क्लीं च दशाक्षरः ॥ १९॥  
  
त्रयोदशाक्षरः पातु जङ्घे चक्राद्युदायुधः ।  
अष्टादशाक्षरो ह्रीं श्रीं पूर्वको विंशदर्णकः ॥ २०॥  
  
सर्वाङ्गं मे सदा पातु द्वारकानायको बली ।  
नमो भगवते पश्चाद्वासुदेवाय तत्परम् ॥ २१॥  
  
ताराद्यो द्वादशार्णोऽयं प्राच्यां मां सर्वदाऽवतु ।  
श्रीं ह्रीं क्लीं च दशार्णस्तु ह्रीं क्लीं श्रीं षोडशार्णकः ॥ २२॥  
  
गदाद्यायुधो विष्णुर्मामग्नेर्दिशि रक्षतु ।  
ह्रीं श्रीं दशाक्षरो मन्त्रो दक्षिणे मां सदाऽवतु ॥ २३॥  
  
तारो नमो भगवते रुक्मिणीवल्लभाय च ।  
स्वाहेति षोडशार्णोऽयं नैऋत्यां दिशि रक्षतु ॥ २४॥  
  
क्लीं हृषीके पदं शाय नमो मां वारुणोऽवतु । ?शाय  
अष्टादषार्णः कामान्तो वायव्ये मां सदाऽवतु ॥ २५॥  
  
श्रीं मायाकामकृष्णाय गोविन्दाय द्विठो मनुः ।  
द्वादशार्णात्मको विष्णुरुत्तरे मां सदाऽवतु ॥ २६॥  
  
वाग्भयं कामकृष्णाय ह्रीं गोविन्दाय तत्परम् ।  
श्री गोपीजनवल्लभान्ताय स्वाहा हस्तौ ततः ॥ २७॥  
  
द्वाविंशत्यक्षरो मन्त्रो मामैशान्ये सदाऽवतु ।  
कालियस्य फणामध्ये दिव्यं नृत्यं करोति तम् ॥ २८॥  
  
नमामि देवकीपुत्रं नृत्यराजानमच्युतम् ।  
द्वात्रिंशदक्षरो मन्त्रोऽप्यधो मां सर्वदाऽवतु ॥ २९॥  
  
कामदेवाय विद्महे पुष्पबाणाय धीमहि ।  
तन्नोऽनङ्गः प्रचोदयादेषा मां पातुचोर्ध्वतः ॥ ३०॥  
  
इति ते कथितं विप्र ब्र्ह्ममन्त्रौघविग्रहम् ।  
त्रैलोक्यमङ्गलं नाम कवचं ब्रह्मरूपकम् ॥ ३१॥  
  
ब्रह्मणा कथितं पूर्वं नारायणमुखाच्छ्रुतम् ।  
तव स्नेहान्मयाख्यातं प्रवक्तव्यं न कस्यचित् ॥ ३२॥  
  
गुरुं प्रणम्य विधिवत्कवचं प्रपठेत्ततः ।  
सकृद्द्विस्त्रिर्यथाज्ञानं स हि सर्वतपोमयः ॥ ३३॥  
  
मन्त्रेषु सकलेष्वेव देशिको नात्र संशयः ।  
शतमष्टोत्तरं चास्य पुरश्चर्या विधिः स्मृतः ॥ ३४॥  
  
हवनादीन्दशांशेन कृत्वा तत्साधयेद्ध्रुवम् ।  
यदि स्यात्सिद्धकवचो विष्णुरेव भवेत्स्वयम् ॥ ३५॥  
  
मन्त्रसिद्धिर्भवेत्तस्य पुरश्चर्याविधानतः ।  
स्पर्धामुद्धूय सततं लक्ष्मीर्वाणी वसेत्ततः ॥ ३६॥  
  
पुष्पाञ्जल्यष्टकं दत्वा मूलेनैव पठेत्सकृत् ।  
दशवर्षसहस्राणि पूजायाः फलमाप्नुयात् ॥ ३७॥  
  
भूर्जे विलिख्याङ्गुलिकां स्वर्णस्थां धारयेद्यदि ।  
कण्ठे वा दक्षिणे बाहौ सोऽपि विष्णुर्न संशयः ॥ ३८॥  
  
अश्वमेधसहस्राणि वाजपेयशतानि च ।  
महादानानि यान्येव प्रादक्षिण्यं भुवस्तथा ॥ ३९॥  
  
कलां नार्हन्ति तान्येव सकृदुच्चारणात्ततः ।  
कवचस्य प्रसादेन जीवन्मुक्तो भवेन्नरः ॥ ४०॥  
  
त्रैलोक्यं क्षोभयत्येव त्रैलोक्यविजयी भवेत् ।  
इदं कवचमज्ञात्वा यजेद्यः पुरुषोत्तमम् ।  
शतलक्षं प्रजप्तोऽपि न मन्त्रस्तस्य सिद्ध्यति ॥ ४१॥  
  
इति श्री नारदपञ्चरात्रे ज्ञानामृतसारे त्रैलोक्यमङ्गलं  
नाम विष्णुकवचं सम्पूर्णम् ॥  
  
  
  
Encoded and proofread by Singanallur Ganesan singanallur at gmail.com  
Proofread by PSA Easwaran psaeaswaran at gmail.com  
lalitha parameswari parameswari.lalitha at gmail.com  
  
