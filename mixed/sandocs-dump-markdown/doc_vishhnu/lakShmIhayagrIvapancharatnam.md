---
Category: vishhnu, vishnu, lakShmI, pancharatna, devii, devI
File name: lakShmIhayagrIvapancharatnam.itx
Indexextra: (StotraSringeri)
Language: Sanskrit
Latest update: March 15, 2018
Location: doc_vishhnu
Proofread by: Rujuta rujuta5879 at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: vishhnu
Text title: lakShmIhayagrIvapancharatnam
Transliterated by: Rujuta rujuta5879 at gmail.com
engtitle: lakShmIhayagrIvapancharatnam
itxtitle: lakShmIhayagrIvapancharatnam
title: लक्ष्मीहयग्रीवपञ्चरत्नम्

---
  
 श्रीलक्ष्मीहयग्रीवपञ्चरत्नम्   
  
ज्ञानानन्दामलात्मा कलिकलुषमहातूलवातूलनामा    
सीमातीतात्मभूमा मम हयवदना देवता धावितारिः ।   
याता श्वेताब्जमध्यं प्रविमलकमलस्रग्धरादुग्धराशिः  
स्मेरा सा राजराजप्रभृतिनुतिपदं सम्पदं संविधत्ताम् ॥ १॥  
  
ताराताराधिनाथस्फटिकमणिसुधाहीरहाराभिरामा   
रामा रत्नाब्धिकन्याकुचलिकुचपरीरम्भसंरम्भधन्या ।  
मान्याऽनन्यार्हदास्यप्रणतततिपरित्राणसत्नात्तदीक्षा   
दक्षा साक्षात्कृतैषा सपदि हयमुखी देवता साऽवतान्नः ॥ २॥  
  
अन्तर्ध्वान्तस्य कल्यं निगमहृदसुरध्वंसनैकान्तकल्यं   
कल्याणानां गुणानां जलधिमभिनमद्बान्धवं सैन्धवास्यम् ।   
शुभ्रांशु भ्राजमानं दधतमरिदरौ पुस्तकं हस्तकञ्जैः   
भद्रां व्याख्यानमुद्रामपि हृदि शरणं याम्युदारं सदारम् ॥ ३॥   
  
वन्दे तं देवमाद्यं नमदमरमहारत्नकोटीरकोटी-  
वाटीनियत्ननिर्यद्घृणिगणमसृणीभूतपादांशुजातम्।  
श्रीमद्रामानुजार्यश्रुतिशिखरगुरुब्रह्मतन्त्रस्वतन्त्रैः   
पूज्यं प्राज्यं सभाज्यं कलिरिपुगुरुभिश्शश्वदश्वोत्तमाङ्गम् ॥ ४॥  
  
विद्या हृद्याऽनवद्या यदनघकरुणासारसारप्रसारात्   
धीराधाराधरायामजनि जनिमतां तापनिर्वापयित्री ।  
श्रीकृष्ण ब्रह्मतन्त्रादिमपदकलिजित्संयमीन्द्रार्चितं तत्   
श्रीमद्धामातिभूम प्रथयतु कुशलं श्रीहयग्रीवनाम ॥ ५॥  
  
इति श्रीकृष्णब्रह्मतन्त्रपरकालमहादेशिककृतिषु   
श्रीलक्ष्मीहयग्रीवपञ्चरत्नं नाम स्तोत्रं समाप्तम् ॥   
  
Encoded and proofread by Rujuta rujuta5879 at gmail.com  
  
