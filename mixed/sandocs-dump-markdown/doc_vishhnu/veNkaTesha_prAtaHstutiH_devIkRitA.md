---
Author: Traditional
Category: suprabhAta, vishhnu, venkateshwara, vishnu
Description-comments: Garuda Purana 3,25.47-59
File name: venkaTeshaprAtaHstutigaruDapurANa.itx
Language: Sanskrit
Latest update: August 4, 2012
Location: doc_vishhnu
Proofread by: Malleswara Rao Yellapragada malleswararaoy at yahoo.com and Avinash
  Sathaye
Send corrections to: Sanskrit@cheerful.com
Site access: https://sanskritdocuments.org
SubDeity: venkateshwara
Subject: philosophy/hinduism/religion
Sublocation: vishhnu
Text title: veNkaTesha prAtaH stuti devIkRita
engtitle: devI kRita shrI veNkaTesha prAtaH stuti
itxtitle: veNkaTesha prAtaHstutiH (devIkRitA)
title: वेण्कटेश प्रातःस्तुतिः (देवीकृइता)

---
  
 श्रीवेङ्कटेश प्रातःस्तुती देवीकृत   
  
सा द्वारदेशे श्रीनिवासस्य देवी स्वामिपुष्करिणीं ददृशे कैश्च सार्धम् ।  
स्वामिन्हरे श्रीनिवासेति सा तं ब्रह्मादीनां तारकं सम्प्रदध्यौ ॥ १॥  
  
देवैः सार्धं पालनार्थं च विष्णुरस्त्येव नित्यं पुष्करिण्यां जलेषु ।  
अतः स्वामिपुष्करिणीति चाहुस्तत्र स्नानं कन्यकान्याश्च चक्रुः ॥ २॥  
  
शुचिर्भूत्वा श्रीनिवासं च देवास्तप्तुं विविशुः शुद्धभक्त्या खगेन्द्र ।  
यथोपदिष्टं गुरुणा तथैव चक्रे कन्याश्च सर्वं खगेन्द्र ॥ ३॥  
  
तदा हरिर्दर्शयामास तस्यै स्वकं रूपं सुप्रतीके सुपूर्णम् ।  
सा कन्यका श्रीनिवासस्य रूपं ददर्श भक्त्या स्वमनोऽभिरामम् ॥ ४॥  
  
सुवर्णचित्रं वसनं वसानं सोष्णीषकं कञ्चुकं सन्दधानम् ॥ ५॥  
  
मृगोत्थमदगन्धेन सुरभीकृतदिङ्मुखम् ।  
पुण्डरीकविशालाक्षं कम्बुग्रीवं महाभुजम् ॥ ६॥  
  
हेमयज्ञोपवीताङ्गं साक्षात्कन्दर्पसन्निभम् ।  
जगन्मोहनसौन्दर्ये कोमलाङ्गं मनोहरम् ॥ ७॥  
  
दृष्ट्वा च कन्या मुमुदे रोमाञ्चितसुगात्रका ॥ ८॥  
  
तद्दर्शनाह्लादपरिप्लुताशया प्रेम्णाथ रोमाश्रुकुलाकुलेक्षणा ।  
ननर्त देवी पुरतस्तस्य विष्णोः सा ध्वस्तदोषा परमादरेण ।  
आनन्द मां पाहि सुखं च दत्त्वा मुकुन्द मां पाहि विमुक्तिदानात् ॥ ९॥  
  
मां पाहि नित्यं ह्यरविन्दनेत्र प्रसन्नदृष्ट्या करुणासुधार्द्र ।  
गोविन्द गोविन्द सुदुःखितां मां ज्ञानादिदानेन हि पाहि नित्यम् ॥ १०॥  
  
जनार्दन त्वं हि सुदुष्टसङ्गान्कामादिरूपान्सततं वर्जयित्वा ।  
हरे हरे मां सततं पाहि दैत्यान्समाहृत्य प्रबलान्विघ्नरूपान् ॥ ११॥  
  
रमेश मां पाहि चतुर्मुखेश विश्वेश मां पाहि सरस्वतीश ।  
रमेश मां पाहि निदानमूर्ते वृन्दारवृन्दैर्वन्दितपादपद्म ॥ १२॥  
  
एवं तु नत्वा परमादरेण तुष्टाव विष्णुं परमं पुराणम् ।  
लक्ष्म्या सदा येऽविदिता गुणाश्च असङ्ख्याताः सन्ति विष्णौ च वीश ॥ १३॥  
  
तेषां सकाशादतिबाहुल्यसङ्ख्या गुणा हरौ तेऽविदिता वै रमायाः ।  
अतो हरे स्तवने क्वास्ति शक्तिस्तथापि यत्नं स्तवने ते करिष्ये ॥ १४॥  
  
तव प्रसादाच्च रमाप्रसादाद्विधिप्रसादात्भारतीशप्रसादात् ।  
रुद्रप्रसादात्स्तवनं ते करिष्ये तथापि विष्णो मयि शान्तिं कुरुष्व ॥ १५॥  
  
यदि प्रसन्नोऽसि मयि त्वमीश त्वत्पादमूले देहि भक्तिं सदैव ।  
त्वद्दर्शनाद्देव शुभाशुभं च नष्टं मदीयं ह्यशुभं च नित्यम् ॥ १६॥  
  
त्वन्मायया नष्टमिमं च लोकं मदेन मत्तं बधिरं चान्धभूतम् ।  
ऐश्वर्ययोगेन च यो हि मूको जातः सदा दीनगुर्वादिकेषु ॥ १७॥  
  
मां देहि ऐश्वर्यमनुत्तमं त्वत्पादारविन्दस्य विरुद्धभूतम् ।  
त्वं देव मे देहि सतां च सङ्गं तव स्वरूपप्रतिपादकानाम् ॥ १८॥  
  
पुत्रादीनामैहिकं वासुदेव दग्ध्वा च मे देहि पादारविन्दे ।  
सद्वैष्णवे क्रियमाणं च कोपं दग्ध्वा च मे देहि पादारविन्दे ॥ १९॥  
  
द्रव्यादिके क्रियमाणं च लोभं दग्ध्वा वै मे देहि पादाब्जमूले ।  
पुत्रादिके क्रियमाणं च मोहं दग्ध्वा च मे देहि पादाब्जमूले ॥ २०॥  
  
विद्यापुत्रद्रव्यजातं मदं च दग्ध्वा च मे देहि पादाब्जमूले ।  
सद्वैष्णवासहमानस्वरूपं दग्ध्वा मात्सर्यं पाहि मां वेङ्कटेश ॥ २१॥  
  
मन्त्रं च मे देहि निदानमूर्ते येनैव मे स्यात्तव सङ्गश्च भूयः ।  
नान्यं वृणे तव पादाब्जसङ्गात्तदेव मे देहि मम प्रसन्नः ॥ २२॥  
  
इतीरितः श्रीनिवासः प्रसन्न उवाच देवो ह्यमृतस्त्रवं च ।  
अत्रैव कन्ये प्रजपस्व मन्त्रं सुगोप्यरूपं परमादरेण ॥ २३॥  
  
वक्ष्यामि मन्त्रं परमादरेण शृण्वद्य भक्त्या परमादरेण ।  
अन्तःस्थमन्त्यं ह्याद्यसंयुक्तमेव सबिन्दु तद्वत्स्पर्शकाद्येन युक्तम् ॥ २४॥  
  
एकारयुक्तं प्रथमान्तःस्थयुक्तं समत्रिकोणे चोष्मणा संयुतं च ।  
तकारसक्तं स्पर्शमन्तः स्थयुक्तमाद्यन्त ओङ्कारसमन्वितं च ॥ २५॥  
  
अनेन मन्त्रेण तवेप्सितं च भवेद्धि कन्ये नात्र विचार्यमस्ति ।  
एवं स उक्त्वा श्रीनिवासो हरिस्तु प्रतीकवद्दर्शयामास रूपम् ॥ २६॥  
  
नत्वा तु सा श्रीनिवासं च देवी उवास ह स्वामिसरःसमीपे ।  
तस्मिन्दिने ब्राह्मणादींश्च सर्वान्सन्तर्पयामास च षड्रसान्नैः ॥ २७॥  
  
सायङ्काले श्रीनिवासस्य दृष्ट्वा उत्साहरूपैः श्रीनिवासप्रतीकैः ।  
साकं भक्त्या सम्प्रणम्याथ देवी प्रदक्षिणं श्रीनिवासस्य सुष्ठु ॥ २८॥  
  
ननर्त देवी सुप्रतीकस्य चाग्रे लज्जां त्यक्त्वा जय देवेति चोक्त्वा ।  
आनृत्तकाले च हरेश्च वक्त्रं दृष्ट्वा च दृष्ट्या तु परं ननर्त ॥ २९॥  
  
ममाद्य गात्रं पावितं श्रीनिवास ममाद्य नेत्रं सफलं सम्बभूव ।  
ममाद्य पादौ सार्थकौ चैव जातौ प्रदक्षिणं श्रीनिवासेश कृत्वा ॥ ३०॥  
  
हस्तौ च मे सार्थकावद्य जातौ अग्रे कृत्वा हस्तशब्दं मुरारेः ।  
एवं वदन्ती प्रीणयन्ती च देवं जगाम सा स्तोत्रवचः कदम्बैः ॥ ३१॥  
  
देवास्तदा दुन्दुम्भयो विनेदिरे तन्मस्तके पुष्पवृष्टिं च चक्रुः ।  
तस्मिन्काले उभयोः पार्श्वयोश्च नृत्यं चक्रुर्देवतावारनार्यः ॥ ३२॥  
  
तथैव तास्तलशब्दं च कृत्वा तदा सर्वा नमनं चापि चक्रुः ।  
आनन्दशैले सर्वदा त्वित्थमेव सा सर्वदा नर्तयन्ती च वीन्द्र ॥ ३३॥  
  
आनन्दमग्ना सापि देवी जगाम स्वमाश्रमं जैगिषव्येण सार्धम् ।  
यात्रामेवं ये न कुर्वन्ति वीन्द्र तेषां च सर्वं निष्फलं चाहुरार्याः ॥ ३४॥  
  
गत्वाश्रमं जैगिषव्येण सार्धं गुरुं त्वपृच्छद्वेङ्कटेशस्य मन्त्रम् ।  
मन्त्रस्यार्थं ब्रूहि मे जैगिषव्य मन्त्रावृत्तिं कुर्वतां वै फलाय ॥ ३५॥  
  
जैगीषव्य उवाच ।  
शृणुष्व भद्रे वेङ्कटेशस्य नाम्नस्त्वर्थं श्रुत्वा हृदये सन्निधत्स्व ॥ ३६॥  
  
विति ह्युत्तमवाची स्याद्येति ज्ञानमुदाहृतम् ।  
ककारः सुखवाची स्याट्टेति चित्तमुदाहृतम् ॥ ३७॥  
  
ईशत्वमात्मवाचि स्यादेवं ज्ञेयं तु कन्यके ।  
पूर्णज्ञानं सुखं वित्तं व्याप्तत्वाद्व्यङ्कटाभिधः ॥ ३८॥  
  
व्य (वे) मिन्द्रियादिकं प्रोक्तं व्यङ्गभूतं हरौ यतः ।  
कटश्च समुदायार्थो व्यं (वें) कटश्चेन्द्रियौघकः ॥ ३९॥  
  
स्वस्मिन्प्रेरयते यस्मात्तस्माद्व्यङ्कटनामकः ।  
विषये प्रेषयेन्नित्यमतो व्यङ्कटनामकः ॥ ४०॥  
  
विशिष्टज्ञानरूपत्वाद्व्येति मुक्ताः सदा स्मृताः ।  
मुक्तानां च समूहस्तु व्यङ्कटेति प्रकीर्तितः ॥ ४१॥  
  
सदा मुक्तसमूहानामीशत्वाद्व्यङ्कटाभिधः ।  
लिङ्गदेहमतो जीवो व्यङ्कटेति समाहृतः ॥ ४२॥  
  
लिङ्गानां चैव स्वामित्वाद्व्यङ्कटेशेति सञ्ज्ञितः ।  
दैत्यानां च समूहास्तु ज्ञानादिविधुरा यतः ।  
अतो दैत्यसमूहस्तु व्यङ्कटेति प्रकीर्तितः ॥ ४३॥  
  
तेषां संहरणे ईशस्त्वतो व्यङ्कटनामकः ।  
आनन्दस्य विरुद्धत्वात्कामक्रोधादयो गुणाः ॥ ४४॥  
  
व्यङ्कटा इति सम्प्रोक्तास्तेषां नाशयिता प्रभुः ।  
अतस्तु व्यङ्कटेशाख्य एवं ज्ञात्वा जपं कुरु ॥ ४५॥  
  
एवं व्यङ्कटमाहात्म्यं श्रुत्वा देवी खगेश्वर ।  
निद्रां चकार तत्रैव रात्रौ पित्रा सहैव च ।  
ब्राह्मे मुहूर्ते चोत्थाय हृदि सस्मार कन्यका ॥ ४६॥  
  
(व्यङ्कटेशस्य प्रातः स्तुतिः) ।  
श्रीव्यङ्कटेशश्च नृसिंहमूर्तिः श्रीवरदराजश्च वराहमूर्तिः ।  
श्रीरङ्गशायी च अनन्तशायी कुर्वन्तु सर्वे मम सुप्रभातम् ॥ ४७॥  
  
श्रीकृष्णमूर्तिश्च गदाधरश्च श्रीविष्णुपादस्तु प्रयागवासः ।  
नारायणः श्रीबदरीनिवासः कुर्वन्तु सर्वे मम सुप्रभातम् ॥ ४८॥  
  
दामोदरो वै त्रिजगन्निवासः श्रीपाण्डुरङ्गश्च नृसिंहदेवः ।  
श्रीरामदेवश्च अमोघवासः कुर्वन्तु सर्वे मम सुप्रभातम् ॥ ४९॥  
  
श्रीधर्मपुत्रश्च नृसिंहमूर्तिः श्रीपिप्पलस्थश्च मुहल्लवासः ।  
कोलानृसिंहः शूर्पकारस्थ सिंहः कुर्वन्तु सर्वे मम सुप्रभातम्  ॥ ५०॥  
  
चतुर्मुखश्चारुसरस्वती च स्वभारती शर्वसुपर्णशेषाः ।  
उमामहेन्द्रश्च शचीमुखास्ताः कुर्वन्तु सर्वे मम सुप्रभातम्  ॥ ५१॥  
  
द्वारावती काशिकावन्तिका च प्रयागकाञ्च्यौ मथुरापुरी च ।  
मायावती हस्तिमती पुरी च कुर्वन्तु सर्वे मम सुप्रभातम्  ॥ ५२॥  
  
भागीरथी चैव सरस्वती च गोदावरी सिन्धुकृष्णे च वेणी ।  
कलिन्दकन्या यमुना च नर्मदा कुर्वन्तु सर्वे मम सुप्रभातम्  ॥ ५३॥  
  
वितस्तिकावेरिसतुङ्गभद्राः सुवञ्जरा भीमरथी विपाशा ।  
सुताम्रपर्णी च पिनाकिनी च कुर्वन्तु सर्वे मम सुप्रभातम्  ॥ ५४॥  
  
स्वामिपुष्करिणी चैव सुवर्णमुखरी तथा ।  
श्रीपाण्डवी तौम्बरुश्च कपिला पापनाशनी ॥ ५५॥  
  
गुरुर्वसिष्ठः क्रतुरङ्गिराश्च मनुः पुलस्त्यः पुलहश्च गौतमः ।  
रैभ्यो मरीचिश्च्यवनश्च दक्षः कुर्वन्तु सर्वे मम सुप्रभातम् ॥ ५६॥  
  
सप्तार्णवाः सप्त कुलाचलाश्च द्वीपाश्च सप्तोपवनानि सप्त ।  
भूरादिकानि भुवनानि सप्त कुर्वन्तु सर्वे मम सुप्रभातम् ॥ ५७॥  
  
मान्धाता नहुषोऽम्बरीषसगरौ राजा नलो धर्मराट्-  
प्रह्लादः क्रतुराड्विभीषणगयौ व्यासो हनूमानपि ।  
अश्वत्थाम कृपावुमा द्रुपदजा श्रीजानकी तारका  
मन्दोदर्यखिलाः प्रभातसुमहं कुर्वन्तु नित्यं हरे ॥ ५८॥  
  
अश्वत्थस्य वनानि किं च तुलसीधात्रीवनानि प्रभो  
पुन्नागस्य वनानि चम्पकवनान्यन्यानि पुष्पाणि च ।  
मन्दारस्य वनानि यानि च हरेः सौगन्धिकान्यप्यहो  
नित्यं तानि दिशन्तु मत्प्रमुदितं श्रीवेङ्कटेश प्रभो ॥ ५९॥  
  
एवं स्मृत्वा श्रीनिवासस्य देवी कृत्वा शौचं जैगिषव्येण साकम् ।  
स्नातुं ययौ पुष्करिणीं हरेश्च स्नानं सम्यक्तत्र चकार देशे ।  
सम्यग्जप्त्वा व्यङ्कटेशस्य मन्त्रमुवाच सा जैगिषव्यं गुरुं च ॥ ६०॥  
  
इति श्रीगारुडे महापुराणे उत्तरखण्डे तृतीयांशे ब्रह्मकाण्डे  
देवी कृतवेङ्कटेशदर्शनतत्स्तुत्यादिवर्णनं नाम पञ्चविंशोध्यायः ॥  
  
  
  
  
  
Garuda Purana 3,25.1-60  
Proofread by YV Malleswara Rao malleswararaoy at yahoo.com  
and Avinash Sathye  
  
  
