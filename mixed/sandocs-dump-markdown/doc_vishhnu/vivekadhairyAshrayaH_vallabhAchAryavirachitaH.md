---
Author: vallabhAchArya
Category: vishhnu, krishna, puShTimArgIya, vallabhaachaarya
Description/comments: puShTimArgIya stotraratnAkara
File name: vivekadhairyAshrayaH.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: vivekadhairyAshrayaH
engtitle: vivekadhairyAshrayaH
itxtitle: vivekadhairyAshrayaH (vallabhAchAryavirachitaH)
title: विवेकधैर्याश्रयः (वल्लभाचार्यविरचितः)

---
  
 विवेकधैर्याश्रयः   
  
विवेकधैर्ये सततं रक्षणीये तथाश्रयः ।  
विवेकस्तु हरिः सर्वं निजेच्छातः करिष्यति ॥ १॥  
  
प्रार्थिते वा ततः किं स्यात् स्वाम्यभिप्रायसंशयात् ।  
सर्वत्र तस्य सर्वं हि सर्वसामर्थ्यमेव च ॥ २॥  
  
अभिमानश्च सन्त्याज्यः स्वाम्यधीनत्वभावनात् ।  
विशेषतश्चेदाज्ञा स्यादन्तःकरणगोचरः ॥ ३॥  
  
तदा विशेषगत्यादि भाव्यं भिन्नं तु दैहिकात् ।  
आपद्गत्यादिकार्येषु हठस्त्याज्यश्च सर्वथा ॥ ४॥  
  
अनाग्रहश्च सर्वत्र धर्माधर्माग्रदर्शनम् ।  
विवेकोऽन्यं समाख्यातो धैर्यं तु विनिरूप्यते ॥ ५॥  
  
त्रिदुःखसहनं धैर्यमामृतेः सर्वतः सदा ।  
तक्रवद्देहवद्भाव्यं जडवद्गोपभार्यवत् ॥ ६॥  
  
प्रतीकारो यदृच्छातः सिद्धश्चेन्नाग्रही भवेत् ।  
भार्यादीनां तथान्येषामसतश्चाक्रमं सहेत् ॥ ७॥  
  
स्वयमिन्द्रियकार्याणि कायवाङ्मनसा त्यजेत् ।  
अशूरेणापि कर्तव्यं स्वस्यासामर्थ्यभावनात् ॥ ८॥  
  
अशक्ये हरिरेवास्ति सर्वमाश्रयतो भवेत् ।  
एतत्सहनमत्रोक्तमाश्रयोऽतो निरूप्यते ॥ ९॥  
  
ऐहिके पारलोके च सर्वथा शरणं हरिः ।  
दुःखहानौ तथा पापे भये कामाद्यपूरणे ॥ १०॥  
  
भक्तद्रोहे भक्त्यभावे भक्तेश्चातिक्रमे कृते ।  
अशक्ये वा सुशक्ये वा सर्वथा शरणं हरिः ॥ ११॥  
  
अहङ्कारकृते चैव पोष्यपोषणरक्षणे ।  
पोष्यातिक्रमणे चैव तथान्तेवास्यतिक्रमे ॥ १२॥  
  
अलौकिकमनःसिद्धौ सर्वार्था शरणं हरिः ।  
एवं चित्ते सदा भाव्यं वाचा च परिकीर्तयेत् ॥ १३॥  
  
अन्यस्य भजनं तत्र स्वतो गमनमेव च ।  
प्रार्थना कार्यमात्रेऽपि ततोऽन्यत्र विवर्जयेत् ॥ १४॥  
  
अविश्वासो न कर्तव्यः सर्वथा बाधकस्तु सः ।  
ब्रह्मास्त्रचातकौ भाव्यौ प्राप्तं सेवेत निर्ममः ॥ १५॥  
  
यथाकथञ्चित्कार्याणि कुर्यादुच्चावचान्यपि ।  
किं वा प्रोक्तेन बहुना शरणं भावयेद्धरिम् ॥ १६॥  
  
एवमाश्रयणं प्रोक्तं सर्वेषां सर्वदा हितम् ।  
कलौ भक्त्यादिमार्गा हि दुःसाध्या इति मे मतिः ॥ १७॥  
  
इति श्रीवल्लभाचार्यविरचितो विवेकधैर्याश्रयः समाप्तः ।  
  
  
Proofread by PSA Easwaran psaeaswaran at gmail.com  
  
