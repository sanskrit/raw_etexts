---
Acknowledge-Permission: Mahaperiaval Trust
Category: vishhnu, dashAvatAra
Description/comments: Edited by S. V. Radhakrishna Shastriji
File name: narasiMhastutiHprahlAda.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: narasiMhastutiHprahlAda
engtitle: narasiMhastutiHprahlAda
itxtitle: narasiMhastutiHprahlAda (prahlAdavirachitA)
title: नरसिंहस्तुतिःप्रह्लाद (प्रह्लादविरचिता)

---
  
 श्रीनरसिंहस्तुतिःप्रह्लाद   
  
(प्रह्लादकृता - श्रीमद्भागवततः)  
प्रह्लाद उवाच -  
ब्रह्मादयः सुरगणा मुनयोऽथ सिद्धाः  
सत्त्वैकतानमतयो वचसां प्रवाहैः ।  
नाराधितुं पुरुगणैरधुनापि पिप्रुः  
किं तोष्टुमर्हति स मे हरिरुग्रजातेः ॥ १॥  
  
मन्ये धनाभिजनरूपतपःश्रुतौज-  
स्तेजःप्रभावबलपौरुषबुद्धियोगाः ।  
नाराधनाय हि भवन्ति परस्य पुंसो  
भक्त्या तुतोष भगवान्गजयूथपाय ॥ २॥  
  
विप्राद्विषड्गुणयुतादरविन्दनाभ-  
पादारविन्दविमुखात् श्वपचं वरिष्ठम् ।  
मन्ये तदर्पितमनोवचनेहितार्थ-  
प्राणं पुनाति स कुलं न तु भूरिमानः ॥ ३॥  
  
नैवात्मनः प्रभुरयं निजलाभपूर्णो  
मानं जनादविदुषः करुणो वृणीते ।  
यद्यज्जनो भगवते विदधीत मानं  
तच्चात्मने प्रतिमुखस्य यथा मुखश्रीः ॥ ४॥  
  
तस्मादहं विगतविक्लव ईश्वरस्य  
सर्वात्मना महि गृणामि यथामनीषम् ।  
नीचोऽजया गुणविसर्गमनुप्रविष्टः  
पूयेत येन हि पुमाननुवर्णितेन ॥ ५॥  
  
सर्वे ह्यमी विधिकरास्तव सत्त्वधाम्नो  
ब्रह्मादयो वयमिवेश न चोद्विजन्तः ।  
क्षेमाय भूतय उतात्मसुखाय चास्य  
विक्रीडितं भगवतो रुचिरावतारैः ॥ ६॥  
  
तद्यच्छ मन्युमसुरश्च हतस्त्वयाद्य  
मोदेत साधुरपि वृश्चिकसर्पहत्त्या ।  
लोकाश्च निर्वृतिमिताः प्रतियन्ति सर्वे  
रूपं नृसिंह विभयाय जनाः स्मरन्ति ॥ ७॥  
  
नाहं बिभेम्यजित तेऽतिभयानकास्य-  
जिह्वार्कनेत्रभ्रुकुटीरभसोग्रदंष्ट्रात् ।  
आन्त्रस्रजः क्षतजकेसरशङ्कुकर्णा-  
न्निर्ह्रादभीतदिगिभादरिभिन्नखाग्रात् ॥ ८॥  
  
त्रस्तोऽस्म्यहं कृपणवत्सल दुःसहोग्र-  
संसारचक्रकदनाद्ग्रसतां प्रणीतः ।  
बद्धः स्वकर्मभिरुशत्तम तेऽङ्घ्रिमूलं  
प्रीतोऽपवर्गशरणं ह्वयसे कदा नु ॥ ९॥  
  
यस्मात्प्रियाप्रियवियोगसयोगजन्म-  
शोकाग्निना सकलयोनिषु दह्यमानः ।  
दुःखौषधं तदपि दुःखमतद्धियाऽहं  
भूमन्भ्रमामि वद मे तव दास्ययोगम् ॥ १०॥  
  
सोऽहं प्रियस्य सुहृदः परदेवताया  
लीलाकथास्तव नृसिंह विरिञ्चगीताः ।  
अञ्जस्तितर्म्यनुगृणन्गुणविप्रमुक्तो  
दुर्गाणि ते पदयुगालयहंससङ्गः ॥ ११॥  
  
बालस्य नेह शरणं पितरौ नृसिंह  
नार्तस्य चागदमुदन्वति मज्जतो नौः ।  
तप्तस्य तत्प्रतिविधिर्य इहाञ्जसेष्ट-  
स्तावद्विभो तनुभृतां त्वदुपेक्षितानाम् ॥ १२॥  
  
यस्मिन्यतो यर्हि येन च यस्य यस्माद्-  
यस्मै यथा यदुत यस्त्वपरः परो वा ।  
भावः करोति विकरोति पृथक्स्वभावः  
सञ्चोदितस्तदखिलं भवतः स्वरूपम् ॥ १३॥  
  
माया मनः सृजति कर्ममयं बलीयः  
कालेन चोदितगुणानुमतेन पुंसः ।  
छन्दोमयं यदजयार्पितषोडशारं  
संसारचक्रमज कोऽतितरेत्त्वदन्यः ॥ १४॥  
  
स त्वं हि नित्यविजितात्मगुणः स्वधाम्ना  
कालो वशीकृतविसृज्यविसर्गशक्तिः ।  
चक्रे विसृष्टमजयेश्वर षोडशारे  
निष्पीड्यमानमुपकर्ष विभो प्रपन्नम् ॥ १५॥  
  
दृष्टा मया दिवि विभोऽखिलधिष्ण्यपाना-  
मायुः श्रियो विभव इच्छति याञ्जनोऽयम् ।  
येऽस्मत्पितुः कुपितहासविजृम्भितभ्रू-  
विस्फूर्जितेन लुलिताः स तु ते निरस्तः ॥ १६॥  
  
तस्मादमूस्तनुभृतामहमाशिषो ज्ञ  
आयुः श्रियं विभवमैन्द्रियमा विरिञ्चात् ।  
नेच्छामि ते विलुलितानुरुविक्रमेण  
कालात्मनोपनय मां निजभृत्यपार्श्वम् ॥ १७॥  
  
कुत्राशिषः श्रुतिसुखा मृगतृष्णिरूपाः  
क्वेदं कलेवरमशेषरुजां विरोहः ।  
निर्विद्यते न तु जनो यदपीति विद्वान्  
कामानलं मधुलवैः शमयन्दुरापैः ॥ १८॥  
  
क्वाहं रजःप्रभव ईश तमोऽधिकेऽस्मिन्  
जातः सुरेतरकुले क्व तवानुकम्पा ।  
न ब्रह्मणो न तु भवस्य न वै रमाया  
यन्मेऽर्पितः शिरसि पद्मकरः प्रसादः ॥ १९॥  
  
नैषा परावरमतिर्भवतो ननु स्या-  
ज्जन्तोर्यथाऽऽत्मसुहृदो जगतस्तथापि ।  
संसेवया सुरतरोरिव ते प्रसादः  
सेवानुरूपमुदयो न परावरत्वम् ॥ २०॥  
  
एवं जनं निपतितं प्रभवाहिकूपे  
कामाभिकाममनु यः प्रपतन्प्रसङ्गात् ।  
कृत्वाऽऽत्मसात्सुरर्षिणा भगवन् गृहीतः  
सोऽयं कथं नु विसृजे तव भृत्यसेवाम् ॥ २१॥  
  
मत्प्राणरक्षणमनन्त पितुर्वधश्च  
मन्ये स्वभृत्यऋषिवाक्यमृतं विधातुम् ।  
खड्गं प्रगृह्य यदवोचदसद्विधित्सु-  
स्त्वामीश्वरो मदपरोऽवतु कं हरामि ॥ २२॥  
  
एकस्त्वमेव जगदेतदमुष्य यत्त्व-  
माद्यन्तयोः पृथगवस्यसि मध्यतश्च ।  
सृष्ट्वा गुणव्यतिकरं निजमाययेदं  
नानेव तैरवसितस्तदनुप्रविष्टः ॥ २३॥  
  
त्वं वा इदं सदसदीश भवांस्ततोऽन्यो  
माया यदात्मपरबुद्धिरियं ह्यपार्था ।  
यद्यस्य जन्म निधनं स्थितिरीक्षणं च  
तद्वै तदेव वसुकालवदष्टितर्वोः ॥ २४॥  
  
न्यस्येदमात्मनि जगद्विलयाम्बुमध्ये  
शेषेऽऽत्मना निजसुखानुभवो निरीहः ।  
योगेन मीलितदृगात्मनिपीतनिद्र-  
स्तुर्ये स्थतो न तु तमो न गुणांश्च युङ्क्षे ॥ २५॥  
  
तस्यैव ते वपुरिदं निजकालशक्त्या  
सञ्चोदितप्रकृतिधर्मण आत्मगूढम् ।  
अम्भस्यनन्तशयनाद्विरमत्समाधे-  
र्नाभेरभूत् स्वकणिकावटवन्महाब्जम् ॥ २६॥  
  
तत्सम्भवः कविरतोऽन्यदपश्यमान-  
स्त्वां बीजमात्मनि ततं स्वबहिर्विचिन्त्य ।  
नाविन्ददब्दशतमप्सु निमज्जमानो  
जातेऽङ्कुरे कथमु होपलभेत बीजम् ॥ २७॥  
  
स त्वात्मयोनिरतिविस्मत आस्थितोऽब्जं  
कालेन तीव्रतपसा परिशुद्धभावः ।  
त्वामात्मनीश भुवि गन्धमिवातिसूक्ष्मं  
भूतेन्द्रियाशयमये विततं ददर्श ॥ २८॥  
  
एवं सहस्रवदनाङ्घ्रिशिरः करोरु-  
नासास्यकर्णनयनाभरणायुधाढ्यम् ।  
मायामयं सदुपलक्षितसन्नवेशं  
दृष्ट्वा महापुरुषमाप मुदं विरिञ्चः ॥ २९॥  
  
तस्मै भवान्हयशिरस्तनुवं च बिभ्रद्-  
वेदद्रुहावतिबलौ मधुकैटभाख्यौ ।  
हत्वाऽऽनयच्छ्रुतिगणांस्तु रजस्तमश्च  
सत्त्वं तव प्रियतमां तनुमामनन्ति ॥ ३०॥  
  
इत्थं नृतिर्यगृषिदेवझषावतारै-  
र्लोकान् विभावयसि हंसि जगत्प्रतीपान् ।  
धर्मं महापुरुष पासि युगानुवृत्तं  
छन्नः कलौ यदभवस्त्रियुगोऽथ स त्वम् ॥ ३१॥  
  
नैतन्मनस्तव कथासु विकुण्ठनाथ  
सम्प्रीयते दुरितदुष्टमसाधु तीव्रम् ।  
कामातुरं हर्षशोकभयैषणार्तं  
तस्मिन्कथं तव गतिं विमृशामि दीनः ॥ ३२॥  
  
जिह्वैकतोऽच्युत विकर्षति मावितृप्ता  
शिश्नोऽन्यतस्त्वगुदरं श्रवणं कुतश्चित् ।  
घ्राणोऽन्यतश्चपलदृक् क्व च कर्मशक्ति-  
र्बह्व्यः सपत्न्य इव गेहपतिं लुनन्ति ॥ ३३॥  
  
एवं स्वकर्मपतितं भववैतरण्या-  
मन्योन्यजन्ममरणाशनभीतभीतम् ।  
पश्यञ्जनं स्वपरविग्रहवैरमैत्रं  
हन्तेति पारचर पीपृहि मूढमद्य ॥ ३४॥  
  
को न्वत्र तेऽखिलगुरो भगवन्प्रयास  
उत्तारणेऽस्य भवसम्भवलोपहेतोः ।  
मूढेषु वै महदनुग्रह आर्तबन्धो  
किं तेन ते प्रियजनाननुसेवतां नः ॥ ३५॥  
  
नैवोद्विजे पर दुरत्ययवैतरण्या-  
स्त्वद्वीर्यगायनमहामृतमग्नचित्तः ।  
शोचे ततो विमुखचेतस इन्द्रियार्थ-  
मायासुखाय भरमुद्वहतो विमूढान् ॥ ३६॥  
  
प्रायेण देव मुनयः स्वविमुक्तिकामा  
मौनं चरन्ति विजने न परार्थनिष्ठाः ।  
नैतान्विहाय कृपणान्विमुमुक्ष एको  
नान्यं त्वदस्य शरणं भ्रमतोऽनुपश्ये ॥ ३७॥  
  
यन्मैथुनादि गृहमेधिसुखं हि तुच्छं  
कण्डूयनेन करयोरिव दुःखदुःखम् ।  
तृप्यन्ति नेह कृपणा बहुदुःखभाजः  
कण्डूतिवन्मनसिजं विषहेत धीरः ॥ ३८॥  
  
मौनव्रतश्रुततपोऽध्ययनस्वधर्म-  
व्याख्यारहोजपसमाधय आपवर्ग्याः ।  
प्रायः परं पुरुष ते त्वजितेन्द्रियाणां  
वार्ता भवन्त्युत न वात्र तु दाम्भिकानाम् ॥ ३९॥  
  
रूपे इमे सदसती तव वेदसृष्टे  
बीजाङ्कुराविव न चान्यदरूपकस्य ।  
युक्ताः समक्षमुभयत्र विचिन्वते त्वां  
योगेन वह्निमिव दारुषु नान्यतः स्यात् ॥ ४०॥  
  
त्वं वायुरग्निरवनिर्वियदम्बुमात्राः  
प्राणेन्द्रयाणि हृदयं चिदनुग्रहश्च ।  
सर्वं त्वमेव सगुणो विगुणश्च भूमन्  
नान्यत् त्वदस्त्यपि मनोवचसा निरुक्तम् ॥ ४१॥  
  
नैते गुणा न गुणिनो महदादयो ये  
सर्वे मनःप्रभृतयः सहदेवमर्त्याः ।  
आद्यन्तवन्त उरुगाय विदन्ति हि त्वा-  
मेवं विमृश्य सुधियो विरमन्ति शब्दात् ॥ ४२॥  
  
तत्तेऽर्हत्तम नमःस्तुतिकर्मपूजाः  
कर्म स्मृतिश्चरणयोः श्रवणं कथायाम् ।  
संसेवया त्वयि विनेति षडङ्गया किं  
भक्तिं जनः परमहंसगतौ लभेत ॥ ४३॥  
  
इति प्रह्लादकृता श्रीनरसिंहस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
