---
Author: yAmunachArya
Category: vishhnu, krishna, vishnu, yAmunAchArya
File name: stotraratnaAlavandAra.itx
Indexextra: (English)
Language: Sanskrit
Latest update: February 21, 2018
Location: doc_vishhnu
Proofread by: Rajnarayanan C K krajnara at gmail.com, PSA Easwaran
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: stotraratnam athavA AlavandArastotram
Transliterated by: Rajnarayanan C K krajnara at gmail.com
engtitle: Stotraratnam or Alavandarastotram
itxtitle: stotraratnaM athavA AlavandArastotram (yAmunamunivirachitam)
title: स्तोत्ररत्नं अथवा आलवन्दारस्तोत्रम् (यामुनमुनिविरचितम्)

---
  
 स्तोत्ररत्नं अथवा आलवन्दारस्तोत्रम्   
  
स्वादयन्निह सर्वेषां त्रय्यन्तार्थं सुदुर्ग्रहम् ।  
स्तोत्रयामास योगीन्द्रस्तं वन्दे यामुनाह्वयम् ॥  
  
नमो नमो यामुनाय यामुनाय नमो नमः ।  
नमो नमो यामुनाय यामुनाय नमो नमः ॥  
  
नमो यामुनपादाब्जरेणुभिः पावितात्मने ।  
विदिताखिल वेद्याय गुरवे विदितात्मने ॥  
  
नमोऽचिन्त्याद्भुताक्लिष्ट ज्ञानवैराग्यराशये ।  
नाथाय मुनयेऽगाधभगवद्भक्तिसिन्धवे ॥ १॥  
  
तस्मै नमो मधुजिदङ्घ्रिसरोजतत्त्वज्ञानानुरागमहिमातिशयान्तसीम्ने ।  
नाथाय नाथमुनयेऽत्र परत्र चापि नित्यं यदीयचरणौ शरणं मदीयम् ॥ २॥  
  
भूयो नमोऽपरिमिताच्युतभक्तितत्त्व-  
ज्ञानामृताब्धिपरिवाहशुभैर्वचोभिः ।  
लोकेऽवतीर्णपरमार्थसमग्रभक्ति-  
योगाय नाथमुनये यमिनां वराय ॥ ३॥  
  
तत्त्वेन यश्चिदचिदीश्वरतत्स्वभावभोगापवर्गतदुपायगतीरुदारः ।  
सन्दर्शयन्निरममीत पुराणरत्नं तस्मै नमो मुनिवराय पराशराय ॥ ४॥  
  
माता पिता युवतयस्तनया विभूतिस्सर्वं यदेव नियमेन मदन्वयानाम् ।  
आद्यस्य नः कुलपतेर्वकुलाभिरामं श्रीमत्तदङ्घ्रियुगलं प्रणमामि मूर्ध्ना ॥ ५॥  
  
यन्मूर्ध्नि मे श्रुतिशिरस्सु च भाति यस्मि-  
न्नस्मन्मनोरथपथस्सकलस्समेति ।  
स्तोष्यामि नः कुलधनं कुलदैवतं त-  
त्पादारविन्दमरविन्दविलोचनस्य ॥ ६॥  
  
तत्त्वेन यस्य महिमार्णवशीकराणु-  
श्शक्यो न मातुमपि शर्वपितामहाद्यैः ।  
कर्तुं तदीयमहिमस्तुतिमुद्यताय  
मह्यं नमोऽस्तु कवये निरपत्रपाय ॥ ७॥  
  
यद्वा श्रमावधि यथामति वाप्यशक्त-  
स्स्तौम्येवमेव खलु तेऽपि सदा स्तुवन्तः ।  
वेदाश्चतुर्मुखमुखाश्च महार्णवान्तः  
को मज्जतोरणुकुलाचलयोर्विशेषः ॥ ८॥  
  
किञ्चैष शक्त्यतिशयेन न तेऽनुकम्प्य-  
स्स्तोतापि तु स्तुतिकृतेन परिश्रमेण ।  
तत्र श्रुमस्तु सुलभो मम मन्दबुद्धे-  
रित्युद्यमोऽयमुचितो मम चाब्जनेत्र ॥ ९॥  
  
नावेक्षसे यदि ततो भुवनान्यमूनि  
नालं प्रभो भवितुमेव कुतः प्रवृत्तिः ।  
एवं निसर्गसुहृदि त्वयि सर्वजन्तो-  
स्स्वामिन्विचित्रमिदमाश्रितवत्सलत्वम् ॥ १०॥  
  
स्वाभाविकानवधिकातिशयेशितृत्वं  
नारायण त्वयि न मृष्यति वैदिकः कः ।  
ब्रह्मा शिवश्शतमखः परमस्वराडि-  
त्येतेऽपि यस्य महिमार्णवविप्रुषस्ते ॥ ११॥  
  
कश्श्रीश्श्रियः परमसत्त्वसमाश्रयः कः  
कः पुण्डरीकनयनः पुरुषोत्तमः कः ।  
कस्यायुतायुतशतैककलांशकांशे  
विश्वं विचित्रचिदचित्प्रविभागवृत्तम् ॥ १२॥  
  
वेदापहारगुरुपातकदैत्यपीडा-  
द्यापद्विमोचनमहिष्ठफलप्रदानैः ।  
कोऽन्यः प्रजापशुपती परिपाति कस्य  
पादोदकेन स शिवस्स्वशिरोधृतेन ॥ १३॥  
  
कस्योदरे हरविरिञ्चिमुखः प्रपञ्चः  
को रक्षतीममजनिष्ट च कस्य नाभेः ।  
क्रान्त्वा निगीर्य पुनरुद्गिरति त्वदन्यः  
कः केन वैष परवानिति शक्यशङ्कः ॥ १४॥  
  
त्वां शीलरूपचरितैः परमप्रकृष्ट-  
सत्त्वेन सात्विकतया प्रबलैश्च शास्त्रैः ।  
प्रख्यातदैवपरमार्थविदां मतैश्च  
नैवासुरप्रकृतयः प्रभवन्ति बोद्धुम् ॥ १५॥  
  
उल्लङ्घितत्रिविधसीमसमातिशायि-  
सम्भावनं तव परिव्रढिमस्वभावम् ।  
मायाबलेन भवताऽपि निगूह्यमानं  
पश्यन्ति केचिदनिशं त्वदनन्यभावाः ॥ १६॥  
  
यदण्डमण्डान्तरगोचरं च यद्दशोत्तराण्यावरणानि यानि च ।  
गुणाः प्रधानं पुरुषः परम्पदं परात्परं ब्रह्म च ते विभूतयः ॥ १७॥  
  
वशी वदान्यो गुणवानृजुश्शुचिर्मृदुर्दयालुर्मधुरस्स्थिरस्समः ।  
कृती कृतज्ञस्त्वमसि स्वभावतस्समस्तकल्याणगुणामृतोदधिः ॥ १८॥  
  
उपर्युपर्यब्जभुवोऽपि पूरुषान्प्रकल्प्य ते ये शतमित्यनुक्रमात् ।  
गिरस्त्वदेकैकगुणावधीप्सया सदास्थिता नोद्यमतोऽतिशेरते ॥ १९॥  
  
त्वदाश्रितानां जगदुद्भवस्थितिप्रणाशसंसारविमोचनादयः ।  
भवन्ति लीलाविधयश्च वैदिकास्त्वदीयगम्भीरमनोऽनुसारिणः ॥ २०॥  
  
नमो नमो वाङ्मनसातिभूमये नमो नमो वाङ्मनसैकभूमये ।  
नमो नमोऽनन्तमहाविभूतये नमो नमोऽनन्तदयैकसिन्धवे ॥ २१॥  
  
न धर्मनिष्ठोऽस्मि न चात्मवेदी न भक्तिमांस्त्वच्चरणारविन्दे ।  
अकिञ्चनोऽनन्यगतिश्शरण्य त्वत्पादमूलं शरणं प्रपद्ये ॥ २२॥  
  
न निन्दितं कर्म तदस्ति लोके सहस्रशो यन्न मया व्यधायि ।  
सोऽहं विपाकावसरे मुकुन्द क्रन्दामि सम्प्रत्यगतिस्तवाग्रे ॥ २३॥  
  
निमज्जतोऽनन्तभवार्णवान्तश्चिराय मे कूलमिवासि लब्धः ।  
त्वयापि लब्धं भगवन्निदानीमनुत्तमं पात्रमिदं दयायाः ॥ २४॥  
  
अभूतपूर्वं मम भावि किं वा सर्वं सहे मे सहजं हि दुःखम् ।  
किन्तु त्वदग्रे शरणागतानां पराभवो नाथ न तेऽनुरूपः ॥ २५॥  
  
निरासकस्यापि न तावदुत्सहे महेश हातुं तव पादपङ्कजम् ।  
रूषा निरस्तोऽपि शिशुस्स्तनन्धयो न जातु मातुश्चरणौ जिहासति ॥ २६॥  
  
तवामृतस्यन्दिनि पादपङ्कजे निवेशितात्मा कथमन्यदिच्छति ।  
स्थितेऽरविन्दे मकरन्दनिर्भरे मधुव्रतो नेक्षुरकं हि वीक्षते ॥ २७॥  
  
त्वदङ्घ्रिमुद्दिश्य कदापि केनचिद्यथा तथा वाऽपि सकृत्कृतोऽञ्चलिः ।  
तदैव मुष्णात्यशुभान्यशेषतश्शुभानि पुष्णाति न जातु हीयते ॥ २८॥  
  
उदीर्णसंसारदवाशुशुक्षणिं क्षणेन निर्व्याप्य परां च निर्वृतिम् ।  
प्रयच्छति त्वच्चरणारुणाम्बुजद्वयानुरागामृतसिन्धुशीकरः ॥ २९॥  
  
विलासविक्रान्तपरावरालयं नमस्यदार्तिक्षपणे कृतक्षणम् ।  
धनं मदीयं तव पादपङ्कजं कदा नु साक्षात्करवाणि चक्षुषा ॥ ३०॥  
  
कदा पुनश्शङ्खरथाङ्गकल्पकध्वजारविन्दाङ्कुशवज्रलाञ्छनम् ।  
त्रिविक्रम त्वच्चरणाम्बुजद्वयं मदीयमूर्धानमलङ्करिष्यति ॥ ३१॥  
  
विराजमानोज्ज्वलपीतवाससं स्मितातसीसूनसमामलच्छविम् ।  
निमग्ननाभिं तनुभध्यमुन्नतं विशालवक्षस्स्थलशोभिलक्षणम् ॥ ३२॥  
  
चकासतं ज्याकिणकर्कशैश्शुभैश्चतुर्भिराजानुविलम्बिभिर्भुजैः ।  
प्रियावतंसोत्पलकर्णभूषणश्लधालकाबन्धविमर्दशंसिभिः ॥ ३३॥  
  
उदग्रपीनांसविलम्बिकुण्डलालकावलीबन्धुरकम्बुकन्धरम् ।  
मुखश्रिया न्यक्कृतपूर्णनिर्मलामृतांशुबिम्बाम्बुरुहोज्ज्वलश्रियम् ॥ ३४॥  
  
प्रबुद्धमुग्धाम्बुजचारुलोचनं सविभ्रमभ्रूलतमुज्ज्वलाधरम् ।  
शुचिस्मितं कोमलगण्डमुन्नसं ललाटपर्यन्तविलम्बितालकम् ॥ ३५॥  
  
स्फुरत्किरीटाङ्गदहारकण्ठिकामणीन्द्रकाञ्जीगुणनूपुरादिभिः ।  
रथाङ्गशङ्खासिगदाधनुर्वरैर्लसत्तुलस्यावनमालयोज्ज्वलम् ॥ ३६॥  
  
चकर्थ यस्या भवनं भुजान्तरं तव प्रियं धाम यदीयजन्मभूः ।  
जगत्समस्तं यदपाङ्गसंश्रयं यदर्थमम्भोधिरमन्थ्यबन्धि च ॥ ३७॥  
  
स्ववैश्वरूप्येण सदाऽनुभूतयाप्यपूर्ववद्विस्मयमादधानया ।  
गुणेन रूपेण विलासचेष्टितैस्सदा तवैवोचितया तव श्रिया ॥ ३८॥  
  
तया सहासीनमनन्तभोगिनि प्रकृष्टविज्ञानबलैकधामनि ।  
फणामणित्रातमयूखमण्डलप्रकाशमानोदरदिव्यधामनि ॥ ३९॥  
  
निवासशय्यासनपादुकांशुकोपधानवर्षातपवारणादिभिः ।  
शरीरभेदैस्तव शेषतां गतैर्यथोचितं शेष इतीर्यते जनैः ॥ ४०॥  
  
दासस्सखा वाहनमासनं ध्वजो यस्ते वितानं व्यजनं त्रयीमयः ।  
उपस्थितं तेन पुरो गरुत्मता त्वदङ्घ्रिसम्मर्दकिणाङ्कशोभिना ॥ ४१॥  
  
 var  त्वदङ्घ्रिसंस्पर्शसुखैककामिना  
त्वदीयभुक्तोज्झितशेषभोजिना त्वया निवृष्टात्मभरेण यद्यथा ।  
प्रियेण सेनापतिना न्यवेदि तत्तथाऽनुजानन्तमुदारवीक्षणैः ॥ ४२॥  
  
हताखिलक्लेशमलैस्स्वभावतस्सदानुकूल्यैकरसैस्तवोचितैः ।  
गृहीततत्तत्परिचारसाधनैर्निषेव्यमाणं सचिवैर्यथोचितम् ॥ ४३॥  
  
अपूर्वनानारसभावनिर्भरप्रबद्धया मुग्धविदग्धलीलया ।  
क्षणाणुवत्क्षिप्तपरादिकालया प्रहर्षयन्तं महिषीं महाभुजम् ॥ ४४॥  
  
अचिन्त्यदिव्याद्भुतनित्ययौवनस्वभावलावण्यमयामृतोदधिम् ।  
श्रियश्श्रियं भक्तजनैकजीवितं समर्थमापत्सस्खमर्थिकल्पकम् ॥ ४५॥  
  
भवन्तमेवानुचरन्निरन्तरप्रशान्तनिश्शेषमनोरथान्तरः ।  
कदाहमैकान्तिकनित्यकिङ्करः प्रहर्षयिष्यामि सनाथजीवितः ॥ ४६॥  
  
धिगशुचिमविनीतं निर्दयं मामलज्जं  
परमपुरुष योऽहं योगिवर्याग्रगण्यैः ।  
विधिशिवसनकाद्यैर्ध्यातुमत्यन्तदूरं  
तव परिजनभावं कामये कामवृत्तः ॥ ४७॥  
  
अपराधसहस्रभाजनं पतितं भीमभवार्णवोदरे ।  
अगतिं शरणागतं हरे कृपया केवलमात्मसात्कुरु ॥ ४८॥  
  
अविवेकघनान्धदिङ्मुखे बहुधा सन्ततदुःखवर्षिणि ।  
भगवन्भवदुर्दिने पथस्खलितं मामवलोकयाच्युत ॥ ४९॥  
  
न मृषा परमार्थमेव मे शृणु विज्ञापनमेकमग्रतः ।  
यदि मे न दयिष्यसे ततो दयनीयस्तव नाथ दुर्लभः ॥ ५०॥  
  
तदहं त्वदृते न नाथवान्मदृते त्वं दयनीयवान्न च ।  
विधिनिर्मितमेतदन्यं भगवन्पालय मा स्म जैह्म्यया ॥ ५१॥  
  
वपुरादिषु योऽपि कोऽपि वा गुणतोऽसानि यथातथाविधः ।  
तदयं तव पादपद्मयोरहमद्यैव मया समर्पितः ॥ ५२॥  
  
मम नाथ यदस्ति योऽस्म्यहं सकलं तद्धि तवैव माधव ।  
नियतस्वमिति प्रबुद्धधीरथवा किन्नु समर्पयामि ते ॥ ५३॥  
  
अवबोधितवानिमां यथा मयि नित्यां भवदीयतां स्वयम् ।  
कृपयैवमनन्यभोग्यतां भगवन्भक्तिमपि प्रयच्छ मे ॥ ५४॥  
  
तवदास्यसुखैकसङ्गिनां भवनेष्वस्त्वपि कीटजन्म मे ।  
इतरावसथेषु मास्म भूदपि मे जन्म चतुर्मुखात्मना ॥ ५५॥  
  
सकृत्त्वदाकारविलोकनाशया तृणीकृतानुत्तमभुक्तिमुक्तिभिः ।  
महात्मभिर्मामवलोक्यतां नय क्षणेऽपि ते यद्विरहोऽतिदुस्सहः ॥ ५६॥  
  
न देहं न प्राणान्न च सुखमशेषाभिलषितं  
न चात्मानं नान्यत्किमपि तव शेषत्वविभवात् ।  
बहिर्भूतं नाथ क्षणमपि सहे यातु शतथा  
विनाशं तत्सत्यं मधुमथन विज्ञापनमिदम् ॥ ५७॥  
  
दुरन्तस्यानादेरपरिहरणीयस्य महतो  
विहीनाचारोऽहं नृपशुरशुभस्यास्पदमपि ।  
दयासिन्धो बन्धो निरवधिकवात्सल्यजलधे ।  
तव स्मारं स्मारं गुणगणमितीच्छामि गतभीः ॥ ५८॥  
  
अनिच्छन्नप्येवं यदि पुनरितीच्छन्निव रज-  
स्तमश्छन्नच्छद्मस्तुतिवचनभङ्गीमरचयम् ।  
तथापीत्थं रूपं वचनमवलम्ब्यापि कृपया  
त्वमेवैवं भूतं धरणिधर मे शिक्षय मनः ॥ ५९॥  
  
पिता त्वं माता त्वं दयित तनयस्त्वं प्रियसुहृ-  
त्त्वमेव त्वं मित्रं गुरुरसि गतिश्चासि जगताम् ।  
त्वदीयस्त्वद्भृत्यस्तव परिजनस्त्वद्गतिरहं  
प्रपन्नश्चैवं सत्यहमपि तवैवास्मि हि भरः ॥ ६०॥  
  
जनित्वाऽहं वंशे महति जगति ख्यातयशसां  
शुचीनां युक्तानां गुणपुरुषतत्त्वस्थितिविदाम् ।  
निसर्गादेव त्वच्चरणकमलैकान्तमनसा-  
मधोधः पापात्मा शरणद निमज्जामि तमसि ॥ ६१॥  
  
अमर्यादः क्षुद्रश्चलमतिरसूयाप्रसवभूः  
कृतघ्नो दुर्मानी स्मरपरवशो वञ्चनपरः ।  
नृशंसः पापिष्टः कथमहमितो दुःखजलधे-  
रपारादुत्तीर्णस्तव परिचरेयं चरणयोः ॥ ६२॥  
  
रघुवर यदभूस्त्वं तादृशो वायसस्य  
प्रणत इति दयालुर्यच्च चैद्यस्य कृष्णः ।  
प्रतिभवमपराद्धुर्मुग्धसायुज्यदोऽभू-  
र्वद किमपदमागस्तस्य तेऽस्ति क्षमायाः ॥ ६३॥  
  
ननु प्रपन्नस्सकृदेव नाथ तवाहमस्मीति च याचमानः ।  
तवानुकम्प्यस्स्मरतः प्रतिज्ञां मदेकवर्जं किमिदं व्रतं ते ॥ ६४॥  
  
अकृत्रिमत्वच्चरणारविन्दप्रेमप्रकर्षावधिमात्मवन्तम् ।  
पितामहं नाथमुनिं विलोक्य प्रसीद मद्वृत्तमचिन्तयित्वा ॥ ६५॥  
  
यत्पादाम्भोरुहध्यानविध्वस्ताशेषकल्मषः ।  
वस्तुतामुपयातोऽहं यामुनेयां नमामितम् ॥ ६६॥  
  
॥ इति श्रीमद्यामुनमुनिविरचितं श्रीआलवन्दारस्तोत्ररत्नं सम्पूर्णम् ॥  
  
  
Encoded by Rajnarayanan C K krajnara at gmail.com  
Proofread by Rajnarayanan C K krajnara at gmail.com, PSA Easwaran  
  
