---
Category: vishhnu
Description/comments: Ramanuja Stotramala
File name: atimAnuShastavaH.itx
Indexextra: (Scan)
Language: Sanskrit
Latest update: November 23, 2019
Location: doc_vishhnu
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: Atimanushastavah
engtitle: atimAnuShastavaH
itxtitle: atimAnuShastavaH ( (panchastavyAm 2)
title: अतिमानुषस्तवः ( (पञ्चस्तव्याम् २)

---
  
 अतिमानुषस्तवः   
पञ्चस्तव्यां २ अतिमानुषस्तवः  
श्रीरस्तु ।  
श्रीमते हयग्रीवायनमः ।  
श्रीमते रामानुजाय नमः ॥  
  
श्रीवत्सचिह्नमिश्रेभ्यो नमौक्तिमधीमहे ।  
यदुक्तयस्त्रयीकण्ठे यान्ति मङ्गलसूत्रताम् ॥  
  
अतिमानुषशीलवृत्तवेषैरतिवृत्तामरविक्रमप्रतापैः ।  
अतिलङ्घितसर्वलोकसाम्यं वरये वैष्णववैभवावतारम् ॥ १॥  
  
श्रेयः किरन्तु किरणाश्चरणारविन्द-  
     निष्यन्दमानमकरन्दरसौघदेश्याः ।  
तज्जाः श्रुतेर्मधुन उत्स इति प्रतीता-  
     माङ्गल्यरङ्गनिलयस्य परस्य धाम्नः ॥ २॥  
  
श्रीमत्पराङ्कुशमुनीन्द्रमनोनिवासा-  
     त्तज्जानुरागरसमज्जनमञ्जसाऽऽप्य ।  
अद्याप्यनारततदुत्थितरागयोगं  
     श्रीरङ्गराजचरणाम्बुजमुन्नयामः ॥ ३॥  
  
वज्रध्वजाङ्कुशसुधाकलशातपत्र-  
     पङ्केरुहाङ्कपरिकर्मपरीतमन्तः ।  
आपादपङ्कजविशृङ्खलदीप्रमौले-  
     श्श्रीरङ्गिणश्चरणयोर्युगमाश्रयामः ॥ ४॥  
  
श्रीरङ्गराजचरणौ प्रणुमो ययोः ख-  
     ल्वेकस्त्रिविक्रमविधौ वसुधामशेषाम् ।  
व्यक्रंस्त साचलकुलामपि विप्रकीर्ण-  
     स्थूलावलग्नसिकतामिव निर्णतोच्चम् ॥ ५॥  
  
ज्ञानं बलं विपुलमीशनवीर्यशक्ति-  
     तेजांसि च त्रियुगभूयमुपागतानि ।  
पूर्णानि षट् च परिगृह्य भवंश्चतुर्धा  
     भक्तं जनं त्वमनुजग्रहिथानुरागात् ॥ ६॥  
  
एकान्तमङ्गलगुणास्पदमस्तहेयं  
     नित्यं पदं तव यतस्तत एव देव! ।  
आम्नायते तदिह विश्वविरूपरूपं  
     तेनैव नन्विदमशब्दमरूपमाहुः ॥ ७॥  
  
शब्दादिहेय इह गोचर इन्द्रियाणां  
     तत्प्रत्यनीकविभवस्त्वमतीन्द्रियोऽसि ।  
तेनैव ते न बत दर्शनमस्ति किञ्चि-  
     द्वाचो धियश्च तत एव न गोचरोऽसि ॥ ८॥  
  
एवं स्थिते त्वदुपसंश्रयणाभ्युपायो  
     मानेन केनचिदलप्स्यत नोपलब्धुम् ।  
नो चेदमर्त्यमनुजादिषु योनिषु त्व-  
     मिच्छाविहारविधिना समवातरिष्यः ॥ ९॥  
  
शीलः क एष तव हन्त दयैकसिन्धो!  
     क्षुद्रे पृथग्जनपदे जगदण्डमध्ये ।  
क्षोदीयसोऽपि हि जनस्य कृते कृती त्व-  
     मत्रावतीर्य ननु लोचनगोचरोऽभूः ॥ १०॥  
  
यं पातकात्सुमहतोऽप्युदधारयस्त्वं  
     त्वत्पादवारिपरिपूतशिराश्च योऽभूत् ।  
तं वन्दसे किल ततश्च वरं वृणीषे  
     क्रीडाविधिर्बत! विलक्षणलक्षणस्ते ॥ ११॥  
  
क्रीडाविधेः परिकरस्तव या तु माया  
     सा मोहनी न कतमस्य तु हन्त! जन्तोः ।  
है मर्त्यसिंहवपुषस्तव तेजसोंऽशे  
     शम्भुर्भवन् हि शरभश्शलभो बभूव ॥ १२॥  
  
यस्यात्मतां त्रिपुरभङ्गविधावधास्त्वं  
     त्वच्छक्तितेजितशरो विजयी च योऽभूत् ।  
दक्षक्रतौ तु किल तेन विनिर्जितस्त्वं  
     युक्तो विधेयविषयेषु हि कामचारः ॥ १३॥  
  
मुग्धश्शिशुर्वटदले शयितोऽतितन्वा  
     तन्वा जगन्ति बिभृषे सविकासमेव ।  
ऐशीमिमां तु तव शक्तिमतर्कितव्या-  
     मव्याजतः प्रथयसे किमिहावतीर्णः ॥ १४॥  
  
ब्रह्मेशमध्यगणना गणनाऽर्कपङ्क्तौ  
     इन्द्रानुजत्वमदितेस्तनयत्वयोगात् ।  
इक्ष्वाकुवंशयदुवंशजनिश्च हन्त  
     श्लाघ्यान्यमून्यनुपमस्य परस्य धाम्नः ॥ १५॥  
  
त्वन्निर्मिता जठरगा च तव त्रिलोकी  
     किं भिक्षणादियमृते भवता दुरापा ।  
मध्ये कदा तु न विचक्रमिषे जगच्चेत्  
     त्वद्विक्रमैः कथमिव श्रुतिरञ्चिता स्यात् ॥ १६॥  
  
पृच्छामि किञ्चन यदा किल राघवत्वे  
     मायामृगस्य वशगो मनुजत्वमौग्ध्यात् ।  
सीतावियोगविवशो न च तद्गतिज्ञः  
     प्रादास्तदा परगतिं हि कथं स्वगाय ॥ १७॥  
  
अक्षुण्णयोगपथमग्र्यहतं जटायुं  
     तिर्यञ्चमेव बत! मोक्षपथे नियोक्तुम् ।  
शक्नोषि वेत्सि च यदा स तदा कथं त्वं  
     देवीमवाप्तुमनलं व्यथितो विचिन्वन् ॥ १८॥  
  
सालान् हि सप्त सगिरीन्सरसातलान्या-  
     नेकेषुमन्दजवतो निरपत्रयस्त्वम् ।  
तेष्वेकविव्यथनखिन्नकपिप्रणुन्नं  
     शाखामृगं मृमयसे स्म कथं सहायम् ॥ १९॥  
  
दासस्सखा समभवत्तव यः कपीन्द्र-  
     स्तद्विद्विषं कपिममर्षवशाज्जिघांसुः ।  
त्वत्स्नेहविक्लबधियं तमिमं कपीन्द्रं  
     विस्रम्भयन् सपदि सालगिरीनविध्यः ॥ २०॥  
  
यद्वा मृगं मृगयुवन्मृगयापथेन  
     च्छन्नो जघन्थ न तु शत्रुवधाभिमुख्यात् ।  
तद्युक्तमेव तव राघव वंशजस्य  
     तिर्यक्षु नैव हि विपक्षतयोपचारः ॥ २१॥  
  
मानुष्यकं चरितमाचरितुं प्रवृत्तो  
     देवातिगं चरितमङ्ग! किमङ्ग्यकार्षीः ।  
यत्सागरे बत बबन्धिथ नाथ! सेतुं  
     शैलैःप्लवङ्गमसमिङ्गितसम्प्रणुन्नैः ॥ २२॥  
  
यो विक्रमेण मनुजत्वविभूषणेन  
     देवं वरं वरुणराजमज! व्यजेष्ठाः ।  
कृत्वोपदां दशरथं विधिरुद्रमुख्यै-  
     र्देवैस्स्तुतश्च स किलेन्द्रजिता जितोऽसि ॥ २३॥  
  
अब्धिं न तेरिथ न जिग्यिथ राक्षसेन्द्रं  
     नैवास्य जज्ञिथ यदा च बलाबलं त्वम् ।  
निस्संशयस्सपदि तस्य पदेऽभ्यषिञ्च-  
     स्तस्यानुजं कथमिदं हि विभीषणं च ॥ २४॥  
  
त्वं दक्षिणस्य निवसन्नुदधेस्तटेऽपि  
     दूरान्तरोत्तरपयोधिमहान्तरीपे ।  
दैत्यान्निजैकशरपारणयून् किमेतां  
     लङ्कां स्थितोऽत्र कुरुषे किल न स्म भस्म ॥ २५॥  
  
एतत्कथं कथय यन्मथितस्त्वयाऽसौ  
     हित्वा स्वभावनियमं प्रथितं त्रिलोक्याम् ।  
अश्वाप्सरोविषसुधाविधुपारिजात-  
     लक्ष्म्यात्मना परिणतो जलधिर्बभूव ॥ २६॥  
  
यत्तादृशागसमरिं रघुवीर! वीक्ष्य  
     विश्रम्यतामिति मुमोचिथ मुग्धमाजौ ।  
कोऽयं गुणः कतरकोटिगतः कियान्वा  
     कस्य स्तुतेः पदमहो बत! कस्य भूमिः ॥ २७॥  
  
यल्लक्ष्मणस्त्वदनुजो रिपुशक्तिमुग्ध-  
     श्शत्रोर्गुरुर्हनुमतस्तु लघुर्बभूव ।  
एतेन वै सुविदितोऽभवदिन्द्रशत्रो-  
     र्मायास्त्रबन्धननिबन्धनजो विमोहः ॥ २८॥  
  
हा हन्त हन्त ! भवतश्चरणारविन्द-  
     द्वन्द्वं कदा नु भविता विषयो ममाक्ष्णोः ।  
योऽहं निरर्गलविनिर्गलदन्धकारै-  
     र्वृक्षैस्तृणैश्च सुलभं समयं व्यतीतः ॥ २९॥  
  
वंशं रघोरनुजिघृक्षुरिहावतीर्णो  
     दिव्यैर्ववर्षिथ तथाऽत्र भवद्गुणौघैः ।  
त्वत्सन्निधिप्रभवशैत्यजुषो यथा हि  
     वृक्षाश्च तान्तिमलभन्त भवद्वियोगे ॥ ३०॥  
  
ये धर्ममाचरितुमभ्यसितुं च योगं  
     बोद्धुं च किञ्चन न जात्वधिकारभाजः ।  
तेऽपि त्वदाचरितभूतलबन्धगन्धा-  
     द्बन्धातिगाः परगतिं गमितास्तृणाद्याः ॥ ३१॥  
  
तादृग्गुणो ननु बभूविथ राघवत्वे  
     यस्तावकं चरितमन्वहमन्वभुङ्क्तः ।  
सोऽत्रैव हन्त हनुमान् परमां विमुक्तिं  
     बुद्ध्याऽवधूय चरितं तव सेवतेऽसौ ॥ ३२॥  
  
यत्त्वं कृतागसमपि प्रणतिप्रसक्तं  
     तं वायसं परमया दययाऽक्षमिष्ठाः ।  
तेनैव मादृशजनस्य महागसोऽपि  
     युक्तं समाश्वसनमित्युपधारयामि ॥ ३३॥  
  
सा पूतना शकटमर्जुनयोश्च युग्मं  
     बाल्योचिताऽन्यपरचेष्टितविस्फुलिङ्गे ।  
यस्यालभन्त शलभत्वमहो निगूढ-  
     स्स त्वं व्रजे ववृधिषे किल कंसभीत्या ॥ ३४॥  
  
पश्यत्सु सूरिषु सदा परमं पदं ते  
     देव्या श्रिया सह वसन्परया विभूत्या ।  
योगेन योगनिरतैः परिमृग्यमाणः  
     किं त्वं व्रजेषु नवनीतमहो ! व्यमुष्णाः ॥ ३५॥  
  
यं दुर्ग्रहं सुमनसो मनसाऽपि नित्यं  
     बन्धच्छिदं परममीशमुदाहरन्ति ।  
दाम्ना निबद्ध इति शुश्रुम तं भवन्तं  
     नालं बभूविथ बत ! श्लथनाय तस्य ॥ ३६॥  
  
ऐशं हि शैशवमपि व्यतिवेलखेलं  
     यत्पूतना शकटमर्जुनयोश्च युग्मम् ।  
बाल्योचितान्यपरसाचिविचेष्टितेन  
     हन्तालभन्त शलभायितमोजसस्ते ॥ ३७॥  
  
सत्येव गव्यनिवहे निजधाम्नि भूम्ना  
     पर्यन्तसद्मसु किमर्थमचूचुरस्त्वम् ।  
मुष्णंश्च किं व्यजघटो घटशेषमग्रे  
     गोपीजनस्य परिहासपदं किमासीः ? ॥ ३८॥  
  
यन्नाम नाथ नवनीतमचूचुरस्त्वं  
     तच्छादनाय यदि ते मतिराविरासीत् ।  
किं मुग्ध ! दिग्धममुना करपल्लवं ते  
     गात्रे प्रमृज्य निरगाः किल निर्विशङ्कः ॥ ३९॥  
  
त्वामन्यगोपगृहगव्यमुषं यशोदा  
     गुर्वी त्वदीयमवमानममृष्यमाणा ।  
प्रेम्णाऽथ दामपरिणामजुषा बबन्ध  
     तादृङ् न ते चरितमार्यजनास्सहन्ते ॥ ४०॥  
  
मात्रा यदि त्वमसि दामनि सन्निबद्ध-  
     स्तच्छ्राविणामुदितचाक्षुषनिर्झराणाम् ।  
बध्नासि हन्त हृदयं भगवन्कुतस्त-  
     त्सर्वो हि वश्यविषये विवृणोति वीर्यम् ॥ ४१॥  
  
कान्तालकान्तममलं कमलायताक्ष-  
     मुद्भ्रूविलासमुदितस्मितमुन्नसं च ।  
वक्त्रं वहन् परम ! गोपगृहेषु किं त्वं  
     गोपीमनांसि नवनीतमुताभ्यमोषीः ॥ ४२॥  
  
सर्वं गुणाय गुणिनामिति सत्यमेत-  
     द्यत्खल्विहेतरजने मलिनत्वहेतुः ।  
यद्गोपवेषविनिषेवणमुत्तमं ते  
     गोपालनं च गणयन्ति गुणं गुणेषु ॥ ४३॥  
  
गोपालपोतकतया निभृतं धरित्रीं  
     आवस्तुकाम इव सन्नपि बाल्यलौल्यात् ।  
ऐन्द्रं निहन्य मखमद्रिमथो दधानः  
     किं तस्थिषे सुरगणाय सवासवाय ॥ ४४॥  
  
वेणुक्वणप्रणयिनि त्वयि लोकनाथ!  
     वृन्दावनं चरणसञ्चरणैः पुनाने ।  
भावास्तदा वनभुवः किल कीदृशस्ते  
     त्वद्गीतसिक्तसिकतासु वसुन्धरासु ॥ ४५॥  
  
धन्यैश्श्रुतं तदिह तावकरासकाले  
     गीतेन येन् हि शिलास्सलिलाम्बभूवुः ।  
पञ्चापि किञ्च परिवृत्तगुणानि भूता-  
     न्युर्वीकृशानुमरुदम्बरशम्बराणि ॥ ४६॥  
  
तेभ्यः कृती न किल कश्चिदिहास्ति ये वै  
     रासोत्सवोत्सुकधियस्तव काननान्ते ।  
वेणुस्वनस्रुतरसौघपरिप्लुतान्ते  
     स्वे सृक्वणी रसनया लिलिहुर्भुजङ्गाः ॥ ४७॥  
  
अम्भोदनीलमरविन्ददलायताक्षं  
     पिञ्छावतंसमुररीकृतवेणुपाणिम् ।  
त्वां गोपवेषपरिकर्मितकायकान्तिं  
     धन्यास्तदा ददृशुरुन्मथितान्यभावाः ॥ ४८॥  
  
गोवर्धनो गिरिवरो यमुना नदी सा  
     वृन्दावनं च मधुरा च पुरी पुराणी ।  
अद्यापि हन्त सुलभाः कृतिनां जनाना-  
     मेते भवच्चरणचारजुषः प्रदेशाः ॥ ४९॥  
  
वृन्दावने स्थिरचरात्मककीटदूर्वा-  
     पर्यन्तजन्तुनिचये बत ! ये तदानीम् ।  
नैवालभामहि जनिं हतकास्त एते  
     पापाः पदं तव कदा पुनराश्रयामः ॥ ५०॥  
  
हा जन्म तासु सिकतासु मया न लब्धं  
     रासे त्वया विरहिताः किल गोपकन्याः ।  
यास्तावकीनपदपङ्क्तिजुषोऽजुषन्त  
     निक्षिप्य तत्र निजमङ्गमनङ्गतप्तम् ॥ ५१॥  
  
आचिन्वतः कुसुममङ्ङ्घ्रिसरोरुहं ते  
     ये भेजिरे बत ! वनस्पतयो लता वा ।  
अद्यापि तत्कुलभुवः कुलदैवतं मे  
     वृन्दावनं मम धियं च सनाथयन्ति ॥ ५२॥  
  
यत्त्वत्प्रियं तदिह पुण्यमपुण्यमन्य-  
     न्नान्यत्तयोर्भवति लक्षणमत्र जातु ।  
धूर्तायितं तव हि यत्किल रासगोष्ठ्यां  
     तत्कीर्तनं परमपावनमामनन्ति ॥ ५३॥  
  
या कंसमुख्यनृपकीटनिबर्हणोत्था  
     सा निर्जितत्रिजगतस्तव नैव कीर्तिः ।  
गोपालनादि यदिदं भवदीयकर्मे-  
     त्यार्द्रीकरोति विदुषां हृदयं तदेतत् ॥ ५४॥  
  
गोपालवेषपरिकर्म परावरेशं  
     यन्नाम धाम परमं तमसः परस्तात् ।  
तत्पिञ्छलाञ्छनसुदामकृतोपवीतं  
     गोधूलिधूसरितकुन्तलमन्तरास्ताम् ॥ ५५॥  
  
यद्वै जरासुतभयाद्विपलायथास्त्वं  
     तच्चेन्मनुष्यचरितानुविधानजं ते ।  
तर्हि त्रिलोकगुरुमीश्वरमीश्वराणां  
     बाणाहवे किमिति शम्भुमजृम्भयस्त्वम् ॥ ५६॥  
  
जातं कुतस्तदकृतज्ञविचेष्टितं ते  
     पुत्रीयया किल वरं ववृषेवृषाङ्कात् ।  
अक्षेषु सक्तमतिना च निरादरेण  
     वाराणसी हरपुरी भवता विदग्धा ॥ ५७॥  
  
सञ्जीवयन्नपि मृतं सुतमुत्तराया-  
     स्सान्दीपनेश्चिरमृतं सुतमानयंश्च ।  
धाम्नो निजाद्द्विजसुतान्पुनरानयन्वा  
     स्वामेव तां तनुमहो ! कथमानयस्त्वम् ॥ ५८॥  
  
अद्यापि नास्म्युपरतस्त्रिविधापचारा-  
     त्पापः परे निपतितोऽस्मि तमस्यपारे ।  
एतादृशोऽहमगतिर्भवतो दयायाः  
     पात्रं त्वदीयचरणौ शरणं प्रपद्ये ॥ ५९॥  
  
विस्रम्भणं त्वयि न यद्यपि मेऽस्ति नापि  
     श्रद्धा यथोक्तवचनार्थगता तथाऽपि ।  
वाचं त्विमां सकृदथाप्यसकृन्मयोक्तां  
     सत्यां कुरुष्व दययैव दयैकसिन्धो ॥ ६०॥  
  
पापीयसोऽपि शरणागतशब्दभाजो  
     नोपेक्षणं मम तवोचितमीश्वरस्य ।  
त्वज्ज्ञानशक्तिकरुणासु सतीषु नेह  
     पापं पराक्रमितुमर्हति मामकीनम् ॥ ६१॥  
  
इति पञ्चस्तव्यां अतिमानुषस्तवः समाप्तः ।  
  
  
Proofread by Aruna Narayanan narayanan.aruna at gmail.com   
  
