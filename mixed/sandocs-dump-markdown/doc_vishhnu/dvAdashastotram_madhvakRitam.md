+++
"Text title" = "dvAdashastotrANi"
"File name" = "dvAdasha_stotra.itx"
itxtitle = "dvAdashastotram (madhvakRitam)"
engtitle = "dvAdashastotram (Shri Madhva)"
Category = "vishhnu, vishnu_misc, stotra, Ananda-tIrtha, vishnu, dvAdasha"
Location = "doc_vishhnu"
Sublocation = "vishhnu"
SubDeity = "vishnu_misc"
Texttype = "stotra"
Author = "Srimad Ananda Tiirtha, also known as Sri Madhva"
Language = "Sanskrit"
Subject = "Vishnu"
"Transliterated by" = "Shrisha Rao"
"Proofread by" = "\"Meera Tadipatri\""
Indexextra = "(Meaning)"
"Latest update" = "June 18, 2000 (First encoded May 22, 1996)"
"Send corrections to" = "Sanskrit@cheerful.com,shrao@dvaita.org,or info@dvaita.org"
"Site access" = "https://sanskritdocuments.org"
title = "द्वादशस्तोत्रम् (मध्वकृइतम्)"

+++
  
 द्वादशस्तोत्राणि श्रीमध्वकृत   
  
 ॥ द्वादश स्तोत्राणि॥  
अथ प्रथमस्तोत्रम्  
वन्दे वन्द्यं सदानन्दं वासुदेवं निरञ्जनम् ।  
इन्दिरापतिमाद्यादि वरदेश वरप्रदम् ॥ १॥  
  
नमामि निखिलाधीश किरीटाघृष्टपीठवत् ।  
हृत्तमः शमनेऽर्काभं श्रीपतेः पादपङ्कजम् ॥ २॥  
  
जाम्बूनदाम्बराधारं नितम्बं चिन्त्यमीशितुः ।  
स्वर्णमञ्जीरसंवीतं आरूढं जगदम्बया ॥ ३॥  
  
उदरं चिन्त्यं ईशस्य तनुत्वेऽपि अखिलम्भरं ।  
वलित्रयाङ्कितं नित्यं आरूढं श्रियैकया ॥ ४॥  
  
स्मरणीयमुरो विष्णोः इन्दिरावासमुत्तमैः । var   
इन्दिरावासमीशितुः इन्दिरावासमुत्तमम्  
अनन्तं अन्तवदिव भुजयोरन्तरङ्गतम् ॥ ५॥  
  
शङ्खचक्रगदापद्मधराश्चिन्त्या हरेर्भुजाः ।  
पीनवृत्ता जगद्रक्षा केवलोद्योगिनोऽनिशम् ॥ ६॥  
  
सन्ततं चिन्तयेत्कण्ठं भास्वत्कौस्तुभभासकम् ।  
वैकुण्ठस्याखिला वेदा उद्गीर्यन्तेऽनिशं यतः ॥ ७॥  
  
स्मरेत यामिनीनाथ सहस्रामितकान्तिमत् ।  
भवतापापनोदीड्यं श्रीपतेः मुखपङ्कजम् ॥ ८॥  
  
पूर्णानन्यसुखोद्भासिं अन्दस्मितमधीशितुः ।  
गोविन्दस्य सदा चिन्त्यं नित्यानन्दपदप्रदम् ॥ ९॥  
  
स्मरामि भवसन्ताप हानिदामृतसागरम् ।  
पूर्णानन्दस्य रामस्य सानुरागावलोकनम् ॥ १०॥  
  
ध्यायेदजस्रमीशस्य पद्मजादिप्रतीक्षितम् ।  
भ्रूभङ्गं पारमेष्ठ्यादि पददायि विमुक्तिदम् ॥ ११॥  
  
सन्ततं चिन्तयेऽनन्तं अन्तकाले var   अन्त्यकाले विशेषतः ।  
नैवोदापुः गृणन्तोऽन्तं यद्गुणानां अजादयः ॥ १२॥  
  
इति श्रीमदानन्दतीर्थभगवत्पादाचार्य विरचितं  
द्वादशस्तोत्रेषु प्रथमस्तोत्रं सम्पूर्णम्  
  
  
  
अथ द्वितीयस्तोत्रम्  
स्वजनोदधिसंवृद्धि पूर्णचन्द्रो गुणार्णवः ।var  सुजनोदधिसंवृद्धि  
अमन्दानन्द सान्द्रो नः सदाव्यादिन्दिरापतिः ॥ १॥ var  प्रीयातामिन्दिरापतिः  
रमाचकोरीविधवे दुष्टदर्पोदवह्नये (दुष्टसर्पोदवह्नये) ।  
सत्पान्थजनगेहाय नमो नारायणाय ते ॥ २॥  
  
चिदचिद्भेदं अखिलं विधायाधाय भुञ्जते ।  
अव्याकृतगुहस्थाय रमाप्रणयिने नमः ॥ ३॥  
  
अमन्दगुणसारोऽपि मन्दहासेन वीक्षितः ।  
नित्यमिन्दिरयाऽनन्दसान्द्रो यो नौमि तं हरिम् ॥ ४॥  
  
वशी वशो (वशे) न कस्यापि योऽजितो विजिताखिलः ।  
सर्वकर्ता न क्रियते तं नमामि रमापतिम् ॥ ५॥  
  
अगुणायगुणोद्रेक स्वरूपायादिकारिणे ।  
विदारितारिसङ्घाय वासुदेवाय ते नमः ॥ ६॥  
  
आदिदेवाय देवानां पतये सादितारये ।  
अनाद्यज्ञानपाराय नमः पारावराश्रय ॥ ७॥ var  नमो वरवराय ते  
अजाय जनयित्रेऽस्य विजिताखिलदानव ।  
अजादि पूज्यपादाय नमस्ते गरुडध्वज ॥ ८॥  
  
इन्दिरामन्दसान्द्राग्र्य कटाक्षप्रेक्षितात्मने ।  
अस्मदिष्टैक कार्याय पूर्णाय हरये नमः ॥ ९॥  
  
इति श्रीमदानन्दतीर्थभगवत्पादाचार्य विरचितं  
द्वादशस्तोत्रेषु द्वितीयस्तोत्रं सम्पूर्णम्  
  
  
  
अथ तृतीयस्तोत्रम्  
कुरु भुङ्क्ष्व च कर्म निजं नियतं हरिपादविनम्रधिया सततं ।  
हरिरेव परो हरिरेव गुरुः हरिरेव जगत्पितृमातृगतिः ॥ १॥  
  
न ततोऽस्त्यपरं जगदीड्यतमं (जगतीड्यतमं) परमात्परतः पुरुषोत्तमतः ।  
तदलं बहुलोकविचिन्तनया प्रवणं कुरु मानसमीशपदे ॥ २॥  
  
यततोऽपि हरेः पदसंस्मरणे सकलं ह्यघमाशु लयं व्रजति ।  
स्मरतस्तु विमुक्तिपदं परमं स्फुटमेष्यति तत्किमपाक्रियते ॥ ३॥  
  
शृणुतामलसत्यवचः परमं शपथेरितं उच्छ्रितबाहुयुगं ।  
न हरेः परमो न हरेः सदृशः परमः स तु सर्व चिदात्मगणात् ॥ ४॥  
  
यदि नाम परो न भवेत (भवेत्स) हरिः कथमस्य वशे जगदेतदभूत् ।  
यदि नाम न तस्य वशे सकलं कथमेव तु नित्यसुखं न भवेत् ॥ ५॥  
  
न च कर्मविमामल कालगुणप्रभृतीशमचित्तनु तद्धि यतः ।  
चिदचित्तनु सर्वमसौ तु हरिर्यमयेदिति वैदिकमस्ति वचः ॥ ६॥  
  
व्यवहारभिदाऽपि गुरोर्जगतां न तु चित्तगता स हि चोद्यपरम् ।  
बहवः पुरुषाः पुरुषप्रवरो हरिरित्यवदत्स्वयमेव हरिः ॥ ७॥  
  
चतुरानन पूर्वविमुक्तगणा हरिमेत्य तु पूर्ववदेव सदा ।  
नियतोच्चविनीचतयैव निजां स्थितिमापुरिति स्म परं वचनम् ॥ ८॥  
  
आनन्दतीर्थसन्नाम्ना पूर्णप्रज्ञाभिधायुजा ।  
कृतं हर्यष्टकं भक्त्या पठतः प्रीयते हरिः ॥ ९॥  
  
इति श्रीमदानन्दतीर्थभगवत्पादाचार्य विरचितं  
द्वादशस्तोत्रेषु तृतीयस्तोत्रं सम्पूर्णम्  
  
  
  
अथ चतुर्थस्तोत्रम्  
निजपूर्णसुखामितबोधतनुः परशक्तिरनन्तगुणः परमः ।  
अजरामरणः सकलार्तिहरः कमलापतिरीड्यतमोऽवतु नः ॥ १॥  
  
यदसुप्तिगतोऽपि हरिः सुखवान् सुखरूपिणमाहुरतो निगमाः ।  
स्वमतिप्रभवं जगदस्य यतः परबोधतनुं च ततः खपतिम् ॥ २॥  var  सुमतिप्रभवम्  
बहुचित्रजगत् बहुधाकरणात्परशक्तिरनन्तगुणः परमः ।  
सुखरूपममुष्यपदं परमं स्मरतस्तु भविष्यति तत्सततम् ॥ ३॥  
  
स्मरणे हि परेशितुरस्य विभोर्मलिनानि मनांसि कुतः करणम् ।  
विमलं हि पदं परमं स्वरतं तरुणार्कसवर्णमजस्य हरेः ॥ ४॥  
  
विमलैः श्रुतिशाणनिशाततमैः सुमनोऽसिभिराशु निहत्य दृढम् ।  
बलिनं निजवैरिणमात्मतमोभिदमीशमनन्तमुपास्व हरिम् ॥ ५॥  
  
न हि विश्वसृजो विभुशम्भुपुरन्दर सूर्यमुखानपरानपरान् ।  
सृजतीड्यतमोऽवति हन्ति निजं पदमापयति प्रणतां स्वधिया ॥ ६॥  
  
परमोऽपि रमेशितुरस्य समो न हि कश्चिदभून्न भविष्यति च ।  
क्वचिदद्यतनोऽपि न पूर्णसदागणितेड्यगुणानुभवैकतनोः ॥ ७॥  
  
इति देववरस्य हरेः स्तवनं कृतवान् मुनिरुत्तममादरतः ।  
सुखतीर्थपदाभिहितः पठतस्तदिदं भवति ध्रुवमुच्चसुखम् ॥ ८॥  
  
इति श्रीमदानन्दतीर्थभगवत्पादाचार्य विरचितं  
द्वादशस्तोत्रेषु चतुर्थस्तोत्रं सम्पूर्णम्  
  
  
  
अथ पञ्चमस्तोत्रम्  
वासुदेवापरिमेयसुधामन् शुद्धसदोदित सुन्दरीकान्त ।  
धराधरधारण वेधुरधर्तः सौधृतिदीधितिवेधृविधातः ॥ १॥  
  
अधिकबन्धं रन्धय बोधा च्छिन्धिपिधानं बन्धुरमद्धा ।  
केशव केशव शासक वन्दे पाशधरार्चित शूरपरेश (शूरवरेश) ॥ २॥  
  
नारायणामलतारण (कारण) वन्दे कारणकारण पूर्ण वरेण्य ।  
माधव माधव साधक वन्दे बाधक बोधक शुद्ध समाधे ॥ ३॥  
  
गोविन्द गोविन्द पुरन्दर वन्दे स्कन्द सनन्दन वन्दित पाद ।  
विष्णु सृजिष्णु ग्रसिष्णु विवन्दे कृष्ण सदुष्ण वधिष्ण सुधृष्णो ॥ ४॥  
  
 var  विष्णो सृजिष्णो ग्रसिष्णो विवन्दे कृष्ण सदुष्णवधिष्णो सुधृष्णो  
मधुसूदन दानवसादन वन्दे दैवतमोदन (दैवतमोदित) वेदित पाद ।  
त्रिविक्रम निष्क्रम विक्रम वन्दे सुक्रम सङ्क्रमहुङ्कृतवक्त्र ॥ ५॥  var  सङ्क्रम सुक्रम हुङ्कृतवक्त्र  
वामन वामन भामन वन्दे सामन सीमन सामन सानो ।  
श्रीधर श्रीधर शंधर वन्दे भूधर वार्धर कन्धरधारिन् ॥ ६॥  
  
हृषीकेश सुकेश परेश विवन्दे शरणेश कलेश बलेश सुखेश ।  
पद्मनाभ शुभोद्भव वन्दे सम्भृतलोकभराभर भूरे ।  
दामोदर दूरतरान्तर वन्दे दारितपारक पार (दारितपारगपार) परस्मात् ॥ ७॥  
  
आनन्दसुतीर्थ मुनीन्द्रकृता हरिगीतिरियं परमादरतः ।  
परलोकविलोकन सूर्यनिभा हरिभक्ति विवर्धन शौण्डतमा ॥ ८॥  
  
इति श्रीमदानन्दतीर्थभगवत्पादाचार्य विरचितं  
द्वादशस्तोत्रेषु पञ्चमस्तोत्रं सम्पूर्णम्  
  
  
  
अथ षष्ठस्तोत्रम्  
मत्स्यकरूप लयोदविहारिन् वेदविनेत्र चतुर्मुखवन्द्य ।  
कूर्मस्वरूपक मन्दरधारिन् लोकविधारक देववरेण्य ॥ १॥  
  
सूकररूपक दानवशत्रो भूमिविधारक यज्ञावराङ्ग ।  
देव नृसिंह हिरण्यकशत्रो सर्व भयान्तक दैवतबन्धो ॥ २॥  
  
वामन वामन माणववेष दैत्यवरान्तक कारणरूप ।  
राम भृगूद्वह सूर्जितदीप्ते क्षत्रकुलान्तक शम्भुवरेण्य ॥ ३॥  
  
राघव राघव राक्षस शत्रो मारुतिवल्लभ जानकिकान्त ।  
देवकिनन्दन नन्दकुमार वृन्दावनाञ्चन गोकुलचन्द्र ॥ ४॥  
  
कन्दफलाशन सुन्दररूप नन्दितगोकुलवन्दितपाद ।  
इन्द्रसुतावक नन्दकहस्त चन्दनचर्चित सुन्दरिनाथ ॥ ५॥  
  
इन्दीवरोदर दळनयन मन्दरधारिन् गोविन्द वन्दे ।  
चन्द्रशतानन कुन्दसुहास नन्दितदैवतानन्दसुपूर्ण ॥ ६॥  
  
देवकिनन्दन सुन्दररूप रुक्मिणिवल्लभ पाण्डवबन्धो ।  
दैत्यविमोहक नित्यसुखादे देवविबोधक बुद्धस्वरूप ॥ ७॥  
  
दुष्टकुलान्तक कल्किस्वरूप धर्मविवर्धन मूलयुगादे ।  
नारायणामलकारणमूर्ते पूर्णगुणार्णव नित्यसुबोध ॥ ८॥  
  
आनन्दतीर्थकृता हरिगाथा पापहरा शुभनित्यसुखार्था ॥ ९॥  
  
इति श्रीमदानन्दतीर्थभगवत्पादाचार्य विरचितं  
द्वादशस्तोत्रेषु षष्ठस्तोत्रं सम्पूर्णम्  
  
  
  
अथ सप्तमस्तोत्रम्  
विश्वस्थितिप्रळयसर्गमहाविभूति वृत्तिप्रकाशनियमावृति बन्धमोक्षाः ।  
यस्या अपाङ्गलवमात्रत ऊर्जिता सा श्रीः यत्कटाक्षबलवत्यजितं नमामि ॥ १॥  
  
ब्रह्मेशशक्ररविधर्मशशाङ्कपूर्व गीर्वाणसन्ततिरियं यदपाङ्गलेशम् ।  
आश्रित्य विश्वविजयं विसृजत्यचिन्त्या श्रीः यत्कटाक्षबलवत्यजितं नमामि ॥ २॥  
  
धर्मार्थकामसुमतिप्रचयाद्यशेषसन्मङ्गलं विदधते यदपाङ्गलेशम् ।  
आश्रित्य तत्प्रणतसत्प्रणता अपीड्या श्रीः यत्कटाक्षबलवति अजितं नमामि ॥ ३॥  
  
षड्वर्गनिग्रहनिरस्तसमस्तदोषा ध्यायन्ति विष्णुमृषयो यदपाङ्गलेशम् ।  
आश्रित्य यानपि समेत्य न याति दुःखं श्रीः यत्कटाक्षबलवति अजितं नमामि ॥ ४॥  
  
शेषाहिवैरिशिवशक्रमनुप्रधान चित्रोरुकर्मरचनं यदपाङ्गलेशम् ।  
आश्रित्य विश्वमखिलं विदधाति धाता श्रीः यत्कटाक्षबलवति अजितं नमामि ॥ ५॥  
  
शक्रोग्रदीधितिहिमाकरसूर्यसूनु पूर्वं निहत्य निखिलं यदपाङ्गलेशम् ।  
आश्रित्य नृत्यति शिवः प्रकटोरुशक्तिः श्रीः यत्कटाक्ष बलवति अजितं नमामि ॥ ६॥  
  
तत्पादपङ्कजमहासनतामवाप शर्वादिवन्द्यचरणो यदपाङ्गलेशम् ।  
आश्रित्य नागपतिः अन्यसुरैर्दुरापां श्रीः यत्कटाक्षबलवति अजितं नमामि ॥ ७॥  
  
नागारिरुग्रबलपौरुष आप विष्णुवाहत्वमुत्तमजवो यदपाङ्गलेशम् ।  var   
विष्णोर्वाह  
आश्रित्य शक्रमुखदेवगणैः अचिन्त्यं श्रीः यत्कटाक्ष बलवति अजितं नमामि ॥ ८॥  
  
आनन्दतीर्थमुनिसन्मुखपंकजोत्थं साक्षाद्रमाहरिमनः प्रियं उत्तमार्थम् ।  
भक्त्या पठति अजितमात्मनि सन्निधाय यः स्तोत्रमेतभियाति तयोरभीष्टम् ॥ ९॥  
  
इति श्रीमदानन्दतीर्थभगवत्पादाचार्य विरचितं  
द्वादशस्तोत्रेषु सप्तमस्तोत्रं सम्पूर्णम्  
  
  
  
अथ अष्टमस्तोत्रम्  
वन्दिताशेषवन्द्योरुवृन्दारकं चन्दनाचर्चितोदारपीनांसकम् ।  
इन्दिराचञ्चलापाङ्गनीराजितं मन्दरोद्धारिवृत्तोद्भुजाभोगिनम् ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥ १॥  
  
सृष्टिसंहारलीलाविलासाततं पुष्टषाड्गुण्यसद्विग्रहोल्लासिनम् ।  
दुष्टनिःशेषसंहारकर्मोद्यतं हृष्टपुष्टातिशिष्ट (अनुशिष्ट) प्रजासंश्रयम् ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥ २॥  
  
उन्नतप्रार्थिताशेषसंसाधकं सन्नतालौकिकानन्ददश्रीपदम् ।  
भिन्नकर्माशयप्राणिसम्प्रेरकं तन्न किं नेति विद्वत्सु मीमांसितम् ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥ ३॥  
  
विप्रमुख्यैः सदा वेदवादोन्मुखैः सुप्रतापैः क्षितीशेश्वरैश्चार्च्चितम् ।  
अप्रतर्क्योरुसंविद्गुणं निर्मलं सप्रकाशाजरानन्दरूपं परम् ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥ ४॥  
  
अत्ययो यस्य (येन) केनापि न क्वापि हि प्रत्ययो यद्गुणेषूत्तमानां परः ।  
सत्यसङ्कल्प एको वरेण्यो वशी मत्यनूनैः सदा वेदवादोदितः ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥ ५॥  
  
पश्यतां दुःखसन्ताननिर्मूलनं दृश्यतां दृश्यतामित्यजेशार्चितम् ।  
नश्यतां दूरगं सर्वदाप्याऽत्मगं वश्यतां स्वेच्छया सज्जनेष्वागतम् ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥ ६॥  
  
अग्रजं यः ससर्जाजमग्र्याकृतिं विग्रहो यस्य सर्वे गुणा एव हि ।  
उग्र आद्योऽपि यस्यात्मजाग्र्यात्मजः सद्गृहीतः सदा यः परं दैवतम् ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥ ७॥  
  
अच्युतो यो गुणैर्नित्यमेवाखिलैः प्रच्युतोऽशेषदोषैः सदा पूर्तितः ।  
उच्यते सर्ववेदोरुवादैरजः स्वर्चितो ब्रह्मरुद्रेन्द्रपूर्वैः सदा ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥ ८॥  
  
धार्यते येन विश्वं सदाजादिकं वार्यतेऽशेषदुःखं निजध्यायिनाम् ।  
पार्यते सर्वमन्यैर्नयत्पार्यते कार्यते चाखिलं सर्वभूतैः सदा ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥ ९॥  
  
सर्वपापानियत्संस्मृतेः सङ्क्षयं सर्वदा यान्ति भक्त्या विशुद्धात्मनाम् ।  
शर्वगुर्वादिगीर्वाण संस्थानदः कुर्वते कर्म यत्प्रीतये सज्जनाः ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥ १०॥  
  
अक्षयं कर्म यस्मिन् परे स्वर्पितं प्रक्षयं यान्ति दुःखानि यन्नामतः ।  
अक्षरो योऽजरः सर्वदैवामृतः कुक्षिगं यस्य विश्वं सदाऽजादिकम् ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥ ११॥  
  
नन्दितीर्थोरुसन्नामिनो नन्दिनः सन्दधानाः सदानन्ददेवे मतिम् ।  
मन्दहासारुणा पाङ्गदत्तोन्नतिं वन्दिताशेषदेवादिवृन्दं सदा ।  
प्रीणयामो वासुदेवं देवतामण्डलाखण्डमण्डनं प्रीणयामो वासुदेवम् ॥ १२॥  
  
इति श्रीमदानन्दतीर्थभगवत्पादाचार्य विरचितं  
द्वादशस्तोत्रेषु अष्टमस्तोत्रं सम्पूर्णम्  
  
  
  
अथ नवमस्तोत्रम्  
अतिमततमोगिरिसमितिविभेदन पितामहभूतिद गुणगणनिलय ।  
शुभतम कथाशय परमसदोदित जगदेककारण रामरमारमण ॥ १॥  
  
विधिभवमुखसुरसततसुवन्दितरमामनोवल्लभ भव मम शरणम् ।  
शुभतम कथाशय परमसदोदित जगदेककारण रामरमारमण ॥ २॥  
  
अगणितगुणगणमयशरीर हे विगतगुणेतर भव मम शरणम् ।  
शुभतम कथाशय परमसदोदित जगदेककारण रामरमारमण ॥ ३॥  
  
अपरिमितसुखनिधिविमलसुदेह हे विगत सुखेतर भव मम शरणम् ।  
शुभतम कथाशय परमसदोदित जगदेककारण रामरमारमण ॥ ४॥  
  
प्रचलितलयजलविहरण शाश्वतसुखमयमीन हे भव मम शरणम् ।  
शुभतम कथाशय परमसदोदित जगदेककारण रामरमारमण ॥ ५॥  
  
सुरदितिजसुबलविलुळितमन्दरधर पर कूर्म हे भव मम शरणम् ।  
शुभतम कथाशय परमसदोदित जगदेककारण रामरमारमण ॥ ६॥  
  
सगिरिवरधरातळवह सुसूकरपरमविबोध हे भव मम शरणम् ।  
शुभतम कथाशय परमसदोदित जगदेककारण रामरमारमण ॥ ७॥  
  
अतिबलदितिसुत हृदय विभेदन जयनृहरेऽमल भव मम शरणम् ।  
शुभतम कथाशय परमसदोदित जगदेककारण रामरमारमण ॥ ८॥  
  
बलिमुखदितिसुतविजयविनाशन जगदवनाजित भव मम शरणम् ।  
शुभतम कथाशय परमसदोदित जगदेककारण रामरमारमण ॥ ९॥  
  
अविजितकुनृपतिसमितिविखण्डन रमावर वीरप भव मम शरणम् ।  
शुभतम कथाशय परमसदोदित जगदेककारण रामरमारमण ॥ १०॥  
  
खरतरनिशिचरदहन परामृत रघुवर मानद भव मम शरणम् ।  
शुभतम कथाशय परमसदोदित जगदेककारण रामरमारमण ॥ ११॥  
  
सुललिततनुवर वरद महाबल यदुवर पार्थप भव मम शरणम् ।  
शुभतम कथाशय परमसदोदित जगदेककारण रामरमारमण ॥ १२॥  
  
दितिसुतविमोहन विमलविबोधन परगुणबुद्ध हे भव मम शरणम् ।  
शुभतम कथाशय परमसदोदित जगदेककारण रामरमारमण ॥ १३॥  
  
कलिमलहुतवह सुभग महोत्सव शरणद कल्कीश भव मम शरणम् ।  
शुभतम कथाशय परमसदोदित जगदेककारण रामरमारमण ॥ १४॥  
  
अखिलजनिविलय परसुखकारण परपुरुषोत्तम भव मम शरणम् ।  
शुभतम कथाशय परमसदोदित जगदेककारण रामरमारमण ॥ १५॥  
  
इति तव नुतिवरसततरतेर्भव सुशरणमुरुसुखतीर्थमुनेः भगवन् ।  
शुभतम कथाशय परमसदोदित जगदेककारण रामरमारमण ॥ १६॥  
  
इति श्रीमदानन्दतीर्थभगवत्पादाचार्य विरचितं  
द्वादशस्तोत्रेषु नवमस्तोत्रं सम्पूर्णम्  
  
  
  
अथ दशमस्तोत्रम्  
अव नः श्रीपतिरप्रतिरधिकेशादिभवादे ।  
करुणापूर्णवरप्रदचरितं ज्ञापय मे ते ॥ १॥  
  
सुरवन्द्याधिप सद्वरभरिताशेषगुणालम् ।  
करुणापूर्णवरप्रदचरितं ज्ञापय मे ते ॥ २॥  
  
सकलध्वान्तविनाशन (विनाशक) परमानन्दसुधाहो ।  
करुणापूर्णवरप्रदचरितं ज्ञापय मे ते ॥ ३॥  
  
त्रिजगत्पोत सदार्चितचरणाशापतिधातो ।  
करुणापूर्णवरप्रदचरितं ज्ञापय मे ते ॥ ४॥  
  
त्रिगुणातीतविधारक परितो देहि सुभक्तिम् ।  
करुणापूर्णवरप्रदचरितं ज्ञापय मे ते ॥ ५॥  
  
शरणं कारणभावन भव मे तात सदाऽलम् ।  
करुणापूर्णवरप्रदचरितं ज्ञापय मे ते ॥ ६॥  
  
मरणप्राणद पालक जगदीशाव सुभक्तिम् ।  
करुणापूर्णवरप्रदचरितं ज्ञापय मे ते ॥ ७॥  
  
तरुणादित्यसवर्णकचरणाब्जामल कीर्ते ।  
करुणापूर्णवरप्रदचरितं ज्ञापय मे ते ॥ ८॥  
  
सलिलप्रोत्थसरागकमणिवर्णोच्चनखादे ।  
करुणापूर्णवरप्रदचरितं ज्ञापय मे ते ॥ ९॥  
  
कज (खज) तूणीनिभपावनवरजङ्घामितशक्ते ।  
करुणापूर्णवरप्रदचरितं ज्ञापय मे ते ॥ १०॥  
  
इबहस्तप्रभशोभनपरमोरुस्थरमाळे ।  
करुणापूर्णवरप्रदचरितं ज्ञापय मे ते ॥ ११॥  
  
असनोत्फुल्लसुपुष्पकसमवर्णावरणान्ते ।  
करुणापूर्णवरप्रदचरितं ज्ञापय मे ते ॥ १२॥  
  
शतमोदोद्भवसुन्दरिवरपद्मोत्थितनाभे ।  
करुणापूर्णवरप्रदचरितं ज्ञापय मे ते ॥ १३॥  
  
जगदागूहकपल्लवसमकुक्षे शरणादे ।  
करुणापूर्णवरप्रदचरितं ज्ञापय मे ते ॥ १४॥  
  
जगदम्बामलसुन्दरिगृहवक्षोवर योगिन् ।  
करुणापूर्णवरप्रदचरितं ज्ञापय मे ते ॥ १५॥  
  
दितिजान्तप्रद चक्रधरगदायुग्वरबाहो ।  
करुणापूर्णवरप्रदचरितं ज्ञापय मे ते ॥ १६॥  
  
परमज्ञानमहानिधिवदन श्रीरमणेन्दो ।  
करुणापूर्णवरप्रदचरितं ज्ञापय मे ते ॥ १७॥  
  
निखिलाघौघविनाशन (विनाशक) परसौख्यप्रददृष्टे ।  
करुणापूर्णवरप्रदचरितं ज्ञापय मे ते ॥ १८॥  
  
परमानन्दसुतीर्थसुमुनिराजो हरिगाथाम् ।  
कृतवान्नित्यसुपूर्णकपरमानन्दपदैषिन् ॥ १९॥  
  
इति श्रीमदानन्दतीर्थभगवत्पादाचार्य विरचितं  
द्वादशस्तोत्रेषु दशमस्तोत्रं सम्पूर्णम्  
  
  
  
अथ एकादशस्तोत्रम्  
उदीर्णमजरं दिव्यं अमृतस्यन्द्यधीशितुः ।  
आनन्दस्य पदं वन्दे ब्रह्मेन्द्रादि अभिवन्दितम् ॥ १॥  
  
सर्ववेदपदोद्गीतं इन्दिरावासमुत्तमम् (इन्दिराधारमुत्तमम्) ।  
आनन्दस्य पदं वन्दे ब्रह्मेन्द्रादि अभिवन्दितम् ॥ २॥  
  
सर्वदेवादिदेवस्य विदारितमहत्तमः ।  
आनन्दस्य पदं वन्दे ब्रह्मेन्द्रादि अभिवन्दितम् ॥ ३॥  
  
उदारमादरान्नित्यं अनिन्द्यं सुन्दरीपतेः ।  
आनन्दस्य पदं वन्दे ब्रह्मेन्द्रादि अभिवन्दितम् ॥ ४॥  
  
इन्दीवरोदरनिभं सुपूर्णं वादिमोहनम् (वादिमोहदम्) ।  
आनन्दस्य पदं वन्दे ब्रह्मेन्द्रादि अभिवन्दितम् ॥ ५॥  
  
दातृसर्वामरैश्वर्यविमुक्त्यादेरहो परम् (वरम्) ।  
आनन्दस्य पदं वन्दे ब्रह्मेन्द्रादि अभिवन्दितम् ॥ ६॥  
  
दूराद्दुरतरं यत्तु तदेवान्तिकमन्तिकात् ।  
आनन्दस्य पदं वन्दे ब्रह्मेन्द्रादि अभिवन्दितम् ॥ ७॥  
  
पूर्णसर्वगुणैकार्णमनाद्यन्तं सुरेशितुः ।  
आनन्दस्य पदं वन्दे ब्रह्मेन्द्रादि अभिवन्दितम् ॥ ८॥  
  
आनन्दतीर्थमुनिना हरेरानन्दरूपिणः ।  
कृतं स्तोत्रमिदं पुण्यं पठन्नानन्दमाप्नुयात् ॥ ९॥  
  
इति श्रीमदानन्दतीर्थभगवत्पादाचार्य विरचितं  
द्वादशस्तोत्रेषु एकादशस्तोत्रं सम्पूर्णम्  
  
  
  
अथ द्वादशस्तोत्रम्  
आनन्दमुकुन्द अरविन्दनयन ।  
आनन्दतीर्थ परानन्दवरद ॥ १॥  
  
सुन्दरीमन्दिरगोविन्द वन्दे ।  
आनन्दतीर्थ परानन्दवरद ॥ २॥  
  
चन्द्रकमन्दिरनन्दक वन्दे ।  
आनन्दतीर्थ परानन्दवरद ॥ ३॥  
  
चन्द्रसुरेन्द्रसुवन्दित वन्दे ।  
आनन्दतीर्थ परानन्दवरद ॥ ४॥  
  
मन्दारसूनसुचर्चित वन्दे ।  
आनन्दतीर्थ परानन्दवरद ॥ ५॥  
  
वृन्दारवृन्दसुवन्दित वन्दे (वृन्दारकवृन्दसुवन्दित वन्दे) ।  
आनन्दतीर्थ परानन्दवरद ॥ ६॥  
  
इन्दिराऽनन्दक सुन्दर वन्दे ।  
आनन्दतीर्थ परानन्दवरद ॥ ७॥  
  
मन्दिरस्यन्दनस्यन्दक वन्दे ।  
आनन्दतीर्थ परानन्दवरद ॥ ८॥  
  
आनन्दचन्द्रिकास्यन्दक वन्दे ।  
आनन्दतीर्थ परानन्दवरद ॥ ९॥  
  
इति श्रीमदानन्दतीर्थभगवत्पादाचार्य विरचितं  
द्वादशस्तोत्रेषु द्वादशं स्तोत्रं सम्पूर्णम्  
॥ भारतीरमणमुख्यप्राणान्तर्गत श्रीकृष्णार्पणमस्तु॥  
   
  
  
Encoded by Shrisha Rao (shrao@dvaita.org)  
Proofread by Meera Tadipatri(mtadipatri@dvaita.net)  
  
