+++
"Text title" = "Peddapuram LakshmiyoganArasimhasvami Suprabhatam"
"File name" = "peddApuramlakShmIyoganArasiMhasvAmisuprabhAtam.itx"
itxtitle = "peddApuramlakShmIyoganArasiMhasvAmisuprabhAtam (koriDe vishvanAthasharmaNAvirachitam)"
engtitle = "peddApuramlakShmIyoganArasiMhasvAmisuprabhAtam"
Category = "vishhnu, koriDevishvanAthasharmA, suprabhAta"
Location = "doc_vishhnu"
Sublocation = "vishhnu"
Author = "koriDe vishvanAthasharmA, dharmapurI"
Language = "Sanskrit"
Subject = "philosophy/hinduism/religion"
"Transliterated by" = "koriDe vishvanAthasharmA"
"Proofread by" = "koriDe vishvanAthasharmA"
Indexextra = "(blog)"
Acknowledge-Permission = "Koride Vishwanatha Sharma"
"Latest update" = "February 19, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "पेद्दापुरम्लक्ष्मीयोगनारसिंहस्वामिसुप्रभातम् (कोरिडे विश्वनाथशर्मणाविरचितम्)"

+++
  
 श्रीमद्पेद्दापुरं लक्ष्मीयोगनारसिंहस्वामि सुप्रभातम्   
ॐ गँ गणपतये नमः ॥  
  
ॐ श्रीवागीश्वर्यै नमः ॥  
  
ॐ श्रीलक्ष्मी समेत योगनारसिंहस्वामिने नमः ॥  
  
श्री पेद्दापुरं लक्ष्मीयोगनारसिंहस्वामि सुप्रभातम्  
कोरिडे विश्वनाथ शर्मा, संस्कृतोपन्यासकः ।  
  
उत्तिष्ठोत्तिष्ठ लक्ष्मीश !  उत्तिष्ठ नरकेसरिन्! ।  
उत्तिष्ठ जगतां नाथ ! उदयाद्रिं गतो रविः ॥ १॥  
  
श्रीलक्ष्मि! माधवि ! रमे ! जगदेकमातः  
क्षीराब्धिजे ! सुरनुते ! कमले ! मनोज्ञे ! ।  
नारायणीन्दुसहजे ! परिरक्ष लोकान्  
पेद्दापुरेशदयिते ! तव सुप्रभातम् ॥ २॥  
  
हे वासुदेव ! पुरुषोत्तम ! नारसिंह !  
लक्ष्मीश ! जगृहि परात्पर ! पद्मनाभ ! ।  
रक्ष्या त्वया हि जगती न सदाऽन्यकैस्तु  
पेद्दापुरेश ! नृहरे ! तव सुप्रभातम् ॥ ३॥  
  
प्रह्लादरक्षक ! जनार्दन ! दैत्यनाश !  
पेद्दापुराद्रिनिलयार्कसुधांशुनेत्र ! ।  
त्वद्वीक्षणार्थमिहचेक्षति भक्तबृन्दं  
पेद्दापुरेश ! नृहरे ! तव सुप्रभातम् ॥ ४॥  
  
पेद्दापुरस्यनिकटे गिरिमाश्रितः सन्  
भक्तान् सदा हि परिपालयसीश ! नित्यम् ।  
त्वद्भक्तरक्षणकृते ननु ते हि निष्ठा  
पेद्दापुरेश ! नृहरे ! तव सुप्रभातम् ॥ ५॥  
  
भक्ताः प्रदक्षिणविधिं त्ववलम्भ्य निष्ठाः  
कुर्वन्तिचात्र शकटैस्तु मुहुर् भ्रमन्ति  
यत्त्वंह्यभीष्ट फलमाशु ददासि नूनम्  
पेद्दापुरेश ! नृहरे ! तव सुप्रभातम् ॥ ६॥  
  
ब्रह्मादयः सुरवरा वरयोगिबृन्दाः  
स्नातानुलिप्तकृतनिष्ठवरिष्ठभक्ताः ।  
ध्यानैकचित्तवशगा स्तव द्रष्टुकामाः  
पेद्दापुरेश ! नृहरे ! तव सुप्रभातम् ॥ ७॥  
  
श्रीचान्द्रमानगणने शुभचैत्रमासे  
एकादशी शुभदिने वरशुक्लपक्षे ।  
कल्याणमीक्षितजनास्तव लब्धभागाः  
पेद्दापुरेश ! नृहरे ! तव सुप्रभातम् ॥ ८॥  
  
यो मातृदास्यमपहर्तुमयं द्विजेन्द्रः  
जित्वा महेन्द्रमपि देव! सुधां निनाय ।  
स त्वीक्षतेऽत्र तव वाहनवैनतेयः  
पेद्दापुरेश ! नृहरे ! तव सुप्रभातम् ॥ ९॥  
  
वृक्षाग्रभगनिवसेषु विहङ्गमाश्च  
ते चैव दर्शनफलं ननु बोधयन्ति ।  
तत्वं प्रवक्तुमयि ते प्रकृतिर्वरिष्ठा  
पेद्दापुरेश ! नृहरे ! तव सुप्रभातम् ॥ १०॥  
  
मुग्धेषु पद्मनिकरेषु निबद्धभृङ्गाः  
अद्यैवभानुकिरणैस्तु विमुक्तका ये ।  
गायन्ति तेऽत्र हि सुतुल्यविमुक्तसङ्गाः  
पेद्दापुरेश ! नृहरे ! तव सुप्रभातम् ॥ ११॥  
  
इन्द्वर्कनेत्र ! भवतः खलु सेवनेषु  
इन्दुस्तु ते स्वसहजामकरोद्धि पत्नीम् ।  
भानुः करैः स्वप्रथमैर् यजते पदौ ते  
पेद्दापुरेश ! नृहरे ! तव सुप्रभातम् ॥ १२॥  
  
अथ स्तोत्रम्  
हृतपापचयास्तव मन्दिरगा  
गतविष्णुपदास्तव भक्तवराः ।  
जिततापसिकास्तव दासवरा  
विजयी भव देव! नृसिंह विभो! ॥ १॥  
  
तव वैरिरहो ! ननु दैत्यवरस्  
तव लब्धवरो ननु दैत्यशिशुः ।  
तव दातृवरो ननु दैत्यबलिर्  
विजयी भव देव! नृसिंह विभो! ॥ २॥  
  
ननु दैत्यवधे तव सिंहमुखम् ।  
नुतपालकृते नृतनुस्तव भोः ।  
अवनीमवनेह्यवतारितवान्  
विजयी भव देव! नृसिंह विभो! ॥ ३॥  
  
मृगराजमुखाञ्चितपुण्यतनो !  
खगराजविराजितयानविभो  
फणिराजविभूषितपीठहरे  
विजयी भव देव! नृसिंह विभो! ॥ ४॥  
  
! नृसिंह विभो!!!! नृसिंह विभो!  
  
अथ प्रपत्तिः  
प्रह्लादकस्य हि वचः परिरक्षणार्थं  
स्तम्भोद्भवन् प्रकटिताद्भुतदर्शनोऽसि ।  
भक्तानुरागमयि ते विशदीकृतं हि  
पेद्दापुरेश ! चरणौ शरणं प्रपद्ये ॥ १॥  
  
त्वं लोकसृष्टिकरणे ननु ब्रह्मरूपः  
तल्लोकपालनकृते ननु  विष्णुरूपः  
तज्जीर्णलोकविलयीकरणे च रुद्रः  
पेद्दापुरेश ! चरणौ शरणं प्रपद्ये ॥ २॥  
  
दासौ तवैव नितरां खलु भक्तिशून्यौ  
भक्तावमानक्रियया गतदैत्यरूपौ ।  
प्रह्लादकस्तु तव लब्धवरोऽर्भदैत्यः  
पेद्दापुरेश ! चरणौ शरणं प्रपद्ये ॥ ३॥  
  
शूरोऽस्म्यहन्त्विति सुगर्वितदुष्टदैत्यः  
मृत्युं त्वया स्वनियतिं त्वनुलङ्घ्ययातः ।  
दुष्टाय कल्पयसि भोः! स्ववचोऽनुनाशं  
पेद्दापुरेश ! चरणौ शरणं प्रपद्ये ॥ ४॥  
  
बालो धृवो ननु जितेन्द्रियतापसोऽसौ  
यस्ते प्रसादमलभज्जगदुन्नतं हि ।  
भक्तिस्त्वयीश! प्रमुखा न वयः प्रमाणं  
पेद्दापुरेश ! चरणौ शरणं प्रपद्ये ॥ ५॥  
  
अथ श्री मङ्गळाशासनम्  
अकाराय ह्यनन्ताय अष्टैश्वर्यप्रदायिने ।  
अदिमध्यान्तहीनाय नारसिंहाय मङ्गळम् ॥ १॥  
  
इन्द्रादिभिः सुसेव्याय इन्दिरानन्ददायिने ।  
ईप्सितार्थप्रदायास्मै नारसिंहाय मङ्गळम् ॥ २॥  
  
उग्ररूपाय दैत्येभ्य उडूनाम्पतिचक्षुषे  
ऊर्ध्वस्रोतस्वरूपाय नारसिंहाय मङ्गळम् ॥ ३॥  
  
ऋग्वेदादिभिस्तुत्याय ऋद्धिबुद्धिप्रदायिने ।  
ऋषिभिर् ध्यानगम्याय नारसिंहाय मङ्गळम् ॥ ४॥  
  
एकरूपाय नित्याय एकस्मै विश्वचक्षुषे ।  
एकान्तिजनरक्षाय नारसिंहाय मङ्गळम् ॥ ५॥  
  
ऐहिकामुष्मिकं दात्रे ऐश्वर्यानन्ददायिने ।  
ऐक्ष्वाकुकलरामाय नारसिंहाय मङ्गळम् ॥ ६॥  
  
ओङ्कारनादरूपाय ओजसे सूर्यकोटिनाम् ।  
ओषधीशसुनेत्राय  नारसिंहाय मङ्गळम् ॥ ७॥  
  
औग्र्यदैत्यविनाशाय औदुम्बरप्रियात्मने  
औषधायामयानां च नारसिंहाय मङ्गळम् ॥ ८॥  
  
सिद्धसाध्यनुतायास्मै देवकोटिस्तुताय च  
पेद्दापुराद्रिवासायनारसिंहाय मङ्गळम् ॥ ९॥  
  
ब्रह्मादिभिः सुवन्द्याय भक्तैश्वर्यप्रदायिने ।  
पेद्दापुराद्रिवासायनारसिंहाय मङ्गळम् ॥ १०॥  
  
फलशृति  
यद् विश्वनाथकृतवाङ्मयसेवनं हि  
पेद्दापुरेशनृहरेः शुभसुप्रभातम् ।  
प्रातस्तु ये निलयमेत्य पठन्ति भक्त्या  
ते नारसिंहसदनुग्रहपात्रतार्हाः ॥ १॥  
  
मया हि कोरिडे कुलीन विश्वनाथशर्मणा  
मुदा कृतं तु नारसिंहसुप्रभातसेवनम् ।  
नरेन्द्रकण्ठराजितं सदा ह्यरिष्टनाशकं  
भवेन्नृसिंहमोदकं प्रपाठकाय मोक्षदम् ॥ २॥  
  
हरिः ॐ ।  
स्वस्तिप्रजाभ्यः परिपालयन्तां  
न्यायेन मार्गेण महीं महीशाः ।  
गोब्राह्मणेभ्यः शुभमस्तु नित्यं  
लोकाः समस्ताः सुखिनो भवन्तु ॥  
  
काले वर्षन्तु पर्जन्याः पृथिवी सस्यशालिनी  
देशोऽयं क्षोभरहितो ब्राह्मणाः सन्तुनिर्भयाः ।  
अपुत्राः पुत्रिणः सन्तु पुत्रिणः सन्तु पौत्रिणः  
अधनाः सधनाः सन्तु जीवन्तु शरदां शतम् ॥  
  
कायेन वाचा मनसेन्द्रियैर्वा  
बुध्यात्मना वा प्रकृतेः स्वभावात् ।  
करोमि यद्य्तत् सकलं परस्मै  
नारायणायेति समर्पयामि ॥  
  
हरिः ओं तत्सत् परमेश्वरार्पणमस्तु ॥  
  
  
Composed by Koride Vishwanatha Sharma, Dharmapuri, Telangana  
Proofread by Koride Vishwanatha Sharma.  
  
