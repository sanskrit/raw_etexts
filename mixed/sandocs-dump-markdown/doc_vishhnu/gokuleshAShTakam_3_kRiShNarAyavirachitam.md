+++
"Text title" = "gokuleshAShTakam 3"
"File name" = "gokuleshAShTakam3.itx"
itxtitle = "gokuleshAShTakam 3 (kRiShNarAyavirachitam)"
engtitle = "gokuleshAShTakam 3"
Category = "vishhnu, krishna, puShTimArgIya, aShTaka, kRiShNarAya"
Location = "doc_vishhnu"
Sublocation = "vishhnu"
SubDeity = "krishna"
Author = "kRRiShNarAya"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "puShTimArgIya stotraratnAkara"
Indexextra = "(pushti margiya stotraratnAkara)"
"Latest update" = "February 28, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "गोकुलेशाष्टकम् ३ (कृइष्णरायविरचितम्)"

+++
  
 श्रीगोकुलेशाष्टकम् ३   
  
(मालिनी वृत्तम्)  
  
यतिवशधरणीशे धर्मलोपप्रवृत्ते  
हरिचरणसहायो यः स्वधर्मं जुगोप ।  
विहितभजनभारो धर्मरक्षावतारः  
स जगति जयति श्रीवल्लभो गोकुलेशः ॥ १॥  
  
असदुदितविदारी वेदवादानुसारी  
यदुचितहितकारी भक्तिमार्गप्रचारी ।  
रुचिरतिलकधारी मालधारी तुलस्याः  
स जयति जयति श्रीवल्लभो गोकुलेशः ॥ २॥  
  
बहुविधिजननर्मप्रोक्तिबाणैरधर्मः  
प्रकटमयति मर्मस्फोटमाराद्विधाय ।  
वपुषि भजनवर्म प्राप्य कल्याणधर्मः  
स जयति नवकर्मा गोकुले गोकुलेशः ॥ ३॥  
  
निगमजनितधर्मद्रोहिणि क्षोणिनाथे  
सकलसहजवेशस्तत्समीपं समेत्य ।  
तदुचितमदमत्या दत्तवानुत्तरं यः  
स जयति जनचित्तानन्दको गोकुलेशः ॥ ४॥  
  
अधिकृतयुगधर्मे वर्धमाने समन्ता-  
दनितशरणोऽसौ वेदधर्मो सदाभूऽत् ।  check  
तदिह शरणमागाद्यः सदैकः शरण्यं  
स जयति जनवन्द्यो गोकुले गोकुलेशः ॥ ५॥  
  
कलिवृषलभयाप्तौ तत्कलिं सन्निगृह्य  
क्षितिपतिरविताऽऽसीद्यस्य पूर्वं परीक्षित् ।  
इह हि नृपतिभीतौ तस्य धर्मस्य नित्यं  
स जयति भुवि गोप्ता गोकुले गोकुलेशः ॥ ६॥  
  
प्रथममिह परीक्षिद्रक्षितो वर्णधर्मः  
पुनरपि कलिकल्पक्षुद्रभिक्षुक्षतोऽभूत् ।  
अभयपदमिदं यं शाश्वतं चाभ्युपेतः  
स जयति निजभक्ताह्लादको गोकुलेशः ॥ ७॥  
  
य इह सकललोके केवलं न स्वकीये  
प्रभुजननबलेन स्थापयामास धर्मम् ।  
सकलसुखविधाता गोकुलानन्ददाता  
स जयति निजताताराधको गोकुलेशः ॥ ८॥  
  
श्रीवल्लभाष्टकमिदं पठति प्रपन्नो  
यः कृष्णरायकृतमित्युषसि स्वचित्तः ।  
सोऽयं सुदुर्लभतमानपि निश्चयेन  
प्राप्नोति वै विनिहितानखिलान् पदार्थान् ॥ ९॥  
  
इति श्रीकृष्णरायविरचितं श्रीगोकुलेशाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
