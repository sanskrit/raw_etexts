+++
"Text title" = "Ahnikastotram delivered by Balarama to Pradyumna"
"File name" = "Ahnikastotram.itx"
itxtitle = "Ahnikastotram (mahAbhArate khilabhAgAntargataM balarAmaproktam)"
engtitle = "Ahnikastotram"
Category = "vishhnu"
Location = "doc_vishhnu"
Sublocation = "vishhnu"
Language = "Sanskrit"
Subject = "philosophy/hinduism/religion"
"Transliterated by" = "Gopal Upadhyay gopal.j.upadhyay at gmail.com"
"Proofread by" = "Gopal Upadhyay gopal.j.upadhyay at gmail.com"
Source = "mahAbhArate khilabhAge harivaMshe viShNuparvaNi"
"Latest update" = "June 8, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "आह्निकस्तोत्रम् (महाभारते खिलभागान्तर्गतं बलरामप्रोक्तम्)"

+++
  
 आह्निकस्तोत्रम्   
वैशम्पायन उवाच -  
अत्राश्चर्यात्मकं स्तोत्रमाह्निकं जयतां वर ।  
प्रद्युम्ने द्वारकां प्राप्ते हत्वा तं कालशम्बरम् ॥ १॥  
  
बलदेवेन रक्षार्थं प्रोक्तमाह्निकमुच्यते ।  
यञ्जप्त्वा तु नृपश्रेष्ठ सायं पूतात्मतां व्रजेत् ॥ २॥  
  
कीर्तितं बलदेवेन विष्णुना चैव कीर्तितम् ।  
धर्मकामैश्च मुनिभिरृषिभिश्चापि कीर्तितम् ॥ ३॥  
  
कर्हिचिद् रुक्मिणीपुत्रो हलिना संयुतो गृहे ।  
उपविष्टः प्रणम्याथ तमुवाच कृताञ्जलिः ॥ ४॥  
  
प्रद्युम्न उवाच -  
कृष्णानुज महाभाग रोहिणीतनय प्रभो ।  
किञ्चित्स्तोत्रं मम ब्रूहि यज्जप्त्वा निर्भयोऽभवम् ॥ ५॥  
  
श्रीबलदेव उवाच -  
सुरासुरगुरुर्ब्रह्मा पातु मां जगतः पतिः ।  
अथोङ्कारवषट्कारौ सावित्री विधयस्त्रयः ॥ ६॥  
  
ऋचो यजूंषि सामानि छन्दांस्याथर्वणानि च ।  
चत्वारस्त्वखिला वेदाः सरहस्याः सविस्तराः ॥ ७॥  
  
पुराणमितिहासश्चाखिलान्युपखिलानि च ।  
अङ्गान्युपाङ्गानि तथा व्याख्यातानि च पान्तु माम् ॥ ८॥  
  
पृथिवी वायुराकाशमापो ज्योतिश्च पञ्चमम् ।  
इन्द्रियाणि मनो बुद्धिस्तथा सत्त्वं रजस्तमः ॥ ९॥  
  
व्यानोदानौ समानश्च प्राणोऽपानश्च पञ्चमः ।  
वायवः सप्त चैवान्ये येष्वायत्तमिदं जगत् ॥ १०॥  
  
मरीचिरङ्गि रात्रिश्च पुलस्त्यः पुलहः क्रतुः ।  
भृगुर्वसिष्ठो भगवान् पान्तु ते मां महर्षयः ॥ ११॥  
  
कश्यपाद्याश्च मुनयश्चतुर्दश दिशो दश ।  
नरनारायणौ देवौ सगणौ पान्तु मां सदा ॥ १२॥  
  
रुद्राश्चैकादश प्रोक्ता आदित्या द्वादशैव तु ।  
अष्टौ च वसवो देवा अश्विनौ द्वौ प्रकीर्तितौ ॥ १३॥  
  
ह्रीः श्रीर्लक्ष्मीः स्वधा पुष्टिर्मेधा तुष्टिः स्मृतिर्धृतिः ।  
अदितिर्दितिर्दनुश्चैव सिंहिका दैत्यमातरः ॥ १४॥  
  
हिमवान् हेमकूटश्च निषधः श्वेतपर्वतः ।  
ऋषभः पारियात्रश्च विन्ध्यो वैडूर्यपर्वतः ॥ १५॥  
  
सह्योदयश्च मलयो मेरुमन्दरदर्दुराः ।  
क्रौञ्चकैलासमैनाकाः पान्तु मां धरणीधराः ॥ १६॥  
  
शेषश्च वासुकिश्चैव विशालाक्षश्च तक्षकः ।  
एलापत्रः शुक्लवर्णः कम्बलाश्वतरावुभौ ॥ १७॥  
  
हस्तिभद्रः पिटरकः कर्कोटकधनञ्जयौ ।  
तथा पूरणकश्चैव नागश्च करवीरकः ॥ १८॥  
  
सुमनास्यो दधिमुखस्तथा शृङ्गारपिण्डकः ।  
मणिनागश्च भगवांस्त्रिषु लोकेषु विश्रुतः ॥ १९॥  
  
नागराडधिकर्णश्च तथा हारिद्रकोऽपरः ।  
एते चान्ये च बहवो ये चान्ये नानुकीर्तिताः ॥ २०॥  
  
भूधराः सत्यधर्माणः पान्तु मां भुजगेश्वराः ।  
समुद्राः पान्तु चत्वारो गङ्गा च सरितां वरा ॥ २१॥  
  
सरस्वती चन्द्रभागा शतद्रुर्देविका शिवा ।  
द्वारावती विपाशा च सरयूर्यमुना तथा ॥ २२॥  
  
कल्माषी च रथोष्मा च बाहुदा च हिरण्यदा ।  
प्लक्षा चेक्षुमती चैव स्रवन्ती च बृहद्रथा ॥ २३॥  
  
ख्याता चर्मण्वती चैव पुण्या चैव वधूसरा ।  
एताश्चान्याश्च सरितो याश्चान्या नानुकीर्तिताः ॥ २४॥  
  
उत्तरापथगामिन्यः सलिलैः स्नपयन्तु माम् ।  
वेणी गोदावरी सीता कावेरी कौङ्कणावती ॥ २५॥  
  
कृष्णा वेणा शुक्तिमती तमसा पुष्पवाहिनी ।  
ताम्रपर्णी ज्योतिरथा उत्फलोदुम्बरावती ॥ २६॥  
  
नदी वैतरणी पुण्या विदर्भा नर्मदा शुभा ।  
वितस्ता भीमरथ्या च ऐला चैव महानदी ॥ २७॥  
  
कालिन्दी गोमती पुण्या नदः शोणश्च विश्रुतः ।  
एताश्चान्याश्च वै नद्यो याश्चान्या न तु कीर्तिताः ॥ २८॥  
  
दक्षिणापथवाहिन्यः सलिलैः स्नपयन्तु माम् ।  
क्षिप्रा चर्मण्वती पुण्या मही शुभ्रवती तथा ॥ २९॥  
  
सिन्धुर्वेत्रवती चैव भोजान्ता वनमालिका ।  
पूर्वभद्रा पराभद्रा ऊर्मिला च परद्रुमा ॥ ३०॥  
  
ख्याता वेत्रवती चैव चापदासीति विश्रुता ।  
प्रस्थावती कुण्डनदी नदी पुण्या सरस्वती ॥ ३१॥  
  
चित्रघ्नी चेन्दुमाला च तथा मधुमती नदी ।  
उमा गुरुनदी चैव तापी च विमलोदका ॥ ३२॥  
  
विमला विमलोदा च मत्तगङ्गा पयस्विनी ।  
एताश्चान्याश्च वै नद्यो याश्चान्या नानुकीर्तिताः ॥ ३३॥  
  
ता मां समभिषिञ्चन्तु पश्चिमामाश्रिता दिशम् ।  
भागीरथी पुण्यजला प्राच्यां दिशि समाश्रिता ॥ ३४॥  
  
सा तु दहतु मे पापं कीर्तिता शम्भुना धृता ।  
प्रभासं च प्रयागं च नैमिषं पुष्कराणि च ॥ ३५॥  
  
गङ्गातीर्थं कुरुक्षेत्रं श्रीकण्ठं गौतमाश्रमम् ।  
रामह्रदं विनशनं रामतीर्थं तथैव च ॥ ३६॥  
  
गङ्गाद्वारं कनखलं सोमो वै यत्र चोत्थितः ।  
कपालमोचनं तीर्थं जम्बूमार्गं च विश्रुतम् ॥ ३७॥  
  
सुवर्णबिन्दुं विख्यातं तथा कनकपिङ्गलम् ।  
दशाश्वमेधिकं चैव पुण्याश्रमविभूषितम् ॥ ३८॥  
  
बदरी चैव विख्याता नरनारायणाश्रमः ।  
विख्यातं फल्गुतीर्थं च तीर्थं चन्द्रवटं तथा ॥ ३९॥  
  
कोकामुखं पुण्यतमं गङ्गासागरमेव च ।  
मगधेषु तपोदश्च गङ्गोद्भेदश्च विश्रुतः ॥ ४०॥  
  
तीर्थान्येतानि पुण्यानि सेवितानि महर्षिभिः ।  
मां प्लावयन्तु सलिलैः यानि मे कीर्तितानि वै ॥ ४१॥  
  
सूकरं योगमार्गं च श्वेतद्वीपं तथैव च ।  
ब्रह्मतीर्थं रामतीर्थं वाजिमेधशतोपमम् ॥ ४२॥  
  
धारासम्पातसंयुक्ता गङ्गा किल्बिषनाशिनी ।  
गङ्गा वैकुण्ठकेदारं सूकरोदभेदनं परम् ।  
तच्छापमोचनं तीर्थं पुनन्त्वेतानि किल्बिषात् ॥ ४३॥  
  
धर्मार्थकामविषयो यशःप्राप्तिः शमो दमः ।  
वरुणेशोऽथ धनदो यमो नियम एव च ॥ ४४॥  
  
कालो नयः सन्नतिश्च क्रोधो मोहः क्षमा धृतिः ।  
विद्युतोऽभ्राण्यथौषध्यः प्रमादोन्मादविग्रहाः ॥ ४५॥  
  
यक्षाः पिशाचा गन्धर्वाः किन्नराः सिद्धचारणाः ।  
नक्तञ्चराः खेचरिणो दंष्ट्रिणः प्रियविग्रहाः ॥ ४६॥  
  
लम्बोदराश्च बलिनः पिङ्गाक्षा विश्वरूपिणः ।  
मरुतः सहपर्जन्याः कलात्रुटिलवाः क्षणाः ॥ ४७॥  
  
नक्षत्राणि ग्रहाश्चैव ऋतवः शिशिरादयः ।  
मासाहोरात्रयश्चैव सूर्याचन्द्रमसौ तथा ॥ ४८॥  
  
आमोदश्च प्रमोदश्च प्रहर्षः शोक एव च ।  
रजस्तमस्तपः सत्यं शुद्धिर्बुद्धिर्धृतिः श्रुतिः ॥ ४९॥  
  
रुद्राणी भद्रकाली च भद्रा ज्येष्ठा तु वारुणी ।  
भासी च कालिका चैव शाण्डिली चेति विश्रुताः ॥ ५०॥  
  
आर्या कुहूः सिनीवाली भीमा चित्ररथी रतिः ।  
एकानंशा च कूष्माण्डी देवी कात्यायनी च या ॥ ५१॥  
  
लोहित्या जनमाता च देवकन्यास्तु याः स्मृताः ।  
गोनन्दा देवपत्नी च मां रक्षन्तु सबान्धवम् ॥ ५२॥  
  
नानाभरणवेशाश्च नानारूपाङ्किताननाः ।  
नानादेशविचारिण्यो नानाशस्त्रोपशोभिताः ॥ ५३॥  
  
मेदोमज्जाप्रियाश्चैव मद्यमांसवसाप्रियाः ।  
मार्जारद्वीपिवक्त्राश्च गजसिंहनिभाननाः ॥ ५४॥  
  
कङ्कवायसगृध्राणां क्रौञ्चतुल्याननास्तथा ।  
व्यालयज्ञोपवीताश्च चर्मप्रावरणास्तद्या ॥ ५५॥  
  
क्षतजोक्षितवक्त्राश्च खरभेरीसमस्वनाः ।  
मत्सराः क्रोधनाश्चैव प्रासादा रुचिरालयाः ॥ ५६॥  
  
मत्तोन्मत्तप्रमत्ताश्च प्रहरन्त्यश्च धिष्ठिताः ।  
पिङ्गाक्षाः पिङ्गकेशाश्च ततोऽन्या लूनमूर्धजाः ॥ ५७॥  
  
ऊर्ध्वकेश्यः कृष्णकेश्यः श्वेतकेश्यस्तथावराः ।  
नागायुतबलाश्चैव वायुवेगास्तथापराः ॥ ५८॥  
  
एकहस्ता एकपादा एकाक्षाः पिङ्गला मताः ।  
बहुपुत्राल्पपुत्राश्च द्विपुत्राः पुत्रमण्डिकाः ॥ ५९॥  
  
मुखमण्डी बिडाली च पूतना गन्धपूतना ।  
शीतवातोष्णवेताली रेवती ग्रहसंज्ञिताः ॥ ६०॥  
  
प्रियहास्याः प्रियक्रोधाः प्रियवासाः प्रियंवदाः ।  
सुखप्रदाश्चासुखदाः सदा द्विजजनप्रियाः ॥ ६१॥  
  
नक्तञ्चराः सुखोदर्काः सदा पर्वणि दारुणाः ।  
मातरो मातृवत्पुत्रं रञ्जन्तु मम नित्यशः ॥ ६२॥  
  
पितामहमुखोद्भूता रौद्रा रुद्राङ्गसम्भवाः ।  
कुमारस्वेदजाश्चैव ज्वरा वै वैष्णवादयः ॥ ६३॥  
  
महाभीमा महावीर्या दर्पोदभूता महाबलाः ।  
क्रोधनाक्रोधनाः क्रूराः सुरविग्रहकारिणः ॥ ६४॥  
  
नक्तञ्चराः केसरिणो दंष्ट्रिणः प्रियविग्रहाः ।  
लम्बोदरा जघनिनः पिङ्गाक्षा विश्वरूपिणः ॥ ६५॥  
  
शक्त्यृष्टिशूलपरिघप्रासचर्मासिपाणयः ।  
पिनाकवज्रमुसलब्रह्मदण्डायुधप्रियाः ॥ ६६॥  
  
दण्डिनः कुण्डिनः शूरा जटामुकुटधारिणः ।  
वेदवेदाङ्गकुशला नित्ययज्ञोपवीतिनः ॥ ६७॥  
  
व्यालापीडाः कुण्डलिनो वीराः केयूरधारिणः ।  
नानावस्वनसंवीताश्चित्रमाल्यानुलेपनाः ॥ ६८॥  
  
गजाश्वोष्ट्रर्क्षमार्जारसिंहव्याघ्रनिभाननाः ।  
वराहोलूकगोमायुमृगाखुमहिषाननाः ॥ ६९॥  
  
वामना विकटाः कुब्जाः कराला लूनमूर्धजाः ।  
सहस्रशतशश्चान्ये सहस्रजटधारिणः ॥ ७०॥  
  
श्वेताः कैलाससङ्काशाः केचिद् दिनकरप्रभाः ।  
केचिज्जलदवर्णाभा नीलाञ्जनचयोपमाः ॥ ७१॥  
  
एकपादा द्विपादाश्च तथा द्विशिरसोऽपरे ।  
निर्मांसाः स्थूलजङ्घाश्च व्यादितास्या भयङ्कराः ॥ ७२॥  
  
वापीतडागकूपेषु समुद्रेषु सरित्सु च ।  
श्मशानशैलवृक्षेषु शून्यागारनिवासिनः ॥ ७३॥  
  
एते ग्रहाश्च सततं रक्षन्तु मम सर्वतः ।  
महागणपतिर्नन्दी महाकालो महाबलः ।  
माहेश्वरो वैष्णवश्च ज्वरौ लोकभयावहौ ॥ ७४॥  
  
ग्रामणीश्चैव गोपालो भृङ्गरीटिर्गणेश्वरः ।  
देवश्च वामदेवश्च घण्टाकर्णः करन्धमः ॥ ७५॥  
  
श्वेतमोदः कपाली च जम्भकः शत्रुतापनः ।  
मज्जनोन्मज्जनौ चोभौ सन्तापनविलापनौ ॥ ७६॥  
  
निजघासोऽघसश्चैव स्थूणाकर्णः प्रशोषणः ।  
उल्कामाली धमधमो ज्वालामाली प्रमर्दनः ॥ ७७॥  
  
सङ्घट्टनः सङ्कुटनः काष्ठभूतः शिवङ्करः ।  
कूष्माण्डः कुम्भमूर्धा च रोचनो वैकृतो ग्रहः ॥ ७८॥  
  
अनिकेतः सुरारिघ्नः शिवश्चाशिव एव च ।  
क्षेमकः पिशिताशी च सुरारिर्हरिलोचनः ॥ ७९॥  
  
भीमको ग्राहकश्चैव तथैवाग्रमयो ग्रहः ।  
उपग्रहोऽर्यकश्चैव तथा स्कन्दग्रहोऽपरः ॥ ८०॥  
  
चपलोऽसमवेतालस्तामसः सुमहाकपिः ।  
हृदयोद्वर्तनश्चैडः कुण्डाशी कङ्कणप्रियः ॥ ८१॥  
  
हरिश्मश्रुर्गरुत्मन्तो मनोमारुतरंहसः ।  
पार्वत्या रोषसम्भूताः सहस्राणि शतानि च ॥ ८२॥  
  
शक्तिमन्तो धृतिमन्तो ब्रह्मण्याः सत्यसङ्गराः ।  
सर्वकामापहन्तारो द्विषतां च मृधेमृधे ॥ ८३॥  
  
रात्रावहनि दुर्गेषु कीर्तिताः सकलैर्गुणैः ।  
तेषां गणानां पतयः सगणाः पान्तु मां सदा ॥ ८४॥  
  
नारदः पर्वतश्चैव गन्धर्वाप्सरसां गणाः ।  
पितरः कारणं कार्यमाधयो व्याधयस्तथा ॥ ८५॥  
  
अगस्त्यो गालवो गार्ग्यः शक्तिर्धीम्यः पराशरः ।  
कृष्णात्रेयश्च भगवानसितो देवलो बलः ॥ ८६॥  
  
बृहस्पतिरुतथ्यश्च मार्कण्डेयः श्रुतश्रवाः ।  
द्वैपायनो विदर्भश्च जैमिनिर्माठरः कठः ॥ ८७॥  
  
विश्वामित्रो वसिष्ठश्च लोमशश्च महामुनिः ।  
उत्तङ्कश्चैव रैभ्यश्च पौलोमश्च द्वितस्त्रितः ॥ ८८॥  
  
ऋषिर्वै कालवृक्षीयो मुनिर्मेधातिथिस्तथा ।  
सारस्वतो यवक्रीतिः कुशिको गौतमस्तथा ॥ ८९॥  
  
संवर्त ऋष्यशृङ्गश्च स्वस्त्यात्रेयो विभाण्डकः ।  
ऋचीको जमदग्निश्च तथौर्वस्तपसां निधिः ॥ ९०॥  
  
भरद्वाजः स्थूलशिराः कश्यपः पुलहः क्रतुः ।  
बृहदग्निर्हरिश्मश्रुर्विजयः कण्व एव च ॥ ९१॥  
  
वैतण्डी दीर्घतापश्च वेदगाथोंऽशुमाञ्छिवः ।  
अष्टावक्रो दधीचिश्च श्वेतकेतुस्तथैव च ॥ ९२॥  
  
उद्दालकः क्षीरपाणिः शृङ्गी गौरमुखस्तथा ।  
अग्निवेश्यः शमीकश्च प्रमुचुर्मुमुचुस्तथा ॥ ९३॥  
  
एते चान्ये च ऋषयो बहवः शंसितव्रताः ।  
मुनयः शंसितात्मानो ये चान्ये नानुकीर्तिताः ॥ ९४॥  
  
त्रयोऽग्नयस्त्रयो वेदास्त्रैविद्याः कौस्तुभो मणिः ॥ ९५॥  
  
उच्चैःश्रवा हयः श्रीमान् वैद्यो धन्वन्तरिर्हरिः ।  
अमृतं गौः सुपर्णश्च दधि गौराश्च सर्षपाः ॥ ९६॥  
  
शुक्लाः सुमनसः कन्याः श्वेतच्छत्रं यवाक्षताः ।  
दूर्वा हिरण्यं गन्धाश्च वालव्यजनमेव च ॥ ९७॥  
  
तथाप्रतिहतं चक्रं महोक्षश्चन्दनं विषम् ।  
श्वेतो वृषः करी मत्तः सिंहो व्याघ्रो हयो गिरिः ॥ ९८॥  
  
पृथिवी चोद्धृता लाजा ब्राह्मणा मधु पायसम् ।  
स्वस्तिको वर्द्धमानश्च नन्द्यावर्तः प्रियङ्गवः ॥ ९९॥  
  
श्रीफलं गोमयं मत्स्यो दुन्दुभिः पटहस्वनः ।  
ऋषिपत्न्यश्च कन्याश्च श्रीमद् भद्रासनं धनुः ।  
रोचना रुचकश्चैव नदीनां सङ्गमोदकम् ॥ १००॥  
  
सुपर्णाः शतपत्राश्च चकोरा जीवजीवकाः ।  
नन्दीमुखो मयूरश्च बद्धमुक्तामणिध्वजाः ॥ १०१॥  
  
आयुधानि प्रशस्तानि कार्यसिद्धिकराणि च ।  
पुण्यं वै विगतक्लेशं श्रीमद् वै मङ्गलान्वितम् ॥ १०२॥  
  
रामेणोदाहृतं पूर्वमायुःश्रीजयकाङ्क्षिणा ।  
य इदं श्रावयेद् विद्वांस्तथैव शृणुयान्नरः ॥ १०३॥  
  
मङ्गलाष्टशतं स्नातो जपन् पर्वणि पर्वणि ।  
वधबन्धपरिक्लेशं व्याधिशोकपराभवम् ॥ १०४॥  
  
न च प्राप्नोति वैकल्यं परत्रेह च शर्मदम् ।  
धन्यं यशस्यमायुष्यं पवित्रं वेदसम्मितम् ॥ १०५॥  
  
श्रीमत्स्वर्ग्यं सदा पुण्यमपत्यजननं शिवम् ।  
शुभं क्षेमकरं नॄणां मेधाजननमुत्तमम् ।  
सर्वरोगप्रशमनं स्वकीर्तिकुलवर्धनम् ॥ १०६॥  
  
श्रद्दधानो दयोपेतो यः पठेदात्मवान्नरः ।  
सर्वपापविशुद्धात्मा लभते च शुभां गतिम् ॥ १०७॥  
  
॥ इति श्रीमहाभारते खिलभागे हरिवंशे विष्णुपर्वणि  
बलदेवाह्निकं नाम नवाधिकशततमोऽध्यायः ॥  
  
  
Encoded and proofread by Gopal Upadhyay gopal.j.upadhyay at gmail.com  
  
