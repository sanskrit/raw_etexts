---
Category: vishhnu, aShTottarashatanAma, dashAvatAra
File name: varAhAShTottarashatanAmastotram.itx
Indexextra: (VSM 1)
Language: Sanskrit
Latest update: March 10, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Source: varAhapurANe shrImuShNamAhAtmye
SubDeity: dashAvatara
Subject: philosophy/hinduism/religion
Sublocation: vishhnu
Text title: varAhAShTottarashatanAmastotram
engtitle: varAhAShTottarashatanAmastotram
itxtitle: varAhAShTottarashatanAmastotram (varAhapurANAntargatam)
title: वराहाष्टोत्तरशतनामस्तोत्रम् (वराहपुराणान्तर्गतम्)

---
  
 श्रीवराहाष्टोत्तरशतनामस्तोत्रम्   
  
श्रीमुष्णमाहात्म्यतः  
शङ्करः  
नारायण मम ब्रूहि येन तुष्टो जगत्पतिः ।  
तूर्णमेव प्रसन्नात्मा मुक्तिं यच्छति पापहा ॥ १॥  
  
सदा चञ्चलचित्तानां मानवानां कलौ युगे ।  
जपे च देवपूजायां मनो नैकत्र तिष्ठति ॥ २॥  
  
तादृशा अपि वै मर्त्या येन यान्ति परां गतिम् ।  
अन्येषां कर्मणां पुर्तिर्येन स्यात् फलितेन च ॥ ३॥  
  
तादृक् स्तोत्रं मम ब्रूहि महापातकनाशनम् ।  
एकैकं च वराहस्य नाम वेदाधिकं किल ॥ ४॥  
  
तादृशानि च नामानि वराहस्य महात्मनः ।  
सन्ति चेद्ब्रूहि विश्वात्मन् श्रेतुं कौतूहलं हि मे ॥ ५॥  
  
श्रीनारायणः  
शृणु शङ्कर वक्ष्यामि वराहस्तोत्रमुत्तमम् ।  
दुष्टग्रहकुठारोऽयं महापापदवानलः ॥ ६॥  
  
महाभयगिरीन्द्राणाम् कुलिशं मुक्तिदं शुभम् ।  
कामधुक् कामिनामेतद्भक्तानां कल्पपादपः ॥ ७॥  
  
वक्ष्यामि परमं स्तोत्रं यत्सुगोप्यं दुरात्मनाम् ।  
नारायण ऋषिश्चात्र श्रीवराहश्च देवता ॥ ८॥  
  
छन्दोऽनुष्टुप् च हुं बीजं ह्रीं शक्तिः क्लीं च कीलकम् ।  
वराहप्रीतिमुद्दिश्य विनियोगस्तु निर्वृतौ ॥ ९॥  
  
न्यसेद्धृदयं द्रेकारं वराहाय च मूर्धनि ।  
नमो भगवते पश्चाच्छिखायां विन्यसेद्बुधः ॥ १०॥  
  
ज्ञानात्मने च नेत्राभ्यां कवचाय बलात्मने ।  
भूर्भुवः सुव इत्यस्त्राय फटित्यन्तं न्यसेद्बुधः ॥ ११॥  
  
यज्ञाय यज्ञरूपाय यज्ञाङ्गाय महात्मने ।  
नमो यज्ञभुजे यज्ञकृते यज्ञेश्वराय च ॥ १२॥  
  
यज्ञस्य फलदात्रे च यज्ञगुह्याय यज्वने ।  
एभिर्नामपदैर्दिव्यैरङ्गुलिन्यासमाचरेत् ॥ १३॥  
  
अन्नदात्रे नम इति करपृष्ठं च मार्जयेत् ।  
नमः श्वेतवराहाय स्वाहान्तेन महामतिः ॥ १४॥  
  
व्यापकन्यासकृत्पश्चाद्ध्यायेद्देवमधोक्षजम् ।  
ध्यानम्-  
ॐ श्वेतं सुदर्शनदराङ्कितबाहुयुग्मं  
दंष्ट्राकरालवदनं धराय समेतम् ।  
ब्रह्मादिभिः सुरगणैः परिसेव्यमानं  
ध्यायेद्वराहवपुषं निगमैकवेद्यम् ॥ १५॥  
  
श्रीवराहो महीनाथः पूर्णानन्दो जगत्पतिः ।  
निर्गुणो निष्कलोऽनन्तो दण्डकान्तकृदव्ययः ॥ १६॥  
  
हिरण्याक्षान्तकृद्देवः पूर्णषाड्गुण्यविग्रहः ।  
लयोदधिविहारी च सर्वप्राणिहिते रतः ॥ १७॥  
  
अनन्तरूपोऽनन्तश्रीर्जितमन्युर्भयापहः ।  
वेदान्तवेद्यो वेदी च वेदगर्भः सनातनः ॥ १८॥  
  
सहस्राक्षः पुण्यगन्धः कल्पकृत् क्षितिभृद्धरिः ।  
पद्मनाभः सुराध्यक्षो हेमाङ्गो दक्षिणामुखः ॥ १९॥  
  
महाकोलो महाबाहुः सर्वदेवनमस्कृतः ।  
हृषीकेशः प्रसन्नात्मा सर्वभक्तभयापहः ॥ २०॥  
  
यज्ञभृद्यज्ञकृत्साक्षी यज्ञाङ्गो यज्ञवाहनः ।  
हव्यभुघव्यदेवश्च सदाव्यक्तः कृपाकरः ॥ २१॥  
  
देवभूमिगुरुः कान्तो धर्मगुह्यो वृषाकपिः ।  
स्रुवत्तुण्डो वक्रदंष्ट्रो नीलकेशो महाबलः ॥ २२॥  
  
पूतात्मा वेदनेता च वेदहर्तृशिरोहरः ।  
वेदादिकृद्वेदगुह्यः सर्ववेदप्रवर्तकः ॥ २३॥  
  
गभीराक्षस्त्रिधर्मा च गम्भीरात्मा महेश्वरः ।  
आनन्दवनगो दिव्यो ब्रह्मनासासमुद्भवः ॥ २४॥  
  
विन्धुतीरनिवासी च क्षेमकृत्सात्त्वतां पतिः ।  
इन्द्रत्राता जगत्त्राता महेन्द्रोद्दण्वर्गहा ॥ २५॥  
  
भक्तवश्यो सदोद्युक्तो निजानन्दो रमापतिः ।  
स्तुतिप्रियः शुभाङ्गश्च पुण्यश्रवणकीर्तनः ॥ २६॥  
  
सत्यकृत्सत्यसङ्कल्पः सत्यवाक्सत्यविक्रमः ।  
सत्येन गूढः सत्यात्मा कालातीतो गुणाधिकः ॥ २७॥  
  
परं ज्योतिः परं धाम परमः पुरुषः परः ।  
कल्याणकृत्कविः कर्ता कर्मसाक्षी जितेन्द्रियः ॥ २८॥  
  
कर्मकृत्कर्मकाण्डस्य सम्प्रदायप्रवर्तकः ।  
सर्वान्तकः सर्वगश्च सर्वार्थः सर्वभक्षकः ॥ २९॥  
  
सर्वलोकपतिः श्रीमान् श्रीमुष्णेशः शुभेक्षणः ।  
सर्वदेवप्रियः साक्षीत्येतन्नामाष्टकं शतम् ॥ ३०॥  
  
सर्ववेदाधिकं पुण्यं वराहस्य महात्मनः ।  
सततं प्रातरुत्थाय सम्यगाचम्य वारिणा ॥ ३१॥  
  
जितासनो जितक्रोधः पश्चान्मन्त्रमुदीरयेत् ।  
ब्राह्मणो ब्रह्मविद्यां च क्षत्रियो राज्यमाप्नुयात् ॥ ३२॥  
  
वैश्यो धनसमृद्धः स्यात् शूद्रः सुखमवाप्नुयात् ।  
सद्यो रोगाद्विमुच्येत शतवारं पठेद्यदि ॥ ३३॥  
  
सकामो लभते कामान्निष्कामो मोक्षमाप्नुयात् ।  
सद्यो रोगाद्विमुच्येत शतवारं पठेद्यदि ॥ ३३॥  
  
सकामो लभते कामान्निष्कामो मोक्षमाप्नुयात् ।  
बालरोगग्रहाद्याश्च नश्यन्त्येव न संशयः ॥ ३४॥  
  
राजद्वारे महाघोरे सङ्ग्रामे शत्रुसङ्कटे ।  
स्तोत्रमेतन्महापुण्यं पठेत्सद्यो भयापहम् ॥ ३५॥  
  
इत्येतद्धारयेद्यस्तु करे मूर्ध्नि हृदन्तरे ।  
तं नमस्यन्ति भूतानि मुच्यते सर्वतो भयात् ॥ ३६॥  
  
राजप्रसादजनकं सर्वलोकवशङ्करम् ।  
आभिचरिककृत्यान्तं महाभयनिवारणम् ॥ ३७॥  
  
शतवारं पठेद्यस्तु मुच्यते व्याधिबन्धनात् ।  
यः पठेत्त्रिषु कालेषु स्तोत्रमेतज्जितेन्द्रियः ॥ ३८॥  
  
वैकुण्ठवासमाप्नोति दशपुर्वैर्दशापरैः ।  
अश्वत्थमूलेऽर्कवारे स्थित्वा स्तोत्रं पठेद्यदि ॥ ३९॥  
  
अपस्मारविनाशः स्यात्क्षयरोगश्च नश्यति ।  
मध्याह्ने तु गुरोर्वारे जलमध्ये शतं जपेत् ॥ ४०॥  
  
कुष्ठव्याधिविनाशः स्यात् ज्ञानं चैवाधिगच्छाति ।  
प्रातः प्रातः पठेद्यस्तु स्तोत्रमेतच्छुभावहम् ॥ ४१॥  
  
अन्त्यकाले स्मृतिर्विष्णोर्भवेत् तस्य महात्मनः ।  
अष्टोत्तरशतैर्दिव्यैर्नामभिः किटिरूपिणः ॥ ४२॥  
  
तुलसीमर्पयेद्यस्तु स मुक्तो नास्ति संशयः ।  
पूजाकाले वराहस्य नाम्नामष्टोत्तरं शतम् ॥ ४३॥  
  
जप्त्वाऽथ जापयित्वा वा साम्राज्यमधिगच्छाति ।  
निष्कामो मोक्षमाप्नोति नात्र कार्या विचारणा ॥ ४४॥  
  
अष्टोत्तरसहस्रं तु यः पठेन्नियतेन्द्रियः ।  
पायसेन तथा हुत्वा वन्ध्या पुत्रवती भवेत् ॥ ४५॥  
  
नमः श्वेतवराहाय भूधराय महात्मने ।  
निरञ्जनाय सत्याय सात्त्वतां पतये नमः ॥ ४६॥  
  
इति मन्त्रं पठेन्नित्यमन्ते मोक्षमवाप्नुयात् ॥ ४७॥  
  
इति श्रीवराहपुराणे श्रीमुष्णमाहात्म्ये नवमोऽध्यायः ।  
नीलवराहपरब्रह्मणे नमः ।  
  
इति श्रीवराहाष्टोत्तरशतनामस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
