---
Category: vishhnu, mangala
Description/comments: Ramanuja Stotramala
File name: devarAjamangalam.itx
Indexextra: (Scan)
Language: Sanskrit
Latest update: November 23, 2019
Location: doc_vishhnu
Proofread by: Aruna Narayanan narayanan.aruna at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: Devarajamangalam
engtitle: devarAjamangalam
itxtitle: devarAjamaNgalam
title: देवराजमण्गलम्

---
  
 देवराजमङ्गलम्   
श्रीवरवरमुनिभिरनुगृहीतं  
श्रीरस्तु ।  
श्रीमते हयग्रीवायनमः ।  
श्रीमते रामानुजाय नमः ॥  
  
यश्चक्रे देवराजस्य मङ्गलाशासनं मुदा ।  
तं वन्दे रम्यजामातृमुनिं विशदवाग्वरम् ॥  
  
मङ्गलं वेधसो वेदिमेदिनीगृहमेधिने ।  
वरदाय दयाधाम्ने धीरोदाराय मङ्गलम् ॥ १॥  
  
वाजिमेधे वपाहोमे धातुरुत्तरवेदितः ।  
उदिताय हुतादग्नेः उदाराङ्गाय मङ्गलम् ॥ २॥  
  
यजमानं विधिं वीक्ष्य स्मयमानमुखश्रिये ।  
दयामानदृशे तस्मै देवराजाय मङ्गलम् ॥ ३॥  
  
वारिदश्यामवपुषे विराजत्पीतवाससे ।  
वारणाचलवासाय वारिजाक्षाय मङ्गलम् ॥ ४॥  
  
अद्यापि सर्वभूतानां अभीष्टफलदायिने ।  
प्रणतार्तिहरायास्तु प्रभवे मम मङ्गलम् ॥ ५॥  
  
दिव्यावयवसौन्दर्यदिव्याभरणहेतये ।  
दन्तावलगिरीशाय देवराजाय मङ्गलम् ॥ ६॥  
  
पुरुषाय पुराणाय पुण्यकोटिनिवासिने ।  
पुष्पितोदारकल्पद्रुकमनीयाय मङ्गलम् ॥ ७॥  
  
काञ्चनाचलशृङ्गाग्रकालमेघानुसारिणे ।  
सुपर्णांसावतंसाय सुरराजाय मङ्गलम् ॥ ८॥  
  
भोगापवर्गयोरेकं वाञ्छद्भ्यो ददते द्वयम् ।  
श्रीमद्वरदराजाय महोदाराय मङ्गलम् ॥ ९॥  
  
मतङ्गजाद्रितुङ्गाग्रशृङ्गशृङ्गारवर्ष्मणे ।  
महाकृपाय मद्रक्षादीक्षितायास्तु मङ्गलम् ॥ १०॥  
  
श्रीकाञ्चीपूर्णमिश्रेण प्रीत्या सर्वाभिभाषिणे ।  
अतीतार्चाव्यवस्थाय हस्त्यद्रीशाय मङ्गलम् ॥  
  
अस्तु श्रीस्तनकस्तूरीवासनावासितोरसे ।  
श्रीहस्तिगिरिनाथाय देवराजाय मङ्गलम् ॥ १२॥  
  
मङ्गलाशासनपरैर्मदाचार्यपुरोगमैः ।  
सर्वैश्च पूर्वैराचार्यैः सत्कृतायास्तु मङ्गलम् ॥ १३॥  
  
इति देवराजमङ्गलं समाप्तम् ।  
  
  
Proofread by Aruna Narayanan narayanan.aruna at gmail.com   
  
