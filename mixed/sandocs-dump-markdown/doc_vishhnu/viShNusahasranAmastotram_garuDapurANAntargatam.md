---
Category: sahasranAma, vishhnu, vishnu
File name: viShNusahasranAmastotragaruDapurANa.itx
Language: Sanskrit
Latest update: November 24, 2016
Location: doc_vishhnu
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: viShNusahasranAmastotra from garuDapurANa
engtitle: Vishnusahasranamastotram from Garudapurana
itxtitle: viShNusahasranAmastotram (garuDapurANAntargatam)
title: विष्णुसहस्रनामस्तोत्रम् (गरुडपुराणान्तर्गतम्)

---
  
 विष्णुसहस्रनामस्तोत्रम् गरुडपुराणान्तर्गतम्   
  
रुद्र उवाच ।  
संसारसागराग्धोरान्मुच्यते किं जपन्प्रभो ।  
नरस्तन्मे परं जप्यं कथय त्वं जनार्दन ॥ १॥  
  
हरिरुवाच ।  
परेश्वरं परं ब्रह्म परमात्मानमव्ययम् । var   ईश्वरम् परमं  
विष्णुं नामसहस्रेण स्तुवन्मुक्तो भवेन्नरः ॥ २॥  
  
यत्पवित्रं परं जप्यं कथयामि वृषध्वज ! ।  
शृणुष्वावहितो भूत्वा सर्वपापविनाशनम् ॥ ३॥  
  
ॐ वासुदेवो महाविष्णुर्वामनो वासवो वसुः ।  
बालचन्द्रनिभो बालो बलभद्रो बलाधिपः ॥ ४॥  
  
बलिबन्धनकृद्वेधा (११) वरेण्यो वेदवित्कविः ।  
वेदकर्ता वेदरूपो वेद्यो वेदपरिप्लुतः ॥ ५॥  
  
वेदाङ्गवेत्ता वेदेशो (२०) बलाधारो बलार्दनः । var   बलधारो  
अविकारो वरेशश्च वरुणो वरुणाधिपः ॥ ६॥  
  
वीरहा च बृहद्वीरो वन्दितः परमेश्वरः (३०) ।  
आत्मा च परमात्मा च प्रत्यगात्मा वियत्परः ॥ ७॥  
  
पद्मनाभः पद्मनिधिः पद्महस्तो गदाधरः ।  
परमः (४०) परभूतश्च पुरुषोत्तम ईश्वरः ॥ ८॥  
  
पद्मजङ्घः पुण्डरीकः पद्ममालाधरः प्रियः ।  
पद्माक्षः पद्मगर्भश्च पर्जन्यः (५०) पद्मसंस्थितः ॥ ९॥  
  
अपारः परमार्थश्च पराणां च परः प्रभुः ।  
पण्डितः पण्डितेड्यश्च पवित्रः पापमर्दकः ॥ १०॥ var   पण्डितेभ्यश्च  
शुद्धः (६०) प्रकाशरूपश्च पवित्रः परिरक्षकः ।  
पिपासावर्जितः पाद्यः पुरुषः प्रकृतिस्तथा ॥ ११॥  
  
प्रधानं पृथिवीपद्मं पद्मनाभः (७०) प्रियप्रदः ।  
सर्वेशः सर्वगः सर्वः सर्ववित्सर्वदः सुरः ॥ १२॥ var   परः  
सर्वस्य जगतो धाम सर्वदर्शी च सर्वभृत् (८०) ।  
सर्वानुग्रहकृद्देवः सर्वभूतहृदिस्थितः ॥ १३॥  
  
सर्वपूज्यश्च सर्वाद्यः सर्वदेवनमस्कृतः । var   सर्वपः सर्वपूज्यश्च  
सर्वस्य जगतो मूलं सकलो निष्कलोऽनलः (९०) ॥ १४॥  
  
सर्वगोप्ता सर्वनिष्ठः सर्वकारणकारणम् ।  
सर्वध्येयः सर्वमित्रः सर्वदेवस्वरूपधृक् ॥ १५॥  
  
सर्वाध्यक्षः सुराध्यक्षः सुरासुरनमस्कृतः । var   सर्वाध्यायः  
दुष्टानां चासुराणां च सर्वदा घातकोऽन्तकः (१०१) ॥ १६॥  
  
सत्यपालश्च सन्नाभः सिद्धेशः सिद्धवन्दितः ।  
सिद्धसाध्यः सिद्धसिद्धः साध्यसिद्धो हृदीश्वरः ॥ १७॥ var   सिद्धिसिद्धो  
शरणं जगतश्चैव (११०) श्रेयः क्षेमस्तथैव च ।  
शुभकृच्छोभनः सौम्यः सत्यः सत्यपराक्रमः ॥ १८॥  
  
सत्यस्थः सत्यसङ्कल्पः सत्यवित्सत्यदस्तथा (१२१) । var   सत्पदस्तथा  
धर्मो धर्मीच कर्मीच सर्वकर्मविवर्जितः ॥ १९॥  
  
कर्मकर्ता च कर्मैव क्रिया कार्यं तथैव च ।  
श्रीपतिर्नृपतिः (१३१) श्रीमान्सर्वस्य पतिरूर्जितः ॥ २०॥  
  
स देवानां पतिश्चैव वृष्णीनां पतिरीडितः । var   पतिरीरितः  
पतिर्हिरण्यगर्भस्य त्रिपुरान्तपतिस्तथा ॥ २१॥  
  
पशूनां च पतिः प्रायो वसूनां पतिरेव च (१४०) ।  
पतिराखण्डलस्यैव वरुणस्य पतिस्तथा ॥ २२॥  
  
वनस्पतीनां च पतिरनिलस्य पतिस्तथा ।  
अनलस्य पतिश्चैव यमस्य पतिरेव च ॥ २३॥  
  
कुबेरस्य पतिश्चैव नक्षत्राणां पतिस्तथा ।  
ओषधीनां पतिश्चैव वृक्षाणां च पतिस्तथा (१५०) ॥ २४॥  
  
नागानां पतिरर्कस्य दक्षस्य पतिरेव च ।  
सुहृदां च पतिश्चैव नृपाणां च पतिस्तथा ॥ २५॥  
  
गन्धर्वाणां पतिश्चैव असूनां पतिरुत्तमः ।  
पर्वतानां पतिश्चैव निम्नगानां पतिस्तथा ॥ २६॥  
  
सुराणां च पतिः श्रेष्ठः (१६०) कपिलस्य पतिस्तथा ।  
लतानां च पतिश्चैव वीरुधां च पतिस्तथा ॥ २७॥  
  
मुनीनां च पतिश्चैव सूर्यस्य पतिरुत्तमः ।  
पतिश्चन्द्रमसः श्रेष्ठः शुक्रस्य पतिरेव च ॥ २८॥  
  
ग्रहाणां च पतिश्चैव राक्षसानां पतिस्तथा ।  
किन्नराणां पतिश्चैव (१७०) द्विजानां पतिरुत्तमः ॥ २९॥  
  
सरितां च पतिश्चैव समुद्राणां पतिस्तथा ।  
सरसां च पतिश्चैव भूतानां च पतिस्तथा ॥ ३०॥  
  
वेतालानां पतिश्चैव कूष्माण्डानां पतिस्तथा ।  
पक्षिणां च पतिः श्रेष्ठः पशूनां पतिरेव च ॥ ३१॥  
  
महात्मा (१८०) मङ्गलो मेयो मन्दरो मन्दरेश्वरः ।  
मेरुर्माता प्रमाणं च माधवो मलवर्जितः ॥ ३२॥ var   मनुवर्जितः  
मालाधरो (१९०) महादेवो महादेवेन पूजितः ।  
महाशान्तो महाभागो मधुसूदन एव च ॥ ३३॥  
  
महावीर्यो महाप्राणो मार्कण्डेयर्षिवन्दितः (२००) । var   प्रवन्दितः  
मायात्मा मायया बद्धो मायया तु विवर्जितः ॥ ३४॥  
  
मुनिस्तुतो मुनिर्मैत्रो (२१०) महानासो महाहनुः । var   महारासो  
महाबाहुर्महादान्तो मरणेन विवर्जितः ॥ ३५॥ var   महादन्तो  
महावक्त्रो महात्मा च महाकायो महोदरः । var   महाकारो  
महापादो महाग्रीवो महामानी महामनाः ॥ ३६॥  
  
महागतिर्महाकीर्तिर्महारूपो (२२२) महासुरः ।  
मधुश्च माधवश्चैव महादेवो महेश्वरः ॥ ३७॥  
  
मखेज्यो मखरूपी च माननीयो (२३०) मखेश्वरः । var   मखेष्टो महेश्वरः  
महावातो महाभागो महेशोऽतीतमानुषः ॥ ३८॥  
  
मानवश्च मनुश्चैव मानवानां प्रियङ्करः ।  
मृगश्च मृगपूज्यश्च (२४०) मृगाणां च पतिस्तथा ॥ ३९॥  
  
बुधस्य च पतिश्चैव पतिश्चैव बृहस्पतेः ।  
पतिः शनैश्चरस्यैव राहोः केतोः पतिस्तथा ॥ ४०॥  
  
लक्ष्मणो लक्षणश्चैव लम्बोष्ठो ललितस्तथा (२५०) ।  
नानालङ्कारसंयुक्तो नानाचन्दनचर्चितः ॥ ४१॥  
  
नानारसोज्ज्वलद्वक्त्रो नानापुष्पोपशोभितः ।  
रामो रमापतिश्चैव सभार्यः परमेश्वरः ॥ ४२॥  
  
रत्नदो रत्नहर्ता च (२६०) रूपी रूपविवर्जितः ।  
महारूपोग्ररूपश्च सौम्यरूपस्तथैव च ॥ ४३॥  
  
नीलमेघनिभः शुद्धः सालमेघनिभस्तथा । var   कालमेघ  
धूमवर्णः पीतवर्णो नानारूपो (२७०) ह्यवर्णकः ॥ ४४॥  
  
विरूपो रूपदश्चैव शुक्लवर्णस्तथैव च ।  
सर्ववर्णो महायोगी यज्ञो यज्ञकृदेव च ॥ ४५॥ var   याज्यो  
सुवर्णवर्णवांश्चैव सुवर्णाख्यस्तथैव च (२८०) । var   सुवर्णो वर्ण  
सुवर्णावयवश्चैव सुवर्णः स्वर्णमेखलः ॥ ४६॥  
  
सुवर्णस्य प्रदाता च सुवर्णेशस्तथैव च ।  
सुवर्णस्य प्रियश्चैव (२९०) सुवर्णाढ्यस्तथैव च ॥ ४७॥  
  
सुपर्णी च महापर्णो सुपर्णस्य च कारणम् (२९०) ।  
वैनतेयस्तथादित्य आदिरादिकरः शिवः ॥ ४८॥  
  
कारणं महतश्चैव प्रधानस्य च कारणम् । var   पुराणस्य  
बुद्धीनां कारणं चैव कारणं मनसस्तथा ॥ ४९॥  
  
कारणं चेतसश्चैव (३००) अहङ्कारस्य कारणम् ।  
भूतानां कारणं तद्वत्कारणं च विभावसोः ॥ ५०॥  
  
आकाशकारणं तद्वत्पृथिव्याः कारणं परम् ।  
अण्डस्य कारणं चैव प्रकृतेः कारणं तथा ॥ ५१॥  
  
देहस्य कारणं चैव चक्षुषश्चैव कारणम् ।  
श्रोत्रस्य कारणं (३१०) तद्वत्कारणं च त्वचस्तथा ॥ ५२॥  
  
जिह्वायाः कारणं चैव प्राणस्यैव च कारणम् ।  
हस्तयोः कारणं तद्वत्पादयोः कारणं तथा ॥ ५३॥  
  
वाचश्चकारणं तद्वत्पायोश्चैव तु कारणम् ।  
इन्द्रस्य कारणं चैव कुबेरस्य च कारणम् ॥ ५४॥  
  
यमस्य कारणं चैव (३२०) ईशानस्य च कारणम् ।  
यक्षाणां कारणं चैव रक्षसां कारणं परम् ॥ ५५॥  
  
नृपाणां कारणं श्रेष्ठं धर्मस्यैव तु कारणम् । var   भूषाणां  
जन्तूनां कारणं चैव वसूनां कारणं परम् ॥ ५६॥  
  
मनूनां कारणं चैव पक्षिणां कारणं परम् ।  
मुनीनां कारणं श्रेष्ठ (३३०) योगिनां कारणं परम् ॥ ५७॥  
  
सिद्धानां कारणं चैव यक्षाणां कारणं परम् ।  
कारणं किन्नराणां च (३४०) गन्धर्वाणां च कारणम् ॥ ५८॥  
  
नदानां कारणं चैव नदीनां कारणं परम् ।  
कारणं च समुद्राणां वृक्षाणां कारणं तथा ॥ ५९॥  
  
कारणं वीरुधां चैव लोकानां कारणं तथा ।  
पातालकारणं चैव देवानां कारणं तथा ॥ ६०॥  
  
सर्पाणां कारणं चैव (३५०) श्रेयसां कारणं तथा ।  
पशूअनां कारणं चैव सर्वेषां कारणं तथा ॥ ६१॥  
  
देहात्मा चेन्द्रियात्मा च आत्मा बुद्धेस्तथैव च ।  
मनसश्च तथैवात्मा चात्माहङ्कारचेतसः ॥ ६२॥  
  
जाग्रतः स्वपतश्चात्मा (३६०) महदात्मा परस्तथा ।  
प्रधानस्य परात्मा च आकाशात्मा ह्यपां तथा ॥ ६३॥  
  
पृथिव्याः परमात्मा च रसस्यात्मा तथैव च । var  वयस्यात्मा   
गन्धस्य परमात्मा च रूपस्यात्मा परस्तथा ॥ ६४॥  
  
शब्दात्मा चैव (३७०) वागात्मा स्पर्शात्मा पुरुषस्तथा ।  
श्रोत्रात्मा च त्वगात्मा च जिह्वायाः परमस्तथा ॥ ६५॥  
  
घ्राणात्मा चैव हस्तात्मा पादात्मा परमस्तथा (३८०) ।  
उपस्थस्य तथैवात्मा पाय्वात्मा परमस्तथा ॥ ६६॥  
  
इन्द्रात्मा चैव ब्रह्मात्मा रुद्रात्मा च मनोस्तथा । var   शान्तात्मा  
दक्षप्रजापतेरात्मा सत्यात्मा परमस्तथा ॥ ६७॥  
  
ईशात्मा (३९०) परमात्मा च रौद्रात्मा मोक्षविद्यतिः ।  
यत्नवांश्च तथा यत्नश्चर्मी खड्गी मुरान्तकः ॥ ६८॥ var   खड्ग्यसुरा  
ह्रीप्रवर्तनशीलश्च यतीनां च हिते रतः ।  
यतिरूपी च (४००) योगी च योगिध्येयो हरिः शितिः ॥ ६९॥  
  
संविन्मेधा च कालश्च ऊष्मा वर्षा मतिस्तथा (४१०) । var   नतिस्तथा  
संवत्सरो मोक्षकरो मोहप्रध्वंसकस्तथा ॥ ७०॥  
  
मोहकर्ता च दुष्टानां माण्डव्यो वडवामुखः ।  
संवर्तः कालकर्ता च गौतमो भृगुरङ्गिराः (४२०) ॥ ७१॥ var   संवर्तकः कालकर्ता  
अत्रिर्वसिष्ठः पुलहः पुलस्त्यः कुत्स एव च ।  
याज्ञवल्क्यो देवलश्च व्यासश्चैव पराशरः ॥ ७२॥  
  
शर्मदश्चैव (४३०) गाङ्गेयो हृषीकेशो बृहच्छ्रवाः ।  
केशवः क्लेशहन्ता च सुकर्णः कर्णवर्जितः ॥ ७३॥  
  
नारायणो महाभागः प्राणस्य पतिरेव च (४४०) ।  
अपानस्य पतिश्चैव व्यानस्य पतिरेव च ॥ ७४॥  
  
उदानस्य पतिः श्रेष्ठः समानस्य पतिस्तथा ।  
शब्दस्य च पतिः श्रेष्ठः स्पर्शस्य पतिरेव च ॥ ७५॥  
  
रूपाणां च पतिश्चाद्यः खड्गपाणिर्हलायुधः (४५०) ।  
चक्रपाणिः कुण्डली च श्रीवत्साङ्कस्तथैव च ॥ ७६॥  
  
प्रकृतिः कौस्तुभग्रीवः पीताम्बरधरस्तथा ।  
सुमुखो दुर्मुखश्चैव मुखेन तु विवर्जितः ॥ ७७॥  
  
अनन्तोऽनन्तरूपश्च (४६१) सुनखः सुरमन्दरः ।  
सुकपोलो विभुर्जिष्णुर्भ्राजिष्णुश्चेषुधीस्तथा ॥ ७८॥  
  
हिरण्यकशिपोर्हन्ता हिरण्याक्षविमर्दकः (४७०) ।  
निहन्ता पूतनायाश्च भास्करान्तविनाशनः ॥ ७९॥  
  
केशिनो दलनश्चैव मुष्टिकस्य विमर्दकः ।  
कंसदानवभेत्ता च चाणूरस्य प्रमर्दकः ॥ ८०॥  
  
अरिष्टस्य निहन्ता च अक्रूरप्रिय एव च ।  
अक्रूरः क्रूररूपश्च (४८०) अक्रूरप्रियवन्दितः ॥ ८१॥  
  
भगहा भगवान्भानुस्तथा भागवतः स्वयम् ।  
उद्धवश्चोद्धवस्येशो ह्युद्धवेन विचिन्तितः ॥ ८२॥  
  
चक्रधृक्चञ्चलश्चैव (४९०) चलाचलविवर्जितः ।  
अहङ्कारो मतिश्चित्तं गगनं पृथिवी जलम् ॥ ८३॥  
  
वायुश्चक्षुस्तथा श्रोत्रं (५००) जिह्वा च घ्राणमेव च ।  
वाक्पाणिपादजवनः पायूपस्थस्तथैव च ॥ ८४॥  
  
शङ्करश्चैव शर्वश्च क्षान्तिदः क्षान्तिकृन्नरः (५११) ।  
भक्तप्रियस्तथा भर्ता भक्तिमान्भक्तिवर्धनः ॥ ८५॥  
  
भक्तस्तुतो भक्तपरः कीर्तिदः कीर्तिवर्धनः ।  
कीर्तिर्दीप्तिः (५२०) क्षमा कान्तिर्भक्तश्चैव (५३०) दयापरा ॥ ८६॥  
  
दानं दाता च कर्ता च देवदेवप्रियः शुचिः ।  
शुचिमान्सुखदो (५३१) मोक्षः कामश्चार्थः सहस्रपात् ॥ ८७॥  
  
सहस्रशीर्षा वैद्यश्च मोक्षद्वारस्तथैव च ।  
प्रजाद्वारं सहस्राक्षः सहस्रकर एव च (५४०) ॥ ८८॥ var   सहस्रान्तः  
शुक्रश्च सुकिरीटी च सुग्रीवः कौस्तुभस्तथा ।  
प्रद्युम्नश्चानिरुद्धश्च हयग्रीवश्च सूकरः ॥ ८९॥  
  
मत्स्यः परशुरामश्च (५५०) प्रह्लादो बलिरेवच ।  
शरण्यश्चैव नित्यश्च बुद्धो मुक्तः शरीरभृत् ॥ ९०॥  
  
खरदूषणहन्ता च रावणस्य प्रमर्दनः ।  
सीतापतिश्च (५६०) वर्धिष्णुर्भरतश्च तथैव च ॥ ९१॥  
  
कुम्भेन्द्रजिन्निहन्ता च कुम्भकर्णप्रमर्दनः ।  
नरान्तकान्तकश्चैव देवान्तकविनाशनः ॥ ९२॥  
  
दुष्टासुरनिहन्ता च शम्बरारिस्तथैव च ।  
नरकस्य निहन्ता च त्रिशीर्षस्य विनाशनः (५७०) ॥ ९३॥  
  
यमलार्जुनभेत्ता च तपोहितकरस्तथा ।  
वादित्रश्चैव वाद्यं च बुद्धश्चैव वरप्रदः ॥ ९४॥  
  
सारः सारप्रियः सौरः कालहन्ता निकृन्तनः (५८०) ।  
अगस्त्यो देवलश्चैव नारदो नारदप्रियः ॥ ९५॥  
  
प्राणोऽपानस्तथा व्यानो रजः सत्त्वं तमः (५९०) शरत् ।  
उदानश्च समानश्च भेषजं च भिषक्तथा ॥ ९६॥  
  
कूटस्थः स्वच्छरूपश्च सर्वदेहविवर्जितः ।  
चक्षुरिन्द्रियहीनश्च वागिन्द्रियविवर्जितः (६००) ॥ ९७॥  
  
हस्तेन्द्रियविहीनश्च पादाभ्यां च विवर्जितः ।  
पायूपस्थविहीनश्च मरुतापविवर्जितः ॥ ९८॥ var   महातपोविसर्जितः  
प्रबोधेन विहीनश्च बुद्ध्या चैव विवर्जितः ।  
चेतसा विगतश्चैव प्राणेन च विवर्जितः ॥ ९९॥  
  
अपानेन विहीनश्च व्यानेन च विवर्जितः (६१०) ।  
उदानेन विहीनश्च समानेन विवर्जितः ॥ १००॥  
  
आकाशेन विहीनश्च वायुना परिवर्जितः ।  
अग्निना च विहीनश्च उदकेन विवर्जितः ॥ १०१॥  
  
पृथिव्या च विहीनश्च शब्देन च विवर्जितः ।  
स्पर्शेन च विहीनश्च सर्वरूपविवर्जितः (६२०) ॥ १०२॥  
  
रागेण विगतश्चैव अघेन परिवर्जितः ।  
शोकेन रहितश्चैव वचसा परिवर्जितः ॥ १०३॥  
  
रजोविवर्जितश्चैव विकारैः षड्भिरेव च ।  
कामेन वर्जितश्चैव क्रोधेन परिवर्जितः ॥ १०४॥  
  
लोभेन विगतश्चैव दम्भेन च विवर्जितः ।  
सूक्ष्मश्चैव (६३०) सुसूक्ष्मश्च स्थूलात्स्थूलतरस्तथा ॥ १०५॥  
  
विशारदो बलाध्यक्षः सर्वस्य क्षोभकस्तथा ।  
प्रकृतेः क्षोभकश्चैव महतः क्षोभकस्तथा ॥ १०६॥  
  
भूतानां क्षोभकश्चैव बुद्धेश्च क्षोभकस्तथा ।  
इन्द्रियाणां क्षोभकश्च (६४०) विषयक्षोभकस्तथा ॥ १०७॥  
  
ब्रह्मणः क्षोभकश्चैव रुद्रस्य क्षोभकस्तथा ।  
अगम्यश्चक्षुरादेश्च श्रोत्रागम्यस्तथैव च ॥ १०८॥  
  
त्वचा न गम्यः कूर्मश्च जिह्वाग्राह्यस्तथैव च ।  
घ्राणेन्द्रियागम्य एव वाचाग्राह्यस्तथैव च (६५०) ॥ १०९॥  
  
अगम्यश्चैव पाणिभ्यां पदागम्यस्तथैव च । var   पादागम्य  
अग्राह्यो मनसश्चैव बुद्ध्या ग्राह्यो हरिस्तथा ॥ ११०॥  
  
अहम्बुद्ध्या तथा ग्राह्यश्चेतसा ग्राह्य एव च ।  
शङ्खपाणिरव्ययश्च गदापाणिस्तथैव च (६६०) ॥ १११॥  
  
शार्ङ्गपाणिश्च कृष्णश्च ज्ञानमूर्तिः परन्तपः ।  
तपस्वी ज्ञानगम्यो हि ज्ञानी ज्ञानविदेव च ॥ ११२॥  
  
ज्ञेयश्च ज्ञेयहीनश्च (६७०) ज्ञप्तिश्चैतन्यरूपकः ।  
भावो भाव्यो भवकरो भावनो भवनाशनः ॥ ११३॥  
  
गोविन्दो गोपतिर्गोपः (६८०) सर्वगोपीसुखप्रदः ।  
गोपालो गोगतिश्चैव गोमतिर्गोधरस्तथा ॥ ११४॥ var   गोपति  
उपेन्द्रश्च नृसिंहश्च शौरिश्चैव जनार्दनः ।  
आरणेयो (६९०) बृहद्भानुर्बृहद्दीप्तिस्तथैव च ॥ ११५॥  
  
दामोदरस्त्रिकालश्च कालज्ञः कालवर्जितः ।  
त्रिसन्ध्यो द्वापरं त्रेता प्रजाद्वारं (७००) त्रिविक्रमः ॥ ११६॥  
  
विक्रमो दण्डहस्तश्च ह्येकदण्डी त्रिदण्डधृक् । var   दरहस्तश्च  
सामभेदस्तथोपायः सामरूपी च सामगः ॥ ११७॥  
  
सामवेदोः (७१०) ह्यथर्वश्च सुकृतः सुखरूपकः ।  
अथर्ववेदविच्चैव ह्यथर्वाचार्य एव च ॥ ११८॥  
  
ऋग्रूपी चैव ऋग्वेदः ऋग्वेदेषु प्रतिष्ठितः ।  
यजुर्वेत्ता यजुर्वेदो (७२०) यजुर्वेदविदेकपात् ॥ ११९॥  
  
बहुपाच्च सुपाच्चैव तथैव च सहस्रपात् ।  
चतुष्पाच्च द्विपाच्चैव स्मृतिर्न्यायो यमो बली (७३०) ॥ १२०॥  
  
सन्न्यासी चैव सन्न्यासश्चतुराश्रम एव च ।  
ब्रह्मचारी गृहस्थश्च वानप्रस्थश्च भिक्षुकः ॥ १२१॥  
  
ब्राह्मणः क्षत्रियो वैश्यः (७४०) शूद्रो वर्णस्तथैव च ।  
शीलदः शीलसम्पन्नो दुःशीलपरिवर्जितः ॥ १२२॥  
  
मोक्षोऽध्यात्मसमाविष्टः स्तुतिः स्तोता च पूजकः ।  
पूज्यो (७५०) वाक्करणं चैव वाच्यश्चैव तु वाचकः ॥ १२३॥  
  
वेत्ता व्याकरणश्चैव वाक्यं चैव च वाक्यवित् ।  
वाक्यगम्यस्तीर्थवासी (७६०) तीर्थस्तीर्थी च तीर्थवित् ॥ १२४॥  
  
तीर्थादिभूतः साङ्ख्यश्च निरुक्तं त्वधिदैवतम् ।  
प्रणवः प्रणवेशश्च प्रणवेन प्रवन्दितः (७७०) ॥ १२५॥  
  
प्रणवेन च लक्ष्यो वै गायत्री च गदाधरः ।  
शालग्रामनिवासी च (७८०) शालग्रामस्तथैव च ॥ १२६॥  
  
जलशायी योगशायी शेषशायी कुशेशयः ।  
महीभर्ता च (७९०) कार्यं च कारणं पृथिवीधरः ॥ १२७॥  
  
प्रजापतिः शाश्वतश्च काम्यः कामयिता विराट् ।  
सम्राट्पूषा (८००) तथा स्वर्गो रथस्थः सारथिर्बलम् ॥ १२८॥  
  
धनी धनप्रदो धन्यो यादवानां हिते रतः ।  
अर्जुनस्य प्रियश्चैव ह्यर्जुनो (८१०) भीम एव च ॥ १२९॥  
  
पराक्रमो दुर्विषहः सर्वशास्त्रविशारदः ।  
सारस्वतो महाभीष्मः पारिजातहरस्तथा ॥ १३०॥  
  
अमृतस्य प्रदाता च क्षीरोदः क्षीरमेव च (८२०) ।  
इन्द्रात्मजस्तस्य गोप्ता गोवर्धनधरस्तथा ॥ १३१॥  
  
कंसस्य नाशनस्तद्वद्धस्तिपो हस्तिनाशनः ।  
शिपिविष्टः प्रसन्नश्च सर्वलोकार्तिनाशनः ॥ १३२॥  
  
मुद्रो (८३०) मुद्राकरश्चैव सर्वमुद्राविवर्जितः ।  
देही देहस्थितश्चैव देहस्य च नियामकः ॥ १३३॥  
  
श्रोता श्रोत्रनियन्ता च श्रोतव्यः श्रवणस्तथा ।  
त्वक्स्थितश्च (८४०) स्पर्शयिता स्पृश्यं च स्पर्शनं तथा ॥ १३४॥  
  
रूपद्रष्टा च चक्षुःस्थो नियन्ता चक्षुषस्तथा ।  
दृश्यं चैव तु जिह्वास्थो रसज्ञश्च नियामकः (८५०) ॥ १३५॥  
  
घ्राणस्थो घ्राणकृद्घ्राता घ्राणेन्द्रियनियामकः ।  
वाक्स्थो वक्ता च वक्तव्यो वचनं वाङ्नियामकः ॥ १३६॥  
  
प्राणिस्थः (८६०) शिल्पकृच्छिल्पो हस्तयोश्च नियामकः ।  
पदव्यश्चैव गन्ता च गन्तव्यं गमनं तथा ॥ १३७॥  
  
नियन्ता पादयोश्चैव पाद्यभाक्च विसर्गकृत् (८७०) ।  
विसर्गस्य नियन्ता च ह्युपस्थस्थः सुखस्तथा ॥ १३८॥  
  
उपस्थस्य नियन्ता च तदानन्दकरश्च ह ।  
शत्रुघ्नः कार्तवीर्यश्च दत्तात्रेयस्तथैव च ॥ १३९॥  
  
अलर्कस्य हितश्चैव कार्तवीर्यनिकृन्तनः (८८०) ।  
कालनेमिर्महानेमिर्मेघो मेघपतिस्तथा ॥ १४०॥  
  
अन्नप्रदोऽन्नरूपी च ह्यन्नादोऽन्नप्रवर्तकः ।  
धूमकृद्धूमरूपश्च (८९०) देवकीपुत्र उत्तमः ॥ १४१॥  
  
देवक्या नन्दनो नन्दो रोहिण्याः प्रिय एव च ।  
वसुदेवप्रियश्चैव वसुदेवसुतस्तथा ॥ १४२॥  
  
दुन्दुभिर्हासरूपश्च पुष्पहासस्तथैव च (९००) ।  
अट्टहासप्रियश्चैव सर्वाध्यक्षः क्षरोऽक्षरः ॥ १४३॥  
  
अच्युतश्चैव सत्येशः सत्यायाश्च प्रियो वरः ।  
रुक्मिण्याश्च पतिश्चैव रुक्मिण्या वल्लभस्तथा ॥ १४४॥  
  
गोपीनां वल्लभश्चैव (९१०) पुण्यश्लोकश्च विश्रुतः ।  
वृषाकपिर्यमो गुह्यो मङ्गलश्च बुधस्तथा ॥ १४५॥  
  
राहुः केतुर्ग्रहो ग्राहो (९२०) गजेन्द्रमुखमेलकः ।  
ग्राहस्य विनिहन्ता च ग्रामीणी रक्षकस्तथा ॥ १४६॥  
  
किन्नरश्चैव सिद्धश्च छन्दः स्वच्छन्द एव च ।  
विश्वरूपो विशालाक्षो (९३०) दैत्यसूदन एव च ॥ १४७॥  
  
अनन्तरूपो भूतस्थो देवदानवसंस्थितः ।  
सुषुप्तिस्थः सुषुप्तिश्च स्थानं स्थानान्त एव च ॥ १४८॥  
  
जगत्स्थश्चैव जागर्ता स्थानं जागरितं तथा (९४०) ।  
स्वप्नस्थः स्वप्नवित्स्वप्नस्थानं स्वप्नस्तथैव च ॥ १४९॥  
  
 var   स्वप्नस्थः स्वप्नवित्स्वप्नं स्थानस्थः सुस्थ एव च  
जाग्रत्स्वप्नसुषुप्तेश्च विहीनो वै चतुर्थकः ।  
विज्ञानं वेद्यरूपं च जीवो जीवयिता तथा (९५०) ॥ १५०॥ var   चैत्ररूपश्च  
भुवनाधिपतिश्चैव भुवनानां नियामकः ।  
पातालवासी पातालं सर्वज्वरविनाशनः ॥ १५१॥  
  
परमानन्दरूपी च धर्माणां च प्रवर्तकः ।  
सुलभो दुर्लभश्चैव प्राणायामपरस्तथा (९६०) ॥ १५२॥  
  
प्रत्याहारो धारकश्च प्रत्याहारकरस्तथा ।  
प्रभा कान्तिस्तथा ह्यर्चिः शुद्धस्फटिकसन्निभः ॥ १५३॥  
  
अग्राह्यश्चैव गौरश्च सर्वः (९७०) शुचिरभिष्टुतः ।  
वषट्कारो वषड्वौषट्स्वधा स्वाहा रतिस्तथा ॥ १५४॥  
  
पक्ता नन्दयिता (९८०) भोक्ता बोद्धा भावयिता तथा ।  
ज्ञानात्मा चैव देहात्मा भूमा सर्वेश्वरेश्वरः ॥ १५५॥ var   ऊहात्मा  
नदी नन्दी च नन्दीशो (९९०) भारतस्तरुनाशनः ।  
चक्रपः श्रीपतिश्चैव नृपाणां चक्रवर्तिनाम् ॥ १५६॥ var   नृपश्च  
ईशश्च सर्वदेवानां द्वारकासंस्थितस्तथा । var   स्वावकाशं स्थित  
पुष्करः पुष्कराध्यक्षः पुष्करद्वीप एव च (१०००) ॥ १५७॥  
  
भरतो जनको जन्यः सर्वाकारविवर्जितः ।  
निराकारो निर्निमित्तो निरातङ्को निराश्रयः (१००८) ॥ १५८॥  
  
इति नामसहस्रं ते वृषभध्वज कीर्तितम् ।  
देवस्य विष्णोरीशस्य सर्वपापविनाशनम् ॥ १५९॥  
  
पठन्द्विजश्च विष्णुत्वं क्षत्रियो जयमाप्नुयात् ।  
वैश्यो धनं सुखं शूद्रो विष्णुभक्तिसमन्वितः ॥ १६०॥  
  
इति श्रीगारुडे महापुराणे पूर्वखण्डे प्रथमांशाख्ये आचारकाण्डे  
श्रीविष्णुसहस्रनामस्तोत्रनिरूपणं नाम पञ्चदशोऽध्यायः ॥  
  
  
  
  
  
Garuda Purana 1,15.1-160  
Proofread by PSA Easwaran psaeaswaran at gmail.com  
  
