+++
"Text title" = "kRRiShNArArtikA"
"File name" = "kRRiShNArArtikA.itx"
itxtitle = "kRiShNArArtikA (viThThaleshavirachitA)"
engtitle = "kRRiShNArArtikA"
Category = "vishhnu, krishna, puShTimArgIya, AratI, viThThaleshvara"
Location = "doc_vishhnu"
Sublocation = "vishhnu"
SubDeity = "krishna"
Author = "viThThalesha"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "puShTimArgIya stotraratnAkara"
Indexextra = "(pushti margiya stotraratnAkara)"
"Latest update" = "February 28, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "कृइष्णारार्तिका (विठ्ठलेशविरचिता)"

+++
  
 श्रीकृष्णारार्तिका   
  
शरणागतभीतिनिवृत्तिपरं  
परपक्षतमोनिकरांशुनिधिम् ।  
निधिसेवितपादसरोजयुगं  
युगधर्मनिवर्त्तककालफलम् ॥ १॥  
  
करजोल्लिखितप्रमदोच्चकुचं  
कुचकुङ्कुमलिप्तयशोहृदयम् ।  
हृदयस्थितगोकुलवासिजनं  
जनसञ्चितपुण्यचयैकफलम् ॥ २॥  
  
फलदानपरातिसमर्थभुजं  
भुजदण्डगृहीतकुचाग्रमणिम् ।  
मणिशोभितहस्तधृताद्रिवरं  
वरगोपवधूचयसंवलितम् ॥ ३॥  
  
वलितप्रमदायुतरासकरं  
करपद्मयुगाहितवेणुवरम् ।  
वरभक्तिशिरःस्थितपद्मकरं  
करमर्दितयादवयूथरिपुम् ॥ ४॥  
  
रिपुयूथभुजङ्गमदर्पहरं  
हरपूजितरम्यसरोजपदम् ।  
पदपद्मयुगार्चनदत्तपदं  
पदपद्मनखस्थितभक्तिरसम् ॥ ५॥  
  
रसपूरितगोपवधूशारणं  
शरणागतघोषजनाभयदम् ।  
भयदाधशिरोहरखड्गधरं  
धरणीकृतपुण्यचयैकफलम् ॥ ६॥  
  
फलहेतुविमर्द्दितदुष्टखरं  
खरमुक्तिदपादसरोजवरम् ।  
वरबर्हिशिखण्डिकयुक्तकचं  
कचपाशिनिवेशितपुष्पचयम् ॥ ७॥  
  
घोषाधिपतिं कमलाधिपतिं  
वन्दे तमहं मथुराधिपतिम् ॥ ८॥  
  
इति श्रीविठ्ठलेशविरचिता श्रीकृष्णारार्तिका समाप्ता ।  
  
  
Proofread by PSA Easwaran psaeaswaran at gmail.com  
  
