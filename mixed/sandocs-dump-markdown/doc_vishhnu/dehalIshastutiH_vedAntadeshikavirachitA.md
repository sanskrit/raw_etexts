---
Acknowledge-Permission: Mahaperiaval Trust
Author: vedAntadeshika
Category: vishhnu, vedAnta-deshika
Description/comments: Edited by S. V. Radhakrishna Shastriji
File name: dehalIshastutiH.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: dehalIshastutiH
engtitle: dehalIshastutiH
itxtitle: dehalIshastutiH (vedAntadeshikavirachitA)
title: देहलीशस्तुतिः (वेदान्तदेशिकविरचिता)

---
  
 देहलीशस्तुतिः   
  
वेदान्तदेशिककृता  
(गोपपुरे  -  तिरुक्कोयिलूर् - पण्णातटे)  
विक्रम्य येन विजितानि जगन्ति भूम्ना  
विश्वस्य यं परमकारणमामनन्ति ।  
विश्राणयन् प्रणयिनां विविधान् पुमर्थान्  
गोप्ता स मे भवतु गोपपुराधिराजः ॥ १॥  
  
देहल्यधीश्वर तवेदृशमीश्वरत्वं  
तुष्टूषतां दिशति गद्गदिकानुबन्धम् ।  
वाचालयस्यथ च मां क्वचन क्षपायां  
क्षान्तेन दान्त कविमुख्यविमर्दनेन ॥ २॥  
  
त्वच्चक्रवद्द्रुतमनेहसि घूर्णमाने  
निम्नोन्नतक्रमनिदर्शितनेमिवृत्ताः ।  
आराध्य गोपनगरे कृपयोदितं त्वां  
स्वाराज्यमग्र्यमलभन्त सुरासुरेन्द्राः ॥ ३॥  
  
आकल्पपुष्पसुभगोन्नतबाहुशाखः  
पादे सदा परिपचेलिमसत्फलस्त्वम् ।  
पण्णातटस्पृशि मृकण्डुतपोवनेऽस्मिन्  
छायानिलीनभुवनोऽसि तमालशाखी ॥ ४॥  
  
चक्रस्य दैत्यदनुजादिषु वामभावं  
शङ्खस्य चाश्रितजनेष्वपि दक्षिणत्वम् ।  
व्यक्तं प्रदर्शयति गोपपुराधिराज  
व्यत्यस्य नूनमनयोः करसम्प्रयोगम् ॥ ५॥  
  
दीपेन केनचिदशीतरुचा निशीथे  
स्नेहोपपन्नपरिशुद्धगुणार्पितेन ।  
दह्रावकाशनिबिडं ददृशुर्भवन्तं  
स्वाध्याययोगनयनाः शुचयः कवीन्द्राः ॥ ६॥  
  
कासारपूर्वकविमुख्यविमर्दजन्मा  
पण्णातटेक्षुसुभगस्य रसो बहुस्ते ।  
त्वत्पादपद्ममधुनि त्वदनन्यभोग्ये  
नूनं समाश्रयति नूतनशर्करात्वम् ॥ ७॥  
  
वैरोचनेः सदसि वामनभूमिकावान्  
विक्रान्तिताण्डवरसेन विजृम्भमाणः ।  
चक्रे भवान् मकरकुण्डलकर्णपाशः  
श्यामैकमेघभरितामिव सप्तलोकीम् ॥ ८॥  
  
चित्रं न तत्त्रिषु मितानि पदेषु धत्ते  
विश्वान्यमूनि भुवनानि विशङ्कटेषु ।  
भक्तैः समं क्वचिदसौ भवनैकदेशे  
माति स्म मूर्तिरमिता तदिहाद्भुतं नः ॥ ९॥  
  
भक्तप्रिय त्वयि तथा परिवर्धमाने  
मुक्तावितानविततिस्तव पूर्वमासीत् ।  
हारावलिः परमथो रशनाकलापः  
तारागणस्तदनु मौक्तिकनूपुरश्रीः ॥ १०॥  
  
भिक्षोचितं प्रकटयन् प्रथमाश्रमं त्वं  
कृष्णाजिनं यवनिकां कृतवान् प्रियायाः ।  
व्यक्ताकृतेस्तव समीक्ष्य भुजान्तरे तां  
त्वामेव गोपनगरीश जना विदुस्त्वाम् ॥ ११॥  
  
सत्कुर्वतां तव पदं चतुराननत्वं  
पादोदकं च शिरसा वहतां शिवत्वम् ।  
एकत्र विक्रमणकर्मणि तद्वयं ते  
देहल्यधीश युगपत्प्रथितं पृथिव्याम् ॥ १२॥  
  
भक्तोपरोधसह पादसरोजतस्ते  
मन्दाकिनी विगलिता मकरन्दधारा ।  
सद्यस्त्रिवर्गमपवर्गमपि क्षरन्ती  
पुण्या बभूव पुरशासन मौलिमाला ॥ १३॥  
  
विक्रान्तकेतुपटिका पदवाहिनी ते  
न्यञ्चन्त्युपैति नतजीवितशिंशुमारम् ।  
औत्तानपादिममृतांशुमशीतभानुं  
हेमाचलं पशुपतिं हिमवन्तमुर्वीम् ॥ १४॥  
  
वेधः कमण्डलुजलैर्विहितार्चनं ते  
पादाम्बुजं प्रतिदिनं प्रतिपद्यमाना ।  
स्तोत्रप्रिय त्रिपथगाऽऽदिसरिद्वराणां  
पण्णा बभूव भुवने बहुमानपात्रम् ॥ १५॥  
  
स्वच्छन्दविक्रमसमुन्नमितादमुष्मात्  
स्रोतस्त्रयं यदभवत्तव पादपद्मात् ।  
वेतालभूतसरसामपदिश्य वाचं  
प्रायेण तत्प्रसवभूमिमवाप भूयः ॥ १६॥  
  
क्रीडापरेण भवता विहितोपरोधान्  
आराधकाननुपरोधमुदञ्चयिष्यन् ।  
ताम्रेण पादनखरेण तदाऽण्डमध्ये  
घण्टापथं कमपि नूनमवर्तयस्त्वम् ॥ १७॥  
  
कामाविलेऽपि करुणार्णवबिन्दुरेकः  
क्षिप्तः स्वकेलि तरसा तव देहलीश ।  
तत्सन्ततेरुभयथा विततिं भजन्त्याः  
संसारदावदहनं शमयत्यशेषम् ॥ १८॥  
  
नीडोदरान्निपतितस्य शुकार्भकस्य  
त्राणेन नाथ विहरन्निव सार्वभौमः ।  
आदाय गोपनगराधिपते स्वयं मां  
क्रीडा दया व्यतिकरेण कृतार्थय त्वम् ॥ १९॥  
  
लीलाशकुन्तमिव मां स्वपदोपलब्ध्यै  
स्वैरं क्षिपन् दुरितपञ्जरतो गुणस्थम् ।  
तत्तादृशं कमपि गोपपुरीविहारिन्  
सन्तोषमुल्ललय सागरसम्भवायाः ॥ २०॥  
  
वातूलकल्पवृजिनप्रभवैर्मदीयां  
वैयाकुलीं विषयसिन्धुतरङ्गभङ्गैः ।  
दासोपमर्दसह दुर्निरसां त्वदन्यैः  
अन्वीक्ष्य गाढमनुकम्पितुमर्हसि त्वम् ॥ २१॥  
  
एनस्विनीमिति सदा मयि जायमानां  
देहल्यधीश दृषदोऽपि विलापयन्तीम् ।  
नाथे समग्रशकने त्वयि जागरूके  
किं ते सहेत करुणा करुणामवस्थाम् ॥ २२॥  
  
आत्मोन्नतिं परनिकर्षमपीह वाञ्छन्  
निम्नेऽपि मोहजलधौ निपतामि भूयः ।  
तन्मामुदञ्चय तवोन्नतपादनिघ्नं  
देहल्यधीश गुणितेन दयागुणेन ॥ २३॥  
  
अक्षीणकल्मषरसोऽपि तवानृशंस्यात्  
लक्ष्मीसमक्षमपि विज्ञपयाम्यभीतः ।  
भक्तोपमर्दरसिक स्वयमल्पबुद्धेः  
यन्मन्यसे मम हितं तदुपाददीथाः ॥ २४॥  
  
मन्ये दयार्द्र हृदयेन महाधनं मे  
दत्तं त्वयेदमनपायमकिञ्चनत्वम् ।  
येन स्तनन्धयमिव स्वहितानभिज्ञं  
न्यासीकरोषि निजपादसरोरुहे माम् ॥ २५॥  
  
दुर्वारतीव्रदुरितप्रतिवावदूकैः  
औदार्यवद्भिरनघस्मितदर्शनीयैः ।  
देहल्यधीश्वर दयाभरितैरपाङ्गैः  
वाचं विनापि वदसीव मयि प्रसादम् ॥ २६॥  
  
अयमनवमसूक्तैरादिभक्तैर्यथावत्  
विशदितनिजतत्त्वो विश्वमव्यादभव्यात् ।  
रथचरणनिरूढव्यञ्जनानां जनानां  
दुरितमथनलीलादोहली देहलीशः ॥ २७॥  
  
इयमवितथवर्णा वर्णनीयस्वभावात्  
विदितनिगमसीम्ना वेङ्कटेशेन गीता ।  
भवमरुभुवि तृष्णालोभपर्याकुलानां  
दिशतु फलमभीष्टं देहलीशस्तुतिर्नः ॥ २८॥  
  
इति वेदान्तदेशिककृता देहलीशस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
