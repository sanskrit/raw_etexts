+++
"Text title" = "veNkaTeshasuprabhAtam"
"File name" = "venkatsp.itx"
itxtitle = "veNkaTeshasuprabhAtam prapatti maNgalAshAsanaM cha"
engtitle = "veNkaTesha suprabhAtam"
Category = "suprabhAta, vishhnu, venkateshwara, vishnu"
Location = "doc_vishhnu"
Sublocation = "vishhnu"
SubDeity = "venkateshwara"
Language = "Sanskrit"
Subject = "philosophy/hinduism/religion"
"Transliterated by" = "Srinivas Sunder sunder at crystal.cirrus.com"
"Proofread by" = "Srinivas Sunder, PSA Easwaran psaeaswaran at gmail.com"
Description-comments = "Includes suprabhAtam prapatti maNgalAshAsanaM stotram"
Indexextra = "(Meaning 1, 2)"
"Latest update" = "January 27, 1995, January 11, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "वेण्कटेशसुप्रभातम् प्रपत्ति मण्गलाशासनं च"

+++
  
 श्रीवेङ्कटेशसुप्रभातम्   
सुप्रभातम् प्रपत्ति मङ्गलाशासनं स्तोत्रम् सहितम्  
  
    ॥ श्रीः ॥  
  
   ॥ अथ श्रीवेङ्कटेशसुप्रभातम् ॥  
  
कौसल्या सुप्रजा राम पूर्वा सन्ध्या प्रवर्तते  
उत्तिष्ठ नरशार्दूल कर्तव्यं दैवमाह्निकम् ॥  १॥  
  
उत्तिष्ठोत्तिष्ठ गोविन्द उत्तिष्ठ गरुडध्वज  
उत्तिष्ठ कमलाकान्त त्रैलोक्यं मङ्गलं कुरु ॥ २॥  
  
मातस्समस्तजगतां मधुकैटभारेः  
वक्षोविहारिणि मनोहरदिव्यमूर्ते ।  
श्रीस्वामिनि श्रितजनप्रियदानशीले  
श्रीवेङ्कटेशदयिते तव सुप्रभातम् ॥ ३॥  
  
तव सुप्रभातमरविन्दलोचने  
भवतु प्रसन्नमुखचन्द्रमण्डले ।  
विधिशङ्करेन्द्रवनिताभिरर्चिते  
वृषशैलनाथदयिते दयानिधे ॥ ४॥  
  
अत्र्यादिसप्तऋषयस्समुपास्य सन्ध्यां  
आकाशसिन्धुकमलानि मनोहराणि ।  
आदाय पादयुगमर्चयितुं प्रपन्नाः  
शेषाद्रिशेखरविभो तव सुप्रभातम् ॥ ५॥  
  
पञ्चाननाब्जभवषण्मुखवासवाद्याः  
त्रैविक्रमादिचरितं विबुधाः स्तुवन्ति ।  
भाषापतिः पठति वासरशुद्धिमारात्  
शेषाद्रिशेखरविभो तव सुप्रभातम् ॥ ६॥  
  
ईषत्प्रफुल्लसरसीरुहनारिकेल-  
पूगद्रुमादिसुमनोहरपालिकानाम् ।  
आवाति मन्दमनिलस्सह दिव्यगन्धैः  
शेषाद्रिशेखरविभो तव सुप्रभातम् ॥ ७॥  
  
उन्मील्य नेत्रयुगमुत्तमपञ्जरस्थाः  
पात्रावशिष्टकदलीफलपायसानि ।  
भुक्त्वा सलीलमथ केलिशुकाः पठन्ति  
शेषाद्रिशेखरविभो तव सुप्रभातम् ॥ ८॥  
  
तन्त्रीप्रकर्षमधुरस्वनया विपञ्च्या  
गायत्यनन्तचरितं तव नारदोऽपि ।  
भाषासमग्रमसकृत्करचाररम्यं  
शेषाद्रिशेखरविभो तव सुप्रभातम् ॥ ९॥  
  
भृङ्गावली च मकरन्दरसानुविद्ध  
झङ्कारगीत निनदैःसह सेवनाय ।  
निर्यात्युपान्तसरसीकमलोदरेभ्यः  
शेषाद्रिशेखरविभो तव सुप्रभातम् ॥ १०॥  
  
योषागणेन वरदध्निविमथ्यमाने  
घोषालयेषु दधिमन्थनतीव्रघोषाः ।  
रोषात्कलिं विदधते ककुभश्च कुम्भाः  
शेषाद्रिशेखरविभो तव सुप्रभातम् ॥ ११॥  
  
पद्मेशमित्रशतपत्रगतालिवर्गाः  
हर्तुं श्रियं कुवलयस्य निजाङ्गलक्ष्म्या ।  
भेरीनिनादमिव बिभ्रति तीव्रनादं  
शेषाद्रिशेखरविभो तव सुप्रभातम् ॥ १२॥  
  
श्रीमन्नभीष्टवरदाखिललोकबन्धो  
श्रीश्रीनिवास जगदेकदयैकसिन्धो ।  
श्रीदेवतागृहभुजान्तर दिव्यमूर्ते  
श्रीवेङ्कटाचलपते तव सुप्रभातम् ॥ १३॥  
  
श्रीस्वामिपुष्करिणिकाऽऽप्लवनिर्मलाङ्गाः  
श्रेयोऽर्थिनो हरविरिञ्चसनन्दनाद्याः ।  
द्वारे वसन्ति वरवेत्रहतोत्तमाङ्गाः  
श्रीवेङ्कटाचलपते तव सुप्रभातम् ॥ १४॥  
  
श्रीशेषशैलगरुडाचलवेङ्कटाद्रि  
नारायणाद्रिवृषभाद्रिवृषाद्रिमुख्याम् ।  
आख्यां त्वदीयवसतेरनिशं वदन्ति  
श्रीवेङ्कटाचलपते तव सुप्रभातम् ॥ १५॥  
  
सेवापराः शिवसुरेशकृशानुधर्म-  
रक्षोऽम्बुनाथपवमानधनाधिनाथाः ।  
बद्धाञ्जलिप्रविलसन्निजशीर्षदेशाः  
श्रीवेङ्कटाचलपते तव सुप्रभातम् ॥ १६॥  
  
घाटीषु ते विहगराजमृगाधिराज-  
नागाधिराजगजराजहयाधिराजाः ।  
स्वस्वाधिकारमहिमाधिकमर्थयन्ते  
श्रीवेङ्कटाचलपते तव सुप्रभातम् ॥ १७॥  
  
सूर्येन्दुभौमबुधवाक्पतिकाव्यसौरि  
स्वर्भानुकेतुदिविषत्परिषत्प्रधानाः ।  
त्वद्दासदासचरमावधिदासदासाः  
श्रीवेङ्कटाचलपते तव सुप्रभातम् ॥ १८॥  
  
त्वत्पादधूलिभरितस्फुरितोत्तमाङ्गाः  
स्वर्गापवर्गनिरपेक्षनिजान्तरङ्गाः ।  
कल्पागमाऽऽकलनयाऽऽकुलतां लभन्ते  
श्रीवेङ्कटाचलपते तव सुप्रभातम् ॥ १९॥  
  
त्वद्गोपुराग्रशिखराणि निरीक्षमाणाः  
स्वर्गापवर्गपदवीं परमां श्रयन्तः ।  
मर्त्या मनुष्यभुवने मतिमाश्रयन्ते  
श्रीवेङ्कटाचलपते तव सुप्रभातम् ॥ २०॥  
  
श्रीभूमिनायक दयादिगुणामृताब्धे  
देवाधिदेव जगदेकशरण्यमूर्ते ।  
श्रीमन्ननन्त गरुडादिभिरर्चिताङ्घ्रे  
श्रीवेङ्कटाचलपते तव सुप्रभातम् ॥ २१॥  
  
श्रीपद्मनाभ पुरुषोत्तम वासुदेव  
वैकुण्ठ माधव जनार्दन चक्रपाणे ।  
श्रीवत्सचिन्ह शरणागतपारिजात  
श्रीवेङ्कटाचलपते तव सुप्रभातम् ॥ २२॥  
  
कन्दर्पदर्पहरसुन्दर दिव्यमूर्ते  
कान्ताकुचाम्बुरुह कुट्मललोलदृष्टे ।  
कल्याणनिर्मलगुणाकर दिव्यकीर्ते  
श्रीवेङ्कटाचलपते तव सुप्रभातम् ॥ २३॥  
  
मीनाकृते कमठ कोल नृसिंह वर्णिन्  
स्वामिन् परश्वथतपोधन रामचन्द्र ।  
शेषांशराम यदुनन्दन कल्किरूप  
श्रीवेङ्कटाचलपते तव सुप्रभातम् ॥ २४॥  
  
एलालवङ्गघनसारसुगन्धितीर्थं  
दिव्यं वियत्सरिति हेमघटेषु पूर्णम् ।  
धृत्वाऽऽद्य वैदिकशिखामणयः प्रहृष्टाः  
तिष्ठन्ति वेङ्कटपते तव सुप्रभातम् ॥ २५॥  
  
भास्वानुदेति विकचानि सरोरुहाणि  
सम्पूरयन्ति निनदैः ककुभो विहङ्गाः ।  
श्रीवैष्णवास्सततमर्थितमङ्गलास्ते  
धामाऽऽश्रयन्ति तव वेङ्कट सुप्रभातम् ॥ २६॥  
  
ब्रह्मादयः सुरवरास्समहर्षयस्ते  
सन्तस्सनन्दन मुखास्त्वथ योगिवर्याः ।  
धामान्तिके तव हि मङ्गलवस्तु हस्ताः  
श्रीवेङ्कटाचलपते तव सुप्रभातम् ॥ २७॥  
  
लक्ष्मीनिवास निरवद्यगुणैकसिन्धो  
संसारसागरसमुत्तरणैकसेतो ।  
वेदान्तवेद्य निजवैभव भक्तभोग्य  
श्रीवेङ्कटाचलपते तव सुप्रभातम् ॥ २८॥  
  
इत्थं वृषाचलपतेरिह सुप्रभातम्  
ये मानवाः प्रतिदिनं पठितुं प्रवृत्ताः ।  
तेषां प्रभातसमये स्मृतिरङ्गभाजां  
प्रज्ञां परार्थसुलभां परमां प्रसूते ॥ २९॥  
  
 ॥ इति वेङ्कटेशसुप्रभातम् ॥  
  
 ॥ अथ वेङ्कटेशस्तोत्रम् ॥  
  
कमलाकुचचूचुककुङ्कुमतो  
नियतारुणितातुलनीलतनो ।  
कमलायतलोचन लोकपते  
विजयी भव वेङ्कटशैलपते ॥ १॥  
  
सचतुर्मुखषण्मुखपञ्चमुख-  
प्रमुखाखिलदैवतमौलिमणे ।  
शरणागतवत्सल सारनिधे  
परिपालय मां वृषशैलपते ॥ २॥  
  
अतिवेलतया तव दुर्विषहैः  
अनुवेलकृतैरपराधशतैः ।  
भरितं त्वरितं वृषशैलपते  
परया कृपया परिपाहि हरे ॥ ३॥  
  
अधिवेङ्कटशैलमुदारमते  
जनताभिमताधिकदानरतात् ।  
परदेवतया गदितान्निगमैः  
कमलादयितान्न परं कलये ॥ ४॥  
  
कलवेणुरवावशगोपवधू  
शतकोटिवृतात्स्मरकोटिसमात् ।  
प्रतिवल्लविकाभिमतात्सुखदात्  
वसुदेवसुतान्न परं कलये ॥ ५॥  
  
अभिरामगुणाकर दाशरथे  
जगदेकधनुर्धर धीरमते ।  
रघुनायक राम रमेश विभो  
वरदो भव देव दयाजलधे ॥ ६॥  
  
अवनीतनयाकमनीयकरं  
रजनीकरचारुमुखाम्बुरुहम् ।  
रजनीचरराजतमोमिहिरं  
महनीयमहं रघुराममये ॥ ७॥  
  
सुमुखं सुहृदं सुलभं सुखदं  
स्वनुजं च सुकायममोघशरम् ।  
अपहाय रघूद्वहमन्यमहं  
न कथञ्चन कञ्चन जातु भजे ॥ ८॥  
  
विना वेङ्कटेशं नाथो न नाथः  
सदा वेङ्कटेशं स्मरामि स्मरामि ।  
हरे वेङ्कटेश प्रसीद प्रसीद  
प्रियं वेङ्कटेश प्रयच्छ प्रयच्छ ॥ ९॥  
  
अहं दूरतस्ते पदाम्भोजयुग्म-  
प्रणामेच्छयाऽऽगत्य सेवां करोमि ।  
सकृत्सेवया नित्यसेवाफलं त्वं  
प्रयच्छ प्रयच्छ प्रभो वेङ्कटेश ॥ १०॥  
  
अज्ञानिना मया दोषान्  
अशेषान्विहितान् हरे ।  
क्षमस्व त्वं क्षमस्व त्वं  
शेषशैलशिखामणे ॥ ११॥  
  
  ॥ इति वेङ्कटेशस्तोत्रम् ॥  
  
  ॥ अथ वेङ्कटेशप्रपत्ति ॥  
  
ईशानां जगतोऽस्य वेङ्कटपतेर्विष्णोः परां प्रेयसीं  
तद्वक्षस्स्थलनित्यवासरसिकां तत्क्षान्तिसंवर्धिनीम् ।  
पद्मालङ्कृतपाणिपल्लवयुगां पद्मासनस्थां श्रियं  
वात्सल्यादिगुणोज्ज्वलां भगवतीं वन्दे जगन्मातरम् ॥ १॥  
  
श्रीमन् कृपाजलनिधे कृतसर्वलोक  
सर्वज्ञ शक्त नतवत्सल सर्वशेषिन् ।  
स्वामिन् सुशील सुलभाश्रितपारिजात  
श्रीवेङ्कटेशचरणौ शरणं प्रपद्ये ॥ २॥  
  
आनूपुरार्पितसुजातसुगन्धिपुष्प  
सौरभ्यसौरभकरौ समसन्निवेशौ ।  
सौम्यौ सदाऽनुभवनेऽपि नवानुभाव्यौ  
श्रीवेङ्कटेशचरणौ शरणं प्रपद्ये ॥ ३॥  
  
सद्योविकासिसमुदित्वरसान्द्रराग-  
सौरभ्यनिर्भरसरोरुहसाम्यवार्ताम् ।  
सम्यक्षु साहसपदेषु विलेखयन्तौ  
श्रीवेङ्कटेशचरणौ शरणं प्रपद्ये ॥ ४॥  
  
रेखामयध्वजसुधाकलशातपत्र  
वज्राङ्कुशाम्बुरुहकल्पकशङ्खचक्रैः ।  
भव्यैरलङ्कृततलौ परतत्व चिन्हैः  
श्रीवेङ्कटेशचरणौ शरणं प्रपद्ये ॥ ५॥  
  
ताम्रोदरद्युतिपराजितपद्मरागौ  
बाह्यैर्महोभिरभिभूतमहेन्द्रनीलौ ।  
उद्यन्नखांशुभिरुदस्तशशाङ्कभासौ  
श्रीवेङ्कटेशचरणौ शरणं प्रपद्ये ॥ ६॥  
  
सप्रेमभीति कमलाकरपल्लवाभ्यां  
संवाहनेऽपि सपदि क्लममादधानौ ।  
कान्ताववाङ्ग्मनसगोचरसौकुमार्यौ  
श्रीवेङ्कटेशचरणौ शरणं प्रपद्ये ॥ ७॥  
  
लक्ष्मीमहीतदनुरूपनिजानुभाव-  
नीलादिदिव्यमहिषीकरपल्लवानाम् ।  
आरुण्यसङ्क्रमणतः किल सान्द्ररागौ  
श्रीवेङ्कटेशचरणौ शरणं प्रपद्ये ॥ ८॥  
  
नित्यान्नमद्विधिशिवादिकिरीटकोटि-  
प्रत्युप्तदीप्तनवरत्नमहःप्ररोहैः ।  
नीराजनाविधिमुदारमुपादधानौ  
श्रीवेङ्कटेशचरणौ शरणं प्रपद्ये ॥ ९॥  
  
विष्णोः पदे परम इत्युतिदप्रशंसौ  
यौ मध्व उत्स इति भोग्यतयाऽप्युपात्तौ ।  
भूयस्तथेति तव पाणितलप्रदिष्टौ  
श्रीवेङ्कटेशचरणौ शरणं प्रपद्ये ॥ १०॥  
  
पार्थाय तत्सदृशसारथिना त्वयैव  
यौ दर्शितौ स्वचरणौ शरणं व्रजेति ।  
भूयोऽपि मह्यमिह तौ करदर्शितौ ते  
श्रीवेङ्कटेशचरणौ शरणं प्रपद्ये ॥ ११॥  
  
मन्मूर्ध्नि कालियफणे विकटाटवीषु  
श्रीवेङ्कटाद्रिशिखरे शिरसि श्रुतीनाम् ।  
चित्तेऽप्यनन्यमनसां सममाहितौ ते  
श्रीवेङ्कटेशचरणौ शरणं प्रपद्ये ॥ १२॥  
  
अम्लानहृष्यदवनीतलकीर्णपुष्पौ  
श्रीवेङ्कटाद्रिशिखराभरणायमानौ ।  
आनन्दिताखिलमनोनयनौ तवैतौ  
श्रीवेङ्कटेशचरणौ शरणं प्रपद्ये ॥ १३॥  
  
प्रायः प्रपन्नजनता प्रथमावगाह्यौ  
मातुस्स्तनाविव शिशोरमृतायमानौ ।  
प्राप्तौ परस्परतुलामतुलान्तरौ ते  
श्रीवेङ्कटेशचरणौ शरणं प्रपद्ये ॥ १४॥  
  
सत्त्वोत्तरैस्सततसेव्यपदाम्बुजेन  
संसारतारकदयार्द्र दृगञ्चलेन ।  
सौम्योपयन्तृमुनिना मम दर्शितौ ते  
श्रीवेङ्कटेशचरणौ शरणं प्रपद्ये ॥ १५॥  
  
श्रीश श्रिया घटिकया त्वदुपायभावे  
प्राप्ये त्वयि स्वयमुपेयतया स्फुरन्त्या ।  
नित्याश्रिताय निरवद्यगुणाय तुभ्यं  
स्यां किङ्करो वृषगिरीश न जातु मह्यम् ॥ १६॥  
  
  ॥ इति वेङ्कटेशप्रपत्ति ॥  
  
  ॥ अथ वेङ्कटेशमङ्गलाशासनम् ॥  
  
श्रियः कान्ताय कल्याणनिधये निधयेऽर्थिनां  
श्रीवेङ्कटनिवासाय श्रीनिवासाय मङ्गलम् ॥ १॥  
  
लक्ष्मी सविभ्रमालोकसुभ्रूविभ्रमचक्षुषे  
चक्षुषे सर्वलोकानां वेङ्कटेशाय मङ्गलम् ॥ २॥  
  
श्रीवेङ्कटाद्रिशृङ्गाङ्ग्रमङ्गलाभरणाङ्घ्रये  
मङ्गलानां निवासाय वेङ्कटेशाय मङ्गलम् ॥ ३॥  
  
सर्वावयवसौन्दर्यसम्पदा सर्वचेतसां  
सदा सम्मोहनायास्तु वेङ्कटेशाय मङ्गलम् ॥ ४॥  
  
नित्याय निरवद्याय सत्यानन्दचिदात्मने  
सर्वान्तरात्मने श्रीमद्वेङ्कटेशाय मङ्गलम् ॥ ५॥  
  
स्वतस्सर्वविदे सर्व शक्तये सर्वशेषिणे  
सुलभाय सुशीलाया वेङ्कटेशाय मङ्गलम् ॥ ६॥  
  
परस्मै ब्रह्मणे पूर्णकामाय परमात्मने  
प्रयुञ्जे परतत्त्वाय वेङ्कटेशाय मङ्गलम् ॥ ७॥  
  
आकालतत्त्वमश्रान्तं आत्मनामनुपश्यतां  
अतृप्तामृतरूपाय वेङ्कटेशाय मङ्गलम् ॥ ८॥  
  
प्रायस्स्वचरणौ पुंसां शरण्यत्वेन पाणिना  
कृपयाऽऽदिशते श्रीमद्वेङ्कटेशाय मङ्गलम् ॥ ९॥  
  
दयामृत तरङ्गिण्यास्तरङ्गैरिव शीतलैः  
अपाङ्गैः सिञ्चते विश्वं वेङ्कटेशाय मङ्गलम् ॥ १०॥  
  
स्रग्भूषाम्बरहेतीनां सुषमावहमूर्तये  
सर्वार्तिशमनायास्तु वेङ्कटेशाय मङ्गलम् ॥ ११॥  
  
श्रीवैकुण्ठविरक्ताय स्वामिपुष्करिणीतटे  
रमया रममाणाय वेङ्कटेशाय मङ्गलम् ॥ १२॥  
  
श्रीमत्सुन्दरजामातृमुनिमानसवासिने  
सर्वलोकनिवासाय श्रीनिवासाय मङ्गलम् ॥ १३॥  
  
मङ्गलाशासनपरैर्मदाचार्य पुरोगमैः  
सर्वैश्च पूर्वैराचार्यैः सत्कृतायास्तु मङ्गलम् ॥ १४॥  
  
      ॥ इति वेङ्कटेशमङ्गलाशासनम् ॥  
  
      ॥ ॐ तत्सत् ॥  
  
  
  
Encoded by Srinivas Sunder sunder at crystal.cirrus.com  
Proofread by Srinivas Sunder, PSA Easwaran psaeaswaran at gmail.com  
  
