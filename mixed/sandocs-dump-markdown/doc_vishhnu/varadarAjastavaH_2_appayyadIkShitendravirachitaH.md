+++
"Text title" = "varadarAjastavaH 2"
"File name" = "varadarAjastavaH2.itx"
itxtitle = "varadarAjastavaH 2 (appayyadIkShitendravirachitaH)"
engtitle = "varadarAjastavaH 2"
Category = "vishhnu, appayya-dIkShita"
Location = "doc_vishhnu"
Sublocation = "vishhnu"
Author = "Sri Appayya Dixitar"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "Edited by S. V. Radhakrishna Shastriji"
Indexextra = "(VSM 3)"
Acknowledge-Permission = "Mahaperiaval Trust"
"Latest update" = "May 13, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "वरदराजस्तवः २ (अप्पय्यदीक्षितेन्द्रविरचितः)"

+++
  
 श्रीवरदराजस्तवः २   
अप्पय्यदीक्षितेन्द्रविरचितः ।  
(काञ्च्यां वरदराजक्षेत्रे)  
उद्धाट्य योगकलया हृदयाब्जकोशं  
धन्यैश्चिरादपि यथारुचि गृह्यमाणः ।  
यः प्रस्फुरत्यविरतं परिपूर्णरूपः  
श्रेयः स मे दिशतु शाश्वतिकं मुकुन्दः ॥ १॥  
  
जातो न वेत्ति भगवन्न जनिष्यमाणः  
पारं परं परमपूरुष ते महिम्नः ।  
तस्य स्तुतौ तव तरङ्गितसाहसिक्यः  
किं मादृशो बुधजनस्य भवेन्न हास्यः ॥ २॥  
  
मन्ये निजस्खलनदोषमवर्जनीय-  
मन्यस्य मूर्ध्नि विनिवेश्य बहिर्बुभूषुः ।  
आविश्य देव रसनानि महाकवीनां  
देवी गिरामपि तव स्तवमातनोति ॥ ३॥  
  
नेतस्तथापि तव निर्ममलोकसेव्यां  
मूर्तिं मदावलमहीधररत्नभूषाम् ।  
वैकुण्ठ वर्णयितुमस्मि धृताभिलाषः  
त्वन्नामरूपगुणचिन्तनलाभलोभात् ॥ ४॥  
  
मन्ये सृजन्त्वभिनुतिं कविपुङ्गवास्ते  
तेभ्यो रमारमण मादृश एव धन्यः ।  
त्वद्वर्णने धृतरसः कवितातिमान्द्यात्  
यस्तत्तदङ्गचिरचिन्तनभाग्यमेति ॥ ५॥  
  
काञ्ची महार्घमणिकाञ्चनधामचित्रा  
विश्वम्भरां विबुधनाथ विभूषयन्ती ।  
भाता गजाद्रिशिखरे तव भक्तचिन्ता-  
रत्नेन राजतितरां शुभविग्रहेण ॥ ६॥  
  
अस्यां भवन्तमभितः स्थितदुग्धसिन्धौ  
मध्ये त्रयीमय महारविमण्डलस्य ।  
पश्यन्नधःकृतचतुर्मुखविष्टपायां  
धामत्रयेऽपि कुतुकं विजहाति विद्वान् ॥ ७॥  
  
अस्याममेयगुणपुर्यपराजितायां  
अश्वत्थवर्यजुषि दिव्यसरःसमीपे ।  
मध्ये हिरण्मयगृहं महिषीयुतं त्वां  
दृष्ट्वा जनो न पुनरेति भवान्तरार्तिम् ॥ ८॥  
  
सम्प्राप्य दुग्धतटिनीविरजां विशुद्धाः  
सन्तो भवद्भजनदां पदमागतास्ते ।  
त्वत्पादतोयतुलसीकुसुमेषु लग्नं  
गन्धं रसं च गरुडध्वज ते लभन्ते ॥ ९॥  
  
सौवर्णसालवलयान् समनुप्रविश्य  
कोशानिव त्रिदशनायक कोऽपि धन्यः ।  
आनन्दवल्ल्युदितदिव्यफलानुरूपं  
रूपं त्वदीयमवलोकयतेऽभिरूपम् ॥ १०॥  
  
मातङ्गशैलमणिशृङ्गमहाविमान  
सोपानपर्वचतुरुत्तरविंशतिर्वा ।  
तामेव तत्त्वविततिं पुरुषो विलङ्घ्य  
पश्यन्भवन्तमुपयाति भवाब्धिपारम् ॥ ११॥  
  
नापारि लब्धुमरविन्दभुवाऽपि साक्षाद्-  
यं पूर्वमीश्वर विना हयमेधपुण्यम् ।  
अन्यैरनाप्य स कथं तव पुण्यकोटिं  
प्राप्यस्त्वदाकृतिविलोकनजः प्रमोदः ॥ १२॥  
  
प्रत्यङ्मुखं तव गजाचलराजरूपं  
प्रत्यङ्मुखाश्चिरतरं नयनैर्निपीय ।  
अस्थानमाप्तवचसामवितर्कणीय-  
माश्चर्यमेतदिति निश्चयमावहन्ते ॥ १३॥  
  
यस्मिञ्जहात्यतिशयोक्तिरलङ्कृतित्वं  
न्यूनोपमात्वमुपमा समुपैति सर्वा ।  
सूक्ष्मस्वभावकलनापि च न प्रतर्क्या  
तद्वर्णयामि भवतः कथमाभिरूप्यम् ॥ १४॥  
  
लक्ष्म्याः प्रियोऽसि रतिकेलिकृतः पितासि  
विश्वैकमोहनरसस्य च देवताऽसि ।  
आवासभूमिरसि सर्वगुणोत्तमानां  
वैकुण्ठ वर्णयतु कस्तव रूपरेखाम् ॥ १५॥  
  
सर्वोत्तरोऽसि सकलत्रिदशाश्रयोऽसि  
ज्योतिश्छटाघटितचक्रपरिष्कृतोऽसि ।  
शृङ्गारशेवधिरसि द्विपशैलमौले  
कल्याणरूप इति कस्त्वयि चित्रवादः ॥ १६॥  
  
अङ्गानि ते निखिललोकविलोचनानां  
सम्भावनीयगुणसंसरणानि सत्यम् ।  
येष्वेकमाप्य न पुराऽधिगतं स्मरन्ति  
वाञ्छन्ति नान्यदपि लब्धुमदो विहाय ॥ १७॥  
  
एकत्र मन्मथमजीजनदिन्दरायां  
पूर्वं भवानिति बुधा किमपूर्वमाहुः ।  
अद्यापि तं न जनयस्यरविन्दनाभ  
कासु प्रसन्नमधुरस्मितकामिनीषु ॥ १८॥  
  
निक्षिप्य हृत्त्वयि पुनर्लभते न कोऽपि  
निर्यात इत्यधिप न त्वयि चित्रमेतत् ।  
हत्वा हठान्मृगदृशां हृदयानि यस्त्व-  
मेवं निलीय किल तिष्ठसि शैलशृङ्गे ॥ १९॥  
  
मोहं जगत्त्रयभुवामपनेतुमेत-  
दादाय रूपमखिलेश्वर देहभाजाम् ।  
निस्सीमकान्तिरसनीरधिनाऽमुनैव  
मोहं विवर्धयसि मुग्धविलोचनानाम् ॥ २०॥  
  
उच्छेदमेकविषयात्कथयन्ति बोधान्  
मोहस्य ये खलु कथं न मृषावदास्ते ।  
लावण्यमीश तव यन्नयनैर्निपीय  
तत्रैव मोहमधिकं दधते तरुण्यः ॥ २१॥  
  
शुभ्रांशुवक्त्र शुभगोचरलाभतोषात्  
सम्प्रस्थितो मृगदृशां नयनाम्बुजौघः ।  
त्वद्भासरित्यथ बिभर्ति मोहं  
प्रायः फलन्ति विफलन्ति च दैवचिन्ताः ॥ २२॥  
  
यत्प्राणसंयमजुषां यमिनां मनांसि  
मूर्तिं विशन्ति तव माधव कुम्भकेन ।  
प्रत्यङ्गमूर्छदतिवेलमहाप्रवाह-  
लावण्यसिन्धुतरणाय तदित्यवैमि ॥ २३॥  
  
लावण्य सागरभुवि प्रणयं विशेषाद्-  
दुग्धाम्बुराशिदुहितुस्तव तर्कयामि ।  
यत्तां बिभर्षि वपुषा निखिलेन लक्ष्मी-  
मन्यां तु केवलमधोक्षज वक्षसैव ॥ २४॥  
  
सारस्वतं वदनपद्मभुवं प्रवाहं  
त्रैस्रोतसं च तव पादभुवं निरीक्ष्य ।  
सर्वप्रतीकनिकरात्प्रवहन्त्यजस्र-  
मीर्ष्यावतीश यमुना किमु कायकान्तिः ॥ २५॥  
  
आपूरितत्रिभुवनोदरमंशुजालं  
मन्ये महेन्द्रमणिवृन्दमनोहरं ते ।  
त्वद्रागदीपितहृदां त्वरितं वधूनां  
प्राप्ते सरित्सहचरं प्रलयेऽभिवृद्धम् ॥ २६॥  
  
युक्त्याऽऽगमेन च भवान् शशिवर्ण एव  
निष्कृष्टसत्त्वगुणमात्रविवर्तभूमिः ।  
धत्ते कृपाम्बुभरतस्त्विषमैन्द्रनीलीं  
शुभ्रोऽपि साम्बुरसितः खलु दृश्यतेऽब्दः ॥ २७॥  
  
सर्वातिशायिसहजद्युतिभूषितस्य  
विश्वैकनायक विभूषणधारणं ते ।  
आबद्धसौहृदमपारसुखाम्बुराशेः  
वीक्षे तवैव विषयादिकुतूहलेन ॥ २८॥  
  
मध्ये स्फुरन्मकरतोरणमण्डलस्य  
चामीकराभरणभूषितसर्वगात्रः ।  
आदित्यबिम्बगतमाप्रपदात्सुवर्णं  
भासा भवाननुकरोति भवन्तमेव ॥ २९॥  
  
सेवारसागतसुराद्यनुबिम्बदृश्यं  
भूषामणिप्रकरदर्शितसर्ववर्णम् ।  
त्वां विश्वरूपवपुषेव जनं समस्तं  
पश्यामि नागगिरिनाथ कृतार्थयन्तम् ॥ ३०॥  
  
शृङ्गीसुवर्णरुचिपिञ्जरितैकभागा-  
न्यङ्गेषु देव तव भूषणमौक्तिकानि ।  
प्रत्यक्षयन्ति भवतः प्रतिरोमकूप-  
विश्रान्तिसान्द्रजगदण्डसहस्रशोभम् ॥ ३१॥  
  
आबद्धपङ्क्तिमहितानि तव त्रिधामन्  
वीध्राणि हीरशकलानि विभूषणेषु ।  
सम्मोहनानि सरसीरुहलोचनानां  
मन्त्राक्षराणि कलये मकरध्वजस्य ॥ ३२॥  
  
आपादमौलिविधृतेषु विभान्ति देव  
स्थूलेन्द्रनीलमणयो मणिभूषणेषु ।  
रागादुपेत्य तव सुन्दर तत्तदङ्ग-  
लग्नानि लोकसुदृशामिव लोचनानि ॥ ३३॥  
  
त्वां वीक्ष्य मुक्तिद  जनास्तरणिं सखायं  
भिन्द्युः किलेति तव भूषणपद्मरागाः ।  
शङ्के चिरं जनदृशः स्वकरैः क्षिपन्ति  
तन्मात्रतोऽपि तव मुक्तिदतामबुद्ध्वा ॥ ३४॥  
  
पादावुपेन्द्र सुकुमारतमाविमौ ते  
भूषाभरादरुणिमानमिवोद्वमन्तौ ।  
इत्थं किमस्ति सुकुमारमितीव बोद्धुं  
लोकत्रयेऽपि च करैः स्पृशतः पदार्थान् ॥ ३५॥  
  
मूर्तिं प्रसाधयति ते चरणांशुपुञ्जः  
तां जैमिनिः कथमधीश निराकरोतु ।  
सर्वत्र योगमुपपादयताऽरुणिम्नः  
तेनारुणाधिकरणे हि मुनिः स भग्नः ॥ ३६॥  
  
अन्तस्तमांसि यमिनामपसारयन्ती  
हृत्पङ्कजान्यपि च नाथ विकासयन्ती ।  
भक्तप्रवेकभववारिनिधेस्तरण्योः  
त्वत्पादयोर्जयति काऽपि मयूखमाला ॥ ३७॥  
  
मुष्णन्प्रभातसमयेषु मुरान्तकारिन्  
अङ्घ्रिद्वयश्रियमहस्करतस्करस्ते ।  
यत्प्राप्यते न करभङ्गममुष्य बाल-  
मित्रत्वमेव मिषति ध्रुवमत्र हेतुः ॥ ३८॥  
  
अङ्घ्रिद्वयस्य तव सन्ततमन्तरङ्ग-  
मम्भोजवर्गमिह योजयति श्रिया यत् ।  
उत्कोचदानमिदमुष्णकरस्य बाल्यात्  
तत्कान्तिरत्नचयचोरणतत्परस्य ॥ ३९॥  
  
भानुर्निशासु भवदङ्घ्रिमयूखशोभा  
लोभात्प्रताप्य किरणोत्करमाप्रभातम् ।  
तत्रोद्धृते हुतवहात्क्षणलुप्तरागे  
तापं भजत्यनुदिनं स हि मन्दतातः ॥ ४०॥  
  
तौल्यं वदन्तु कवयस्तरुपल्लवानां  
मुग्धास्त्वदीयचरणेन मुकुन्द किं तैः ।  
तान्येव तत्तदधरोष्ठमिषात्तदानीं  
कम्पं भजन्ति कथयन्ति किलात्मनैच्यम् ॥ ४१॥  
  
पद्मोपमात्पदयुगात्तव रत्नगर्भा-  
ज्जातेति पद्मसदृशाकृतिमाहुरेनाम् ।  
कार्यं हि कारणगुणानतिवर्ति लोके  
प्रायः पतङ्गपतिवाह विलोकयामः ॥ ४२॥  
  
कल्याणशालिकमलाकरलालनीय-  
मासेवकश्रुतिमनोहरनादि हंसम् ।  
आमोदमेदुरमरुन्नमितालिकान्तं  
शङ्के तवेश्वर पदं शतपत्रमेव ॥ ४३॥  
  
स्पर्शं ययोः समधिगम्य झटित्यहल्या  
देवी च भूरभवदुज्झितसर्वपङ्का ।  
ताभ्यां घटेत समता भवतः पदाभ्यां  
आजन्मपङ्कवसतेः कथमम्बुजस्य ॥ ४४॥  
  
मातङ्गशैलमणिशेखर ते पदाभ्यां  
मोहेन साम्यमनुचिन्त्य कृतापराधम् ।  
शङ्के सरोजमनयोरुभयोरुपेत्य  
रेखाच्छलेन सततं विदधाति सेवाम् ॥ ४५॥  
  
लेखाधिनाथवनपल्लवधैर्यचोरे  
रेखामयं पदतले कमलं यदेतत् ।  
तत्रैव विश्रमजुषोऽच्युतरागलक्ष्म्याः  
क्रीडानिशान्तकमलं तदिति प्रतीमः ॥ ४६॥  
  
यस्याः स्वमूर्त्यनुगुणाकृतिशक्तियुक्तः  
पादाम्बुजद्वयमिषात्कमठाधिराजः ।  
मूले वसत्युचितमेव निगद्यते सा  
मूर्तिर्महापुरुष तेऽखिललोकरूपा ॥ ४७॥  
  
किं द्वादशात्मनि रवौ भगवन्धृतेर्ष्यः  
चन्द्रस्ततोऽप्यधिकतामधिगन्तुमेव ।  
एते तवेह दश भान्ति पदाङ्गुलीषु  
स्वात्मान इत्यजनि चित्तदृगर्णवेभ्यः ॥ ४८॥  
  
भासा पदं तव रमाधिप भूषयन्ति  
संसेवकांश्च विबुधान् परितोषयन्ति ।  
नाथ क्षिपन्ति च तमांसि नखेन्दवस्ते  
संशोषयन्त्यपि तु भक्तभवाम्म्बुराशिम् ॥ ४९॥  
  
गङ्गाच्छलेन तव निःसृतमूर्ध्वगाण्ड-  
सङ्घट्टनात्पदनखाग्रमयूखलेशम् ।  
आलोक्य नूनममराः पतितं पयोधा-  
वामथ्य तं जगृहुरीश तदिन्दुरूपम् ॥ ५०॥  
  
पादानमत्सुरशिरोमणिपद्मरागान्  
सद्यः स्फुरत्सहजरुक्प्रकरान्कराग्रैः ।  
मुक्तामयान्विदधतां प्रकटं मुरारे  
जैवातृकत्वमुचितं ननु ते नखानाम् ॥ ५१॥  
  
यत्ते पदाम्बुरुहमम्बुरुहासनेड्यं  
धन्याः प्रपद्य सकृदीश भवन्ति मुक्ताः ।  
नित्यं तदेव भजतामतिमुक्तलक्ष्मी-  
युक्तैव दिव्यमणिनूपुरमौक्तिकानाम् ॥ ५२॥  
  
नाथ त्वदङ्घ्रिनखधावनतोयलग्नाः  
तत्कान्तलेशकणिकाजलधिं प्रविष्टाः ।  
ता एव तस्य मथनेन घनीभवन्त्यो  
नूनं समुद्रनवनीतपदं प्रपन्नाः ॥ ५३॥  
  
सव्यापसव्यशरमोक्षकृतीक्षुधन्वा  
जङ्घे तव स्वशरधी इति सन्दिहानः ।  
आलोकतेऽङ्घ्रिकटकोद्गतरुक्छलेन  
न्यस्याभितो निजशराननुरूपभावम् ॥ ५४॥  
  
जानुद्वयं तव जगत्त्रयनाथ मन्ये  
मारस्य केलिमणिदर्पणतामुपेतम् ।  
आलोकयन् यदवदातमनोज्ञवृत्तं  
रूपं निजं कलयते विपरीतमेषः ॥ ५५॥  
  
ऊरोः किमन्यदयतामुपमानभावं  
वामस्य दक्षिणममुष्य च तं विहाय ।  
रम्भादयः सदृश इत्युचितं किमेतद्-  
यस्योर्वशी सुभग साऽपि विभूतिलेशः ॥ ५६॥  
  
नाथ त्वया परिहितं वरवर्णिनीनां  
रागस्य यद्वसनमास्पदतां बिभर्ति ।  
सौन्दर्यसारनिलयेन कटीतटेन  
तस्यैव किन्नु महिमा परिशीलनस्य ॥ ५७॥  
  
सम्प्राप्य सारसनमध्यतलोदयाद्रिं  
मध्याम्बरं मसृणयन्नरुणैर्मयूखैः ।  
संवीक्ष्यते सुकृतिभिर्मणिरेष पूषा  
संसाररात्र्युपरतिं गतवद्भिरेव ॥ ५८॥  
  
नाभेरभूत्तव चतुर्भुज नान्तरिक्षं  
यन्नाभिरेव यदुनेतरियं ततोऽभूत् ।  
नाभ्या इति श्रुतिविपर्ययगे विभक्ती  
तां जैमिनेरनुससार पशोश्च सूत्रम् ॥ ५९॥  
  
आरोपमध्यवसितिं च विना तवास्यां  
नाभौ सरःपदमुपैति कथं नु वृत्तिम् ।  
साक्षादियं सरसिजस्य समुद्रशायिन्  
उत्पत्तिभूरिति हि नायक नायमूहः ॥ ६०॥  
  
कल्पान्तरेषु विततिं कमलासनानां  
भूयोऽपि कर्तुमिव भूरि रजो दधानम् ।  
नाभिह्रदे समुदितं नलिनं तवैत-  
द्भूयात्सदैव मम भूतिकरं मुरारे ॥ ६१॥  
  
उल्लासयत्युदरबन्धनिबद्धदिव्य-  
शोणाश्मरश्मिकलिकावलिरच्युतैषा ।  
आगाम्यनेकशतकल्पविधातृगर्भ-  
नाभ्युद्गताम्बुरुहकुट्मलपङ्क्तिशोभाम् ॥ ६२॥  
  
ऊर्ध्वं विरिञ्चिभवनात्तव नाभिपद्मा-  
द्रोमावलीपदजुषस्तमसः परस्तात् ।  
मुक्तौघमण्डितमुरःस्थलमुन्मयूखं  
पश्यामि देव परमं पदमेव साक्षात् ॥ ६३॥  
  
सालैरुदंशुचयरत्नललन्तिकाढ्यैः  
स्फीतोल्लसत्कुसुमया वनमालया च ।  
विभ्राजते विपुलमेनदुरस्त्वदीय-  
मन्तःपुरं जलधिराजकुमारिकायाः ॥ ६४॥  
  
प्रालम्बिकामुपगतास्तव पद्मरागाः  
प्रत्यग्रघर्मकरमण्डलनिर्विशेषाः ।  
पर्यङ्कके वरद वक्षसि भान्ति लक्ष्म्याः  
क्रीडोपबर्हतिलका इव पार्श्वभाजः ॥ ६५॥  
  
अस्तु त्रयीमयतनुस्तव लम्बनाली-  
रत्नैस्तिरस्क्रियत एव तथाऽपि भानुः ।  
सोढः सतां बत निशान्तमुपागतानां  
एवं तिरस्कृदीश्वर कः समर्थः ॥ ६६॥  
  
नष्टेऽपि भस्मनि वने गिरिशेन दग्धं  
स्त्रीणां हृदीश मदनं प्रतिबोधयन्तः ।  
भस्मोच्चये कृतकचप्रतिबोधनं तं  
शुक्रं जयन्तु न कथं तव हारताराः ॥ ६७॥  
  
उत्प्रेक्षयत्यधिभुजान्तरमुल्लसन्ती  
पार्श्वद्वये परमपूरुष हारमाला ।  
तत्रत्यकान्तिसरितस्तरलैः प्रणुन्नां  
ऊर्म्युत्करैरुभयतः सितफेनपङ्क्तिम् ॥ ६८॥  
  
त्वां सर्वभूतमयमाश्रितसर्ववर्णं  
यद्वैजयन्त्युपगताच्युत सर्वगन्धम् ।  
तेनैव किं त्रिभुवनैकमहावदान्य-  
सारूप्यमावहति ते सकलाभिनन्द्यम् ॥ ६९॥  
  
ताराभिरामपरिणाहलसत्सिताभ्रं  
तापिञ्छमेचकमुरः शरदन्तरिक्षम् ।  
प्राप्यैव देव तव कौस्तुभपूर्णचन्द्रः  
पूर्णां बिभर्ति पुरुषोत्तम कान्तिरेखाम् ॥ ७०॥  
  
नाभी सरोजकिरणैर्मणिराजभाभिः  
आत्मप्रभाभिरपि संवलितं विभाति ।  
श्रीवत्सविग्रहजुषः प्रकृतेस्त्वदीयं  
वक्षः परीतमिव सत्त्वरजस्तमोभिः ॥ ७१॥  
  
वक्षःस्थलं वरद नन्दनमाश्रितस्ते  
येषां विभाति हरिचन्दन एव मध्ये ।  
एते चतुर्भुज भुजास्तव तस्य शाखाः  
शङ्के कराब्जदलकोमलिताग्रभागाः ॥ ७२॥  
  
जात्यैव यद्वरद पल्लवराग एष  
यल्लाल्यते च भवता कटके निवेश्य ।  
मन्ये मणिस्तदुपगम्य मदान्धभावं  
साक्षादयं सवितुरेव करोत्यवज्ञाम् ॥ ७३॥  
  
ऐन्द्रोपलप्रभमधो भुजदण्डनालं  
एकत्र चक्रमपरत्र च शङ्खहंसम् ।  
दृष्ट्वा कथं न कलयेमहि कान्तिसिन्धोः  
उत्फुल्लपद्मयुगमूर्ध्वकरद्वयं ते ॥ ७४॥  
  
चन्द्रार्कचारुतरशङ्खरथाङ्गशोभा  
सम्भाव्यरात्रिदिवसात्मकपार्श्वयुग्मम् ।  
नक्षत्रदृश्यनवमौक्तिकहारिरूपं  
मन्ये महापुरुषरूपधरं भवन्तम् ॥ ७५॥  
  
संवर्तजृम्भितविकर्तनदुर्निरीक्षं  
पश्यामि दक्षिणकरे तव चक्रराजम् ।  
दैत्यौघसिन्धुपतिमन्थमहाचलस्य  
बाहोः प्रतापघनमिद्धमिवोद्गतं ते ॥ ७६॥  
  
आभाति देव विधृतस्तव सव्यपाणौ  
अन्तर्बहिश्च शुचिरच्युत पाञ्चजन्यः ।  
अन्तेवसन्निव गलस्य गुरोर्गभीर  
ध्यानक्रियोपनिषदध्ययनार्थमेषः ॥ ७७॥  
  
कौमोदकी स्फुरति ते करपल्लवाग्रे  
वैरिञ्चवाक्यविकृतेव सरस्वती सा ।  
त्रिस्रोतसस्तव पदाब्जभुवो विशेषं  
आकाङ्क्ष्य पाणिकमलात्तव निस्सरन्ती ॥ ७८॥  
  
हस्ते विराजति तवाभयमुद्रितेऽस्मिन्  
अव्याजकोमलरुचिप्रकराभिरामे ।  
वज्रोर्मिकांशुनिकरः कमलाधिराज्य  
पट्टाभिषेकसलिलौघ इवावदातः ॥ ७९॥  
  
नामैव ते वरद वाञ्छितदातृभावं  
व्याख्यानतो न वहसे वरदानमुद्राम् ।  
न ह्यागमोदितरसः श्रुतिसिद्धमर्थं  
लिङ्गेन बोध्यमुररीकुरुते विपश्चित् ॥ ८०॥  
  
आभाति मौक्तिकगुणग्रथितैरनल्पैः  
नीलोत्पलैर्वलयितस्तव नाथ कण्ठः ।  
संवर्तमेघवसतिं ध्वननैस्तदन्तैः  
निश्चित्य तन्निकटगैरिव मेघडिम्भैः ॥ ८१॥  
  
यद्ब्रह्मणश्च जनिभूः प्रियमिन्दरायाः  
सस्पर्धमोषधिपतौ च सकर्णिकं च ।  
एतैर्गुणैर्गुणनिधे कतमस्त्वदीयं  
वक्त्रं मनोज्ञमवगच्छतु नारविन्दम् ॥ ८२॥  
  
वक्त्रेण ते यदभिभूतमभूत्सरोजं  
तन्नाभिभूतमिति शब्दमवाच्यनूनम् ।  
शब्दच्छलादपनिनीषु जनापवादं  
नाभेरभूत्तव रमाधिप विश्रुतायः ॥ ८३॥  
  
उन्मीलयन्कुमुदमुज्ज्वलयन् गिरीशं  
उन्मूलयन्विषमवाहभवाभितापम् ।  
उद्दीपयन्वरवधूजनतानुरागं  
उद्योतते वरद ते वदनामृतांशुः ॥ ८४॥  
  
पक्षद्वयक्रशिमपोषविभाव्यमान-  
चान्द्रायणव्रतनिषेवण एष नित्यम् ।  
कुर्वन्प्रदक्षिणमुपेन्द्र सुरालयं ते  
लिप्सुर्मुखाब्जरुचिमेव तपस्यतीन्दुः ॥ ८५॥  
  
नाथ त्वदीयमकलङ्कमिमं मुखेन्दुं  
आपीय तृप्यति सदा वसुधा यतस्ते ।  
तेनैव किं नवसुधारसगोचरोऽभूत्  
इन्दुः कलङ्कमलिनीकृतमध्यभागः ॥ ८६॥  
  
आश्रित्य नूनममृतद्युतयः पदं ते  
देहक्षये विधृतदिव्यपदाभिमुख्याः ।  
लावण्यपुण्यनिचयं सुहृदि त्वदास्ये  
विन्यस्य यान्ति मिहिरं प्रतिमासभिन्नाः ॥ ८७॥  
  
त्वद्वक्त्रसाम्यमयमम्बुजकोशमुद्रा-  
भङ्गात्ततत्सुषममित्रकरोपक्लृप्त्या ।  
लब्ध्वाऽपि पर्वणि विधुः क्रमहीयमानः  
शंसत्यनीत्युपचितां श्रियमाशुनाशाम् ॥ ८८॥  
  
दृग्भ्यां मुकुन्द मृगलोचनकोमलाभ्यां  
जाताधिकद्युति विलोक्य तवाननाब्जम् ।  
मन्ये स्वमण्डलमितोऽप्यधिकं विधित्सुः  
तस्मिन्बिभर्ति मृगमेव जडः सितांशुः ॥ ८९॥  
  
मालिन्यमब्जशशिनोर्मधुलिट्कलङ्कौ  
धत्तो मुखे तु तव दृक्तिलकात्मनाऽऽभाम् ।  
दोषावतः क्वचन मेलनतो गुणत्वं  
वक्तुर्यथेश वचसि भ्रमविप्रलम्भौ ॥ ९०॥  
  
आमोदकान्तभृदहर्निशमेकरूपं  
आसेवितं द्विजगणैर्दिविषद्गणैश्च ।  
अङ्काधिरूढसहजश्रि मुखं त्वदीयं  
शङ्कामहे वरद संहतमब्जयुग्मम् ॥ ९१॥  
  
बिम्बस्तवायमधरः प्रतिबिम्बनेन  
युक्तं सदा युवतिमानसदर्पणेषु ।  
बिम्बाधरः कविभिरीश्वर वर्ण्यसे त्वं  
एतावतैव न तु तुच्छफलोपमानात् ॥ ९२॥  
  
विद्यामयेषु तव निःश्वसितेष्वपूर्वं  
विद्याविशेषमिव शिक्षितुमन्तरात्मन् ।  
वाण्याः सदा तव मुखाम्बुरुहे वसन्त्याः  
कायप्रभेव लसति स्मितचन्द्रिका ते ॥ ९३॥  
  
तापत्रयौषधवरस्य तव स्मितस्य  
निःश्वासमन्दमरुता निबुसीकृतस्य ।  
एते कडङ्गरचया इव विप्रकीर्णा  
जैवातृकस्य किरणा जगति भ्रमन्ति ॥ ९४॥  
  
सिद्धौषधं जयति तेऽधररत्नपात्रे  
तापत्रयी झटिति मुञ्चति येन सिक्तम् ।  
मन्ये तुषारकिरणं गुणलेशयोगा-  
दस्यैव वारिजविलोचन कल्कपुञ्जम् ॥ ९५॥  
  
आतन्वतामवयवेषु गतागतानि  
युक्तात्मनां वरद यौवतचक्षुषां च ।  
विश्रान्तिभूर्विधुकरप्रकरावदाता  
मन्दस्मितच्छविरियं तव मां पुनातु ॥ ९६॥  
  
निःश्वासमन्दमलयानिलकन्दलेन  
निर्हारिणा बहुतरेण च सौरभेण ।  
नासापुटौ नलिनलोचन ते मनोज्ञौ  
मन्ये सदैव मधुमाधवयोर्निवासौ ॥ ९७॥  
  
सञ्चारशालि तव निःश्वसिते समस्त-  
वेदेतिहासवपुषि द्विपशैलनाथ ।  
नाभीसरोरुहनवारुणमण्डले च  
मन्ये मधुव्रतकुलं मधुविद्ययोक्तम् ॥ ९८॥  
  
देहाद्वदन्ति जननं मुनयस्तिलानां  
देवेन्द्रवन्द्यचरणाम्बुज तावकीनात् ।  
नारायणैतदुचितं प्रकटीकरोति  
नासाभिधानमिह दिव्यतिलप्रसूनम् ॥ ९९॥  
  
नेत्रे तव क्व भगवन् क्व च पुण्डरीकं  
ब्रूते तयोस्तदुपमानमथापि वेदः ।  
सर्वात्मनस्तव समाधिकवस्त्वलाभा-  
दाकाशवत्स खलु सर्वगतत्वमाह ॥ १००॥  
  
साम्यभ्रमादविनयेन समुन्नतस्य  
सव्यं तवाक्षि हरति श्रियमम्बुजस्य ।  
तस्यापि तां समधिकां तनुते यदन्यद्-  
दाक्षिण्यमेव दनुजाहित तत्र मूलम् ॥ १०१॥  
  
पद्मानुरागजुषि लोहितशुक्लकृष्णां  
आसेदुषि प्रकृतिमादृतमीनरूपे ।  
श्रुत्यन्तभासिनि मदावलशैलनाथ  
त्वल्लोचने त्वयि च भाति न मे विशेषः ॥ १०२॥  
  
मुक्तः प्रजापतिरयं मम दर्शनादि-  
त्यन्यं विधातुमनसस्तव भालजाता ।  
घर्माम्बुबिन्दुततिरेव किरीटमूल-  
प्रत्युप्तमौक्तिकततिच्छलतो विभाति ॥ १०३॥  
  
राजन्त्यनर्घमणिसङ्घमये किरीटे  
राजीवलोचन न नीलमणिप्रवेकाः ।  
आघ्राय गन्धमनिलस्तव कुन्तलानां  
अन्तः प्रवेष्टुमनसः परितो निलीनाः ॥ १०४॥  
  
आपादमाचिकुरभारमशेषभङ्गं  
आनन्दवृन्दलसितं सुदृशामसीमम् ।  
अन्तर्मम स्फुरतु सन्ततमन्तरात्मन्  
अम्भोजलोचन तव श्रितहस्तशैलम् ॥ १०५॥  
  
इति अप्पय्यदीक्षितेन्द्रविरचितः श्रीवरदराजस्तवः सम्पूर्णः ।  
  
  
Proofread by PSA Easwaran psaeaswaran at gmail.com  
  
