---
Author: Traditional
Category: sahasranAma, vishhnu, venkateshwara, stotra, vishnu
File name: venkateshasahasra.itx
Language: Sanskrit
Latest update: July 16, 2012
Location: doc_vishhnu
Proofread by: and Revised by Malleswara Rao Yellapragada malleswararaoy at yahoo.com
Send corrections to: Sanskrit@cheerful.com
Site access: https://sanskritdocuments.org
SubDeity: venkateshwara
Subject: philosophy/hinduism/religion
Sublocation: vishhnu
Text title: ve.nkaTeshvara sahasranAma stotram
Texttype: stotra
Transliterated by: Original http://www.mypurohith.com
engtitle: veNkaTesha sahasranAma stotram
itxtitle: veNkaTeshasahasranAmastotram
title: वेण्कटेशसहस्रनामस्तोत्रम्

---
  
 श्रीवेङ्कटेशसहस्रनामस्तोत्रम्   
  
श्रीवसिष्ठ उवाच-  
भगवन् केन विधिना नामभिर्वेङ्कटेश्वरम् ।  
पूजयामास तं देवं ब्रह्मा तु कमलैः शुभैः ॥ १॥  
  
पृच्छामि तानि नामानि गुण योगपराणि किम् ।  
मुख्यवृत्तीनि किं ब्रूहि लक्षकाण्यथवा हरेः ॥ २॥  
  
नारद उवाच -  
नामान्यनन्तानि हरेः गुणयोगानि कानि चित् ।   
मुख्य वृत्तीनि चान्यानि लक्षकाण्यपराणि च ॥ ३॥   
परमार्थैः सर्वशब्दैरेको ज्ञेयः परः पुमान् ।   
आदिमध्यान्तरहितः त्वव्यक्तोऽनन्तरूपभृत् ॥ ४॥   
चन्द्रार्क वह्निवाय्वाद्या ग्रहर्क्षाणि नभो दिशः ।  
अन्वयव्यतिरेकाभ्यां सन्ति नो सन्ति यन्मतेः ॥ ५॥  
  
तस्य देवस्य नाम्नां हि पारं गन्तुं हि कः क्षमः ।  
तथाऽपि चाभिधानानि वेङ्कटेशस्य कानिचित् ॥ ६॥  
  
ब्रह्मगीतानि पुण्यानि तानि वक्ष्यामि सुव्रत ।  
यदुच्चारणमात्रेण विमुक्ताघः परं व्रजेत् ॥ ७॥  
  
वेङ्कटेशस्य नाम्नां हि सहस्रस्य ऋषिर्विधिः ।  
छन्दोऽनुष्ठुप् तथा देवः श्रीवत्साङ्को रमापतिः ॥ ८॥  
  
बीजभूतस्तथोङ्कारो ह्रीं क्लीं शक्तिश्च कीलकम् ।  
ओं नमो वेङ्कटेशायेत्यादिर्मन्त्रोऽत्र कथ्यते ॥ ९॥  
  
ब्रह्माण्डगर्भः कवचमस्त्रं चक्रगदाधरः ।  
विनियोगोऽभीष्टसिद्धौ हृदयं सामगायनः ॥  
  
ध्यानं -   
भास्वच्छन्द्रमसौ यदीयनयने भार्या यदीया रमा  
यस्माद्विश्वसृडप्यभूद्यमिकुलं यद्ध्यानयुक्तं सदा  
नाथो यो जगतां नगेन्द्रदुहितुर्नाथोऽपि यद्भक्तिमान्  
तातो यो मदनस्य यो दुरितहा तं वेङ्कटेशं भजे ॥  
  
ऊर्ध्वै हस्तौ यदीयौ सुररिपुदळने बिभ्रतौ शङ्खचक्रे  
सेव्यावङ्घ्री स्वकीयावभिदधदधरो दक्षिणो यस्य पाणिः ।  
तावन्मात्रं भवाब्धिं गमयति भजतामूरुगो वामपाणिः  
श्रीवत्साङ्कश्च लक्ष्मीर्यदुरसि लसतस्तं भजे वेङ्कटेशम्   
इति ध्यायन् वेङ्कटेशं श्रीवत्साङ्कं रमापतिम् ।  
वेङ्कटेशो विरूपाक्ष इत्यारभ्य जपेत्क्रमात् ॥ १०॥  
  
वेङ्कटेशो विरूपाक्षो विश्वेशो विश्वभावनः ।  
विश्वसृङ् विश्वसंहर्ता विश्वप्राणो विराड्वपुः ॥ ११॥  
  
शेषाद्रिनिलयोऽशेषभक्तदुःखप्रणाशनः ।  
शेषस्तुत्यः शेषशायी विशेषज्ञो विभुः स्वभूः ॥ १२॥  
  
विष्णुर्जिष्णुश्च वर्धिष्णुरुत्सविष्णुः सहिष्णुकः ।  
भ्राजिष्णुश्च ग्रसिष्णुश्च वर्तिष्णुश्च भरिष्णुकः ॥ १३॥  
  
कालयन्ता कालगोप्ता कालः कालान्तकोऽखिलः ।  
कालगम्यः कालकण्ठवन्द्यः कालकलेश्वरः ॥ १४॥  
  
शम्भुः स्वयम्भूरम्भोजनाभिस्तम्भितवारिधिः ।  
अम्भोधिनन्दिनीजानिः शोणाम्भोजपदप्रभः ॥ १५॥  
  
कम्बुग्रीवः शम्बरारिरूपः शम्बरजेक्षणः ।  
बिम्बाधरो बिम्बरूपी प्रतिबिम्बक्रियातिगः ॥ १६॥  
  
गुणवान् गुणगम्यश्च गुणातीतो गुणप्रियः   
दुर्गुणध्वंसकृत्सर्वसुगुणो गुणभासकः ॥ १७॥  
  
परेशः परमात्मा च परञ्ज्योतिः परा गतिः ।  
परं पदं वियद्वासाः पारम्पर्यशुभप्रदः ॥ १८॥  
  
ब्रह्माण्डगर्भो ब्रह्मण्यो ब्रह्मसृढ्ब्रह्मबोधितः ।  
ब्रह्मस्तुत्यो ब्रह्मवादी ब्रह्मचर्यपरायणः ॥ १९॥  
  
सत्यव्रतार्थसन्तुष्टस्सत्यरूपी झषाङ्गवान् ।  
सोमकप्राणहारी चानीताम्नायोऽब्धिसञ्चरः ॥ २०॥  
  
देवासुरवरस्तुत्यः पतन्मन्दरधारकः ।  
धन्वन्तरिः कच्छपाङ्गः पयोनिधिविमन्थकः ॥ २१॥  
  
अमरामृतसन्धाता धृतसम्मोहिनीवपुः ।  
हरमोहकमायावी रक्षःसन्दोहभञ्जनः ॥ २२॥  
  
हिरण्याक्षविदारी च यज्ञो यज्ञ विभावनः ।  
यज्ञीयोर्वीसगुद्धर्ता लीलाक्रोडः प्रतापवान् ॥ २३॥  
  
दण्डकासुरविध्वंसी वक्रदंष्ट्र क्षमाधरः ।  
गन्धर्वशापहरणः पुण्यगन्धो विचक्षणः ॥ २४॥  
  
करालवक्त्रः सोमार्कनेत्रः षड्गुणवैभवः ।  
श्वेतघोणी घूर्णितभ्रूर्घुर्घुरध्वनिविभ्रमः ॥ २५॥   
द्राघीयान् नीलकेशी च जाग्रदम्बुजलोचनः ।  
घृणावान् घृणिसम्मोहो महाकालाग्निदीधितिः ॥ २६॥  
  
ज्वालाकरालवदनो महोल्काकुलवीक्षणः ।  
सटानिर्भिण्णमेघौघो दंष्ट्रारुग्व्याप्तदिक्तटः ॥ २७॥  
  
उच्छ्वासाकृष्टभूतेशो निःश्वासत्यक्तविश्वसृट् ।  
अन्तर्भ्रमज्जगद्गर्भोऽनन्तो ब्रह्मकपालहृत् ॥ २८॥  
  
उग्रो वीरो महाविष्णुर्ज्वलनः सर्वतोमुखः ।  
नृसिंहो भीषणो भद्रो मृत्युमृत्युः सनातनः ॥ २९॥  
  
सभास्तम्भोद्भवो भीमः शीरोमाली महेश्वरः ।  
द्वादशादित्यचूडालः कल्पधूमसटाच्छविः ॥ ३०॥  
  
हिरण्यकोरस्थलभिन्ननखः सिंहमुखोऽनघः ।  
प्रह्लादवरदो धीमान् भक्तसङ्घ प्रतिष्ठितः ॥ ३१॥  
  
ब्रह्मरुद्रादिसंसेव्यः सिद्धसाध्यप्रपूजितः ।  
लक्ष्मीनृसिंहो देवेशो ज्वालाजिह्वान्त्रमालिकः ॥ ३२॥  
  
खड्गी खेटी महेष्वासी कपाली मुसली हली ।  
पाशी शूली महाबाहुर्ज्वरघ्नो रोगलुण्ठकः ॥ ३३॥  
  
मौञ्जीयुक् छात्रको दण्डी कृष्णाजिनधरो वटुः ।  
अधीतवेदो वेदान्तोद्धारको ब्रह्मनैष्ठिकः ॥ ३४॥  
  
अहीनशयनप्रीतः आदितेयोऽनघो हरिः ।  
संवित्प्रियस्सामवेद्यो बलिवेश्मप्रतिष्ठितः ॥ ३५॥  
  
बलिक्षालितपादाब्जो विन्द्यावलिविमानितः ।  
त्रिपादभूमिस्वीकर्ता विश्वरूपप्रदर्शकः ॥ ३६॥  
  
धृतत्रिविक्रमः साङ्घ्रिनखभिन्नाण्डखर्परः ।  
पज्जातवाहिनीधारापवित्रितजगत्त्रयः ॥ ३७॥  
  
विधिसम्मानितः पुण्यो दैत्ययोद्धा जयोर्जितः ।  
सुरराज्यप्रदः शुक्रमदहृत् सुगतीश्वरः ॥ ३८॥  
  
जामदग्न्यः कुठारी च कार्तवीर्यविदारणः ।  
रेणुकायाश्शिरोहारी दुष्टक्षत्रियमर्दनः ॥ ३९॥  
  
वर्चस्वी दानशीलश्च धनुष्मान् ब्रह्मवित्तमः ।  
अत्युदग्रः समग्रश्च न्यग्रोधो दुष्टनिग्रहः ॥ ४०॥  
  
रविवंशसमुद्भूतो राघवो भरताग्रजः ।  
कौसल्यातनयो रामो विश्वामित्र प्रियङ्करः ॥४१॥  
  
ताटकारिः सुबाहुघ्नो बलातिबलमन्त्रवान् ।  
अहल्याशापविच्छेदी प्रविष्टजनकालयः ॥ ४२॥  
  
स्वयंवरसभासंस्थ ईशचापप्रभञ्जनः ।  
जानकीपरिणेता च जनकाधीशसंस्तुतः ॥ ४३॥  
  
जमदग्नितनूजातयोद्धाऽयोध्याधिपाग्रणीः ।  
पितृवाक्यप्रतीपालस्त्यक्तराज्यः सलक्ष्मणः ॥ ४४॥  
  
ससीतश्चित्रकूटस्थो भरताहितराज्यकः ।  
काकदर्पप्रहर्ता च दण्डकारण्यवासकः ॥ ४५॥  
  
पञ्चवट्यां विहारी च स्वधर्मपरिपोषकः ।  
विराधहाऽगस्त्यमुख्यमुनिसम्मानितः ॥ ४६॥  
  
इन्द्रचापधरः खड्गधरश्चाक्षयसायकः ।  
खरान्तको दूषणारिस्त्रिशिरस्करिपुर्वृषः ॥ ४७॥  
  
ततः शूर्पणखानासाच्छेत्ता वल्कलधारकः ।  
जटावान् पर्णशालास्थो मारीचबलमर्दकः ॥ ४८॥  
  
पक्षिराट्कृतसंवादो रवितेजा महाबलः ।  
शबर्यानीतफलभुग्धनूमत्परितोषितः ॥ ४९॥  
  
सुग्रीवाभयदो दैत्यकायक्षेपणभासुरः ।  
सप्ततालसमुच्छेत्ता वालिहृत्कपिसंवृतः ॥ ५०॥  
  
वायुसूनुकृतासेवस्त्यक्तपम्पः कुशासनः ।  
उदन्वत्तीरगः शूरो विभीषणवरप्रदः ॥ ५१॥  
  
सेतुकृद्दैत्यहा प्राप्तलङ्कोऽलङ्कारवान् स्वयम् ।  
अतिकायशिरश्छेत्ता कुम्भकर्णविभेदनः ॥ ५२॥  
  
दशकण्ठशिरोध्वंसी जाम्बवत्प्रमुखावृतः ।  
जानकीशः सुराध्यक्षः साकेतेशः पुरातनः ॥ ५३॥  
  
पुण्यश्लोको वेदवेद्यः स्वामितीर्थनिवासकः ।  
लक्ष्मीसरःकेळिलोलो लक्ष्मीशो लोकरक्षकः ॥ ५४॥  
  
देवकीगर्भसम्भूतो यशोदेक्षणलालितः ।  
वसुदेवकृतस्तोत्रो नन्दगोपमनोहरः ॥ ५५॥  
  
चतुर्भुजः कोमलाङ्गो गदावान्नीलकुन्तलः ।  
पूतनाप्राणसंहर्ता तृणावर्तविनाशनः ॥ ५६॥  
  
गर्गारोपितनामाङ्को वासुदेवो ह्याधोक्षजः ।  
गोपिकास्तन्यपायी च बलभद्रानुजोऽच्युतः ॥ ५७॥  
  
वैयाघ्रनखभूषश्च वत्सजिद्वत्सवर्धनः ।  
क्षीरसाराशनरतो दधिभाण्डप्रमर्दनः ॥ ५८ ॥  
  
नवनीतापहर्ता च नीलनीरदभासुरः ।  
अभीरदृष्टदौर्जन्यो नीलपद्मनिभाननः ॥ ५९॥  
  
मातृदर्शितविश्वास्यः उलूखलनिबन्धनः ।  
नलकूबरशापान्तो गोधूलिच्छुरिताङ्गकः ॥ ६०॥  
  
गोसङ्घरक्षकः श्रीशो बृन्दारण्यनिवासकः ।  
वत्सान्तको बकद्वेषी दैत्याम्बुदमहानिलः ॥ ६१ ॥  
  
महाजगरचण्डाग्निः शकटप्राणकण्टकः ।  
इन्द्रसेव्यः पुण्यगात्रः खरजिञ्वण्डदीधितिः ॥ ६२॥  
  
तालपक्वफलाशी च काळीयफणिदर्पहा ।  
नागपत्नीस्तुतिप्रीतः प्रलम्बासुरखण्डनः ॥ ६३॥  
  
दावाग्निबलसंहारी फलहारी गदाग्रजः ।  
गोपाङ्गनाचेलचोरः पाथोलीलाविशारदः ॥ ६४॥  
  
वंशीगानप्रवीणश्च गोपीहस्ताम्बुजार्चितः ।  
मुनिपत्न्याहृताहारो मुनिश्रेष्ठो मुनिप्रियः ॥ ६५॥  
  
गोवर्द्धनाद्रिसन्धर्ता सङ्क्रन्दनतमोऽपहः ।  
सदुद्यानविलासी च रासक्रीडापरायणः ॥ ६६॥  
  
वरुणाभ्यर्चितो गोपीप्रार्थितः पुरुषोत्तमः ।  
अक्रूरस्तुतिसम्प्रीतः कुब्जायौवनदायकः ॥ ६७॥  
  
मुष्टिकोरःप्रहारी च चाणूरोदरदारणः ।  
मल्लयुद्धाग्रगण्यश्च पितृबन्धनमोचकः ॥ ६८॥  
  
मत्तमातङ्गपञ्चास्यः कंसग्रीवानिकृन्तनः ।  
उग्रसेनप्रतिष्टाता रत्नसिंहासनस्थितः ॥ ६९॥  
  
कालनेमिखलद्वेषी मुचुकुन्दवरप्रदः ।  
साल्वसेवितदुर्धर्षराजस्मयनिवारणः ॥ ७०॥  
  
रुक्मगर्वापहारी च रुक्मिणीनयनोत्सवः ।  
प्रद्युम्नजनकः कामी प्रद्युम्नो द्वारकाधिपः ॥ ७१॥  
  
मण्याहर्ता महामायो जाम्बवत्कृतसङ्गरः ।  
जाम्बूनदाम्बरधरो गम्यो जाम्बवतीविभुः ॥ ७२॥  
  
कालिन्दीप्रथितारामकेलिर्गुञ्जावतंसकः ।  
मन्दारसुमनोभास्वान् शचीशाभीष्टदायकः ॥ ७३॥  
  
सत्राजिन्मानसोल्लासी सत्याजानिः शुभावहः ।  
शतधन्वहरः सिद्धः पाण्डवप्रियकोत्सवः ॥ ७४॥  
  
भद्रप्रियः सुभद्राया भ्राता नाग्नाजितीविभुः ।  
किरीटकुण्डलधरः कल्पपल्लवलालितः ॥ ७५॥  
  
भैष्मीप्रणयभाषावान् मित्रविन्दाधिपोऽभयः ।  
स्वमूर्तिकेलिसम्प्रीतो लक्ष्मणोदारमानसः ॥ ७६॥  
  
प्राग्ज्योतिषाधिपध्वंसी तत्सैन्यान्तकरोऽमृतः ।  
भूमिस्तुतो भूरिभोगो भूषणाम्बरसंयुतः ॥ ७७॥  
  
बहुरामाकृताह्लादो गन्धमाल्यानुलेपनः ।  
नारदादृष्टचरितो देवेशो विश्वराड् गुरुः ॥ ७८॥  
  
बाणबाहुविदारश्च तापज्वरविनाशकः ।  
उषोद्धर्षयिताऽव्यक्तः शिववाक्तुष्टमानसः ॥ ७९॥  
  
महेशज्वरसंस्तुत्यः शीतज्वरभयान्तकः ।  
नृगराजोद्धारकश्च पौण्ड्रकादिवधोद्यतः ॥ ८०॥  
  
विविधारिच्छलोद्विग्नब्राह्मणेषु दयापरः ।  
जरासन्धबलद्वेषी केशिदैत्यभयङ्करः ॥ ८१॥  
  
चक्री चैद्यान्तकः सभ्यो राजबन्धविमोचकः ।  
राजसूयहविर्भोक्ता स्निग्धाङ्गः शुभलक्षणः ॥ ८२॥  
  
धानाभक्षणसम्प्रीतः कुचेलाभीष्टदायकः ।  
सत्त्वादिगुणगम्भीरो द्रौपदीमानरक्षकः ॥ ८३॥  
  
भीष्मध्येयो भक्तवश्यो भीमपूज्यो दयानिधिः ।  
दन्तवक्त्रशिरश्छेत्ता कृष्णः कृष्णासखः स्वराट् ॥ ८४॥  
  
वैजयन्तीप्रमोदी च बर्हिबर्हविभूषणः ।  
पार्थकौरवसन्धानकारी दुःशासनान्तकः ॥ ८५॥  
  
बुद्दो विशुद्धः सर्वज्ञः क्रतुहिंसाविनिन्दकः ।  
त्रिपुरस्त्रीमानभङ्गः सर्वशास्त्रविशारदः ॥ ८६॥  
  
निर्विकारो निर्ममश्च निराभासो निरामयः ।  
जगन्मोहकधर्मी च दिग्वस्त्रो दिक्पतीश्वरः ॥ ८७॥  
  
कल्की म्लेच्छप्रहर्ता च दुष्टनिग्रहकारकः ।  
धर्मप्रतिष्टाकारी च चातुर्वर्ण्यविभागकृत् ॥ ८८॥  
  
युगान्तको युगाक्रान्तो युगकृद्युगभासकः ।  
कामारिः कामकारी च निष्कामः कामितार्थदः ॥ ८९॥  
  
भर्गो वरेण्यं सवितुः शार्ङ्गी वैकुण्ठमन्दिरः ।  
हयग्रीवः कैटभारिः ग्राहघ्नो गजरक्षकः ॥ ९०॥  
  
सर्वसंशयविच्छेत्ता सर्वभक्तसमुत्सुकः ।  
कपर्दी कामहारी च कला काष्टा स्मृतिर्धृतिः ॥ ९१॥  
  
अनादिरप्रमेयौज्ञाः प्रधानः सन्निरूपकः ।  
निर्लोपो निःस्पृहोऽसङ्गो निर्भयो नीतिपारगः ॥ ९२॥  
  
निष्पेष्यो निष्क्रियः शान्तो निष्प्रपञ्चो निधिर्नयः  
कर्म्यकर्मी विकर्मी च कर्मेप्सुः कर्मभावनः ॥ ९३॥  
  
कर्माङ्गः कर्मविन्यासो महाकर्मी महाव्रती ।  
कर्मभुक्कर्मफलदः कर्मेशः कर्मनिग्रहः ॥ ९४॥  
  
नरो नारायणो दान्तः कपिलः कामदः शुचिः ।  
तप्ता जप्ताऽक्षमालावान् गन्ता नेता लयो गतिः ॥ ९५॥  
  
शिष्टो द्रष्टा रिपुद्वेष्टा रोष्टा वेष्टा महानटः ।  
रोद्धा बोद्धा महायोद्धा श्रद्धावान् सत्यधीः शुभः ॥ ९६॥  
  
मन्त्री मन्त्रो मन्त्रगम्यो मन्त्रकृत् परमन्त्रहृत् ।   
मन्त्रभृन्मन्त्रफलदो मन्त्रेशो मन्त्रविग्रहः ॥ ९७॥  
  
मन्त्राङ्गो मन्त्रविन्यासो महामन्त्रो महाक्रमः ।  
स्थिरधीः स्थिरविज्ञानः स्थिरप्रज्ञः स्थिरासनः ॥ ९८॥  
  
स्थिरयोगः स्थिराधारः स्थिरमार्गः स्थिरागमः।  
निश्श्रेयसो निरीहोऽग्निर्निरवद्यो निरञ्जनः ॥ ९९॥  
  
निर्वैरो निरहङ्कारो निर्दम्भो निरसूयकः ।  
अनन्तोऽनन्तबाहूरुरनन्ताङ्घ्रिरनन्तदृक् ॥ १००॥  
  
अनन्तवक्त्रोऽनन्ताङ्गोऽनन्तरूपो ह्यनन्तकृत् ।   
ऊर्ध्वरेता ऊर्ध्वलिङ्गो ह्यूर्ध्वमूर्ध्वोर्ध्वशाखकः ॥ १०१॥  
  
ऊर्ध्व ऊर्ध्वाध्वरक्षी च ह्यूर्ध्वज्वालो निराकुलः ।  
बीजं बीजप्रदो नित्यो निदानं निष्कृतिः कृती ॥ १०२॥  
  
महानणीयन् गरिमा सुषमा चित्रमालिकः ।  
नभस्स्पृङ्नभसो ज्योतिर्नभस्वान्निर्नभा नभः ॥ १०३॥  
  
अभुर्विभुः प्रभुः शम्भुर्महीयान भूर्भुवाकृतिः ।  
महानन्दो महाशूरो महोराशिर्महोत्सवः ॥ १०४॥  
  
महाक्रोधो महाज्वालो महाशान्तो महागुणः ।  
सत्यव्रतः सत्यपरः सत्यसन्धः सताङ्गतिः ॥ १०५॥  
  
सत्येशः सत्यसङ्कल्पः सत्यचारित्रलक्षणः ।  
अन्तश्चरो ह्यन्तरात्मा परमात्मा चिदात्मकः ॥ १०६॥  
  
रोचनो रोचमानश्च साक्षी शौरिर्जनार्दनः ।  
मुकुन्दो नन्दनिष्पन्दः स्वर्णबिन्दुः पुरन्दरः ॥ १०७॥  
  
अरिन्दमः सुमन्दश्च कुन्दमन्दारहासवान् ।  
स्यन्दनारूढचण्डाङ्गो ह्यानन्दी नन्दनन्दनः ॥ १०८॥  
  
अनसूयानन्दनोऽत्रिनेत्रानन्दः सुनन्दवान् ।  
शङ्खवान्पङ्कजकरः कुङ्कुमाङ्को जयाङ्कुशः ॥ १०९॥  
  
अम्भोजमकरन्दाढ्यो निष्पङ्कोऽगरुपङ्किलः ।  
इन्द्रश्चन्द्ररथश्चन्द्रोऽतिचन्द्रश्चन्द्रभासकः ॥ ११०॥  
  
उपेन्द्र इन्द्रराजश्च वागिन्द्रश्चन्द्रलोचन ।  
प्रत्यक् पराक् परन्धाम परमार्थः परात्परः ॥ १११॥  
  
अपारवाक् पारगामी पारावारः परावरः ।  
सहस्वानर्थदाता च सहनः साहसी जयी ॥ ११२॥  
  
तेजस्वी वायुविशिखी तपस्वी तापसोत्तमः ।  
ऐश्वर्योद्भूतिकृद्भूतिरैश्वर्याङ्गकलापवान् ॥ ११३॥  
  
अम्भोधिशायी भगवान् सर्वज्ञस्सामपारगः ।  
महायोगी महाधीरो महाभोगी महाप्रभुः ॥ ११४॥  
  
महावीरो महातुष्टिर्महापुष्टिर्महागुणः ।  
महादेवो महाबाहुर्महाधर्मो महेश्वरः ॥ ११५॥  
  
समीपगो दूरगामी स्वर्गमार्गनिरर्गलः ।  
नगो नगधरो नागो नागेशो नागपालकः ॥ ११६॥  
  
हिरण्मयः स्वर्णरेता हिरण्यार्चिर्हिरण्यदः ।  
गुणगण्यः शरण्यश्च पुण्यकीर्तिः पुराणगः ॥ ११७॥  
  
जन्मभृज्जन्यसन्नद्धो दिव्यपञ्चायुधो वशी ।  
दौर्जन्यभङ्गः पर्जन्यः सौजन्यनिलयोऽलयः ॥ ११८॥  
  
जलन्धरान्तको भस्मदैत्यनाशी महामनाः ।  
श्रेष्टश्श्रविष्ठो द्राघिष्ठो गरिष्ठो गरुडध्वजः ॥ ११९॥  
  
ज्येष्ठो द्रढिष्ठो वर्षिष्ठो द्राघियान् प्रणवः फणी ।  
सम्प्रदायकरः स्वामी सुरेशो माधवो मधुः ॥ १२०॥  
  
निर्निमेषो विधिर्वेधा बलवान् जीवनं बली ।  
स्मर्ता श्रोता विकर्ता च ध्याता नेता समोऽसमः ॥ १२१॥  
  
होता पोता महावक्ता रन्त मन्ता खलान्तकः ।  
दाता ग्राहयिता माता नियन्ताऽनन्त वैभवः ॥ १२२॥  
  
गोप्ता गोपयिता हन्ता धर्मजागरिता धवः ।  
कर्ता क्षेत्रकरः क्षेत्रप्रदः क्षेत्रज्ञ आत्मवित् ॥ १२३॥  
  
क्षेत्री क्षेत्रहरः क्षेत्रप्रियः क्षेमकरो मरुत् ।  
भक्तिप्रदो मुक्तिदायी शक्तिदो युक्तिदायकः ॥ १२४॥  
  
शक्तियुङ्जौक्तिकस्रग्वी सूक्तिराम्नायसूक्तिगः ।  
धनञ्जयो धनाध्यक्षो धनिको धनदाधिपः ॥ १२५॥  
  
महाधनो महामानी दुर्योधनविमानितः ।  
रत्नाकरो रत्नरोची रत्नगर्भाश्रयः शुचिः ॥ १२६॥  
  
रत्नसानुनिधिर्मौळिरत्नाभा रत्नकङ्कणः ।  
अन्तर्लक्ष्योऽन्तरम्यासी चान्तर्ध्येयो जितासनः ॥ १२७॥  
  
अन्तरङ्गो दयावांश्च ह्यान्तर्मायो महार्णवः ।  
सरससिद्धरसिकः सिद्धिः साध्यः सदागतिः ॥ १२८॥  
  
आयुःप्रदो महायुष्मानर्चिष्मानोषधीपतिः ।  
अष्टश्रीरष्टभागोऽष्टककुब्व्याप्तयशो त्रती ॥ १२९॥  
  
अष्टापदः सुवर्णाभो ह्यष्टमूर्तिस्त्रिमूर्तिमान् ।  
अस्वप्नः स्वप्नगः स्वप्नः सुस्वप्नफलदायकः ॥ १३०॥  
  
दुःस्वप्नध्वंसको ध्वस्तदुर्निमित्तः शिवङ्करः ।  
सुवर्णवर्णस्सम्भाव्यो वर्णितो वर्णसम्मुखः ॥ १३१॥  
  
सुवर्णमुखरीतीरशिवध्यातपदाम्बुजः ।  
दाक्षायणीवचस्तुष्टो दूर्वासोदृष्टिगोचरः ॥ १३२॥  
  
अम्बरीषव्रतप्रीतो महाकृत्तिविभञ्जनः ।  
महाभिचारकध्वंसी कालसर्पभयान्तकः ॥ १३३॥  
  
सुदर्शनः कालमेघश्यामश्श्रीमन्त्रभावितः ।  
हेमाम्बुजसरःस्नायी श्रीमनोभाविताकृतिः ॥ १३४॥  
  
श्रीप्रदताम्बुजस्रग्वी श्रीकेलिः श्रीनिधिर्भवः ।  
श्रीप्रदो वामनो लक्ष्मीनायकश्च चतुर्भुजः ॥ १३५॥  
  
सन्तृप्तस्तर्पितस्तीर्थस्नातृसौख्यप्रदर्शकः ।  
अगस्त्यस्तुतिसंहृष्टो दर्शिताव्यक्तभावनः ॥ १३६॥  
  
कपिलार्चिः कपिलवान् सुस्नाताघविपाटनः ।  
वृषाकपिः कपिस्वामिमनोऽन्तःस्थितविग्रहः ॥ १३७॥  
  
वह्निप्रियोऽर्थसम्भाव्यो जनलोकविधायकः ।  
वह्निप्रभो वह्नितेजाः शुभाभीष्टप्रदो यमी ॥ १३८॥  
  
वारुणक्षेत्रनिलयो वरुणो वारणार्चितः ।  
वायुस्थानकृतावासो वायुगो वायुसम्भृतः ॥ १३९॥  
  
यमान्तकोऽभिजननो यमलोकनिवारणः ।  
यमिनामग्रगण्यश्च संयमी यमभावितः ॥ १४०॥  
  
इन्द्रोद्यानसमीपस्थ इन्द्रदृग्विषयः प्रभुः ।   
यक्षराट् सरसीवासो ह्यक्षय्यनिधिकोशकृत् ॥ १४१॥  
  
स्वामितीर्थकृतावासः स्वामिध्येयो ह्यधोक्षजः ।  
वराहाद्यष्टतीर्थाभिसेविताङ्घ्रिसरोरुहः ॥ १४२॥  
  
पाण्डुतीर्थभिषिक्ताङ्गो युधिष्ठिरवरप्रदः ।  
भीमान्तःकरणारूढः श्वेतवाहनसख्यवान् ॥ १४३॥  
  
नकुलाभयदो माद्रीसहदेवाभिवन्दितः ।  
कृष्णाशपथसन्धाता कुन्तीस्तुतिरतो दमी ॥ १४४॥  
  
नारदादिमुनिस्तुत्यो नित्यकर्मपरायणः ।  
दर्शिताव्यक्तरूपश्च वीणानादप्रमोदितः ॥ १४५॥  
  
षट्कोटितीर्थचर्यावान् देवतीर्थकृताश्रमः ।  
बिल्वामलजलस्नायी सरस्वत्यम्बुसेवितः ॥ १४६॥  
  
तुम्बुरूदक संस्पर्शजनचित्ततमोऽपहः ।  
मत्स्यवामनकूर्मादितीर्थराजः पुराणभृत् ॥ १४७॥  
  
चक्रध्येयपदाम्भोजः शङ्खपूजितपादुकः ।  
रामतीर्थविहारी च बलभद्रप्रतिष्टितः ॥ १४८॥  
  
जामदग्न्यसरस्तीर्थजलसेचनतर्पितः ।  
पापापहारिकीलालसुस्नाताघविनाशनः ॥ १४९॥  
  
नभोगङ्गाभिषिक्तश्च नागतीर्थाभिषेकवान् ।  
कुमारधारातीर्थस्थो वटुवेषः सुमेखलः ॥ १५०॥  
  
वृद्धस्य सुकुमारत्वप्रदः सौन्दर्यवान् सुखी ।  
प्रियंवदो महाकुक्षिरिक्ष्वाकुकुलनन्दनः ॥ १५१॥  
  
नीलगोक्षीरधाराभूर्वराहाचलनायकः ।  
भरद्वाजप्रतिष्ठावान् बृहस्पतिविभावितः ॥ १५२॥  
  
अञ्जनाकृतपूजावान् आञ्जनेयकरार्चितः ।  
अञ्जनाद्रिनिवासश्च मुञ्जकेशः पुरन्दरः ॥ १५३॥  
  
किन्नरद्वयसम्बन्धिबन्धमोक्षप्रदायकः ।  
वैखानसमखारम्भो वृषज्ञेयो वृषाचलः ॥ १५४॥  
  
वृषकायप्रभेत्ता च क्रीडनाचारसम्भ्रमः ।  
सौवर्चलेयविन्यस्तराज्यो नारायण प्रियः ॥ १५५॥  
  
दुर्मेधोभञ्जकः प्राज्ञो ब्रह्मोत्सवमहोत्सुकः ।  
भद्रासुरशिरश्चेता भद्रक्षेत्री सुभद्रवान् ॥ १५६॥  
  
मृगयाऽक्षीणसन्नाहः शङ्खराजन्यतुष्टिदः ।  
स्थाणुस्थो वैनतेयाङ्गभावितो ह्यशरीरवान् ॥ १५७॥  
  
भोगीन्द्रभोगसंस्थानो ब्रह्मादिगणसेवितः ।  
सहस्रार्कच्छटाभास्वद्यिमानन्तःस्थितो गुणी ॥ १५८॥  
  
विष्वक्सेनकृतस्तोत्रः सनन्दनवरीवृताः ।  
जाह्नव्यादिनदीसेव्यः सुरेशाद्यभिवन्दितः ॥ १५९॥  
  
सुराङ्गनानृत्यपरो गन्धर्वोद्गायनप्रियः ।  
राकेन्दुसङ्काशनखः कोमलाङ्घ्रसरोरुहः ॥ १६०॥  
  
कच्छपप्रपदः कुन्दगुल्पकः स्वच्छकूर्परः ।  
मेदुरस्वर्णवस्त्राढ्यकटिदेशस्थमेखलः ॥ १६१॥  
  
प्रोल्लसच्छुरिकाभास्वत्कटिदेशः शुभङ्करः ।  
अनन्तपद्मजस्थाननाभिर्मौक्तिकमालिकः ॥ १६२॥  
  
मन्दारचाम्पेयमाली रत्नाभरणसम्भृतः ।  
लम्बयज्ञोपवीती च चन्द्रश्रीखण्डलेपवान् ॥ १६३॥  
  
वरदोऽभयदश्चक्री शङ्खी कौस्तुभदीप्तिमान् ।  
श्रीवत्साङ्कितवक्षस्को लक्ष्मीसंश्रितहृत्तटः ॥ १६४॥  
  
नीलोत्पल निभाकारः शोणाम्भोजसमाननः ।  
कोटीमन्मथलावण्यचन्द्रिकास्मितपूरितः ॥ १६५॥  
  
सुधास्वच्छोर्ध्वपुण्ड्रश्च कस्तूरीतिलकाञ्चितः ।  
पुण्डरीकेक्षणः स्वच्छो मौलिशोभाविराजितः ॥ १६६॥  
  
पद्मस्थः पद्मनाभश्च सोममण्डलगो बुधः ।  
वह्निमण्डलगः सूर्यः सूर्यमण्डलसंस्थितः ॥ १६७॥  
  
श्रीपतिर्भूमिजानिश्च विमलाद्यभिसंवृतः ।  
जगत्कुटुम्बजनिता रक्षकः कामितप्रदः ॥ १६८॥  
  
अवस्थात्रययन्ता च विश्वतेजस्स्वरूपवान् ।  
ज्ञप्तिर्ज्ञेयो ज्ञानगम्यो ज्ञानातीतः सुरातिगः ॥ १६९॥  
  
ब्रह्माण्डान्तर्बहिर्व्याप्तो वेङ्कटाद्रिगदाधरः ।  
  
वेङ्कटाद्रिगदाधर ॐ नमः इति ॥  
  
एवं श्रीवेङ्कटेशस्य कीर्तितं परमाद्भुतम् ॥ १७०॥  
  
नाम्नां सहस्रं संश्राव्यं पवित्रं पुण्यवर्द्धनम् ।  
श्रवणात्सर्वदोषघ्नं रोगघ्नं मृत्युनाशनम् ॥ १७१॥  
  
दारिद्र्यभेदनं धर्म्यं सर्वैश्वर्यफलप्रदम् ।  
कालाहिविषविच्छेदिज्वरापस्मारभञ्जनम् ॥ १७२॥  
  
शत्रुक्षयकरं राजग्रहपीडानिवारणम् ।  
ब्रह्मराक्षसकूष्माण्डभेतालभयभञ्जनम् ॥ १७३॥  
  
विद्याभिलाषी विद्यावान् धनार्थी धनवान् भवेत् ।  
अनन्तकल्पजीवी स्यादायुष्कामो महायशाः ॥ १७४॥  
  
पुत्रार्थी सुगुणान्पुत्रान् लभेताऽऽयुष्मतस्तनः ।  
सङ्ग्रामे शत्रुविजयी सभायां प्रतिवादिजित् ॥ १७५॥  
  
दिव्यैर्नामभिरेभिस्तु तुलसीपूजनात्सकृत् ।  
वैकुण्ठवासी भगवत्सदृशो विष्णुसन्निधौ ॥ १७६॥  
  
कह्लारपूजनान्मासात् द्वितीय इव यक्षराट् ।  
नीलोत्पलार्चनात्सर्वराजपूज्यः सदा भवेत् ॥ १७७॥  
  
हृत्संस्थितैर्नामभिस्तु भूयाद्दृग्विषयो हरिः ।  
वाञ्छितार्थ तदा दत्वा वैकुण्ठं च प्रयच्छति ॥ १७८॥  
  
त्रिसन्ध्यं यो जपेन्नित्यं सम्पूज्य विधिना विभुम् ।  
त्रिवारं पञ्चवारं वा प्रत्यहं क्रमशो यमी ॥ १७९॥  
  
मासादलक्ष्मीनाशः स्यात् द्विमासात् स्यान्नरेन्द्रता ।  
त्रिमासान्महदैश्वर्यं ततस्सम्भाषणं भवेत् ॥ १८०॥  
  
मासं पठन्न्यूनकर्ममूर्तिं च समवाप्नुयात् ।  
मार्गभ्रष्टश्च सन्मार्गं गतस्वः स्वं स्वकीयकम् ॥ १८१॥  
  
चाञ्चल्यचित्तोऽचाञ्चल्यं मनस्स्वास्थ्यं च गच्छति ।  
आयुरारोग्यमैश्वर्यं ज्ञानं मोक्षं च विन्दति ॥ १८२॥  
  
सर्वान्कामानवाप्नोति शाश्वतं च पदं तथा ।  
सत्यं सत्यं पुनस्सत्यं सत्यं सत्यं न संशयः ॥ १८३॥  
  
श्री ब्रह्माण्डपुराणे वसिष्ठनारदसंवादे श्रीवेङ्कटाचलमाहात्म्ये  
श्री वेङ्कटेश सहस्रनाम स्तोत्राध्यायः समाप्तः ॥  
  
  
  
  
  
Proofread and thoroughly revised by YV Malleswara Rao malleswararaoy@yahoo.com  
  
