---
Category: vishhnu, vishnu, lakShmI, suprabhAta, devii, devI
File name: lakShmIhayagrIvaprAbodhikastutI.itx
Indexextra: (StotraSringeri)
Language: Sanskrit
Latest update: March 21, 2018
Location: doc_vishhnu
Proofread by: Rujuta rujuta5879 at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: lakShmI
Subject: philosophy/hinduism/religion
Sublocation: vishhnu
Text title: lakShmIhayagrIvaprAbodhikastutI
Transliterated by: Rujuta rujuta5879 at gmail.com
engtitle: lakShmIhayagrIvaprAbodhikastutI
itxtitle: lakShmIhayagrIvaprAbodhikastutI
title: लक्ष्मीहयग्रीवप्राबोधिकस्तुती

---
  
 लक्ष्मीहयग्रीवप्राबोधिकस्तुतिः   
  
ज्ञानानन्दमयं देवं निर्मलस्फटिकाकृतिम् ।  
आधारं सर्वविद्यानां हयग्रीवमुपास्महे ॥  
  
विशुद्धविज्ञानघनस्वरूपं विज्ञानविश्राणनबद्धदीक्षम् ।  
दयानिधिं देहभृतां शरण्यं देवं हयग्रीवमहं प्रपद्ये ॥ १॥  
  
प्राची सन्ध्या काचिदन्तर्निशायाः प्रज्ञादृष्टेरञ्जनश्रीरपूर्वा ।  
वक्त्री वेदान्भातु मे वाजिवक्त्रा वागीशाख्या वासुदेवस्य मूर्तिः ॥ २॥  
  
कौसल्या सुप्रजा राम पूर्वा सन्ध्या प्रवर्तते ।  
उत्तिष्ठ नरशार्दूल कर्तव्यं दैवमान्हिकम् ॥ ३॥  
  
वीर सौम्य विबुध्यस्व कौसल्यानन्दवर्धन ।  
जगद्धिसर्वं स्वपिति त्वयि सुप्ते नरोत्तम ॥ ४॥  
  
यामिन्यपैति यदुनायक मुञ्च निद्रा-  
      मुन्मेषपृच्छति नवोन्मिषितेन विश्वम् ।  
जातस्स्वयं खलु जगद्धितमेव कर्तुं  
      धर्मप्रवर्तनधिया धरणीतलेऽस्मिन् ॥ ५॥  
  
सुखाय सुप्रातमिदं तवास्तु जगत्पते जागृहि नन्दसूनो ।  
अम्भोजमन्तश्शयमञ्जुतारारोलम्बमुन्मीलतु लोचनं ते ॥ ६॥  
  
करुणावरुणालयाम्बुजश्रीस्फुरणाहङ्कृतिहारिलोचनश्रीः ।  
चरणाब्जनतार्तिभारहारिंस्तव भूयातुरगास्य सुप्रभातम् ॥ १॥  
  
पुरःप्रबुद्धाम्बुधिराजकन्यामुखाब्जनिश्वासमिवानुकुर्वन् ।  
मरुत्सुगन्धिः प्रतिवाति मन्दं हयाननस्तात्तव सुप्रभातम् ॥ २॥  
  
त्वद्दीप्तया प्रविमलया जितः  
      किलासावाहोस्वित्तव दयितामुखाम्बुजेन ।  
पाश्चात्ये पतति पयोनिधौ  
      सुधांशुर्भूयात्ते सपदि हयास्य सुप्रभातम् ॥ ३॥  
  
वरदानकृतिन् स्मरदार्ततरद्विरदाघहृतिस्फुरदादरण ।  
इति सन्मतयो यतयः प्रवदन्त्यधुना मधुनाशन जागृहि भोः ॥ ४॥  
  
समर्चने ते कृतकौतुकेन सजीकृतं शोणमणीन्द्रपीठम् ।  
हंसेन किं सान्ध्यमहो विभाति हयास्य भूयात्तव सुप्रभातम् ॥ ५॥  
  
हरिर्हरिर्हरिरिति मञ्जुभाषितं द्विजावलेस्सपदि निशम्य कौतुकात् ।  
द्विजव्रजोऽप्यनुवदतीव कूजितैर्हयाननानघगुण जागृहि प्रभो ॥ ६॥  
  
प्राचीं वधू सपदि मित्रकरग्रहार्थं  
     सन्ध्यावधूस्स्वरुचिकुङ्कुमपङ्कसान्दैः ।  
प्रालेयमङ्गलजलैरभिषिञ्चतीव  
     श्रीमन् हयास्य भवतात्तव सुप्रभातम् ॥ ७॥  
  
कुमुदवनं विमुच्य नवपङ्कजषण्डमिमाः ।  
सपदि समाश्रयन्ति मुदिता भ्रमरावलयः ॥  
  
भुवि निखिलोऽपि चाश्रयति सश्रियमेव जनो ।  
हयवदनाद्य जागृहि हरे करुणैकनिधे ॥ ८॥  
  
फुल्लत्पङ्कजरत्नपात्रनिवहानासाद्य हृद्यश्रियः  
सौगन्ध्याढ्यमरन्ददिव्यसलिलैरापूरितानादरात् ।  
हंसास्त्वामिव पूजयन्ति विरुतव्याजात्पठन्तो मनून्  
सुस्नातास्सरसीषु वाहमुख ते सुप्रातरस्तु प्रभो ॥ ९॥  
  
उच्चलन्मधुकरौघमञ्जुलं पद्ममुल्लसति पूजनाय ते ।  
धूपपात्रमिव हंससज्जितं सुप्रभातमिह ते हयानन ॥ १०॥  
  
इन्दीवराणामिव कान्तिरद्य मन्दीभवन्ती व्यपयातु निद्रा ।  
फुल्लत्विदं पद्ममिवाक्षियुग्मं हयास्य ते सम्प्रति सुप्रभातम् ॥ ११॥  
  
एते, वेत्रहतित्रुटत्पटुमहाकोटीरकोटीमणि-  
श्रेणीभिस्तव मन्दिरस्य ददतो द्वाराय नीराजनम् ।  
काक्षन्ति प्रतिबोधकालमिह ते सर्वेऽपि लोकाधिपाः  
तानेतान्करुणावलोकनलवैर्धन्यान्विधेहि प्रभो ॥ १२॥  
  
अक्षीणे मयि तिष्ठ किं विहरसे सङ्क्षीयमाणे मुहु-  
र्बिम्बेऽस्मिन्निति देवदेव नितरां त्वत्प्रार्थनायागतम् ।  
चान्द्रम्बिम्बमिदं वदन्ति हि परं मोदार्पणं दर्पणं  
दृष्टिं न्यस्य कृपानिधेऽत्र भगवन्प्राबोधिकीं श्रीपते ॥ १३॥  
  
निद्राशेषकषायितैस्सुललितैरुद्यद्दयाप्यायितै-  
र्दिव्यापाङ्गझरैस्त्वदर्चनकृते द्वार्यत्र बद्धाञ्जलीन् ।  
आचार्यान्निगमान्तदेशिकमुखानाधत्स्व सुस्नापितान् ।  
सुप्रातं तुरगास्य तेऽस्तु करुणासिन्धो दिनं श्रीपते ॥ १४॥  
  
इदं कुम्भद्वन्द्वं घुसृणमसृणस्मेरसलिलम्  
प्रतीहारे लक्ष्मीस्तनयुगमनोहारि लसति ।  
इयं गौस्सद्वत्सा परिजनसमूहोऽपि निभृतो  
दिनं सुप्रातं ते भवतु करुणाब्धे हयमुख ॥ १५॥  
  
रविमण्डलीमिदानीमुदयमहीभृत्तवाभिषेकार्थम् ।  
कनककलशीमिव वहत्यस्तु हयग्रीव सुप्रभातं ते ॥ १६॥  
  
अनुचित इव सेवने त्वदीये प्रमदभरादिह पञ्चमं विहाय ।  
विदधति किल वैणिकाश्च गान हयवदनाद्य तवास्तु सुप्रभातम् ॥ १७॥  
  
पिकनिकरमदविधूननगानमनोहरमुदारसुकुमारम् ।  
धन्यं कन्याद्वन्द्वं त्वां नीराजयति जागृहि हयास्य ॥ १८॥  
  
काहलडिण्डिममण्डलमर्दलपणवाद्यहृद्यवाद्यानाम् ।  
संस्पर्ध एव निनदा जृम्भन्ते तुरगवदन बुध्यस्व ॥ १९॥  
  
तव तनुरुचिसाधर्म्यात्संहृष्टे नर्तनं किलातनुतः ।  
द्वारभुवि चामरे द्वे हयवदन तवास्तु सुप्रभातमिह ॥ २०॥  
  
त्वत्पादाम्भोजयुग्मं परिचरितुमना मूर्ध्नि बद्धाञ्जलिस्सन्  
श्रीकृष्णब्रह्मतन्त्राग्रिमपदकलिजित्संयमी त्वां स्तवीति ।  
त्वत्सेवायै समुद्यन्निरवधिकमहानन्दथुस्तिष्ठतीह  
श्रीमान्कृष्णावनीन्द्रो हयवदन तव श्रीश सुप्रातरस्तु ॥ २१॥  
  
जयजय नित्यसूक्तिललनामणिमौलिमणे  
जयजय भक्तसंहतिभवाब्धिमहातरणे ।  
जयजय वेदमौलिगुरुभाग्यदयाजलधे  
जयजय वाजिवक्त्र परकालयतीन्द्रनिधे ॥ २२॥  
  
इति श्रीकृष्णब्रह्मतन्त्रपरकालयतीन्द्रकृतिषु  
श्रीहयग्रीवप्राबोधिकस्तुतिस्समाप्ता ॥  
  
  
Encoded and proofread by Rujuta rujuta5879 at gmail.com  
  
