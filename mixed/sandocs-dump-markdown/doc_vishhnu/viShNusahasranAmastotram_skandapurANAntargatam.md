+++
"Text title" = "viShNusahasranAmastotram from skandapurANa"
"File name" = "viShNusahasranAmastotramskandapurANa.itx"
itxtitle = "viShNusahasranAmastotram (skandapurANAntargatam)"
engtitle = "viShNusahasranAmastotram from skandapurANa"
Category = "vishhnu, sahasranAma"
Location = "doc_vishhnu"
Sublocation = "vishhnu"
Language = "Sanskrit"
Subject = "philosophy/hinduism/religion"
"Transliterated by" = "Gopal Upadhyay gopal.j.upadhyay at gmail.com"
"Proofread by" = "Gopal Upadhyay gopal.j.upadhyay at gmail.com"
"Latest update" = "November 28, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "विष्णुसहस्रनामस्तोत्रम् (स्कन्दपुराणान्तर्गतम्)"

+++
  
 श्रीविष्णुसहस्रनामस्तोत्रम् (स्कन्दपुराणोक्त)  
श्रीगणेशाय नमः ।  
श्रीलक्ष्मीनारायणाभ्यां नमः ।  
  
देवा ऊचुः -  
ब्रह्मन्केन प्रकारेण विष्णुभक्तिः परा भवेत् ।  
तत्सर्वं श्रोतुमिच्छामस्त्वत्तो ब्रह्मविदां वर ॥ १॥  
  
ब्रह्मोवाच -  
श्रूयतां भोः सुरश्रेष्ठा विष्णुभक्तिमनुत्तमाम् ।  
शुक्लाम्बरधरं देवं शशिवर्णं चतुर्भुजम् ॥ २॥  
  
प्रसन्नवदनं ध्यायेत्सर्वविघ्नोपशान्तये ।  
लाभस्तेषां जयस्तेषां कुतस्तेषां पराजयः ॥ ३॥  
  
येषामिन्दीवरश्यामो हृदयस्थो जनार्दनः ।  
अभीप्सितार्थसिद्ध्यर्थं पूज्यते यः सुरैरपि ॥ ४॥  
  
सर्वविघ्नहरस्तस्मै गणाधिपतये नमः ।  
कल्पादौ सृष्टिकामेन प्रेरितोऽहं च शौरिणा ॥ ५॥  
  
न शक्तो वै प्रजाः कर्तुं विष्णुध्यानपरायणः ।  
एतस्मिन्नन्तरे सद्यो मार्कण्डेयो महाऋषिः ॥ ६॥  
  
सर्वसिद्धेश्वरो दान्तो दीर्घायुर्विजितेन्द्रियः ।  
मयादृष्टोऽथगत्वातं तदाहं समुपस्थितः ।  
ततः प्रफुल्लनयनौ सत्कृत्य चेतरेतरम् ॥ ७॥  
  
पृच्छमानौ परं स्वास्थ्यं सुखासीनौ सुरोत्तमाः ।  
तदा मया स पृष्टो वै मार्कण्डेयो महामुनिः ॥ ८॥  
  
भगवन्केन प्रकारेण प्रजा मेऽनामया भवेत् ।  
तत्सर्वं श्रोतुमिच्छामि भगवन्मुनिवन्दित ॥ ९॥  
  
श्रीमार्कण्डेय उवाच -  
विष्णुभक्तिः परा नित्या सर्वार्तिदुःखनाशिनी ।  
सर्वपापहरा पुण्या सर्वसुखप्रदायिनी ॥ १०॥  
  
एषा ब्राह्मी महाविद्या न देया यस्य कस्यचित् ।  
कृतघ्नाय ह्यशिष्याय नास्तिकायानृताय च ॥ ११॥  
  
ईर्ष्यकाय च रूक्षाय कामिकाय कदाचन ।  
तद्गतं सर्वं विघ्नन्तियत्तद्धर्मं सनातनम् ॥ १२॥  
  
एतद्गुह्यतमं शास्त्रं सर्वपापप्रणाशनम् ।  
पवित्रं च पवित्राणां पावनानां च पावनम् ॥ १३॥  
  
विष्णोर्नामसहस्रं च विष्णुभक्तिकरं शुभम् ।  
सर्वसिद्धिकरं नृणां भुक्तिमुक्तिप्रदं शुभम् ॥ १४॥  
  
अस्य श्रीविष्णुसहस्रनामस्तोत्रमन्त्रस्य मार्कण्डेय ऋषिः ।  
विष्णुर्देवताः । अनुष्टुप्च्छन्दः । सर्वकामानवाप्त्यर्थे जपे विनियोगः ॥  
  
अथ ध्यानम् ।  
सजलजलदनीलं दर्शितोदारशीलं  
     करतलधृतशैलं वेणुवाद्ये रसालम् ।  
व्रजजन कुलपालं कामिनीकेलिलोलं  
     तरुणतुलसिमालं नौमि गोपालबालम् ॥ १५॥  
  
ॐ विश्वं विष्णुर्हृषीकेशः सर्वात्मा सर्वभावनः ।  
सर्वगः शर्वरीनाथो भूतग्रामाऽऽशयाशयः ॥ १६॥  
  
अनादिनिधनो देवः सर्वज्ञः सर्वसम्भवः ।  
सर्वव्यापी जगद्धाता सर्वशक्तिधरोऽनघः ॥ १७॥  
  
जगद्बीजं जगत्स्रष्टा जगदीशो जगत्पतिः ।  
जगद्गुरुर्जगन्नाथो जगद्धाता जगन्मयः ॥ १८॥  
  
सर्वाऽऽकृतिधरः सर्वविश्वरूपी जनार्दनः ।  
अजन्मा शाश्वतो नित्यो विश्वाधारो विभुः प्रभुः ॥ १९॥  
  
बहुरूपैकरूपश्च सर्वरूपधरो हरः ।  
कालाग्निप्रभवो वायुः प्रलयान्तकरोऽक्षयः ॥ २०॥  
  
महार्णवो महामेघो जलबुद्बुदसम्भवः ।  
संस्कृतो विकृतो मत्स्यो महामत्स्यस्तिमिङ्गिलः ॥ २१॥  
  
अनन्तो वासुकिः शेषो वराहो धरणीधरः ।  
पयःक्षीर विवेकाढ्यो हंसो हैमगिरिस्थितः ॥ २२॥  
  
हयग्रीवो विशालाक्षो हयकर्णो हयाकृतिः ।  
मन्थनो रत्नहारी च कूर्मो धरधराधरः ॥ २३॥  
  
विनिद्रो निद्रितो नन्दी सुनन्दो नन्दनप्रियः ।  
नाभिनालमृणाली च स्वयम्भूश्चतुराननः ॥ २४॥  
  
प्रजापतिपरो दक्षः सृष्टिकर्ता प्रजाकरः ।  
मरीचिः कश्यपो दक्षः सुरासुरगुरुः कविः ॥ २५॥  
  
वामनो वाममार्गी च वामकर्मा बृहद्वपुः ।  
त्रैलोक्यक्रमणो दीपो बलियज्ञविनाशनः ॥ २६॥  
  
यज्ञहर्ता यज्ञकर्ता यज्ञेशो यज्ञभुग्विभुः ।  
सहस्रांशुर्भगो भानुर्विवस्वान्रविरंशुमान् ॥ २७॥  
  
तिग्मतेजाश्चाल्पतेजाः कर्मसाक्षी मनुर्यमः ।  
देवराजः सुरपतिर्दानवारिः शचीपतिः ॥ २८॥  
  
अग्निर्वायुसखो वह्निर्वरुणो यादसाम्पतिः ।  
नैरृतो नादनोऽनादी रक्षयक्षोधनाधिपः ॥ २९॥  
  
कुबेरो वित्तवान्वेगो वसुपालो विलासकृत् ।  
अमृतस्रवणः सोमः सोमपानकरः सुधीः ॥ ३०॥  
  
सर्वौषधिकरः श्रीमान्निशाकरदिवाकरः ।  
विषारिर्विषहर्ता च विषकण्ठधरो गिरिः ॥ ३१॥  
  
नीलकण्ठो वृषी रुद्रो भालचन्द्रो ह्युमापतिः ।  
शिवः शान्तो वशी वीरो ध्यानी मानी च मानदः ॥ ३२॥  
  
कृमिकीटो मृगव्याधो मृगहा मृगलाञ्छनः ।  
बटुको भैरवो बालः कपाली दण्डविग्रहः ॥ ३३॥  
  
स्मशानवासी मांसाशी दुष्टनाशी वरान्तकृत् ।  
योगिनीत्रासको योगी ध्यानस्थो ध्यानवासनः ॥ ३४॥  
  
सेनानीः सैन्यदः(सेनदः) स्कन्दो महाकालो गणाधिपः ।  
आदिदेवो गणपतिर्विघ्नहा विघ्ननाशनः ॥ ३५॥  
  
ऋद्धिसिद्धिप्रदो दन्ती भालचन्द्रो गजाननः ।  
नृसिंह उग्रदंष्ट्रश्च नखी दानवनाशकृत् ॥ ३६॥  
  
प्रह्लादपोषकर्ता च सर्वदैत्यजनेश्वरः ।  
शलभः सागरः साक्षी कल्पद्रुमविकल्पकः ॥ ३७॥  
  
हेमदो हेमभागीच हिमकर्ता हिमाचलः ।  
भूधरो भूमिदो मेरुः कैलासशिखरो गिरिः ॥ ३८॥  
  
लोकालोकान्तरो लोकी विलोकी भुवनेश्वरः ।  
दिक्पालो दिक्पतिर्दिव्यो दिव्यकायो जितेन्द्रियः ॥ ३९॥  
  
विरूपो रूपवान्रागी नृत्यगीतविशारदः ।  
हाहा हूहूश्चित्ररथो देवर्षिर्नारदः सखा ॥ ४०॥  
  
विश्वेदेवाः साध्यदेवा धृताशीश्च चलोऽचलः ।  
कपिलो जल्पको वादी दत्तो हैहयसङ्घराट् ॥ ४१॥  
  
वसिष्ठो वामदेवश्च सप्तर्षिप्रवरो भृगुः ।  
जामदग्न्यो महावीरः क्षत्रियान्तकरो ह्यृषिः ॥ ४२॥  
  
हिरण्यकशिपुश्चैव हिरण्याक्षो हरप्रियः ।  
अगस्तिः पुलहो दक्षः पौलस्त्यो रावणो घटः ॥ ४३॥  
  
देवारिस्तापसस्तापी विभीषणहरिप्रियः ।  
तेजस्वी तेजदस्तेजी ईशो राजपतिः प्रभुः ॥ ४४॥  
  
दाशरथी राघवो रामो रघुवंशविवर्धनः ।  
सीतापतिः पतिः श्रीमान्ब्रह्मण्यो भक्तवत्सलः ॥ ४५॥  
  
सन्नद्धः कवची खड्गी चीरवासा दिगम्बरः ।  
किरीटी कुडली चापी शङ्खचक्री गदाधरः ॥ ४६॥  
  
कौसल्यानन्दनोदारो भूमिशायी गुहप्रियः ।  
सौमित्रो भरतो बालः शत्रुघ्नो भरताऽग्रजः ॥ ४७॥  
  
लक्ष्मणः परवीरघ्नः स्त्रीसहायः कपीश्वरः ।  
हनुमानृक्षराजश्च सुग्रीवो वालिनाशनः ॥ ४८॥  
  
दूतप्रियो दूतकारी ह्यङ्गदो गदतां वरः ।  
वनध्वंसी वनी वेगो वानरध्वज लाङ्गुली ॥ ४९॥  
  
रविदंष्ट्री च लङ्काहा हाहाकारो वरप्रदः ।  
भवसेतुर्महासेतुर्बद्धसेतू रमेश्वरः ॥ ५०॥ ( var   रामेश्वरः)  
जानकीवल्लभः कामी किरीटी कुण्डली खगी ।  
पुण्डरीकविशालाक्षो महाबाहुर्घनाकृतिः ॥ ५१॥  
  
चञ्चलश्चपलः कामी वामी वामाङ्गवत्सलः ।  
स्त्रीप्रियः स्त्रीपरः स्त्रैणः स्त्रियो वामाड्गवासकः ॥ ५२॥  
  
जितवैरी जितकामो जितक्रोधो जितेन्द्रियः ।  
शान्तो दान्तो दयारामो ह्येकस्त्रीव्रतधारकः ॥ ५३॥  
  
सात्त्विकः सत्त्वसंस्थानो मदहा क्रोधहा खरः ।  
बहुराक्षस सम्वीतः सर्वराक्षसनाशकृत् ॥ ५४॥  
  
रावणारी रणक्षुद्र दशमस्तकच्छेदकः ।  
राज्यकारी यज्ञकारी दाता भोक्ता तपोधनः ॥ ५५॥  
  
अयोध्याधिपतिः कान्तो वैकुण्ठोऽकुण्ठविग्रहः ।  
सत्यव्रतो व्रती शूरस्तपी सत्यफलप्रदः ॥ ५६॥  
  
सर्वसाक्षीः सर्वगश्च सर्वप्राणहरोऽव्ययः ।  
प्राणश्चाथाप्यपानश्च व्यानोदानः समानकः  ॥ ५७॥  
  
नागः कृकलः कूर्मश्च देवदत्तो धनञ्जयः  ।  
सर्वप्राणविदो व्यापी योगधारकधारकः ॥ ५८॥  
  
तत्त्ववित्तत्त्वदस्तत्त्वी सर्वतत्त्वविशारदः ।  
ध्यानस्थो ध्यानशाली च मनस्वी योगवित्तमः ॥ ५९॥  
  
ब्रह्मज्ञो ब्रह्मदो बह्मज्ञाता च ब्रह्मसम्भवः ।  
अध्यात्मविद्विदो दीपो ज्योतीरूपो निरञ्जनः ॥ ६०॥  
  
ज्ञानदोऽज्ञानहा ज्ञानी गुरुः शिष्योपदेशकः ।  
सुशिष्यः शिक्षितः शाली शिष्यशिक्षाविशारदः ॥ ६१॥  
  
मन्त्रदो मन्त्रहा मन्त्री तन्त्री तन्त्रजनप्रियः ।  
सन्मन्त्रो मन्त्रविन्मन्त्री यन्त्रमन्त्रैकभञ्जनः ॥ ६२॥  
  
मारणो मोहनो मोही स्तम्भोच्चाटनकृत्खलः ।  
बहुमायो विमायश्च महामायाविमोहकः ॥ ६३॥  
  
मोक्षदो बन्धको बन्दी ह्याकर्षणविकर्षणः ।  
ह्रीङ्कारो बीजरूपी च क्लीङ्कारः कीलकाधिपः ॥ ६४॥  
  
सौङ्कार शक्तिमाञ्च्छक्तिः सर्वशक्तिधरो धरः । ( var   शक्तियाञ्च्छक्तिः)  
अकारोकार ओङ्कारश्छन्दोगायत्रसम्भवः ॥ ६५॥  
  
वेदो वेदविदो वेदी वेदाध्यायी सदाशिवः ।  
ऋग्यजुःसामाथर्वेशः सामगानकरोऽकरी ॥ ६६॥  
  
त्रिपदो बहुपादी च शतपथः सर्वतोमुखः ।  
प्राकृतः संस्कृतो योगी गीतग्रन्थप्रहेलिकः ॥ ६७॥  
  
सगुणो विगुणश्छन्दो निःसङ्गो विगुणो गुणी ।  
निर्गुणो गुणवान्सङ्गी कर्मी धर्मी च कर्मदः ॥ ६८॥  
  
निष्कर्मा कामकामी च निःसङ्गः सङ्गवर्जितः ।  
निर्लोभो निरहङ्कारी निष्किञ्चनजनप्रियः ॥ ६९॥  
  
सर्वसङ्गकरो रागी सर्वत्यागी बहिश्चरः ।  
एकपादो द्विपादश्च बहुपादोऽल्पपादकः ॥ ७०॥  
  
द्विपदस्त्रिपदोऽपादी विपादी पदसङ्ग्रहः ।  
खेचरो भूचरो भ्रामी भृङ्गकीटमधुप्रियः ॥ ७१॥  
  
क्रतुः सम्वत्सरो मासो गणितार्कोह्यहर्निशः ।  
कृतं त्रेता कलिश्चैव द्वापरश्चतुराकृतिः ॥ ७२॥  
  
दिवाकालकरः कालः कुलधर्मः सनातनः ।  
कला काष्ठा कला नाड्यो यामः पक्षः सितासितः ॥ ७३॥  
  
युगो युगन्धरो योग्यो युगधर्मप्रवर्तकः ।  
कुलाचारः कुलकरः कुलदैवकरः कुली ॥ ७४॥  
  
चतुराऽऽश्रमचारी च गृहस्थो ह्यतिथिप्रियः ।  
वनस्थो वनचारी च वानप्रस्थाश्रमोऽश्रमी ॥ ७५॥  
  
बटुको ब्रह्मचारी च शिखासूत्री कमण्डली  ।  
त्रिजटी ध्यानवान्ध्यानी बद्रिकाश्रमवासकृत् ॥ ७६॥  
  
हेमाद्रिप्रभवो हैमो हेमराशिर्हिमाकरः ।  
महाप्रस्थानको विप्रो विरागी रागवान्गृही ॥ ७७॥  
  
नरनारायणोऽनागो केदारोदारविग्रहः ।  
गङ्गाद्वारतपः सारस्तपोवन तपोनिधिः ॥ ७८॥  
  
निधिरेष महापद्मः पद्माकरश्रियालयः । ( var   निधिरेव)  
पद्मनाभः परीतात्मा परिव्राट् पुरुषोत्तमः ॥ ७९॥  
  
परानन्दः पुराणश्च सम्राड्राज विराजकः । ( var   सम्राट् राज)  
चक्रस्थश्चक्रपालस्थश्चक्रवर्ती नराधिपः ॥ ८०॥  
  
आयुर्वेदविदो वैद्यो धन्वन्तरिश्च रोगहा ।  
औषधीबीजसम्भूतो रोगी रोगविनाशकृत ॥ ८१॥  
  
चेतनश्चेतकोऽचिन्त्यश्चित्तचिन्ताविनाशकृत् ।  
अतीन्द्रियः सुखस्पर्शश्चरचारी विहङ्गमः ॥ ८२॥  
  
गरुडः पक्षिराजश्च चाक्षुषो विनतात्मजः ।  
विष्णुयानविमानस्थो मनोमयतुरङ्गमः ॥ ८३॥  
  
बहुवृष्टिकरो वर्षी ऐरावणविरावणः ।  
उच्चैःश्रवाऽरुणो गामी हरिदश्वो हरिप्रियः ॥ ८४॥  
  
प्रावृषो मेघमाली च गजरत्नपुरन्दरः ।  
वसुदो वसुधारश्च निद्रालुः पन्नगाशनः ॥ ८५॥  
  
शेषशायी जलेशायी व्यासः सत्यवतीसुतः ।  
वेदव्यासकरो वाग्ग्मी बहुशाखाविकल्पकः ॥ ८६॥  
  
स्मृतिः पुराणधर्मार्थी परावरविचक्षणः ।  
सहस्रशीर्षा सहस्राक्षः सहस्रवदनोज्ज्वलः ॥ ८७॥  
  
सहस्रबाहुः सहस्रांशुः सहस्रकिरणो नरः ।  
बहुशीर्षैकशीर्षश्च त्रिशिरा विशिराः शिरी ॥ ८८॥  
  
जटिलो भस्मरागी च दिव्याम्बरधरः शुचिः ।  
अणुरूपो बृहद्रूपो विरूपो विकराकृतिः ॥ ८९॥  
  
समुद्रमाथको माथी सर्वरत्नहरो हरिः ।  
वज्रवैडूर्यको वज्री चिन्तामणिमहामणिः ॥ ९०॥  
  
अनिर्मूल्यो महामूल्यो निर्मूल्यः सुरभिः सुखी ।  
पिता माता शिशुर्बन्धुर्धाता त्वष्टार्यमा यमः ॥ ९१॥  
  
अन्तःस्थो बाह्यकारी च बहिःस्थो वै बहिश्चरः ।  
पावनः पावकः पाकी सर्वभक्षी हुताशनः ॥ ९२॥  
  
भगवान्भगहा भागी भवभञ्जो भयङ्करः ।  
कायस्थः कार्यकारी च कार्यकर्ता करप्रदः ॥ ९३॥  
  
एकधर्मा द्विधर्मा च सुखी दूत्योपजीवकः ।  
बालकस्तारकस्त्राता कालो मूषकभक्षकः ॥ ९४॥  
  
सञ्जीवनो जीवकर्ता सजीवो जीवसम्भवः ।  
षड्विंशको महाविष्णुः सर्वव्यापी महेश्वरः ॥ ९५॥  
  
दिव्याङ्गदो मुक्तमाली श्रीवत्सो मकरध्वजः ।  
श्याममूर्तिर्घनश्यामः पीतवासाः शुभाननः ॥ ९६॥  
  
चीरवासा विवासाश्च भूतदानववल्लभः ।  
अमृतोऽमृतभागी च मोहिनीरूपधारकः ॥ ९७॥  
  
दिव्यदृष्टिः समदृष्टिर्देवदानववञ्चकः ।  
कबन्धः केतुकारी च स्वर्भानुश्चन्द्रतापनः ॥ ९८॥  
  
ग्रहराजो ग्रही ग्राहः सर्वग्रहविमोचकः ।  
दानमानजपो होमः सानुकूलः शुभग्रहः ॥ ९९॥  
  
विघ्नकर्ताऽपहर्ता च विघ्ननाशो विनायकः ।  
अपकारोपकारी च सर्वसिद्धिफलप्रदः ॥ १००॥  
  
सेवकः सामदानी च भेदी दण्डी च मत्सरी ।  
दयावान्दानशीलश्च दानी यज्वा प्रतिग्रही ॥ १०१॥  
  
हविरग्निश्चरुस्थाली समिधश्चानिलो यमः ।  
होतोद्गाता शुचिः कुण्डः सामगो वैकृतिः सवः ॥ १०२॥  
  
द्रव्यं पात्राणि सङ्कल्पो मुशलो ह्यरणिः कुशः ।  
दीक्षितो मण्डपो वेदिर्यजमानः पशुः क्रतुः ॥ १०३॥  
  
दक्षिणा स्वस्तिमान्स्वस्ति ह्याशीर्वादः शुभप्रदः ।  
आदिवृक्षो महावृक्षो देववृक्षो वनस्पतिः ॥ १०४॥  
  
प्रयागो वेणुमान्वेणी न्यग्रोधश्चाऽक्षयो वटः ।  
सुतीर्थस्तीर्थकारी च तीर्थराजो व्रती वतः ॥ १०५॥  
  
वृत्तिदाता पृथुः पुत्रो दोग्धा गौर्वत्स एव च ।  
क्षीरं क्षीरवहः क्षीरी क्षीरभागविभागवित् ॥ १०६॥  
  
राज्यभागविदो भागी सर्वभागविकल्पकः ।  
वाहनो वाहको वेगी पादचारी तपश्चरः ॥ १०७॥  
  
गोपनो गोपको गोपी गोपकन्याविहारकृत् ।  
वासुदेवो विशालाक्षः कृष्णोगोपीजनप्रियः ॥ १०८॥  
  
देवकीनन्दनो नन्दी नन्दगोपगृहाऽऽश्रमी ।  
यशोदानन्दनो दामी दामोदर उलूखली ॥ १०९॥  
  
पूतनारिः पदाकारी लीलाशकटभञ्जकः ।  
नवनीतप्रियो वाग्ग्मी वत्सपालकबालकः ॥ ११०॥  
  
वत्सरूपधरो वत्सी वत्सहा धेनुकान्तकृत् ।  
बकारिर्वनवासी च वनक्रीडाविशारदः ॥ १११॥  
  
कृष्णवर्णाकृतिः कान्तो वेणुवेत्रविधारकः ।  
गोपमोक्षकरो मोक्षो यमुनापुलिनेचरः ॥ ११२॥  
  
मायावत्सकरो मायी ब्रह्ममायापमोहकः ।  
आत्मसारविहारज्ञो गोपदारकदारकः ॥ ११३॥  
  
गोचारी गोपतिर्गोपो गोवर्धनधरो बली ।  
इन्द्रद्युम्नो मखध्वंसी वृष्टिहा गोपरक्षकः ॥ ११४॥  
  
सुरभित्राणकर्ता च दावपानकरः कली ।  
कालीयमर्दनः काली यमुनाह्रदविहारकः ॥ ११५॥  
  
सङ्कर्षणो बलश्लाघ्यो बलदेवो हलायुधः ।  
लाङ्गली मुसली चक्री रामो रोहिणिनन्दनः ॥ ११६॥  
  
यमुनाकर्षणोद्धारो नीलवासा हलो हली ।  
रेवती रमणो लोलो बहुमानकरः परः ॥ ११७॥  
  
धेनुकारिर्महावीरो गोपकन्याविदूषकः ।  
काममानहरः कामी गोपीवासोऽपतस्करः ॥ ११८॥  
  
वेणुवादी च नादी च नृत्यगीतविशारदः ।  
गोपीमोहकरो गानी रासको रजनीचरः ॥ ११९॥  
  
दिव्यमाली विमाली च वनमालाविभूषितः ।  
कैटभारिश्च कंसारिर्मधुहा मधुसूदनः ॥ १२०॥  
  
चाणूरमर्दनो मल्लो मुष्टी मुष्टिकनाशकृत् ।  
मुरहा मोदका मोदी मदघ्नो नरकान्तकृत् ॥ १२१॥  
  
विद्याध्यायी भूमिशायी सुदामा सुसखा सुखी ।  
सकलो विकलो वैद्यः कलितो वै कलानिधिः ॥ १२२॥  
  
विद्याशाली विशाली च पितृमातृविमोक्षकः ।  
रुक्मिणीरमणो रम्यः कालिन्दीपतिः शङ्खहा ॥ १२३॥  
  
पाञ्चजन्यो महापद्मो बहुनायकनायकः ।  
धुन्धुमारो निकुम्भघ्नः शम्बरान्तो रतिप्रियः ॥ १२४॥  
  
प्रद्युम्नश्चानिरुद्धश्च सात्वतां पतिरर्जुनः ।  
फाल्गुनश्च गुडाकेशः सव्यसाची धनञ्जयः ॥ १२५॥  
  
किरीटी च धनुष्पाणिर्धनुर्वेदविशारदः ॥  
  
शिखण्डी सात्यकिः शैब्यो भीमो भीमपराक्रमः ॥ १२६॥  
  
पाञ्चालश्चाभिमन्युश्च सौभद्रो द्रौपदीपति ।  
युधिष्ठिरो धर्मराजः सत्यवादी शुचिव्रतः ॥ १२७॥  
  
नकुलः सहदेवश्च कर्णो दुर्योधनो घृणी ।  
गाङ्गेयोऽथगदापाणिर्भीष्मो भागीरथीसुतः ॥ १२८॥  
  
प्रज्ञाचक्षुर्धृतराष्ट्रो भारद्वाजोऽथगौतमः ।  
अश्वत्थामा विकर्णश्चजह्नुर्युद्धविशारदः ॥ १२९॥  
  
सीमन्तिको गदी गाल्वो विश्वामित्रो दुरासदः ।  
दुर्वासा दुर्विनीतश्च मार्कण्डेयो महामुनिः ॥ १३०॥  
  
लोमशो निर्मलोऽलोमी दीर्घायुश्च चिरोऽचिरी ।  
पुनर्जीवी मृतो भावी भूतो भव्यो भविष्यकः ॥ १३१॥  
  
त्रिकालोऽथ त्रिलिङ्गश्च त्रिनेत्रस्त्रिपदीपतिः ।  
यादवो याज्ञवल्क्यश्च यदुवंशविवर्धनः ॥ १३२॥  
  
शल्यक्रीडी विक्रीडश्च यादवान्तकरः कलिः ।  
सदयो हृदयो दायो दायदो दायभाग्दयी ॥ १३३॥  
  
महोदधिर्महीपृष्ठो नीलपर्वतवासकृत ।  
एकवर्णो विवर्णश्च सर्ववर्णबहिश्चरः ॥ १३४॥  
  
यज्ञनिन्दी वेदनिन्दी वेदबाह्यो बलो बलिः ।  
बौद्धारिर्बाधको बाधो जगन्नाथो जगत्पतिः ॥ १३५॥  
  
भक्तिर्भागवतो भागी विभक्तो भगवत्प्रियः ।  
त्रिग्रामोऽथ नवारण्यो गुह्योपनिषदासनः ॥ १३६॥  
  
शालिग्रामः शिलायुक्तो विशालो गण्डकाश्रयः ।  
श्रुतदेवः श्रुतः श्रावी श्रुतबोधः श्रुतश्रवाः ॥ १३७॥  
  
कल्किः कालकलः कल्को दुष्टम्लेच्छविनाश कृत् ।  
कुङ्कुमी धवलो धीरः क्षमाकरो वृषाकपिः ॥ १३८॥  
  
किङ्करः किन्नरः कण्वः केकी किम्पुरुषाधिपः ।  
एकरोमा विरोमा च बहुरोमा बृहत्कविः ॥ १३९॥  
  
वज्रप्रहरणो वज्री वृत्रघ्नो वासवानुजः ।  
बहुतीर्थकरस्तीर्थः सर्वतीर्थजनेश्वरः ॥ १४०॥  
  
व्यतीपातोपरागश्च दानवृद्धिकरः शुभः ।  
असङ्ख्येयोऽप्रमेयश्च सङ्ख्याकारो विसङ्ख्यकः ॥ १४१॥  
  
मिहिकोत्तारकस्तारो बालचन्द्रः सुधाकरः ।  
किम्वर्णः कीदृशः किञ्चित्किंस्वभावः किमाश्रयः ॥ १४२॥  
  
निर्लोकश्च निराकारी बह्वाकारैककारकः ।  
दौहित्रः पुत्रिकः पौत्रो नप्ता वंशधरो धरः ॥ १४३॥  
  
द्रवीभूतो दयालुश्च सर्वसिद्धिप्रदो मणिः ॥ १४४॥  
  
आधारोऽपि विधारश्च धरासूनुः सुमङ्गलः ।  
मङ्गलो मङ्गलाकारो माङ्गल्यः सर्वमङ्गलः ॥ १४५॥  
  
नाम्नां सहस्रं नामेदं विष्णोरतुलतेजसः ।  
सर्वसिद्धिकरं काम्यं पुण्यं हरिहरात्मकम् ॥ १४६॥  
  
यः पठेत्प्रातरुत्थाय शुचिर्भूत्वा समाहितः ।  
यश्चेदं शृणुयान्नित्यं नरो निश्चलमानसः ॥ १४७॥  
  
त्रिसन्ध्यं श्रद्धया युक्तः सर्वपापैः प्रमुच्यते ।  
नन्दते पुत्रपौत्रैश्च दारैर्भृत्यैश्च पूजितः ॥ १४८॥  
  
प्राप्नुते विपुलां लक्ष्मीं मुच्यते सर्वसङ्कटात् ।  
सर्वान्कामानवाप्नोति लभते विपुलं यशः ॥ १४९॥  
  
विद्यावाञ्जायते विप्रः क्षत्रियो विजयी भवेत् ।  
वैश्यश्च धनलाभाढ्यः शूद्रः सुखमवाप्नुयात् ॥ १५०॥  
  
रणे घोरे विवादे च व्यापारे पारतन्त्रके ।  
विजयी जयमाप्नोति सर्वदा सर्वकर्मसु ॥ १५१॥  
  
एकधा दशधा चैव शतधा च सहस्रधा ।  
पठते हि नरो नित्यं तथैव फलमश्नुते ॥ १५२॥  
  
पुत्रार्थी प्राप्नुते पुत्रान्धनार्थी धनमव्ययम् ।  
मोक्षार्थी प्राप्नुते मोक्षं धर्मार्थी धर्मसञ्चयम् ॥ १५३॥  
  
कन्यार्थी प्राप्नुते कन्यां दुर्लभां यत्सुरैरपि ।  
ज्ञानार्थी जायते ज्ञानी योगी योगेषु युज्यते ॥ १५४॥  
  
महोत्पातेषु घोरेषु दुर्भिक्षे राजविग्रहे ।  
महामारीसमुद्भूते दारिद्र्ये दुःखपीडिते ॥ १५५॥  
  
अरण्ये प्रान्तरे वाऽपि दावाग्निपरिवारिते ।  
सिंहव्याघ्राभिभूतेऽपि वने हस्तिसमाकुले ॥ १५६॥  
  
राज्ञा क्रुद्धेन चाज्ञप्ते दस्युभिः सह सङ्गमे ।  
विद्युत्पातेषु घोरेषु स्मर्तव्यं हि सदा नरैः ॥ १५७॥  
  
ग्रहपीडासु चोग्रासु वधबन्धगतावपि ।  
महार्णवे महानद्यां पोतस्थेषु न चापदः ॥ १५८॥  
  
रोगग्रस्तो विवर्णश्च गतकेशनखत्वचः ।  
पठनाच्छवणाद्वापि दिव्यकाया भवन्ति ते ॥ १५९॥  
  
तुलसीवनसंस्थाने सरोद्वीपे सुरालये ।  
बद्रिकाश्रमे शुभे देशे गङ्गाद्वारे तपोवने ॥ १६०॥  
  
मधुवने प्रयागे च द्वारकायां समाहितः ।  
महाकालवने सिद्धे नियताः सर्वकामिकाः ॥ १६१॥  
  
ये पठन्ति शतावर्तं भक्तिमन्तो जितेन्द्रियाः ।  
ते सिद्धाः सिद्धिदा लोके विचरन्ति महीतले ॥ १६२॥  
  
अन्योन्यभेदभेदानां मैत्रीकरणमुत्तमम् ।  
मोहनं मोहनानां च पवित्रं पापनाशनम् ॥ १६३॥  
  
बालग्रहविनाशाय शान्तीकरणमुत्तमम् ।  
दुर्वृत्तानां च पापानां बुद्धिनाशकरं परम् ॥ १६४॥  
  
पतद्गर्भा च वन्ध्या च स्राविणी काकवन्ध्यका ।  
अनायासेन सततं पुत्रमेव प्रसूयते ॥ १६५॥  
  
पयःपुष्कलदा गावो बहुधान्यफला कृषिः ।  
स्वामिधर्मपरा भृत्या नारी पतिव्रता भवेत् ॥ १६६॥  
  
अकालमृत्युनाशाय तथा दुःस्वप्नदर्शने ।  
शान्तिकर्मणि सर्वत्र स्मर्तव्यं च सदा नरैः ॥ १६७॥  
  
यः पठत्यन्वहं मर्त्यः शुचिष्मान्विष्णुसन्निधौ ।  
एकाकी च जिताहारो जितक्रोधो जितेन्द्रियः ॥ १६८॥  
  
गरुडारोहसम्पन्नः पीतवासाश्चतुर्भुजः ।  
वाञ्छितं प्राप्य लोकेऽस्मिन्विष्णुलोके स गच्छति ॥ १६९॥  
  
एकतः सकला विद्या एकतः सकलं तपः ।  
एकतः सकलो धर्मो नाम विष्णोस्तथैकतः ॥ १७०॥  
  
यो हि नामसहस्रेण स्तोतुमिच्छति वै द्विजः ।  
सोऽयमेकेन श्लोकेन स्तुत एव न संशयः ॥ १७१॥ ( var   सोऽहमेकेन)  
सहस्राक्षः सहस्रपात्सहस्रवदनोज्ज्वलः ।  
सहस्रनामानन्ताक्षः सहस्रबाहुर्नमोऽस्तु ते ॥ १७२॥  
  
विष्णोर्नामसहस्रं वै पुराणं वेदसम्मतम् ।  
पठितव्यं सदा भक्तैः सर्वमङ्गलमङ्गलम् ॥ १७३॥  
  
इति स्तवाभियुक्तानां देवानां तत्र वै द्विज ।  
प्रत्यक्षं प्राह भगवान्वरदो वरदार्चितः ॥ १७४॥  
  
श्रीभगवानुवाच -  
व्रियतां भोः सुराः सर्वैर्वरोऽस्मत्तोभिवाञ्छितः ।  
तत्सर्वं सम्प्रदास्यामि नाऽत्र कार्या विचारणा ॥ १७५॥  
  
इति श्रीस्कन्दमहापुराणे आवन्त्यखण्डेऽवन्तीक्षेत्रमाहात्म्ये विष्णुसहस्रनामोऽध्यायः ॥  
  
  
Encoded and proofread by Gopal Upadhyay gopal.j.upadhyay at gmail.com  
  
