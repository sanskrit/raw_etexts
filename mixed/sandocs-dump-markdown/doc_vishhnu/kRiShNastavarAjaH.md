+++
"Text title" = "kRiShNastavarAja"
"File name" = "krishnastavaraaja.itx"
itxtitle = "kRiShNastavarAjaH"
engtitle = "kRiShNastavarAja"
Category = "stavarAja, vishhnu, krishna, vishnu"
Location = "doc_vishhnu"
Sublocation = "vishhnu"
SubDeity = "krishna"
Author = "Traditional"
Language = "Sanskrit"
Subject = "philosophy/hinduism/religion"
"Transliterated by" = "WebD"
"Proofread by" = "Ravin Bhalekar ravibhalekar at hotmail.com"
Description-comments = "nAradapa.ncharAtra"
"Latest update" = "January 19, 2005"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "कृइष्णस्तवराजः"

+++
  
 श्रीकृष्णस्तवराज   
  
श्रीगणेशाय नमः ।  
श्रीमहादेव उवाच ।  
शृणु देवि प्रवक्ष्यामि स्तोत्रं परमदुर्लभम् ।  
यज्ज्ञात्वा न पुनर्गच्छेन्नरो निरययातनाम् ॥ १॥  
  
नारदाय च यत्प्रोक्तं ब्रह्मपुत्रेण धीमता ।  
सनत्कुमारेण पुरा योगीन्द्रगुरुवर्त्मना ॥ २॥  
  
श्रीनारद उवाच ।  
प्रसीद भगवन्मह्यमज्ञानात्कुण्ठितात्मने ।  
तवांघ्रिपङ्कजरजोरागिणीं भक्तिमुत्तमाम् ॥ ३॥  
  
अज प्रसीद भगवन्नमितद्युतिपञ्जर ।  
अप्रमेयं प्रसीदास्मद्दुःखहन्पुरुषोत्तम ॥ ४॥  
  
स्वसंवेद्य प्रसीदास्मदानन्दात्मन्ननामय ।  
अचिन्त्यसार विश्वात्मन्प्रसीद परमेश्वर ॥ ५॥  
  
प्रसीद तुङ्गतुङ्गानां प्रसीद शिवशोभन ।  
प्रसीद गुणगम्भीर गम्भीराणां महाद्युते ॥ ६॥  
  
प्रसीद व्यक्तं विस्तीर्णं विस्तीर्णानामगोचर ।  
प्रसीदार्द्रार्द्रजातीनां प्रसीदान्तान्तदायिनाम् ॥ ७॥  
  
गुरोर्गरीयः सर्वेश प्रसीदानन्त देहिनाम् ।  
जय माधव मायात्मन् जय शाश्वतशङ्खभृत् ॥ ८॥  
  
जय शङ्खधर श्रीमन् जय नन्दकनन्दन ।  
जय चक्रगदापाणे जय देव जनार्दन ॥ ९॥  
  
जय रत्नवराबद्धकिरीटाकान्तमस्तक ।  
जय पक्षिपतिच्छायानिरुद्धार्ककरारुण ॥ १०॥  
  
नमस्ते नरकाराते नमस्ते मधुसूदन ।  
नमस्ते ललितापाङ्ग नमस्ते नरकान्तक ॥ ११॥  
  
नमः पापहरेशान नमः सर्पभवापह ।  
नमः सम्भूतसर्वात्मन्नमः सम्भृतकौस्तुभ ॥ १२॥  
  
नमस्ते नयनातीत नमस्ते भयहारक ।  
नमो विभिन्नवेषाय नमः श्रुतिपथातिग ॥ १३॥  
  
नमश्चिन्मूर्तिभेदेन सर्गस्थित्यन्तहेतवे ।  
विष्णवे त्रिदशारातिजिष्णवे परमात्मने ॥ १४॥  
  
चक्रभिन्नारिचक्राय चक्रिणे चक्रवल्लभ ।  
विश्वाय विश्ववन्द्याय विश्वभूतानुवर्तिने ॥ १५॥  
  
नमोऽस्तु योगिध्येयात्मन्नमोऽस्त्वध्यात्मिरूपिणे ।  
भक्तिप्रदाय भक्तानां नमस्ते मुक्तिदायिने ॥ १६॥  
  
पूजनं हवनं चेज्या ध्यानं पश्चान्नमस्क्रिया ।  
देवेश कर्म सर्वं मे भवेदाराधनं तव ॥ १७॥  
  
इति हवनजपार्चाभेदतो विष्णुपूजा-  
नियतहृदयकर्मा यस्तु मन्त्री चिराय ।  
स खलु सकलकामान् प्राप्य कृष्णान्तरात्मा  
जननमृतिविमुक्तोऽत्युत्तमां भक्तिमेति ॥ १८॥  
  
गोगोपगोपिकावीतं गोपालं गोषु गोप्रदम् ।  
गोपैरीड्यं गोसहस्रैर्नौमि गोकुलनायकम् ॥ १९॥  
  
प्रीणयेदनया स्तुत्या जगन्नाथं जगन्मयम् ।  
धर्मार्थकाममोक्षाणामाप्तये पुरुषोत्तमः ॥ २०॥  
  
॥ इति श्रीनारदपञ्चरात्रे श्रीकृष्णस्तवराजः सम्पूर्णः ॥  
  
  
Proofread by Ravin Bhalekar ravibhalekar@hotmail.com  
