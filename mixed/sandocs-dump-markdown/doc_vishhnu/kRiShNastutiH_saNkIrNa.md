---
Acknowledge-Permission: Mahaperiaval Trust
Category: vishhnu, krishna
Description/comments: Edited by S. V. Radhakrishna Shastriji
File name: kRRiShNastutiHsankIrNa.itx
Indexextra: (VSM 3)
Language: Sanskrit
Latest update: May 13, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: kRRiShNastutiH sankIrNa
engtitle: kRRiShNastutiH sankIrNa
itxtitle: kRiShNastutiH (saNkIrNa)
title: कृइष्णस्तुतिः (सण्कीर्ण)

---
  
 श्रीकृष्णस्तुतिः सङ्कीर्णा   
  
(सङ्कीर्णश्लोकाः)  
इन्दीवरदलश्याममिन्दरानन्दकन्दलम् ।  
वन्दारुजनमन्दारं वन्देऽहं यदुनन्दनम् ॥ १॥  
  
देवः पायादपायान्नः स्मरेन्दीवरलोचनः ।  
संसारध्वान्तविध्वंसहंसकंसनिषूदनः ॥ २॥  
  
पान्तु वो जलदश्यामाः शार्ङ्गिज्याघातकर्कशाः ।  
त्रैलोक्यमण्डपस्तम्भाश्चत्वारो हरिबाहवः ॥ ३॥  
  
दर्पणार्पितमालोक्य मायास्त्रीरूपमात्मनः ।  
आत्मन्येवानुरक्तो वः शिवं दिशतु केशवः ॥ ४॥  
  
हृदयं कौस्तुभोद्भासि हरेः पुष्णातु वः श्रियम् ।  
राधाप्रवेशरोधाय दत्तमुद्रमिव श्रिया ॥ ५॥  
  
देहि मत्कन्दुकं राधे परिधाननिगूहितम् ।  
इति विस्रंसयन्नीवीं तस्याः कृष्णो मुदेऽस्तु नः ॥ ६॥  
  
चण्डचाणूरदोर्दण्डमण्डलीखण्डमण्डितम् ।  
अव्याद्वो बालवेषस्य विष्णोर्गोपतनोर्वपुः ॥ ७॥  
  
मीमांसार्णवसोमं लसदर्कं तर्कपद्मस्य ।  
वेदान्तविपिनसिंहं वन्दे गोविन्दसाभिधं ब्रह्म ॥ ८॥  
  
अवलोकितमनुमोदितमालिङ्गितमङ्गनाभिरनुरागैः ।  
अधिवृन्दावनकुञ्जं मरकतपुञ्जं नमस्यामः ॥ ९॥  
  
मकरीविरचनभङ्ग्या राधाकुचकलशपीडनव्यसनी ।  
ऋजुमपि रेखां लुम्पन्बल्लववेषो हरिर्जयति ॥ १०॥  
  
कठिनतरदामवेष्टनलेखासन्देहदायिनो यस्य ।  
राजन्ति वलिविभङ्गाः स पातु दामोदरो भवतः ॥ ११॥  
  
खिन्नोऽसि मुञ्च शैलं बिभृमो वयमिति वदत्सु शिथिलभुजः ।  
भरभुग्नविनतबाहुषु गोपेषु हसन्हरिर्जयति ॥ १२॥  
  
नीतं नवनवनीतं कियदिति पृष्टो यशोदया कृष्णः ।  
इयदिति गुरुजनसंसदि करधृतराधापयोधरः पातु ॥ १३॥  
  
राधामधुसूदनयोरनुदिनमुपचीयमानस्य ।  
प्रणयतरोरिव कुसुमं मिथोऽवलोकस्मितं पायात् ॥ १४॥  
  
श्रुतिमपरे स्मृतिमपरे भारतमपरे भजन्तु भवभीताः ।  
अहमिह नन्दं वन्दे यस्यालिन्दे परं ब्रह्म ॥ १५॥  
  
तप्तं कैर्न तपोभिः फलितं तद्गोपबालानाम् ।  
लोचनयुगले यासामञ्जनमासीन्निरञ्जनं ब्रह्म ॥ १६॥  
  
मदमयमदमयदुरगं यमुनामवतीर्य वीर्यशाली यः ।  
मम रतिममरतिरस्कृतिशमनपरः स क्रियात्कृष्णः ॥ १७॥  
  
स्तनन्धयन्तं जननी मुखाब्जं विलोक्य मन्दस्मितमुज्ज्वलाङ्गम् ।  
स्पृशन्तमन्यं स्तनमङ्गुलीभिर्वन्दे यशोदाङ्कगतं मुकुन्दम् ॥ १८॥  
  
भुजप्रभादण्ड इवोर्ध्वगामी स पातु वः कंसरिपोः कृपाणः ।  
यः पाञ्चजन्यप्रतिबिम्बभङ्ग्या धाराम्भसः फेनमिव व्यनक्ति ॥ १९॥  
  
विहाय पीयूषरसं मुनीश्वरा ममाङ्घ्रिराजीवरसं पिबन्ति किम् ।  
इति स्वपादाम्बुजपानकौतुकी स गोपबालः श्रियमातनोतु वः ॥ २०॥  
  
विलिख्य सत्याकुचकुम्भसीम्नि पत्रावलिन्यासमिषेण राधाम् ।  
लीलारविन्देन तया सरोषं पायाद्विटः कोऽप्यभिहन्यमानः ॥ २१॥  
  
स पातु वो यस्य हतावशेषास्तत्तुल्यवर्णाञ्जनरञ्जितेषु ।  
लावण्ययुक्तेष्वपि वित्रसन्ति दैत्याः स्वकान्तानयनोत्पलेषु ॥ २२॥  
  
कुञ्चिताधरपुटेन पूरयन्वंशिकां प्रचलदङ्गुलिक्रमः ।  
मोहयन्निखिलवामलोचनाः पातु कोऽपि नवनीरदच्छविः ॥ २३॥  
  
अतसीकुसुमोपमेयकान्तर्यमुनातीरकदम्बमध्यवर्ती ।  
नवगोपवधूविनोदशाली वनमाली वितनोतु मङ्गलं वः ॥ २४॥  
  
गायन्तीनां गोपसीमन्तिनीनां स्फीताकाङ्क्षामक्षिरोलम्बमालाम् ।  
निश्चाञ्चल्यामात्मवक्त्रारविन्दे कुर्वन्नव्याद्देवकीनन्दनो वः ॥ २५॥  
  
पुञ्जीभूतं प्रेम गोपाङ्गनानां मूर्तीभूतं भागधेयं यदूनाम् ।  
एकीभूतं गुप्तवित्तं श्रुतीनां श्यामीभूतं ब्रह्म मे सन्निधत्ताम् ॥ २६॥  
  
आनन्दमादधतमायतलोचनानां  
आनीलमावलितकन्धरमात्तवंशम् ।  
आपादमामुकुटमाकलितामृतौघं  
आकारमाकलयताममुमान्तरं नः ॥ २७॥  
  
त्वां पातु नीलनलिनीदलदामकान्तेः  
कृष्णस्य पाणिसरसीरुहकोशबन्धः ।  
राधाकपोलमकरीलिखनेषु योऽयं  
कर्णावतंसकमलं विपुलीचकार ॥ २८॥  
  
उत्फुल्लमानसरसीरुहचारुमध्य-  
निर्यन्मधुव्रतभरद्युतिहारिणीभिः ।  
राधाविलोचनकटाक्षपरम्पराभिः  
दृष्टो हरिस्तव सुखानि तनोतु कामम् ॥ २९॥  
  
गोवर्धनोद्धरणहृष्टसमस्तगोप-  
नानास्तुतिश्रवणलज्जितमानसस्य ।  
स्मृत्वा वराहवपुरिन्दुकलाप्रकाश-  
दंष्ट्रोद्धृतक्षिति हरेरवतु स्मितं वः ॥ ३०॥  
  
अभिनवनवनीतप्रीतमाताम्रवेत्रं  
विकचनलिनलक्ष्मीस्पर्धि सानन्दवक्त्रम् ।  
हृदयभवनमध्ये योगिभिर्ध्यानगम्यं  
नवगगनतमालश्यामलं कञ्चिदीडे ॥ ३१॥  
  
अभिनवनवनीतस्निग्धमापीतदुग्धं  
दधिकणपरिदिग्धं मुग्धमङ्गं मुरारेः ।  
दिशतु भुवनकृच्छ्रच्छेदितापिच्छगुच्छ-  
च्छवि नवशिखिपिच्छालाञ्छितं वाञ्छितं वः ॥ ३२॥  
  
कनककलशस्वच्छे राधापयोधरमण्डले  
नवजलधरश्यामामात्मद्युतिं प्रतिबिम्बिताम् ।  
असितसिचयप्रान्तभ्रान्त्या मुहुर्मुहुरुत्क्षिपन्  
जयति जनितव्रीडाहासप्रियाहसितो हरिः ॥ ३३॥  
  
ललितगमना नार्यो राजन्मनोजनितान्तभाः  
सुरतिसदृशस्ताः सन्मुख्यो भवानपि तद्ब्रुवे ।  
वनभुवमितो गेहादेको न गच्छतु मां विने-  
त्यसकृदुदितः पुत्रः पित्रा जयत्यनघो हरिः ॥ ३४॥  
  
देवः पायात्पयसि विमले यामुने मज्जतीनां  
याचन्तीनामनुनयपदैर्वञ्चितान्यंशुकानि ।  
लज्जालोलैरलसवलितैरुन्मिषत्पञ्चबाणैः  
गोपस्त्रीणां नयनकुसुमैरञ्चितः केशवो नः ॥ ३५॥  
  
वृन्दारण्ये तपनतनयातीरवानीरकुञ्जे  
गुञ्जन्मञ्जुभ्रमरपटलीकाकलीकेलिभाजि ।  
आभीराणां मधुरमुरलीनादसम्मोहितानां  
मध्ये क्रीडन्नवतु नियतं नन्दगोपालबालः ॥ ३६॥  
  
शिरश्छायां कृष्णः क्षणमकृत राधाचरणयोः  
भुजावल्लिच्छायामियमपि तदीयप्रतिकृतौ ।  
इति क्रीडाकोपे निभृतमुभयोरप्यनुनय-  
प्रसादौ जीयास्तामपि गुरुसमक्षं स्थितवतोः ॥ ३७॥  
  
अवेमव्यापाराकलनमतुरी स्पर्शमचिरा-   ??  
दनुन्मीलत्तन्तु प्रकरघटनायासमसकृत् ।  
विषीदत्पाञ्चाली विपदपनयैकप्रणयिनः  
पटानां निर्माणं पतगघतिकेतोरवतु वः ॥ ३८॥  ??  
कपोले पत्रालीं पुलकिनि विधातुं व्यवसितः  
स्वयं श्रीराधायाः करकलितवर्तिर्मधुरिपुः ।  
अभूद्वक्त्रेन्दौ यन्निहितनयनः कम्पितभुजः  
तदेतत्सामर्थ्यं तदभिनवरूपस्य जयति ॥ ३९॥  
  
संसक्तानिव पातुमौपनिषदव्याहारमाध्वीरसा-  
नुन्मार्ष्टुं व्रजसुन्दरीकुचतटीपाटीररेणूनिव ।  
उन्मीलन्मुरळीनिनादबहुलामोदोपसीदद्गवी  
जिह्वालीढमलीकवल्लवशिशोः पादाम्बुजं पातु वः ॥ ४०॥  
  
कृष्णो गोरसचौर्यमम्ब कुरुते किं कृष्ण मातः सुरा-  
पानं न प्रकरोमि राम किमिदं नाहं परस्त्रीरतः ।  
किं गोविन्द वदत्यसौ हलधरो मिथ्येति तां व्याहरन्  
गोपीगोपकदम्बकं विहसयन्मुग्धो मुकुन्दोऽवतु ॥ ४१॥  
  
मातस्तर्णकरक्षणाय यमुनाकच्छं न गच्छाम्यहं  
कस्माद्वत्स पिनष्टि पीवरकुचद्वन्द्वेन गोपीजनः ।  
भ्रूसञ्ज्ञाविनिवारितोऽपि बहुशो जल्पन्यशोदाग्रतो  
गोपीपाणिसरोजमुद्रितमुखो गोपीपतिः पातु वः ॥ ४२॥  
  
कासि त्वं वद चौर्यकारिणि कुतः कस्त्वं पुरो यामिकः  
किं ब्रूषे मुषितौ सुवर्णकलशौ भूपस्य केन त्वया ।  
कुत्र स्तः प्रकटौ तवाञ्चलतटे कुत्रेति तत्पश्यतां  
इत्युक्ते धृतवल्लवीकुचयुगस्त्वां पातु पीताम्बरः ॥ ४३॥  
  
कृष्ण त्वं पठ किं पठामि ननु रे शास्त्रं किमु ज्ञायते  
तत्त्वं कस्य विभोः स कस्त्रिभुवनाधीशश्च तेनापि किम् ।  
ज्ञानं भक्तिरथो विरक्तिरनया किं मुक्तिरेवास्तु ते  
दध्यादीनि भजामि मातुरुदितं वाक्यं हरेः पातु वः ॥ ४४॥  
  
कृष्ण त्वं नवयौवनोऽसि चपलाः प्रायेण गोपाङ्गनाः  
कंसो भूपतिरब्जनालमृदुलग्रीवा वयं गोदुहः ।  
तद्याचेऽञ्जलिना भवन्तमधुना वृन्दावनं मद्विना  
मा यासीरिति नन्दगोपवचसा नम्रो हरिःपातु वः ॥ ४५॥  
  
कस्त्वं कृष्णमवेहि मां किमिह ते मन्मन्दराशङ्कया  
युक्तं तन्नवनीतभाजनपुटे न्यस्तः किमर्थं करः ।  
कर्तुं तत्र पिपीलिकापनयनं सुप्ताः किमुद्बोधिता  
बाला वत्सगतिं विवेक्तुमिति सञ्जल्पन्हरिः पातु वः ॥ ४६॥  
  
स्वामी मुग्धतरो वनं घनमिदं बालाऽहमेकाकिनी  
क्षोणीमावृणुते तमालमलिनच्छाया तमःसंहतिः ।  
तन्मे सुन्दर कृष्ण मुञ्च सहसा वर्त्मेति गोप्या गिरः  
श्रुत्वा तां परिरभ्य मन्मथकलासक्तो हरिः पातु वः ॥ ४७॥  
  
मातः किं यदुनाथ देहि चषकं किं तेन पातुं पयः  
तन्नास्त्यद्य कदास्ति तन्निशि निशा का वान्धकारोदये ।  
आमील्याक्षियुगं निशाप्युपगता देहीति मातुः पुनः  
वक्षोजाम्बरकर्षणोद्यतकरः कृष्णः स पुष्णातु नः ॥ ४८॥  
  
अर्धोन्मीलितलोचनस्य पिबतः पर्याप्तमेकं स्तनं  
सद्यःप्रस्नुतदुग्धदिग्धमपरं हस्तेन सम्मार्जतः ।  
मात्रा चाङ्गुलिलालितस्य चिबुके स्मेरायमाणे मुखे  
विष्णोः क्षीरकणाम्बुधामधवला दन्तद्युतिः पातु वः ॥ ४९॥  
  
गच्छाम्यच्युत दर्शनेन भवतः किं तृप्तिरुत्पद्यते  
किं त्वेवं विजनस्थयोर्हतजनः सम्भावयत्यन्यथा ।  
इत्यामन्त्रणभङ्गिसूचितवृथाप्रस्थानखेदालसां  
आश्लिष्यन्पुलकाङ्कुराञ्चितवपुर्गोपीं हरिः पातु वः ॥ ५०॥  
  
रामो नाम बभूव हुं तदबला सीतेति हुं तौ पितुः  
वाचा पञ्चवटीवने निवसतस्तामाहरद्रावणः ।  
कृष्णेनेति पुरातनीं निजकथामाकर्ण्य मात्रेरितां  
सौमित्रे क्व धनुर्धनुर्धनुरिति प्रोक्ता गिरः पान्तु वः ॥ ५१॥  
  
कोऽयं द्वारि हरिः प्रयाह्युपवनं शाखामृगस्यात्र किं  
कृष्णोऽहं दयिते बिभेमि सुतरां कृष्णादहं वानरात् ।  
राधेऽहं मधुसूदनो व्रजलतां तामेव पुष्पान्वितां  
इत्थं निर्वचनीकृतो दयितया ह्रीणो हरिः पातु वः ॥ ५२॥  
  
पीठे पीठनिषण्णबालकगले तिष्ठन्सगोपालको  
यन्त्रान्तःस्थितदुग्धभाण्डमवभिद्याच्छाद्य घण्टारवम् ।  
वक्त्रोपान्तकृताञ्जलिः कृतशिरःकम्पं पिबन्यः पयः  
पायादागतगोपिकानयनयोर्गण्डूषफूत्कारकृत् ॥ ५३॥  
  
पद्मे त्वन्नयने स्मरामि सततं भावो भवत्कुन्तले  
नीले मुह्यति किं करोमि महितैः क्रीतोऽस्मि ते विभ्रमैः ।  
इत्युत्स्वप्नवचो निशम्य सरुषा निर्भर्त्सितो राधया  
कृष्णस्तत्परमेव तद्व्यपदिशन्क्रीडाविटः पातु वः ॥ ५४॥  
  
दृष्ट्या केशव गोपरागहृतया किञ्चिन्न दृष्टं मया  
तेनात्र स्खलितास्मि नाथ पतितां किं नाम नालम्बसे ।  
एकस्त्वं विषमेषु खिन्नमनसां सर्वाबलानां गतिः  
गोप्यैवं गदितः सलेशमवताद्गोष्ठे हरिर्वश्चिरम् ॥ ५५॥  
  
केयं भाग्यवती तवोरसि मणी ब्रूषेऽग्रवर्णं विना  
कृत्वास्याः प्रथमं विना क्व सहजो वर्णो मणेस्तादृशः ।  
स्त्रीरूपं कथमस्य लिङ्गनियमात्पृच्छामि वध्वाकृतिं  
मुग्धे त्वत्प्रतिबिम्बमित्यपलपन् राधां हरिः पातु वः ॥ ५६॥  
  
यां दृष्ट्वा यमुनापिपासुरनिशं व्यूहो गवां गाहते  
विद्युत्त्वानिति नीलकण्ठनिवहो यां द्रष्टुमुत्कण्ठते ।  
उत्तंसाय तमालपल्लवमिति च्छिन्दन्ति यां गोपिकाः  
कान्तं कालियशासनस्य वपुषः सा पावनी पातु वः ॥ ५७॥  
  
श्रीमद्गोपवधूस्वयङ्ग्रहपरिष्वङ्गेषु तुङ्गस्तन-  
व्यामर्दाद्गलितेऽपि चन्दनरजस्यङ्गे वहन्सौरभम् ।  
कश्चिज्जागरजातरागनयनद्वन्द्वः प्रभाते श्रियं  
बिभ्रत्कामपि वेणुनादरसिको जाराग्रणीः पातु वः ॥ ५८॥  
  
कण्ठालिङ्गनमङ्गलं घनकुचाभोगोपभोगोत्सवं  
श्रोणीसङ्गमसौभगं च सततं मत्प्रेयसीनां पुरः ।  
प्राप्तं कोऽयमितीर्ष्ययेव यमुनाकूले बलाद्यः स्वयं  
गोपीनामहरद्दुकूलनिचयं कृष्णः स पुष्णातु नः ॥ ५९॥  
  
कृष्णेनाम्ब गतेन रन्तुमसकृन्मृद्भक्षिता स्वेच्छया  
सत्यं कृष्ण क एवमाह मुसली मिथ्याम्ब पश्याननम् ।  
व्यादेहीति विकासिते च वदने दृष्ट्वा समस्तं जगत्  
माता यस्य जगाम विस्मयपदं पायात्स वः श्रीपतिः ॥ ६०॥  
  
अम्ब श्राम्यसि तिष्ठ गोरसमहं मथ्नामि मन्थानकं  
प्रालम्ब्य स्थितमीश्वरं सरभसं दीनाननो वासुकिः ।  
सासूयं कमलालया सुरगणः सानन्दमुद्यद्भयं  
राहुः प्रैक्षत यं स वोऽस्तु शिवदो गोपालबालो हरिः ॥ ६१॥  
  
कालिन्द्याः पुलिनेषु केलिकुपितामुत्सृज्य रासे रसं  
गच्छन्तीमनुगच्छतोऽश्रुकलुषां कंसद्विषो राधिकाम् ।  
तत्पादप्रतिमानिवेशितपदस्योद्भूतरोमोद्गतेः  
अक्षुण्णोऽनुनयः प्रसन्नदयितादृष्टस्य पुष्णातु वः ॥ ६२॥  
  
कंसं ध्वंसयते मुरं तिरयते हंसं तथा हिंसते  
बाणं क्षीणयते बकं लघयते पौण्ड्रं तथा लुम्पते ।  
भौमं क्षामयते बलाद्बलभिदो दर्पं पराकुर्वते  
क्लिष्टं शिष्टगणं प्रणम्रमवते कृष्णाय तुभ्यं नमः ॥ ६३॥  
  
रासोल्लासभरेण विभ्रमभृतामाभीरवामभ्रुवां  
अभ्यर्णे परिरभ्य निर्भरमुरः प्रेमान्धया राधया ।  
साधु त्वद्वदनं सुधामयमिति व्याहृत्य गीतस्तुति-  
र्व्याजादुद्भटचुम्बितः स्मितमनोहारी हरिः पातु वः ॥ ६४॥  
  
साकूतस्मितमाकुलाकुलगलद्धम्मिल्लमुल्लासित-  
भ्रूवल्लीकमलीकदर्शितभुजामूलार्धदृष्टस्तनम् ।  
गोपीनां निभृतं निरीक्ष्य ललितं काञ्चिच्चिरं चिन्तयन्  
अन्तर्मुग्धमनोहरो हरतु वः क्लेशं नवः केशवः ॥ ६५॥  
  
तिर्यक्कण्ठविलोलमौलितरलोत्तंसस्य वंशोच्चरद्-  
गीतस्थानकृतावधानललनालक्षैर्न संलक्षिताः ।  
सम्मुग्धं मधुसूदनस्य मधुरे राधामुखेन्दौ मृदु-  
स्पन्दं पल्लविताश्चिरं ददतु वः क्षेमं कटाक्षोर्मयः ॥ ६६॥  
  
वृष्टिव्याकुलगोकुलावनरसादुद्धृत्य गोवर्धनं  
बिभ्रद्बल्लववल्लभाभिरधिकानन्दाच्चिरं चुम्बतः ।  
कन्दर्पेण तदर्पिताधरतटीसिन्दूरमुद्राङ्कितो  
बाहुर्गोपतनोस्तनोतु भवतां श्रेयांसि कंसद्विषः ॥ ६७॥  
  
राधामुग्धमुखारविन्दमधुपस्त्रैलोक्यमौलिस्थली-  
नेपथ्योचितनीलरत्नमवनीभारावतारक्षमः ।  
स्वच्छन्दव्रजसुन्दरीजनमनस्तोषप्रदोषश्चिरं  
कंसध्वंसनधूमकेतुरवतु त्वां देवकीनन्दनः ॥ ६८॥  
  
किं विभ्राम्यसि कृष्णभोगिभवने भाण्डीरभूमीरुहि  
भ्रातर्यासि न दृष्टिगोचरमितः सानन्दनन्दास्पदम् ।  
राधाया वचनं तदध्वगमुखान्नन्दान्तिके गोपतो  
गोविन्दस्य जयन्ति सायमतिथिप्राशस्त्यगर्भा गिरः ॥ ६९॥  
  
सान्द्रानन्दपुरन्दरादिदिविषद्वृन्दैरमन्दादरात्  
आनम्रैर्मुकुटेन्द्रनीलमणिभिः सन्दर्शितेन्दीवरम् ।  
स्वच्छन्दं मकरन्दसुन्दरगलन्मन्दाकिनीमेदुरं  
श्रीगोविन्दपदारविन्दमशुभस्कन्दाय वन्दामहे ॥ ७०॥  
  
प्रातर्नीलनिचोलमच्युतमुरःसंवीतपीतांशुकं  
राधायाश्चकितं विलोक्य हसति स्वैरं सखीमण्डले ।  
व्रीडाचञ्चलमञ्चलं नयनयोराधाय राधानने  
स्वादुस्मेरमुखोऽयमस्तु जगदानन्दाय नन्दात्मजः ॥ ७१॥  
  
प्रीतिं वस्तनुतां हरिः कुवलयापीडेन सार्धं रणे  
राधापीनपयोधरस्मरणकृत्कुम्भेन सम्भेदवान् ।  
पत्रे बिभ्यति मीलति क्षणमपि क्षिप्रं तदालोकनाद्-  
व्यामोहेन जितं जितं जितमभूद्व्यालोलकोलाहलः ॥ ७२॥  
  
त्वामप्राप्य मयि स्वयंवरपरां क्षीरोदतीरोदरे  
शङ्के सुन्दरि कालकूटमपिबन्मूढो मृडानीपतिः ।  
इत्थं पूर्वकथाभिरन्यमनसो विक्षिप्य वासोऽञ्चलं  
राधायाः स्तनकोरको परिलसन्नेत्रो हरिः पातु वः ॥ ७३॥  
  
वामांसस्थलचुम्बिकुण्डलरुचा जातोत्तरीयच्छविं  
वंशीगीतिभवस्त्रिभङ्गवपुषं भ्रूलास्यलीलापरम् ।  
किञ्चित्स्रस्तशिखण्डशेखरमतिस्निग्धालिनीलालकं  
राधादिप्रमदाशतावृतमहं वन्दे किशोराकृतिम् ॥ ७४॥  
  
अन्तर्मोहनमौलिघूर्णनवलन्मन्दारविस्रंसनः  
स्तब्धाकर्षणदृष्टिहर्षणमहामन्त्रः कुरङ्गीदृशाम् ।  
दृप्यद्दानवदूयमानदिविषद्दुर्वारदुःखापदां  
भ्रंशः कंसरिपोर्व्यपोहयतु वोऽश्रेयांसि वंशीरवः ॥ ७५॥  
  
मौलौ केकिशिखण्डनी मधुरिमाधाराधरे वंशिनी  
पीनांसे वनमालिनी हृदि लसत्कारुण्यकल्लोलिनी ।  
श्रोण्यां पीतदुकूलिनी चरणयोर्व्यत्यस्तविन्यासिनी  
लीला काचन मोहनी विजयते वृन्दावनावासिनी ॥ ७६॥  
  
मालाबर्हमनोज्ञकुन्तलभरां वन्यप्रसूनोक्षितां  
शैलेयागुरुसक्तचित्रतिलकां शश्वन्मनोहारिणीम् ।  
लीलावेणुरवामृतैकरसिकां लावण्यलक्ष्मीमयीं  
बालां बालतमालनीलवपुषं वन्दे परां देवताम् ॥ ७७॥  
  
अंसालम्बितवामकुण्डलधरं मन्दोन्नतभ्रूतलं  
किञ्चित्कुञ्चितकोमलाधरपुटं साचिप्रसारीक्षणम् ।  
आलोलाङ्गुलिपल्लवैर्मुरलिकामापूरयन्तं मुदा  
मूले कल्पतरोस्त्रिभङ्गललितं ध्याये जगन्मोहनम् ॥ ७५॥  
  
कस्तूरीतिलकं ललाटफलके वक्षःस्थले कौस्तुभं  
नासाग्रे नवमौक्तिकं करतले वेणुं करे कङ्कणम् ।  
सर्वाङ्गे हरिचन्दनं सुविमलं कण्ठे च मुक्तावलीं  
बिभ्रत्स्त्रीपरिवेष्टितो विजयते गोपालचूडामणिः ॥ ७६॥  
  
कालिन्दीपुलिनोदरेषु मुसली यावद्गतः क्रीडितुं  
तावत्कर्बुरिकापयः पिब हरे वर्धिष्यते ते शिखा ।  
इत्थं बालतया प्रतारणपराः श्रुत्वा यशोदागिरः  
पायाद्वः स्वशिखां स्पृशन्प्रमुदितः क्षीरेऽर्धपीते हरिः ॥ ७७॥  
  
आनन्देन यशोदया समदनं गोपाङ्गनाभिश्चिरं  
साशङ्कं बलविद्विषा सकुसुमं सिद्धैः पृथिव्याकुलम् ।  
सेर्ष्यं गोपकुमारकैः सकरुणं पौरैः सुरैः सस्मतं  
यो दृष्टः स पुनातु वो मधुरिपुः प्रोत्क्षिप्तगोवर्धनः ॥ ७८॥  
  
 राधामोहनमन्दिरं जिगमिषोश्चन्द्रावलीमन्दिरात्  
राधे क्षेममिति प्रियस्य वचनं श्रुत्वाऽऽह चन्द्रावली ।  
क्षेमं कंस ततः प्रियः प्रमुदितः कंसः क्व दृष्टस्त्वया  
राधा क्वेति तयोः प्रसन्नमनसोर्हासोद्गमः पातु वः ॥ ७९॥  
  
दृष्टः क्वापि स केशवो व्रजवधूमादाय काञ्चिद्गतः  
सर्वा एव हि वञ्चिताः खलु वयं सोऽन्वेषणीयो यदि ।  
द्वे द्वे गच्छत इत्युदीर्य सहसा राधां गृहीत्वा करे  
गोपीवेषधरो निकुञ्जभवनं प्राप्तो हरिः पातु वः ॥ ८०॥  
  
किं युक्तं बत मामनन्यमनसं वक्षःस्थलस्थायिनीं  
भक्तामप्यवधूय कर्तुमधुना कान्तासहस्रं तव ।  
इत्युक्त्वा फणभृत्फणामणिगतां स्वामेव मत्वा तनुं  
निद्राच्छेदकरं हरेरवतु वो लक्ष्म्या विलक्षस्मितम् ॥ ८१॥  
  
स्वप्नासादितदर्शनामनुनयन्प्राणेश्वरीमादरात्  
अंसेऽस्मिन्पतितैरपाङ्गवलितैर्यद्बोधितोऽप्यश्रुभिः ।  
प्रत्याय्यस्त्वमतो मया ननु हरे कोऽयं क्रमव्यत्ययः  
पातु त्वां व्रजयोषितेत्यभिहितं लज्जाकरं शार्ङ्गिणः ॥ ८२॥  
  
अस्मिन्कुञ्जे विनापि प्रचलति पवनाद्वर्तते कोऽपि नूनं  
पश्यामः किं न गत्वेत्यनुसरति गणे भीतभीतेऽर्भकाणाम् ।  
तस्मिन् राधासखो वः सुखयतु विलसल्लीलया कैटभारिः  
व्यातन्वानो मृगारिप्रबलघुरघुरारावरौद्रान्निनादान् ॥ ८३॥  
  
अङ्गुल्या कः कपाटं प्रहरति कुटिले माधवः किं वसन्तो  
नो चक्री किं कुलालो नहि धरणिधरः किं द्विजिह्वः फणीन्द्रः ।  
नाहं घोराहिमर्दी किमुत खगपतिर्नो हरिः किं कपीन्द्र  
इत्येवं सत्यभामाप्रतिवचनजितः पातु वश्चक्रपाणिः ॥ ८४॥  
  
वृन्दारण्ये चरन्ती विभुरपि सततम्भूर्भुवःस्वः सृजन्ती  
नन्दोद्भूताऽप्यनादिः शिशुरपि निगमैर्लक्षिता वीक्षितापि ।  
विद्युल्लेखावनद्धोन्नमदमलमहाम्भोदसच्छायकाया  
माया पायादपायादविदितमहिमा कापि पैताम्बरी वः ॥ ८५॥  
  
नामोदस्ताखिलामोदमनियमयुजां यः प्रकामोदवाह  
श्यामो दर्पाढ्यधामोदयमिलितयशोधारया मोदते यः ।  
वामोदन्यासदामोदरतरलदृशां दत्तकामोदयो यः  
सामोदः श्रीललामो दलयतु दुरितं सोऽत्र दामोदरो वः ॥ ८६॥  
  
मल्लैः शैलेन्द्रकल्पः शिशुरखिलजनैः पुष्पचापोऽङ्गनाभिः  
गोपैस्तु प्राकृतात्मा दिवि कुलिशभृता विश्वकायोऽप्रमेयः ।  
क्रुद्धः कंसेन कालो भयचकितदृशा योगिभिर्ध्येयमूर्तिः  
दृष्टो रङ्गावतारे हरिरमरजनानन्दकृत्पातु युष्मान् ॥ ८७॥  
  
जयश्रीविन्यस्तैर्महित इव मन्दारकुसुमैः  
स्वयं सिन्दूरेण द्विपरणमुदा मुद्रित इव ।  
भुजापीडक्रीडाहतकुवलयापीडकरिणः  
प्रकीर्णासृग्बिन्दुर्जयति भुजदण्डो मुरजितः ॥ ८८॥  
  
सुपर्णः स्वर्णाद्रौ रचितमणिशृङ्गे जलधिजा-  
मुखाम्भोजे भृङ्गो निगमविलसत्पञ्जरशुकः ।  
त्रिलोकीकस्तूरितिलककमनीयो व्रजवधू-  
विहारी श्रीकृष्णो दिशतु भवतां शर्म सततम् ॥ ८९॥  
  
क्व यासि खलु चौरिके प्रमुषितं स्फुटं दृश्यते  
द्वितीयमिह मामकं वहसि कन्दुकं कञ्चुके ।  
त्यजेति नवगोपिकाकुचयुगं प्रमथ्नन्बलात्  
लसत्पुलकपञ्जरो जयति गोकुले केशवः ॥ ९०॥  
  
मेघैर्मेदुरमम्बरं वनभुवः श्यामास्तमालद्रुमैः  
नक्तं भीरुरयं त्वमेव तदिमं राधे गृहं प्रापय ।  
इत्थं नन्दनिदेशतश्चलितयोः प्रत्यध्वकुञ्जद्रुमं  
राधामाधवयोर्जयन्ति यमुनाकूले रहःकेलयः ॥ ९१॥  
  
कौन्तेयस्य सहायतां करुणया गत्वा विनीतात्मनो  
येनोल्लङ्घितसत्पथः कुरुपतिश्चक्रे कृतान्तातिथिः ।  
त्रैलोक्यस्थितिसूत्रधारतिलको देवः सदा सम्पदे  
साधूनामसुराधिनाथमथनः स्ताद्देवकीनन्दनः ॥ ९२॥  
  
आताम्रे नयने स्फुरन्कुचभरः श्वासो न विश्राम्यसि  
स्वेदाम्भःकणदन्तुरं तव मुखं हेतस्तु नो लक्ष्यते ।  
धिक्को वेद मनः स्त्रिया इति गिरा रुष्टां प्रियां भीषयन्  
तस्यास्तत्क्षणकातरेक्षणपरिस्पृष्टो हरिः पातु वः ॥ ९३॥  
  
इति श्रीकृष्णस्तुतिः समाप्ता ।  
  
  
Proofread by PSA Easwaran psaeaswaran at gmail.com  
  
