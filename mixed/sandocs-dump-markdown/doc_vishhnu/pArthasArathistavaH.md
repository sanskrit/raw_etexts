---
Category: vishhnu, krishna
Description/comments: Encoded from Grantha Tamil text Parthasarathi Stavah
File name: pArthasArathistavaH.itx
Indexextra: (scan)
Language: Sanskrit
Latest update: May 23, 2020
Location: doc_vishhnu
Proofread by: Muthuraman Krishnamurthy, PSA Easwaran
Send corrections to: sanskrit@cheerful.com
Site access: http://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: Shri Parthasarathi Stavah
Transliterated by: Muthuraman Krishnamurthy
engtitle: pArthasArathistavaH
itxtitle: pArthasArathistavaH
title: पार्थसारथिस्तवः

---
  
 श्रीपार्थसारथिस्तवः   
             श्रियै नमः ।  
श्रीमते रामानुजाय नमः ।  
श्रीमन्नृसिंहवरद श्रीरङ्गेशरघोत्तमैः  
मूर्तिभेदैश्शुभैस्सस्व्य जयत्यर्जुनसारधिः  
आवियुर् श्रीनिवसचार्यविरचितः  
श्रीपार्थसारथिस्तवः  
प्रपन्नसञ्जीवनं  
यतीन्दुगुणचन्द्रिका च  
प्रथमो भागः ।  
             श्रीः ।  
श्यामाभं द्विभुजं किरीटरुचिरं शङ्खारिराजत्करं  
     राजीवायतलोचनं विकसिताम्भोजोपरिस्थायिनम् ।  
श्रीवत्साङ्कितवक्षसं परिलसद्राकेन्दुबिम्बाननं  
     ध्यायामो हृदि वासुदेवमितरैः पूर्णैर्गुणैरञ्चितम् ॥  
  
पद्मस्थामवकुञ्च्य दक्षिणपदं संस्थाप्य वामं पदं  
     श्यामाभां वरदायिदक्षिणकरां विस्तार्य बाह्वन्तराम् ।  
रत्नाभां दधतीं प्रसूनविलसत्फालोर्द्ध्वभागां हृदि  
     ध्यायामो घनपीवरस्तनभरां भूषोज्ज्वलां रुक्मिणीम् ॥  
  
श्रियै नमः ।  
श्रीरुक्मणिसमेतपार्थसारथिपरब्रह्मणे नमः ।  
श्रीमत्कैरविणी क्षेत्रा कल्पकं कल्पकं नृणाम् ।  
रुक्मणीलतिकाश्लिष्टं पार्थसारथिमाश्रये ॥ १ ॥  
  
आचार्यस्सर्वशेषी स यस्मात्तस्माद्धृतात्मनाम् ।  
अन्यत्र न पतेदेव मत्कृतानति सन्ततिः ॥ २ ॥  
  
यत्तदुक्तमविज्ञातं श्रुतिभिः प्रतिभावताम् ।  
अज्ञत्वादेव सम्प्राप्ते वेत्तृत्वं वक्तृता च मे ॥ ३ ॥  
  
अधिकारोऽत्र नोवेति कल्पना न हरिस्तुतौ ।  
पश्यन्तु साधु विबुधाः तावत्कालफलानयम् ॥ ४॥  
  
अथवा कुरु काधीश पदपद्ममधुद्रवैः ।  
निर्धूततापवंशोत्थः नार्हामि न हरिस्तुतौ ॥ ५ ॥  
  
यद्वा रमानृहरिकारिजदृष्टितीर्ण-  
     मायाप्रवाहविभवो ममताविहीनः ।  
अत्यन्तशेषमतिरात्मपतीक्षणेन  
     स्तोत्राय सत्कुलपतेर्यतते जनोऽयं ॥ ६ ॥  
  
यदि वा पञ्चषाश्श्लोकाः आरब्धाः परमाणवः ।  
आह्वये तार्किकान् साधून् अणुकारणवादिनः ॥ ७ ॥  
  
यद्वा श्रीपतिसङ्कल्पविश्वहेतुत्ववादिनः ।  
आश्रये निगमान्तार्यान्(१) ज्ञानवत्ख्यापितात्मकान् ॥ ८॥  var  (१) त्रय्यन्तवृद्धान् ॥  
  
अहो नु विश्वपतिना स्वतन्त्रेणाऽस्वतन्त्रधीः ।  
प्रवेशितोऽस्मि सुदृढं गुणरत्नाकरे निजे ॥ ९ ॥  
  
यद्वत्खे मरुतः सुरासुरगणाः कान्ताः सुराणां स्त्रियः  
     ज्योतिश्चक्रमथाण्डजाश्च शशभृत्सूर्यस्तदन्ये ग्रहाः ।  
अन्ये सत्यपरायणा मुनिगणा ये चापि दिव्यर्षयः  
     ते चिन्तां न च यन्ति यान्ति च पुनर्यावत्फलाविष्कृति ॥ १०॥  
  
यद्वा सदार्यपरिवीक्षणलब्धहृद्य  
     ज्ञानप्रदीपविलसद्धृदयावकाशः ।  
राजाधिराजयदुराट्-चरितामृताब्धि-  
     रत्नानि तानि कलयामि यथा स्वशक्ति ॥ ११ ॥  
  
तमोहन्ता कृष्णः गगनचरतेजोविलसितः  
     निरुन्धन् द्रष्टॄणां नयनपथनिम्नोऽन्ततयियम् ।  
मनुष्यानन्यान्वा निजनिजपदस्थांश्च कलयन्  
     कथं तद्धर्म्मासौ जलधिसुतया भाति सकशः ॥ १२ ॥  
  
फेनैः पुष्पैस्सुकलितमहावीचिभिः  
     दोर्भिरुच्चैर्लक्ष्मीस्थानायितसुहृदयो ।  
वारांराशिः किमेषः सत्त्वस्तोमानजहद       var  वारिराशिः  
मलाङ्गोह्ययं वाथ कृष्णः श्वासोद्भेदा  
     हतसुररिपुः चित्रधामैकराशिः ॥ १३ ॥  
  
कल्पस्तोमः प्रसूनैरसुसुपरिमळैर्भुषणैर्भुषितो वा  
     शाखालक्षोपजुष्टो द्विजवरनिवहैरात्तगानैर्गरिष्ठः ।  
सूर्येन्दुभ्याममुक्तः स्वपदनतिमतां छायया तापहारी  
     हन्तायं लोकनाथः नतभवहरणाभीतिमुद्राविलासः ॥ १४ ॥  
  
किं वा विष्णुपदस्थमेघनिवहः विद्युच्छ्रिया भूषितः  
     सन्तप्ताखिलतापहृन्निजगुणो दृष्टस्सदैवोन्मुखैः ।  
अद्धा दिक्षुविदिक्षु कीर्त्तिकलितः दोषैरजुष्टस्स्वतः  
     यद्वेदं सुदिनं यदीक्षणदिनं कृष्णश्श्रिया मोदते ॥ १५ ॥  
  
बहुळपदसुजुष्टः छन्दसां वाथराशिः  
     निखिलजनपवित्रात्मीयशब्दप्रचारः ।  
बहुमुखभुजशखाकल्पिताशेषभोगो-  
     ऽनवरतकलितश्री श्रीसखः पार्थसूतः ॥ १६ ॥  
  
सुराणामास्थानं विविधचिदचिद्वृन्दनिलयः  
     सदा गीतानन्दप्रकटितमहात्मीयविभवः ।  
सदाऽऽगत्याश्लिष्टः सकलजनरक्षामतिपदं  
     सुमेरुर्वा यद्वा हरिरखिलनिर्म्माणनिपुणः ॥ १७ ॥  
  
रथ इव कलिताक्षो योजितात्मीयचक्रः  
     रिपुदमनपरात्मा दिव्यगन्धर्वजुष्टः ।  
स्वकलितबहुशक्तिः दूरदृष्टस्वकेतुः  
     सकलनयनदृष्टः किं रमेशः स्वतन्त्रः ॥ १८ ॥  
  
सुरभिरिव सुराणां स्थानभूताङ्गयष्टिः  
     सकलमुनिगणेज्या होमरक्षाप्रधानः ।  
सुकलित बहुधर्म्मैरेव दृष्टस्वरूपः  
     स च यदुकुलनाथः स्त्रीसमाजाद्विशिष्टः ॥ १९ ॥  
  
रत्नाकरो जलधिवत्सुविशालमूर्त्तिः  
     स्त्रीरत्नजन्मनिलयो निलयो गुणानाम् ।  
मुक्ताप्रवाळविलसत्परभागजुष्टः  
     लक्ष्मीपतित्वविभवेन विशेषितोऽसौ ॥ २० ॥  
  
आनन्दाख्यविमानतल्लजरुचा नित्यं समुद्भासिते  
     क्षेत्रे कैरविणीपदेऽतिविलसद्दिव्यालयेऽन्तर्गृहे ।  
उद्यद्दक्षिणवृत्तबाहुविलसच्चङ्खारवामोदिता  
     शेषप्राणिचयस्तदन्यभुजसन्निर्दिष्टपादाम्बुजः ॥ २१ ॥  
  
श्रीमान्वेङ्कटकृष्णनामयदुराड्-भक्तान् निजैकाश्रयान्  
          कुर्वन् सोदरपुत्रमित्रसहितान् सुभ्रातृपुत्रैस्सह ।  
श्रीतोण्डादिमभूभृते शुचिधिये सर्न्दशयन् स्वां तनुं  
          श्रीवैखानसभक्तमुद्खमुनिवर्यात्रिप्रतिष्ठापितः ॥ २२॥  
  
द्वाभ्यामेव न तेभ्य एष यदुराडिष्टैहिकामुष्मिका-  
     भिख्यार्थं प्रददत्स्मिताननविधुर्दोर्भ्यामतीवोज्ज्वलः ।  
श्रीमद्रामसुसात्यकिप्रगुणवत्प्रद्युम्नपुत्रोत्तम-  
     स्वारातिप्रचयानिरुद्धदयितैर्विद्योतते सङ्गतः ॥ २३ ॥  
  
श्रीमन्नृसिंहवरदश्रीरङ्गेशरघूत्तमैः ।  
मूर्त्तिभेदैश्शुभैस्स्वस्य जयत्यर्जुनसारथिः ॥ २४ ॥  
  
सिद्धं जगद्धेतुतया भवन्तं रमापतिं वेदशतैस्सुतर्कैः ।  
सर्वज्ञसाम्राज्यपदेऽभिषिक्तं जानन्ति सन्तो बहुशक्तिमन्तम् ॥ २५ ॥  
  
कारुण्याविष्टचित्तः कमलसमदृशा विश्वलक्ष्म्या समानः  
     तत्तत्कर्मानुरूपप्रकृतविरहितक्लेशविश्वप्रचारः ।  
तत्तत्तत्त्वान्तरात्माप्यकलिततनुभृत्कृत्यतत्कार्यसङ्ग-  
     श्चामोक्षं क्लृप्ततन्त्रः परिणतिसमयेऽपेक्षिते मोक्षदायी ॥ २६ ॥  
  
श्रिवैकुण्ठावस्थितो वासुदेवः  
     श्रिभूनीळाभिश्च शेषासनस्थः ।  
शेषश्वासह्रासवृद्ध्यानुगुण्यात्  
     पात्रं विश्वं भङ्गसृष्ट्योः करोषि ॥ २७ ॥  
  
वक्त्रप्रभापरिणतिस्तवदिव्यदेहः  
     देहोचिताननरुचिर्नु चिराय शङ्का ।  
स्मेरं मुखं प्रणतकर्षकमन्यदङ्गं  
     यत्तच्च तत्समगुणं वद पार्थसूत ॥ २८ ॥  
  
पादाम्बुजातकलितौ मणिनूपुरौ ते  
     मञ्जुप्रणादमुखरौ मकरध्वजस्य ।  
शिष्यप्रशिष्यविषये नियमेन साङ्ग-  
     शृङ्गारनर्मनिगमं परितो ब्रुवाते ॥ २९ ॥  
  
महामेरुर्दर्पात्पदकमलभावं हृदि लगन्  
     अहो नु स्वर्णाङ्गः निजहृदयमप्राप्य बहुशः ।  
पदाम्भोजापीठायितकमलगात्रो रविरुचिः  
     स्फुरत्पद्मे मौळौ वहति पदपद्मं श्रितसुखम् ॥ ३० ॥  
  
परागपरमाणवो यदि पतन्त्यमी वेधसः  
     इतीव किल भीतधीस्सुरपदाचलः पद्मतः ।  
स्वरूपमथ कल्पयन् तव नु विश्वमातुः कृपा  
धराधर सुपांसुळं पदयुगं वहन्मूर्द्धनि   ३१  
त्वत्पादाब्जे ध्वजपविमहाशङ्खचक्रदिरेखाः  
     दृष्टास्सन्तीत्यनघवचसो ये स्तुवन् पादपद्मम् ।  
तद्द्रष्टारौ कमलनयनस्वर्णपाथोजपीठं  
     साक्षाद्ब्रह्मा दनुजविजये क्लृप्तपादाभिषेकः ॥ ३२ ॥  
  
त्वद्दिव्यलावण्यनिधिस्वरूपं कल्याणसंवाहिदृशां जनानाम् ।  
सर्वानुकूलं जलधिर्निरीक्ष्य निन्दत्यहो घोषमिषात्स्वदेहम् ॥ ३३ ॥  
  
तव चरणगतं यत्कर्क्कशत्वं मृदुत्वं  
     युगपदुदयभावात्सङ्गतं लब्धसख्यम् ।  
वनभुवि शकटारौ वार्द्धिकन्याकराब्जे  
     मुनियुवतिदृषत्व चेदने च प्रदृष्टे ॥ ३४ ॥  
  
त्वत्सङ्कल्पादधिकशकनं तावकाङ्गं च तत्त-  
     त्त्वत्तोऽप्युच्चैरखिलविदितं नोच्यते पक्षपातात् ।  
ऊरोर्जातासुरजनमनःकर्षणी चोर्वशी सा  
     पदाम्भोजस्फुरितरजसः पाददृग्धर्मपत्नी ॥ ३५ ॥  
  
पदसरसिजवैभवं हि शक्यं  न खलु बुधैर्निगमैस्त्वयापि वक्तुम् ।  
सरसिजगृहया करेणवा यत्तव वदनेऽर्पितरस्यताप्रभावम् ॥ ३६ ॥  
  
शेषभोगशयनान्मृदुळं किं भाग्यशालिवटपत्रमनर्घम् ।  
यत्र क्लृप्तशयनोऽर्भकवृत्त्या कल्पसेऽस्य जगतोंऽकुरणाय ॥ ३७ ॥  
  
निर्मितेष्वथ जगत्सु च सर्वेषूच्चनीचपरिकर्बुरितेषु ।  
अन्तरात्मविधयाखिलतत्त्वेष्वद्भुताकृतिरमूनि बिभर्षि ॥ ३८ ॥  
  
एकरूपमिव या प्रकृतिर्वा सा विवर्त्तमुपलभ्य दृशा ते ।  
नामरूपकलितं च यथार्हं भूजलेन्द्रियगतीश्च बिभर्ति ॥ ३९ ॥  
  
व्यूहत्रयं व्यूहचतुष्टयं वा किञ्चिन्निमित्तेन करोषि रूपम् ।  
रूपान्तरं वार्जुनसूत हृद्यं यद्विश्वरूपं कुरुपर्षदात्तम् ॥ ४० ॥  
  
विशाले लोकेऽस्मिन्विविधफलजुष्टे नृनिवहे  
     यदीच्छावैगुण्यात्प्रभवति मिथो हिंस्रविधया ।  
तदा तत्रैकस्सन् तदुचितसुखाद्याश्रितमतिः  
     स्वतस्नेहाधिक्याद्व्रणगणविरोपाय भवसि ॥ ४१ ॥  
  
प्रकल्प्य जगदीक्षणं तदनु विश्वसंरक्षणं यथा-  
     विधि ततो लयस्तदनु जीवसञ्जीवनम् ।  
स्वतो निजधिया क्वचित्क्वच परात्मसंवेशनं  
     ततोऽन्यविधया क्वचिद्बहु तनोषि नर्मश्रिया ॥ ४२ ॥  
  
सर्वज्ञभावाद्दयया विसृष्टे जीवात्मवृन्देऽप्यधिकारभाजि ।  
ज्ञात्वाऽऽर्तिहारिप्रमुखप्रवृत्तिं त्वां स्वं स्वतन्त्रं मनुते हि कश्चित् ॥ ४३ ॥  
  
अनुदयास्तमयोऽमृतसागरादमृतदीधितिरेष मुखाभिधः ।  
अनलसेशसुरेशमुखोद्भवप्रभुरथो परिलुप्ततमः कथम् ॥ ४४ ॥  
  
मुखमयपरिपूर्णचन्द्रबिम्बे ग्रहणरुची तव केतुसैंहिकेयौ ।  
असितरुचिभरभ्रुवोर्मिषेण प्रधितधियः किल शङ्कयेति मग्नाः ॥ ४५ ॥  
  
उभयविभूतियोगसमयोचितरत्नमहो  
     ऽङ्कुरलळितेन्द्ररत्ननिलयो निलयो नृदृशाम् ।  
जलनिधिकन्यकाकरधृताम्बुरुहद्वितये  
     नवनवहासकृत्तव किरीटपतीरविरुक् ॥ ४६ ॥  
  
कुण्डलं मुखमण्डनं श्रुतिलम्बितं मणिकल्पितं  
     श्रीमदंससुसङ्गतं निजभाविधूततमोगणम् ।  
नित्यमुक्तसभागतार्थिगणार्थपूरणनिस्तुलं  
     नेह नास्ति च नास्ति चेति समत्ववादिनृघोषितम् ॥ ४७ ॥  
  
स्वातन्त्र्यधैर्यार्जववत्सलत्वपूर्णत्वशूरत्वसमत्वमुख्यान् ।  
संसूचयत्यात्मगुणान् बुधानां त्वज्जानुलग्नायत वृत्तबाहुः ॥ ४८ ॥  
  
प्रच्छायबाहुशाखानां पल्लवोंऽगुळयः किल ।  
अर्थिवाय्वनुगावैरिकमलामर्मकर्त्तनाः ॥ ४९ ॥  
  
कमलोदरसोदरपाणितलं विनताभयसत्रकथाकुतुकम् ।  
सगरात्मजपुण्यनदीप्रभवं कपटाकृतिसूतमहं कलये ॥ ५० ॥  
  
विषयाग्निशिखापरितप्तनृणां  
     विमलामृतसागरकर्मगुणम् ।  
शिखिवाहन तत्पितृवन्द्यपदं  
     कपटाकृतिसूतमहं कलये ॥ ५१ ॥  
  
द्रोणसुतशस्त्रपरितप्ततनुरक्षा-  
     कल्पकधियं सुजनकल्पकमिहस्थम् ।  
देवपतिनन्दनजपारियुतजाता  
     कर्षकधियं कलुषहारिगुणमीडे ॥ ५२ ॥  
  
क्रीडितेन सुखप्रदं परिपीडितासुरनायकं  
     पालितामरनायकं परिपिडितासुरराक्षसम् ।  
वारिराशिसुतायुतं बलवैरिरत्नगिरित्विषं  
     वामनोन्नतधीविहीनमथाश्रये नरसारधिम् ॥ ५३ ॥  
  
करकलितकशं गजेन्द्रवश्यं  
     बलरिपुसोदरभावदत्तचित्तम् ।  
मृदितरिपुगणं शितैश्च शस्त्रैः  
     अनुसवनं हृदये स्मरामि सूतम् ॥ ५४ ॥  
  
अनुगतचिदचिन्नियन्तृभावं  
     स्मृतिगतसर्वजनावनाख्यसत्रम् ।  
विपिनसुमसृजा विभूषितांसं  
     श्रुतिशतनिर्जितसद्गुणं भजेऽहम् ॥ ५५ ॥  
  
जलनिधितनयाकृतात्मदेह-  
     श्रमहरवन्दनमालिकेति सद्भिः ।  
अनुकलकृतशङ्कया तमीडे  
     कलितरुचा वनमालया प्रहृष्टम् ॥ ५६ ॥  
  
मुखकान्तिवारिनिधिसङ्गताविमौ  
     शफराविति स्तिमितदृक्सरोजया ।  
रमया विशालकृपया सदेक्षिते  
     नयने स्मरामि मम तापनुत्तये ॥ ५७ ॥  
  
कलितोर्द्ध्वपुण्ड्रतिलकं मृगीमदैः  
     स्मयमानचन्द्रवदनं जितश्रमम् ।  
कमलाक्षिपातसुभगं रसावहं  
     तपनीयवस्त्रधरमाश्रये सदा ॥ ५८ ॥  
  
अळिकुलदळनार्हकुन्तळाढ्यं  
     विमलदृशामळिकाक्षरप्रणाशम् ।  
अळिकवचनदूरसत्कटाक्षादृत-  
     विबुधं प्रणमामि पार्थसूतम् ॥ ५९ ॥  
  
मुखकान्तिनाम्नि जलधौ सुखावहे  
     स्मितमौक्तिकाधरसुविद्रुमं नवम् ।  
वरनासिकाव्रततिनाळभास्वर-  
     द्विकपद्मधीकरदृशं श्रये हरेः ॥ ६० ॥  
  
उदराण्डजातगणनार्पिता अथो  
     रदना अतीव धवळाश्शुभावहाः ।  
रुचिरप्रभाविजितकुड्मलश्रियः  
     स्मृतिसङ्गता नरसखस्य मे श्रियै ॥ ६१ ॥  
  
पद्मामुखेन्दुकृतसङ्गवळर्क्षभावौ  
     तद्भावसङ्गविशदीकृतसुन्दराङ्गौ ।  
पार्श्वस्थद्रष्टृजनदृष्टनिजात्मबिम्बौ  
     वन्दे हरेस्तुलितशैलतटौ कपोलौ ॥ ६२ ॥  
  
उदारकृतवीक्षणं विनतशोकनिर्वापणं  
     विदर्भतनयाञ्चितं विविधतापसंशोषणम् ।  
विशालधवळप्रभाश्रयवशाच्च निघ्नं नृणां  
     पृथासुतरथाश्रयप्रभुनिरीक्षणं प्रार्थये ॥ ६३ ॥  
  
यत्पातलेशात्किल कौरवाणां  
     वृन्दं कथाशेषितमेव दृष्टम् ।  
किमत्र चित्रं मम जन्महेतु  
     मर्मद्रुतं नश्यति तत्प्रपातात् ॥ ६४ ॥  
  
अहो जनानां व्यसनाभिमुख्यं  
     तद्दृष्टिपातादतिवर्तमानाः ।  
आब्रह्मसृष्टेरनुवर्तमान-  
     संसारकूपे यदमी पतन्ति ॥ ६५ ॥  
  
यदा पार्त्थसूत प्रभातारुणाब्ज  
     प्रभातुल्यदृग्लेशधूतात्मतापः ।  
अभूवं प्रभातप्रभः काळरात्रिः  
     कथं मां तु कुर्याद्भवाख्या क्षितीन्दो ॥ ६६ ॥  
  
हरिनयनसुधाप्रवाहपूतः  
     स्मितमयचन्द्रिकयास्य धूततापः ।  
तदनघ महिमाऽऽत्मदृग्जितोऽहं  
     हृदि कलये किमु भीतिमात्मनाथ ॥ ६७ ॥  
  
करकलितकशे सशङ्खचक्रे  
     जलधिसुता विलसद्भुजान्तराळे ।  
त्वयि विलसति सर्वदे सुन्दरं ते  
     ननु रचिताञ्जलिरन्यतः कुतस्स्याम् ॥ ६८ ॥  
  
जलनिधितनयादोर्वल्लिपुष्पौघशङ्का  
     प्रसृमररुचिरेखा कङ्कणोल्लासिकण्ठः ।  
मृगमदकलुषोऽयं लोककालुष्यहन्ता  
     कलयतु कुशलं नः कोऽपि कारुण्यराशिः ॥ ६९ ॥  
  
उदारभुजलोचनं सकलरक्षणे लोलुपं  
     श्रिया च निजशोभया गलितसुन्दराङ्गं हरिम् ।  
प्रकृष्टवनमालया जलधिसाररत्नश्रिया  
     सुकर्बुरितविग्रहं नरसखं हृदा संश्रये ॥ ७० ॥  
  
पारिजातमिव नन्दनश्रियं  
     नन्दगोपमिव गोविशोभितम् ।  
देवराजमिव वज्रसङ्गतं  
     पार्थसारथिमुपाश्रये हरिम् ॥ ७१ ॥  
  
चिदचिदवनदीक्षं चेतना पद्मिनीनां  
     सदयविनतवीक्षं विस्मिताशेषदृष्टम् ।  
जलधितुलितदेहं जानुलग्नात्मबाहुं  
     नररथनिलयं त्वां वीक्ष्य हृष्टो भवामि ॥ ७२ ॥  
  
काशसुमकाशतनुमात्मपतिमीशा-  
     वास्यमुखवेदशिखरेडितगुणाब्धिम् ।  
अब्धितनयानयननिघ्ननिजविश्वा-  
     धीश्वरनियन्त्रणधियं हरिमुपासे ॥ ७३ ॥  
  
सम्भाषमाणमिव जङ्गमपारिजातं  
     स्मेरायुधप्रसवजालविभूषिताङ्गम् ।  
नित्यं श्रिया वसुधया च निषेव्यमाणं  
     श्रीपार्थसारथितनुं मनवै मुकुन्दम् ॥ ७४ ॥  
  
आचार्यैरेव मुक्तो मयि च कृतदयैः सास्त्रदीपैकदोर्भिः  
     योऽयं देवोऽखिलेशः जलनिधिसुतया सार्द्धमाविष्कृतात्मा ।  
तत्पादाम्भोजयुग्मं कलय शरणमित्यत्र मा गा विषादं  
     कुर्वाणस्सत्यमेतत्त्वहमुपकलिता शेषकार्यप्रहृष्टः ॥ ७५ ॥  
  
अष्ठवर्णरथारूढं प्रथमाक्षरबोधितम् ।  
तृतीयो वा गतोऽस्म्यद्धा तच्छेषत्वं स्वतस्थितम् ॥ ७६ ॥  
  
तान्तोऽहं मानमुत्सृज्य धारकं पोषकं श्रिया ।  
भोग्यं त्वदात्मसुगुरुद्ध्यानपूर्वं स्मराम्यहम् ॥ ७७ ॥  
  
सर्वावस्था सलक्ष्मीकपार्थसूतदृशेक्षितः ।  
निर्भयस्सर्वभावेन शरणं यामि तादृशम् ॥ ७८ ॥  
  
तप्तस्वर्णसवर्णपार्थरथगं वीक्षाभिवृद्धाखिलं  
     लोकाधीश्वरकाङ्क्षितात्मवचनं वाचो विदूराध्वगम् ।  
गोपालावळिकीर्त्त्यमानविपदुत्तारादिवृत्तामृतं  
     भिष्मादिस्तुतिहृष्टमानसममुं सम्भावये मानसे ॥ ७९ ॥  
  
कलिकल्कभग्नकविमानसाम्बुज-  
     स्पृहणीयकान्तिभर एष भास्करः ।  
जयति प्रसिद्धविभवस्त्रयीगणे-  
     ष्वथ पुण्डरीकनयनस्सतां गतिः ॥ ८० ॥  
  
पिता च माता च शरीरदाता  
     पोष्टा गुरुर्ज्ञानसुधाप्रदाता ।  
स्त्रीप्रायमज्जीवनरोत्तमैक-  
     संयोजिता पार्थरथप्रणेता ॥ ८१ ॥  
  
शङ्खचक्रलळितो भुजदण्डः  
     भीतिहृन्नतदृशां द्युसदां वा ।  
शत्रुवारिनिधिमन्थनजन्मा-  
     राति पद्मनिलया सुखसक्तः ॥ ८२ ॥  
  
पार्थवृन्दपरिदर्शितसारं  
     सारभूतवचनं निगमानाम् ।  
भाग्यसारमिव साधुजनानां  
     आश्रये प्रणयसूचितभावम् ॥ ८३ ॥  
  
सौन्दर्यसारमिव दर्पविहीनमग्र्यं  
     चक्षुष्मतां हृदयकर्षकमात्ततोत्रम् ।  
वैरप्रसक्तिरहिताखिलभोगभोग्यं  
     आत्मेश्वरं हृदयतापहरं स्मरामि ॥ ८४ ॥  
  
भूभाग्यलब्धसुखजङ्गमपारिजातं  
     स्मेरप्रसूनसुभगं फलभूतरूपम् ।  
शाखोपशाखपरिजुष्टमिवात्मदोर्भिः  
     प्रच्छायतापशमनं नरसूतमीडे ॥ ८५ ॥  
  
वात्सल्यवरान्निधिरद्भुतोऽसौ  
     दोर्भिस्तरङ्गैरभितः प्रजुष्टः ।  
लक्ष्मीसमेतः कमनीयरूपः  
     कान्ताळकः कम्बुगळोऽस्तु भूत्यै ॥ ८६ ॥  
  
विशालहृदयोदयोल्लसितभावलक्ष्म्योज्ज्वलः  
     द्विषत्कुलविमर्दनोचितसभूषदोर्म्मण्डलः ।  
विनापि विनतिं बुधे सुकलितात्मभावः प्रभुः  
     ममाहितविमर्दने भवतु दीप्तपञ्चायुधः ॥ ८७ ॥  
  
सिन्दूररूषितमिवोन्नतहस्तिमल्लं  
     मल्लेशदन्तपतनार्हकरप्रहारम् ।  
हारावळिप्रकृतदोर्युगमद्ध्यशोभं  
     रत्नत्विषावलितमात्मपतिं नमामि ॥ ८८ ॥  
  
मुखभवकलितप्रकर्षवेद-  
     प्रकटितवैभवयज्ञपूजितात्मा ।  
विधिहयमखक्लृप्त सद्वपाळि-  
     प्रकृतकशाधरबन्धुरोऽस्तु मह्यम् ॥ ८९॥  
  
दर्शय दर्शय चारुमुखं ते पाटय पाटय पापमपारम् ।  
नन्दय नन्दय पादनतं मां केशव केशव कारणसूत ॥ ९० ॥  
  
सुन्दरकरिकरपीवरसक्थिः मन्दरगिरिरिव जङ्गमयुक्तः ।  
नाभिजपद्मजकल्पितविश्वं पालय पालय कारणसूत ॥ ९१ ॥  
  
पाहि पाहि भवपीडितविश्वं कोमळाङ्ग कुसुमैर्वनजातैः ।  
विश्वरक्षणसुदीर्घमखेस्थं पद्मया विलसिताननमीडे ॥ ९२ ॥  
  
यदुनाथ मुदब्धीन्दो त्वदङ्गममृतश्च्युति ।  
ममातिमुग्धहृदयमितश्चेतश्च कर्षति ॥ ९३ ॥  
  
स्वकान्त्या निर्दोषं निरुदयविबाधञ्च सुसुखं  
     प्रकुर्वन् विश्वं त्वं विमललळिताम्भोजनयन ।  
सुधासारस्तोमप्रकलनमहामेघलळितः  
     विना क्षोणीसङ्गं विनतहृदये वर्षसि सुधाम् ॥ ९४ ॥  
  
अहो ममेदं हृदयं विमुग्धं  
     नादेन जुष्टं जलधिं च पश्यन् ।  
इतस्तव स्तावकबोद्ध्यमानं  
     समङ्गळद्ध्वानमवैति नाथम् ॥ ९५ ॥  
  
लावण्यवापी तव देहकान्तिः  
     नर्म्मोचिता सागरसम्भवायाः ।  
नाभिस्थिताम्भोरुहयोगरम्या  
     वेलाप्युदारा भुजदण्डरूपा ॥ ९६ ॥  
  
त्वदुदरनिलयं किलाण्डजातं  
     विबुधगणा अवलोकयन्ति नूनम् ।  
यदि तव हि तनुस्स्वयम्प्रकाशा  
     परिणतमेव हि सत्त्वचित्तभाग्यैः ॥ ९७ ॥  
  
पदनखपरिमृष्टचन्द्ररेखा  
     सुहृदयगा वृजिने तमोगुणेऽस्मिन् ।  
कलितबहुलया ततोऽपुनर्जं  
     बहुविलसत्यपुनर्भवाय मह्यम् ॥ ९८ ॥  
  
त्वत्पादाम्बुजरेखया परिणतः छत्रारविन्दद्ध्वजै-  
     र्युक्तः केतुरकैतवाऽवनधियं संसूचयत्यद्भुतः ।  
यद्धत्ते मनुजोऽस्य कैतवधिया  नम्रे स्वमूर्ध्नि स्वयं  
     सप्राप्तः परमप्रसादमसुरप्रद्वेषि विष्णोः शुभम् ॥ ९९ ॥  
  
सस्नेहं नयनं प्रवाळसुभगः यश्चाधरः श्रिपतेः  
     कण्ठश्श्रीकरकङ्कणाङ्कलळितः भावः प्रसादोज्ज्वलः ।  
वृत्तास्ते च भुजाः पुरन्दरतरोश्शाखोज्ज्वलाः प्रांशवः  
     तन्मद्ध्ये सदये क्षणा हरिसखी सर्वं जगन्मङ्गळम् ॥ १०० ॥  
  
शिखिपिञ्चवेल्लितसुगन्धिकुन्तळं  
     कमलायताक्षमपमृत्युनाशकम् ।  
अमृतद्रवश्च्युतिकटाक्षवीक्षणं  
     हरिमाश्रये विजयसारधिं प्रभुम् ॥ १०१ ॥  
  
स्फुरदिन्द्रनीलसुभगत्विषं हरिं  
     युवतीकटाक्षविशिखावमर्दितम् ।  
प्रभुताश्रयोचितविशाललोचनं  
     कमलाकटाक्षहततत्त्वसम्प्लवम् ॥ १०२ ॥  
  
प्लवगर्षभानुगुणशीलसागरं  
     श्रितरासमण्डलधियं स्मिताननम् ।  
भुजगेन्द्रमूर्ध्नि कृतपादमद्भुतं  
     भवसागरप्लवपदाम्बुजं श्रये ॥ १०३ ॥  
  
भज हृदयसुन्दराङ्गं यदुपतिभावं गतं स्वसौशिल्यात् ।  
व्रजयुवति नेत्रनिघ्नं निघ्नं तद्वस्त्रसंहतौ श्यामम् ॥ १०४ ॥  
  
शिखिपिञ्छसारकृतनीलकुन्तळं  
     कृतयोगनित्यपरिदृष्टविग्रहम् ।  
निगमावतंसरमणीयभूषणं  
     तरुणीवशं कमपि बालमाश्रये ॥ १०५ ॥  
  
स्फुरदिन्द्रनीलसुभगाङ्गमेदुरं  
     दुरवग्रहग्रहविशेषमोचकम् ।  
मुरळीनिनादजितयोगियौवतं  
     कलये शिशुं कमपि पूतनारिपुम् ॥ १०६ ॥  
  
पूतनाजितडिम्भविग्रहवक्त्रपीततदात्मकं  
     खञ्जरीटजितात्मलोचनपद्मया सुभगाकृतिम् ।  
आकृतित्रययुक्तवारिधिसम्भवा लुळिताङ्घ्रिकं  
     वारिरशिनिभाङ्गकान्तिमहं भजेऽर्जुनसारथिम् ॥ १०७ ॥  
  
पीताम्बरं वरभुजार्गळयोगरम्यं  
     श्वासानुयायिनिगमं निगमान्तवेद्यम् ।  
वेद्याखिलाकृतिकृतिं गजराजलीलं  
     लीलार्थविश्वरचनं कलये हृदिस्थम् ॥ १०८ ॥  
  
अतिविशालभुजान्तरशोभितं  
     व्रजकृशोदरिभावहिताशयम् ।  
कमलसोदरपाणितलं हरिं  
     हृदि करोमि तमालवनप्रभम् ॥ १०९ ॥  
  
कुटिलाळकपाळिविशोभिमुखं  
     श्रमहारिदृशां सुदृशां च फलम् ।  
कलयेऽनुकलं कमलानिलयं  
     विजयाजिरथस्पृहयाळुधियम् ॥ ११० ॥  
  
सन्दृष्टं प्रङ्मुखस्थित्या पद्मवद्विश्वतोमुखम् ।  
रुक्मिण्यादर्शदृष्टाङ्गं आश्रये सूतविग्रहम् ॥ १११ ॥  
  
रुक्मिणीसहितं पार्थसूतं दृष्ट्वा स्वकैर्वृतम् ।  
लक्षितः प्रणवार्थस्त्वां त्वदात्मपरिदर्शितः ॥ ११२ ॥  
  
अथवा दर्शितोऽप्यर्थः नारायणपदानुगः ।  
सर्वेषामाश्रयो यस्त्वं चेतनानां शुभात्मनाम् ॥ ११३ ॥  
  
अन्योऽपि संस्मृतो ह्यर्थः दर्शनात्पार्थसूतते ।  
नमसश्शब्द रत्नस्य यस्त्वं गतिरथात्मनां ॥ ११४ ॥  
  
परस्परादर्शनिजाङ्गहृद्यौ  
     हृद्याळकोल्लासि मुखेन्दुबिम्बौ ।  
बिम्बात्मना दृष्टजनौ निजाङ्गे  
     भैमीव्रजेशौ समुपाश्रयेऽहम् ॥ ११५ ॥  
  
संश्लेषोत्कर्षसिद्धौ नरहितनिजरूपाश्रयावेकतत्त्वौ  
     किंवेत्यालोलधीभिर्विमृदितलळितोत्कृष्टतत्त्वानुभावौ ।  
भावातीतात्मभावावपि जनहितया लोकवासैकमत्या  
     क्लृप्तार्च्चाविग्रहौ तौ जनहितकलनौ रुक्मणी पार्थसूतौ ॥ ११६ ॥  
  
सौन्दर्यस्यैकराशी विदितसमगुणौ बिम्बभूताविवेमौ  
     नाथौ भूतिद्वयस्याप्यखिलमखपरौ दर्शितान्योन्यसाम्यौ ।  
श्रीमन्तौ कीर्त्तिमन्तौ क्वचन च विधयाऽदृष्टवैगुण्यभावौ  
     भावौ सर्वश्रुतीनां कथमिव घटते तद्गुणालापनादौ ॥ ११७ ॥  
  
आदौ तौ सृष्टिभवावखिलसमयसंसक्तदेहौ विनैकं  
     दातुं वासं ग्रहीतुं नयनयुगमिवाक्लृप्त पार्थक्यकार्यौ ।  
श्रीलक्ष्मीनयकौ च प्रधितकरुणया व्याजतः किञ्चिदेतौ  
     अस्माकं भाग्याराशी जनदृशि च पृथग्भावमाप्तौ श्रयेऽहम् ॥ ११८ ॥  
  
उन्नतांसपरिलम्बिकुण्डलौ कुण्डलोपमितसूर्यमण्डलौ ।  
मण्डलाधिपतिवृन्दवन्दितौ रुक्मणीविजयसारथी भजे ॥ ११९ ॥  
  
शृङ्गारशान्तिरसवारिनिधी उभौ किं  
     किं वा नृशोकदहनाचिरदीप्तमेघौ ।  
किं वार्धिकाङ्क्षितसदर्थितदेवरत्ने  
     चित्ते करोमि तरुणीमणिपार्थसूतौ ॥ १२० ॥  
  
अब्जनाभो हरिः स्वर्णकान्ती रमा  
     सङ्गतौ प्राणिनां प्राणदानप्रियौ ।  
पद्मनेत्रश्रियौ चारुमन्दस्मितौ  
संश्रये रुक्मणी पार्थसूतावुभौ ॥ १२१ ॥  
  
निजाङ्गलावण्यगतात्मलोकौ  
परस्पराङ्गप्रतिबिम्बिताङ्गौ ।  
हंसाविमौ हृद्यगुणौ सुरूपौ  
वन्दे रमापार्थरथाश्रयौ तौ ॥ १२२ ॥  
  
निजरुचिपरिमृष्टहृत्तमस्कौ  
विमलरुचिस्मितशोभि गण्डभागौ ।  
कुसुमित सुभगावशुत्तमाला-  
विवजलधिप्रभवा नरैकसूतौ ॥ १२३ ॥  
  
अहो नु सम्प्रार्थयते गुणज्ञौ  
अयं हि दासः प्रणयाम्बुराशी ।  
किमस्ति वा त्वत्तनु दृष्टिमृष्टं  
मत्पातकं वां पदपद्मचूडः ॥ १२४ ॥  
  
सतां नियोगं शिरसा प्रगृह्य  
निजात्मसाफल्यगुणं च वीक्ष्य ।  
तत्कालहर्षं हृदि चिन्तयित्वा  
यथा स्वधीशक्तिकृतेह माला ॥ १२५ ॥  
  
वामर्पिताहं कृतिमूढचित्त-  
     कृतापि युष्मद्गुणसम्प्रयोगात् ।  
आमोद भारावहलब्धवर्णा  
     जीयाच्चिरं वां च मुदे कवीनाम् ॥ १२६ ॥  
  
लक्ष्मिनृसिंहादि शठारियोगि  
     समर्पितो वां पदपङ्कजाय ।  
त्वद्दासक्लृप्तेति च पश्यतं तां  
     सत्सूक्तिमाला युवयोर्म्मुदेऽस्तु ॥ १२७ ॥  
  
श्रीमते श्रीवण्शठकोप श्रीलक्ष्मीनरसिंह-  
     शठकोपयतीन्द्रमहादेशिकाय नमः ।  
श्रीमते श्रीवण्शठकोप श्रीरङ्गशठकोप-  
     यतीन्द्रमहादेशिकाय नमः ॥  
  
अतिसरळपदप्रसूनगुम्भे  
     हरिपदपद्ममधुद्रवे स्पृहा वा ।  
रसिकबुधगणाग्रगा भुविस्थाः  
     नरवरसूतनुतिं प्रपश्यतैनाम् ॥ १२८॥  
  
॥ शुभं भवतु ॥  
  
 End of Part 1   
द्वितीयो भागः ।  
श्रीगणेशाय नमः ।  
             श्रीः  
नमश्श्रियैजगन्मातः तुभ्यं सर्वनमस्कृते ।  
स्त्रीरत्नेन त्वया विष्णुर्दोर्मध्यं नित्यभास्वरम् ॥ १॥  
  
त्वया विना न च हरिः न च त्वं हरिणा विना ।  
न युवाभ्यां विनाहं नो युवामपि मया विना ॥ २॥  
  
जगत्पतिस्स भगवान् मातस्त्वं हरिवल्लभा ।  
नित्यदास्योऽहमिति च प्रणवप्रतिपादिताः ॥ ३॥  
  
प्रणवमयरथेऽग्रतस्सविष्णु-  
     र्हरिसखिमध्यगता सुमध्यमा त्वम् ।  
अहमपि युवयोरधीनवृत्तिः  
     चरमपदस्थित एष रक्ष्य एव ॥ ४॥  
  
केचिद्वदन्ति रथिनं हरिमेव मुख्यं  
     अन्ये तु नित्यकृतदास्यममुञ्च जीवम् ।  
आद्यन्ततस्स्थितिमतोरनुकूलधीर्य-  
     त्तां त्वां च सूक्ष्ममतयः प्रवदन्ति मुख्याम् ॥ ५॥  
  
यश्फ(?)न्दो वृषभस्त्रिपादकलितस्तद्वक्त्रगोऽयं हरिः  
     तन्मध्ये भवती ततः कृतपदः जीवश्च दास्योचितः ।  
जीवे क्लृप्तदयाभरा च भवती त्वद्दृक्प्रसन्नो हरिः  
     युष्मद्दास्यकृतोद्यमान्नतजनानूरिकरोति प्रभुः ॥ ६॥  
  
अतिचिरसहवासयोगभूम्ना  
     पदविनतं न च हातुमत्र युक्तम् ।  
तव तु सुकरुणार्द्रदृङ्महिम्ना  
     हतवृजिनं शरणोक्तिसादरं माम् ॥ ७॥  
  
प्रतापपरिपाटिभिः विमतदण्डनैर्भीकरं  
     समीक्ष्य पतिमीदृशं हरिसखिस्स्वपादाम्बुजे ।  
विशेषविनतं नरं मृदितकिल्बिषं वीक्षणात्  
     पतिं नयसि सान्त्वनोज्झितरुषं सतां रक्षकम् ॥ ८॥  
  
जगतामनुकूलदृग्विलासै-  
     स्तमसां हन्तृभिरार्ततापहृद्भिः ।  
जननेत्रचकोरपारणार्हैः  
     स शुभं यच्च करोषि विश्वमेतत् ॥ ९॥  
  
पराङ्मुखानथपरमार्थदूरगान्  
     सुधासखिप्रणतिविदूरगानपि ।  
जनान् धिया जगदनुकूलया च सा-  
     प्युदकवागमृतरसेन सिञ्चसि ॥ १०॥  
  
परत्वेन परामृश्य पतिं च जगदीश्वरम् ।  
भीतानां प्रणतानां च वाक्यं श्रुतिपुटेऽकरोः ॥ ११॥  
  
यथा स सेव्यते विष्णुः कल्याणगुणसागरः ।  
तथा त्वमपि कल्याणि कल्याणावहसद्गुणा ॥ १२  ॥  
  
यच्चक्षुर्विषयं गताथ भवती सन्तीर्णदुःखाम्बुधिः  
     मर्त्योऽयं यदि दिव्यदृष्टिपदवीक्लृप्तानुषङ्गस्तव ।  
सोऽयं धूतपराभवः परिगताशेषार्थलाभः प्रभुः  
     सूच्चैश्छत्रसुचामराञ्चितकरैराप्तैश्च संसेव्यते ॥ १३ ॥  
  
हरिदोर्मध्यगा या त्त्वमतिदीनान् श्रितान्नरान् ।  
वीक्षणात्तुल्यविभवान् करोष्यमृतसोदरि ॥ १४॥  
  
यत्र दृष्टिर्निधिस्तत्र गजाश्वरथसम्भृतः ।  
पुत्रपौत्राभिवृद्धिश्च तव चित्तप्रहर्षकृत् ॥ १५॥  
  
सा त्वं सुधाब्धिशितांशुपद्मविष्णुभुजान्तरात्  
आनन्दनिलये भासि पार्थसारथिना सह ॥ १६॥  
  
श्रीरस्तुः ॥  
  
 End of Part  2   
तृतीयो भागः  
श्रीगणेशाय नमः ।  
             श्रीयै नमः ।  
श्रीमते श्रीमच्छठकोपश्रीलक्ष्मीनरसिंहशठकोपयतीन्द्रमहादेशिकाय नमः ।  
लक्ष्मीनृसिंहमखिलावनबद्धदीक्षं  
     तद्धर्मनित्यनिरतां दयितां च तस्य ।  
तत्पादपद्मयुगसक्तनिजात्महंसान्  
     तद्धर्मरक्षणपरान् कलये सदाहम् ॥ १॥  
  
श्रीरङ्गनाथपदमद्भुतदानवृत्त-  
     भावान्वितं विबुधसङ्घसमाश्रितं च ।  
सर्वत्र दृष्टबहुधर्मधियं स्वभक्तैः  
     दृष्टात्मवैभवममुं यतिवर्यमीडे ॥ २ ॥  
  
श्रीविष्णुपादपरिसञ्चरदक्षशीलं  
     नित्यं नरार्पितमहोपनिषत्सुसारम् ।  
सारात्महृद्यवचनं वचनातिदूरं  
     कृष्णं श्रये सुकलितामृतमेघवृत्तिम् ॥ ३॥  
  
लक्ष्मीनृसिंहशठजित्करुणाम्बुराशिं  
     निम्नोन्नतक्रमविवर्जितमद्वितीयम् ।  
निर्धूततापमवनीतलदेवताना-  
     मुज्जीवनप्रदममुं रमणीयभावम् ॥ ४॥  
  
पद्मानुबन्धसुखगन्धवहं सदैव  
     स्वान्तर्गताखिलसुसद्गणरम्यमूर्तिम् ।  
सच्छङ्खचक्रविलसच्छुभहेतुभूतं  
     निर्द्धूतसन्नतभवं भवि भाग्यराशिम् ॥ ५॥  
  
मत्स्यादिकूर्मकिटिसुन्दरसिंहखर्व-  
     नित्यार्पिताशयमवर्जितरामभावम् ।  
कृष्णं त्वचिच्चकलने क्वचिदच्छभाव-  
     मश्वाधिरोहपटुपोषणतत्पराशम् ॥ ६॥  
  
नारायणैकनिलयं स्ववशामरौघं  
     सद्धर्मवर्द्धनपरं परभागजुष्टम् ।  
गम्भीरभावसुभगं स्मृतिशुद्धिदायि  
     सद्धर्मकृद्धरणिदेवगणैरमुक्तम् ॥ ७॥  
  
हंसाळिजुष्टमविवर्जितसेतुधर्मं  
     तं कञ्चन क्रमकरावळिशोभमानम् ।  
निर्द्धूतकल्मषगणं निजसेविनाञ्च  
     सत्वैकसंश्रयमनुन्धितनैजसारम् ॥ ८॥  
  
अकलितपरभङ्गं स्वाश्रितेऽदत्तभङ्गं  
     विनतजनसमाजेऽदृष्टकालुष्यलेशम् ।  
गुरुमिह समभावं ग्रीष्मकालेऽपिवर्षा-  
     स्वमलरससमेतं योगिनाथं नमामि ॥ ९॥  
  
नित्यं च हंसध्वनिरागयुक्तं  
     सङ्गीतरत्नाकरवद्गभीरम् ।  
वादेषु सम्मोहनवत्सुयुक्तिं  
     कल्याण्यनुल्लङ्घितगोविलासम् ॥ १०॥  
  
सदैव पुन्नागवराळिजुष्टं  
     श्रीरागयुक्तं महितं रसज्ञैः ।  
यथोचिते काल उपास्यमानं  
     भक्तैस्स्वपादार्पितसर्वभावैः ॥ ११॥  
  
स्वपदविनतहंसं शोभितास्यं सुवाण्या  
     शुचिबहुमुखरम्यं वेदवेदार्थदक्षम् ।  
विधिमिव सुखसत्यं काङ्क्षितं योगिवृन्दैः  
     अविरळितपदं तं मर्त्यसिंहादिपुंसः ॥ १२॥  
  
विस्तीर्णश्रुतिरोचिषा परिगतं लोकांश्च कारुण्यतः  
     निक्षिप्याखिलचक्षुषां सुखकरे कण्ठे पवित्राञ्चिते ।  
तत्तत्कृत्यवशात्फलप्रदमतिं नीचोच्चभावं विना  
     श्रीलक्ष्मीनरसिंहकारिजयतिं विद्योदितं धातृवत् ॥ १३॥  
  
विनतसुजनवृन्दप्रीतिविस्फारिताक्षं  
     बहुगुणरमणीयं लोकरक्षावतीर्णम् ।  
द्विरसनकृतपादं गुप्तगोसम्पदं वा  
     करकलितमहागोवर्धनं नाथमीडे ॥ १४॥  
  
दत्ताम्बरं नतजनेषु निजेच्छयैव  
     धर्मादरं पिहितवन्द्यपरत्वभावम् ।  
सुभ्रूलताग्रकलितोत्कनरप्रदृष्टिं  
     गीतार्यवद्यतिमवैमि विराजमानम् ॥ १५॥  
  
दृष्टे मुखेऽस्यलळिते श्रितविष्णुपादे  
     तादृग्विधौ क्व च तिरोहितवृत्तभावे ।  
काले सुवृत्तवति वा सुकळङ्कयुक्ते  
     कस्सत्पतावपि मतिं न जहाति धीरः ॥ १६॥  
  
या वै शिखा यतिवरस्य निजानुरूपा  
     कौटिल्यलेशरहिता प्रविभात्यनल्पा ।  
यद्वा शिखी स च तया क्व च साधुवृन्दाः  
     धाम्ना शिखीति गदितुं किल सम्प्रवृत्ताः ॥ १७॥  
  
मूर्ध्नापि सद्वृत्तमयो यतीशः  
     यदेनमाहुर्भुवि भूसुराणाम् ।  
मूर्धानमप्यन्त्यशरीरभाजां  
     मूर्द्धन्यपादाम्बुज एष योगी ॥ १८॥  
  
अद्वैतगन्धानवधूय शीघ्रं  
     स्वाधीनवेदान्तसुरद्रुगन्धः ।  
भोग्योयदस्याशु जितात्मशत्रोः  
     नासातिदीर्घा सफला यतीन्दोः ॥ १९॥  
  
अनुदितरवियोगमन्त्रजापः  
     यतिनृपतिः किल मूकभावपद्मे ।  
उषसि नियतधीर्यतो महान्स्यात्  
     मुखकमलं फलवद्रसज्ञयाढ्यम् ॥ २०॥  
  
यावतीह वसुधा सुविशाला  
     तावती खलु नृसिंहविभूतिः ।  
तावदस्य हृदयं सुविशालं  
     सर्वरक्षणचणं सुविभाति ॥ २१॥  
  
यदस्य वाक्यादधरीकृतास्ते  
     प्रच्छन्नबौद्धाऽसकृद्धरण्याम् ।  
ततो धरो नाम रदच्छदोऽस्य  
     तद्योगभूम्ना किल वाग्जयोऽयम् ॥ २२॥  
  
अथवास्य धरापि नो समा  
     भवती वोचितदानकर्मणि ।  
विनिवेदयितुं पराजितान्  
     अधरो भाति मुखे यतीशितुः ॥ २३॥  
  
गर्भेकुर्वन् गोप्तुकामो नतौघं  
     यस्माद्योगी भाति कारुण्यचित्तः ।  
तस्मात्पीनो भाति वास्योदरोऽयं  
     अन्तस्थानां क्लृप्तपङ्क्तिस्त्रिवळ्या ॥ २४॥  
  
पार्श्वे वसन्तो वसुधाधिपेन्द्राः  
     समानचित्ता विषमातिदूराः ।  
तेषां प्रदृष्ट्यानुनिषेवितत्वात्  
     प्रमृष्टपार्श्वो यतिनाथचन्द्रः ॥ २५॥  
  
पीताम्बरो हरिश्श्रीमान् हली कृष्णाम्बरः पुनः ।  
रक्ताम्बरो नरहरिः तस्माद्रक्ताम्बरो यतिः ॥ २६॥  
  
परिवृत्तबाहुसुखलग्नजानुकः  
     यतिनाथ एष सततं शुभावहः ।  
विनिवार्य भीतिमवनीतलौकसां  
     शरणं शरण्यगुणलक्षितो यतिः ॥ २७॥  
  
भद्रासने जाग्रति योगिनाथे  
     समुन्नते स्वात्मगुणैश्च शश्वत् ।  
ततश्च संलब्धफलौ तदूरू  
     तत्रोचितौ पीवरतामुपात्तौ ॥ २८॥  
  
कश्चित् स्वार्थं याति पन्थानमात्मा  
     लोकार्थोऽसौ भाति वेदाद्ध्वनी नः ।  
छेत्ता येषां संसृतेर्वाग्विलासैः  
     तेषां नॄणां सौख्यसम्पत्प्रदाता ॥ २९॥  
  
अष्टोत्तरे शतपदे कृतसन्निधान-  
     लोकेशदिव्यसुपवित्रधृतिक्षमां सः ।  
यज्ञोपवीतविलसद्रमणीयवक्षः  
     सुश्राव्यनादमहितो बहुरक्तकण्ठः ॥ ३०॥  
  
वृत्तबाहुविलसत्त्रयदण्डः  
     प्राप्तनम्रबुधपापनिबर्हः ।  
सेऽवितो न यदि योगिवरिष्ठः  
     का गतिर्भवजिगीषुजनानाम् ॥ ३१॥  
  
ब्रह्मसूत्रहृदयो यतिराजः  
     व्यासपाद इव विष्णुपदस्थः ।  
भूसुरेशकुलवृद्धिकरोऽसौ  
     संश्रितेष्टबहुवृद्धिकरस्स्यात् ॥ ३२॥  
  
बाहुना सुकलितत्रयदण्डः  
     योगिनां परिवृढः करुणाब्धिः ।  
यूयमेवमखिलावनदक्षं  
     हृत्सु मां कलयतेति गिरन्नु ॥ ३३॥  
  
पादङ्गुळीयनखनूतनचन्द्रलोखा  
     सेवापरा यदि नरा विबुधा भवेयुः ।  
तेषां मनांसि सुनिरस्ततमांसि लोके  
     नैव क्वचित् पुनरमीषु तमोविकाराः ॥ ३४॥  
  
चरणाविह शङ्खचक्ररेखो-  
     ल्लसितौ श्लक्ष्णतमौ बुधैर्धृतौ यौ ।  
भवसागरमग्नमर्त्यपोतौ  
     यतिभूभृन्महितस्य संश्रयेऽहम् ॥ ३५॥  
  
सामुद्रिके वा यदि वा बुभुत्सा  
     यतेः पदाब्जं तु निरीक्ष्य सम्यक् ।  
यथाविधानं ननु लक्षणानि  
     स्वया धिया कल्पयत प्रभुद्धाः ॥ ३६॥  
  
सद्धर्मशास्त्रे यदि वाऽन्यशास्त्रे  
     नित्याह्निके वा हरियागकृत्ये ।  
अदो यतीन्दोः परिपश्यतात्र  
     कृतं यदेते न हि शासनं वः ॥ ३७॥  
  
अन्यत्र वा यत्र हि संशयस्स्यात्  
     भक्त्या समुद्वीक्ष्य यतीन्द्रधर्मम् ।  
निश्चित्य तन्निर्णयमेव सत्यं  
     जानीत धर्मं च तमेव यूयम् ॥ ३८॥  
  
श्रीरङ्गवासरसिकं सुगुणाम्बुराशिं  
     प्रातः स्फुरत्सुरभिदर्शनहर्षयुक्तम् ।  
श्लाघ्यैर्नवैश्च सुमनोभिरजस्य युक्तं  
     श्रीशं च तत्समगुणं यतिनाथमीडे ॥ ३९॥  
  
गतभयं श्रुतिपालनधीर्यतिः  
     अखिलकालमनन्तनतद्विजैः ।  
निगमयोग्यदिने स्मृतिगौरवात्  
     निखिलवेदविचारमचारयत् ॥ ४०॥  
  
अमृतदानमतिर्निजसेविनां  
     सुमनसामजहन्निजविग्रहः ।  
यतिरिहाद्भुतलक्ष्म्णयोगिवा-  
     गमृतदानमहादरधीरसौ ॥ ४१॥  
  
भूसुरौघमशेषेण हिरण्याक्षं वचोऽमृतैः ।  
विनिवर्त्य रसास्वादे कृतबुद्धीनकारयत् ॥ ४२॥  
  
हिरण्यदो हरिश्चासौ यतिश्चेत्येनयोर्द्वयोः ।  
आद्यः क्वचिद्यतिश्शश्वद्विस्मयः कस्य वा कृतौ ॥ ४३॥  
  
हंसद्वयं स्मृतिगतं सुपवित्रमूर्ति-  
     स्मृत्या नृणां विधिकृताखिलवेदजातः ।  
एकोऽन्य एष नरसिंहशठारियोगी  
     सर्वत्र दत्तनिगमो द्विजवर्यजाते ॥ ४४॥  
  
विभुधराडवने विलसन्मतिः  
     कविमकोपपदं कलयन् यतिः ।  
अजहदेव निजाखिलवैभवं  
     निखिलविक्रमशालिपदाम्बुजः ॥ ४५॥  
  
येषां च स्मृतिमारूढं यतेश्चरितमङ्गळम् ।  
ते नृपास्सन्नता यस्य तत्साम्येन नृपा हितः ॥ ४६॥  
  
यत्कृत्यदर्शनवशादखिलाघनाशः  
     यद्दर्शने सुमनसां न च तृप्तिरस्ति ।  
गुर्वाज्ञया नियमिताविह योगिरामौ  
     विश्वावनक्षमगुणौ शरणं प्रपद्ये ॥ ४७॥  
  
तीर्थे कृतादरौ द्वौ तु रोहिणीशानयोगिनौ ।  
कृष्णैकसंश्रयौ नाथौ तारतारप्रकाशकौ ॥ ४८॥  
  
क्वचित्पुण्यदेशे कृतात्मावतारौ  
     क्वचिद्दर्शिताशेषरक्षास्वभावौ ।  
जिताशेषशत्रू मुदा सर्वसेव्यौ  
     वरौ सत्यवाचौ सुधर्म्मैकचित्तौ ॥ ४९॥  
  
वराशेषलोकप्रमाणस्ववाक्यौ  
     नतोत्तारकौ योगिकृष्णौ गुरू तौ ।  
रसोद्धारदक्षौ महायामुनेय-  
     प्रभावादरौ दूरधूतामरेशौ ॥ ५०॥  
  
गुणाम्भोनिधी दिव्यपद्माक्षमाला-  
     वृतांसौ सुहंसादृतस्वीयवाक्यौ ।  
स्ववाक्यावळीधूतगाङ्गेयपूर-  
     द्ध्वनीध्वानमाधुर्यनम्राखिलेशौ ॥ ५१॥  
  
तेजस्त्रयोल्लासितोऽसौ कृष्णो नृहरिकारिजः ।  
लक्ष्मीमर्त्यमृगेन्द्रश्च भजेऽहं तुल्ल्यवर्चसः ॥ ५२॥  
  
कर्णश्च दानाद्भुवि सुप्रसिद्धः  
     सूर्यात्मजोऽयं नकुलस्य वैरी ।  
सुरेशदत्तानघदिव्यशक्तिः  
     स्मृत्या तु हीनः स्मृतिमान् यतिस्तु ॥ ५३॥  
  
अनादिकालादघकाष्ठदीप्त-  
     ज्वालाभवात्तपितस्य मेऽद्य ।  
तत्तापशान्त्यै ननु दृष्टमेव  
     दिव्यौषधं श्रीनृहरी शठारिः ॥ ५४॥  
  
अनादिकालोपचिता ह्यविद्या  
     तयाभितप्तस्य ममाद्य लोके ।  
सञ्जीवनं सर्वविधोपयोग्यं  
     लक्ष्मीनृसिंहाद्यशठारियोगी ॥ ५५॥  
  
न च स्नानं न वा भुक्तिः भुक्तिमुक्तिफलप्रदात् ।  
लक्ष्मीनृहरिकार्यात्मजातयोगिस्मृतेर्मता ॥ ५६॥  
  
भवाभिधमहाहिना सुदृढदष्टनष्टात्मनां  
     सुधां समुपजीवनीं झटिति यो ददाति स्वयम् ।  
रमानृहरिकारिजात्यधिपतेरथान्यो भिष-  
     ग्वरोऽस्ति यदि वोच्यतां क्वचन नास्ति सत्यं हि तत् ॥ ५७॥  
  
विषयविषाग्निना कृतमुखेन दशेन्द्रियतः  
     प्रथुलभवाहिना समुपदष्टनिजात्मवतः ।  
नरहरिरेष एव रमया सुद्रढं कलितः  
     नरमृगराजकारिजमुखेन सुजीवयति ॥ ५८॥  
  
कियन्तौ स्वर्वैद्यौ हरिकृतसुजन्मा च सुमतिः  
     सुधाकुम्भोद्धारोऽनुपधिदयधन्वन्तरिपदः ।  
स रामः कृष्णो वा नृहरिरथवा श्रीनृमृगराट्-  
     शठारिर्वा योगी भवदहनतप्ताय सुखदाः ॥ ५९॥  
  
मृतसञ्जीवनं शास्त्रे कृष्णो राम इति श्रुतम् ।  
लक्ष्मीनृसिंहशठजिद्योगिसञ्जीवनं पुरः ॥ ६०॥  
  
कलितब्रह्मचर्येण कृतं सञ्जीवनं क्वचित् ।  
कृष्णेनानेन यतिना बहुसञ्जीवनं कृतम् ॥ ६१॥  
  
यत्पादकल्पतरुपल्लवसक्तमूर्ध्नां  
     नैवास्ति तापनिवहः परिदृष्ट एषः ।  
तछ्रीनृसिंहपतिकारिजयोगिनाथात्  
     नान्यस्त्रिवर्गफलदस्त्रिगुणप्रभेदी ॥ ६२॥  
  
शिरस्सु यतिपादाब्जशङ्खचक्राङ्कितेषु वः ।  
मुमुक्षूणां स्वदोर्म्मूलशङ्खचक्राङ्कनैरलम् ॥ ६३॥  
  
अधिकदयैकसारहृदये यतिभूमिपतौ  
     नरहरिकारिसूनुपदगे नयनाध्वगते ।  
किमिह रसायनैः नवनवौषधिसङ्घटितैः  
     पिबत सुचक्षुषा भवभृदार्तिहरं सुयतिम् ॥ ६४॥  
  
क्वचन दोषयुतेऽपि नतव्रजे  
     निकटमाशु गते यतिशेखरः ।  
अनघदृष्टिसुपूततदात्मकः  
     जयति वत्सलतानिधिरद्भुतः ॥ ६५॥  
  
हिरण्यस्य चैकस्य हन्ता नृसिंहः  
     निहन्ता च षण्णामरीणां यतीन्द्रः ।  
ऋषिश्चेत्पुराणस्य कर्ता स च स्यात्  
     नसोऽस्त्यत्र नैवास्ति वक्ता तदन्यः ॥ ६६॥  
  
अन्योपमर्देऽप्यधिकात्मकान्तिः  
     आदर्शवत्स्पष्टपरात्मभावः ।  
स्वच्छस्स्वतो दर्शितसौम्यभावः  
     निजेन धाम्ना प्रचकास्ति योगी ॥ ६७॥  
  
लक्ष्मीनृसिंहशठजित्करुणानिधिं तं  
     भूसङ्गतं च सुदृशामपि गूढभावम् ।  
शश्वत्कृते परिचये गहनं गभीरं  
     भक्त्याञ्जनेन सुदृशः परिपश्यतैनम् ॥ ६८॥  
  
यावत्कालं सन्नतौघे  समीपं  
     सम्प्राप्ते वा स्वात्मभारार्पणाय ।  
नायं योगी योगदृष्टाखिलेशः  
     खिन्नो दृष्टो दृष्टपुंसिंहचित्तः ॥ ६९॥  
  
सर्वज्ञश्च कलाधरश्च सुयती रामार्पितात्माशयः  
     कन्दर्पप्रशमाय कल्पितमतिः पूर्णो ह्यहीनैर्गुणैः ।  
हासेनाधरकल्पिताहितगणस्सम्पूजितश्चामरैः  
     कण्ठे निर्विषवत्तया सुमनसां पूज्यो यतीन्दुश्शिवात् ॥ ७०॥  
  
जडोऽश्क्तवान् तथा वृजिनशन्तमीमोहितः  
     त्रिवर्गफलधीः पुनः षडरिवर्गभिन्नाशयः ।  
सदा भयभराकुलः बहुळतापसन्तापितः  
     यतीन्दुकरुणामृताप्लुततनुश्च निर्भीरहम् ॥ ७१॥  
  
यदि चिरजीविकासु विबुधा भवतां स्पृहणं  
     न खलु तपःक्रिया न च पयोनिधिसम्मथनम् ।  
अपि तु रमानृसिंहपतिकारिजयोगिगुणां-  
     बुधिममृताप्तये कलयताग्र्यधिया निजया ॥ ७२॥  
  
करुणापरिणाम एष योगी  
     यतिनाथस्य च लक्ष्मणाभिधस्य ।  
न हि चेदवनीतलस्थिताना-  
     मवनेऽस्य क्व भवेत्स्वतोऽनुकम्पा ॥ ७३॥  
  
रङ्गनाथमिव लोकभूषणं  
     वेदराशिमिव विप्रभूषणम् ।  
सत्पतिं विधुमिवानिशं भजे  
     श्रीनृसंहशठजिद्यतीश्वरम् ॥ ७४॥  
  
पद्मराशिमिव तीर्थभूषणं  
     पद्मयोनिमिव हंसभूषणम् ।  
पद्मजातमिव सत्यभूषणं  
     भावये नृहरिकारिजाभिधम् ॥ ७५॥  
  
मूलमन्त्रमिव सर्वथोऽर्थदः  
     व्यापकेषु महितश्च सर्वतः ।  
जन्मशुद्धिकरशक्तिभूषितः  
     भक्तिभावरहितैरलक्षितः ॥ ७६॥  
  
मन्त्ररत्नवदशेषभोग्यधीः  
     दर्शिताखिलसुतत्त्वनिर्णयः ।  
साद्ध्यसाधनतया च सेवितः  
     संयमी नरहरीशकारिजः ॥ ७७॥  
  
अन्त्यश्लोको यथाऽमोघो नरचित्तप्रदार्ढ्यदः ।  
तथायं सेवितो योगी चित्तोत्साहप्रदः शुभः ॥ ७८॥  
  
भीष्मभूप इव रङ्गक्लृप्तधीः  
     दर्शिताखिलसुतत्त्वनिर्णयः ।  
धर्मजातबहुविस्तराशयः  
     सर्वपार्थिवगणैश्च पूजितः ॥ ७९॥  
  
सुधाब्धिवत्सक्तगजाश्वघोषः  
     रमापतिस्थानवरस्वरूपः ।  
कलाधरोत्पादकरो गरिष्ठः  
     नृसिंहकार्यात्मजयोगिनाथः ॥ ८०॥  
  
सावधान इव दर्शितस्मृतिः  
     स्वर्गवद्रुचिरभावबन्धुरः ।  
कल्पवत्सफलरूपमेदुरः  
     श्रीनृसिंहशठजिद्यतीश्वरः ॥ ८१॥  
  
सर्वकालकलिता गुणा यतेः  
     श्रीरमानृहरिराट्-शठद्विषः ।  
नैव यान्ति हि समाप्तिमद्भुताः  
     काल एव विलयं गतो भवेत् ॥ ८२॥  
  
ये ये गुणा निगमशेखरदेशिकोक्ता  
     श्रीलक्ष्मणाख्ययतिराजसुधामनिष्ठाः ।  
ये कूरनाथनियता महिताश्च सर्वे  
     ते श्रीनृसिंहपतिकारिजयोगिनिष्ठाः ॥ ८३॥  
  
वाचामगोचरतया प्रथिता गुणास्ते  
     कीर्त्युल्लसत्त्रिभुवनस्य दयाम्बुराशेः ।  
श्रीमन्नृसिंहपतिकारिजयोगिनेतुः  
     तद्भक्तिकल्पितधिया कलिता हि केचित् ॥ ८४॥  
  
ज्ञानतोऽज्ञानतो वापि कृते कर्म्मणि यः फली ।  
फली श्रीनृहरिर्भूयात् निजमूर्त्त्यन्तरस्तुतेः ॥ श्रीः ॥ ८५॥  
  
श्रीमते श्रीमच्छठकोपश्रीलक्ष्मीनरसिंह-  
शठकोपयतीन्द्रमहादेशिकाय नमः ।  
शुभं भवतु ॥  
  
End of Part 3  
चतुर्थो भागः ।  
श्रीगणेशाय नमः ।  
             श्रीः ।  
श्रीमते श्रीमच्छठकोपश्रीलक्ष्मीनरसिंहशठकोप-  
यतीन्द्रमहदेशिकाय नमः ।  
वन्दे श्रीरङ्गगशठजिद्योगिनाथसुधाकरम् ।  
यद्वाणीचन्द्रिकातृप्तास्सदा बुधचकोरकाः ॥ १॥  
  
आजानशुद्धविभवं दत्तभूदेवभूषणम् ।  
लक्ष्मीनृसिंहनिलयं सुधाब्धिमपरं श्रये ॥ २॥  
  
स्ववृत्तामोदिसुजनं अनीचोच्चसमादरम् ।  
गुरुलब्धबलैश्वर्यमपरं राममाश्रये ॥ ३॥  
  
सदागमोल्लासधियं वाङ्माधुर्यान्मधुद्विषम् ।  
रसार्णवैकनिलयमादिमत्स्यमिवापरम् ॥ ४॥  
  
अमृतोत्पादनोपायं विबुधानां दृढाशयम् ।  
हर्यंशादुद्धृतस्वाङ्गमादिकूर्म्ममिवापरम् ॥ ५॥  
  
रसाश्रयोज्ज्वलतनुं हिरण्याक्षनिषूदनम् ।  
श्रीमुष्णसङ्गोल्लसितं भूवराहमिवापरम् ॥ ६॥  
  
प्रह्लाददर्शितात्मानं सन्ध्याकालप्रतीक्षकम् ।  
लोकावनक्षमगुणं श्रीनृसिंहमिवापरम् ॥ ७॥  
  
सर्वोन्नतस्वभावाढ्यं सदागमसमुज्ज्वलम् ।  
सर्वज्ञेप्सितवत्तोयं त्रिविक्रममिवापरम् ॥ ८॥  
  
निराकृतावनीपालं श्रीरामार्पितहृद्गतिम् ।  
श्रीरङ्गशठजिन्नाथमादिं राममिवाश्रये ॥ ९॥  
  
सर्वलोकेप्सितगुणं सर्वाह्लादैकमूर्त्तिकम् ।  
लसन्मुनिगणामोदिकृत्यं राममिवापरम् ॥ १०॥  
  
कृष्णप्रभाविलसितं स्फारतारप्रकाशकम् ।  
शुभतीर्थकृताह्लादं बलराममिवापरम् ॥ ११॥  
  
कृष्णां च येन राजन्तं धर्मस्थापनतत्परम् ।  
विजयैककरं लोकपूज्यं कृष्णमिवापरम् ॥ १२॥  
  
कलिं निपात्य धर्माणां स्थापनार्हकृतोद्यमम् ।  
श्रीरङ्गशठजिद्योगिविधुं कल्किमिवाश्रये ॥ १३॥  
  
अनधीत्य श्रुतिं सम्यगलब्ध्वा शास्त्रसम्पदम् ।  
श्रुतिशास्त्रोल्लसद्रङ्गशठजिद्वृत्तवाक् तु कः ॥ १४॥  
  
स्मृतिपावनसत्कीर्त्तेश्श्रीरङ्गशठवैरिणः ।  
योगीन्द्रस्य शुभं वृत्तं मद्वाचा निस्सरत्यहो ॥ १५ ॥  
  
स्वभासा भूषयन् लोकं विनिर्भिद्य तमोगणम् ।  
सर्वदा पूर्णमूर्त्तिर्हि चन्द्रमा अपरो ह्ययम् ॥ १६ ॥  
  
सर्वत्रोच्चैस्स्थितिश्श्रीकृत् बुधाश्लेषसमुन्नतिः ।  
मकरेऽवतरन्नुच्चैः विश्वदेवर्क्षगो  गुरुः ॥ १७॥  
  
जायमानं हरिः पश्यन् सात्त्विकानां समृद्धये ।  
यथामुमात्मनाऽऽत्मानं प्रेम्णा हृष्टमना अभूत् ॥ १८॥  
  
अहं रेखामयीविद्या यावत्यस्योचितेति सा ।  
स्वां च तं ग्राहयामास लोकाविद्यानिवृत्तये ॥ १९॥  
  
भविता ब्रह्मसूत्रीति रोद्धा निर्गुणवादिनाम् ।  
सावित्त्र्युदैक्षतामुं च सगुणब्रह्मसूत्त्रिणम् ॥ २०॥  
  
भविष्यति त्रिदण्डीति त्रयीमात्रानुगामिनी ।  
विवेश मधुरात्मानं मधुनाथसमाननम् ॥ २१॥  
  
पदक्रमानुगश्चार्थ इत्येव शुभधीरसौ ।  
पूर्वं पदक्रमं पश्चादर्थविस्तारमग्रहीत् ॥ २२॥  
  
तर्के प्राधान्यबुद्ध्यैव तर्कशास्त्रं सविस्तरम् ।  
प्रणेतृप्रतिभायोग्यं दृढं चेतसि सन्दधे ॥ २३॥  
  
अत्र चित्रमिदन्त्वेव प्रतिवक्तुं क्षमेतराः ।  
स्वधीविलासभूम्नामुं हृद्यकुर्वन्नताननाः ॥ २४॥  
  
धर्मशास्त्रक्रियास्सर्वाः गुरुणा बहुमानिताः ।  
पश्चाद्रक्षिष्यमाणास्स्युरित्यसङ्कोचविस्तरम् ॥ २५॥  
  
आवीक्षकी साहिती च ते ह्यस्मिन् सत्पथानुगे ।  
समूषतुः कवितया सर्वरञ्जनया मुदा ॥ २६॥  
  
पूर्वसूरिप्रबन्धाश्च सावकाशं समादृताः ।  
समेत्यास्मिन् गुरौ विद्या ऊषुराभरणानि वा (इव)॥ २७॥  
  
सुखितास्तास्समीक्ष्यापि गुरौ ज्ञानेशबोधिता ।  
स्पर्द्धयेवाविशत् सौत्त्रीसाग्राताभ्योऽतिशायिनी ॥ २८॥  
  
तत्तद्विद्यासु यावत्ता सर्वाप्यस्मिन् गुरौ स्थिरा ।  
स्वस्वालङ्कार इत्येव नित्यावासममन्यत ॥ २९॥  
  
आभिर्जुष्टं गुरुं वीक्ष्य क्षमाशान्त्यादयो गुणाः ।  
मानसेऽस्य कृतस्थानाः वज्रलेपाञ्चिता इव ॥ ३०॥  
  
विद्यगुणैरात्मगुणैर्निबद्धं बन्धदूरगम् ।  
नृहरिस्सत्यसङ्कल्पः स्वचेतस्यकरोद्गुरुम् ॥ ३१॥  
  
गुरोराशालवाले स्युः तत्तद्विद्यालताश्शुभाः ।  
वाक्पुष्पैरर्च्चितदिशः शालिन्यश्च यशः फलैः ॥ ३२॥  
  
श्रुत्वाऽस्यवाणीं विबुधाः सुधायां हरिगौरवात् ।  
स्पृहां चक्रुः स्वबुद्ध्या न यद्वाङ्नित्यामृतप्रदा ॥ ३३॥  
  
विद्याचन्द्रिकया जुष्टे राजमाने द्विजेश्वरे ।  
सच्चकोराः कृतास्वादाः अन्ये काकपदानुगाः ॥ ३४॥  
  
परिशुद्धैर्हविर्भिस्समनसा च यथोचितैः ।  
अथ नित्योक्तविधिना तोषयामास माधवम् ॥ ३५॥  
  
पाञ्चकालिकधर्मज्ञः यजन् तेनैव वर्त्मना ।  
स्वार्चामाराध्य संहृष्टः दक्षो दक्षाद्भभौ सुधीः ॥ ३६॥  
  
ये सात्त्विका महात्मानः श्रुतिसङ्गप्रहर्षदाः ।  
उपमानमभूत्तेषां तत्तत्कृत्यसधर्मकृत् ॥ ३७॥  
  
नतात्मनां गुरुर्बन्धुः लोके नारायणो यथा ।  
यस्य शक्तिस्थिरोदर्का सर्वज्ञस्य महत्यभूत् ॥ ३८॥  
  
पराशरो वा मुनिराड्रत्नं येन विनिर्मितम् ।  
मुमुक्ष्वाभरणं पूर्वापराधिषु च धर्षणम् ॥ ३९॥  
  
व्यासश्श्रुतिपरामर्शी श्रुतिसारैकसूत्रधीः ।  
अभिज्ञो लोकवृत्तानां सद्भिरेषः प्रकीर्त्तितः ॥ ४०॥  
  
शुकोऽयं कृष्णपक्षश्च वर्धमानः पदेपदे ।  
निर्दोषकलया पूर्णो गुरुर्लोकैकवन्दितः ॥ ४१॥  
  
दयया यति भूपालः पारमैकान्त्यसम्पदा ।  
कूरनाथो भट्टवरः तत्त्वानां निर्णयोक्तिभिः ॥ ४२॥  
  
तत्त्वविस्तारभूम्ना चोपकारकरसूक्तिभिः ।  
त्रय्यन्तदेशिकस्सर्वतन्त्रे स्वातन्त्र्यतायुतः ॥ ४३॥  
  
नृसिंहप्रीतिकरणे प्रह्लादोऽभूद्गुरुस्स्वयम् ।  
सद्वृत्तैः प्रीणयन् सम्यग्ज्योत्स्नयैव जनं शशी ॥ ४४॥  
  
दिव्यक्षेत्रेषु सर्वत्र वर्षन्तं वचनामृतम् ।  
सर्वतृट्-शमनं सन्तो मेनिरे लक्ष्मणं यतिम् ॥ ४५॥  
  
प्रबन्धार्थप्रवक्तारं भीकरं तद्विरोधिनाम् ।  
कलिघ्नमथवा कारिसूनुं सर्वे शशङ्किरे ॥ ४६॥  
  
शभकृद्वृत्तसम्पन्नः पारमैकान्त्यभस्वरः ।  
हृदयङ्गमकीर्त्त्याढ्यः गुरुर्लोकैकवन्दितः ॥ ४७॥  
  
तत्तादृग्गुणसम्पन्नं सच्चारित्र्यैकवत्सलः ।  
लक्ष्मीनृकेसरी स्वार्थे यतीन्दुमकरोद्गुरुम् ॥ ४८॥  
  
लक्ष्मीनृकेसरी सात्क्षात् शठारिश्चेत्युभौ गुरू ।  
एकीभूयोदितौ येनाभिषिक्तस्तेन तत्पदे ॥ ४९॥  
  
ब्राह्म्या श्रिया लौकिकया श्रीनृसिंहस्य तेजसा ।  
भास्वन्तं भास्कराभं तं नतहृत्पद्मराशिषु ॥ ५०॥  
  
श्रीनृसिंहशठारातियतीन्द्रस्स्वीयतेजसा ।  
कृतनीराजनं प्रेम्णाकरोत्सर्वत्र भास्वरम् ॥ ५१॥  
  
लक्ष्मीनृसिंहशठजिन्मनःकुमुदचन्द्रमाः ।  
श्रीरङ्गशठजिद्योगी जयत्यद्भुतचेष्ठितः ॥ ५२॥  
  
यतीन्द्वोर्मेळने श्लाघ्या शोभाहर्षकरी सताम् ।  
अविच्छिन्नामृतास्वादा रामलक्ष्मणयोरिव ॥ ५३॥  
  
कृतान्वयश्श्रीनृहरौ योगी भाति ह्यनन्वयः ।  
लक्ष्मीनृसिंहशठजिद्योगीन्द्रकरुणाप्लुतः ॥ ५४॥  
  
येन लक्ष्मीनृसिंहशठकोपयतीन्द्रेण रूपेण एकीभूय उदितौ  
तेन योगीन्द्रेण तत्पदे अभिषिक्तः ॥ यतीन्द्रेण स्वपदेऽभिषिक्तः ॥  
  
पशुव्याघ्रैक्यसम्पत्तिः गजसिंहसमाशयः ।  
निर्वैरमभवत्तत्र प्रशान्ताश्रमसन्निधौ ॥ ५५॥  
  
सदा तत्त्वविचारश्च सदाऽमृतविगाहनम् ।  
श्रवणैर्विदुषां श्रीमद्धंसद्वितयसन्निधौ ॥ ५६॥  
  
सर्वसंशयविच्छित्तिरहितार्थनिरासनम् ।  
सर्वविद्याप्रचारश्च वरहंसयुगान्तिके ॥ ५७॥  
  
वृष्टिर्वसोश्च विद्यायाः पुष्पस्य मधुनो यथा ।  
सर्वामोदकरी लक्ष्मीनृसिंहहृदयङ्गमा ॥ ५८॥  
  
सर्वथा सम्प्रवृत्ता सा देवानामपि दुर्लभा ।  
दशधा लसदात्मापि तुष्यत्यात्मेश्वरो हरिः ॥ ५९॥  
  
गुरुसन्तोषकृद्वृत्तः हंसश्शिष्यो यतिस्सदा ।  
शिष्यहंसाभिमानी च यतिराड्-धर्मतत्त्ववित् ॥ ६०॥  
  
सात्विकी परमा दृष्ठिस्तयोः परमहंसयोः ।  
विभाति देहमात्रेण भेदो नैवाशये क्वचित् ॥ ६१॥  
  
परस्परगुणादर्शौ परस्परगुणादरौ ।  
परस्परप्रीतिनिधीविदुषां विस्मयावहौ ॥ ६२॥  
  
ब्रह्मविद्योज्ज्वलत्स्वाङ्गं विश्वामोदकृतोदयम् ।  
पद्मोल्लासकरं भान्तं विष्ण्वेकनिलयं यतिम् ॥ ६३॥  
  
सर्वसन्तापहरणच्छायोल्लासितविग्रहम् ।  
आश्रिताभीष्ठफलदं सौम्यं सूर्यं विलक्षणम् ॥ ६४॥  
  
द्वारं भवतितीर्षूणां सद्भावं द्विजजन्मनाम् ।  
अभावं दोषवर्गाणां श्रीरङ्गशठजिद्यतिम् ॥ ६५॥  
  
सन्मार्गबुद्धिसद्धेतुं वरतेजोनिधिं शुभम् ।  
सर्वारोग्यप्रदधियं शुचिकारणमाश्रये ॥ ६६॥  
  
नृसिंहानुष्टुभा प्रीतो रङ्गिकारिजदत्तया ।  
लक्ष्मीनृसिंहो यन्निघ्नः श्रये रङ्गशठद्विषम् ॥ ६७॥  
  
देहवाग्वृत्तहृदयगाम्भीर्यात् कविमोहनम् ।  
इत्थं त्वेन गिरावक्तुं यतीन्दुं मुह्यतीव धीः ॥ ६८॥  
  
नित्यारियातुहन्तारं भवसिन्धुविशोषणम् ।  
ममताविन्ध्यदमनं कुम्भजं मेनिरे यतिम् ॥ ६९॥  
  
गरुत्मन्तमिवोद्यन्तं पक्षपातं विनोर्जितम् ।  
विनतानन्दनं रङ्गशठजिन्नाम योगिनम् ॥ ७०॥  
  
सर्वथाशेषभावेन द्योतमानं निजश्रिया ।  
माधवार्पितसर्वांशं शेषं रङ्गशठद्विषम् ॥ ७१॥  
  
शेषाशनं श्रीशधर्म्मनेतारं हरिसम्मतम् ।  
तत्सेनान्यमिवाप्यन्यं श्रये रङ्गशठद्विषम् ॥ ७२॥  
  
अनुष्ठितक्रतुशतं सर्वज्यैष्यपदस्थितिम् ।  
यतिं महेन्द्रमपरं नरसिंहैकपालितम् ॥ ७३॥  
  
धीप्रचोदनकर्तारं सर्वसन्मार्गदायिनम् ।  
पुण्डरीकाक्षनिलयं सवितारमिवापरम् ॥ ७४ ॥  
  
सुदर्शनं द्योतमानं हरेः करसमुज्ज्वलम् ।  
चक्रेशमिव योगीन्द्रं विमताशाविबाधकम् ॥ ७५॥  
  
रामान्वयकरं विष्णुपदद्योतितविग्रहम् ।  
हंसं हंसान्वयाद्दीप्तं भस्वन्तमपरं यतिम् ॥ ७६॥  
  
पाञ्चजन्यमिवाशेषमोदावहशुभद्ध्वनिम् ।  
सतां जयप्रदगुणमसतां च भयावहम् ॥ ७७॥  
  
श्लाघ्याभिजनसम्भूतं सदैव रमयेक्षितम् ।  
यतिमन्यं कौस्तुभञ्च हृद्गतं च हरेर्गुणैः ॥ ७८॥  
  
अविच्छिन्नगुणं श्रीमद्धरिशार्ङ्गमिवापरम् ।  
अविनाभूतविजयं नित्यशत्रुविनाशनम् ॥ ७९॥  
  
सदाधिष्ठितदेवेशं गुरुदृष्ट्याभिपालितम् ।  
कृतपुण्यैर्जनैर्दृष्टं यतिं स्वर्गमिव स्थितम् ॥ ८० ॥  
  
सरस्वतीपदमुखं सत्यपालनतत्परम् ।  
स्वभक्तितुष्टहस्तीशमन्यं पद्मभवं यतिम् ॥ ८१॥  
  
जाह्नवीतीर्थपूताङ्गं कलयोल्लसिताननम् ।  
विश्वातिशायिसार्वज्ञ्यं ईशानमपरं यतिम् ॥ ८२॥  
  
अमेघभीतिनिलयमतमस्सङ्गदुःखितम् ।  
अनाभिजातसंसर्गं हंसं वन्दे विपश्चितम् ॥ ८३॥  
  
अथ तेभ्यो नमोऽप्यस्तु यतीन्दुं विद्विषन्ति ये ।  
अत्र प्रवृत्तमनसः यैश्च सन्धुक्षिता वयम् ॥ ८४॥  
  
यदन्वयाद्विशुद्धास्स्युः भक्त्या दूषणया धिया ।  
उभये शुद्धमनसः स्मरणं तत्र कारणम् ॥ ८५॥  
  
विचार्य बुद्ध्याऽमलया यतीन्दोर्निर्मलाशयाः ।  
वृत्ताब्धौ सन्त आसायं निमग्ना भवतश्रियै ॥ ८६॥  
  
अपापभीरुहृदयैः अयतीन्द्रानुवर्त्तिभिः ।  
अनृसिंहेक्षितैः किं वा सद्भिरेव हि केवलैः ॥ ८७॥  
  
यस्मिन्नुपदिशत्यर्थं प्रणवैकसमुद्गतम् ।  
मेने जनस्स्वमात्मानं जातं शेषं पुनर्नवम् ॥ ८८॥  
  
सर्वद्विजसमक्षं हि कृतस्नानादिकक्रियः ।  
जगद्धेतुर्रमानाथमर्घ्यदानादिनार्च्चयत् ॥ ८९॥  
  
रविप्रभे जपत्यस्मिन् पद्मराशिस्स्मिताननः ।  
स्वयं च निश्चलस्तस्थौ यतिना शिक्षितो यथा ॥ ९०॥  
  
शुद्धभानुकराश्लिष्टं लक्ष्मीनरमृगेश्वरम् ।  
अतोषयत्त्वभिगमैः परिवारेण संयुगम् ॥ ९१॥  
  
नित्यसेवाविशुद्धात्मभूमिदेवगणेष्वसौ ।  
श्रीभाष्यामृतवर्षाणि यथा मेघोऽभ्यवर्षयत् ॥ ९२॥  
  
उच्चस्थेऽथ रवौ योगी योगतुष्टरमापतिम् ।  
इज्याऽऽराधनसन्तुष्टं कारयामास वाग्यमी ॥ ९३॥  
  
हुतशिष्टं यतिः सम्यक् शिक्यलब्धं सुधोपमम् ।  
पवित्रमन्नं हार्दाय न्यवेदयद्यथोचितम् ॥ ९४॥  
  
अथ द्वयार्थवक्ताऽसौ द्वन्द्वातीतस्सतां व्रजे ।  
तोषयामास योगीन्द्रं श्रीनृसिंहशठद्विषम् ॥ ९५॥  
  
समक्षञ्च दिनेशस्य कृतस्नानो यतीश्वरः ।  
सन्दिग्धायां रविस्थित्यां नृसिंहारधने यतः ॥ ९६॥  
  
लक्ष्मीनृसिंहशठजिद्योगीन्द्रं सम्प्रण्म्य च ।  
कटाक्षामृतसन्तुष्टः जयत्यखिलवन्दितः ॥ ९७॥  
  
अथ योगासने योगी योगतुष्टनृसिंहधीः ।  
शेषिणं जगतां स्वस्य ध्यायति श्रीरमाश्रयम् ॥ ९८॥  
  
एवं विधैर्बुधाश्चर्यैः कृत्यैर्हंसौ परस्परम् ।  
हर्षयन्तौ सदा नम्रान् जीयातस्तां बहुवत्सरान् ॥ ९९॥  
  
यत्रैतद्धंसयोश्शुद्धपदपङ्कजरेणवः ।  
पावनास्सर्वजन्तूनां सा भूमिर्द्वारकादिका ॥ १००॥  
  
श्रूयतेहंसयोर्नादः यत्रयद्विषयोऽपि वा ।  
सा प्राणनाडिविद्यायाश्शीक्षाद्यायाश्च सम्पदः ॥ १०१॥  
  
अहो ह्यदूषयं रङ्गशठजिद्योगिवैभवम् ।  
यदपारं कलुषया वाचा गोष्पदमभ्रुवम् ॥ १०२॥  
  
नन्दन्तु सन्तो यदि वा दूषयन्तु कृतिं मम ।  
उभयं भूषणं नैव प्राज्ञेतरसमादरः ॥ १०३॥  
  
जप्यमेतद्धि विदुषां मनोवाग्वृत्तभूषणम् ।  
न हि त्यजन्ति विबुधा विधुं दोषाञ्चितं क्वचित् ॥ १०४॥  
  
न चार्थतृष्णया ख्यात्यै यतीन्दुगुणचन्द्रिका ।  
तद्गुणाविदुषां भक्त्या दर्शनार्थमियं कृतिः ॥ १०५॥  
  
शब्दे स्वर्गदुहानेन सूरिभिश्शिक्षिता वयम् ।  
लक्ष्मीनृसिंहशठजिद्योगिदृष्ठ्याविशोधिताः ॥ १०६॥  
  
तुष्यत्वनेन वचसा शुभलक्ष्मीनृकेसरी ।  
लक्ष्मीनृसिंहशठजिग्योगीन्द्रो दैवतं मम ॥ १०७॥  
  
अनुष्ठुभा परमया वाचा साफल्यमीफ्सता ।  
श्रीरङ्गशठजिद्योगिविधोर्वृत्तं च र्वणितम् ॥ १०८॥  
  
             ॥ शुभमस्तु ॥  
  
शठारिलक्ष्मणमुनीन्द्रार्च्चाधीः जयति श्रुतः ।  
लक्ष्मीनृसिंहशठजित् चापादि प्रोष्ठपाद्भवः ॥  
  
जयत्युच्चैर्गुरुश्श्रीकृद्बुधाश्लेषसमुन्नतिः ।  
मकरेऽवतरन् रङ्गशठजिद्विश्वदेवभः ॥  
  
श्रीमते श्रीमच्छठकोप श्रीरङ्गशठकोपयतीन्द्रमहादेशिकाय नमः ॥  
  
इति आवियुर् श्रीनिवसचार्यविरचितः श्रीपार्थसारथिस्तवः समाप्तः ।  
  
End of Part - 4  
  
Encoded by Muthuraman Krishnamurthy  
Proofread by PSA Easwaran  
  
