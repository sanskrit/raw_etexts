+++
"Text title" = "manaHshikShA"
"File name" = "manaHshikShA.itx"
itxtitle = "manaHshikShA prArthanAmRitastotraM cha (raghunAthadAsagosvAmivirachitA)"
engtitle = "manaHshikShA"
Category = "vishhnu, misc, krishna, advice, raghunAthadAsagosvAmin, stavAvalI"
Location = "doc_vishhnu"
Sublocation = "vishhnu"
SubDeity = "krishna"
Author = "RaghunathadAsagosvAmi"
Language = "Sanskrit"
Subject = "philosophy/hinduism/religion"
"Transliterated by" = "Jan Brzezinski"
"Proofread by" = "Jan, NA"
"Description/comments" = "From Collected prayers by Raghunatha Dasa Goswami Stavavali"
Indexextra = "(Meaning 1, 2, 3, Bengali, Hindi)"
Acknowledge-Permission = "Gaudiya Grantha Mandira"
"Latest update" = "January 10, 2019"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "मनःशिक्षा प्रार्थनामृइतस्तोत्रं च (रघुनाथदासगोस्वामिविरचिता)"

+++
  
 मनःशिक्षा   
गुरौ गोष्ठे गोष्ठालयिषु सुजने भूसुरगणे  
     स्वमन्त्रे श्रीनाम्नि व्रजनवयुवद्वन्द्वस्मरणे । (द्वन्द्वशरणे)  
सदा दम्भं हित्वा कुरु रतिमपूर्वामतितरा-  
     मये स्वान्तर्भ्रातश्चटुभिरभियाचे धृतपदः ॥ १॥  
  
न धर्मं नाधर्मं श्रुतिगणनिरुक्तं किल कुरु  
     व्रजे राधाकृष्णप्रचुरपरिचर्यामिह तनु ।  
शचीसूनुं नन्दीश्वरपतिसुतत्वे गुरुवरं  
     मुकुन्दप्रेष्ठत्वे स्मर परमजस्रं ननु मनः ॥ २॥  
  
यदीच्छेरावासं व्रजभुवि सरागं प्रतिजनु-  
     र्युवद्वन्द्वं तच्चेत्परिचरितुमारादभिलषेः ।  
स्वरूपं श्रीरूपं सगणमिह तस्याग्रजमपि  
     स्फुटं प्रेम्णा नित्यं स्मर नम तदा त्वं शृणु मनः ॥ ३॥  
  
असद्वार्तावेश्या विसृज मतिसर्वस्वहरणीः  
     कथामुक्तिव्याघ्र्या न शृणु किल सर्वात्मगिलनीः ।  
अपि त्यक्त्वा लक्ष्मीपतिरतिमितो व्योमनयनीं  
     व्रजे राधाकृष्णौ स्वरतिमणिदौ त्वं भज मनः ॥ ४॥  
  
असच्चेष्टाकष्टप्रदविकटपाशालिभिरिह  
     प्रकामं कामादिप्रकटपथपातिव्यतिकरैः ।  
गले बद्ध्वा हन्येऽहमिति बकभिद्वर्त्मपगणे  
     कुरु त्वं फुत्कारानवति स यथा त्वां मन इतः ॥ ५॥  
  
अरे चेतः प्रोद्यत्कपटकुटिनाटीभरखर-  
     क्षरन्मूत्रे स्नात्वा दहसि कथमात्मानमपि माम् ।  
सदा त्वं गान्धर्वागिरिधरपदप्रेमविलसत्-  
     सुधाम्भोधौ स्नात्वा त्वमपि नितरां मां च सुखय ॥ ६॥ (स्वमपि)  
  
प्रतिष्ठाशा धृष्टा श्वपचरमणी मे हृदि नटेत्  
     कथं साधुप्रेमा स्पृशति शुचिरेतन्ननु मनः ।  
सदा त्वं सेवस्व प्रभुदयितसामन्तमतुलं  
     यथा त्वां निष्काश्य त्वरितमिह तं वेशयति सः ॥ ७॥  
  
यथा दुष्टत्वं मे दवयति शठस्यापि कृपया  
     यथा मह्यं प्रेमामृतमपि ददात्युज्ज्वलमसौ ।  
यथा श्रीगान्धर्वाभजनविधये प्रेरयति मां  
     तथा गोष्ठे काक्वा गिरिधरमिह त्वं भज मनः ॥ ८॥  
  
मदीशानाथत्वे व्रजविपिनचन्द्रं व्रजवने-  
     श्वरीं तन्नाथत्वे तदतुलसखीत्वे तु ललिताम् । (मन्नाथत्वे)  
विशाखां शिक्षालीवितरणगुरुत्वे प्रियसरो-  
     गिरीन्द्रौ तत्प्रेक्षाललितरतिदत्वे स्मर मनः ॥ ९॥  
  
रतिं गौरीलीले अपि तपति सौन्दर्यकिरणैः  
     शचीलक्ष्मीसत्याः परिभवति सौभाग्यवलनैः ।  
वशीकारैश्चन्द्रावलिमुखनवीनव्रजसतीः  
     क्षिपत्याराद्या तां हरिदयितराधां भज मनः ॥ १०॥  
  
समं श्रीरूपेण स्मरविवशराधागिरिभृतो-  
     र्व्रजे साक्षात्सेवालभनविधये तद्गुणयुजोः ।  
तदिज्याख्याध्यानश्रवणनतिपञ्चामृतमिदं  
     धयन्नीत्या गोवर्धनमनुदिनं त्वं भज मनः ॥ ११॥  
  
मनःशिक्षादैकादशकवरमेतन्मधुरया  
     गिरा गायत्युच्चैः समधिगतसर्वार्थयति यः ।  
सयूथः श्रीरूपानुग इह भवन् गोकुलवने  
     जनो राधाकृष्णातुलभजनरत्नं स लभते ॥ १२॥  
  
इति श्रीमद्रघुनाथदासगोस्वामिविरचितस्तवावल्यां  
                       श्रीप्रार्थनामृतस्तोत्रं सम्पूर्णम् ।  
  
  
  
