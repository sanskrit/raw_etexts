---
Acknowledge-Permission: http://granthamandira.net Gaudiya Grantha Mandira
Author: Rupagoswami
Category: vishhnu, krishna, rUpagosvAmin, stavamAlA
Description/comments: From stavamAlA (rUpagosvAmivirachitA) Garland of Devotional
  Prayers stavamAlA
File name: utkalikAvallarIH.itx
Indexextra: (Scan, Bengali, Meaning 1, 2, Info)
Language: Sanskrit
Latest update: February 22, 2019
Location: doc_vishhnu
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: utkalikAvallarIH
Transliterated by: Jan Brzezinski (Jagadananda Das) jankbrz at yahoo.com and Neal
  Delmonico (Nitai Das) ndelmonico at sbcglobal.net
engtitle: utkalikAvallarIH
itxtitle: utkalikAvallarIH (rUpagosvAmivirachitA)
title: उत्कलिकावल्लरीः (रूपगोस्वामिविरचिता)

---
  
 उत्कलिकावल्लरीः   
  
श्रीवृन्दारण्यविहारिणे नमः ।  
प्रपद्य वृन्दावनमध्यमेकः  
     क्रोशन्नसावुत्कलिकाकुलात्मा ।  
उद्घाटयामि ज्वलतः कठोरां  
     बाष्पस्य मुद्रां हृदि मुद्रितस्य ॥ १॥  
  
अये वृन्दारण्य त्वरितमिह ते सेवनपराः  
     परामापुः के वा न किल परमानन्दपदवीम् ।  
अतो नीचैर्याचे स्वयमधिपयोरीक्षणविधे-  
     र्वरेण्यां मे चेतस्युपदिश दिशं हा कुरु कृपाम् ॥ २॥  
  
तवारण्ये देवि ध्रुवमिह मुरारिपोर्विहरते  
     सदा प्रेयस्येति श्रुतिरपि विरौति स्मृतिरपि ।  
 इति ज्ञात्वा वृन्दे चरणमभिवन्दे तव कृपां  
     कुरुष्व क्षिप्रं मे फलतु नितरां तर्षविटपी ॥ ३॥  
  
हृदि चिरवसदाशामण्डलालम्बपादौ  
     गुणवति तव नाथौ नाथितुं जन्तुरेषः ।  
सपदि भवदनुज्ञां याचते देवि वृन्दे  
     मयि किर करुणार्द्रां दृष्टिमत्र प्रसीद ॥ ४॥  
  
दधतं वपुरंशुकन्दलीं  
     दलदिन्दीवरवृन्दबन्धुराम् ।  
कृतकाञ्चनकान्तिवञ्चनैः  
     स्फुरितां चारुमरीचिसञ्चयैः ॥ ५॥  
  
निचितं घनचञ्चलातते-  
     रनुकूलेन दुकूलरोचिषा ।  
मृगनाभिरुचः सनाभिना  
     महितां मोहनपट्टवाससा ॥ ६॥  
  
माधुरीं प्रकटयन्तमुज्ज्वलां  
     श्रीपतेरपि वरिष्ठसौष्ठवाम् ।  
इन्दिरामधुरगोष्ठसुन्दरी  
     वृन्दविस्मयकरप्रभोन्नताम् ॥ ७॥  
  
इतरजनदुर्घटोदयस्य  
     स्थिरगुणरत्नचयस्य रोहणाद्रिम् ।  
अखिलगुणवतीकदम्बचेतः  
     प्रचुरचमत्कृतिकारिसद्गुणाढ्यम् ॥ ८॥  
  
निस्तुलव्रजकिशोरमण्डली  
     मौलिमण्डनहरिन्मणीश्वरम् ।  
विश्वविस्फूरितगोकुलोल्लसन्  
     नव्ययौवतवतंसमालिकाम् ॥ ९॥  
  
स्वान्तसिन्धुमकरीकृतराधं  
     हृन्निशाकरकुरङ्गितकृष्णाम् ।  
प्रेयसीपरिमलोन्मदचित्तं  
     प्रेष्ठसौरभहृतेन्द्रियवर्गाम् ॥ १०॥  
  
प्रेममूर्तिवरकार्त्तिकदेवी  
     कीर्तिगानमुखरीकृतवंशम् ।  
विश्वनन्दनमुकुन्दसमज्ञा  
     वृन्दकीर्तनरसज्ञरसज्ञाम् ॥ ११॥  
  
नयनकमलमाधुरीनिरुद्ध  
     व्रजनवयौवतमौलिहृन्मरालम् ।  
व्रजपतिसुतचित्तमीनराज  
     ग्रहणपटिष्ठविलोचनान्तजालाम् ॥ १२॥  
  
गोपेन्द्रमित्रतनयाध्रुवधैर्यसिन्धु  
     पानक्रियाकलससम्भववेणुनादम् ।  
विद्यामहिष्ठमहतीमहनीयगान  
     सम्मोहिताखिलविमोहनहृत्कुरङ्गाम् ॥ १३॥  
  
क्वाप्यानुसङ्गिकतयोदितराधिकाख्या  
     विस्मारिताखिलविलासकलाकलापम् ।  
कृष्णेतिवर्णयुगलश्रवणानुबन्ध  
     प्रादुर्भवज्जडिमडम्बरसंविताङ्गीम् ॥ १४॥  
  
त्वां च वल्लवपुरन्दरात्मज  
     त्वां च गोकुलवरेण्यनन्दिनि ।  
एष मूर्ध्नि रचिताञ्जलिर्नयन्  
     भिक्षते किमपि दुर्भगो जनः ॥ १५॥  
  
हन्त सान्द्रकरुणासुधाझरी  
     पूर्णमानसह्रदौ प्रसीदतम् ।  
दुर्जनेऽत्र दिशतं रते निज  
     प्रेक्षणप्रतिभुवश्छटामपि ॥ १६॥  
  
श्यामयोर्नववयःसुषमाभ्यां  
     गौरयोरमलकान्तियशोभ्याम् ।  
क्वापि वामखिलवल्गुवतंसौ  
     माधुरी हृदि सदा स्फुरतान् मे ॥ १७॥  
  
सर्ववल्लववरेण्यकुमारौ  
     प्रार्थये बत युवां प्रणिपत्य ।  
लीलया वितरतं निजदास्यं  
     लीलया वितरतं निजदास्यम् ॥ १८॥  
  
प्रणिपत्य भवन्तमर्थये  
     पशुपालेन्द्रकुमार काकुभिः ।  
व्रजयौवतमौलिमालिका  
     करुणापात्रमिमं जनं कुरु ॥ १९॥  
  
भवतीमभिवाद्य चाटुभि-  
     र्वरमूर्जेश्वरि वर्यमर्थये ।  
भवदीयतया कृपां यथा  
     मयि कुर्यादधिकां बकान्तकः ॥ २०॥  
  
दिशि विदिशि विहारमाचरन्तः  
     सह पशुपालवरेण्यनन्दनाभ्याम् ।  
प्रणयिजनगणास्तयोः कुरुध्वं  
     मयि करुणां बत काकुमाकलय्य ॥ २१॥  
  
गिरिकुञ्जकुटीरनागरौ  
     ललिते देवि सदा तवाश्रवौ ।  
 इति ते किल नास्ति दुष्करं  
     कृपयाङ्गीकुरु मामतः स्वयम् ॥ २२॥  
  
भाजनं वरमिहासि विशाखे  
     गौरनीलवपुषोः प्रणयानाम् ।  
त्वं निजप्रणयिनोर्मयि तेन  
     प्रापयस्व करुणार्द्रकटाक्षम् ॥ २३॥  
  
सुबल वल्लववर्यकुमारयो-  
     र्दयितसखस्त्वमसि व्रजे ।  
 इति तयोः पुरतो विधुरं जनं  
     क्षणममुं  कृपयाद्य निवेदय ॥ २४॥  
  
शृणुत कृपया हन्त प्राणेशयोः प्रणयोद्धुराः  
     किमपि यदयं दीनः प्राणी निवेदयति क्षणम् ।  
प्रवणितमनाः किं युष्माभिः समं तिलमप्यसौ  
     युगपदनयोः सेवां प्रेम्णा कदापि विधास्यति ॥ २५॥  
  
क्व जनोऽयमतीव पामरः  
     क्व दुरापं रतिभाग्भिरप्यदः ।  
इयमुल्लयत्यजर्जरा गुरु-  
     रुत्तर्षधुरा तथापि माम् ॥ २६॥  
  
ध्वन्तब्रह्ममरालकूजितभरैरूर्जेश्वरीनूपुर  
     क्वानैरूर्जितवैभवस्तव विभो वंशीप्रसूतः कलः ।  
लब्धः शस्तसमस्तनादनगरीसाम्राज्यलक्ष्मीं परां  
     आराध्यः प्रणयात् कदा श्रवणयोर्द्वन्द्वेन मन्देन मे ॥ २७॥  
  
स्तम्भं प्रपञ्चयति यः शिखिपिञ्छमौलि  
     वेणोरपि प्रवलयन् स्वरभङ्गमुच्चैः ।  
नादः कदा क्षणमवाप्स्यति ते महत्या  
     वृन्दावनेश्वरि स मे श्रवणातिथित्वम् ॥ २८॥  
  
कस्य सम्भवति हा तदहर्वा  
     यत्र वां प्रभुवरौ कलगीतिः ।  
उन्नमन् मधुरिमोर्मिसमृद्धा  
     दुष्कृतं श्रवणयोर्विधुनोति ॥ २९॥  
  
परिमलसरणिर्वां गौरनीलाङ्गराजन्  
     मृगमदघुसृणानुग्राहिणी नागरेशौ ।  
स्वमहिमपरमाणुप्रावृताशेषगन्धा  
     किमिह मम भवित्री घ्राणभृङ्गोत्सवाय ॥ ३०॥  
  
प्रदेशिनीं मुखकुहरे विनिक्षिपन्  
     जनो मुहुर्वनभुवि फुत्करोत्यसौ ।  
प्रसीदतं क्षणमधिपौ प्रसीदतं  
     दृशोः पुरः स्फुरतु तडिद्घनच्छविः ॥ ३१॥  
  
व्रजमधुरजनव्रजावतंसौ  
     किमपि युवामभियाचते जनोऽयम् ।  
मम नयनचमत्कृतिं करोतु  
     क्षणमपि पादनखेन्दुकौमुदी वाम् ॥ ३२॥  
  
अतर्कितसमीक्षणोल्लसितया मुदा श्लिष्यतो-  
     र्निकुञ्जभवनाङ्गने स्फुरितगौरनीलाङ्गयोः ।  
रुचः प्रचुरयन्तु वां पुरटयूथिकामञ्जरी  
     विराजदलिरम्ययोर्मम चमत्कृतिं चक्षुषोः ॥ ३३॥  
  
साक्षात्कृतिं बत ययोर्न महत्तमोऽपि  
     कर्तुं मनस्यपि मनाक् प्रभुतामुपैति ।  
इच्छन्नयं नयनयोः पथि तौ भवन्तौ  
     जन्तुर्विजित्य निजगार भियं ह्रियं च ॥ ३४॥  
  
अथवा मम किं नु दूषणं  
     बत वृन्दावनचक्रवर्तिनौ ।  
युवयोर्गुणमाधुरी नवा  
     जनमुन्मादयतीव कं न वा ॥ ३५॥  
  
अहह समयः सोऽपि क्षेमो घटेत नरस्य किं  
     व्रजनटवरौ यत्रोद्दीप्ता कृपासुधयोज्ज्वला ।  
कृतपरिजनश्रेणिचेतश्चकोरचमत्कृति-  
     र्व्रजति युवयोः सा वक्त्रेन्दुद्वयी नयनाध्वनि ॥ ३६॥  
  
प्रियजनकृतपार्ष्णिग्राहचर्योन्नताभिः  
     सुगहनघटनाभिर्वक्रिमाडम्बरेण ।  
प्रणयकलहकेलिक्ष्वेलिभिर्वामधीशौ  
     किमिह रचयितव्यः कर्णयोर्विस्मयो मे ॥ ३७॥  
  
निभृतमपहृतायामेतया वंशिकायां  
     दिशि दिशि दृशमुत्कां प्रेर्य सम्पृच्छमानः ।  
स्मितशवलमुखीभिर्विप्रलब्धः सखीभि-  
     स्त्वमघहर कदा मे तुष्टिमक्ष्णोर्विधत्से ॥ ३८॥  
  
क्षतमधरदलस्य स्वस्य कृत्वा त्वदाली  
     कृतमिति ललितयां देवि कृष्णे ब्रुवाणे ।  
स्मितशवलदृगन्ता किञ्चिदुत्तम्भितभ्रू-  
     र्मम मुदमुपधास्यत्यास्यलक्ष्मीः कदा ते ॥ ३९॥  
  
कथमिदमपि वाञ्छितुं निकृष्टः  
     स्फुटमयमर्हति जन्तुरुत्तमार्हम् ।  
गुरुलघुगणनोज्झितार्तनाथौ  
     जयतितरामथवा कृपाद्युतिर्वाम् ॥ ४०॥  
  
वृत्ते दैवाद् व्रजपतिसुहृन्नन्दिनीविप्रलम्भे  
     संरम्भेणोल्ललित ललिताशङ्कयोद्भ्रान्तनेत्रः ।  
त्वं शारीभिः समयपटुभिर्द्राग् उपालभ्यमानः  
     कामं दामोदर मम कदा मोदमक्ष्णोर्विधाता ॥ ४१॥  
  
रासारम्भे विलसति परित्यज्य गोष्ठाम्बुजाक्षी  
     वृन्दं वृन्दावनभुवि रहः केशवेनोपनीय ।  
त्वां स्वाधीनप्रियतमपदप्रापणेनार्चिताङ्गीं  
     दूरे दृष्ट्वा हृदि किमचिरादर्पयिष्यामि दर्पम् ॥ ४२॥  
  
रम्या शोणद्युतिभिरलकैर्यावकेनोर्जदेव्याः  
     सद्यस्तन्द्रीमुकुलदलसक्लान्तनेत्रा व्रजेश ।  
प्रातश्चन्द्रावलीपरिजनैः साचि दृष्टा विवर्णै-  
     रास्यश्रीस्ते प्रणयति कदा सम्मदं मे मुदं च ॥ ४३॥  
  
व्यात्युक्षीरभसोत्सवेऽधरसुधापानग्लहे प्रस्तुते  
     जित्वा पातुमथोत्सुकेन हरिणा कण्ठे धृतायाः पुरः ।  
ईषच्छोणिममीलिताक्षमनृजुभ्रूवल्लिहेलोन्नतं  
     प्रेक्षिष्ये तव सस्मितं सरुदितं तद् देवि वक्त्रं कदा ॥ ४४॥  
  
आलीभिः सममभुपेत्य शनकैर्गान्धर्विकायां मुदा  
     गोष्ठाधीशकुमार हन्त कुसुमश्रेणीं हरन्त्यां तव ।  
प्रेक्षिष्ये पुरतः प्रविश्य सहसा गूढस्मितास्यं बलाद्  
     आच्छिन्दानमिहोत्तरीयमुरसस्त्वां भानुमत्याः कदा ॥ ४५॥  
  
उदञ्चति मधूत्सवे सहचरीकुलेनाकुले कदा  
     त्वमवलोक्यसे व्रजपुरन्दरस्यात्मज ।  
स्मितोज्ज्वलमदीश्वरीचलदृगञ्चलप्रेरणान्  
     निलीनगुणमञ्जरीवदनमत्र चुम्बन् मया ॥ ४६॥  
  
कलिन्दतनयातटिवनविहारतः श्रान्तयोः  
     स्फुरन्मधुरमाधवीसदनसीम्नि विश्राम्यतोः ।  
विमुच्य रचयिष्यते स्वकचवृन्दमत्रामुना  
     जनेन युवयोः कदा पदसरोजसन्मार्जनम् ॥ ४७॥  
  
परिमिलदुपबर्हं पल्लवश्रेणिभिर्वां  
     मदनसमरचर्याभारपर्याप्तमत्र ।  
मृदुभिरमलपुष्पैः कल्पयिष्यामि तल्पं  
     भ्रमरयुजि निकुञ्जे हा कदा कुञ्जराजौ ॥ ४८॥  
  
अलिद्युतिभिराहृतैर्मिहिरनन्दिनीनिर्झरात्  
     पुरः पुरटझर्झरीपरिभृतैः पयोभिर्मया ।  
निजप्रणयिभिर्जनैः सह विधास्यते वां कदा  
     विलासशयनस्थयोरिह पदाम्बुजक्षालन ॥ ४९॥  
  
लीलातल्पे कलितवपुषोर्व्यावहासीमनल्पां  
     स्मित्वा स्मित्वा जयकलनया कुर्वतोः कौतुकाय ।  
मध्ये कुञ्जं किमिह युवयोः कल्पयिष्याम्यधीशौ  
     सन्धारम्भे लघु लघु पदाम्भोजसंवाहनानि ॥ ५०॥  
  
प्रमदमदनयुद्धारम्भसम्भावुकाभ्यां  
     प्रमुदितहृदयाभ्यां हन्त वृन्दावनेशौ ।  
किमहमिह युवाभ्यां पानलीलोन्मुखाभ्यां  
     चषकमुपहरिष्ये साधु माध्वीकपूर्णम् ॥ ५१॥  
  
कदाहं सेविष्ये व्रततिचमरीचामरमरुद्  
     विनोदेन क्रीडाकुसुमशयने न्यस्तवपुषौ ।  
दरोन्मीलन्नेत्रौ श्रमजलकणक्लिद्यदलकौ  
     ब्रुवाणावन्योन्यं व्रजनवयुवानाविह युवाम् ॥ ५२॥  
  
च्युतशिखरशिखण्डं किञ्चिदुत्स्रंसमानां  
     विलुठदमलपुष्पश्रेणिमुन्मुच्य चूडाम् ।  
दनुजदमन देव्याः शिक्षया ते कदाहं  
     कमलकलितकोटिं कल्पयिष्यामि वेणीम् ॥ ५३॥  
  
कमलमुखि विलासैरंसयोः स्रंसितानां  
     तुलितशिखिकलापं कुन्तलानां कलापम् ।  
तव कवरतयाविर्भाव्य मोदात् कदाहं  
     विकचविचकिलानां मालयालङ्करिष्ये ॥ ५४॥  
  
मिथःस्पर्धाबद्धे बलवति वलत्यक्षकलहे  
     व्रजेश त्वां जित्वा व्रजयुवतिधम्मिल्लमणिना ।  
दृगन्तेन क्षिप्ताः पणमिह कुरङ्गं तव कदा  
     ग्रहीष्यामो बद्धा कलयति वयं तत्प्रियगणे ॥ ५५॥  
  
किं भविष्यति शुभः स वासरो  
     यत्र देवि नयनाञ्चलेन माम् ।  
गर्वितं विहसितुं नियोक्ष्यसे  
     द्यूतसंसदि विजित्य माधवम् ॥ ५६॥  
  
किं जनस्य भवितास्य तद् दिनं  
     यत्र नाथ मुहुरेनमादृतः ।  
त्वं व्रजेश्वरवयस्यनन्दिनी  
     मानभङ्गविधिमर्थयिष्यसे ॥ ५७॥  
  
त्वदादेशं शारीकथितमहमाकर्ण्य मुदितो  
     वसामि त्वत्कुण्डोपरि सखि विलम्बस्तव कथम् ।  
इतीदं श्रीदामस्वसरि मम सन्देशकुसुमं  
     हरेति त्वं दामोदर जनममुं नोत्स्यसि कदा ॥ ५८॥  
  
शठोऽयं नावेक्ष्य पुनरिह मया मानधनया  
     विशन्तं स्त्रीवेशं सुबलसुहृदं वारय गिरा ।  
इदं ते साकूतं वचनमवधार्योच्छलितधीश्-  
     छलाटोपैर्गोपप्रवरमवरोत्स्यामि किमहम् ॥ ५९॥  
  
अघहर बलीवर्दः प्रेयान्नवस्तव यो व्रजे  
     वृषभवपुषा दैत्येनासौ बलादभियुज्यते ।  
 इति किल मृषागीर्भिश्चन्द्रावलीनिलयस्थितं  
     वनभुवि कदा नेष्यामि त्वां मुकुन्द मदीश्वरीम् ॥ ६०॥  
  
निगिरति जगदुच्चैः सूचिभेद्ये तमिस्रे  
     भ्रमररुचिनिचोलेनाङ्गमावृत्य दीप्तम् ।  
परिहृतमणिकाञ्चीनूपुरायाः कदाहं  
     तव नवमभिसाऋअं काऋअयिष्यामि देवि ॥ ६१॥  
  
आस्ये देव्याः कथमपि मुदा न्यस्तमास्यात् त्वयेश  
     क्षिप्तं पर्णे प्रणयजनिताद् देवि वाम्यात् त्वयाग्रे ।  
आकूतज्ञस्तदतिनिभृतं चर्वितं खर्विताङ्ग-  
     स्ताम्बूलीयं रसयति जनः फुल्लरोमा कदायम् ॥ ६२॥  
  
परस्परमपश्यतोः प्रणयमानिनोर्वां कदा  
     धृतोत्केलिकयोरपि स्वमभिरक्षतोराग्रहम् ।  
द्वयोः स्मितमुदञ्चये नुदसि किं मुकुन्दामुना  
     दृगन्तनटनेन मामुपरमेत्यलीकोक्तिभिः ॥ ६३॥  
  
कदाप्यवसरः स मे किमु भविष्यति स्वामिनौ  
     जनोऽयमनुरागतः पृथुनि यत्र कुञ्जोदरे ।  
त्वया सह तवालिके विविधवर्णगन्धद्रव्यैश्-  
     चिरं विरचयिष्यति प्रकटपत्रवल्लीश्रियम् ॥ ६४॥  
  
इदं सेवाभाग्यं भवति सुलभं येन युवयोश्-  
     छटाप्यस्य प्रेम्णः स्फुरति नहि सुप्तावपि मम ।  
पदार्थेऽस्मिन् युष्मद्व्रजमनु निवासेन जनित-  
     स्तथाप्याशाबन्धः परिवृढवरौ मां द्रढयति ॥ ६५॥  
  
प्रपद्य भवदीयतां कलितनिर्मलप्रेमभि-  
     र्महद्भिरपि काम्यते किमपि यत्र तार्णं जनुः ।  
कृतात्र कुजनेरपि व्रजवने स्थितिर्मे यया  
     कृपां कृपणगामिनीं सदसि नौमि तामेव वाम् ॥ ६६॥  
  
माधव्या मधुराङ्ग काननपदप्राप्ताधिराज्यश्रिया  
     वृन्दारण्यविकासिसौरभतते तापिञ्छकल्पद्रुम ।  
नोत्तापं जगदेव यस्य भजते कीर्तिच्छटाच्छायया  
     चित्रा तस्य तवाङ्घ्रिसन्निधिजुषां किं वा फलाप्तिर्नेणाम् ॥ ६७॥  
  
त्वल्लीलामधुकुल्ययोल्लसितया कृष्णाम्बुदस्यामृतैः  
     श्रीवृन्दावनकल्पवल्लिपरितः सौरभ्यविस्फारया ।  
माधुर्येण समस्तमेव पृथुना ब्रह्माण्डमप्यायितं  
     नाश्चर्यं भुवि लब्धपादरजसां पर्वोन्नतिर्वीरुधाम् ॥ ६८॥  
  
पशुपालवरेण्यनन्दनौ  
     वरमेतं मुहुरर्थये युवाम् ।  
भवतु प्रणयो भवे भवे  
     भवतोरेव पदाम्बुजेषु मे ॥ ६९॥  
  
उद्गीर्णाभूदुत्कलिकावल्लरिरग्रे  
     वृन्दाटाव्यां नित्यविलासव्रतयोर्वाम् ।  
वाङ्मात्रेण व्याहरतोऽप्युल्ललमेतां  
     आकर्ण्येशौ कामितसिद्धिं कुरुतं मे ॥ ७०॥  
  
चन्द्राश्वभुवने शाके पौषे गोकुलवासिना ।  
इयमुत्कलिकापूर्वा वल्लरी निर्मिता मया ॥ ७१॥  
  
(१४७१ शकाब्दे, १५५० खृष्टाब्दे)  
  
इति श्रीरूपगोस्वामिविरचितस्तवमालायां उत्कलिकावल्लरी समाप्ता ।  
  
  
  
