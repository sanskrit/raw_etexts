+++
"Text title" = "panchapanchAshadviShNunAmAni"
"File name" = "panchapanchAshadviShNunAmAni.itx"
itxtitle = "panchapanchAshadviShNunAmAni (agnipurANAntargatam)"
engtitle = "panchapanchAshadviShNunAmAni"
Category = "vishhnu, vishnu"
Location = "doc_vishhnu"
Sublocation = "vishhnu"
Author = "Traditional"
Language = "Sanskrit"
Subject = "philosophy/hinduism/religion"
"Proofread by" = "Sunder Hattangadi sunderh at hotmail.com"
Source = "Agnipurana, adhyAya 304/305"
"Latest update" = "January 16, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "पञ्चपञ्चाशद्विष्णुनामानि (अग्निपुराणान्तर्गतम्)"

+++
  
 पञ्चपञ्चाशद्विष्णुनामानि   
  
अग्निरुवाच -  
जपन् वै पञ्चपञ्चाशद्विष्णुनामानि यो नरः ।  
मन्त्रजप्यादिफलभाक्तीर्थेष्वर्चादि चाक्षयम् ॥ १॥  
  
पुष्करे पुण्डरीकाक्षं गयायाञ्च गदाधरम् ।  
राघवञ्चित्रकूटे तु प्रभासे दैत्यसूदनम् ॥ २॥  
  
जयं जयन्त्यां तद्वच्च जयन्तं हस्तिनापुरे ।  
वाराहं वर्धमाने च काश्मीरे चक्रपाणिनम् ॥ ३॥  
  
जनार्दनञ्च कुब्जाम्रे मथुरायाञ्च केशवम् ।  
कुब्जाम्रके हृषीकेशं गङ्गाद्वारे जटाधरम् ॥ ४॥  
  
शालग्रामे महायोगं हरिं गोबर्धनाचले ।  
पिण्डारके चतुर्वाहुं शङ्खोद्धारे च शङ्खिनम् ॥ ५॥  
  
वामनञ्च कुरुक्षेत्रे यमुनायां त्रिविक्रमम् ।  
विश्वेश्वरं तथा शोणे कपिलं पूर्वसागरे ॥ ६॥  
  
विष्णुं महोदधौ विद्याद्गङ्गासागरसङ्गमे ।  
वनमालञ्च किष्किन्ध्यां देवं रैवतकं विदुः ॥ ७॥  
  
काशीतटे महायोगं विरजायां रिपुञ्जयम् ।  
विशाखयूपे ह्यजितन्नेपाले लोकभावनम् ॥ ८॥  
  
द्वारकायां विद्धि कृष्णं मन्दरे मधुसूदनम् ।  
लोकाकुले रिपुहरं शालग्रामे हरिं स्मरेत् ॥ ९॥  
  
पुरुषं पूरुषवटे विमले च जगत्प्रभुम् ।  
अनन्तं सैन्धवारण्ये दण्डके शार्ङ्गधारिणम् ॥ १०॥  
  
उत्पलावर्तके सौरीं नर्मदायां श्रियः पतिम् ।  
दामोदरं रैवतके नन्दायां जलशायिनम् ॥ ११॥  
  
गोपीश्वरञ्च सिन्ध्वब्धौ माहेन्द्रे चाच्युतं विटुः ।  
सहाद्रौ देवदेवेशं वैकुण्ठं मागधे वने ॥ १२॥  
  
सर्वपापहरं विन्ध्ये औड्रे तु पुरुषोत्तमम् ।  
आत्मानं हृदये विद्धि जपतां भुक्तिमुक्तिदम् ॥ १३॥  
  
वटे वटे वैश्रवणं चत्वरे चत्वरे शिवम् ।  
पर्वते पर्वते रामं सर्वत्र मधुसूदनम् ॥ १४॥  
  
नरं भूमौ तथा व्योम्नि वशिष्ठे गरुडध्वजम् ।  
वासुदेवञ्च सर्वत्र संस्मरन् भुक्तिमुक्तिभाक् ॥ १५॥  
  
नामान्येतानि विष्णोश्च जप्त्वा सर्वमवाप्नुयात् ।  
क्षेत्रेष्वेतेषु यत् श्राद्धं दानं जप्यञ्च तर्पणम् ॥ १६॥  
  
तत्सर्वं कोटिगुणितं मृतो ब्रह्ममयो भवेत् ।  
यः पठेत् शृणुयाद्वापि निर्मलः स्वर्गमाप्नुयात् ॥ १७॥  
  
इत्याग्नेये महापुराणे पञ्चपञ्चाशद्विष्णुनामानि नाम  
चतुरधिकत्रिशततमोऽध्यायः ॥ ३०४॥  
  
  
Proofread by Sunder Hattangadi sunderh at hotmail.com  
  
