+++
"Text title" = "nRisiMhasahasranAmastotra"
"File name" = "nRisiMhasahasranAmastotra.itx"
itxtitle = "nRisiMhasahasranAmastotram athavA divyalakShmInRisiMhasahasranAmastotram"
engtitle = "nRisiMhasahasranAmastotra"
Category = "sahasranAma, vishhnu, dashAvatAra, stotra, vishnu"
Location = "doc_vishhnu"
Sublocation = "vishhnu"
SubDeity = "dashAvatAra"
Texttype = "stotra"
Language = "Sanskrit"
Subject = "hinduism"
"Proofread by" = "Sunder Hattangadi sunderh at hotmail.com"
Description-comments = "Stotra Ratnakara Vol1 1927, PDF page 429, print page 418 with little variation."
Indexextra = "(scanned, meaning, video)"
"Latest update" = "April 13, 2012, May 6, 2020"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "नृइसिंहसहस्रनामस्तोत्रम् अथवा दिव्यलक्ष्मीनृइसिंहसहस्रनामस्तोत्रम्"

+++
  
 लक्ष्मीनृसिंहसहस्रनामस्तोत्रम्   
दिव्यलक्ष्मीनृसिंहसहस्रनामस्तोत्रम्  
  
॥ स्तोत्रस्य पूर्वपीठिका ॥  
  
ॐ मार्कण्डेय उवाच -  
एवं युद्धमभूद्घोरं रौद्रं दैत्यबलैः सह ।  
नृसिंहस्याङ्गसम्भूतैर्नारसिंहैरनेकशः ॥ १॥  
  
दैत्यकोटिहतास्तत्र केचिद्भीताः पलायिताः ।  
तं दृष्ट्वातीव सङ्क्रुद्धो हिरण्यकशिपुः स्वयम् ॥ २॥  
  
भूतपूर्वैरमृत्युर्मे इति ब्रह्मवरोद्धतः ।  
ववर्ष शरवर्षेण नारसिंहो भृशं बली ॥ ३॥  
  
द्वन्द्वयुद्धमभूदुग्रं दिव्यवर्षसहस्रकम् ।  
दैत्येन्द्रसाहसं दृष्ट्वा देवाश्चेन्द्रपुरोगमाः ॥ ४॥  
  
श्रेयः कस्य भवेदत्र इति चिन्तापराभवन् ।  
तदा क्रुद्धो नृसिंहस्तु दैत्येन्द्रप्रहितान्यपि ॥ ५॥  
  
विष्णुचक्रं महाचक्रं कालचक्रं तु वैष्णवम् ।  
रौद्रं पाशुपतं ब्राह्मं कौबेरं कुलिशासनम् ॥ ६॥  
  
आग्नेयं वारुणं सौम्यं मोहनं सौरपार्वतम् ।  
भार्गवादिबहून्यस्त्राण्यभक्षयत कोपनः ॥ ७॥  
  
सन्ध्याकाले सभाद्वारे स्वाङ्के निक्षिप्यभैरवः ।  
ततः खट्गधरं दैत्यं जग्राह नरकेसरी ॥ ८॥  
  
हिरण्यकशिपोर्वक्षो विदार्यातीव रोषितः ।  
उद्धृत्य चान्त्रमालानि नखैर्वज्रसमप्रभैः ॥ ९॥  
  
मेने कृतार्थमात्मानं सर्वतः पर्यवैक्षत ।  
हर्षिता देवताः सर्वाः पुष्पवृष्टिमवाकिरन् ॥ १०॥  
  
देवदुन्दुभयो नेदुर्विमलाश्च दिशोऽभवन् ।  
नरसिंह मतीवोग्रं विकीर्णवदनं भृशम् ॥ ११॥  
  
लेलिहानं च गर्जन्तं कालानलसमप्रभम् ।  
अतिरौद्रं महाकायं महादंष्ट्रं महारुतम् ॥ १२॥  
  
महासिंहं महारूपं दृष्ट्वा सङ्क्षुभितं जगत् ।  
सर्वदेवगणैः सार्थं तत्रागत्य पितामहः ॥ १३॥  
  
आगन्तुकैर्भूतपूर्वैर्वर्तमानैरनुत्तमैः ।  
गुणैर्नामसहस्रेण तुष्टाव श्रुतिसम्मतैः ॥ १४॥  
  
  
  
॥ अथ श्रीनृसिंहसहस्रनामस्तोत्रम् ॥  
  
ॐ नमः श्रीमद्दिव्यलक्ष्मीनृसिंहसहस्रनामस्तोत्रमहामन्त्रस्य  
ब्रह्मा ऋषिः श्रीलक्ष्मीनृसिंहोदेवता । अनुष्टुप्छन्दः  
श्रीनृसिंहःपरमात्मा बीजं लक्ष्मीर्मायाशक्तिः जीवोबीजं  
बुद्धिः शक्तिः उदानवायुः बीजं सरस्वती शक्तिः व्यञ्जनानि  
बीजानि स्वराः शक्तयः ॐ क्ष्रौं ह्रीं इति बीजानि ॐ श्रीं  
अं आं इति शक्तयः विकीर्णनखदंष्ट्रायुधायेति कीलकं  
अकारादिति बोधकं श्रीलक्ष्मीनृसिंहप्रसादसिद्ध्यर्थे  
श्रीलक्ष्मीनृसिंहसहस्रनामस्तोत्रमन्त्रजपे विनियोगः -  
  
ब्रह्मोवाच -  
ॐ श्रीलक्ष्मीनृसिंहाय नमः ।  अङ्गुष्ठाभ्यां नमः  
ॐ वज्रनखाय नमः । तर्जनीभ्यां नमः  
ॐ महारुद्राय नमः । मध्यमाभ्यां नमः  
ॐ सर्वतोमुखाय नमः । अनामिकाभ्यां नमः  
ॐ विकटास्याय नमः । कनिष्ठिकाभ्यां नमः  
ॐ वीराय नमः । करतलकरपृष्ठाभ्यां नमः  
 एवं हृदयादिन्यासः - इति दिग्बन्धः  
ॐ ऐन्द्रीं      दिशं सुदर्शनेन बध्नामि नमश्चक्राय स्वाहा ।  
ॐ आग्नेयीं    दिशं सुदर्शनेन बध्नामि नमश्चक्राय स्वाहा ।  
ॐ याम्यां    दिशं सुदर्शनेन बध्नामि नमश्चक्राय स्वाहा ।  
ॐ नैऋतिं      दिशं सुदर्शनेन बध्नामि नमश्चक्राय स्वाहा ।  
ॐ वारुणीं         दिशं सुदर्शनेन बध्नामि नमश्चक्राय स्वाहा ।  
ॐ वायवीं       दिशं सुदर्शनेन बध्नामि नमश्चक्राय स्वाहा ।  
ॐ कौबेरीं       दिशं सुदर्शनेन बध्नामि नमश्चक्राय स्वाहा ।  
ॐ ईशानीं       दिशं सुदर्शनेन बध्नामि नमश्चक्राय स्वाहा ।  
ॐ ऊर्ध्वां      दिशं सुदर्शनेन बध्नामि नमश्चक्राय स्वाहा ।  
ॐ अधस्ताद्दिशं  दिशं सुदर्शनेन बध्नामि नमश्चक्राय स्वाहा ।  
ॐ अन्तरिक्षां   दिशं सुदर्शनेन बध्नामि नमश्चक्राय स्वाहा ।  
  
अथ ध्यानम् -  
सत्यज्ञानसुखस्वरूपममलं क्षीराब्धिमध्ये स्थितं  
योगारूढमतिप्रसन्नवदनं भूषासहस्रोज्वलम् ।  
त्र्यक्षं चक्रपिनाकस्नाभयकरान्बिभ्राणमर्कच्छविं  
छत्रीभूतफणीन्द्रमिन्दुधवलं लक्ष्मीनृसिंहं भजे  ॥ १॥  
  
उपास्महे नृसिंहाख्यं ब्रह्म वेदान्तगोचरम् ।  
भूयोलालितसंसारच्छेदहेतुं जगद्गुरुम्  ॥ २॥  
  
ब्रह्मोवाच -  
ॐ ह्रीं श्रीं ऐं क्ष्रौं  
  
ब्रह्मोवाच -  
ॐ नमो नारसिंहाय वज्रदंष्ट्राय वज्रिणे ।  
वज्रदेहाय वज्राय नमो वज्रनखाय च ॥ १॥  
  
वासुदेवाय वन्द्याय वरदाय वरात्मने ।  
वरदाभयहस्ताय वराय वररूपिणे ॥ २॥  
  
वरेण्याय वरिष्ठाय श्रीवराय नमो नमः ।  
प्रह्लादवरदायैव प्रत्यक्षवरदाय च ॥ ३॥  
  
परात्परपरेशाय पवित्राय पिनाकिने ।  
पावनाय प्रसन्नाय पाशिने पापहारिणे ॥ ४॥  
  
पुरुष्टुताय पुण्याय पुरुहूताय ते नमः ।  
तत्पुरुषाय तथ्याय पुराणपुरुषाय च ॥ ५॥  
  
पुरोधसे पूर्वजाय पुष्कराक्षाय ते नमः ।  
पुष्पहासाय हासाय महाहासाय शार्ङ्गिणे ॥ ६॥  
  
सिंहाय सिंहराजाय जगद्वश्याय ते नमः ।  
अट्टहासाय रोषाय जलवासाय ते नमः ॥ ७॥  
  
भूतावासाय भासाय श्रीनिवासाय खड्गिने ।  
खड्गजिह्वाय सिंहाय खड्गवासाय ते नमः ॥ ८॥  
  
नमो मूलाधिवासाय धर्मवासाय धन्विने ।  
धनञ्जयाय धन्याय नमो मृत्युञ्जयाय च ॥ ९॥  
  
शुभञ्जयाय सूत्राय नमः शत्रुञ्जयाय च ।  
निरञ्जनाय नीराय निर्गुणाय गुणाय च ॥ १०॥  
  
निष्प्रपञ्चाय निर्वाणप्रदाय निबिडाय च ।  
निरालम्बाय नीलाय निष्कलाय कलाय च ॥ ११॥  
  
निमेषाय निबन्धाय निमेषगमनाय च ।  
निर्द्वन्द्वाय निराशाय निश्चयाय निराय च ॥ १२॥  
  
निर्मलाय निबन्धाय निर्मोहाय निराकृते ।  
नमो नित्याय सत्याय सत्कर्मनिरताय च ॥ १३॥  
  
सत्यध्वजाय मुञ्जाय मुञ्जकेशाय केशिने ।  
हरीशाय च शेषाय गुडाकेशाय वै नमः ॥ १४॥  
  
सुकेशायोर्ध्वकेशाय केशिसंहारकाय च ।  
जलेशाय स्थलेशाय पद्मेशायोग्ररूपिणे ॥ १५॥  
  
कुशेशयाय कूलाय केशवाय नमो नमः ।  
सूक्तिकर्णाय सूक्ताय रक्तजिह्वाय रागिणे ॥ १६॥  
  
दीप्तरूपाय दीप्ताय प्रदीप्ताय प्रलोभिने ।  
प्रच्छिन्नाय प्रबोधाय प्रभवे विभवे नमः ॥ १७॥  
  
प्रभञ्जनाय पान्थाय प्रमायाप्रमिताय च ।  
प्रकाशाय प्रतापाय प्रज्वलायोज्वलाय च ॥ १८॥  
  
ज्वालामालास्वरूपाय ज्वलज्जिह्वाय ज्वालिने ।  
महोज्ज्वलाय कालाय कालमूर्तिधराय च ॥ १९॥  
  
कालान्तकाय कल्पाय कलनाय कृते नमः ।  
कालचक्राय शक्राय वषट्चक्राय चक्रिणे ॥ २०॥  
  
अक्रूराय कृतान्ताय विक्रमाय क्रमाय च ।  
कृत्तिने कृत्तिवासाय कृतघ्नाय कृतात्मने ॥ २१॥  
  
सङ्क्रमाय च क्रुद्धाय क्रान्तलोकत्रयाय च ।  
अरूपाय स्वरूपाय हरये परमात्मने ॥ २२॥  
  
अजयायादिदेवाय अक्षयाय क्षयाय च ।  
अघोराय सुघोराय घोराघोरतराय च ॥ २३॥  
  
नमोऽस्त्वघोरवीर्याय लसद्घोराय ते नमः ।  
घोराध्यक्षाय दक्षाय दक्षिणार्याय शम्भवे ॥ २४॥  
  
अमोघाय गुणौघाय अनघायाघहारिणे ।  
मेघनादाय नादाय तुभ्यं मेघात्मने नमः ॥ २५॥  
  
मेघवाहनरूपाय मेघश्यामाय मालिने ।  
व्यालयज्ञोपवीताय व्याघ्रदेहाय वै नमः ॥ २६॥  
  
व्याघ्रपादाय च व्याघ्रकर्मिणे व्यापकाय च ।  
विकटास्याय वीराय विष्टरश्रवसे नमः ॥ २७॥  
  
विकीर्णनखदंष्ट्राय नखदंष्ट्रायुधाय च ।  
विश्वक्सेनाय सेनाय विह्वलाय बलाय च ॥ २८॥  
  
विरूपाक्षाय वीराय विशेषाक्षाय साक्षिणे ।  
वीतशोकाय विस्तीर्णवदनाय नमो नमः ॥ २९॥  
  
विधानाय विधेयाय विजयाय जयाय च ।  
विबुधाय विभावाय नमो विश्वम्भराय च ॥ ३०॥  
  
वीतरागाय विप्राय विटङ्कनयनाय च ।  
विपुलाय विनीताय विश्वयोने नमो नमः ॥ ३१॥  
  
विडम्बनाय वित्ताय विश्रुताय वियोनये ।  
विह्वलाय विवादाय नमो व्याहृतये नमः ॥ ३२॥  
  
विलासाय विकल्पाय महाकल्पाय ते नमः ।  
बहुकल्पाय कल्पाय कल्पातीताय शिल्पिने ॥ ३३।  
कल्पनाय स्वरूपाय फणितल्पाय वै नमः ।  
तडित्प्रभाय तार्याय तरुणाय तरस्विने ॥ ३४॥  
  
तपनाय तरक्षाय तापत्रयहराय च ।  
तारकाय तमोघ्नाय तत्त्वाय च तपस्विने ॥ ३५॥  
  
तक्षकाय तनुत्राय तटिने तरलाय च ।  
शतरूपाय शान्ताय शतधाराय ते नमः ॥ ३६॥  
  
शतपत्राय तार्क्ष्याय स्थितये शतमूर्तये ।  
शतक्रतुस्वरूपाय शाश्वताय शतात्मने ॥ ३७॥  
  
नमः सहस्रशिरसे सहस्रवदनाय च ।  
सहस्राक्षाय देवाय दिशश्रोत्राय ते नमः ॥ ३८॥  
  
नमः सहस्रजिह्वाय महाजिह्वाय ते नमः ।  
सहस्रनामधेयाय सहस्राक्षिधराय च ॥ ३९॥  
  
सहस्रबाहवे तुभ्यं सहस्रचरणाय च ।  
सहस्रार्कप्रकाशाय सहस्रायुधधारिणे ॥ ४०॥  
  
नमः स्थूलाय सूक्ष्माय सुसूक्ष्माय नमो नमः ।  
सुक्षुण्याय सुभिक्षाय सुराध्यक्षाय शौरिणे ॥ ४१॥  
  
धर्माध्यक्षाय धर्माय लोकाध्यक्षाय वै नमः ।  
प्रजाध्यक्षाय शिक्षाय विपक्षक्षयमूर्तये ॥ ४२॥  
  
कलाध्यक्षाय तीक्ष्णाय मूलाध्यक्षाय ते नमः ।  
अधोक्षजाय मित्राय सुमित्रवरुणाय च ॥ ४३॥  
  
शत्रुघ्नाय अविघ्नाय विघ्नकोटिहराय च ।  
रक्षोघ्नाय तमोघ्नाय भूतघ्नाय नमो नमः ॥ ४४॥  
  
भूतपालाय भूताय भूतवासाय भूतिने ।  
भूतबेतालघाताय भूताधिपतये नमः ॥ ४५॥  
  
भूतग्रहविनाशाय भूतसंयमते नमः ।  
महाभूताय भृगवे सर्वभूतात्मने नमः ॥ ४६॥  
  
सर्वारिष्टविनाशाय सर्वसम्पत्कराय च ।  
सर्वाधाराय सर्वाय सर्वार्तिहरये नमः ॥ ४७॥  
  
सर्वदुःखप्रशान्ताय सर्वसौभाग्यदायिने ।  
सर्वज्ञायाप्यनन्ताय सर्वशक्तिधराय च ॥ ४८॥  
  
सर्वैश्वर्यप्रदात्रे च सर्वकार्यविधायिने ।  
सर्वज्वरविनाशाय सर्वरोगापहारिणे ॥ ४९॥  
  
सर्वाभिचारहन्त्रे च सर्वैश्वर्यविधायिने ।  
पिङ्गाक्षायैकशृङ्गाय द्विशृङ्गाय मरीचये ॥ ५०॥  
  
बहुशृङ्गाय लिङ्गाय महाशृङ्गाय ते नमः ।  
माङ्गल्याय मनोज्ञाय मन्तव्याय महात्मने ॥ ५१॥  
  
महादेवाय देवाय मातुलिङ्गधराय च ।  
महामायाप्रसूताय प्रस्तुताय च मायिने ॥ ५२॥  
  
अनन्तानन्तरूपाय मायिने जलशायिने ।  
महोदराय मन्दाय मददाय मदाय च ॥ ५३॥  
  
मधुकैटभहन्त्रे च माधवाय मुरारये ।  
महावीर्याय धैर्याय चित्रवार्याय ते नमः ॥ ५४॥  
  
चित्रकूर्माय चित्राय नमस्ते चित्रभानवे ।  
मायातीताय मायाय महावीराय ते नमः ॥ ५५॥  
  
महातेजाय बीजाय तेजोधाम्ने च बीजिने ।  
तेजोमय नृसिंहाय नमस्ते चित्रभानवे ॥ ५६॥  
  
महादंष्ट्राय तुष्टाय नमः पुष्टिकराय च ।  
शिपिविष्टाय हृष्टाय पुष्टाय परमेष्ठिने ॥ ५७॥  
  
विशिष्टाय च शिष्टाय गरिष्ठायेष्टदायिने ।  
नमो ज्येष्ठाय श्रेष्ठाय तुष्टायामिततेजसे ॥ ५८॥  
  
अष्टाङ्गन्यस्तरूपाय सर्वदुष्टान्तकाय च ।  
वैकुण्ठाय विकुण्ठाय केशिकण्ठाय ते नमः ॥ ५९॥  
  
कण्ठीरवाय लुण्ठाय निःशठाय हठाय च ।  
सत्त्वोद्रिक्ताय रुद्राय ऋग्यजुस्सामगाय च ॥ ६०॥  
  
ऋतुध्वजाय वज्राय मन्त्रराजाय मन्त्रिणे ।  
त्रिनेत्राय त्रिवर्गाय त्रिधाम्ने च त्रिशूलिने ॥ ६१॥  
  
त्रिकालज्ञानरूपाय त्रिदेहाय त्रिधात्मने ।  
नमस्त्रिमूर्तिविद्याय त्रितत्त्वज्ञानिने नमः ॥ ६२॥  
  
अक्षोभ्यायानिरुद्धाय अप्रमेयाय भानवे ।  
अमृताय अनन्ताय अमितायामितौजसे ॥ ६३॥  
  
अपमृत्युविनाशाय अपस्मारविघातिने ।  
अन्नदायान्नरूपाय अन्नायान्नभुजे नमः ॥ ६४॥  
  
नाद्याय निरवद्याय विद्यायाद्भुतकर्मणे ।  
सद्योजाताय सङ्घाय वैद्युताय नमो नमः ॥ ६५॥  
  
अध्वातीताय सत्त्वाय वागतीताय वाग्मिने ।  
वागीश्वराय गोपाय गोहिताय गवाम्पते ॥ ६६॥  
  
गन्धर्वाय गभीराय गर्जितायोर्जिताय च ।  
पर्जन्याय प्रबुद्धाय प्रधानपुरुषाय च ॥ ६७॥  
  
पद्माभाय सुनाभाय पद्मनाभाय मानिने ।  
पद्मनेत्राय पद्माय पद्मायाः पतये नमः ॥ ६८॥  
  
पद्मोदराय पूताय पद्मकल्पोद्भवाय च ।  
नमो हृत्पद्मवासाय भूपद्मोद्धरणाय च ॥ ६९॥  
  
शब्दब्रह्मस्वरूपाय ब्रह्मरूपधराय च ।  
ब्रह्मणे ब्रह्मरूपाय पद्मनेत्राय ते नमः ॥ ७०॥  
  
ब्रह्मदाय ब्राह्मणाय ब्रह्मब्रह्मात्मने नमः ।  
सुब्रह्मण्याय देवाय ब्रह्मण्याय त्रिवेदिने ॥ ७१॥  
  
परब्रह्मस्वरूपाय पञ्चब्रह्मात्मने नमः ।  
नमस्ते ब्रह्मशिरसे तदाऽश्वशिरसे नमः ॥ ७२॥  
  
अथर्वशिरसे नित्यमशनिप्रमिताय च ।  
नमस्ते तीक्ष्णदंष्ट्राय लोलाय ललिताय च ॥ ७३॥  
  
लावण्याय लवित्राय नमस्ते भासकाय च ।  
लक्षणज्ञाय लक्षाय लक्षणाय नमो नमः ॥ ७४॥  
  
लसद्दीप्ताय लिप्ताय विष्णवे प्रभविष्णवे ।  
वृष्णिमूलाय कृष्णाय श्रीमहाविष्णवे नमः ॥ ७५॥  
  
पश्यामि त्वां महासिंहं हारिणं वनमालिनम् ।  
किरीटिनं कुण्डलिनं सर्वाङ्गं सर्वतोमुखम् ॥ ७६॥  
  
सर्वतः पाणिपादोरं सर्वतोऽक्षि शिरोमुखम् ।  
सर्वेश्वरं सदातुष्टं समर्थं समरप्रियम् ॥ ७७॥  
  
बहुयोजनविस्तीर्णं बहुयोजनमायतम् ।  
बहुयोजनहस्ताङ्घ्रिं बहुयोजननासिकम् ॥ ७८॥  
  
महारूपं महावक्त्रं महादंष्ट्रं महाभुजम् ।  
महानादं महारौद्रं महाकायं महाबलम् ॥ ७९॥  
  
आनाभेर्ब्रह्मणो रूपमागलाद्वैष्णवं तथा ।  
आशीर्षाद्रन्ध्रमीशानं तदग्रे सर्वतः शिवम् ॥ ८०॥  
  
नमोऽस्तु नारायण नारसिंह नमोऽस्तु नारायण वीरसिंह ।  
नमोऽस्तु नारायण क्रूरसिंह नमोऽस्तु नारायण दिव्यसिंह ॥ ८१॥  
  
नमोऽस्तु नारायण व्याघ्रसिंह नमोऽस्तु नारायण पुच्छसिंह ।  
नमोऽस्तु नारायण पूर्णसिंह नमोऽस्तु नारायण रौद्रसिंह ॥ ८२॥  
  
नमो नमो भीषणभद्रसिंह नमो नमो विह्वलनेत्रसिंह ।  
नमो नमो बृंहितभूतसिंह नमो नमो निर्मलचित्रसिंह ॥ ८३॥  
  
नमो नमो निर्जितकालसिंह नमो नमः कल्पितकल्पसिंह ।  
नमो नमो कामदकामसिंह नमो नमस्ते भुवनैकसिंह ॥ ८४॥  
  
द्यावापृथिव्योरिदमन्तरं हि व्याप्तं त्वयैकेन दिशश्च सर्वाः ।  
दृष्ट्वाद्भुतं रूपमुग्रं तवेदं लोकत्रयं प्रव्यथितं महात्मन् ॥ ८५॥  
  
अमी हित्वा सुरसङ्घा विशन्ति केचिद्भीताः प्राञ्जलयो गृणन्ति ।  
स्वस्तीत्युक्त्वा मुनयः सिद्धसङ्घाः स्तुवन्ति त्वां स्तुतिभिः पुष्कलाभिः ॥ ८६॥  
  
रुद्रादित्यावसवो ये च साध्या विश्वेदेवा मरुतश्चोष्मपाश्च ।  
गन्धर्वयक्षासुरसिद्धसङ्घा वीक्षन्ति त्वां विस्मिताश्चैव सर्वे ॥ ८७॥  
  
लेलिह्यसे ग्रसमानः समन्ताल्लोकान्समग्रान्वदनैर्ज्वलद्भिः ।  
तेजोभिरापूर्य जगत्समग्रं भासस्तवोग्राः प्रतपन्ति विष्णो ॥ ८८॥  
  
भविष्णुस्त्वं सहिष्णुस्त्वं भ्रजिष्णुर्जिष्णुरेव च ।  
पृथिवीमन्तरीक्षं त्वं पर्वतारण्यमेव च ॥ ८९॥  
  
कलाकाष्ठा विलिप्तस्त्वं मुहूर्तप्रहरादिकम् ।  
अहोरात्रं त्रिसन्ध्या च पक्षमासर्तुवत्सराः ॥ ९०॥  
  
युगादिर्युगभेदस्त्वं संयुगो युगसन्धयः ।  
नित्यं नैमित्तिकं दैनं महाप्रलयमेव च ॥ ९१॥  
  
करणं कारणं कर्ता भर्ता हर्ता त्वमीश्वरः ।  
सत्कर्ता सत्कृतिर्गोप्ता सच्चिदानन्दविग्रहः ॥ ९२॥  
  
प्राणस्त्वं प्राणिनां प्रत्यगात्मा त्वं सर्वदेहिनाम् ।  
सुज्योतिस्त्वं परञ्ज्योतिरात्मज्योतिः सनातनः ॥ ९३॥  
  
ज्योतिर्लोकस्वरूपस्त्वं त्वं ज्योतिर्ज्योतिषां पतिः ।  
स्वाहाकारः स्वधाकारो वषट्कारः कृपाकरः ॥ ९४॥  
  
हन्तकारो निराकारो वेगकारश्च शङ्करः ।  
अकारादिहकारान्त ओङ्कारो लोककारकः ॥ ९५॥  
  
एकात्मा त्वमनेकात्मा चतुरात्मा चतुर्भुजः ।  
चतुर्मूर्तिश्चतुर्दंष्ट्रश्चतुर्वेदमयोत्तमः ॥ ९६॥  
  
लोकप्रियो लोकगुरुर्लोकेशो लोकनायकः ।  
लोकसाक्षी लोकपतिर्लोकात्मा लोकलोचनः ॥ ९७॥  
  
लोकाधारो बृहल्लोको लोकालोकमयो विभुः ।  
लोककर्ता विश्वकर्ता कृतावर्तः कृतागमः ॥ ९८॥  
  
अनादिस्त्वमनन्तस्त्वमभूतोभूतविग्रहः ।  
स्तुतिः स्तुत्यः स्तवप्रीतः स्तोता नेता नियामकः ॥ ९९॥  
  
त्वं गतिस्त्वं मतिर्मह्यं पिता माता गुरुः सखा ।  
सुहृदश्चात्मरूपस्त्वं त्वां विना नास्ति मे गतिः ॥ १००॥  
  
नमस्ते मन्त्ररूपाय अस्त्ररूपाय ते नमः ।  
बहुरूपाय रूपाय पञ्चरूपधराय च ॥ १०१॥  
  
भद्ररूपाय रूढाय योगरूपाय योगिने ।  
समरूपाय योगाय योगपीठस्थिताय च ॥ १०२॥  
  
योगगम्याय सौम्याय ध्यानगम्याय ध्यायिने ।  
ध्येयगम्याय धाम्ने च धामाधिपतये नमः ॥ १०३॥  
  
धराधराय धर्माय धारणाभिरताय च ।  
नमो धात्रे च सन्धात्रे विधात्रे च धराय च ॥ १०४॥  
  
दामोदराय दान्ताय दानवान्तकराय च ।  
नमः संसारवैद्याय भेषजाय नमो नमः ॥ १०५॥  
  
सीरध्वजाय शीताय वातायाप्रमिताय च ।  
सारस्वताय संसारनाशनायाक्ष मालिने ॥ १०६॥  
  
असिधर्मधरायैव षट्कर्मनिरताय च ।  
विकर्माय सुकर्माय परकर्मविधायिने ॥ १०७॥  
  
सुशर्मणे मन्मथाय नमो वर्माय वर्मिणे ।  
करिचर्मवसानाय करालवदनाय च ॥ १०८॥  
  
कवये पद्मगर्भाय भूतगर्भघृणानिधे ।  
ब्रह्मगर्भाय गर्भाय बृहद्गर्भाय धूर्जटे ॥ १०९॥  
  
नमस्ते विश्वगर्भाय श्रीगर्भाय जितारये ।  
नमो हिरण्यगर्भाय हिरण्यकवचाय च ॥ ११०॥  
  
हिरण्यवर्णदेहाय हिरण्याक्षविनाशिने ।  
हिरण्यकशिपोर्हन्त्रे हिरण्यनयनाय च ॥ १११॥  
  
हिरण्यरेतसे तुभ्यं हिरण्यवदनाय च ।  
नमो हिरण्यशृङ्गाय निःशृङ्गाय शृङ्गिणे ॥ ११२॥  
  
भैरवाय सुकेशाय भीषणायान्त्रिमालिने ।  
चण्डाय रुण्डमालाय नमो दण्डधराय च ॥ ११३॥  
  
अखण्डतत्त्वरूपाय कमण्डलुधराय च ।  
नमस्ते खण्डसिंहाय सत्यसिंहाय ते नमः ॥ ११४॥  
  
नमस्ते श्वेतसिंहाय पीतसिंहाय ते नमः ।  
नीलसिंहाय नीलाय रक्तसिंहाय ते नमः ॥ ११५॥  
  
नमो हारिद्रसिंहाय धूम्रसिंहाय ते नमः ।  
मूलसिंहाय मूलाय बृहत्सिंहाय ते नमः ॥ ११६॥  
  
पातालस्थितसिंहाय नमः पर्वतवासिने ।  
नमो जलस्थसिंहाय अन्तरिक्षस्थिताय च ॥ ११७॥  
  
कालाग्निरुद्रसिंहाय चण्डसिंहाय ते नमः ।  
अनन्तसिंहसिंहाय अनन्तगतये नमः ॥ ११८॥  
  
नमो विचित्रसिंहाय बहुसिंहस्वरूपिणे ।  
अभयङ्करसिंहाय नरसिंहाय ते नमः ॥ ११९॥  
  
नमोऽस्तु सिंहराजाय नारसिंहाय ते नमः ।  
सप्ताब्धिमेखलायैव सत्यसत्यस्वरूपिणे ॥ १२०॥  
  
सप्तलोकान्तरस्थाय सप्तस्वरमयाय च ।  
सप्तार्चीरूपदंष्ट्राय सप्ताश्वरथरूपिणे ॥ १२१॥  
  
सप्तवायुस्वरूपाय सप्तच्छन्दोमयाय च ।  
स्वच्छाय स्वच्छरूपाय स्वच्छन्दाय च ते नमः ॥ १२२॥  
  
श्रीवत्साय सुवेधाय श्रुतये श्रुतिमूर्तये ।  
शुचिश्रवाय शूराय सुप्रभाय सुधन्विने ॥ १२३॥  
  
शुभ्राय सुरनाथाय सुप्रभाय शुभाय च ।  
सुदर्शनाय सूक्ष्माय निरुक्ताय नमो नमः ॥ १२४॥  
  
सुप्रभाय स्वभावाय भवाय विभवाय च ।  
सुशाखाय विशाखाय सुमुखाय मुखाय च ॥ १२५॥  
  
सुनखाय सुदंष्ट्राय सुरथाय सुधाय च ।  
साङ्ख्याय सुरमुख्याय प्रख्याताय प्रभाय च ॥ १२६॥  
  
नमः खट्वाङ्गहस्ताय खेटमुद्गरपाणये ।  
खगेन्द्राय मृगेन्द्राय नागेन्द्राय दृढाय च ॥ १२७॥  
  
नागकेयूरहाराय नागेन्द्रायाघमर्दिने ।  
नदीवासाय नग्नाय नानारूपधराय च ॥ १२८॥  
  
नागेश्वराय नागाय नमिताय नराय च ।  
नागान्तकरथायैव नरनारायणाय च ॥ १२९॥  
  
नमो मत्स्यस्वरूपाय कच्छपाय नमो नमः ।  
नमो यज्ञवराहाय नरसिंहाय नमो नमः ॥ १३०॥  
  
विक्रमाक्रान्तलोकाय वामनाय महौजसे ।  
नमो भार्गवरामाय रावणान्तकराय च ॥ १३१॥  
  
नमस्ते बलरामाय कंसप्रध्वंसकारिणे ।  
बुद्धाय बुद्धरूपाय तीक्ष्णरूपाय कल्किने ॥ १३२॥  
  
आत्रेयायाग्निनेत्राय कपिलाय द्विजाय च ।  
क्षेत्राय पशुपालाय पशुवक्त्राय ते नमः ॥ १३३॥  
  
गृहस्थाय वनस्थाय यतये ब्रह्मचारिणे ।  
स्वर्गापवर्गदात्रे च तद्भोक्त्रे च मुमुक्षवे ॥ १३४॥  
  
शालग्रामनिवासाय क्षीराब्धिशयनाय च ।  
श्रीशैलाद्रिनिवासाय शिलावासाय ते नमः ॥ १३५॥  
  
योगिहृत्पद्मवासाय महाहासाय ते नमः ।  
गुहावासाय गुह्याय गुप्ताय गुरवे नमः ॥ १३६॥  
  
नमो मूलाधिवासाय नीलवस्त्रधराय च ।  
पीतवस्त्राय शस्त्राय रक्तवस्त्रधराय च ॥ १३७॥  
  
रक्तमालाविभूषाय रक्तगन्धानुलेपिने ।  
धुरन्धराय धूर्ताय दुर्धराय धराय च ॥ १३८॥  
  
दुर्मदाय दुरन्ताय दुर्धराय नमो नमः ।  
दुर्निरीक्ष्याय निष्ठाय दुर्दर्शाय द्रुमाय च ॥ १३९॥  
  
दुर्भेदाय दुराशाय दुर्लभाय नमो नमः ।  
दृप्ताय दृप्तवक्त्राय अदृप्तनयनाय च ॥ १४०॥  
  
उन्मत्ताय प्रमत्ताय नमो दैत्यारये नमः ।  
रसज्ञाय रसेशाय अरक्तरसनाय च ॥ १४१॥  
  
पथ्याय परितोषाय रथ्याय रसिकाय च ।  
ऊर्ध्वकेशोर्ध्वरूपाय नमस्ते चोर्ध्वरेतसे ॥ १४२॥  
  
ऊर्ध्वसिंहाय सिंहाय नमस्ते चोर्ध्वबाहवे ।  
परप्रध्वंसकायैव शङ्खचक्रधराय च ॥ १४३॥  
  
गदापद्मधरायैव पञ्चबाणधराय च ।  
कामेश्वराय कामाय कामपालाय कामिने ॥ १४४॥  
  
नमः कामविहाराय कामरूपधराय च ।  
सोमसूर्याग्निनेत्राय सोमपाय नमो नमः ॥ १४५॥  
  
नमः सोमाय वामाय वामदेवाय ते नमः ।  
सामस्वनाय सौम्याय भक्तिगम्याय वै नमः ॥ १४६॥  
  
कूष्माण्डगणनाथाय सर्वश्रेयस्कराय च ।  
भीष्माय भीषदायैव भीमविक्रमणाय च ॥ १४७॥  
  
मृगग्रीवाय जीवाय जितायाजितकारिणे ।  
जटिने जामदग्नाय नमस्ते जातवेदसे ॥ १४८॥  
  
जपाकुसुमवर्णाय जप्याय जपिताय च ।  
जरायुजायाण्डजाय स्वेदजायोद्भिजाय च ॥ १४९॥  
  
जनार्दनाय रामाय जाह्नवीजनकाय च ।  
जराजन्मादिदूराय प्रद्युम्नाय प्रमोदिने ॥ १५०॥  
  
जिह्वारौद्राय रुद्राय वीरभद्राय ते नमः ।  
चिद्रूपाय समुद्राय कद्रुद्राय प्रचेतसे ॥ १५१॥  
  
इन्द्रियायेन्द्रियज्ञाय नमोऽस्त्विन्द्रानुजाय च ।  
अतीन्द्रियाय साराय इन्दिरापतये नमः ॥ १५२॥  
  
ईशानाय च ईड्याय ईशिताय इनाय च ।  
व्योमात्मने च व्योम्ने च नमस्ते व्योमकेशिने ॥ १५३॥  
  
व्योमाधाराय च व्योमवक्त्रायासुरघातिने ।  
नमस्ते व्योमदंष्ट्राय व्योमवासाय ते नमः ॥ १५४॥  
  
सुकुमाराय रामाय शिशुचाराय ते नमः ।  
विश्वाय विश्वरूपाय नमो विश्वात्मकाय च ॥ १५५॥  
  
ज्ञानात्मकाय ज्ञानाय विश्वेशाय परात्मने ।  
एकात्मने नमस्तुभ्यं नमस्ते द्वादशात्मने ॥ १५६॥  
  
चतुर्विंशतिरूपाय पञ्चविंशतिमूर्तये ।  
षड्विंशकात्मने नित्यं सप्तविंशतिकात्मने ॥ १५७॥  
  
धर्मार्थकाममोक्षाय विरक्ताय नमो नमः ।  
भावशुद्धाय सिद्धाय साध्याय शरभाय च ॥ १५८॥  
  
प्रबोधाय सुबोधाय नमो बुधिप्रियाय च ।  
स्निग्धाय च विदग्धाय मुग्धाय मुनये नमः ॥ १५९॥  
  
प्रियंवदाय श्रव्याय स्रुक्स्रुवाय श्रिताय च ।  
गृहेशाय महेशाय ब्रह्मेशाय नमो नमः ॥ १६०॥  
  
श्रीधराय सुतीर्थाय हयग्रीवाय ते नमः ।  
उग्राय उग्रवेगाय उग्रकर्मरताय च ॥ १६१॥  
  
उग्रनेत्राय व्यग्राय समग्रगुणशालिने ।  
बालग्रहविनाशाय पिशाचग्रहघातिने ॥ १६२॥  
  
दुष्टग्रहनिहन्त्रे च निग्रहानुग्रहाय च ।  
वृषध्वजाय वृष्ण्याय वृषाय वृषभाय च ॥ १६३॥  
  
उग्रश्रवाय शान्ताय नमः श्रुतिधराय च ।  
नमस्ते देवदेवेश नमस्ते मधुसूदन ॥ १६४॥  
  
नमस्ते पुण्डरीकाक्ष नमस्ते दुरितक्षय ।  
नमस्ते करुणासिन्धो नमस्ते समितिञ्जय ॥ १६५॥  
  
नमस्ते नरसिंहाय नमस्ते गरुडध्वज ।  
यज्ञनेत्र नमस्तेऽस्तु कालध्वज जयध्वज ॥ १६६॥  
  
अग्निनेत्र नमस्तेऽस्तु नमस्ते ह्यमरप्रिय ।  
महानेत्र नमस्तेऽस्तु नमस्ते भक्तवत्सल ॥ १६७॥  
  
धर्मनेत्र नमस्तेऽस्तु नमस्ते करुणाकर ।  
पुण्यनेत्र नमस्तेऽस्तु नमस्तेऽभीष्टदायक ॥ १६८॥  
  
नमो नमस्ते दयासिंहरूप नमो नमस्ते नरसिंहरूप ।  
नमो नमस्ते रणसिंहरूप नमो नमस्ते नरसिंहरूप ॥ १६९॥   
  
  
  
उद्धृत्य गर्वितं दैत्यं निहत्याजौ सुरद्विषम् ।  
देवकार्यं महत्कृत्वा गर्जसे स्वात्मतेजसा ॥ १७०॥  
  
अतिरुद्रमिदं रूपं दुस्सहं दुरतिक्रमम् ।  
दृष्ट्वा तु शङ्किताः सर्वादेवतास्त्वामुपागताः ॥ १७१॥  
  
एतान्पश्य महेशानं व्रह्माणं मां शचीपतिम् ।  
दिक्पालान् द्वादशादित्यान् रुद्रानुरगराक्षसान् ॥ १७२॥  
  
सर्वान् ऋषिगणान्सप्तमातृगौरीं सरस्वतीम् ।  
लक्ष्मीं नदीश्च तीर्थानि रतिं भूतगाणान्यपि ॥ १७३॥  
  
प्रसीद त्वं महासिंह उग्रभावमिमं त्यज ।  
प्रकृतिस्थो भव त्वं हि शान्तिभावं च धारय ॥ १७४॥  
  
इत्युक्त्वा दण्डवद्भूमौ पपात स पितामहः ।  
प्रसीद त्वं प्रसीद त्वं प्रसीदेति पुनः पुनः ॥ १७५॥  
  
मार्कण्डेय उवाच-  
दृष्ट्वा तु देवताः सर्वाः श्रुत्वा तां ब्रह्मणो गिरम् ।  
स्तोत्रेणापि च संहृष्टः सौम्यभावमधारयत् ॥ १७६॥  
  
अब्रवीन्नारसिंहस्तु वीक्ष्य सर्वान्सुरोत्तमान् ।  
संत्रस्तान् भयसंविग्नान् शरणं समुपागतान् ॥ १७७॥  
  
श्रीनृसिंह उवाच-  
भो भो देववराः सर्वे पितामहपुरोगमाः ।  
शृणुध्वं मम वाक्यं च भवंतु विगतज्वराः ॥ १७८॥  
  
यद्धितं भवतां नूनं तत्करिष्यामि सांप्रतम् ।  
एवं नामसहस्रं मे त्रिसन्ध्यं यः पठेत् शुचिः ॥ १७९॥  
  
शृणोति वा श्रावयति पूजां ते भक्तिसंयुतः ।  
सर्वान्कामानवाप्नोति जीवेच्च शरदां शतम् ॥ १८०॥  
  
यो नामभिर्नृसिंहाद्यैरर्चयेत्क्रमशो मम ।  
सर्वतीर्थेषु यत्पुण्यं सर्वतीर्थेषु यत्फलम ॥ १८१॥।  
  
सर्व पूजासु यत्प्रोक्तं तत्सर्वं लभते भृशम् ।  
जातिस्मरत्वं लभते ब्रह्मज्ञानं सनातनम् ॥ १८२॥  
  
सर्वपापविनिर्मुक्तः तद्विष्णोः परमं पदम् ।  
मन्नामकवचं बध्वा विचरेद्विगतज्वरः ॥ १८३॥  
  
भूतभेतालकूष्माण्ड पिशाचव्रह्मराक्षसाः ।  
शाकिनीडाकिनीज्येष्ठा नीली बालग्रहादिकाः ॥ १८४॥  
  
दुष्टग्रहाश्च नश्यन्ति यक्षराक्षसपन्नगाः ।  
ये च सन्ध्याग्रहाः सर्वे चाण्डालग्रहसंज्ञिकाः ॥ १८५॥  
  
निशाचरग्रहाः सर्वे प्रणश्यन्ति च दूरतः ।  
कुक्षिरोगं च हृद्रोगं शूलापस्मारमेव च ॥ १८६॥  
  
ऐकाहिकं द्व्याहिकं चातुर्धिकमधज्वरम् ।  
आधये व्याधयः सर्वे रोगा रोगाधिदेवताः ॥ १८७॥  
  
शीघ्रं नश्यन्ति ते सर्वे नृसिंहस्मरणात्सुराः ।  
राजानो दासतां यान्ति शत्रवो यान्ति मित्रताम् ॥ १८८॥  
  
जलानि स्थलतां यान्ति वह्नयो यान्ति शीतताम् ।  
विषाण्यप्यमृता यान्ति नृसिंहस्मरणात्सुराः ॥ १८९॥  
  
राज्यकामो लभेद्राज्यं धनकामो लभेद्धनम् ।  
विद्याकामो लभेद्विद्यां बद्धो मुच्येत बन्धनात् ॥ १९०॥  
  
व्यालव्याघ्रभयं नास्ति चोरसर्पादिकं तथा ।  
अनुकूला भवेद्भार्या लोकैश्च प्रतिपूज्यते ॥ १९१॥  
  
सुपुत्रं धनधान्यं च भवन्ति विगतज्वराः ।  
एतत्सर्वं समाप्नोति नृसिंहस्य प्रसादतः ॥ १९२॥  
  
जलसन्तरणे चैव पर्वतारण्यमेव च ।  
वनेऽपि विचिरन्मर्त्यो दुर्गमे विषमे पथि ॥ १९३॥  
  
कलिप्रवेशने चापि नारसिंहं न विस्मरेत् ।  
ब्रह्मघ्नश्च पशुघ्नश्च भ्रूणहा गुरुतल्पगः ॥ १९४॥  
  
मुच्यते सर्वपापेभ्यः कृतघ्न स्त्रीविघातकः ।  
वेदानां दूषकश्चापि मातापितृ विनिन्दकः ॥ १९५॥  
  
असत्यस्तु तेथा यज्ञ निन्दको लोकनिन्दकः ।  
स्मृत्वा सकृन्नृसिंह तु मुच्यते सर्वकिल्बषैः ॥ १९६॥  
  
बहुनात्र किमुक्तेन स्मृत्वा मां शुद्धमानसः ।  
यत्र यत्र चरेन्मर्त्यो नृसिंहस्तत्र रक्षति ॥ १९७॥  
  
गच्छन् तिष्ठन् श्वपन्भुञ्जन् जाग्रन्नपि हसन्नपि ।  
नृसिंहेति नृसिंहेति नृसिंहेति सदा स्मरन् ॥ १९८॥  
  
पुमान्नलिप्यते पापैर्भुक्तिं मुक्तिं च विन्दति ।  
नारी सुभगतामेति सौभाग्यं च स्वरूपताम् ॥ १९९॥  
  
भर्तुः प्रियत्वं लभते न वैधव्यं च विन्दति ।  
न सपत्नीं च जन्मान्ते सम्यक् ज्ञानी भवेद्विजः ॥ २००॥  
  
भूमिप्रदक्षिणान्मर्त्यो यत्फलं लभते चिरात् ।  
तत्फलं लभते नारसिंहमूर्तिप्रदक्षिणात् ॥ २०१॥  
  
मार्कण्डेय उवाच -  
इत्युक्त्वा देवदेवेशो लक्ष्मीमालिङ्ग्ग्य लीलया ।  
प्रह्लादस्याभिषेकं तु ब्रह्मणे चोपदिष्टवान् ॥ २०२॥  
  
श्रीशैलस्य प्रदासे तु लोकानां च हिताय वै ।  
स्वरूपं स्थापयामास प्रकृतिस्थोऽभवत्तदा ॥ २०३॥  
  
ब्रह्मापि दैत्यराजानं प्रह्लादमभ्यषेचयत् ।  
दैवतैः सह सुप्रीतो ह्यात्मलोलं ययौ स्वयम् ॥ २०४॥  
  
हिरण्यकशिपोर्भीत्या प्रपलाय शचीपतिः ।  
स्वर्गराज्यपरिभ्रष्टो युगानामेकविंशतिः ॥ २०५॥  
  
नृसिंहेन हते दैत्ये स्वर्गलोकमवाप सः ।  
दिक्पालश्च सुसंप्राप्तः स्वस्वस्थानमनुत्तमम् ॥ २०६॥  
  
धर्मे मतिः समस्तानां प्रजानामभवत्तदा ।  
एवं नामसहस्रं मे ब्रह्मणा निर्मितं पुरा ॥ २०७॥  
  
पुत्रानध्यापयामास सनकादीन्महामतिः ।  
ऊचुस्ते च ततः सर्वलोकानां हितकाम्यया ॥ २०८॥  
  
देवता ऋषयः सिद्धा यक्षविद्याधरोरगाः ।  
गन्धर्वाश्च मनुष्याश्च इहामुत्रफलैषिणः ॥ २०९॥  
  
यस्य स्तोत्रस्य पाठाद्धि विशुद्धमनसोऽभवन् ।  
सनत्कुमारः सम्प्राप्तौ भारद्वाजा महामतिः ॥ २१०॥  
  
तस्मादाङ्गिरसः प्राप्तस्तस्मात्प्राप्तो महाक्रतुः ।  
जग्राह भार्गवस्तस्मात् अग्निमित्राय सोऽब्रवीत् ॥ २११।  
जैगीषव्याय सप्राह सोऽब्रवीच्छ्यवनाय च ।  
तस्मादुवाच शाण्डिल्यो गर्गाय प्राह वै मुनिः ॥ २१२॥  
  
क्रतुञ्जयाय स प्राह जतुकर्ण्याय संयमी ।  
विष्णुवृद्धाय सोऽप्याह सोऽपि बोधायनाय च ॥ २१३॥  
  
क्रमात्स विष्णवे प्राह स प्राहोद्धामकुक्षये ।  
सिंह तेजाश्च तस्माच्च श्रीप्रियाय ददौ च नः ॥ २१४॥  
  
उपदिष्टोस्मि तेनाहमिदं नामसहस्रकम् ।  
तत्प्रसादादमृत्युर्मे यस्मात्कस्माद्भयं न हि ॥ २१५॥  
  
मया च कथितं नारसिंहस्तोत्रमिदं तव ।  
त्वं हि नित्यं शुचिर्भूत्वा तमाराधय शाश्वतम् ॥ २१६॥  
  
सर्वभूताश्रयं देवं नृसिंहं भक्तवत्सलम् ।  
पूजयित्वा स्तवं जप्त्वा हुत्वा निश्चलमानसः ॥ २१७॥  
  
प्राप्यसे महतीं सिद्धिं सर्वान्कामान्वरोत्तमान् ।  
अयमेव परोधर्मस्त्विदमेव परं तपः ॥ २१८॥  
  
इदमेव परं ज्ञानमिदमेव महद्व्रतम् ।  
अयमेव सदाचारस्त्वयमेव सदा मखः ॥ २१९॥  
  
इदमेव त्रयो वेदाः सच्छास्त्राण्यागमानि च ।  
नृसिंहमन्त्रादन्यच्च वैदिकं तु न विद्यते ॥ २२०॥  
  
यदिहास्ति तदन्यत्र यन्नेहास्ति न तत्क्वचित् ।  
कथितं ते नृसिंहस्य चरितं पापनाशनम् ॥ २२१॥  
  
सर्वमन्त्रमयं तापत्रयोपशमनं परम् ।  
सर्वार्थसाधनं दिव्यं किं भूयः श्रोतुमिच्छसि ॥ २२२॥  
  
इति श्रीनृसिंहपुराणे नृसिंहप्रादुर्भावे सर्वार्थ साधनं दिव्यं  
श्रीमद्दिव्यलक्ष्मीनृसिंहसहस्रनामस्तोत्रं सम्पूर्णम् ॥   
  
Corrected and proofread by Sunder Hattangadi sunderh at hotmail.com  
  
