+++
"Text title" = "viThThalahRRidayam"
"File name" = "viThThalahRRidayam.itx"
itxtitle = "viThThalahRidayam"
engtitle = "viThThalahRRidayam"
Category = "vishhnu, hRidaya"
Location = "doc_vishhnu"
Sublocation = "vishhnu"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "Edited by S. V. Radhakrishna Shastriji"
Indexextra = "(VSM 2)"
Acknowledge-Permission = "Mahaperiaval Trust"
"Latest update" = "April 12, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "विठ्ठलहृइदयम्"

+++
  
 श्रीविठ्ठलहृदयम्   
  
श्रीपार्वत्युवाच ।  
महाशम्भो देवदेव भक्तानुग्रहकारक ।  
श्रीविठ्ठलारव्यं हृदयं तन्मे ब्रूहि सदाशिव ॥ १॥  
  
श्रीशङ्कर उवाच ।  
शृणु देवि महादेवि पार्वति प्राणवल्लभे ।  
गुह्याद्गुयतरं श्रेष्ठं नास्ति गुह्यमतः परम् ॥ २॥  
  
जीवस्य जीवनं साक्षात्प्राणिनां प्राण उच्यते ।  
योगिनां हि महागम्यं पाण्डुरङ्गाभिधानकम् ॥ ३॥  
  
अद्यापि महिमा तस्य सर्वथा ज्ञायते न हि ।  
नित्यनूतनतत्क्षेत्रस्योपमा नास्ति निश्चितम् ॥ ४॥  
  
मुखं कञ्जेन तुलितं पद्मपत्रसमेक्षणम् ।  
कथं साम्यं भवेद्देवि ह्यन्तरं महदन्तरम् ॥ ५॥  
  
गजैरावतयोश्चैव अश्वोच्चैःश्रवसोस्तथा ।  
स्पर्शपाषाणायोश्चैव ह्यन्तरं महदन्तरम् ॥ ६॥  
  
काश्याः शतगुण श्रेष्ठं द्वारवत्या द्विलक्षयोः ।  
एवं सर्वाणि तीर्थानि कलां नार्हन्ति कानिचित् ॥ ७॥  
  
तीर्थं क्षेत्रं दैवतं च मन्त्रः स्तोत्रं महाद्भुतम् ।  
एतत्सर्वं यथाशक्त्या वर्णयामि मम प्रिये ॥ ८॥  
  
एकदा क्षीरसंस्थाने देवदेवं जगद्गुरुम् ।  
गतोऽहं पादपूजार्थं सुरेन्न्द्रब्राह्यणैः सह ॥ ९॥  
  
शेषनारदपक्षीन्द्रैर्लक्ष्मीकान्तं गणैः सह ।  
प्रणम्य परमात्मानं तमुवाच चतुर्मुखः ॥ १०॥  
  
ब्रह्मोवाच ।  
महाविष्णो जगन्नाथ सर्वविश्वगुहाशय ।  
तव यच्च प्रियं देव संस्थानं ब्रूहि केशव ॥ ११॥  
  
श्रीभगवानुवाच ।  
शृणु ब्रह्मन् महाशम्भो अधिष्ठानं ममालयम् ।  
पाण्डुरङ्गमिति ख्यातं न साम्यं भुवनत्रये ॥ ११॥  
  
पाण्डुरङ्गं च वैकुण्ठं तुलयित्वा मयाऽधुना ।  
पाण्डुरङ्गं गुरुं मत्वा पूर्णत्वेनास्थितोऽस्म्यहम् ॥ १३॥  
  
नाहं तिष्ठामि क्षीराब्धौ नास्मि सूर्येन्दुमण्डले ।  
मन्नामकर्तिनस्थाने तत्र तिष्ठामि शङ्कर ॥ १४॥  
  
कार्यकारणकर्तृत्वे सम्भवक्षेत्रमुच्यते ।  
तादृशं नास्ति तत्क्षेत्रं यत्र तिष्ठामि सर्वदा ॥ १५॥  
  
सुखे सञ्जयति ब्रह्म ब्रह्मबीजं प्रशस्यते ।  
बीजेन व्यज्यते बिन्दुर्बिन्दोर्नादः प्रकीर्तितः ॥ १६॥  
  
आहतोऽनाहतश्चेति द्विधा नादस्तु विद्यते ।  
ओङ्कारोऽनाहतो मूर्तिराहतो नामकीर्तनम् ॥ १७॥  
  
बिन्दुनादात्मकं क्षेत्रं नादोऽव्यक्तः प्रदृश्यते ।  
यत्र सङ्कीर्तनेनैव साक्षाद्ब्रह्ममयो भवेत् ॥ १८॥  
  
कीदृशं धृतवान् रूपमित्याह परमेश्वरः ।  
इष्टिकायां समपदं तत्त्वमस्यादिलक्षपाम् ॥ १९॥  
  
कटिविन्यस्तहस्ताब्जं प्रणवाकृतिसौरसम् ।  
ऊर्ध्वबीजसमाख्यातं पूर्णेन्दुमुखमण्डनम् ॥ २०॥  
  
सर्वभूषणशोभाढ्यमीदृशं मोक्षदं नृणाम् ।  
अज्ञानजनबोधार्थं तिष्ठामीह जनार्दनः ॥ २१॥  
  
विठ्ठलः परमो देवस्त्रयीरूपेण तिष्ठति ।  
तीर्थं क्षेत्रं तथा देवो ब्रह्म ब्रह्मविदां वर ॥ २२॥  
  
गुह्याद्गुह्यतरं देवं क्षेत्राणां क्षेत्रमुत्तमम् ।  
चन्द्रभागावरं तीर्थं न भूतं न भविष्यति ॥ २३॥  
  
इति श्रुत्वा रमेशस्य वचनं परमामृतम् ।  
ब्रह्मा नारदसंयुक्तो हृदयं कीर्तयन् ययौ ॥ २४॥  
  
इदं विठ्ठलहृदयं सर्वदारिद्र्यनाशनम् ।  
सकृत्पठनमात्रेण लभते परमं पदम् ॥ २५॥  
  
ओमस्य हृदयमन्त्रस्य परब्रह्म ऋषिः स्मृतः ।  
छन्दोऽनुष्टुप् प्रविख्यातो देवः श्रीविठ्ठलो महः ॥ २६॥  
  
ॐ नमो बीजमाख्यातं श्रीं पातु शक्तिरीडिता ।  
ॐ श्रीं क्लीं कीलकं यस्य वेधको देवविठ्ठलः ॥ २७॥  
  
त्रिबीजैरङ्गुलिन्यासः षडङ्गानि ततः परम् ।  
ध्यानादिकं महादिव्यं हृदयं हृदये स्मरेत् ॥ २८॥  
  
ॐ अस्य श्रीविठ्ठलहृदयस्तोत्रमत्रस्य परब्रहा ऋषिः ।  
अनुष्टुप् छन्दः । श्रीविठ्ठलः परमात्मा देवता । ॐ नम इति बीजम् ।  
ॐ श्रीं शक्तिः । ॐ श्रीं क्लीं कीलकम् । ॐ श्रीं विठ्ठलो वेधकः ।  
श्रीविठ्ठलप्रीत्यर्थं जपे विनियोगः ।  
ॐ श्रीं क्लीं अङ्गुल्यादि- षडगन्यासः ॥  
  
अथ ध्यानम्  
ॐ श्रीं क्लीं प्रहसितमुखचन्द्रं प्रोल्लसत्पूर्णबिम्बं  
प्रणमदभयहस्तं चारुनीलाम्बुदाभम् ।  
समपदकमनीयं तत्त्वबोधावगम्यं  
सदयवरददेवं विठ्ठलं तं नमामि ॥ २९॥  
  
क्लीं श्रीं ॐ ॐ श्रीं क्लीम् ॥  
  
पाण्डुरङ्गः शिखां पातु मूर्धानं पातु विठ्ठलः ।  
मस्तकं माधवः पातु तिलकं पातु श्रीकरः ॥ ३०॥  
  
भर्गः पातु भुवोर्मध्ये लोचने विष्णुरोजसा ।  
दृष्टिं सुदर्शनः पातु श्रोत्रे पातु दिगम्बरः ॥ ३१॥  
  
नासाग्रं सृष्टिसौन्दर्य ओष्ठौ पातु सुधार्णवः ।  
दन्तान् दयानिधिः पातु जिह्वां मे वेदवल्लभः ॥ ३२॥  
  
तालुदेशं हरिः पातु रसनां गोरसप्रियः ।  
चिबुकं चिन्मयः पातु ग्रीवां मे गरुडध्वजः ॥ ३३॥  
  
कण्ठं तु कम्बुकण्ठश्च स्कन्धौ पातु महाबलः ।  
भुजौ गिरिधरः पातु बाहू मे मधुसूदनः ॥ ३४॥  
  
कूर्परौ कृपयाविष्टः करौ मे कमलापतिः ।  
अगुलीरच्युतः पातु नखानि नरकेसरी ॥ ३५॥  
  
वक्षः श्रीलाञ्छनः पातु स्तनौ मे स्तनलालसः ।  
हृदयं श्रीहृषीकेश उदरं परमामृतः ॥ ३६॥  
  
नाभिं मे पद्मनाभश्च कुक्षिं ब्रहयाडनायकः ।  
कटिं पातु कटिकरो जघनं तु जनार्दनः ॥ ३७॥  
  
शिश्नं पातु स्मराधीशो वृषणे वृषभः पतिः ।  
गुह्यं गुह्यतरः पातु ऊरू पातूरुविक्रमः ॥ ३८॥  
  
जानू पातु जगन्नाथो जङ्घे मे मनमोहनः ।  
गुल्फौ पातु गणाधीशः पादौ पातु त्रिविक्रमः ॥ ३९॥  
  
शरीरं चाखिलं पातु नरनारायणो हरिः ।  
अग्रे ह्यग्रतरः पातु दक्षिणे दक्षकप्रियः ॥ ४०॥  
  
पृष्ठे पुष्टिकरः पातु वामे मे वासवप्रभुः ।  
पूर्वे पूर्वापरः पातु आग्नेय्यां चाग्निरक्षकः ॥ ४१॥  
  
दक्षिणे दीक्षितार्थश्च नैरृत्यामृतुनायकः ।  
पश्चिमे वरुणाधीशो वायव्ये वातजापतिः ॥ ४२॥  
  
उत्तरे धृतखड्गश्च ईशान्ये पातु ईश्वरः ।  
उपरिष्टात्तु भगवानन्तरिक्षे चिदम्बरः ॥ ४३॥  
  
भूतले धरणीनाथः पाताले कूर्मनायकः ।  
स्वर्गे पातु सुरेद्रेन्द्रो ब्रह्माण्डे ब्रह्मणस्पतिः ॥ ४४॥  
  
अटव्यां नृहरिः पातु जीवने विश्वजीवनः ।  
मार्गे पातु मनोगम्यः स्थाने पातु स्थिरासनः ॥ ४५॥  
  
सबाह्याभ्यन्तरं पातु पुण्डरीकवरप्रियः ।  
विष्णुर्मे विषयान् पातु वासनाः पातु वामनः ॥ ४६॥  
  
कर्ता कर्मेन्द्रियं पातु ज्ञाता ज्ञानेन्द्रियं सदा ।  
प्राणान् पातु प्राणनाथ आत्मारामो मनादिषु ॥ ४७॥  
  
जागतिं मे जगद्ब्रह्म स्वप्नं पातु सुतेजकः ।  
सुषुप्तिं मे समाधीशस्तुर्यां पातु मुनिप्रियः ॥ ४८॥  
  
भार्यां पातु रमाकान्तः पुत्रान्पातु प्रजानिधिः ।  
कन्यां मे करुणानाथो बान्धवान्भक्तवत्सलः ॥ ४९॥  
  
धनं पातु धनाध्यक्षो धान्यं विश्वकुटुम्बकः ।  
पशून्मे पालकः पातु विद्यां पातु कलानिधिः ॥ ५०॥  
  
वाचस्पतिः पातु वादे सभायां विश्वमोहनः ।  
कामक्रोधोद्भवात्पातु पूर्णकामो मनोरमः ॥ ५१॥  
  
वस्त्रं रत्नं भूषणं च नाम रूपं कुलं गहम् ।  
सर्वं सर्वात्मकः पातु शुद्धब्रह्मपरात्परः ॥ ५२॥  
  
क्ली श्रीं ॐ ॐ श्री क्लीम् ।  
विष्टलं मूर्ध्नि विन्यस्य ललाटे श्रीकरं न्यसेत् ।  
पाण्डुरङ्गं भ्रुवोर्मध्ये नेत्रयोर्व्यापकं न्यसेत् ॥ ५३॥  
  
कर्णयोर्निगमार्थं च गल्लयोर्वल्लभं न्यसेत् ।  
नासिकायां न्यसेत्कृष्णं मुखे वै माधवं न्यसेत् ॥ ५४॥  
  
ओष्ठयोर्मुरलीकान्तं दन्तपङ्क्त्यां सुहासकम् ।  
रसनायां रसाधीशं जिह्वारग्रे कीर्तनं न्यसेत् ॥ ५५॥  
  
कण्ठे न्यसेन्महाविष्णुं स्कन्धयोः कमलापतिम् ।  
बाह्वोर्बलानुजं न्यस्य करे चक्रधरं न्यसेत् ॥ ५६॥  
  
पाणितले पद्मधरं कराग्रे वरदाभयम् ।  
वक्षःस्थले वरेण्यं च हृदये श्रीहरिं न्यसेत् ॥ १ ७॥  
  
उदरे विश्वभर्तारं नाभौ नाभिकरं न्यसेत् ।  
कट्यां न्यसेत्क्रियातीतमूरौ तु उद्धवप्रियम् ॥ ५८॥  
  
जानुद्वये न्यसेच्छक्तिं पादयोः पावनं न्यसेत् ।  
सबाह्याभ्यन्तरं न्यस्य देवदेवं जगद्गुरुम् ॥ ५९॥  
  
क्लीं श्रीं ॐ ॐ श्रीं क्लीम् ।  
विष्ठलाय नमस्तुभ्यं नमो विज्ञानहेतवे ।  
विष्णुजिष्णुस्वरूपाय श्रीविष्णवे नमो नमः ॥ ६०॥  
  
नमः पुण्डरीकाक्षाय पूर्णबिम्बात्मभे नमः ।  
नमस्ते पाण्डुरङ्गाय पावनाय नमो नमः ॥ ६१॥  
  
नमः पूर्णप्रकाशाय नमस्ते पूर्णतेजसे ।  
पूर्णैश्वर्यस्वरूपाय पूर्णज्ञानात्मने नमः ॥ ६२॥  
  
सच्चिदानन्दकन्दाय नमोऽनन्तसुखात्मने ।  
नमोऽनन्ताय शान्ताय श्रीरामाय नमो नुमः ॥ ६३॥  
  
नमो ज्योतिःस्वरूपाय नमो ज्योतिर्मयात्मने ।  
नमो ज्योतिःप्रकाशाय सर्वोत्कृष्टात्मने नमः ॥ ६४॥  
  
ॐ नमोब्रह्मरूपाय नम ॐङ्कारमूर्तये ।  
निर्विकल्पाय सत्याय शुद्धसत्त्वात्मने नमः ॥ ६५॥  
  
महद्ब्रह्म नमस्तेऽस्तु सत्यसङ्कल्पहेतवे ।  
नमः सृष्टिप्रकाशाय गुणसाम्यायते नमः ॥ ६६॥  
  
ब्रह्मविष्णुमहेशाय नानावर्णात्मरूपिणे ।  
सदोदिताय शुद्धाय गुणातीताय ते नमः ॥ ६७॥  
  
नमः सहस्रनाम्ने च नमः सहस्ररूपिणे ।  
नमः सहस्रवक्त्राय सहस्राक्षायते नमः ॥ ६८॥  
  
केशवाय नमस्तुभ्यं नमो नारायणायच ।  
माधवाय नमस्तेऽस्तु गोविन्दाय नमो नमः ॥ ६९॥  
  
श्रीविष्णवे नमस्तुभ्यं मधुसूदनरूपिणे ।  
त्रिविक्रम सुदीर्घाय वामनाय नमो नमः ॥ ७०॥  
  
श्रीधराय नमस्तुभ्यं हृषीकेशाय ते नमः ।  
नमस्ते पद्मनाभाय दामोदराय ते नमः ॥ ७१॥  
  
नमस्ते सङ्कर्षणाय वासुदेवाय ते नमः ।  
प्रद्युम्नाय नमस्तेऽस्तु अनिरुद्धायते नमः ॥ ७२॥  
  
नमः पुरुषोत्तमायाधोक्षजाय ते नमो नमः ।  
नमस्ते नारसिंहाय अच्युताय नमो नमः ॥ ७३॥  
  
नमो जनार्दनायास्तूपेन्द्राय च नमो नमः ।  
श्रीहरये नमस्तुभ्यं श्रीकृष्णाय नमो नमः ॥ ७४॥  
  
नमः पण्ढरिनाथाय भीमातीरनिवासिने ।  
नमो ऋषिप्रसन्नाय वरदाय नमो नमः ॥ ७५॥  
  
इष्टिकारूढरूपाय समपादाय ते नमः ।  
कटिविन्यस्तहस्ताय मुखब्रह्मात्मने नमः ॥ ७६॥  
  
नमस्तीर्थस्वरूपाय क्षेत्ररूपात्मने नमः ।  
नमोऽस्तु मूर्तिमूर्ताय त्रिमूर्तये नमो नमः ॥ ७७॥  
  
नमस्ते बिन्दुतीर्थाय नमोऽमृतेश्वराय च ।  
नमः पुष्करतीर्थाय चन्द्रभागाय ते नमः ॥ ७८॥  
  
नमस्ते जानुदेवाय धीरावत्यै नमो नमः ।  
नमस्ते पुण्डरीकाय भीमरथ्यै नमो नमः ॥ ७९॥  
  
मुक्तिकेशप्रवराय वेणुवादात्मने नमः ।  
नमस्तेऽनन्तपादाय द्विपदाय नमो नमः ॥ ८०॥  
  
नमो गोवत्सपादाय गोपालाय नमो नमः ।  
नमस्ते पद्मतीर्थाय नरनारायणात्मने ॥ ८१॥  
  
नमस्ते पितृतीर्थाय लक्ष्मीतीर्थाय ते नमः ।  
नमोऽस्तु शङ्खचक्राय गदापद्माय ते नमः ॥ ८२॥  
  
नमोऽश्वत्थनृसिंहाय कुण्डलाख्यस्वरूपिणे ।  
नमस्ते क्षेत्रपालाय महालिङ्गाय ते नमः ॥ ८३॥  
  
नमस्ते रङ्गशालाय नमः कीर्तनरूपिणे ।  
ममौ रुक्मिणिनाथाय महामूर्त्यै नमो नमः ॥ ८४॥  
  
नमो वैकुण्ठनाथाय नमः क्षीराब्धिशायिने ।  
सर्वब्रह्म नमस्तुभ्यमहम्ब्रह्मात्मने नमः ॥ ८५॥  
  
नमो नमो नमस्तुभ्यं नमस्तेऽस्तु नमो नमः ।  
क्लीं श्रीं ओम् ।  
आद्यन्ते सम्पुटीकृत्य बीजैश्च प्राणवल्लभे ॥ ८६॥  
  
अष्टोत्तरशतं मन्त्रान् हृदयं नमनैः सह ।  
उरनन्यैः कीर्तितं यैश्च तेषामाज्ञां वहाम्यहम् ॥ ८७॥  
  
यावद्यस्य यथा भावो यन्नामन्यासपूर्वकम् ।  
तावदेव हि विज्ञानं गदितं मदनुग्रहात् ॥ ८८॥  
  
श्रीशङ्कर उवाच ।  
इत्युक्तं वासुदेत्रोक्तं गोप्याद्गोप्यतरं महत् ।  
नित्यं सङ्कीर्तनं यस्य प्राप्तमुक्तिर्न संशयः ॥ ८९॥  
  
इदं गुह्यं हि हृदयं विठ्ठलस्य महाद्भुतम् ।  
शृणुयाच्छ्रद्धया युक्तो वैकुण्ठे लभते रतिम् ॥ ९०॥  
  
एवमुक्त्वा महादेवः पार्वतीमनुकम्पया ।  
समाधिस्थोऽभवच्छभुः सुस्मितः कमलाननः ॥ ९१॥  
  
(श्रीभविष्योत्तरपुराणे पाण्डुरङ्गमाहात्म्यतः)  
इति विठ्ठलहृदयं सम्पूर्णम् ।  
  
  
Proofread by PSA Easwaran psaeaswaran at gmail.com  
  
