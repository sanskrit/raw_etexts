---
Author: vallabhAchArya
Category: aShTaka, vishhnu, krishna, vishnu, vallabhaachaarya, puShTimArgIya
Description/comments: puShTimArgIya stotraratnAkara
File name: gopIjanavallabhAShTakam.itx
Indexextra: (pushti margiya stotraratnAkara)
Language: Sanskrit
Latest update: May 17, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: gopIjanavallabhAShTakam
engtitle: gopIjanavallabhAShTakam
itxtitle: gopIjanavallabhAShTakam (vallabhAchAryavirachitam)
title: गोपीजनवल्लभाष्टकम् (वल्लभाचार्यविरचितम्)

---
  
 श्रीगोपीजनवल्लभाष्टकम्   
  
 ॥ अथ श्रीगोपीजनवल्लभाष्टकम् ॥  
  
सरोजनेत्राय कृपायुताय मन्दारमालापरिभूषिताय ।  
उदारहासाय ससन्मुखाय नमोऽस्तु गोपीजनवल्लभाय ॥ १॥  
  
आनन्दनन्दादिकदायकाय बकीबकप्राणविनाशकाय ।  
मृगेन्द्रहस्ताग्रजभूषणाय नमोऽस्तु गोपीजनवल्लभाय ॥ २॥  
  
गोपाललीलाकृतकौतुकाय गोपालकाजीवनजीवनाय ।  
भक्तैकगम्याय नवप्रियाय नमोऽस्तु गोपीजनवल्लभाय ॥ ३॥  
  
मन्थानभाण्डाखिलभञ्जनाय हैयङ्गवीनाशनरञ्जनाय ।  
गोस्वादुदुग्धामृतपोषिताय नमोऽस्तु गोपीजनवल्लभाय ॥ ४॥  
  
कलिन्दजाकूलकुतूहलाय किशोररूपाय मनोहराय ।  
पिशङ्गवस्त्राय नरोत्तमाय नमोऽस्तु गोपीजनवल्लभाय ॥ ५॥  
  
धराधराभाय धराधराय शृङ्गारहारावलिशोभिताय ।  
समस्तगर्गोक्तिसुलक्षणाय नमोऽस्तु गोपीजनवल्लभाय ॥ ६॥  
  
इभेन्द्रकुम्भस्थलखण्डनाय विदेशवृन्दावनमण्डनाय ।  
हंसाय कंसासुरमर्दनाय नमोऽस्तु गोपीजनवल्लभाय ॥ ७॥  
  
श्रीदेवकीसूनुविमोक्षणाय क्षत्तोद्धवाक्रूरवरप्रदाय ।  
गदारिशङ्खाब्जचतुर्भुजाय नमोऽस्तु गोपीजनवल्लभाय ॥ ८॥  
  
 ॥ इति श्रीवल्लभाचार्यविरचितं श्रीगोपीजनवल्लभाष्टकं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
