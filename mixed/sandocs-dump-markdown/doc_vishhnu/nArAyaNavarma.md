+++
"Text title" = "nArAyaNavarma"
"File name" = "naaraayanavarma.itx"
itxtitle = "nArAyaNavarma"
engtitle = "nArAyaNavarma"
Category = "vishhnu, narayana, stotra, vishnu"
Location = "doc_vishhnu"
Sublocation = "vishhnu"
SubDeity = "vishnu"
Subcategory = "narayana"
Texttype = "stotra"
Author = "Traditional"
Language = "Sanskrit"
Subject = "philosophy/hinduism/religion"
"Transliterated by" = "WebD"
"Proofread by" = "Ravin Bhalekar ravibhalekar at hotmail.com"
Description-comments = "bhAgavate_ShaShThaskandha"
"Latest update" = "December 31, 2004"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "नारायणवर्म"

+++
  
 नारायणवर्म   
  
श्री गणेशाय नमः ।  
राजोवाच ।  
यया गुप्तः सहस्राक्षः सवाहान् रिपुसैनिकान् ।  
क्रीडन्निव विनिर्जित्य त्रिलोक्या बुभुजे श्रियम् ॥ १॥  
  
भगवंस्तन्ममाख्याहि वर्म नारायणात्मकम् ।  
यथाततायिनः शत्रून येन गुप्तोऽजयन्मृधे ॥ २॥  
  
श्रीशुक उवाच ।  
वृतः पुरोहितस्त्वाष्ट्रो महेन्द्रायानुपृच्छते ।  
नारायणाख्यं वर्माह तदिहैकमनाः शृणु ॥ ३॥  
  
श्रीविश्वरूप उवाच ।  
धौतांघ्रिपाणिराचम्य सपवित्र उदङ्मुखः ।  
कृतस्वाङ्गकरन्यासो मन्त्राभ्यां वाग्यतः शुचिः ॥ ४॥  
  
नारायणमयं वर्म सन्नह्येद्भय आगते ।  
दैवभूतात्मकर्मभ्यो नारायणमयः पुमान ॥ ५॥  
  
पादयोर्जानुनोरूर्वोरुदरे हृद्यथोरसि ।  
मुखे शिरस्यानुपूर्व्यादोङ्कारादीनि विन्यसेत् ॥ ६॥  
  
ॐ नमो नारायणायेति विपर्ययमथापि वा ।  
करन्यासं ततः कुर्याद्द्वादशाक्षरविद्यया ॥ ७॥  
  
प्रणवादियकारान्तमङ्गुल्यङ्गुष्ठपर्वसु ।  
न्यसेद्धृदय ॐकारं विकारमनुमूर्धनि ॥ ८॥  
  
षकारं तु भ्रुवोर्मध्ये णकारं शिखया न्यसेत् ।  
वेकारं नेत्रयोर्युंज्यान्नकारं सर्वसन्धिषु ॥ ९॥  
  
मकारमस्त्रुमुद्दिश्य मन्त्रमूर्तिर्भवेद्बुधः ।  
सर्विसर्गं फडन्तं तत्सर्वदिक्षु विनिर्दिशेत् ॥ १०॥  
  
ॐ विष्णवे नमः ।  
इत्यात्मानं परं ध्यायेद्ध्येयं षट्शक्तिभिर्युतम् ।  
विद्यातेजस्तपोर्मूतिमिमं मन्त्रमुदाहरेत् ॥ ११॥  
  
ॐ हरिर्विदध्यान्मम सर्वरक्षां न्यस्तांघ्रिपद्मः पतगेन्द्रपृष्ठे ।  
दरारिचर्मासिगदेषुचापपाशान्दधानोऽष्टगुणोऽष्टबाहुः ॥ १२॥  
  
जलेषु मां रक्षतु मत्स्यमूर्तिर्यादोगणेभ्यो वरुणस्य पाशात् ।  
स्थलेषु मायाबटुवामनोऽव्यात् त्रिविक्रमः खेऽवतु विश्वरूपः ॥ १३॥  
  
दुर्गेष्वटव्याजिमुखादिषु प्रभुः पायान्नृसिंहोऽसुरयूथपारिः ।  
विमुञ्चतो यस्य महाट्टहासं दिशो विनेदुर्न्यपतंश्च गर्भाः ॥ १४॥  
  
रक्षत्वसौ माऽध्वनि यज्ञकल्पः स्वदंष्ट्रयोन्नीतधरो वराहः ।  
रामोऽद्रिकूटेष्वथ विप्रवासे सलक्ष्मणोऽव्याद्भरताग्रजो माम् ॥ १५॥  
  
मामुग्रधर्मादखिलात्प्रमादान्नारायणः पातु नरश्च हासात् ।  
दत्तस्त्वयोगादथ योगनाथः पायाद्गुणेशः कपिलः कर्मबन्धात् ॥ १६॥  
  
सनत्कुमारोऽवतु कामदेवाद्धयग्रीवो मां पथि देवहेलनात् ।  
देवर्षिवर्यः पुरुषार्चनान्तरात्कूर्मो हरिर्मां निरयादशेषात् ॥ १७॥  
  
धन्वन्तरिर्भगवान्पात्वपथ्याद्वन्द्वाद्भयादृषभो निर्जितात्मा ।  
यज्ञश्च लोकादवताज्जनान्ताद्बलो गणात्क्रोधवशादहीन्द्रः ॥ १८॥  
  
द्वैपायनो भगवानप्रबोधाद्बुद्धस्तु पाषण्डगणात्प्रमादात् ।  
काल्किः कलेः कालमलात्प्रपातु धर्मावनायोरुकृतावतारः ॥ १९॥  
  
मां केशवो गदया प्रातरव्याद्गोविन्द आसङ्गव आत्तवेणुः ।  
नारायणः प्राह्ण उदात्तशक्तिर्मध्यन्दिने विष्णुररीन्द्रपाणिः ॥ २०॥  
  
देवोऽपराह्णे मधुहोग्रधन्वा सायन्त्रिधामाऽवतु माधवो माम् ।  
दोषे हृषीकेश उतार्धरात्रे निशीथ एकोऽवतु पद्मनाभः ॥ २१॥  
  
श्रीवत्सधामाऽपररात्र ईशः प्रत्युष ईशोऽसिधरो जनार्दनः ।  
दामोदरोऽव्यादनुसन्ध्यं प्रभाते विश्वेश्वरो भगवान्कालमूर्तिः ॥ २२॥  
  
चक्रं युगान्तानलतिग्मनेमि भ्रमत्समन्ताद्भगवत्प्रयुक्तम् ।  
दन्दग्धि दन्दग्ध्यरिसैन्यमाशु कक्षं यथा वातसखो हुताशः ॥ २३॥  
  
गदेऽशनिस्पर्शनविस्फुलिङ्गे निष्पिण्ढि निष्पिण्ढ्यजितप्रियासि ।  
कूष्माण्डवैनायकयक्षरक्षोभूतग्रहांश्चूर्णय चूर्णयारीन् ॥ २४॥  
  
त्वं यातुधानप्रमथप्रेतमातृपिशाचविप्रग्रहघोरदृष्टीन् ।  
नरेन्द्र विद्रावय कृष्णपूरितो भीमस्वनोऽरेर्हृदयानि कम्पयन् ॥ २५॥  
  
त्वं तिग्मधारासिवरारिसैन्यमीशप्रयुक्तो मम छिन्धि छिन्धि ।  
चक्षूंषि चर्मन् शतचन्द्र छादय द्विषामघानां हर पापचक्षुषाम् ॥ २६॥  
  
यन्नो भयं ग्रहेभ्योऽभूत्केतुभ्यो नृभ्य एव च ।  
सरीसृपेभ्यो दंष्ट्रिभ्य भूतेभ्योऽघेभ्य एव च ॥ २७॥  
  
सर्वाण्येतानि भगवन्नामरूपास्रकीर्तनात् ।  
प्रयांतु संक्षयं सद्यो येऽन्ये श्रेयःप्रतीपकाः ॥ २८॥  
  
गरुडो भगवांस्तोत्रस्तोमश्छन्दोमयः प्रभुः ।  
रक्षत्वशेषकृच्छ्रेभ्यो विष्वक्सेनः स्वनामभिः ॥ २९॥  
  
सर्वापद्भ्यो हरेर्नामरूपयानायुधानि नः ।  
बुद्धीन्द्रियमनःप्राणान् पान्तु पार्षदभूषणाः ॥ ३०॥  
  
यथा हि भगवानेव वस्तुतः सदसच्च यत् ।  
सत्येनानेन नः सर्वे यान्तु नाशमुपद्रवाः ॥ ३१॥  
  
यथैकात्म्यानुभावानां विकल्परहितः स्वयम् ।  
भूषणायुधलिङ्गाख्या धत्ते शक्तीः स्वमायया ॥ ३२॥  
  
तेनैव सत्यमानेन सर्वज्ञो भगवान् हरिः ।  
पातु सर्वैः स्वरूपैर्नः सदा सर्वत्र सर्वगः ॥ ३३॥  
  
विदिक्षु दिक्षूर्घ्वमधः समन्तादन्तर्बहिर्भगवान्नारसिंहः ।  
प्रहापयँल्लोकभयं स्वनेन स्वतेजसा ग्रस्तसमस्ततेजाः ॥ ३४॥  
  
मघवन्निदमाख्यातं वर्म नारायणात्मकम् ।  
विजेष्यस्यञ्जसा येन दंशितोऽसुरयूथपान् ॥ ३५॥  
  
एतद्धारयमाणस्तु यं यं पश्यति चक्षुषा ।  
पदा वा संस्पृशेत्सद्यः साध्वसात्स विमुच्यते ॥ ३६॥  
  
न कुतश्चिद्भयं तस्य विद्यां धारयतो भवेत् ।  
राजदस्युग्रहादिभ्यो व्याध्यादिभ्यश्च कर्हिचित् ॥ ३७॥  
  
इमां विद्यां पुरा कश्चित्कौशिको धारयन् द्विजः ।  
योगधारणया स्वाङ्गं जहौ स मरुधन्वनि ॥ ३८॥  
  
तस्योपरि विमानेन गन्धर्वपतिरेकदा ।  
ययौ चित्ररथः स्त्रीभिर्वृतो यत्र द्विजक्षयः ॥ ३९॥  
  
गगनान्न्यपतत्सद्यः सविमानो ह्यवाक्षिराः ।  
स वालखिल्यवचनादस्थीन्यादाय विस्मितः ॥ ४०॥  
  
प्रास्य प्राचीसरस्वत्यां स्नात्वा धाम स्वमन्वगात् ।  
य इदं शृणुयात्काले यो धारयति चादृतः ॥  
  
तं नमस्यन्ति भूतानि मुच्यते सर्वतोभयात् ॥ ४१॥  
  
श्रीशुक उवाच ।  
एतां विद्यामधिगतो विश्वरूपाच्छक्रतुः ।  
त्रैलोक्यलक्ष्मीं बुभुजे विनिर्जित्य मृघेऽसुरान् ॥ ४२॥  
  
। इति श्रीमद्भागवते महापुराणे षष्ठस्कन्धेऽष्टमेऽध्याये  
नारायणवर्मस्तोत्रं सम्पूर्णम् ।  
  
Proofread by Ravin Bhalekar ravibhalekar@hotmail.com  
  
