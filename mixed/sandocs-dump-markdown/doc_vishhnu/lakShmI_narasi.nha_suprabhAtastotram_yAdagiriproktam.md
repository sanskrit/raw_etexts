---
Author: Traditional
Category: vishhnu, dashAvatAra, stotra, vishnu
File name: laxminrisimhaSup.itx
Language: Sanskrit
Latest update: December 15, 2003
Location: doc_vishhnu
Proofread by: Venkata N Vangeepuram vangeepuram at rediffmail.com Great grandson of
  the composer
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: lakShmI narasi.nha suprabhAta stotram yAdagiri
Texttype: stotra
Transliterated by: http://www.mypurohith.com
engtitle: lakShmI narasi.nha suprabhAta stotram (yAdagiri)
itxtitle: lakShmI narasi.nha suprabhAtastotram (yAdagiriproktam)
title: लक्ष्मी नरसिंह सुप्रभातस्तोत्रम् (यादगिरिप्रोक्तम्)

---
  
 श्रीलक्ष्मी नरसिंह सुप्रभातस्तोत्रम् (यादगिरि)   
  
। श्री यादगिरि लक्ष्मीनृसिंह सुप्रभातम्  
श्री वङ्गीपुरम् नरसिंहाचार्यरचित ।  
कौसल्या सुप्रजा राम पूर्वा सन्ध्या प्रवर्तते ।  
उत्तिष्ठ नरशार्दूल! कर्तव्यं दैवमाह्निकम् ॥ १॥  
  
उत्तिष्ठोत्तिष्ठ गोविन्द उत्तिष्ठ गरुडध्वज ।  
उत्तिष्ठ कमलाकान्त त्रैलोक्यं मङ्गळं कुरु ॥ २॥  
  
यादाद्रिनाथशुभमन्दिरकल्पवल्लि  
पद्मालये जननि पद्मभवादिवन्द्ये ।  
भक्तार्तिभञ्जनि दयामयदिव्यरूपे  
लक्ष्मीनृसिंहदयिते तव सुप्रभातम् ॥ ३॥  
  
ज्वालानृसिंह करुणामय दिव्यमूर्ते  
योगाभिनन्दन नृसिंह दयासमुद्र! ।  
लक्ष्मीनृसिंह शरणागतपारिजात  
यादाद्रिनाथ नृहरे! तव सुप्रभातम् ॥ ४॥  
  
श्रीरङ्गवेङ्कटमहीधरहस्तिशैल  
श्री यादवाद्रिमुखसत्त्वनिकेतनानि ।  
स्थानानि तेकिल वदन्ति परावरज्ञाः  
यादाद्रिनाथ नृहरे! तव सुप्रभातम् ॥ ५॥  
  
ब्रह्मादयस्सुरवर मुनिपुङ्गवाश्च  
त्वां सेवितुं विविधमङ्गळवस्तुहस्ताः ।  
द्वारे वसन्ति नरसिंह भवाब्धिपोत  
यादाद्रिनाथ नृहरे! तव सुप्रभातम् ॥ ६॥  
  
प्रह्लाद नारद पराशर पुण्डरीक  
व्यासादिभक्तरसिका भवदीयसेवाम् ।  
वाञ्छन्त्यनन्यहृदया करुणासमुद्र  
यादाद्रिनाथ नृहरे! तव सुप्रभातम् ॥ ७॥  
  
त्वद्दास्यभोगरसिकाश्शठजिन्मुखार्याः  
रामानुजादिमहनीयगुरुप्रधानाः ।  
सेवार्थ मत्र भवदीयगृहाङ्गणस्थाः  
यादाद्रिनाथ नृहरे! तव सुप्रभातम् ॥ ८॥  
  
भक्ता स्त्वदीयपदपङ्कजसक्तचित्ताः  
काल्यं विधाय तवकन्दर मन्दिराग्रे ।  
त्वद्दर्शनोत्सुकतया निबिडं श्रयन्ते  
यादाद्रिनाथ नृहरे! तव सुप्रभातम् ॥ ९॥  
  
दिव्यावतारदशके नरसिंह ते तु  
दिव्यावतारमहिमा नहि देवगम्यः ।  
प्रह्लाददानवशिशोःकिल भक्तिगम्यः  
यादाद्रिनाथ नृहरे! तव सुप्रभातम् ॥ १०॥  
  
श्रीयादवाद्रिशिखरे त्वमहोबिलेऽपि  
सिंहाचले च शुभमङ्गळशैलराजे ।  
वेदाचलादि गिरि मूर्धसु सुस्थितोसि  
यादाद्रिनाथ नृहरे! तव सुप्रभातम् ॥ ११॥  
  
काम्यार्थिनो वरदकल्पक कल्पकं त्वां  
सेवार्थिनः स्सुजनसेव्यपदद्वयं त्वाम् ।  
भक्त्या विनम्र शिरसा प्रणमन्ति सर्वे  
यादाद्रिनाथ नृहरे! तव सुप्रभातम् ॥ १२॥  
  
त्वन्नाममन्त्रपठनेन लुठन्ति पापाः  
त्वन्नाममन्त्रपठनेन लुठन्ति दैत्याः ।  
त्वन्नाममन्त्रपठनेन लुठन्तिरोगाः  
यादाद्रिनाथ नृहरे! तव सुप्रभातम् ॥ १३॥  
  
लक्ष्मीनृसिंह! जगदीश! सुरेश! विष्णो  
जिष्णो! जनार्दन! परात्पर विश्वरूप ।  
विश्वप्रभातकरणाय कृतावतार  
यादाद्रिनाथ नृहरे! तव सुप्रभातम् ॥ १४॥  
  
त्वन्नाममन्त्र पठनङ्किलसुप्रभातं  
अस्माकमस्तु तवचास्तु च सुप्रभातम् ।  
अस्मत्समुद्धरणमेव विचित्रगाध  
यादाद्रिनाथ नृहरे! तव सुप्रभातम् ॥ १५॥  
  
त्वत् पूजका परिव्रुढा परिचारकाश्च  
नित्यार्चनाय विधिवद्विहित स्वक्रुत्याः ।  
यत्तस्त्वदीय शुभगह्वर मन्दिराग्रे  
यादाद्रिनाथ नृहरे! तव सुप्रभातम् ॥ १६॥  
  
प्राभातकीमुपचितिम् परिकल्पयन्तः  
कुण्डाश्च पूर्णजलकुम्भमुपाहरन्तः ।  
श्रीवैष्णवाः समुपयान्तिहरे! नृसिंह  
यादाद्रिनाथ नृहरे! तव सुप्रभातम् ॥ १७॥  
  
सूर्योऽभ्युदेति विकसन्ति सरोरुहाणि  
नीलोत्पलानि हि भवन्ति निमीलितानि ।  
प्राग्दिङ्मुखेरुणगभस्तिगणोऽभ्युदेति  
यादाद्रिनाथ नृहरे! तव सुप्रभातम् ॥ १८॥  
  
मन्दानिलस्सुर नदीकमलोदरेशु  
मन्दंविगाह्य शुभसौरभ मादधानः ।  
हर्षप्रकर्षमुपयाति च सेवितुं त्वां  
यादाद्रिनाथ नृहरे! तव सुप्रभातम् ॥ १९॥  
  
तारागणोवियति मज्जति सुप्रभाते  
सूर्येणसाकमवलोकयितुं त्वदीयम् ।  
श्रीसुप्रभातमवभासित सर्वलोकं  
यादाद्रिनाथ नृहरे! तव सुप्रभातम् ॥ २०॥  
  
पक्षिस्वनाश्चपरितःपरिसम्पतन्ति  
कूजन्तिकोकिलगणाःकलकण्ठरावैः ।  
वाचा विशुद्धकलयानुवदन्तिकीराः  
यादाद्रिनाथ नृहरे! तव सुप्रभातम् ॥ २१॥  
  
पल्लीषु वल्लवजनाःस्वगृहाङ्गणेषु  
धेनूर्दुहन्ति विनिभान्ति विशेषदृष्ट्या ।  
गोपालबाल इव भक्तहृदम्बुजेषु  
यादाद्रिनाथ नृहरे! तव सुप्रभातम् ॥ २२॥  
  
गाढान्धकारपटलम् गगनञ्जहाति  
मोहान्धकार इव सन्मनुजम् समस्तम् ।  
रागोविराग इव संविशति प्रकामं  
यादाद्रिनाथ नृहरे! तव सुप्रभातम् ॥ २३॥  
  
निद्राजहाति हि जनान् सुमुनिं यधावत्  
प्रज्ञाप्युदेति हि जनेषु मुनौयधावत् ।  
सक्तिर्जनेषु हि यथा च मुनौविरक्तिः  
यादाद्रिनाथ नृहरे! तव सुप्रभातम् ॥ २४॥  
  
फुल्लानिपङ्कजवनानि विशुद्धसत्त्व  
फुल्लानि सज्जनमनःकमलानि यद्वत् ।  
भाश्शुद्धसत्वमिव भाति विदिक्षु दिक्षु  
यादाद्रिनाथ नृहरे! तव सुप्रभातम् ॥ २५॥  
  
ब्रह्मास्वयंसुरगणैस्सहलोकपालैः  
धामप्रविश्य तव मण्डपगोपुराढ्यम् ।  
पञ्चाङ्गशुद्धिमभिवर्णयति त्वदीयां  
यादाद्रिनाथ नृहरे! तव सुप्रभातम् ॥ २६॥  
  
विख्यातवैद्यजन वञ्चकरोगजाल  
विख्यातवैद्य इति रोगनिपीडितास्त्वाम् ।  
निश्चित्यधाम तव दूरत आपतन्ति  
यादाद्रिनाथ नृहरे! तव सुप्रभातम् ॥ २७॥  
  
भूतग्रहादि बलवत्तर तापयुक्ताः  
बाणावतीमुख महोग्रपिशाच विद्धाः ।  
स्नाताःप्रदक्षिणविधा वुपयान्तिनाथ  
यादाद्रिनाथ नृहरे! तव सुप्रभातम् ॥ २८॥  
  
सन्तानहीन वनितास्सरसि त्वदीये  
स्नात्वाजलार्द्रवसनास्तव दर्शनाय ।  
आयान्तिसन्ततिवरप्रद देवदेव  
यादाद्रिनाथ नृहरे! तव सुप्रभातम् ॥ २९॥  
  
यद्दुष्ट संहरणमुत्तमलोकरक्षा  
दीक्षां व्यनक्ति तवरूप महोनृसिंह ।  
तच्चात्र यादगिरिमूर्थनिसंविभाति  
यादाद्रिनाथ नृहरे! तव सुप्रभातम् ॥ ३०॥  
  
प्रह्लाद पुण्यजनि पुण्यबलात्प्रतीतं  
रूपं जनस्तवहरे निगमान्तवेद्यम् ।  
प्रातःस्मरंस्तरति संस्मारणाम्बुराशिं  
यादाद्रिनाथ नृहरे! तव सुप्रभातम् ॥ ३१॥  
  
श्रीसुप्रभातमिदमच्युतकैतवोक्त  
मप्यच्युतं भवतुभक्तजनैकवेद्यम् ।  
लक्ष्मीनृसिंह तव नामशुभप्रभावात्  
यादाद्रिनाथ नृहरे! तव सुप्रभातम् ॥ ३२॥  
  
इत्थं यादाद्रिनाथस्य सुप्रभात मतन्द्रिताः ।  
ये पठन्ति सदा भक्त्या ते नरास्सुखभागिनः ॥ ३३॥  
  
इति श्री लक्ष्मी नरसिंह सुप्रभातम् ।  
  
Proofread and corrected by  
Venkata N Vangeepuram vangeepuram@rediffmail.com  
  
