+++
"Text title" = "achyutashatakam"
"File name" = "achyutashatakam.itx"
itxtitle = "achyutashatakam (vedAntadeshikavirachitaM)"
engtitle = "achyutashatakam"
Category = "vishhnu, shataka, vedAnta-deshika"
Location = "doc_vishhnu"
Sublocation = "vishhnu"
Author = "vedAntadeshika"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "Edited by S. V. Radhakrishna Shastriji"
Indexextra = "(VSM 3)"
Acknowledge-Permission = "Mahaperiaval Trust"
"Latest update" = "May 13, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "अच्युतशतकम् (वेदान्तदेशिकविरचितं)"

+++
  
 अच्युतशतकम्   
  
वेदान्तदेशिकविरचितम् ।  
(तिरुवहीन्द्रपुराख्ये औषधगिरौ)  
(इदं शतकं मूलं प्राकृतभाषायामास्ते ।)  
(लेखकैरेव संस्कृते परिवर्तितं मूलमेव अत्र दीयते ।)  
नमत त्रिदशानां नाथं सत्यं दासानामच्युतं स्थिरज्योतिः ।  
गरुडनदीतटतमालं अहीन्द्रनगरौषधाचलैकगजेन्द्रम् ॥ १॥  
  
किङ्करसत्य स्तुतिस्तव स्वयम्भू गेहिनी विलासव्याहृतिमयी ।  
फणिता बालेन मया पञ्जरशुक जल्पितमिव करोतु प्रसादम् ॥ २॥  
  
मलिनमपि भाषितं मम किङ्करसत्य तव कीर्तिज्योत्स्नाप्रसरे ।  
लग्नं लभतां विशुद्धिं सलिलमिव त्रिपथगास्रोतोगतम् ॥ ३॥  
  
त्रस्तरि नयेन स्थापिता शोभतां त्रिदशानां नाथ तव समाजे ।  
वन्दित्व महितानां मध्ये श्रुतीनां बालिशा मम स्तुतिः ॥ ४॥  
  
अस्मद्गुरूणामच्युत जिह्वासिंहासने लब्धप्रतिष्ठः ।  
प्रतिपादितपरमार्थो वारयस्यपण्डितत्वमस्माकम् ॥ ५॥  
  
हृदयेषु देशिकानां जाह्नवीलहरीषु पूर्णचन्द्र इव स्फुटः ।  
कलुषजलेष्विव हंसः कषायकर्बुरेषु तिष्ठस्यच्युत न क्षणम् ॥ ६॥  
  
आगममात्रप्रमाणः आगोपीजनं प्रकाश निजमाहात्म्यः ।  
श्रद्धितहृदयसुलभो दूरं मुञ्चसि नतसत्य  दोलायमानान् ॥ ७॥  
  
सदा क्षपितसकलहेयं शरणागतसत्य सत्यज्ञानानन्दम् ।  
उल्लङ्घितत्रिविधान्तमुपनिषदां शतानि गायन्ति त्वाम् ॥ ८॥  
  
करोषि न क्रियसे केनापि स्थापयसि न संस्थाप्यसेऽनन्यस्थितः ।  
हरसि निखिलं न ह्रियसे अहीन्द्रनगरेन्द्रानघज्योतिस्स्फुरन् ॥ ९॥  
  
अणुप्रमितस्याप्यच्युत शक्तिस्तव सकलधारणादिप्रभूता ।  
तेन प्रतिवस्तुपूर्णः श्रूयसेऽप्रतिहतनिजस्थितिः सर्वगतः ॥ १०॥  
  
सकलानां धरणनियमनस्वामित्वनियमसंस्थितः सर्वतनुः ।  
श्रूयसेऽच्युत सर्वः सदा दर्शितकार्यकारणत्वकर्बुरः ॥ ११॥  
  
पुरुषप्रधानशरीरो भुवनानां भवस्यच्युतोपादानम् ।  
निजसङ्कल्पसनाथो वहसि निमित्तत्त्वमप्यद्भुतशक्तिः ॥ १२॥  
  
विषमगुणाङ्कुरप्रकरे जलमिव सामान्यकारणं तव केलिः ।  
निजकर्मशक्तिनियता अच्युत ब्रह्मादि स्थावरान्तविशेषाः ॥ १३॥  
  
पुरुषास्तव विभूतिः अच्युत लक्ष्म्याः स्त्रीसंज्ञाः ।  
नास्ति परं युवयोः सापि श्रीर्भवति तव किं पुनरितरत् ॥ १४॥  
  
न खलु तव सदृशाभ्यधिकाः नाथ त्वमेव सर्वलोकशरण्यः ।  
एतावज्ज्ञानसारमिति ज्ञातुं त्रिदशनाथेतरविचिन्ता ॥ १५॥  
  
भाति फणीन्द्रपुराधिप प्रतिपालयत्सु प्रकटप्रभूतफला ।  
अपि द्रुहिणप्रमुखैः आज्ञप्तिस्तवालङ्घनीयप्रभावा ॥ १६॥  
  
नियमविधीनां प्रवृत्तिः सर्वेषामपि दाससत्योद्दिश्य त्वाम् ।  
श्राद्धनिमन्त्रितब्राह्मणसमाधिसिद्धां लभन्ते त्रिदशा भुक्तम् ॥ १७॥  
  
आराध्य त्रिदशविलयेऽच्युत नित्यं न तिष्ठसि यदि नाम त्वम् ।  
कर्मणां कल्पितानां करिष्यति कल्पान्तरेषु को निर्वेशम् ॥ १८॥  
  
कल्पयसि काङ्क्षितानि कल्पद्रुम इव श्रीकाञ्चनलतासहितः ।  
नतसत्य सदाफलानि निजच्छायानिर्भिन्ननित्यतापत्रिभुवनः ॥ १९॥  
  
सकलागमानां निष्ठा सकलसुराणामप्यन्तर आत्मा ।  
सकलफलानां प्रसूतिः सकलजनानां समः खलु नतसत्य त्वम् ॥ २०॥  
  
इति सर्वेषां समानः सत्यस्थितो दाससत्य सदा परिपूर्णः ।  
कथं वहसि पक्षपातं पाण्डवप्रमुखेषु प्रेषणमपि सहमानः ॥ २१॥  
  
विषमे कर्ममार्गे विपरिस्खलतां विह्वलितकरणानाम् ।  
नाथ निखिलानामन्यो नास्ति त्वन्नतसत्य हस्तालम्बः ॥ २२॥  
  
ज्ञानस्य कोऽविषयोऽच्युत करुणायास्तव को दूरस्थितः ।  
शक्तेः कोऽतिभरस्तस्मात्खलूपायस्त्वमेव स्वयं सिद्धः ॥ २३॥  
  
सङ्कल्पकर्णधारः किङ्करसत्य भवसागरेऽतिगभीरे ।  
अनघस्त्वं खलु पोत आत्मनः कृपासमीरणेन प्रयुक्तः ॥ २४॥  
  
अच्युत न ददति मोक्षमीश्वरभावेन भाविता इतरसुराः ।  
रात्रिं परिवर्तयितुं लक्षमालेख्य दिनकराणामपि न क्षमम् ॥ २५॥  
  
अमृतरससागरस्येव अहीन्द्रपुरनाथ निर्मलमहार्घाणि ।  
तीर्यन्ते न विगणयितुं अनन्यसुलभानि तव गुणरत्नानि ॥ २६॥  
  
भूषितश्रुतिसीमन्तो भुजगेन्द्रपुरेश सर्वगुणसीमान्तः ।  
क्षपिततृषा मलमोहो मुनीनां हृदयेषु स्फुरसि श्यामलमयूखः ॥ २७॥  
  
शुभलक्षणश्रीवत्सः शोभसे निर्मुक्तविरहक्षणश्रीवत्सः ।  
रणदेवन  सविहगः उद्भटगरुडनदीतीरवनसविधगतः ॥ २८॥  
  
अकुमारयौवनस्थितमहीन्द्रपुरनाथाभिमतमनुरूपम् ।  
नित्यं स्वभावसिद्धं श्रूयते सूरिमहितं सुखं तव रूपम् ॥ २९॥  
  
त्रिगुणं तस्य विकाराः अच्युत पुरुष इत्यागमगण्यमानाः ।  
अर्थास्तव खलु समस्ताः परस्मिन् रूपे भूषणास्त्रस्वरूपाः ॥ ३०॥  
  
निर्यन्ति त्वत्तोऽच्युत निक्षपितविपक्षनिष्ठुरपराक्रमणाः ।  
संस्थापितपरमधर्माः साधु परित्राणसत्फला अवताराः ॥ ३१॥  
  
हरिमणिसदृक्ष निजरुचिहरितायमान भुजगेन्द्रपुरपर्यन्तः ।  
काले दासजनानां कृष्ण घनो भवसि दत्तकारुण्यरसः ॥ ३२॥  
  
गरुडनदीकच्छारण्ये लक्ष्यसे लक्ष्मी मही करेणु मनोहरः ।  
दृश्यमानबहुलदानो दिशा गजेन्द्र इव खण्डितदनुजेन्द्रद्रुमः ॥ ३३॥  
  
मुखचन्द्रमौलि दिनकरमध्यस्थितस्तव चिकुरभारान्धकारः ।  
अघटितघटनाशक्तिं सत्यं स्थापयति दाससत्य समग्राम् ॥ ३४॥  
  
परिहसितपूर्णचन्द्रं पद्मसदृक्षप्रसन्नलोचनयुगलम् ।  
सङ्कल्पितदुरितान्यपि संस्मृतं हरति दाससत्य तव मुखम् ॥ ३५॥  
  
माहात्म्यं तव महितं माङ्गलिकं तुलसीकौस्तुभप्रमुखानाम् ।  
अच्युत स्थिरवनमालं वत्सं दर्शयति लक्ष्मी लक्षणसुभगम् ॥ ३६॥  
  
निर्विशति नित्यतापो देवजनो देवनायक विधिप्रमुखः ।  
शीतलशान्तप्रभूतां छायां तव विपुलबाहुकल्पद्रुमाणाम् ॥ ३७॥  
  
सङ्कल्पचन्द्रक्षोभितत्रिगुणोदधि विपुलबुद्बुदप्रकरैः ।  
ब्रह्माण्डैरपि भरितं किङ्करसत्य तव कस्मान्नु कृशमुदरम् ॥ ३८॥  
  
नाभिरुहं तव नलिनं भुजगेश्वरनगरनाथ शोभते सुभगम् ।  
मध्यस्थितब्रह्मभ्रमरं वत्सासनलक्ष्मीपादपीठसदृक्षम् ॥ ३९॥  
  
दृढपीडितमधुकैटभशोणितपटलपरिपाटलाम्बरघटिता ।  
राजत्यच्युत मुखरा रतिनाथ गजेन्द्रशृङ्खला तव रशना ॥ ४०॥  
  
दासानां सत्य दृश्यते दानववीराणां दीर्घनिद्राशयनम् ।  
तवोदरस्थितत्रिभुवनप्रासादस्तम्भसच्छायमूरुयुगम् ॥ ४१॥  
  
जानुमणिदर्पणेन च जङ्घामरकतकलाचिकया च धन्या ।  
अच्युत न मुञ्चति कान्तः लक्ष्मीरिव सरोजलाञ्छनौ तव चरणौ ॥ ४२॥  
  
श्रुतिसीमन्तप्रसूनं शोभते नतसत्य तव सर्वशरण्यम् ।  
क्रमणक्षणजनितसुरनदीप्रशमितत्रैलोक्यपातकं पदपद्मम् ॥ ४३॥  
  
इति त्रिभुवनैकमूलमास्वादयन्त्यनघा अमृतस्वादुरसम् ।  
ओषधिमहीधरपार्श्व उदितं त्वामोषधिमिव दासरुजाम् ॥ ४४॥  
  
सिद्धाञ्जनमिव श्यामां तव तनुं निजविलोचनेषु क्षिपन्तः ।  
अच्युत लक्ष्मीनिवासं नित्यनिगूढं निधिमिव पश्यन्ति त्वाम् ॥ ४५॥  
  
विघटित निबिडान्धकारो घटमानज्योतिस्त्रिलोकैकग्रहपतिः ।  
दृष्टगतो येषां त्वं नमत्सत्य न खलु तेषां मोहत्रियामा ॥ ४६॥  
  
विषयरसे विरक्ताः विकारजननैरपि च न खलु विक्रियमाणाः ।  
जीवन्मुक्तसदृशा अच्युत दृश्यन्ते पावनास्तव भक्ताः ॥ ४७॥  
  
गन्धर्वनगरस्वप्नसदृक्षाणां श्रियां वनसरिताम् ।  
न स्मरति त्वद्गृहीतः शरणागतसदामदो जीवगजः ॥ ४८॥  
  
न महयन्ति ज्ञानवन्तः तरङ्गडिण्डीरबुद्बुदसदृक्षाणि ।  
विधिप्रमुखाणां पदानि घनकन्दलीकन्द कदलीस्तम्भसमानि ॥ ४९॥  
  
दृष्टस्वपरस्वभावाः पुरुषा गृहीत्वा स्वामिनस्तव शीलम् ।  
नाथ नतसत्य सघृणाः न मुञ्चति कथमपि सर्वजनसौहार्दम् ॥ ५०॥  
  
मानमदेर्ष्यामत्सरदम्भासूयाभयामर्षलोभमुखाः ।  
दृश्यन्ते न मोहसुताः दोषा दासानां सत्य तव भक्तानाम् ॥ ५१॥  
  
येषां मतिरितरमुखी कालः सकलोऽपि तेषां कलिविस्तारः ।  
ये तव पदे प्रवणाः नास्ति कलिर्नागपतिनगरपते तेषाम् ॥ ५२॥  
  
अत्यासन्नविनाशाः अच्युत पश्यन्ति तावके भक्तजने ।  
मोक्षरुचीनां मूढा दिवसकरमण्डल इव च्छिद्रम् ॥ ५३॥  
  
नित्रुटितदुर्मानघनाः निर्मलगुणघटिततारकाप्राग्भाराः ।  
भासमानभक्तिज्योत्स्नाः नतसत्य स्फुरन्ति नभोनिभास्तव भक्ताः ॥  
  
न खलु यमविषये गतिर्नतसत्य पदाम्बुजं तव प्रपन्नानाम् ।  
स्खलितानामपि यथायोग्यं शिक्षा शुद्धान्तकिङ्कराणामिव लघ्वी ॥ ५५॥  
  
कर्मगतिदोषदुःखिताः कृतान्तभ्रुकुटीभुजङ्गीदर्शनत्रस्ताः ।  
अर्चन्ति तव चरणौ अच्युत प्रभ्रष्टमन्मथरसास्वादाः ॥ ५६॥  
  
आलगति तव चरणौ अच्युत विधिनाऽप्यर्चनाऽऽचरिता ।  
यैकान्तप्रयुक्ता शेषामिव स्वयं शिरसा प्रतिगृह्णासि ताम् ॥ ५७॥  
  
तव मुखज्योत्स्ना द्रावितमानसशशिकान्तप्रवाहसन्निभबाष्पान् ।  
अच्युत न मुञ्चसि भक्तान् कदम्बगोलनिभकण्टकायमाननिजाङ्गान् ॥  
  
सर्वेऽपि निर्वैराः शरणागतसत्य गृहीतशाश्वतधर्माः ।  
गतसङ्गास्तव भक्ताः यान्ति त्वामेव दुर्लभमितरैः ॥ ५९॥  
  
अहिपतिनगरेन्द्र त्वां आसन्नमपि गगनमिव सदा दुर्ग्रहम् ।  
विषयेषु विलगन्तः त्वरमाणा अपि न लभन्ते डोलायमानमनसः ॥ ६०॥  
  
भक्तास्तावकसेवारसभरिताः सकलरक्षणोत्सुकरुचिना ।  
करणानि धरन्ति चिरं काङ्क्षितमोक्षा अप्यच्युत त्वया स्थापिताः ॥  
  
स्थिरगुणगिरिजनितैः सन्तारयसि नतसत्य निजभक्तैः ।  
जन्मपरिपाटीजलधिं जङ्गमस्थिरसेतुदर्शनीयैर्जनान् ॥ ६२॥  
  
प्रशमितभवान्तरभयाः प्राप्तं प्राप्तं हितमिति परिपश्यन्तः ।  
भावयन्ति तव भक्ताः प्रियातिथिमिव नतसत्य पश्चिमदिवसम् ॥ ६३॥  
  
प्रकटतिमिरे भुवने पात्रप्रतिष्ठापितपरमज्ञानप्रदीपाः ।  
नीयन्तेऽच्युत त्वया निजं पदं सदा स्वयम्प्रभं कृतकार्याः ॥ ६४॥  
  
दृढतीव्रभक्तिनयनाः परिपश्यन्तोऽहीन्द्रपुरनाथ त्वाम् ।  
प्राप्तास्तव सायुज्यं पङ्क्तिं पूरयन्ति पन्नगेन्द्रमुखानाम् ॥ ६५॥  
  
सन्नतसुलभमच्युत समाधिसोपानक्रमविलम्बविमुखिताः ।  
शरणं गत्वा त्वां मुक्ता मुचुकुन्द क्षत्रबन्धुप्रमुखाः ॥ ६६॥  
  
देवानां पशुसमानो जन्तुर्गत्वा देवनाथ तव पदम् ।  
तैरेव सर्वैः संसरमाणैर्भवति सदा दत्तबलिः ॥ ६७॥  
  
मोहान्धकारमहार्णवमूर्च्छितमायामहारजनिप्रत्यूषः ।  
अच्युत तव कटाक्षो विमुक्तिप्रस्थानप्रथमपरिकरबन्धः ॥ ६८॥  
  
मोक्षसुखवृक्षमूलं मोहजरातुरमहारसायनप्रवरम् ।  
सकलकुशलैकक्षेत्रं किङ्करसत्य तव कीर्तनममृतनिभम् ॥ ६९॥  
  
नास्त्यभिक्रमनाशो विच्छेदेऽपि प्रत्यवायप्रसङ्गः ।  
स्वल्पाऽपि तव सपर्या रक्षत्यच्युत महत्तराद्भयात् ॥ ७०॥  
  
अप्रसादे अप्रसन्नास्तव प्रसादे दाससत्य प्रसन्नाः ।  
आराध्या भवन्ति परे किं तैः प्रसङ्गलम्भितप्रभावैः ॥ ७१॥  
  
इतरत्रिदशाः प्रसन्नाः किङ्करसत्य मम किं नु करिष्यन्ति हितम् ।  
नीहारघनशतैर्न खलु पूर्यते कथमपि चातकतृष्णा ॥ ७२॥  
  
अनुगतसुखमृगतृष्णा अच्युत विश्राम्यति तव मामकतृष्णा ।  
प्रवाहेषु प्रसृतायाः आश्रितप्रवहद्धनकृपासरितः ॥ ७३॥  
  
विकलसकलाङ्गविषमान् धर्मान् नतसत्य ध्वजनिभान् धारयन् ।  
कान्तारपान्थक इव स्खलच्चरणोऽस्मि कातरविशीर्यमाणः ॥ ७४॥  
  
स्थिरधर्मवर्मस्थगितं अधर्मप्रवणानामग्रस्कन्धप्रवृत्तम् ।  
अघटमानविप्रतीसारमच्युत मां हससि नूनं लक्ष्मीसमक्षम् ॥ ७५॥  
  
तरितुमच्युत दुरितमस्मिन् देह एक दिवसेऽपि कृतम् ।  
कालोऽलं न सकलः करुणायास्तव पूर्णपात्रमस्म्ययम् ॥ ७६॥  
  
अच्युत तव गुणानां मम दोषाणामपि नास्ति कुत्रापि गणना ।  
तथापि जयः प्रथमानामधिकं लीनानां भवति न खलु दौर्बल्यम् ॥ ७७॥  
  
रात्रिं दिवसमच्युत त्रुटितः पतन्त्यायुर्द्रुमखण्डानि ।  
दृष्ट्वापि दृप्तमनसं बालमिदानीमपि भरस्व मामप्रमत्तः ॥ ७८॥  
  
निश्वासशङ्कनीये देहे पटलान्तसलिलबिन्दुसदृक्षे ।  
जानासि नतसत्य त्वं जरत्करणेऽपि दीर्घयौवनतृष्णम् ॥ ७९॥  
  
अज्ञातनिजकर्तव्यं यदृच्छया ज्ञातेषु मामपि प्रतिकूलगतिम् ।  
इति निजस्वभावव्रीलितं हातुं दासानां सत्य न खलु तव युक्तम् ॥ ८०॥  
  
कोऽहं किं करणीयं परिहरणीयमपि किमिति जानासि सर्वम् ।  
शक्नोषि च तद्धितं मम त्रिदशेश्वर कुरुष्व निजहृदयनिक्षिप्तम् ॥ ८१॥  
  
इदानीमुपर्यप्ययं गुणगृहीतो दारुपुत्रक इव परवशः ।  
तस्यापि मम त्रिदशेश्वर त्रिष्वपि करणेषु भव सुखसङ्कल्पः ॥ ८२॥  
  
निजकर्मनिगलयुगलमच्युत कृत्वा मम प्रियाप्रियवर्गे ।  
कदा घोरकलेबरकारागृहकुहरनिर्गतं करिष्यसि माम् ॥ ८३॥  
  
हार्दे त्वयि कदा विश्रान्तं ब्रह्मधमनिमार्गं गमिष्यन्तम् ।  
दिनकरदत्ताग्रकरमच्युत द्रक्ष्यसि दयित डिम्भमिव माम् ॥ ८४॥  
  
कदा अमानवान्ताः अग्निमुखा आतिवाहिकास्तव पुरुषाः ।  
अतिलङ्घयिष्यन्ति मामच्युत तमोगहनत्रिगुणमरुकान्तारम् ॥ ८५॥  
  
लङ्घितविरजासरितं लम्भित सदा शुद्धसत्त्वमय सौम्यतनुम् ।  
कृतब्रह्मालङ्कारं करिष्यसि नतसत्य किङ्करं कदा माम् ॥ ८६॥  
  
संसारसागरादुत्क्षिप्तं त्रिदशनाथ स्फुरितालोकम् ।  
कदा करिष्यसि हृदये कौस्तुभमणिदर्पणमिव लक्ष्मीपुलकितम् ॥ ८७॥  
  
कदा तव पादपद्मे भविष्यामि नतसत्य केलिक्रान्त त्रिभुवने  
मदनरिपुमकुटमण्डनसुरसरित्स्रोतः सूचितमधुप्रवाहे ॥ ८८॥  
  
उपनिषच्छिरः कुसुममुत्तंसयित्वा तव पदाम्बुजयुगळम् ।  
दयितो भविष्यामि कदा दासो दासानां सत्य सूरिसदृक्षः ॥ ८९॥  
  
अपुनर्निवृत्तियोग्यमवतारविहारसहचरत्वधन्यम् ।  
आत्मसमभोगमात्रमनुभविष्यसि देवनाथ कदा नु माम् ॥ ९०॥  
  
इति स्फुटमनोरथं मामेतादृशवचनमात्रसारं वशगम् ।  
कुरुष्व निजगुणगणैः सत्यं दासानां सत्य सदा स्वच्छन्दः ॥ ९१॥  
  
बालप्लवग इव तरळो मारुतिजातिरिति सागरं तरितुमनाः ।  
प्रार्थये त्वामच्युत काङ्क्षितपदपद्म क्षमस्व मम कापेयम् ॥ ९२॥  
  
अच्युतविषयाक्रान्तं भवार्णवावर्तभ्रमि निस्त्रुट्यमानम् ।  
जननी स्तनन्धयमिव मामुद्धृत्य सेवस्व स्वयं पथ्यम् ॥ ९३॥  
  
कर्ममयघर्मतप्तं सुखमृगतृष्णाभिः कदाऽप्यतृष्णाकम् ।  
कारय निर्वृतं मां करकाशिशिरैरच्युत कटाक्षैः ॥ ९४॥  
  
तव चिन्तनविमुखानां दृष्टविषाणामिव दर्शनान्मोचयन् ।  
अमृतमुखानामिव मामच्युत भक्तानां नयस्व नयनासारम् ॥ ९५॥  
  
विषमिलितमधुनिभेषु च तृणप्रतिमेषु च प्रतिग्रहेषु प्रलुठितम् ।  
अमृतनिधाविवाच्युत स्थापय त्वयि निर्ममं मम हृदयम् ॥ ९६॥  
  
नित्यमस्मिन् कृपणे निक्षिप नमत्सत्य निधिसदृक्षौ ।  
प्रवहन्नखप्रभाझरप्रशमितप्रणमत्सञ्ज्वरौ तव चरणौ ॥ ९७॥  
  
शरणागत इति जनिते जनवादेऽपि यद्यच्युत न रक्षसि माम् ।  
भवेत्खलु सागरघोषः सागरपुलिने तादृशं तव वचनम् ॥ ९८॥  
  
निक्षिप्तोऽस्मि चागतिः निपुणैस्त्वयि नाथ कारुणिकैः ।  
तांस्तव दृष्ट्वा प्रियान् भृतं नतसत्य भरस्वात्मनो भरम् ॥ ९९॥  
  
नतसत्य पक्कणानीतगलितकिरातभ्रमनिजकुमारमिव नृपः ।  
भविष्यद्यौवनवधूं वर इव मां लभस्व मन्त्रजनविज्ञापितम् ॥ १००॥  
  
इति कवितार्किककेसरि वेदान्ताचार्य वेङ्कटेशविरचितम् ।  
सुभगमच्युतशतकं सहृदयहृदयेषु शोभतां समग्रगुणम् ॥ १०१॥  
  
इति वेदान्तदेशिकविरचितं अच्युतशतकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
