+++
"Text title" = "siddhAntamuktAvalI"
"File name" = "siddhAntamuktAvalI.itx"
itxtitle = "siddhAntamuktAvalI (vallabhAchAryavirachitA)"
engtitle = "siddhAntamuktAvalI"
Category = "vishhnu, krishna, puShTimArgIya, vallabhaachaarya"
Location = "doc_vishhnu"
Sublocation = "vishhnu"
SubDeity = "krishna"
Author = "vallabhAchArya"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "puShTimArgIya stotraratnAkara"
Indexextra = "(pushti margiya stotraratnAkara)"
"Latest update" = "February 28, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "सिद्धान्तमुक्तावली (वल्लभाचार्यविरचिता)"

+++
  
 सिद्धान्तमुक्तावली   
  
नत्वा हरिं प्रवक्ष्यामि स्वसिद्धान्तनिश्चयम् ।  
कृष्णसेवा सदा कार्या मानसी सा परा मता ॥ १॥  
  
चेतस्तत्प्रवणं सेवा तत्सिद्धौ तनुवित्तजा ।  
ततः संसारदुःखस्य निवृत्तिर्ब्रह्मबोधनम् ॥ २॥  
  
परं खस्य तु कृष्णो हि सच्चिदानन्दकं बृहत् ।  
द्विरूपं तद्धि सर्वं स्यादेकं तस्माद्विलक्षणम् ॥ ३॥  
  
अपरं तत्र पूर्वस्मिन् वादिनो बहुधा जगुः ।  
मायिकं सगुणं कार्यं स्वतन्त्रं चेति नैकधा ॥ ४॥  
  
तदेवैतत्प्रकारेण भवतीति श्रुतेर्मतम् ।  
द्विरूपं चापि गङ्गावज्ज्ञेयं सा जलरूपिणी ॥ ५॥  
  
माहात्म्यसंयुता नृणां सेवतां भुक्तिमुक्तिदा ।  
मर्यादामार्गविधिना तथा ब्रह्मापि बुद्ध्यताम् ॥ ६॥  
  
तत्रैव देवतामूर्तिर्भक्त्या या दृश्यते क्वचित् ।  
गङ्गायां च विशेषेण प्रवाहाभेदबुद्धये ॥ ७॥  
  
प्रत्यक्षा सा न सर्वेषां प्राकाम्यं स्यात्तया जले ।  
विहिताच्च फलात्तद्धि प्रतीत्यापि विशिष्यते ॥ ८॥  
  
यथा जलं तथा सर्वं यथा शक्ता तथा बृहत् ।  
यथा देवी तथा कृष्णस्तत्राप्येतदिहोच्यते ॥ ९॥  
  
जगत्तु त्रिविधं प्रोक्तं ब्रह्मविष्णुशिवास्ततः ।  
देवतारूपवत्प्रोक्ता ब्रह्मणीत्थं हरिर्मतः ॥ १०॥  
  
कामचारस्तु लोकेऽस्मिन् ब्रह्मादिभ्यो न चान्यथा ।  
परमानन्दरूपे तु कृष्णे स्वात्मनि निश्चयः ॥ ११॥  
  
अतस्तु ब्रह्मवादेन कृष्णे बुद्धिर्विधीयताम् ।  
आत्मनि ब्रह्मरूपे तु छिद्रा व्योम्नीव चेतनाः ॥ १२॥  
  
उपाधिनाशे विज्ञाने बह्मात्मत्वावबोधने ।  
गङ्गातीरस्थितो यद्वद्देवतां तत्र पश्यति ॥ १३॥  
  
तथा कृष्णं परं ब्रह्म स्वस्मिन् ज्ञानी प्रपश्यति ।  
संसारी यस्तु भजते स दूरस्थो यथा तथा ॥ १४॥  
  
अपेक्षितजलादीनामभावात्तत्र दुःखभाक् ।  
तस्माच्छ्रीकृष्णमार्गस्थो विमुक्तः सर्वलोकतः ॥ १५॥  
  
आत्मानन्दसमुद्रस्थं कृष्णमेव विचिन्तयेत् ।  
लोकार्थी चेद्भजेत्कृष्णं क्लिष्टो भवति सर्वथा ॥ १६॥  
  
क्लिष्टोऽपि चेद्भजेत्कृष्णं लोको नश्यति सर्वथा ।  
ज्ञानाभावे पुष्टिमार्गी तिष्ठेत्पूजोत्सवादिषु ॥ १७॥  
  
मर्यादास्थस्तु गङ्गायां श्रीभागवततत्परः ।  
अनुग्रहः पुष्टिमार्गे नियामक इति स्थितिः ॥ १८॥  
  
उभयोस्तु क्रमेणैव पूर्वोक्तैव फलिष्यति ।  
ज्ञानाधिको भक्तिमार्ग एवं तस्मान्निरूपितः ॥ १९॥  
  
भक्त्यभावे तु तीरस्थो यथादृष्टैः स्वकर्मभिः ।  
अन्यथा भावमापन्नस्तस्मात्स्थानाच्च नश्यति ॥ २०॥  
  
एवं स्वशास्त्रसर्वस्वं मया गुप्तं निरूपितम् ।  
एतद्बुद्ध्वा विमुच्येत पुरुषः सर्वसंशयात् ॥ २१॥  
  
इति श्रीवल्लभाचार्यविरचिता सिद्धान्तमुक्तावली समाप्ता ।  
  
  
Proofread by PSA Easwaran psaeaswaran at gmail.com  
  
