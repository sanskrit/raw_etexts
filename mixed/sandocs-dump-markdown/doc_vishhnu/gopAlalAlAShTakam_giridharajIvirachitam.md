+++
"Text title" = "gopAlalAlAShTakam"
"File name" = "gopAlalAlAShTakam.itx"
itxtitle = "gopAlalAlAShTakam (giridharajIvirachitam)"
engtitle = "gopAlalAlAShTakam"
Category = "vishhnu, krishna, puShTimArgIya, aShTaka"
Location = "doc_vishhnu"
Sublocation = "vishhnu"
SubDeity = "krishna"
Author = "giridharajI"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "puShTimArgIya stotraratnAkara"
Indexextra = "(pushti margiya stotraratnAkara)"
"Latest update" = "February 28, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "गोपाललालाष्टकम् (गिरिधरजीविरचितम्)"

+++
  
 श्रीगोपाललालाष्टकम्   
  
श्रीमदाचार्यचरणौ साष्टाङ्गं प्रणिपन्पतौ ।  
विरच्यतेऽष्टकमिदं श्रीमद्गोपालपुष्टिदम् ॥ १॥  
  
यस्यानुकम्पावशतः सुदुर्लभं  
मानुष्यमाप्तं परमस्य पुंसः ।  
सर्वार्थदं दीनदयालुमेकं  
गोपाललालं शरणं प्रपद्ये ॥ २॥  
  
योऽदात्स्वसेवोपयिकं शरीरं  
साङ्गं समर्थं शुभमर्थदं च ।  
सेवाऽनभिज्ञः परमस्य तस्य  
गोपाललालं शरणं प्रपद्ये ॥ ३॥  
  
निजाङ्गसन्दर्शनयोगयोग्यता  
योऽदाद्दृशं मे परमो दयालुः ।  
तदङ्गसौन्दर्य्यरसावभिज्ञो  
गोपाललालं शरणं प्रपद्ये ॥ ४॥  
  
श्रीमत्कथासंश्रवणोपयोगि-  
श्रोत्रं ददौ यः करुणारसाब्धिः ।  
कथामृतास्वादनमूढचेता  
गोपाललालं शरणं प्रपद्ये ॥ ५॥  
  
वाचं ददौ श्रीगुणज्ञानयोग्यां  
व्रजाङ्गनाङ्गाभरणाङ्गमूर्तिम् ।  
तथापि नाम्नामनुकीर्तनेऽलसो  
गोपाललालं शरणं प्रपद्ये ॥ ६॥  
  
घ्राणेन्द्रियं मे तुलसीविमिश्र-  
पादाञ्जसन्दिग्धपरागयोग्यम् ।  
ददौ कृपालुर्ह्यपराधिने यो  
गोपाललालं शरणं प्रपद्ये ॥ ७॥  
  
शिरश्च पादाम्बुजसन्प्रणाम-  
योग्यं ददौ यो यदुवंशचन्द्रः ।  
स्तुत्या च नत्या विनयेन हीनो  
गोपाललालं शरणं प्रपद्ये ॥ ८॥  
  
जनोऽपराधानसकृद्विकुर्वन्  
श्रोतो भवेद्यस्तु मनाक्षमायाम् ।  
नवालसस्तं करुणैकबन्धुं  
गोपाललालं शरणं प्रपद्ये ॥ ९॥  
  
इति श्रीमद्गोस्वामिश्रीगिरधरजीकृतं  
        श्रीगोपाललालाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
