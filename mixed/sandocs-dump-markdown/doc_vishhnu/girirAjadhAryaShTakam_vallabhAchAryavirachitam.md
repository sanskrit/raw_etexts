---
Author: vallabhAchArya
Category: aShTaka, vishhnu, krishna, vishnu, vallabhaachaarya, puShTimArgIya
Description/comments: puShTimArgIya stotraratnAkara
File name: girirAjadhAryaShTakam.itx
Indexextra: (pushti margiya stotraratnAkara)
Language: Sanskrit
Latest update: May 17, 2017
Location: doc_vishhnu
Proofread by: PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: girirAjadhAryaShTakam
engtitle: girirAjadhAryaShTakam
itxtitle: girirAjadhAryaShTakam (vallabhAchAryavirachitam)
title: गिरिराजधार्यष्टकम् (वल्लभाचार्यविरचितम्)

---
  
 श्रीगिरिराजधार्यष्टकम्   
  
भक्ताभिलाषाचरितानुसारी दुग्धादिचौर्येण यशोविसारी ।  
कुमारतानन्दितघोषनारी मम प्रभुः श्रीगिरिराजधारी ॥ १॥  
  
व्रजाङ्गनावृन्दसदाविहारी अङ्गैर्गृहाङ्गारतमोऽपहारी ।  
क्रीडारसावेशतमोऽभिसारी मम प्रभुः श्रीगिरिराजधारी ॥ २॥  
  
वेणुस्वनानन्दितपन्नगारी रसातलानृत्यपदप्रचारी ।  
क्रीडन्वयस्याकृतिदैत्यमारी मम प्रभुः श्रीगिरिराजधारी ॥ ३॥  
  
पुलिन्ददाराहितशम्बरारी रमासदोदारदयाप्रकारी ।  
गोवर्धने कन्दफलोपहारी मम प्रभुः श्रीगिरिराजधारी ॥ ४॥  
  
कलिन्दजाकूलदुकूलहारी कुमारिकाकामकलावितारी ।  
वृन्दावने गोधनवृन्दचारी मम प्रभुः श्रीगिरिराजधारी ॥ ५॥  
  
व्रजेन्द्रसर्वाधिकशर्मकारी महेन्द्रगर्वाधिकगर्वहारी ।  
वृन्दावने कन्दफलोपहारी मम प्रभुः श्रीगिरिराजधारी ॥ ६॥  
  
मनःकलानाथतमोविदारी वंशीरवाकारिततत्कुमारिः ।  
रासोत्सवोद्वेल्लरसाब्धिमारी मम प्रभुः श्रीगिरिराजधारी ॥ ७॥  
  
मत्तद्विपोद्दामगतानुकारी लुठत्प्रसूनाप्रपदीनहारी ।  
रामोरसस्पर्शकरप्रसारी मम प्रभुः श्रीगिरिराजधारी ॥ ८॥  
  
इति श्रीमद्वल्लभाचार्यविरचितं श्रीगिरिराजधार्यष्टकं सम्पूर्णम् ।  
  
Proofread by PSA Easwaran psaeaswaran at gmail.com  
  
