+++
"Text title" = "pAdukAShTakam"
"File name" = "pAdukAShTakam.itx"
itxtitle = "pAdukAShTakam (uddhavarachitam)"
engtitle = "pAdukAShTakam"
Category = "vishhnu, krishna, puShTimArgIya, aShTaka"
Location = "doc_vishhnu"
Sublocation = "vishhnu"
SubDeity = "krishna"
Author = "uddhavarachitam"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "puShTimArgIya stotraratnAkara"
Indexextra = "(pushti margiya stotraratnAkara)"
"Latest update" = "February 28, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "पादुकाष्टकम् (उद्धवरचितम्)"

+++
  
 श्रीपादुकाष्टकम्   
  
गोकुलेशपादपद्ममण्डनैकमण्डिते  
     सुरेशशेषसर्वदेशवासिवृन्दवन्दिते ।  
अनन्यभक्तवाञ्छिताखिलार्थसिद्धिसाधिके  
     नमो नमोऽस्तु वां सदैव गोकुलेशपादुके ॥ १॥  
  
महार्हरत्ननिर्मिते सुहेमपीतसंस्थिते  
     स्वसेवकैकसेविते सुपुष्पवासवासिते ।  
स्वरूपबुद्धिहीनजीवसत्स्वरूपबोधिके  
     नमो नमोऽस्तु वां सदैव गोकुलेशपादुके ॥ २॥  
  
स्वसेवनैकचेतसामनन्यभक्तिदायिके  
     कृपासुघैकसिक्तभक्तकाममोहनाशिके ।  
महान्धकारलीनजीवहृत्प्रकाशचन्द्रिके  
     नमो नमोऽस्तु वां सदैव गोकुलेशपादुके ॥ ३॥  
  
निजाश्रयस्थिताखिलापदां सदा विदारके  
     ह्यनेकतापतप्तजीवगाङ्गवारिवीचिके ।  
समागतस्य सन्निधौ दुरन्तमोहभञ्जिके  
     नमो नमोऽस्तु वां सदैव गोकुलेशपादुके ॥ ४॥  
  
सदुःखदाववह्निदग्धमुग्धजीवसौख्यदे  
     चण्डकालव्यालग्रस्तत्रस्तविश्वमोक्षिचेके ।  
स्वभक्तशुद्धमानसे विराजमानहंसिके  
     नमो नमोऽस्तु वां सदैव गोकुलेशपादुके ॥ ५॥  
  
सुपादुकेतिकीर्तनाद्भवाब्धितोऽपि तारिके  
     स्वसेवनात्सदा नृणां सुखैकवृद्धिकारिके ।  
महेन्द्रचन्द्रब्रह्मभानुमौलिहेममालिके  
     नमो नमोऽस्तु वां सदैव गोकुलेशपादुके ॥ ६॥  
  
महर्षिदेवसिद्धवृन्दचामरप्रवीजिते  
     चतुर्दिगन्तवारिधौ निजप्रतापगर्जिते ।  
भवाब्धिमग्नजीवजातशोकमोहहारिके  
     नमो नमोऽस्तु वां सदैव गोकुलेशपादुके ॥ ७॥  
  
यथोद्धवाय भक्तिभावभाविताय चार्पिते  
     तथैव गोकुलेश्वरेण सेवकाय चार्पिते ।  
निरस्य मायिकं वचः स्वपुष्टिमार्गदर्शिके  
     नमो नमोऽस्तु वां सदैव गोकुलेशपादुके ॥ ८॥  
  
ये पादुकाष्टकमिदं नियतं पतन्ति  
     विप्रोद्धवेन रचितं महतां प्रसादात् ।  
ते यान्ति गोकुलपतेश्चरणारविन्दं  
     सान्निध्यमुक्तिगतिमत्र च तत्प्रसादात् ॥ ९॥  
  
     इति उद्धवरचितं श्रीपादुकाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
