+++
"Text title" = "nAmaratnamAlAvalistotram"
"File name" = "nAmaratnamAlAvalistotram.itx"
itxtitle = "nAmaratnamAlAvalistotram (kRiShNarAyavirachitam)"
engtitle = "nAmaratnamAlAvalistotram"
Category = "vishhnu, krishna, puShTimArgIya, nAmAvalI, kRiShNarAya"
Location = "doc_vishhnu"
Sublocation = "vishhnu"
SubDeity = "krishna"
Author = "kRRiShNarAya"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "puShTimArgIya stotraratnAkara"
Indexextra = "(pushti margiya stotraratnAkara)"
"Latest update" = "February 28, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "नामरत्नमालावलिस्तोत्रम् (कृइष्णरायविरचितम्)"

+++
  
 नामरत्नमालावलिस्तोत्रम्   
  
नत्वा श्रीवल्लभाचार्यान्नौमि श्रीविठ्ठलं प्रभुम् ।  
ततः श्रीवल्लभं स्तौमि तन्नामाष्टशतोदितैः ॥ १॥  
  
ऋषिर्निरूपितश्चात्र विठ्ठलेशात्मजासुतः ।  
छन्दोऽपि च तथाऽनुष्टुब्देवता गोकुलेश्वरः ॥ २॥  
  
महाकारुणिकाधीशो बीजं चात्र निरूप्यते ।  
विनियोगो भक्तियोगे सिद्धिः स्वप्रभुसङ्गमः ॥ ३॥  
  
श्रीवल्लभार्यरूपः श्रीमद्विठ्ठलनन्दनः ।  
श्रीवल्लभः सदानन्दः सच्चिदानन्दविग्रहः ॥ ४॥  
  
रुक्यिणीनन्दनः श्रीमान् पार्वतीप्राणवल्लभः ।  
सर्वसद्गुणसम्पन्नः पुत्रविठ्ठलराययुक् ॥ ५॥  
  
पौत्रगोवर्द्धनेशाढ्यस्तदतिप्रीतिकारकः ।  
संलालितव्रजपतिर्व्रजाधीशेक्षणोत्सुकः ॥ ६॥  
  
पुत्रपौत्रप्रपौत्रदिसमस्तकुलमोदकः ।  
भूयो निजकुलाधारः सर्वस्वकुलपोषकः ॥ ७॥  
  
निजाश्रिताखिलज्ञातिप्रीतिपूर्वकपालकः ।  
याचनोचितसम्प्राप्तप्राणिमात्रप्रपोषकः ॥ ८॥  
  
सर्वाधारो महोदारः सदानन्दप्रवाहवान् ।  
सम्प्राप्तपण्डितव्रातमानपूर्वकदानकृत् ॥ ९॥  
  
गोकुलावासकर्ता च भूयो गोवर्द्धने स्थितः ।  
गोस्वामी गोकुलाधीशो गोप्रियो गोकुलेश्वरः ॥ १०॥  
  
गोकुलानन्दकर्ता च गोकुलाधिकभूषणम् ।  
गोवल्लभो गोकुलेशो गोकुलप्रीतिकारकः ॥ ११॥  
  
आचार्यकृतसिद्धान्तग्रन्धव्याख्यानकारकः ।  
पितामहपदासक्तः पितृपादाब्जभक्तिमान् ॥ १२॥  
  
पितामहस्वरूपत्वज्ञापकैकस्वनामधृक् ।  
पितृपूर्णकरूपत्वख्यापकात्मस्थषड्गुणः ॥ १३॥  
  
अतिमानुषकर्मादिकृतिः श्रीकृष्णरूपधृक् ।  
धर्मग्लानिकृताधर्मनाशनार्थावतारवान् ॥ १४॥  
  
पाषण्डिदण्डिसम्प्रोक्तप्रचण्डाधर्मखण्डनः ।  
स्वधर्मस्थापकोऽखण्डधरामण्डलमण्डनम् ॥ १५॥  
  
योऽतिकोपितपृध्वीशाकारितस्तत्समीपगः ।  
उल्लङ्घिततदीयाज्ञः सत्यसन्धो व्रजे स्थितः ॥ १६॥  
  
आबालवृद्धतुलसीमालातिलकधारकः ।  
कालिन्दीपतिरीशस्तद्विरहानुभवप्रदः ॥ १७॥  
  
क्ष्मेशोक्तिव्याजवाराहक्षेत्रगङ्गासमीपगः ।  
पुनस्तदाहुतिव्याजत्वरितप्राप्तगोकुलः ॥ १८॥  
  
कालिन्दीसङ्गमोत्सुक्यतदीयविरहाक्षमः ।  
नित्यं श्रीगोकुलस्थानयमुनारसभोगकृत् ॥ १९॥  
  
आनन्दकन्दसन्दोहशृङ्गाररसमूर्त्तिमान् ।  
सर्वेन्द्रियसुखासाद्यरसरूपफलात्मकः ॥ २०॥  
  
मुखनिक्षिप्तताम्बूलचर्वितारुणसद्द्विजः ।  
पक्वबिम्बाधरोऽनन्यभक्तदत्ताधरामृतः ॥ २१॥  
  
सुमुखः सुन्दरग्रीवः सुकपोलः सुनासिकः ।  
सुकर्णयुगविन्यस्तसुवर्णमणिकुण्डलः ॥ २२॥  
  
तिलकातिलसद्भाली राजीवदललोचनः ।  
स्निग्धनीलालकवृतः सुन्दरभ्रूयुगान्वितः ॥ २३॥  
  
शुभलक्षणसर्वाङ्गसर्वावयवसौष्ठवः ।  
सम्फुल्लपद्मवक्त्रश्रीदर्शनाकृष्टभक्तहृत् ॥ २४॥  
  
सुस्निग्धमधुरालापो वचनामृतपोषकः ।  
महाकारुणिकाधीशः कटाक्षाकृष्टमानसः ॥ २५॥  
  
चरणप्रणताशेषलोकशरणदाग्रणीः ।  
त्रैलौक्याभरणीभूतः संसारतरणाश्रयः ॥ २६॥  
  
लक्ष्मीविलासनिलयस्तातपादाब्जसेवकः ।  
गिरिधारिपदाम्भोजसञ्चारिभ्रमरायितः ॥ २७॥  
  
हरिगानप्रियो दानशीलः सन्मानकारकः ।  
नित्योत्सवमनाः प्रीतो वनितानयनोत्सवः ॥ २८॥  
  
निजजन्मोत्सवकरः स्वजनाहृतमङ्गलः ।  
द्विजभोजनसुप्रीतो व्रजमङ्गलदायकः ॥ २९॥  
  
ऋषिपूजादिपूर्वोक्तमङ्गलाचारकारकः ।  
सुवासिनीसुमुक्ताक्तपात्रनीराजनाञ्चितः ॥ ३०॥  
  
नारायणकलोत्पन्नरत्नाभरणभूषितः ।  
तत्कुलस्त्र्यञ्जलिक्षिप्तहेमपुष्पप्रपूजितः ॥ ३१॥  
  
निजालयकृतानेकगीतवाद्यमहोत्सवः ।  
सुगन्धिकुङ्कमालेपकारिताशेषमङ्गलः ॥ ३२॥  
  
महानुभावः परमो भव्यमूर्तिर्महाद्युतिः ।  
शुभस्मृतिः शुभध्यानः शुभकृन्नामकीर्तनः ॥ ३३॥  
  
अष्टोत्तरशतश्रीमन्नाममालेयमद्भुता ।  
श्रीवल्लभगणेष्वेवं कृष्णरायेण गुम्फिता ॥ ३४॥  
  
धार्या कण्ठगता नित्यं प्रभुसङ्गरसप्रदा ।  
विशेषतस्तु जप्येयं तदीयानन्यसेवकैः ॥ ३५॥  
  
इति श्रीकृष्णरायेण विरचितं श्रीनामरत्नमालावलिस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
