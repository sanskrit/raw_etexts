+++
"Text title" = "jayadevakRita gItagovindaM aShTapadI"
"File name" = "giitagovindaM.itx"
itxtitle = "gItagovindaM aShTapadI cha (jayadevakRitam)"
engtitle = "jayadevakRita gItagovindaM (aShTapadI)"
Category = "vishhnu, krishna, vishnu"
Location = "doc_vishhnu"
Sublocation = "vishhnu"
SubDeity = "krishna"
Texttype = "pramukha"
Language = "Sanskrit"
Subject = "philosophy/hinduism/religion"
"Transliterated by" = "P. P. Narayanaswami at swami at math.mun.ca"
"Proofread by" = "P. P. Narayanaswami at swami at math.mun.ca, PSA Easwaran"
Indexextra = "(Paintings)"
"Latest update" = "October 1, 2010, May 10, 2015"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "गीतगोविन्दं अष्टपदी च (जयदेवकृइतम्)"

+++
  
 जयदेवकृतं गीतगोविन्दं (अष्टपदी)   
॥ गीतगोविन्दं ॥  
॥ श्रीगोपालकध्यानम् ॥  
यद्गोपीवदनेन्दुमण्डनमभूत्कस्तूरिकापत्रकं  
यल्लक्ष्मीकुचशातकुम्भकलशे व्यागोचमिन्दीवरम् ।  
यन्निर्वाणविधानसाधनविधौ सिद्धाञ्जनं योगिनां  
तन्नः श्यामळमाविरस्तु हृदये कृष्णाभिधानं महः ॥ १॥  
  
॥ श्रीजयदेवध्यानम् ॥  
राधामनोरमरमावररासलीला-  
गानामृतैकभणितं कविराजराजम् ।  
श्रीमाधवार्च्चनविधावनुरागसद्म-  
पद्मावतीप्रियतमं प्रणतोऽस्मि नित्यम् ॥ २॥  
  
श्रीगोपालविलासिनी वलयसद्रत्नादिमुग्धाकृति  
श्रीराधापतिपादपद्मभजनानन्दाब्धिमग्नोऽनिशम् ।  
लोके सत्कविराजराज इति यः ख्यातो दयाम्भोनिधिः  
तं वन्दे जयदेवसद्गुरुमहं पद्मावतीवल्लभम् ॥ ३॥  
  
॥ प्रथमः सर्गः ॥  
॥ सामोददामोदरः ॥  
मेघैर्मेदुरमम्बरं वनभुवः श्यामास्तमालद्रुमै-  
र्नक्तं भीरुरयं त्वमेव तदिमं राधे गृहं प्रापय ।  
इत्थं नन्दनिदेशितश्चलितयोः प्रत्यध्वकुञ्जद्रुमं  
राधामाधवयोर्जयन्ति यमुनाकूले रहःकेलयः ॥ १॥  
  
वाग्देवताचरितचित्रितचित्तसद्मा  
पद्मावतीचरणचारणचक्रवर्ती ।  
श्रीवासुदेवरतिकेलिकथासमेत-  
मेतं करोति जयदेवकविः प्रबन्धम् ॥ २॥  
  
वाचः पल्लवयत्युमापतिधरः सन्दर्भशुद्धिं गिरां  
जानीते जयदेव एव शरणः श्लाघ्यो दुरूहद्रुते ।  
शृङ्गारोत्तरसत्प्रमेयरचनैराचार्यगोवर्धन-  
स्पर्धी कोऽपि न विश्रुतः श्रुतिधरो धोयी कविक्ष्मापतिः ॥ ३॥  
  
यदि हरिस्मरणे सरसं मनो  
यदि विलासकलासु कुतूहलम् ।  
मधुरकोमलकान्तपदावलीं  
शृणु तदा जयदेवसरस्वतीम् ॥ ४॥  
  
॥ गीतम् १ ॥  
प्रलयपयोधिजले धृतवानसि वेदम् ।  
विहितवहित्रचरित्रमखेदम् ॥  
  
केशव धृतमीनशरीर जय जगदीश हरे ॥ १॥  
  
क्षितिरतिविपुलतरे तव तिष्ठति पृष्ठे ।  
धरणिधरणकिणचक्रगरिष्ठे ॥  
  
केशव धृतकच्छपरूप जय जगदीश हरे ॥ २॥  
  
वसति दशनशिखरे धरणी तव लग्ना ।  
शशिनि कलङ्ककलेव निमग्ना ॥  
  
केशव धृतसूकररूप जय जगदीश हरे ॥ ३॥  
  
तव करकमलवरे नखमद्भुतशृङ्गम् ।  
दलितहिरण्यकशिपुतनुभृङ्गम् ॥  
  
केशव धृतनरहरिरूप जय जगदीश हरे ॥ ४॥  
  
छलयसि विक्रमणे बलिमद्भुतवामन ।  
पदनखनीरजनितजनपावन ॥  
  
केशव धृतवामनरूप जय जगदीश हरे ॥ ५॥  
  
क्षत्रियरुधिरमये जगदपगतपापम् ।  
स्नपयसि पयसि शमितभवतापम् ॥  
  
केशव धृतभृगुपतिरूप जय जगदीश हरे ॥ ६॥  
  
वितरसि दिक्षु रणे दिक्पतिकमनीयम् ।  
दशमुखमौलिबलिं रमणीयं ॥  
  
केशव धृतरामशरीर जय जगदीश हरे ॥ ७॥  
  
वहसि वपुषि विशदे वसनं जलदाभम् ।  
हलहतिभीतिमिलितयमुनाभम् ॥  
  
केशव धृतहलधररूप जय जगदीश हरे ॥ ८॥  
  
निन्दसि यज्ञविधेरहह श्रुतिजातम् ।  
सदयहृदयदर्शितपशुघातम् ॥  
  
केशव धृतबुद्धशरीर जय जगदीश हरे ॥ ९॥  
  
म्लेच्छनिवहनिधने कलयसि करवालम् ।  
धूमकेतुमिव किमपि करालम् ॥  
  
केशव धृतकल्किशरीर जय जगदीश हरे ॥ १०॥  
  
श्रीजयदेवकवेरिदमुदितमुदारम् ।  
शृणु सुखदं शुभदं भवसारम् ॥  
  
केशव धृतदशविधरूप जय जगदीश हरे ॥ ११॥  
  
वेदानुद्धरते जगन्निवहते भूगोलमुद्बिभ्रते  
दैत्यान्दारयते बलिं छलयते क्षत्रक्षयं कुर्वते ।  
पौलस्त्यं जयते हलं कलयते कारुण्यमातन्वते  
म्लेच्छान्मूर्च्छयते दशाकृतिकृते कृष्णाय तुभ्यं नमः ॥ ५॥  
  
॥ गीतम् २ ॥  
श्रितकमलाकुचमण्डल धृतकुण्डल ए ।  
कलितललितवनमाल जय जयदेव हरे ॥ १॥  
  
दिनमणिमण्डलमण्डन भवखण्डन ए ।  
मुनिजनमानसहंस जय जयदेव हरे ॥ २॥  
  
कालियविषधरभञ्जन जनरञ्जन ए ।  
यदुकुलनलिनदिनेश जय जयदेव हरे ॥ ३॥  
  
मधुमुरनरकविनाशन गरुडासन ए ।  
सुरकुलकेलिनिदान जय जयदेव हरे ॥ ४॥  
  
अमलकमलदललोचन भवमोचन ए ।  
त्रिभुवनभवननिधान जय जयदेव हरे ॥ ५॥  
  
जनकसुताकृतभूषण जितदूषण ए ।  
समरशमितदशकण्ठ जय जयदेव हरे ॥ ६॥  
  
अभिनवजलधरसुन्दर धृतमन्दर ए ।  
श्रीमुखचन्द्रचकोर जय जयदेव हरे ॥ ७॥  
  
तव चरणे प्रणता वयं इति भावय ए ।  
कुरु कुशलं प्रणतेषु जय जयदेव हरे ॥ ८॥  
  
श्रीजयदेवकवेरिदं कुरुते मुदम् ए ।  
मङ्गलमुज्ज्वलगीतं जय जयदेव हरे ॥ ९॥  
  
पद्मापयोधरतटीपरिरम्भलग्न-  
काश्मीरमुद्रितमुरो मधुसूदनस्य ।  
व्यक्तानुरागमिव खेलदनङ्गखेद-  
स्वेदाम्बुपूरमनुपूरयतु प्रियं वः ॥ ६॥  
  
वसन्ते वासन्तीकुसुमसुकुमारैरवयवै-  
र्भ्रमन्तीं कान्तारे बहुविहितकृष्णानुसरणाम् ।  
अमन्दं कन्दर्पज्वरजनितचिन्ताकुलतया  
वलद्बाधां राधां सरसमिदमुचे सहचरी ॥ ७॥  
  
॥ गीतम् ३ ॥  
ललितलवङ्गलतापरिशीलनकोमलमलयसमीरे ।  
मधुकरनिकरकरम्बितकोकिलकूजितकुञ्जकुटीरे ॥  
  
विहरति हरिरिह सरसवसन्ते  
नृत्यति युवतिजनेन समं सखि विरहिजनस्य दुरन्ते ॥ १॥ विहरति  
उन्मदमदनमनोरथपथिकवधूजनजनितविलापे  ।  
अलिकुलसंकुलकुसुमसमूहनिराकुलबकुलकलापे   ॥ २॥ विहरति  
मृगमदसौरभरभसवशंवदनवदलमालतमाले ।  
युवजनहृदयविदारणमनसिजनखरुचिकिंशुकजाले ॥ ३॥ विहरति  
मदनमहीपतिकनकदण्डरुचिकेसरकुसुमविकासे ।  
मिलितशिलीमुखपाटलिपटलकृतस्मरतूणविलासे ॥ ४॥ विहरति  
विगलितलज्जितजगदवलोकनतरुणकरुणकृतहासे  ।  
विरहिनिकृन्तनकुन्तमुखाकृतिकेतकदन्तुरिताशे ॥ ५॥ विहरति  
माधविकापरिमलललिते नवमालिकजातिसुगन्धौ ।  
मुनिमनसामपि मोहनकारिणि तरुणाकारणबन्धौ ॥ ६॥ विहरति  
स्फुरदतिमुक्तलतापरिरम्भणमुकुलितपुलकितचूते ।  
बृन्दावनविपिने परिसरपरिगतयमुनाजलपूते ॥ ७॥ विहरति  
श्रीजयदेवभणितमिदमुदयति हरिचरणस्मृतिसारम् ।  
सरसवसन्तसमयवनवर्णनमनुगतमदनविकारम् ॥ ८॥ विहरति  
दरविदलितमल्लीवल्लिचञ्चत्पराग-  
प्रकटितपटवासैर्वासयन् काननानि ।  
इह हि दहति चेतः केतकीगन्धबन्धुः  
प्रसरदसमबाणप्राणवद्गन्धवाहः ॥ ८॥  
  
उन्मीलन्मधुगन्धलुब्धमधुपव्याधूतचूताङ्कुर-  
क्रीडत्कोकिलकाकलीकलरवैरुद्गीर्णकर्णज्वराः ।  var -  कलैः  
नीयन्ते पथिकैः कथं कथमपि ध्यानावधानक्षण-  
प्राप्तप्राणसमासमागमरसोल्लासैरमी वासराः ॥ ९॥  
  
अनेकनारीपरिरम्भसम्भ्रम-  
स्फुरन्मनोहारिविलासलालसम् ।  
मुरारिमारादुपदर्शयन्त्यसौ  
सखीसमक्षं पुनराह राधिकाम् ॥ १०॥  
  
॥ गीतम् ४ ॥  
चन्दनचर्चितनीलकलेवरपीतवसनवनमाली ।  
केलिचलन्मणिकुण्डलमण्डितगण्डयुगस्मितशाली ॥  
  
हरिरिहमुग्धवधूनिकरे  
विलासिनि विलसति केलिपरे ॥ १॥  
  
पीनपयोधरभारभरेण हरिं परिरम्य सरागम् ।  
गोपवधूरनुगायति काचिदुदञ्चितपञ्चमरागम् ॥ २॥  हरिरिह  
कापि विलासविलोलविलोचनखेलनजनितमनोजम् ।  
ध्यायति मुग्धवधूरधिकं मधुसूदनवदनसरोजम् ॥ ३॥ हरिरिह  
कापि कपोलतले मिलिता लपितुं किमपि श्रुतिमूले ।  
चारु चुचुम्ब नितम्बवती दयितं पुलकैरनुकूले ॥ ४॥ हरिरिह  
केलिकलाकुतुकेन च काचिदमुं यमुनाजलकूले ।  
मञ्जुलवञ्जुलकुञ्जगतं विचकर्ष करेण दुकूले ॥ ५॥ हरिरिह  
करतलतालतरलवलयावलिकलितकलस्वनवंशे ।  
रासरसे सह नृत्यपरा हरिणा युवतिः प्रशशंसे ॥ ६॥ हरिरिह  
श्लिष्यति कामपि चुम्बति कामपि कामपि रमयति रामाम् ।  
पश्यति सस्मितचारुतरामपरामनुगच्छति वामाम् ॥ ७॥ हरिरिह  var -   परां  
श्रीजयदेवकवेरिदमद्भुतकेशवकेलिरहस्यम् ।  
वृन्दावनविपिने ललितं वितनोतु शुभानि यशस्यम् ॥ ८॥ हरिरिह  
विश्वेषामनुरञ्जने जनयन्नानन्दमिन्दीवर-  
श्रेणीश्यामलकोमलैरुपनयन्नङ्गैरनङ्गोत्सवम् ।  
स्वच्छन्दं व्रजसुन्दरीभिरभितः प्रत्यङ्गमालिङ्कितः  
शृङ्गारः सखि मूर्तिमानिव मधौ मुग्धो हरिः क्रीडति ॥ ११॥  
  
अद्योत्सङ्गवसद्भुजङ्गकवलक्लेशादिवेशाचलं  var -  नित्योसङ्ग  
प्रालेयप्लवनेच्छयानुसरति श्रीखण्डशैलानिलः ।  
किं च स्निग्धरसालमौलिमुकुलान्यालोक्य हर्षोदया-  
दुन्मीलन्ति कुहूः कुहूरिति कलोत्तलाः पिकानां गिरः ॥ १२॥  
  
रासोल्लासभरेणविभ्रमभृतामाभीरवामभ्रुवा-  
मभ्यर्णे परिरभ्य निर्भरमुरः प्रेमान्धया राधया ।  
साधु त्वद्वदनं सुधामयमिति व्याहृत्य गीतस्तुति-  
व्याजादुद्भटचुम्बितस्मितमनोहरी हरिः पातु वः ॥ १३॥  
  
॥ इति श्रीगीतगोविन्दे सामोददामोदरो नाम प्रथमः सर्गः ॥  
  
॥ द्वितीयः सर्गः ॥  
॥ अक्लेशकेशवः ॥  
विहरति वने राधा साधारणप्रणये हरौ  
विगलितनिजोत्कर्षादीर्ष्यावशेन गतान्यतः ।  
क्वचिदपि लताकुञ्जे गुञ्जन्मधुव्रतमण्डली-  
मुखरशिखरे लीना दीनाप्युवाच रहः सखीम् ॥ १४॥  
  
॥ गीतम् ५ ॥  
संचरदधरसुधामधुरध्वनिमुखरितमोहनवंशम् ।  
चलितदृगञ्चलचञ्चलमौलिकपोलविलोलवतंसम् ॥  
  
रासे हरिमिह विहितविलासं  
स्मरति मनो मम कृतपरिहासम् ॥ १॥  
  
चन्द्रकचारुमयूरशिखण्डकमण्डलवलयितकेशम् ।  
प्रचुरपुरन्दरधनुरनुरञ्जितमेदुरमुदिरसुवेशम् ॥ २॥ रासे हरिमिह  
गोपकदम्बनितम्बवतीमुखचुम्बनलम्भितलोभम् ।  
बन्धुजीवमधुराधरपल्लवमुल्लसितस्मितशोभम् ॥ ३॥ रासे हरिमिह  
विपुलपुलकभुजपल्लववलयितवल्लवयुवतिसहस्रम् ।  
करचरणोरसि मणिगणभूषणकिरणविभिन्नतमिस्रम् ॥ ४॥ रासे हरिमिह  
जलदपटलचलदिन्दुविनन्दकचन्दनतिलकललाटम् ।  
पीनघनस्तनमण्डलमर्दननिर्दयहृदयकपाटम् ॥ ५॥ रासे हरिमिह  var -    पीनपयोधरपरिसर  
मणिमयमकरमनोहरकुण्डलमण्डितगण्डमुदारम् ।  
पीतवसनमनुगतमुनिमनुजसुरासुरवरपरिवारम् ॥ ६॥ रासे हरिमिह  
विशदकदम्बतले मिलितं कलिकलुषभयं शमयन्तम् ।  
मामपि किमपि तरङ्गदनङ्गदृशा मनसा रमयन्तम् ॥ ७॥ रासे हरिमिह  var -   वपुषा  
श्रीजयदेवभणितमतिसुन्दरमोहनमधुरिपुरूपम् ।  
हरिचरणस्मरणं प्रति सम्प्रति पुण्यवतामनुरूपम् ॥ ८॥ रासे हरिमिह  
गणयति गुणग्रामं भ्रामं भ्रमादपि नेहते  
वहति च परितोषं दोषं विमुञ्चति दूरतः ।  
युवतिषु वलस्तृष्णे कृष्णे विहारिणि मां विना  
पुनरपि मनो वामं कामं करोति करोमि किम् ॥ १५॥  
  
॥ गीतम् ६ ॥  
निभृतनिकुञ्जगृहं गतया निशि रहसि निलीय वसन्तम् ।  
चकितविलोकितसकलदिशा रतिरभसरसेन हसन्तम् ॥  
  
सखि हे केशिमथनमुदारं  
रमय मया सह मदनमनोरथभावितया सविकारम् ॥ १॥  
  
प्रथमसमागमलज्जितया पटुचाटुशतैरनुकूलम् ।  
मृदुमधुरस्मितभाषितया शिथिलीकृतजधनदुकूलम् ॥ २॥ सखि हे  
किसलयशयननिवेशितया चिरमुरसि ममैव शयानम् ।  
कृतपरिरम्भणचुम्बनया परिरभ्य कृताधरपानम् ॥ ३॥ सखि हे  
अलसनिमीलितलोचनया पुलकावलिललितकपोलम् ।  
श्रमजलसकलकलेवरया वरमदनमदादतिलोलम् ॥ ४॥ सखि हे  
कोकिलकलरवकूजितया जितमनसिजतन्त्रविचारम् ।  
श्लथकुसुमाकुलकुन्तलया नखलिखितघनस्तनभारम् ॥ ५॥ सखि हे  
चरणरणितमणिनूपुरया परिपूरितसुरतवितानम् ।  
मुखरविशृङ्खलमेखलया सकचग्रहचुम्बनदानम् ॥ ६॥ सखि हे  
रतिसुखसमयरसालसया दरमुकुलितनयनसरोजम् ।  
निःसहनिपतिततनुलतया मधुसूदनमुदितमनोजम् ॥ ७॥ सखि हे  
श्रीजयदेवभणितमिदमतिशयमधुरिपुनिधुवनशीलम् ।  
सुखमुत्कण्ठितगोपवधूकथितं वितनोतु सलीलम् ॥ ८॥  सखि हे  var -   राधिकया  
हस्तस्रस्तविलासवंशमनृजुभ्रूवल्लिमद्बल्लवी-  
वृन्दोत्सारिदृगन्तवीक्षितमतिस्वेदार्द्रगण्डस्थलम् ।  
मामुद्वीक्ष्य विलक्षितं स्मितसुधामुग्धाननं कानने  
गोविन्दं व्रजसुन्दरीगणवृतं पश्यामि हृष्यामि च ॥ १६॥  
  
दुरालोकस्तोकस्तबकनवकाशोकलतिका-  
विकासः कासारोपवनपवनोऽपि व्यथयति ।  
अपि भ्राम्यद्भृङ्गीरणितरमणीया न मुकुल-  
प्रसूतिश्चूतानां सखि शिखरिणीयं सुखयति ॥ १७॥  
  
साकूतस्मितमाकुलाकुलगलद्धम्मिल्लमुल्लासित-  
भ्रूवल्लीकमलीकदर्शितभुजामूलार्द्धपृष्ठस्तनम् ।  
गोपीनां निभृतं निरीक्ष्य गमिताकाङ्क्षश्चिरं चिन्तय-  
न्नन्तर्मुग्द्धमनोहरो हरतु वः क्लेशं न वः केशवः ॥ १८॥  
  
॥ इति गीतगोविन्दे अक्लेशकेशवो नाम द्वितीयः सर्गः ॥  
  
॥ तृतीयः सर्गः ॥  
॥ मुग्धमधुसूदनः ॥  
कंसारिरपि संसारवासनाबन्धशृङ्खलाम् ।  
राधामाधाय हृदये तत्याज व्रजसुन्दरीः ॥ १९॥  
  
इतस्ततस्तामनुसृत्य राधिका-  
मनङ्गबाणव्रणखिन्नमानसः ।  
कृतानुतापः स कलिन्दनन्दिनी-  
तटान्तकुञ्जे निषसाद माधवः ॥ २०॥  
  
॥ गीतम् ७ ॥  
मामियं चलिता विलोक्य वृतं वधूनिचयेन ।  
सापराधतया मयापि न वारितातिभयेन ।  
हरिहरि हतादरतया सा गता कुपितेव ॥ १॥  
  
किं करिष्यति किं वदिष्यति सा चिरं विरहेण ।  
किं धनेन जनेन किं मम जीवनेन गृहेण ॥ २॥ हरिहरि  
चिन्तयामि तदाननं कुटिलभ्रु कोपभरेण ।  
शोणपद्ममिवोपरि भ्रमताकुलभ्रमरेण ॥ ३॥ हरिहरि  
तामहं हृदि संगतामनिशं भृशं रमयामि ।  
किं वनेऽनुसरामि तामिह किं वृथा विलपामि ॥ ४॥ हरिहरि  
तन्वि खिन्नमसूयया हृदयं तवाकलयामि ।  
तन्न वेद्मि कुतो गतासि न तेन तेऽनुनयामि ॥ ५॥ हरिहरि  
दृश्यसे पुरतो गतागतमेव ते विदधासि ।  
किं पुरेव ससम्भ्रमं परिरम्भणं न ददासि ॥ ६॥ हरिहरि  
क्षम्यतामपरं कदापि तवेदृशं न करोमि ।  
देहि सुन्दरि दर्शनं मम मन्मथेन दुनोमि ॥ ७॥ हरिहरि  
वर्णितं जयदेवकेन हरेरिदं प्रवणेन ।  
किन्दुबिल्वसमुद्रसम्भवरोहिणीरमणेन ॥ ८॥ हरिहरि  
कुवलयदलश्रेणी कण्ठे न सा गरलद्युतिः  
हृदि बिसलताहारो नायं भुजङ्गमनायकः ।  
मलयजरजो नेदं भस्म प्रियारहिते मयि  
प्रहर न हरभ्रान्त्यानङ्ग क्रुधा किमु धावसि ॥ २१॥  
  
पाणौ मा कुरु चूतसायकममुं मा चापमारोपय  
क्रीडानिर्जितविश्वमूर्छितजनाघातेन किं पौरुषम् ।  
तस्या एव मृगीदृशो मनसिजप्रेङ्खत्कटाक्षाशुग-  
श्रेणीजर्जरितं मनागपि मनो नाद्यापि संधुक्षते ॥ २२॥  
  
भ्रूचापे निहितः कटाक्षविशिखो निर्मातु मर्मव्यथां  
श्यामात्मा कुटिलः करोतु कबरीभारोऽपि मारोद्यमम् ।  
मोहं तावदयं च तन्वि तनुतां बिम्बाधरो रागवान्  
सद्वृत्तस्तनमण्डलस्तव कथं प्राणैर्मम क्रीडति ॥ २३॥  
  
तानि स्पर्शसुखानि ते च तरलस्निग्धा दृशोर्विभ्रमा-  
स्तद्वक्त्राम्बुजसौरभं स च सुधास्यन्दिर्गिरां वक्रिमा ।  
सा बिम्बाधरमाधुरीति विषयासङ्गेऽपि चेन्मानसं  
तस्यां लग्नसमाधि हन्त विरहव्याधिः कथं वर्धते ॥ २४॥  
  
भ्रूपल्लवं धनुरपाङ्गतरङ्गितनि  var -   भ्रूवल्लरिर्धनु  
बाणा गुणः श्रवणपालिरिति स्मरेण ।  
अस्यामनङ्गजयजङ्गमदेवतायां  
अस्त्राणि निर्जितजगन्ति किमर्पितानि ॥ २५॥  
  
तिर्यक्कण्ठविलोलमौलितरलोत्तंसस्य वंशोच्चलद्-  
गीतिस्थानकृतावधानललनालक्षैर्न संलक्षिताः ।  
सम्मुग्द्धे मधुसूदनस्य मधुरे राधामुखेन्दौ मृदु-  
स्पन्दं कन्दलिताश्चिरं ददतु वः क्षेमं कटाक्षोर्मयः ॥ २६ ॥  
  
॥ इति श्रीगितगोविन्दे मुग्धमधुसूदनो नाम तृतीयः सर्गः ॥  
  
॥ चतुर्थः सर्गः ॥  
॥ स्निग्धमधुसूदनः ॥  
यमुनातीरवानीरनिकुञ्जे मन्दमास्थितम् ।  
प्राह प्रेमभरोद्भ्रान्तं माधवं राधिकासखी ॥ २७॥  
  
॥ गीतम् ८ ॥  
निन्दति चन्दनमिन्दुकिरणमनु विन्दति खेदमधीरम् ।  
व्यालनिलयमिलनेन गरलमिव कलयति मलयसमीरम् ॥  
  
माधव मनसिजविशिखभयादिव भावनया त्वयि लीना  
सा विरहे तव दीना  ॥ १॥  
  
अविरलनिपतितमदनशरादिव भवदवनाय विशालम् ।  
स्वहृदयमर्मणी वर्म करोति सजलनलिनीदलजालम् ॥ २॥ सा विरहे तव दीना  
कुसुमविशिखशरतल्पमनल्पविलासकलाकमनीयम् ।  
व्रतमिव तव परिरम्भसुखाय करोति कुसुमशयनीयम् ॥ ३॥ सा विरहे तव दीना  
वहति च गलितविलोचनजलभरमाननकमलमुदारम् ।   var -    विगलितलोचन  
विधुमिव विकटविधुन्तुददन्तदलनगलितामृतधारम् ॥ ४॥ सा विरहे तव दीना  
विलिखति रहसि कुरङ्गमदेन भवन्तमसमशरभूतम् ।  
प्रणमति मकरमधो विनिधाय करे च शरं नवचूतम् ॥ ५॥ सा विरहे तव दीना  
प्रतिपदमिदमपि निगदति माधव तव चरणे पतिताहम् ।  
त्वयि विमुखे मयि सपदि सुधानिधिरपि तनुते तनुदाहम् ॥ ६॥ सा विरहे तव दीना  
ध्यानलयेन पुरः परिकल्प्य भवन्तमतीव दुरापम् ।  
विलपति हसति विषीदति रोदिति चञ्चति मुञ्चति तापम् ॥ ७॥ सा विरहे तव दीना  
श्रीजयदेवभणितमिदमधिकं यदि मनसा नटनीयम् ।  
हरिविरहाकुलबल्लवयुवतिसखीवचनं पठनीयम् ॥ ८॥ सा विरहे तव दीना  
आवासो विपिनायते प्रियसखीमालापि जालायते  
तापोऽपि श्वसितेन दावदहनज्वालाकलापायते ।  
सापि त्वद्विरहेण हन्त हरिणीरूपायते हा कथं  
कन्दर्पोऽपि यमायते विरचयञ्शार्दूलविक्रीडितम् ॥ २८॥  
  
॥ गीतम् ९ ॥  
स्तनविनिहितमपि हारमुदारम् ।  
सा मनुते कृशतनुरतिभारम् ॥  
  
राधिका विरहे तव केशव ॥ १॥  
  
सरसमसृणमपि मलयजपङ्कम् ।  
पश्यति विषमिव वपुषि सशङ्कम् ॥ २॥ राधिका  
श्वसितपवनमनुपमपरिणाहम् ।  
मदनदहनमिव वहति सदाहम् ॥ ३॥ राधिका  
दिशि दिशि किरति सजलकणजालम् ।  
नयननलिनमिव विगलितनालम् ॥ ४॥ राधिका  
नयनविषयमपि किसलयतल्पम् ।  
कलयति विहितहुताशविकल्पम् ॥ ५॥ राधिका  
त्यजति न पाणितलेन कपोलम् ।  
बालशशिनमिव सायमलोलम् ॥ ६॥ राधिका  
हरिरिति हरिरिति जपति सकामम् ।  
विरहविहितमरणेन निकामम् ॥ ७॥ राधिका  
श्रीजयदेवभणितमिति गीतम् ।  
सुखयतु केशवपदमुपनीतम् ॥ ८॥ राधिका  
सा रोमाञ्चति सीत्करोति विलपत्युत्कम्पते ताम्यति  
ध्यायत्युद्भ्रमति प्रमीलति पतत्युद्याति मूर्च्छत्यपि ।  
एतावत्यतनुज्वरे वरतनुर्जीवेन्न किं ते रसात्  
स्वर्वैद्यप्रतिम प्रसीदसि यदि त्यक्तोऽन्यथा नान्तकः ॥ २९॥  var -   त्यक्तान्यथान्यत्परं  
स्मरातुरां दैवतवैद्यहृद्य  
त्वदङ्गसङ्गामृतमात्रसाध्याम् ।  
विमुक्तबाधां कुरुषे न राधा-  
मुपेन्द्रवज्रादपि दारुणोऽसि ॥ ३१॥  
  
कन्दर्पज्वरसंज्वरस्तुरतनोराश्चर्यमस्याश्चिरं  var -   सज्ज्वरातुरतनोरत्यर्थमस्याश्चिरं  
चेतश्चन्दनचन्द्रमःकमलिनीचिन्तासु संताम्यति ।  
किंतु क्लान्तिवशेन शीतलतनुं त्वामेकमेव प्रियं  
ध्यायन्ती रहसि स्थिता कथमपि क्षीणा क्षणं प्राणिति ॥ २९॥  
  
क्षणमपि विरहः पुरा न सेहे  
नयननिमीलनखिन्नया यया ते ।  
श्वसिति कथमसौ रसालशाखां  
चिरविरहेण विलोक्य पुष्पिताग्राम् ॥ ३२॥  var -   विरहेऽपि  
वृष्टिव्याकुलगोकुलावनरसादुद्धृत्य गोवर्धनं  
बिभ्रद्वल्लववल्लभाभिरधिकानन्दाच्चिरं चुम्बितः ।  
दर्पेणेव तदर्पिताधरतटीसिन्दूरमुद्राङ्गितो  var  कन्दर्पेण  
बाहुर्गोपपतेस्तनोतु भवतां श्रेयांसि कंसद्विषः ॥ ३३ ॥  
  
॥ इति गीतगोविन्दे स्निग्धमाधवो नाम चतुर्थः सर्गः ॥  
  
॥ पञ्चमः सर्गः ॥  
॥ साकांक्षपुण्डरीकाक्षः ॥  
अहमिह निवसामि याहि राधामनुनय मद्वचनेन चानयेथाः ।  
इति मधुरिपुणा सखी नियुक्ता स्वयमिदमेत्य पुनर्जगाद राधाम् ॥ ३४॥  
  
॥ गीतम् १० ॥  
वहति मलयसमीरे मदनमुपनिधाय ।  
स्फुटति कुसुमनिकरे विरहिहृदयदलनाय ॥  
  
तव विरहे वनमाली सखि सीदति ॥ १॥  
  
दहति शिशिरमयूखे मरणमनुकरोति ।  
पतति मदनविशिखे विलपति विकलतरोऽति ॥ २॥ तव विरहे  
ध्वनति मधुपसमूहे श्रवणमपि दधाति ।  
मनसि वलितविरहे  निशि निशि रुजमुपयाति ॥ ३॥ तव विरहे  
वसति विपिनविताने त्यजति ललितधाम ।  
लुठति धरणिशयने बहु विलपति तव नाम ॥ ४॥ तव विरहे  
रणति पिकसमुदाये प्रतिदिशमनुयाति ।  
हसति मनुजनिचये विरहमपलपति नेति ॥ ५॥   तव विरहे  
स्फुरति कलरवरावे स्मरति भणितमेव ।  
तव रतिसुखविभवे बहुगणयति गुणमतीव ॥ ६॥ तव विरहे  
त्वदभिदशुभदमासं वदतु नरि शृणोति ।  
तमपि जपति सरसं परयुवतिषु न रतिमुपैति ॥ ७॥  तव विरहे  
भणति कविजयदेवे विरहिविलसितेन ।  
मनसि रभसविभवे हरिरुदयतु सुकृतेन ॥ ८॥ तव विरहे  
पूर्वं यत्र समं त्वया रतिपतेरासादिताः सिद्धय-  
स्तस्मिन्नेव निकुञ्जमन्मथमहातीर्थे पुनर्माधवः ।  
ध्यायंस्त्वामनिशं जपन्नपि तवैवालापमन्त्रावलीं  
भूयस्त्वत्कुचकुम्भनिर्भरपरीरम्भामृतं वाञ्छति ॥ ३५॥  
  
॥ गीतम् ११ ॥  
रतिसुखसारे गतमभिसारे मदनमनोहरवेशम् ।  
न कुरु नितम्बिनि गमनविलम्बनमनुसर तं हृदयेशम् ॥  
  
धीरसमीरे यमुनातीरे वसति वने वनमाली  
गोपीपीनपयोधरमर्दनचञ्चलकरयुगशाली  ॥ १॥  
  
नाम समेतं कृतसंकेतं वादयते मृदुवेणुम् ।  
बहु मनुते ननु ते तनुसंगतपवनचलितमपि रेणुम् ॥ २॥ धीरसमीरे  var -   तनु  
पतति पतत्रे विचलति पत्रे शङ्कितभवदुपयानम् ।  
रचयति शयनं सचकितनयनं पश्यति तव पन्थानम् ॥ ३॥ धीरसमीरे  
मुखरमधीरं त्यज मञ्जीरं रिपुमिव केलिसुलोलम् ।  
चल सखि कुञ्जं सतिमिरपुञ्जं शीलय नीलनिचोलम् ॥ ४॥ धीरसमीरे  
उरसि मुरारेरुपहितहारे घन इव तरलबलाके ।  
तडिदिव पीते रतिविपरीते राजसि सुकृतविपाके ॥ ५॥ धीरसमीरे  
विगलितवसनं परिहृतरसनं घटय जघनमपिधानम् ।  
किसलयशयने पङ्कजनयने निधिमिव हर्षनिदानम् ॥ ६॥ धीरसमीरे  
हरिरभिमानी रजनिरिदानीमियमपि याति विरामम् ।  
कुरु मम वचनं सत्वररचनं पूरय मधुरिपुकामम् ॥ ७॥ धीरसमीरे  
श्रीजयदेवे कृतहरिसेवे भणति परमरमणीयम् ।  
प्रमुदितहृदयं हरिमतिसदयं नमत सुकृतकमनीयम् ॥ ८॥ धीरसमीरे  
विकिरति मुहुः श्वासानाशाः पुरो मुहुरीक्षते  
प्रविशति मुहुः कुञ्जं गुञ्जन्मुहुर्बहु ताम्यति ।  
रचयति मुहुः शय्यां पर्याकुलं मुहुरीक्षते  
मदनकदनक्लान्तः कान्ते प्रियस्तव वर्तते ॥ ३६॥  
  
त्वद्वाम्येन समं समग्रमधुना तिग्मांशुरस्तं गतो  
गोविन्दस्य मनोरथेन च समं प्राप्तं तमः सान्द्रताम् ।  
कोकानां करुणस्वनेन सदृशी दीर्घा मदभ्यर्थना  
तन्मुग्धे विफलं विलम्बनमसौ रम्योऽभिसारक्षणः ॥ ३७॥  
  
आश्लेषादनु चुम्बनादनु नखोल्लेखादनु स्वान्तज-  
प्रोद्बोधादनु सम्भ्रमादनु रतारम्भादनु प्रीतयोः ।  
अन्यार्थं गतयोर्भ्रमान्मिलितयोः सम्भाषणैर्जानतो-  
र्दम्पत्योरिह को न को न तमसि व्रीडाविमिश्रो रसः ॥ ३८।  
सभयचकितं विन्यस्यन्तीं दृशौ तिमिरे पथि  
प्रतितरु मुहुः स्थित्वा मन्दं पदानि वितन्वतीम् ।  
कथमपि रहः प्राप्तामङ्गैरनङ्गतरङ्गिभिः  
सुमुखि सुभगः पश्यन्स त्वामुपैतु कृतार्थताम् ॥ ३९॥  
  
राधामुग्द्धमुखारविन्दमधुपस्त्रैलोक्यमौलिस्थली  
नेपथ्योचितनीलरत्नमवनीभारावतारक्षमः ।  
स्वच्छन्दं व्रजसुन्दरीजनमनस्तोषप्रदोषश्चिरं  
कंसध्वंसनधूमकेतुरवतु त्वां देवकीनन्दनः ॥ ४०॥  
  
॥ इति श्रीगीतगोविन्देऽभिसारिकवर्णने साकाङ्क्षपुण्डरीकाक्षो नाम  
पञ्चमः सर्गः ॥  
  
॥ षष्ठः सर्गः ॥  
॥ कुण्ठवैकुण्ठः ॥  
अथ तां गन्तुमशक्तां चिरमनुरक्तां लतागृहे दृष्ट्वा ।  
तच्चरितं गोविन्दे मनसिजमन्दे सखी प्राह ॥ ४१॥  
  
॥ गीतम् १२ ॥  
पश्यति दिशि दिशि रहसि भवन्तम् ।  
तदधरमधुरमधूनि पिबन्तम् ॥  var -   त्वदधर  
नाथ हरे (जय नाथ हरे) सीदति राधा वासगृहे ॥ १॥  
  
त्वदभिसरणरभसेन वलन्ती ।  
पतति पदानि कियन्ति चलन्ती ॥ २॥ नाथ हरे  
विहितविशदबिसकिसलयवलया ।  
जीवति परमिह तव रतिकलया ॥ ३॥ नाथ हरे  
मुहुरवलोकितमण्डनलीला ।  
मधुरिपुरहमिति भावनशीला ॥ ४॥ नाथ हरे  
त्वरितमुपैति न कथमभिसारम् ।  
हरिरिति वदति सखीमनुवारम् ॥ ५॥ नाथ हरे  
श्लिष्यति चुम्बति जलधरकल्पम् ।  
हरिरुपगत इति तिमिरमनल्पम् ॥ ६॥ नाथ हरे  
भवति विलम्बिनि विगलितलज्जा ।  
विलपति रोदिति वासकसज्जा ॥ ७॥ नाथ हरे  
श्रीजयदेवकवेरिदमुदितम् ।  
रसिकजनं तनुतामतिमुदितम् ॥ ८॥ नाथ हरे  
विपुलपुलकपालिः स्फीतसीत्कारमन्त-  
र्जनितजडिमकाकुव्याकुलं व्याहरन्ती ।  
तव कितव विधायामन्दकन्दर्पचिन्तां  var -   विधत्ते मन्द  
रसजलधिनिमग्ना ध्यानलग्ना मृगाक्षी ॥ ४२॥  
  
अङ्गेष्वाभरणं करोति बहुशः पत्रेऽपि संचारिणि  
प्राप्तं त्वां परिशङ्कते वितनुते शय्यां चिरं ध्यायति ।  
इत्याकल्पविकल्पतल्परचनासंकल्पलीलाशत-  
व्यासक्तापि विना त्वया वरतनुर्नैषा निशां नेष्यति ॥ ४३॥  
  
किं विश्राम्यसि कृष्णभोगिभवने भाण्डीरभूमीरुहि  
भ्रातर्याहि न दृष्टिगोचरमितः सानन्दनन्दास्पदम् ।  
राधाया वचनं तदध्वगमुखान्नन्दान्तिके गोपतो  
गोविन्दस्य जयन्ति सायमतिथिप्राशस्त्यगर्भा गिरः ॥ ४४ ॥  
  
॥ इति गीतगोविन्दे वासकसज्जावर्णने कुण्ठवैकुण्ठो नाम षष्टः सर्गः ॥  
  
॥  सप्तमः सर्गः ॥  
॥ नागरनारायणः ॥  
अत्रान्तरे च कुलटाकुलवर्त्मपात-  
संजातपातक इव स्फुटलाञ्छनश्रीः ।  
वृन्दावनान्तरमदीपयदंशुजालै-  
र्दिक्सुन्दरीवदनचन्दनबिन्दुरिन्दुः ॥ ४५॥  
  
प्रसरति शशधरबिम्बे विहितविलम्बे च माधवे विधुरा ।  
विरचितविविधविलापं सा परितापं चकारोच्चैः ॥ ४६॥  
  
॥ गीतम् १३ ॥  
कथितसमयेऽपि हरिरहह न ययौ वनम् ।  
मम विफलमिदममलरूपमपि यौवनम् ॥  
  
यामि हे कमिह शरणं सखीजनवचनवञ्चिता ॥ १॥  
  
यदनुगमनाय निशि गहनमपि शीलितम् ।  
तेन मम हृदयमिदमसमशरकीलितम् ॥ २॥ यामि हे  
मम मरणमेव वरमतिवितथकेतना ।  
किमिह विषहामि विरहानलमचेतना ॥ ३॥ यामि हे  
मामहह विधुरयति मधुरमधुयामिनी ।  
कापि हरिमनुभवति कृतसुकृतकामिनी ॥ ४॥ यामि हे  
अहह कलयामि वलयादिमणीभूषणम् ।  
हरिविरहदहनवहनेन बहुदूषणम् ॥ ५॥ यामि हे  
कुसुमसुकुमारतनुमतनुशरलीलया ।  
स्रगपि हृदि हन्ति मामतिविषमशीलया ॥ ६॥ यामि हे  
अहमिह निवसामि न गणितवनवेतसा ।  
स्मरति मधुसूदनो मामपि न चेतसा ॥ ७॥ यामि हे  
हरिचरणशरणजयदेवकविभारती ।  
वसतु हृदि युवतिरिव कोमलकलावती ॥ ८॥ यामि हे  
तत्किं कामपि कामिनीमभिसृतः किं वा कलाकेलिभि-  
र्बद्धो बन्धुभिरन्धकारिणि वनोपान्ते किमु भ्राम्यति ।  
कान्तः क्लान्तमना मनागपि पथि प्रस्थातुमेवाक्षमः  
संकेतीकृतमञ्जुवञ्जुललताकुञ्जेऽपि यन्नागतः ॥ ४७॥  
  
अथागतं माधवमन्तरेण  
सखीमियं वीक्ष्य विषादमूकाम् ।  
विशङ्कमना रमितं कयापि  
जनार्दनं दृष्टवदेतदाह ॥ ४८॥  
  
॥ गीतम् १४ ॥  
स्मरसमरोचितविरचितवेशा ।  
गलितकुसुमदरविलुलितकेशा ॥  
  
कापि मधुरिपुणा विलसति युवतिरधिकगुणा ॥ १॥  
  
हरिपरिरम्भणवलितविकारा ।  
कुचकलशोपरि तरलितहारा ॥ २॥ कापि मधुरिपुणा  
विचलदलकललिताननचन्द्रा ।  
तदधरपानरभसकृततन्द्रा ॥ ३॥ कापि मधुरिपुणा  
चञ्चलकुण्डलदलितकपोला ।  
मुखरितरशनजघनगतिलोला ॥ ४॥ कापि मधुरिपुणा  
दयितविलोकितलज्जितहसिता ।  
बहुविधकूजितरतिरसरसिता ॥ ५॥ कापि मधुरिपुणा  
विपुलपुलकपृथुवेपथुभङ्गा ।  
श्वसितनिमीलितविकसदनङ्गा ॥ ६॥ कापि मधुरिपुणा  
श्रमजलकणभरसुभगशरीरा ।  
परिपतितोरसि रतिरणधीरा ॥ ७॥ कापि मधुरिपुणा  
श्रीजयदेवभणितहरिरमितम् ।  
कलिकलुषं जनयतु परिशमितम् ॥ ८॥ कापि मधुरिपुणा  
विरहपाण्डुमुरारिमुखाम्बुज-  
द्युतिरियं तिरयन्नपि वेदनाम्  ।  var  चेतनाम्  
विधुरतीव तनोति मनोभुवः  
सुहृदये हृदये मदनव्यथाम् ॥ ४९।  
॥ गीतम् १५ ॥  
समुदितमदने रमणीवदने चुम्बनवलिताधरे ।  
मृगमदतिलकं लिखति सपुलकं मृगमिव रजनीकरे ॥  
  
रमते यमुनापुलिनवने विजयी मुरारिरधुना ॥ १॥  
  
घनचयरुचिरे रचयति चिकुरे तरलिततरुणानने ।  
कुरबककुसुमं चपलासुषमं रतिपतिमृगकानने ॥ २॥ रमते  
घटयति सुघने कुचयुगगगने मृगमदरुचिरूषिते ।  
मणिसरममलं तारकपटलं नखपदशशिभूषिते ॥ ३॥ रमते  
जितबिसशकले मृदुभुजयुगले करतलनलिनीदले ।  
मरकतवलयं मधुकरनिचयं वितरति हिमशीतले ॥ ४॥ रमते  
रतिगृहजघने विपुलापघने मनसिजकनकासने ।  
मणिमयरसनं तोरणहसनं विकिरति कृतवासने ॥ ५॥ रमते  
चरणकिसलये कमलानिलये नखमणिगणपूजिते ।  
बहिरपवरणं यावकभरणं जनयति हृदि योजिते ॥ ६॥ रमते  
रमयति सुदृशं कामपि सुभृशं खलहलधरसोदरे ।  
किमफलमवसं चिरमिह विरसं वद सखि विटपोदरे ॥ ७॥ रमते  
इह रसभणने कृतहरिगुणने मधुरिपुपदसेवके ।  
कलियुगचरितं न वसतु दुरितं कविनृपजयदेवके ॥ ८॥ रमते  
नायातः सखि निर्दयो यदि शठस्त्वं दूति किं दूयसे  
स्वच्छन्दं बहुवल्लभः स रमते किं तत्र ते दूषणम् ।  
पश्याद्य प्रियसङ्गमाय दयितस्याकृष्यमाणं गुणै-  
रुत्कण्ठार्तिभरादिव स्फुटदिदं चेतः स्वयं यास्यति ॥ ५०॥  
  
॥ गीतम् १६ ॥  
अनिलतरलकुवलयनयनेन ।  
तपति न सा किसलयशयनेन ॥  
  
सखि या रमिता वनमालिना ॥ १॥  
  
विकसितसरसिजललितमुखेन ।  
स्फुटति न सा मनसिजविशिखेन ॥ २॥ सखि या  
अमृतमधुरमृदुतरवचनेन ।  
ज्वलति न सा मलयजपवनेन ॥ ३॥ सखि या  
स्थलजलरुहरुचिकरचरणेन ।  
लुठति न सा हिमकरकिरणेन ॥ ४॥ सखि या  
सजलजलदसमुदयरुचिरेण ।  
दलति न सा हृदि विहरभरेण ॥ ५॥  सखि या   var -   चिरविरहेण  
कनकनिकषरुचिशुचिवसनेन ।  
श्वसिति न सा परिजनहसनेन ॥ ६॥ सखि या  
सकलभुवनजनवरतरुणेन ।  
वहति न सा रुजमतिकरुणेन ॥ ७॥ सखि या  
श्रीजयदेवभणितवचनेन ।  
प्रविशतु हरिरपि हृदयमनेन ॥ ८॥ सखि या  
मनोभवानन्दन चन्दनानिल  
प्रसीद रे दक्षिण मुञ्च वामताम् ।  
क्षणं जगत्प्राण विधाय माधवं  
पुरो मम प्राणहरो भविष्यसि ॥ ५१॥  
  
रिपुरिव सखीसंवासोऽयं शिखीव हिमानिलो  
विषमिव सुधारश्मिर्यस्मिन्दुनोति मनोगते ।  
हृदयमदये तस्मिन्नेवं पुनर्वलते बलात्  
कुवलयदृशां वामः कामो निकामनिरङ्कुशः ॥ ५२॥  
  
बाधां विधेहि मलयानिल पञ्चबाण  
प्राणान्गृहाण न गृहं पुनराश्रयिष्ये ।  
किं ते कृतान्तभगिनि क्षमया तरङ्गै-  
रङ्गानि सिञ्च मम शाम्यतु देहदाहः ॥ ५३॥  
  
प्रातर्नीलनिचोलमच्युतमुरस्संवीतपीताम्बरं  
राधायाश्चकितं विलोक्य हसति स्वैरं सखीमण्डले ।  
व्रीलाचञ्चलमञ्चलं नयनयोराधाय राधानने  
गूढं स्मेरमुखोऽयमस्तु जगदानन्दाय नन्दात्मजः ॥ ५४॥  
  
॥ इति गीतगोविन्दे विप्रलब्धावर्णने नागनारायणो नाम सप्तमः सर्गः ॥  
  
॥ अष्टमः सर्गः ॥  
॥ विलक्ष्यलक्ष्मीपतिः ॥  
अथ कथमपि यामिनीं विनीय  
स्मरशरजर्जरितापि सा प्रभाते ।  
अनुनयवचनं वदन्तमग्रे  
प्रणतमपि प्रियमाह साभ्यसूयम् ॥ ५५॥  
  
॥ गीतम् १७ ॥  
रजनिजनितगुरुजागररागकषायितमलसनिवेशम् ।  
वहति नयनमनुरागमिव स्फुटमुदितरसाभिनिवेशम् ॥  
  
हरिहरि याहि माधव याहि केशव मा वद कैतववादं  
तामनुसर सरसीरुहलोचन या तव हरति विषादम् ॥ १॥  
  
कज्जलमलिनविलोचनचुम्बनविरचितनीलिमरूपम् ।  
दशनवसनमरुणं तव कृष्ण तनोति तनोरनुरूपम् ॥ २॥ याहि माधव  
वपुरनुहरति तव स्मरसङ्गरखरनखरक्षतरेखम् ।  
मरकतशकलकलितकलधौतलिपिरेव रतिजयलेखम् ॥ ३॥ याहि माधव  
चरणकमलगलदलक्तकसिक्तमिदं तव हृदयमुदारम् ।  
दर्शयतीव बहिर्मदनद्रुमनवकिसलयपरिवारम् ॥ ४॥ याहि माधव  
दशनपदं भवदधरगतं मम जनयति चेतसि खेदम् ।  
कथयति कथमधुनापि मया सह तव वपुरेतदभेदम् ॥ ५॥ याहि माधव  
बहिरिव मलिनतरं तव कृष्ण मनोऽपि भविष्यति नूनम् ।  
कथमथ वञ्चयसे जनमनुगतमसमशरज्वरदूनम् ॥ ६॥ याहि माधव  
भ्रमति भवानबलाकवलाय वनेषु किमत्र विचित्रम् ।  
प्रथयति पूतनिकैव वधूवधनिर्दयबालचरित्रम् ॥ ७॥ याहि माधव  
श्रीजयदेवभणितरतिवञ्चितखण्डितयुवतिविलापम् ।  
शृणुत सुधामधुरं विबुधा विबुधालयतोऽपि दुरापम् ॥ ८॥ याहि माधव  
तदेवं पश्यन्त्याः प्रसरदनुरागं बहिरिव  
प्रियापादालक्तच्छुरितमरुणच्छायहृदयम् ।  
ममाद्य प्रख्यातप्रणयभरभङ्गेन कितव  
त्वदालोकः शोकादपि किमपि लज्जां जनयति ॥ ५६॥  
  
अन्तर्मोहनमौलिघूर्णनचलन्मन्दारविस्रंसनः  
स्तब्धाकर्षणलोचनोत्सवमहामन्त्रः कुरङ्गीदृशाम् ।  
दृप्यद्दानवदूयमानदिविषद्दूर्वारदुर्वेदना-  
द्ध्वंसः कंसरिपोः प्ररोपयतु वः श्रेयांसि वंशीरवः ॥ ५७॥  
  
इति गीतगोविन्दे खण्डितावर्णने विलक्ष्यलक्ष्मीपतिर्नाम अष्ठमः सर्गः ॥  
  
॥ नवमः सर्गः ॥  
॥ मन्दमुकुन्दः ॥  
तामथ मन्मथखिन्नां  
रतिरसभिन्नां विषादसम्पन्नाम् ।  
 var -    अथ तां मन्मथखिन्नां रतिरसभिन्नां विवादसम्पन्नां  
अनुचिन्तितहरिचरितां  
कलहान्तरितामुवाच सखी ॥ ५८॥  
  
॥ गीतम् १८ ॥  
हरिरभिसरति वहति मधुपवने ।  
किमपरमधिकसुखं सखि भुवने ॥  
  
माधवे मा कुरु मानिनि मानमये  ॥ १॥  
  
तालफलादपि गुरुमतिसरसम् ।  
किं विफलीकुरुषे कुचकलशम् ॥ २॥ माधवे  
कति न कथितमिदमनुपदमचिरम् ।  
मा परिहर हरिमतिशयरुचिरम् ॥ ३॥ माधवे  
किमिति विषीदसि रोदिषि विकला ।  
विहसति युवतिसभा तव सकला ॥ ४॥ माधवे  
मृदुनलिनीदलशीतलशयने ।  
हरिमवलोकय सफलय नयने ॥ ५॥ माधवे  
जनयसि मनसि किमिति गुरुखेदम् ।  
शृणु मम वचनमनीहितभेदम् ॥ ६॥ माधवे  
हरिरुपयातु वदतु बहुमधुरम् ।  
किमिति करोषि हृदयमतिविधुरम् ॥ ७॥ माधवे  
श्रीजयदेवभणितमतिललितम् ।  
सुखयतु रसिकजनं हरिचरितम् ॥ ८॥ माधवे  
स्निग्धे यत्परुषासि यत्प्रणमति स्तब्धासि यद्रागिणि  
द्वेषस्थासि यदुन्मुखे विमुखतां यातासि तस्मिन्प्रिये ।  
तद्युक्तं विपरीतकारिणि तव श्रीखण्डचर्चा विषं  var -   युक्तं तद्  
शीतांशुस्तपनो हिमं हुतवहः क्रीडामुदो यातनाः ॥ ५९॥  
  
सान्द्रानन्दपुरन्दरादिदिविषद्वृन्दैरमन्दादरा-  
दानम्रैर्मकुटेन्द्रनीलमणिभिः सन्दर्शितेन्दिन्दिरम् ।  
स्वच्छन्दं मकरन्दसुन्दरगलन्मन्दाकिनीमेदुरं  
श्रीगोविन्दपदारविन्दमशुभस्कन्दाय वन्दामहे ॥ ६०॥  
  
॥ इति गीतगोविन्दे कलहान्तरितावर्णने मन्दमुकुन्दो नाम नवमः सर्गः ॥  
  
॥ दशमः सर्गः ॥  
॥ चतुरचतुर्भुजः ॥  
अत्रान्तरे मसृणरोषवशामसीम-  
निःश्वासनिःसहमुखीं सुमुखीमुपेत्य ।  var -   समुपेत्य राधां  
सव्रीडमीक्षितसखीवदनां दिनान्ते  
सानन्दगद्गदपदं हरिरित्युवाच ॥ ६१॥  var -   विदं  
॥ गीतम् १९ ॥  
वदसि यदि किंचिदपि दन्तरुचिकौमुदी  
हरति दरतिमिरमतिघोरम् ।  
स्फुरदधरसीधवे तव वदनचन्द्रमा  
रोचयति लोचनचकोरम् ॥  
  
प्रिये चारुशीले मुञ्च मयि मानमनिदानं  
सपदि मदनानलो दहति मम मानसं  
देहि मुखकमलमधुपानम् ॥ १॥  
  
सत्यमेवासि यदि सुदति मयि कोपिनी  
देहि खरनखरशरघातम् ।  
घटय भुजबन्धनं जनय रदखण्डनं  
येन वा भवति सुखजातम् ॥ २॥ प्रिये चारुशीले  
त्वमसि मम भूषणं त्वमसि मम जीवनं  
त्वमसि मम भवजलधिरत्नम् ।  
भवतु भवतीह मयि सततमनुरोधिनी  
तत्र मम हृदयमतियत्नम् ॥ ३॥ प्रिये चारुशीले  
नीलनलिनाभमपि तन्वि तव लोचनं  
धारयति कोकनदरूपम् ।  
कुसुमशरबाणभावेन यदि रञ्जयसि  
कृष्णमिदमेतदनुरूपम् ॥ ४॥ प्रिये चारुशीले  
स्फुरतु कुचकुम्भयोरुपरि मणिमञ्जरी  
रञ्जयतु तव हृदयदेशम् ।  
रसतु रशनापि तव घनजघनमण्डले  
घोषयतु मन्मथनिदेशम् ॥ ५॥ प्रिये चारुशीले  
स्थलकमलगञ्जनं मम हृदयरञ्जनं  
जनितरतिरङ्गपरभागम् ।  
भण मसृणवाणि करवाणि पदपङ्कजं  var -   चरणद्वयं  
सरसलसदलक्तकरागम् ॥ ६॥ प्रिये चारुशीले  
स्मरगरलखण्डनं मम शिरसि मण्डनं  
देहि पदपल्लवमुदारम् ।  
ज्वलति मयि दारुणो मदनकदनारुणो  var -   नानलो  
हरतु तदुपाहितविकारम् ॥ ७॥ प्रिये चारुशीले  
इति चटुलचाटुपटुचारु मुरवैरिणो  
राधिकामधि वचनजातम् ।  
जयति पद्मावतीरमणजयदेवकवि-  
भारतीभणितमितिगीतम् ॥ ८॥ प्रिये चारुशीले  
परिहर कृतातङ्के शङ्कां त्वया सततं घन-  
स्तनजघनयाक्रान्ते स्वान्ते परानवकाशिनि ।  
विशति वितनोरन्यो धन्यो न कोऽपि ममान्तरं  
स्तनभरपरीरम्भारम्भे विधेहि विधेयताम् ॥ ६२॥  
  
मुग्धे विधेहि मयि निर्दयदन्तदंश-  
दोर्वल्लिबन्धनिबिडस्तनपीडनानि ।  
चण्डि त्वमेव मुदमञ्च न पञ्चबाण-  
चण्डालकाण्डदलनादसवः प्रयान्तु ॥ ६३॥  
  
व्यथयति वृथा मौनं तन्वि प्रपञ्चय पञ्चमं  
तरुणि मधुरालापैस्तापं विनोदय दृष्टिभिः ।  
सुमुखि विमुखीभावं तावद्विमुञ्च न मुञ्च मां  var -   वञ्चय  
स्वयमतिशयस्निग्धो मुग्धे प्रियोऽहमुपस्थितः ॥ ६४॥  
  
बन्धूकद्युतिबान्धवोऽयमधरः स्निग्धा मधूकच्छवि-  
र्गण्डश्चण्डि चकास्ति नीलनलिनश्रीमोचनं लोचनम् ।  
नासाभ्येति तिलप्रसूनपदवीं कुन्दाभदान्ति प्रिये  
प्रायस्त्वन्मुखसेवया विजयते विश्वं स पुष्पायुधः ॥ ६५॥  
  
दृशौ तव मदालसे वदनमिन्दुसन्दीपकं  var -   मत्यान्वितं  
गतिर्जनमनोरमा विधुतरम्भमूरुद्वयम् ।  
रतिस्तव कलावती रुचिरचित्रलेखे भ्रुवा-  
वहो विबुधयौवनं वहसि तन्वी पृथ्वीगता ॥ ६६॥  
  
शशिमुखि तव भाति भङ्गुरभ्रूर्युवजनमोहनकरालकालसर्पी ।  
तदुदितविषभेषजं त्विहैका त्वदधरशीथुसुधैव भाग्यभोग्या ॥ ६७॥  
  
प्रीतिं वस्तनुतां हरिः कुवलयापीडेन सार्धं रणे  var -  सा प्रीतिं तनुतां  
राधापीनपयोधरस्मरणकृत्कुम्भेन सम्भेदवान् ।  
यत्र स्विद्यति मीलति क्षणमभूत्क्षिप्तद्विपेऽपि क्षणात्  
कंसस्याथ बले जितं जितमिति व्यामोहकोलाहलः ॥ ६८॥  
  
 var -: last 2 lines  
पत्रे बिभ्यति मीलति क्षणमपि क्षिप्रं तदालोकनाद्-  
व्यामोहेन जितं जितं जितमिति व्यालोलकोलाहलः ॥  
  
॥ इति श्रीगीतगोविन्दे मानिनीवर्णने चतुरचतुर्भुजो नाम दशमः सर्गः ॥  
  
॥ एकादशः सर्गः ॥  
॥ सानन्ददामोदरः ॥  
सुचिरमनुनयेन प्रीणयित्वा मृगाक्षीं  
गतवति कृतवेशे केशवे कुञ्जशय्याम् ।  
रचितरुचिरभूषां दृष्टिमोषे प्रदोषे  
स्फुरति निरवसादां कापि राधां जगाद ॥ ६९॥  
  
॥ गीतम् २० ॥  
विरचितचाटुवचनरचनं चरणे रचितप्रणिपातम् ।  
 var -  : विरचितचाटुवचनेन चरणरचितप्रणिपातम्  
सम्प्रति मञ्जुलवञ्जुलसीमनि केलिशयनमनुयातम् ॥  
  
मुग्धे मधुमथनमनुगतमनुसर राधिके ॥ १॥  
  
घनजघनस्तनभारभरे दरमन्थरचरणविहारम् ।  
मुखरितमणीमञ्जीरमुपैहि विधेहि मरालविकारम् ॥ २॥ मुग्धे  
शृणु रमणीयतरं तरुणीजनमोहनमधुरिपुरावम् ।  
कुसुमशरासनशासनवन्दिनि पिकनिकरे भज भावम् ॥ ३॥  मुग्धे   var -   बन्दिनि  
अनिलतरलकिसलयनिकरेण करेण लतानिकुरम्बम् ।  
प्रेरणमिव करभोरु करोति गतिं प्रतिमुञ्च विलम्बम् ॥ ४॥ मुग्धे  
स्फुरितमनङ्गतरङ्गवशादिव सूचितहरिपरिरम्भम् ।  
पृच्छ मनोहरहारविमलजलधारममुं कुचकुम्भम् ॥ ५॥ मुग्धे  
अधिगतमखिलसखीभिरिदं तव वपुरपि रतिरणसज्जम् ।  
चण्डि रणितरशनारवडिण्डिममभिसर सरसमलज्जम् ॥ ६॥ मुग्धे  
स्मरशरसुभगनखेन करेण सखीमवलम्ब्य सलीलम् ।  var -   सखीमवलम्ब्य करेण  
चल वलयक्वणीतैरवबोधय हरमपि निजगतिशीलम् ॥ ७॥ मुग्धे  
श्रीजयदेवभणितमधरीकृतहारमुदासितवामम् ।  
हरिविनिहितमनसामधितिष्ठतु कण्ठतटीमविरामम् ॥ ८॥ मुग्धे  
सा मां द्रक्ष्यति वक्ष्यति स्मरकथां प्रत्यङ्गमालिङ्गनैः  
प्रीतिं यास्यति रंस्यते सखि समागत्येति चिन्ताकुलः ।  
स त्वां पश्यति वेपते पुलकयत्यानन्दति स्विद्यति  
प्रत्युद्गच्छति मूर्च्छति स्थिरतमःपुञ्जे निकुञ्जे प्रियः ॥ ७०॥  
  
अक्ष्णोर्निक्षिपदञ्जनं श्रवणयोस्तापिच्छगुच्छावलीं  
मूर्ध्नि श्यामसरोजदाम कुचयोः कस्तूरिकापत्रकम् ।  
धूर्तानामभिसारसत्वरहृदां विष्वङ्निकुञ्जे सखि  
ध्वान्तं नीलनिचोलचारु सुदृशां प्रत्यङ्गमालिङ्गति ॥ ७१॥  
  
काश्मीरगौरवपुषामभिसारिकाणां  
आबद्धरेखमभितो रुचिमञ्जरीभिः ।  
एतत्तमालदलनीलतमं तमिस्रं  
तत्प्रेमहेमनिकषोपलतां तनोति ॥ ७२॥  
  
हारावलीतरलकाञ्चनकाञ्चिदाम-  
केयूरकङ्कणमणिद्युतिदीपितस्य ।  
द्वारे निकुञ्जनिलयस्य हरिं निरीक्ष्य  
व्रीडावतीमथ सखी निजगाह राधाम् ॥ ७३॥  
  
॥ गीतम् २१ ॥  
मञ्जुतरकुञ्जतलकेलिसदने ।  
विलस रतिरभसहसितवदने ॥  
  
प्रविश राधे माधवसमीपमिह ॥ १॥  
  
नवभवदशोकदलशयनसारे ।  
विलस कुचकलशतरलहारे ॥ २॥ प्रविश  
कुसुमचयरचितशुचिवासगेहे ।  
विलस कुसुमसुकुमारदेहे ॥ ३॥ प्रविश  
चलमलयवनपवनसुरभिशीते ।  var  मृदुचलमलयपवनसुरभिशीते  
विलस रसवलितललितगीते ॥ ४॥ प्रविश  
मधुमुदितमधुपकुलकलितरावे ।  
विलस मदनरससरसभावे ॥ ५॥   प्रविश   var -   रभस  
मधुरतरपिकनिकरनिनदमुखरे ।  
विलस दशनरुचिरुचिरशिखरे ॥ ६॥ प्रविश  
विततबहुवल्लिनवपल्लवघने ।  
विलस चिरमलसपीनजघने ॥ ७॥ प्रविश  
विहितपद्मावतीसुखसमाजे ।  
भणति जयदेवकविराजे ।  
कुरु मुरारे मङ्गलशतानि ॥ ८॥ प्रविश  
त्वां चित्तेन चिरं वहन्नयमतिश्रान्तो भृशं तापितः  
कन्दर्पेण तु पातुमिच्छति सुधासम्बाधबिम्बाधरम् ।  
अस्याङ्गं तदलंकुरु क्षणमिह भ्रूक्षेपलक्ष्मीलव-  
क्रीते दास इवोपसेवितपदाम्भोजे कुतः सम्भ्रमः ॥ ७४॥  
  
सा ससाध्वससानन्दं गोविन्दे लोललोचना ।  
सिञ्जाना मञ्जुमञ्जीरं प्रविवेश निवेशनम् ॥ ७५॥  
  
॥ गीतम् २२ ॥  
राधावदनविलोकनविकसितविविधविकारविभङ्गम् ।  
जलनिधिमिव विधुमण्डलदर्शनतरलिततुङ्गतरङ्गम् ॥  
  
हरिमेकरसं चिरमभिलषितविलासं  
सा ददार्श गुरुहर्षवशंवदवदनमनङ्गनिवासम् ॥ १॥  
  
हारममलतरतारमुरसि दधतं परिरभ्य विदूरम् ।  
स्फुटतरफेनकदम्बकरम्बितमिव यमुनाजलपूरम् ॥ २॥ हरिमेकरसं  
श्यामलमृदुलकलेवरमण्डलमधिगतगौरदुकूलम् ।  
नीलनलिनमिव पीतपरागपटलभरवलयितमूलम् ॥ ३॥ हरिमेकरसं  
तरलदृगञ्चलचलनमनोहरवदनजनितरतिरागम् ।  
स्फुटकमलोदरखेलितखञ्जनयुगमिव शरदि तडागम् ॥ ४॥ हरिमेकरसं  
वदनकमलपरिशीलनमिलितमिहिरसमकुण्डलशोभम् ।  
स्मितरुचिरुचिरसमुल्लसिताधरपल्लवकृतरतिलोभम् ॥ ५॥ हरिमेकरसं  
शशिकिरणच्छुरितोदरजलधरसुन्दरसकुसुमकेशम् ।  
तिमिरोदितविधुमण्दलनिर्मलमलयजतिलकनिवेशम् ॥ ६॥ हरिमेकरसं  
विपुलपुलकभरदन्तुरितं रतिकेलिकलाभिरधीरम् ।  
मणिगणकिरणसमूहसमुज्ज्वलभूषणसुभगशरीरम् ॥ ७॥ हरिमेकरसं  
श्रीजयदेवभणितविभवद्विगुणीकृतभूषणभारम् ।  
प्रणमत हृदि सुचिरं विनिधाय हरिं सुकृतोदयसारम् ॥ ८॥ हरिमेकरसं  
 var -   हृदि  सुचिरं विनिधाय हरिं   
अतिक्रम्यापाङ्गं श्रवणपथपर्यन्तगमन-  
प्रयासेनेवाक्ष्णोस्तरलतरतारं पतितयोः ।  
इदानीं राधायाः प्रियतमसमालोकसमये  
पपात स्वेदाम्बुप्रसर इव हर्षाश्रुनिकरः ॥ ७६॥  
  
भवन्त्यास्तल्पान्तं कृतकपटकण्डूतिपिहित-  var - भजन्त्यास्तल्पान्तं  
स्मितं याते गेहाद्बहिरवहितालीपरिजने ।  
प्रियास्यं पश्यन्त्याः स्मरशरसमाकूलसुभगं  var -   स्मरपरवशाकूतसुभगं  
सलज्जा लज्जापि व्यगमदिव दूरं मृगदृशः ॥ ७७॥  
  
जयश्रीविन्यस्तैर्महित इव मन्दारकुसुमैः  
स्वयं सिन्दूरेण द्विपरणमुदा मुद्रित इव ।  
भुजापीडक्रीडाहतकुवलयापीडकरिणः  
प्रकीर्णासृग्बिन्दुर्जयति भुजदण्डो मुरजितः ॥ ७८॥  
  
सौन्दर्यैकनिधेरनङ्गललनालावण्यलीलाजुषो  
राधाया हृदि पल्वले मनसिजकीडैकरङ्गस्थले ।  
रम्योरोजसरोजखेलनरसित्वादात्मनः ख्यापयन्  
ध्यातुर्मानसराजहंसनिभतां देयान्मुकुन्दो मुदम् ॥ ७९॥  
  
॥ इति श्रीगीतगोविन्दे राधिकामिलने सानन्ददामोदरो नामैकादशः सर्गः ॥  
  
॥ द्वादशः सर्गः ॥  
॥ सुप्रीतपीताम्बरः ॥  
गतवति सखीवृन्देऽमन्दत्रपाभरनिर्भर-  
स्मरपरवशाकूतस्फीतस्मितस्नपिताधराम् ।  
सरसमनसं दृष्ट्वा राधां मुहुर्नवपल्लव-  
प्रसवशयने निक्षिप्ताक्षीमुवाच हरिः प्रियाम् ॥ ८०॥  
  
॥ गीतम् २३ ॥  
किसलयशयनतले कुरु कामिनि चरणनलिनविनिवेशम् ।  
तव पदपल्लववैरिपराभवमिदमनुभवतु सुवेशम् ॥  
  
क्षणमधुना नारायणमनुगतमनुसर राधिके ॥ १॥  
  
करकमलेन करोमि चरणमहमागमितासि विदूरम् ।  
क्षणमुपकुरु शयनोपरि मामिव नूपुरमनुगतिशूरम् ॥ २॥ क्षणमधुना  
वदनसुधानिधिगलितममृतमिव रचय वचनमनुकूलम् ।  
विरहमिवापनयामि पयोधररोधकमुरसि दुकूलम् ॥ ३॥ क्षणमधुना  
प्रियपरिरम्भणरभसवलितमिव पुलकितमतिदुरवापम् ।  
मदुरसि कुचकलशं विनिवेशय शोषय मनसिजतापम् ॥ ४॥ क्षणमधुना  
अधरसुधारसमुपनय भाविनि जीवय मृतमिव दासम् ।  
त्वयि विनिहितमनसं विरहानलदग्धवपुषमविलासम् ॥ ५॥ क्षणमधुना  
शशिमुखि मुखरय मणिरशनागुणमनुगुणकण्ठनिनादम् ।  
श्रुतियुगले पिकरुतविकले मम शमय चिरादवसादम् ॥ ६॥ क्षणमधुना  
मामतिविफलरुषा विकलीकृतमवलोकितमधुनेदम् ।  
मीलितलज्जितमिव नयनं तव विरम विसृज रतिखेदम् ॥ ७॥क्षणमधुना  
श्रीजयदेवभणितमिदमनुपदनिगदितमधुरिपुमोदम् ।  
जनयतु रसिकजनेषु मनोरमरतिरसभावविनोदम् ॥ ८॥ क्षणमधुना  
प्रत्यूहःपुलकाङ्कुरेण निबिडाश्लेषे निमेषेण च  
क्रीडाकूतविलोकितेऽधरसुधापाने कथानर्मभिः ।  
आनन्दाधिगमेन मन्मथकलायुद्धोऽपि यस्मिन्नभू-  
दुद्भूतस्स तयोर्बभूव सुरतारम्भः प्रियं भावुकः ॥ ८१॥  
  
दोर्भ्यां संयमितःपयोधरभरेणापीडितः पाणिजै-  
राविद्धो दशनैः क्षताधरपुटः श्रोणीतटेनाहतः ।  
हस्तेनानमितः कचेऽधरसुधापानेन सम्मोहितः  
कान्तः कामपि तृप्तिमाप तदहो कामस्य वामा गतिः ॥ ८२॥  
  
माराङ्के रतिकेलिसंकुलरणारम्भे तया साहस-  
प्रायं कान्तजयाय किञ्चिदुपरि प्रारम्भि यत्सम्भ्रमात् ।  
निष्पन्दा जघनस्थली शिथिलता दोर्वल्लिरुत्कम्पितं  
वक्षो मीलितमक्षि पौरुषरसः स्त्रीणां कुतः सिध्यति ॥ ८३॥  
  
तस्याः पाटलपाणिजाङ्कितमुरो निद्राकषाये दृशौ  
निर्धूताधारशोणिमा विलुलितस्रस्तस्रजो मूर्धजाः ।  
काञ्चीदामदरश्लथाञ्चलमिति प्रातर्निखातैर्दृशो-  
रेभिः कामशरैस्तदद्भुतमभूत्पत्युर्मनः कीलितम् ॥ ८४॥  
  
त्वामप्राप्य मयि स्वयंवरपरां क्षीरोदतीरोदरे  
शङ्के सुन्दरि कालकूटमपिबन्मूढो मृडानीपतिः ।  
इत्थं पूर्वकथाभिरन्यमनसा विक्षिप्य वामाञ्चलं  
राधायाः स्तनकोरकोपरि चलन्नेत्रे हरिः पातु वः ॥ ८५॥  
  
व्यालोलः केशपाशास्तरलितमलकैः स्वेदलोलौ कपोलौ  
स्पष्टा दष्टाधरश्रीः कुचकलशरुचा हारिता हारयष्टिः ।  
काञ्चीकाञ्च्युद्गताशां स्तनजघनपदं पाणिनाऽऽच्छाद्य सद्यः  
पश्यन्ती चात्मरूपं तदपि विलुलितं स्रग्धरेयं धुनोति ॥ ८६॥  
  
ईषन्मीलितदृष्टिमुग्धहसितं सीत्कारधारावशा-  
दव्यक्ताकुलकेलिकाकुविकसद्दन्तांशुधौताधरम् ।  
श्वासोत्कम्पिपयोधरोपरि परिष्वङ्गात्कुरङ्गीदृशो  
 var -  : शान्तस्तब्धपयोधरं भृशपरि  
हर्षोत्कर्षविमुक्तनिःस्सहतनोर्धन्यो धयत्याननम् ॥ ८७ ॥  
  
अथ कान्तं रतिक्लान्तमपि मण्डनवाञ्छया ।  
निजगाद निराबाधा राधा स्वाधीनभर्तृका ॥ ८८॥  
  
 var -   
अथ सा निर्गताबाधा राधा स्वाधीनभर्तृका ।  
निजगाद रतिक्लान्तां कान्तां मण्डनवाञ्छया ॥  
  
इति सहसा सुप्रीतं सुरतान्ते सा नितान्तखिन्नाङ्गी ।  
राधा जगाद सादरमिदमानन्देन गोविन्दम् ॥ ८९॥  
  
॥ गीतम् २४ ॥  
कुरु यदुनन्दन चन्दनशिशिरतरेण करेण पयोधरे ।  
मृगमदपत्रकमत्र मनोभवमङ्गलकलशसहोदरे ।  
निजगाद सा यदुनन्दने क्रीडति हृदयानन्दने ॥ १॥  
  
अलिकुलगञ्जनमञ्जनकं रतिनायकसायकमोचने ।  
त्वदधरचुम्बनलम्बितकज्जलमुज्ज्वलय प्रिय लोचने ॥ २॥ निजगाद  
नयनकुरङ्गतरङ्गविलासनिरासकरे श्रुतिमण्डले ।  
मनसिजपाशविलासधरे शुभवेश निवेशय कुण्डले ॥ ३॥ निजगाद  
भ्रमरचयं रचयन्तमुपरि रुचिरं सुचिरं मम सम्मुखे ।  
जितकमले विमले परिकर्मय नर्मजनकमलकं मुखे ॥ ४॥ निजगाद  
मृगमदरसवलितं ललितं कुरु तिलकमलिकरजनीकरे ।  
विहितकलङ्ककलं कमलानन विश्रमितश्रमशीकरे ॥ ५॥ निजगाद  
मम रुचिरे चिकुरे कुरु मानद मनसिजध्वजचामरे ।  
रतिगलिते ललिते कुसुमानि शिखण्डिशिखण्डकडामरे ॥ ६॥ निजगाद  
सरसघने जघने मम शम्बरदारणवारणकन्दरे ।  
मणिरशनावसनाभरणानि शुभाशय वासय सुन्दरे ॥ ७॥ निजगाद  
श्रीजयदेववचसि रुचिरे हृदयं सदयं कुरु मण्डने ।  var  शुभदे हृदयं  
हरिचरणस्मरणामृतनिर्मितकलिकलुषज्वरखण्डने ॥ ८॥ निजगाद  
रचय कुचयोः पत्रं चित्रं कुरुष्व कपोलयो-  
र्घटय जघने काञ्चीमञ्च स्रजा कबरीभरम् ।  
कलय वलयश्रेणीं पाणौ पदे कुरु नूपुरा-  
विति निगतितः प्रीतः पीताम्बरोऽपि तथाकरोत् ॥ ९०॥  
  
पर्यङ्गीकृतनागनायकफणश्रेणीमणीनां गणे  
सङ्क्रान्तप्रतिबिम्बसङ्कलनया बिभ्रद्वपुर्विक्रियाम् ।  
पादाम्भोरुहधारिवारिधिसुतामक्ष्णां दिदृक्षुः शतैः  
कायव्यूहविचारयन्नुपचिताकूतो हरिः पातु वः ॥ ९१॥  
  
यन्नित्यैर्वचनैर्विरिञ्चगिरिजाप्राणेशमुख्यैर्मुहुः  
नानाकारविचारसारचतुरैर्नाद्यापि निश्चीयते ।  
तत्सर्वैर्जयदेवकाव्यघटितैस्सत्सूरिसंशोधितै-  
राद्यं वस्तु चकास्तु चेतसि परं सारस्यसीमाजुषाम् ॥ ९२॥  
  
यद्गान्धर्वकलासु कौशलमनुध्यानं च यद्वैष्णवं  
यच्छृङ्गारविवेकतत्वरचनाकाव्येषु लीलायितम् ।  
तत्सर्वं जयदेवपण्डितकवेः कृष्णैकतानात्मनः  
सानन्दाः परिशोधयन्तु सुधियः श्रीगीतगोविन्दतः ॥ ९३॥  
  
साध्वी माध्वीकचिन्ता न भवति भवतः शर्करे कर्कशासि  
द्राक्षे द्रक्ष्यन्ति के त्वाममृत मृतमसि क्षीरनीरं रसस्ते ।  
क्रन्द कान्ताधर धरणितलं गच्छ यच्छान्तिभावं  
यावच्छृङ्गारसारस्वतमिह जयदेवस्य विष्वग्वचांसि ॥ ९४॥  
  
श्रीभोजदेवप्रभवस्य राधादेवीसुतश्रीजयदेवकस्य ।  var -   रामादेवी  
पराशरादिप्रियवर्गकण्ठे श्रीगीतगोविन्दकवित्वमस्तु ॥ ९५॥  
  
॥ इति श्रीजयदेवकृतौ गीतगोविन्दे सुप्रीतपीताम्बरो नाम द्वादशः सर्गः ॥  
  
॥ इति गीतगोविन्दं समाप्तम् ॥  
  
The following additional verses are found in some editions:  
  
 at the end of Sarga 11, after gItaM 22   
  
सानन्दं नन्दसूनुर्दिशतु मितपदं सम्मदं मन्दमन्दं  
राधामाधाय बाह्वोर्विवरमनुदृढं पीडयन् प्रीतियोगात् ।  
तुङ्गौ तस्या उरोजावतनुरवतनोर्निर्गतौ मास्म भूतां  
पृष्ठं निर्भिद्य तस्माद्बलिरिति  वलितग्रीवमालोकयन् वः ॥  
  
 at the end of Sarga 12   
  
साधूनां स्वत एव सम्मतिरिह स्यादेव भक्त्यार्थिनां  
आलोच्य ग्रथनश्रमं च विदुषामस्मिन्भवेदादरः ।  
ये केचित् परकृत्युपश्रुतिपरास्तानर्थये मत्कृतिं  
भूयो वीक्ष्य वदन्त्ववद्यमिति चेत्सा वासना स्थास्यति ॥  
  
इत्थं केलितलैर्विहृत्य यमुनाकूले समं राधया  
तद्रोमावलिमौक्तिकावलियुगे वेणीभ्रमं बिभ्रति ।  
तत्राह्लादिकुचप्रयोगफलयोर्लिप्सावतोर्हस्तयो-  
र्व्यापाराः पुरुषोत्तमस्य ददतु   स्फीतां मुदं सम्पदम् ॥  
  
  
Encoded and proofread by P. P. Narayanaswami swami at mun.ca  
Proofread by PSA Easwaran psaeaswaran at gmail.com  
  
