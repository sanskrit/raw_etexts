+++
"Text title" = "Shrikrishna Stavana Kavacham"
"File name" = "kRRiShNastavanakavacham.itx"
itxtitle = "kRiShNastavanakavacham (rudrayAmalAntargatam)"
engtitle = "kRRiShNastavanakavacham"
Category = "vishhnu, kavacha, krishna"
Location = "doc_vishhnu"
Sublocation = "vishhnu"
SubDeity = "krishna"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "staff of Muktabodha.org Mark S.G. Dyczkowski"
"Proofread by" = "Aruna Narayanan narayanan.aruna at gmail.com"
"Description/comments" = "rudrayAmale uttaratantre 1 bhairava bhairavI sa.nvAde"
Source = "Rudrayamalam part 1 edited by Ram Prasad Tripathi and Sudhakar Malaviya"
Acknowledge-Permission = "Marjorie Woollacott, Ph.D., Digital Library Coordinator muktabodha.org"
"Latest update" = "February 16, 2020"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "कृइष्णस्तवनकवचम् (रुद्रयामलान्तर्गतम्)"

+++
  
 श्रीकृष्णस्तवनकवचम्   
अथैकोनचत्त्वारिंशः पटलः  
आनन्दभैरवी उवाच  
अथ नाथ प्रवक्ष्येऽहं संसारसाधनोत्तमम् ।  
येन साधनमात्रेण योगी भवति तत्क्षणात् ॥ ३९-१॥  
  
अनायासेन सिद्धिः स्याद् यद्यन्मनसि वर्तते ।  
त्रैलोक्यं मोहयेत्क्षिप्रं त्रैलोक्यं वशमानयेत् ॥ ३९-२॥  
  
रामेण सहितं नित्यं जगतां साक्षिणं वरम् ।  
जामदग्न्यकराम्भोजसेवितं सर्वसेवितम् ॥ ३९-३॥  
  
अनन्तसत्त्वनिलयं वासुकी सङ्गमाकुलम् ।  
अष्टहस्ताग्रसुश्रीदं नानालङ्कारशोभितम् ॥ ३९-४॥  
  
स्वाधिष्ठानगतं ध्यात्वा शीतलो जायते वशी ।  
तत्स्तोत्रं शृणु मे नाथ यत्पाठात् सिद्धिमाप्नुयात् ॥ ३९-५॥  
  
श्रीकृष्णस्तोत्रं  
ब्रह्मादयः सुराधीशा मुनयः क्रतुरक्षकाः ।  
एतत् स्तोत्रं पुरा कृत्वा जीवन्मुक्तो महीतले ॥ ३९-६॥  
  
अतः श्रीकालिकानाथ स्तोत्रं शृणु महत्फलम् ॥ ३९-७॥  
  
श्रीविष्णोरद्भुतकर्मणो ब्रह्मर्षिस्त्रिष्टुप्छन्दः  
श्रीविष्णुः श्रीकृष्णः श्रीनारायणो देवता  
सर्वस्तोत्रसारकवचमन्त्रसिद्ध्यर्थे विनियोगः ॥  
  
श्री कृष्णं जगतामधीशमनघं ध्यानात्सिद्धिप्रदं  
गोविन्दं भवसिन्धुपारकरणं सन्तारणं कारणम् ।  
श्री विष्णुं वनमालिनं नरहरिं नारायणं गोकुलं  
योगेन्द्रं नरनाथमादिपुरुषं वृन्दावने भावयेत् ॥ ३९-८॥  
  
मोक्षश्रीसहितं कृतान्तविकृतं धर्मार्णवं सुन्दरं  
श्रीरामं बलरामभावविमलं नित्याकुलं सत्कुलम् ।  
श्रीश्यामं कनकादिहारविलसत्लम्बोदरं श्रीधरं  
तं वन्दे हरिमीश्वरं गुणवतीमायाश्रयं स्वाश्रयम् ॥ ३९-९॥  
  
वैकुण्ठेशमशेषदोषरहितं सायुज्यमोक्षात्मकं  
नानारत्नविनिर्मिता मम पूजा राजेन्द्रचूडामणिम् ।  
शोभामण्डलमण्डितं सुरतरुच्छायाकरं योगिनं  
विद्यागोपसुतावृतं गुणमयं वाक्सिद्धये भावयेत् ॥ ३९-१०॥  
  
स्वाधिष्ठाननिकेतनं परजनं विद्याधनं मायिनं  
श्रीनाथं कुलयोगिनं त्रिभुवनोल्लासैकबीजं प्रभुम् ।  
संसारोत्सवभावलाभनिरतं सर्वादिदेशं सुखं  
वन्देऽहं वरसर्पशत्रुसफले पृष्ठे स्थिरानन्ददम् ॥ ३९-११॥  
  
भावाष्टं भवभावयोगजडितं जाड्यापहं भास्वरं  
नित्यं शुद्धगुणं गभीरधिषणामोदैकहेतुं पतिम् ।  
कीर्तिक्षेमकरं महाभयहरं कामाधिदैवं शिवं  
तत्तत्षड्दलमध्यगेहरुचिरानन्दैकदेशास्पदम् ॥ ३९-१२॥  
  
वन्दे श्रीपतिमच्युतं नरहरिं दैत्यारिशिक्ष्याकुलं  
गन्धर्वप्रभृतेः सुगायनरतं वंशीधरं भावदम् ।  
रत्नानामधिपं गतिस्थमचलं गोवर्धनाधारणं  
विश्वामित्रतपोधनादि मुनिभिः संसेवितं तैजसम् ॥ ३९-१३॥  
  
वन्दे गोविन्दपादाम्बुजमजमजितं राजितं भक्तिमार्गे  
सत्त्वोत्पन्नं प्रभुत्वं परगणनमितं चारुमञ्जीरहारम् ।  
हंसाकारं धवलगरुडानन्दपृष्ठे निमग्नं  
बन्धूकारक्तसारान्वितचरणतलं सर्वदाशान्तरालम् ॥ ३९-१४॥  
  
राकिण्याः प्रेमसिद्धं नववयसिगतं गीतवाद्यादिरागं  
रागोत्पन्नं सुफलगुणदं गोकुलानन्दचन्द्रम् ।  
वाणी-लक्ष्मी-प्रियं तं त्रिभुवनसुजनाह्लादकर्तारमाद्यं  
वन्दे सिद्धान्तसारं गतिनतिरहितं सारसङ्केतिताप्तम् ॥ ३९-१५॥  
  
कामं कामात्मकं तं विधुगतशिरसं कृष्णसम्बोधनान्तं  
बीजं कामं पुनस्तत् पुरुषसुरतरुं भावयित्वा भजेऽहम् ।  
श्रीकृष्णं कृष्णकृष्णं निरवधिसुखदं सुप्रकाशं प्रसन्नं  
स्वाधिष्ठानाख्यपद्मे मनसि गतो भवे सिद्धिस्थलस्थम् ॥ ३९-१६॥  
  
आकाशे चारुपद्मे रसभयवलगं रक्तवर्णं प्रकाण्डं  
आत्मारामं नरेन्द्रं सकलरतिकरं कंसहन्तारमादिम् ।  
आद्यन्तस्थानहीनं विधिहरगमनं सेन्द्रनीलामलाभं  
भावोत्साहं त्रिसर्गस्थितिपरममरं भावये भावसिद्ध्यै ॥ ३९-१७॥  
  
सर्वेषां ज्ञानदानं रसदलकमले सर्वदा त्वं करोषि  
आत्मानन्दं सुधादिप्रियधनगुणिनामेकयोगप्रधानम् ।  
मायापूर्णः प्रचयनवरसः प्रीतिदेशः प्रभेकः  
श्रीराजाख्यः प्रपूर्णः मयि धनरहिते दृष्टिपातं भवादौ ॥ ३९-१८॥  
  
काली श्रीकुण्डलिन्याः परगृहनिरतं भावकब्रह्मरूपम् ।  
मुक्तिच्छत्रं पुरेशं निजधनसुखं भार्यया क्रीडयन्तम् ।  
सभाक्षेत्रं नेत्रं नयमानमयमत्पुरसंस्थाभिषेकम् ॥ ३९-१९॥  
  
ध्यात्वाऽहं प्रणमामि सूक्ष्मकमले लोकाधिपं व्याधिपं  
वैकुण्ठं कृष्णमीडे कुरुभवविभवक्षेमहन्तारमन्तम् ।  
शान्तानां ज्ञानगम्यं स्वनयनकमले पालयन्तं त्रिमार्गं  
वज्रारिं पूतनारिं द्वयवकनरकध्वान्तसंहारसूरम् ॥ ३९-२०॥  
  
मान्यं लोकेषु सर्वेष्वतिशयमनसं केवलं निर्मलञ्च  
ओङ्कारं कारणाख्यं सुगतिमतिमतां मातृकामन्त्रसिद्धम् ।  
सिद्धानामादिसिद्धं सुररिपुशमनं कालरूपं रिपूणां  var  सुररिपुममलं  
मूलोर्ध्वे षड्दलान्ते मनसि सुविमले पूरयित्वा मुकुन्दम् ॥ ३९-२१॥  
  
नित्यं सम्भावयेऽहं निजतनुसमता सिद्धये पूजयामि ।  
त्वं साक्षादखिलेश्वरः प्रियकरः श्रीलोकहस्तार्चितः ।  
क्षोणीशः प्रलयात्मकः प्रतिगुणी ज्ञानी त्वमेको महान् ॥ ३९-२२॥  
  
यद्येवं मम पामरस्य कलुषं श्रीधर्महीनान्दितं  
कृत्वा पादतले यदीह नियतं व्यारक्ष रक्षात्मगम् ।  
राधाकृष्णपदामलाम्बुजतलं चैतन्यमुक्त्याकुलं  
सर्वत्रादिगमागमं त्रिगमनं निर्वाणमोक्षाश्रयम् ॥ ३९-२३॥  
  
बालं वैरिविनाशनं सुखमयं कैवल्यमोक्षास्पदं  
दैवं देवगणार्चितं रसदले चारोपयामि प्रभो ।  
निर्द्दिष्टं भुवनाश्रयं यतिपतिं निर्वाणमोक्षस्थितं  
निर्वाणादिकमोदने प्रचपलं श्रीचञ्चलासङ्कुलम् ॥ ३९-२४॥  
  
वन्देऽहं परमेश्वरं सकलदैत्यानां बलप्राणहम् ।  
हंसारूढनिरक्षणं क्षणगतं वाणीपतिं भूपतिम् ।  
वाञ्छाकल्पलतापतिं कुलपतिं विद्यापतिं गोपतिम् ॥ ३९-२५॥  
  
श्रीविद्यापतिमादिदेवपुरुषं विश्वेश्वरप्रेमगम् ।  
श्रीकुम्भोद्भवकालसत्त्वनिकरं त्वां भास्करं भावये ।  
सिद्धानामभिचिह्नयोगनिरतं रक्ष त्वमादौ हि माम् ॥ ३९-२६॥  
  
प्रभो निःसङ्केतं गुणमणिमतं श्रेयसि मतम् ।  
मतामन्तः सुस्थं विगलितमहाप्रेमसुरसम् ।  
मुदा वन्दे कृष्णं हरकरतलाम्भोजयजितम् ॥ ३९-२७॥  
  
प्रभापुञ्जं रामाश्रयपदमदं कामकुशलं  
महामन्त्रच्छायां रजनिमिलितं ध्वान्तजडितम् ।  
त्रिकोणस्थं कुस्थं कुगतिसुगतिं कारणगतिं  
प्रलीनं संस्थानं जगति जगतां धर्ममुदयम् ॥ ३९-२८॥  
  
रमेशं वाणीशं विधिगतपदं शम्भुनिगतं  
त्रिकालं योगानां नयनकमलं शब्दनिरतम् ।  
कुलानन्दं गोपीजनहृदयगं गोपियजितं  
विधानं त्वामिन्द्रं गुरुतरमुपेन्द्रं हरिरिपुम् ॥ ३९-२९॥  
  
मुदा त्वां वन्देऽहं चपलं तां मे नवहवे ।  
कुलालापश्रद्धामयमखिलसिद्धिप्रदमनम् ।  
मलातीतं नीतं सुरनरसतां शास्त्रभवनम् ॥ ३९-३०॥  
  
विनोदं नारीणां हृदयरसिकं शोकरहितम् ।  
विराजं यज्ञानां हितमतिगुणं यामि शरणम् ॥ ३९-३१॥  
  
एतत्सम्बन्धमात्री मम कुलशिरसि स्थायिनं पातु नित्यं  
गोपीनां प्राणनाथः प्रतिदिनमनिशं भालदेशं प्रपायात् ।  
भालाधोदेशसंस्थं समवतु सहसा राजराजेश्वरेशः  
गोपान्वन्वो सुरेशः स्थित्यन्तशास्त्रनेत्रं  
सुखमखिलभवः कण्ठच्छत्राभिसंस्थम् ॥ ३९-३२॥ (सुखमखिलमयः)  
पृष्ठस्थं पातु शौरिः प्रतिदिनममरो लिङ्गबाह्यं कटिस्थं  
शम्भुप्रेमाभिलाषी मम तु कुलपदं गुह्यदेशं प्रपायात् ।  
आनन्दोद्रेककारी सकलतनुगतं पातु नित्यं मुरारिः  
दैत्यारिश्चोरुमूलं नृहरिरवतु मे जङ्घया पादपद्मम् ॥ ३९-३३॥ (नरहरिवताजङ्घ्या)  
एतत्स्तोत्रं पठेद्विद्वान् नियतो भक्तिमान् शुचिः ।  
स्थिरो भवति मासेन षड्दले सर्वसिद्धिभाक् ॥ ३९-३४॥  
  
इति श्रीरुद्रयामले उत्तरतन्त्रे महातन्त्रोद्दीपने सिद्धमन्त्रप्रकरणे  
षट्चक्रप्रकाशे भैरवभैरवीसंवादे श्रीकृष्णस्तवनकवचं  
नामैकोनचत्वारिंशत्तमः पटलः ॥ ३९॥  
  
  
The numbers correspond to paTala and verse numbers from  
Rudrayamala uttaratantra.  
  
Proofread by Aruna Narayanan   
  
