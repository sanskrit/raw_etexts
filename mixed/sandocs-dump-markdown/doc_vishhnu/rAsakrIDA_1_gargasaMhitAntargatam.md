---
Acknowledge-Permission: Vishwas Bhide http://satsangdhara.net/
Category: vishhnu, krishna, stotra, vishnu
Description-comments: gargasamhitA
File name: rAsakrIDA1gargasamhitA.itx
Indexextra: (satsangdhArA)
Language: Sanskrit
Latest update: February 3, 2016
Location: doc_vishhnu
Proofread by: Vishwas Bhide, PSA Easwaran psaeaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: rAsakrIDA 1 from Gargasamhita
Texttype: stotra
Transliterated by: Vishwas Bhide vrbhide at rediffmail.com
engtitle: rAsakrIDA 1 from Gargasamhita
itxtitle: rAsakrIDA 1 (gargasaMhitAntargatam)
title: रासक्रीडा १ (गर्गसंहितान्तर्गतम्)

---
  
 रासक्रीडा १   
  
श्रीगर्ग उवाच -  
हेमन्ते मासि पूर्वस्मिन् राकायां राधिकेश्वरः ।  
वंशीं वशकरीं दघ्मौ यथा वृन्दावने पुरा ॥ १॥  
  
ध्वनिर्बभूव तस्याश्च सर्वेषामाहरन्मनः ।  
निशम्य गोप्यः सङ्खिन्नाः कामखेदेन तत्रसुः ॥ २॥  
  
रुन्धन्नम्बुभृतश्चमत्कृतिपरं कुर्वन्मुहुस्त्वम्बरं  
ध्यानाद्धन्त नयन्सनन्दनमुखान्विस्मेरयन्वेधसम् ।  
औत्सुक्याद्बलिभिर्बलिं चटुलयन्भोगेन्द्रमाघूर्णयन्  
भिन्दन्नण्डकटाहभित्तिमभितो बभ्राम वंशीध्वनिः ॥ ३॥  
  
अथोदगाच्चन्द्रमास्तु चर्षणीनां शुचो मृजन् ।  
यथा प्रियाया राजेन्द्र विदेशादागतः प्रियः ॥ ४॥  
  
तदैव यमुना राजंस्तनुं दिव्यं दधार ह ।  
वृन्दावनं गिरीन्द्रञ्च व्रजभूमिञ्च मानद ॥ ५॥  
  
कृष्णा नदी जयति यत्र मणीन्द्रमुक्ता-  
     माणिक्यशुभ्रहरिता करतोलिकाभिः ।  
वैदूर्यनीलकहरिद्धरिवज्रपीत-  
     सोपानमण्डपयुताभिरतिस्फुरन्ती ॥ ६॥  
  
स्वच्छन्दसूत्पतितमत्स्यगणैर्वहन्ती  
     सच्छ्यामलेन वपुषाघगणं हरन्ती ।  
उत्तुङ्गलोललहरी कमलैर्लसन्ती  
     कृष्णा नदी जयति कृष्णगृहे लुठन्ती ॥ ७॥  
  
गोवर्धनं भज गिरीं शतचन्द्रयुक्तं  
     मन्दारचन्दनलतावृतकल्पवृक्षम् ।  
श्रीरासमण्डलयुतं मणिमण्डपाढ्यं  
     कोटीरमञ्जुलनिकुञ्जकुटीरकोटिम् ॥ ८॥  
  
वृन्दावनं च यमुनातटनीरतीर-  
     सम्पृक्तमन्दगमनैरतिगन्धवातैः ।  
तत्कम्पितं च सुरभीकृतसर्वदेशं  
     श्रीखण्डकुङ्कुममृदागुरुचर्चितं तम् ॥ ९॥  
  
जुष्टं वसन्तनवपल्लवपुष्परङ्गै-  
     र्मन्दारचन्दनसुचम्पकनीपनिम्बैः ।  
आम्रातकाम्रपनसागुरुनागरङ्गैः  
     श्रीतालपिप्पलवटैर्नवनारिकेलैः ॥ १०॥  
  
खर्जूरश्रीफललवङ्गविराजमान-  
     मञ्जीरशालकतमालकदम्बयुक्तम् ।  
सन्तानकुन्दबदरीकदलीसिताढ्यं  
     श्रीशाल्मलीबकुलकेतकिसच्छिरीषम् ॥ ११॥  
  
सन्मोदिनीजलजवृन्दमनोहराभं  
     वृन्दारकं वरवनं तुलसीलताढ्यम् ।  
श्रीमल्लिकामृतलतामधुमाधवीभिः  
     संराजितं स्मर नृपेन्द्र व्रजस्य मध्ये ॥ १२॥  
  
वंशीवटं च कलकण्ठविहङ्ङ्गमैश्च  
     कृष्णातटे च पुलिनं किल बालुकाढ्यम् ।  
श्रीपाटलैर्मधुककिंशुकसत्प्रियालै-  
     रौदुम्बरैः क्रमुकद्राक्षकपित्थयुक्तम् ॥ १३॥  
  
श्रीकोविदारपिचुमन्दलतार्जुनैश्च  
     प्लक्षैरशोकसरलैः सुरदारुभिश्च ।  
जम्बूसुवेत्रनलकुब्जकस्वर्णयूथी-  
     पुन्नागनागकुटजैः कुरबैर्वृतं च ॥ १४॥  
  
चक्राह्वसारसशुकैः सितराजहंसैः ।  
     कारण्डवैश्च जलकुक्कुटकूजितं च ॥ १५॥  
  
दात्यूहकोकिलकपोतकनीलकण्ठै- ।  
     र्नृत्यन्मयूरकलराववृतं स्मर त्वम् ॥ १६॥  
  
श्यामाचकोरकलखञ्जनसारिकाभिः  
     पारावतैर्भ्रमरतित्तिरतित्तिरीभिः ।  
श्रीकाञ्चनीमधुलतामधुयूथिकाभिः  
     संवेष्टितं हरिणमर्कटमर्कटीभिः ॥ १७॥  
  
श्रीपद्मरागशिखरं च निकुञ्जगेहं  
     श्रीकौस्तुभेन्द्रमणिराजिविराजमानम् ।  
कोटीन्दुमण्डलवितानगणैश्च हैमैः  
     श्रीपट्टसूत्ररचितैर्मणितोरणाढ्यम् ॥ १८॥  
  
मुक्तावृतैः कनकपीतपतत्पताकैः  
     पारावतैः सितपतत्रिभिरावृतञ्च ।  
मन्दारकुन्दकरवीरकयूथिकानां  
     मालाविचित्ररचितं नवचम्पकानाम् ॥ १९॥  
  
नागेशपद्महरिचन्दनपल्लवानां  
     श्रीमालतीकुरबकाञ्चनयूथिकानाम् ।  
मालाभिरावृतमनङ्गहरं गृहं त-  
     त्सद्रत्नदर्पणवृतं सितचामरैश्च ॥ २०॥  
  
सिंहासनैश्च नवपल्लवपुष्पयुक्तैः  
     शय्यासनैः कनकविद्रुमपादवृन्दैः ।  
श्रीचन्दनागुरुजलैर्मकरन्दसङ्घैः  
     कस्तूरिकामुदितकुङ्कुमचर्चितं तत् ॥ २१॥  
  
एजद्वसन्ततरुपल्लवमेव वातैः  
     शीतैर्गजेन्द्रगमनैः सुरभीकृताङ्गम् ।  
एतादृशं हरिनिकुञ्जगृहं स्मर त्वं  
     सन्नम्रशाखतरुयुक्तमतीव पुष्पैः ॥ २२॥  
  
श्रीवेणुगीतं बहुकामवर्द्धनं निशम्य सर्वा व्रजयोषितो नृप ।  
श्रीकृष्णकान्तेन गृहीतमानसा विसृज्य कर्माणि समाययुर्वने ॥ २३॥  
  
रुद्धा याः पतिभी राजन्कृष्णेन हृतमानसाः ।  
स्थूलं शरीरं तास्त्यक्त्वा त्वरं कृष्णान्तिकं ययुः ॥ २४॥  
  
सिंहासने हेमदुकूलसंयुते मध्ये स्थितं सुन्दरनन्दनन्दनम् ।  
श्रीसुन्दरी राधिकया समं परं गले दधानं मधुमालतीस्रजम् ॥ २५॥  
  
श्यामं प्रभातार्ककिरीटिनं हरिं स्फुरत्प्रभं श्रीमुरलीमनोहरम् ।  
पीताम्बरं मन्मथराशिमोहनं व्रजस्त्रियस्तं ददृशुः समागताः ॥ २६॥  
  
दृष्ट्वा प्रियाः प्रियतमं मत्स्यकुण्डलिनं हरिम् ।  
गोप्यो मूर्च्छां गताः सद्यो भूप चालक्षितोद्यमाः ॥ २७॥  
  
सान्त्वयामास ताः कृष्णो मिष्टवाक्यैः सुधासमैः ।  
तदा गोप्यो वनोद्देशे सर्वाश्चैतन्यतां गताः ॥ २८॥  
  
कृष्णं गद्गदया वाचा स्तुत्वा भीताः स्त्रियो वराः ।  
त्यक्त्वा विरहजं दुःखं गोविन्दं ददृशुः प्रियम् ॥ २९॥  
  
वृन्दावने भ्राजमाने मालतीवनसङ्कुले ।  
दिव्यद्रुमलताजाले मधुपध्वनिनादिते ॥ ३०॥  
  
विचचार हरिः साक्षाद्देवो मदनमोहनः ।  
पद्माभं पद्महस्तेन गृहीत्वा राधिकाकरम् ॥ ३१॥  
  
प्रहसन्भगवान्साक्षादाययौ यमुनातटम् ।  
कृष्णातीरे निकुञ्जे वै श्रीकृष्णो निषसाद ह ॥ ३२॥  
  
तस्मिन्गृहे मधुपतेः शृणु गोपिकानां  
     श्रीकृष्णचन्द्रचरणस्मरणावृतानाम् ।  
झङ्कारनूपुरझणत्करकङ्कणानां  
     मञ्जीररत्नविचलत्कटिकिङ्किणीनाम् ॥ ३३॥  
  
स्मेरद्युतिस्फुटचमत्कृतगण्डदेशैः  
     श्रीदन्तपङ्क्तिविलसत्तडितालिलेशैः ।  
कोटीरहारहरिताङ्गदभूषितानां  
     बालार्कमण्डलविकुण्डलमण्डितानाम् ॥ ३४॥  
  
तासां तु कापि युवती कथिता च मुग्धा  
     मध्यापि कापि तरुणी रुचिरा प्रगल्भा ।  
काचित्तरुं विनयती मधुरं हसन्ती  
     काचित्सखी मदयुता सुवने व्रजन्ती ॥ ३५॥  
  
सन्ताड्य तामपि करेण तु काप्यधाव-  
     त्सङ्गृह्य कापि भुवने कमलैर्जघान ।  
काचिच्छ्लथत्कनकहारमुपाजहार  
     काचित्प्रमुक्तकबरी तु विहारमत्ता ॥ ३६॥  
  
श्रीजाह्नवी च यमुना मधु माधवी च  
     शीला रमा शशिमुखी विरजा सुशीला ।  
चन्द्रानना च ललिता त्वचला विशाखा  
     मायाल्प एव कथिता भवने त्वसङ्ख्याः ॥ ३७॥  
  
लीलातपत्रमतिमौक्तिकदामजालं  
     नीत्वा चलन्ति मणिभूमिषु तत्र काश्चित् ।  
श्रीचामरव्यजनदण्डधरा वयस्याः  
     काश्चिद्व्रजन्ति धृतपीतपतत्पताकाः ॥ ३८॥  
  
नृत्यन्ति तत्र हरिवेषधरास्तु काश्चि-  
     द्वीणाकरा मधुरतालमृदङ्गहस्ताः ।  
वंशीधराश्च वृषभानुसुताः सुवेषाः  
     केयुरकुण्डलयुता मणिवेत्रहस्ताः ॥ ३९॥  
  
सद्धावभावरसतालयुतस्मिताक्तै-  
     र्झङ्कारनूपुरयुतैर्विशदैः कटाक्षैः ।  
सङ्गीतनृत्यविदितैर्भ्रुकुटीविभङ्गै  
     राधां हरिं च सततं परितोषयन्त्यः ॥ ४०॥  
  
तस्मिन्निकुञ्जभवने यमुनातटेऽपि  
     वंशीवटे वनधरानिकटे हरिं तम् ।  
श्रीराधया च गिरिराजतटं व्रजन्तं  
     नन्दात्मजं च नटवेषधरं स्मर त्वम् ॥ ४१॥  
  
श्रीपद्मरागनखदीप्तिपदारविन्दं  
     झङ्कारनूपुरधरं स्फुरदङ्गदेशम् ।  
कुर्वन्तमेव तु पदारुणभूमिदेशं  
     श्रीमत्परागसुरुचालमितस्ततस्तु ॥ ४२॥  
  
लक्ष्मीकराब्जपरिलालितजानुदेशं  
     रम्भोरु पीतवसनं तु कृशोदराभम् ।  
रोमावलिभ्रमरनाभिसरस्त्रिरेखं  
     काञ्चीधरं भृगुपदं मणीकौस्तुभाढ्यम् ॥ ४३॥  
  
श्रीवत्सहाररुचिरं नवमेघनीलं  
     पीताम्बरं करिकरस्फुटबाहुदण्डम् ।  
रत्नाङ्गदं च मणिकङ्कणपद्महस्तं  
     श्रीराजहंसवरकन्धरशोभमानम् ॥ ४४॥  
  
श्रीकम्बुकण्ठललितं विलसत्कपोलं  
     मध्यं तु निम्नचिबुकं किल कुन्ददन्तम् ।  
बिम्बाधरं स्मितलसच्छुकचञ्चुनासं  
     पीयूषकल्पवचनं प्रचलत्कटाक्षम् ॥ ४५॥  
  
श्रीपुण्डरीकदलनेत्रमनङ्गलीलं  
     भ्रूमण्डलस्मितगुणावृतकामचापम् ।  
विद्युच्छटोच्छलितरत्नकिरीटकोटिं  
     मार्तण्डमण्डलविकुण्डलमण्डिताभम् ॥ ४६॥  
  
वंशीधरं त्वहिविलोलगुडालकाढ्यं  
     राधापतिं सजलपद्ममुखं चलन्तम् ।  
कन्दर्पकोटिघनमानहरं कृशाङ्गं  
     वंशीवटे नटवरं भज सर्वथा त्वम् ॥ ४७॥  
  
आरक्तरक्तनखचन्द्रपदाब्जशोभां  
     मञ्जीरनूपुररणत्कटिकिङ्किणीकाम् ।  
श्रीघण्टिकाकनककङ्कणशब्दमुक्तां  
     राधां दधामि तरुपुञ्जनिकुञ्जमध्ये ॥ ४८॥  
  
नीलाम्बरैः कनकरश्मितटस्फुरद्भिः  
     श्रीभानुजातटमरुद्गतिचञ्चलाङ्गैः ।  
सूक्ष्मस्वरूपललितैरतिगौरवर्णां  
     रासेश्वरीं भज मनोहरमन्दहासाम् ॥ ४९॥  
  
बालार्कमण्डलमहाङ्गदरत्नहारां  
     ताटङ्कतोरणमणीन्द्रमनोहराभाम् ।  
श्रीकण्ठभालसुमनोनवपञ्चदाम्नीं  
     रत्नाङ्गुलीयललितां व्रजराजपत्नीम् ॥ ५०॥  
  
चूडामणिद्युतिलसत्स्फुरदर्द्धचन्द्रां  
     ग्रैवेयकालपनपत्रविचित्ररूपाम् ।  
श्रीपट्टसूत्रमणीपट्टचलद्विदाम्नीं  
     स्फूर्ज्जत्सहस्रदलपद्मधरां भजस्व ॥ ५१॥  
  
श्रीबाहुकङ्कणलसत्कुचरत्नदीप्तिं  
     श्रीनासिकाभरणभूषितगण्डदेशाम् ।  
सद्यौवनालसगतिं कलसर्पवेणीं  
     मध्येन्दुकोटिवदनां स्फुटचम्पकाभाम् ॥ ५२॥  
  
सद्धावभावसहितां नवपद्मनेत्रां  
     स्फूर्ज्जत्स्मितद्युतिकलां प्रचलत्कटाक्षाम् ।  
कृष्णप्रियां ललितकुन्तलपुञ्जलाभां  
     मन्दारहारमधुरभ्रमरीरवाढ्याम् ॥ ५३॥  
  
श्रीखण्डकुङ्कुममृदागुरुवारिसिक्तां  
     श्रीबिन्दुकीरुचिरपत्रविचित्रचित्राम् ।  
सन्तानपत्ररुचिरामलमञ्जनाभां  
     रासेश्वरीं गजगतिं भज पद्मिनीं ताम् ॥ ५४॥  
  
एतादृशीं रतिवरां तु समेत्य कृष्णो  
     गच्छन्निकुञ्जवनजालविलोकानाय ।  
धावन्ति तत्र मणिछत्रधराश्च गोप्यो  
     नीत्वा तथा चमरचारुपतत्पताकाः ॥ ५५॥  
  
षड्रागमेव वरधैवतमध्यमाद्यै-  
     र्गायन्तमादिपुरुषं भज नन्दपुत्रम् ।  
षट्त्रिंशतस्तदनुवर्त्तितरागिणीनां  
     वंशीवरेण ललितेन वरं व्रजन्तम् ॥ ५६॥  
  
शृङ्गारवीरकरुणाद्भुतहास्यरौद्र-   
     बीभत्सशान्तकभयानकनित्ययुक्तम् ।  
भक्तप्रियं व्रजवधूमुखपद्मभृङ्गं  
     योगीन्द्रहृत्कमलविस्फुरदङ्घ्रियुग्मम् ॥ ५७॥  
  
क्षेत्रज्ञमादिपुरुषं स्वधियज्ञरूपं  
     सर्वेश्वरं सकलकारणकारणेशम् ।  
कृष्णं हरिं प्रकृतिपूरषयोः पुमांसं  
     सर्वं निरस्तकपटं निजतेजसेह ॥ ५८॥  
  
यं वै स्तुवन्ति शिवधर्मसुरेशशेष-  
     लोकेशसिद्धिदगणेशसुरादयोऽपि ।  
राधारमाप्रकृतिभूविरजास्वराद्या  
     वेदा भजन्ति सततं तमहं भजामि ॥ ५९॥  
  
इति गर्गसंहितायां अश्वमेधखण्डे द्विचत्वारिशोऽध्यायः रासक्रीडा समाप्ता ।  
  
  
Garga Samhita, Ashvamedhakhanda, Adhaya 42  
Encoded by Vishwas Bhide vrbhide at rediffmail.com http://satsangdhara.net/  
Proofread by PSA Easwaran psaeaswaran at gmail.com  
  
  
