+++
"Text title" = "ruchirAShTakam 1"
"File name" = "ruchirAShTakam1.itx"
itxtitle = "ruchirAShTakam 1 (kRiShNarAyavirachitam)"
engtitle = "ruchirAShTakam 1"
Category = "vishhnu, krishna, puShTimArgIya, aShTaka, kRiShNarAya"
Location = "doc_vishhnu"
Sublocation = "vishhnu"
SubDeity = "krishna"
Author = "kRRiShNarAya"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "puShTimArgIya stotraratnAkara"
Indexextra = "(pushti margiya stotraratnAkara)"
"Latest update" = "February 28, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "रुचिराष्टकम् १ (कृइष्णरायविरचितम्)"

+++
  
 श्रीरुचिराष्टकम् १   
  
सर्वत्र यः प्रकटयन् भुवि सद्गुणान् स्वान्  
श्रीविठ्ठलो हरिरिह स्वयमेव योऽभूत् ।  
तं नित्यकान्तमथ सर्वगुणैकरूपं  
श्रीवल्लभप्रभुमहं सततं स्मरामि ॥ १॥  
  
रूपामृतानि निजसेविजनाय दातुं  
यः सन्दधार स हि लौकिकचारुदेहम् ।  
आनन्दमात्रनिखिलावयवस्वरूपं  
भूयो भजामि सुभगं भुवि गोकुलेशम् ॥ २॥  
  
पुष्पोचितस्मितलसल्ललनालताभि-  
रालिङ्गितं निजजनेप्सितसत्फलाढ्यम् ।  
शृङ्गारकल्पतरुमत्र कमप्यनल्पं  
श्रीगोकुलोदितमहं सततं भजामि ॥ ३॥  
  
योषिद्भिरद्भुतमशेषहृषीकपात्रैः  
पेपीयमानपरिपूर्णरसस्वरूपम् ।  
ब्रह्मादिदुर्लभमनन्यजनैकलभ्यं  
श्रीवल्लभं तमनिशं सुभगं भजामि ॥ ४॥  
  
सौभाग्यभूमिजनितं त्रिजगद्वधूनां  
लावण्यसिन्धुलहरीपरिषिक्तगात्रम् ।  
शृङ्गारशेखरमनन्तयशःस्वरूपं  
श्रीगोकुलेश्वरमेव सदा भजामि ॥ ५॥  
  
सौन्दर्यपद्ममधुवञ्चितमानसैस्तु  
संसेवितं मधुकरैः क्षितिसुन्दरीणाम् ।  
आनन्दकन्दमरविन्ददलायताक्षं  
तं गोकुलावनिगतं निभृतं भजामि ॥ ६॥  
  
शृङ्गारसारनिजरूपरसं पदाब्जं  
भृङ्गायितेभ्य इह पाययितुं जनेभ्यः ।  
सौन्दर्यसीमनिकषं दधतं स्ववेशं  
श्रीगोकुलेशमनिशं तमहं भजामि ॥ ७॥  
  
शृङ्गारमेव वनितोत्सवमूर्मिन्तं  
भाग्येन केनचिदिहावतरन्तमुर्व्याम् ।  
श्रीविठ्ठलाङ्गजनुपं स्वकुलावतंसे  
सन्तं भजामि सततं प्रभुगोकुलेशम् ॥ ८॥  
  
इत्थं प्रभोर्निजप्रभातुलमातुलस्य  
श्रीवल्लभस्य रुचिराष्टकमादरेण ।  
श्रीकृष्णरायकृतमिष्टदमेतदीय-  
पादारविन्दयुगलस्मरणेन जप्यम् ॥ ९॥  
  
इति श्रीकृष्णरायविरचितं रुचिराष्टकं समाप्तम् ।  
  
  
Proofread by PSA Easwaran psaeaswaran at gmail.com  
  
