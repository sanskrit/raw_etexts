---
Author: haridAsa
Category: vishhnu, krishna, puShTimArgIya, aShTaka, haridAsa
Description/comments: puShTimArgIya stotraratnAkara
File name: smaraNAShTakam.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: smaraNAShTakam
engtitle: smaraNAShTakam
itxtitle: smaraNAShTakam (haridAsoditam)
title: स्मरणाष्टकम् (हरिदासोदितम्)

---
  
 श्रीस्मरणाष्टकम्   
  
यदीयसौभाग्यभरेण गोकुल-  
स्त्रियो न योग्यानि वचांसि सत्पतेः ।  
न मानयामासुरुदारमानसा-  
स्तदङ्घ्रिसेवासमयं स्मरामि ॥ १॥  
  
यद्रूपसौन्दर्यवशीकृताशया  
मृगीगणाः पूजनमादधुर्मुदा ।  
हित्वा समीपस्थितभर्तृभीतिं  
तदङ्घिसेवासमयं स्मरामि ॥ २॥  
  
यद्वेणुनादश्रवणैकजात-  
भावाङ्कुरा देववधूसमूहाः ।  
प्रवृद्धभावा मुमुहुः सभर्तृका-  
स्तदङ्घ्रिसेवासमयं स्मरामि ॥ ३॥  
  
यत्पादसञ्चारणजातकाम-  
भावा यदङ्केन नयत्यतल्पाम् ।  
शान्तिं विचित्रा व्रजभूमिरेषा  
तदङ्घ्रिसेवासमयं स्मरामि ॥ ४॥  
  
यद्बाललीलाकृतचौर्यजात-  
सन्तोषभावा व्रजगोपवध्वः ।  
उपालभन्ते समयं यमर्भकं  
तदङ्घ्रिसेवासमयं स्मरामि ॥ ५॥  
  
यं गोपनारीगणदर्शनीय-  
लीलं मुदा गोसुतपुच्छकर्षुकम् ।  
प्रेक्षन्त्य एवोज्झितगेहकृत्याः  
तङ्घ्रिसेवासमयं स्मरामि ॥ ६॥  
  
यद्वाहुसंस्पर्शनजातभाव-  
रसालवावर्तुलभूतविग्रहः ।  
गोवर्धनो वेद न वृष्टिपातं  
तदङ्घ्रिसेवासमयं स्मरामि ॥ ७॥  
  
यदधरसङ्गतवेणुनिनादं  
विहितविषयसुखभरनिर्वादम् ।  
श्रुतवत्यो मुखभक्ष्या गावः  
किं न हि कुरुते तद्गतभावः ॥ ८॥  
  
इति श्रीहरिदासोदितं स्मरणाष्टकं समाप्तम् ।  
  
  
Proofread by PSA Easwaran psaeaswaran at gmail.com  
  
