+++
"Text title" = "shrIgopAlakavacham"
"File name" = "gopAlakavacham.itx"
itxtitle = "gopAlakavacham (nAradapancharAtrAntargatam)"
engtitle = "shrIgopAlakavacham"
Category = "kavacha, vishhnu, vishnu"
Location = "doc_vishhnu"
Sublocation = "vishhnu"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
Description-comments = "Brihatstotraratnakara 1 newer, Narayana Ram Acharya, Nirnayasagar, stotrasankhyA 225"
Source = "nAradapancharAtre jnAnAmRitasAre chaturtharAtre"
"Latest update" = "March 25, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "गोपालकवचम् (नारदपञ्चरात्रान्तर्गतम्)"

+++
  
 श्रीगोपालकवचम्   
  
श्रीगणेशाय नमः ॥  
  
श्रीमहादेव उवाच ।  
अथ वक्ष्यामि कवचं गोपालस्य जगद्गुरोः ।  
यस्य स्मरणमात्रेण जीवन्मुक्तो भवेन्नरः ॥ १॥  
  
शृणु देवि प्रवक्ष्यामि सावधानावधारय ।  
नारदोऽस्य ऋषिर्देवि छेन्दोऽनुष्टुबुदाहृतम् ॥ २॥  
  
देवता बालकृष्णश्च चतुर्वर्गप्रदायकः ।  
  
ॐ अस्य श्रीगोणालकवचस्य नारद ऋषिः ।  
अनुष्टुप्छन्दः । श्रीबालकृष्णो देवता ।  
धर्मार्थकाममोक्षार्थे जपे विनियोगः ।  
  
शिरो मे बालकृष्णश्च पातु नित्यं मम श्रुती ॥ ३॥  
  
नारायणः पातु कण्ठं गोपीवन्द्यः कपोलकम् ।  
नासिके मधुहा पातु चक्षुषी नदनन्दनः ॥ ४॥  
  
जनार्दनः पातु दन्तानधरं माधवस्तथा ।  
ऊर्ध्वोष्ठं पातु वाराहश्चिबुकं केशिसूदनः ॥ ५॥  
  
हृदयं गोपिकानाथो नाभिं सेतुप्रदः सदा ।  
हस्तौ गोवर्धनधरः पादौ पीताम्बरोऽवतु ॥ ६॥  
  
कराङ्गुलीः श्रीधरो मे पादाङ्गुल्यः कृपामयः ।  
लिङ्गं पातु गदापाणिर्बालक्रीडामनोरमः ॥ ७॥  
  
जगन्नाथः पातु पूर्वं श्रीरामोऽवतु पश्चिमम् ।  
उत्तरं कैटभारिश्च दक्षिणं हनुमत्प्रभुः ॥ ८॥  
  
आग्नेय्यां पातु गोविन्दो नैरृत्यां पातु केशवः ।  
वायव्यां पातु दैत्यारिरैशान्यां गोपनन्दनः ॥ ९॥  
  
ऊर्ध्व पातु प्रलम्बारिरधः कैटभमर्दनः ।  
शयानं पातु पूतात्मा गतौ पातु श्रियःपतिः ॥ १०॥  
  
शेषः पातु निरालम्बे जाग्रद्भावे ह्यपाम्पतिः ।  
भोजने केशिहा पातु कृष्णः सर्वाङ्गसन्धिषु ॥ ११॥  
  
गणनासु निशानाथो दिवानाथो दिनक्षये ।  
इति ते कथितं दिव्यं कवचं परमाद्भुतम् ॥ १२॥  
  
यः पठेन्नित्यमेवेदं कवचं प्रयतो नरः ।  
तस्याशु विपदो देवि नश्यन्ति रिपुसङ्घतः ॥ १३॥  
  
अन्ते गोपालचरणं प्राप्नोति परमेश्वरि ।  
त्रिसन्ध्यमेकसन्ध्यं वा यः षठेच्छृणुयादपि ॥ १४॥  
  
तं सर्वदा रमानाथः परिपाति चतुर्भुजः ।  
अज्ञात्वा कवचं देवि गोपालं पूजयेद्यदि ॥ १५॥  
  
सर्वं तस्य वृथा देवि जपहोमार्चनादिकम् ।  
सशस्त्रघातं सम्प्राप्य मृत्युमेति न संशयः ॥ १६॥  
  
इति नारदपञ्चरात्रे ज्ञानामृतसारे चतुर्थरात्रे  
श्रीगोपालकवचं सम्पूर्णम् ।  
  
  
Proofread by PSA Easwaran psaeaswaran at gmail.com  
  
