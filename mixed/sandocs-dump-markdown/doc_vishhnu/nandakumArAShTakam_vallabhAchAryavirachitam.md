---
Author: vallabhAchArya
Category: aShTaka, vishhnu, krishna, vallabhaachaarya, vishnu, puShTimArgIya
File name: nandakumara8.itx
Indexextra: (pushti margiya stotraratnAkara)
Language: Sanskrit
Latest update: October 11, 2001, August 4, 2018
Location: doc_vishhnu
Proofread by: N
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: kaavya/religion
Sublocation: vishhnu
Text title: nandkumaaraashhTakam
Transliterated by: N
engtitle: Hymn to Krishna as Nandakumar
itxtitle: nandakumArAShTakam (vallabhAchAryavirachitam)
title: नन्दकुमाराष्टकम् (वल्लभाचार्यविरचितम्)

---
  
 श्रीनन्दकुमाराष्टकम्   
सुन्दरगोपालं उरवनमालं नयनविशालं दुःखहरं  
वृन्दावनचन्द्रमानन्दकन्दं परमानन्दं धरणिधरम् ।  
वल्लभघनश्यामं पूर्णकामं अत्यभिरामं प्रीतिकरं  
भज नन्दकुमारं सर्वसुखसारं तत्त्वविचारं ब्रह्मपरम् ॥ १॥  
  
सुन्दरवारिजवदनं निर्जितमदनं आनन्दसदनं मुकुटधरं  
गुञ्जाकृतिहारं विपिनविहारं परमोदारं चीरहरम् ।  
वल्लभपटपीतं कृतउपवीतं करनवनीतं विबुधवरं  
भज नन्दकुमारं सर्वसुखसारं तत्त्वविचारं ब्रह्मपरम् ॥ २॥  
  
शोभितमुखधुलं यमुनाकूलं निपटअतूलं सुखदतरं  
मुखमण्डितरेणुं चारितधेनुं वादितवेणुं मधुरसुरम् ।  
वल्लभमतिविमलं शुभपदकमलं नखरुचि अमलं तिमिरहरं  
भज नन्दकुमारं सर्वसुखसारं तत्त्वविचारं ब्रह्मपरम् ॥ ३॥  
  
शिरमुकुटसुदेशं कुञ्चितकेशं नटवरवेशं कामवरं  
मायाकृतमनुजं हलधरअनुजं प्रतिहतदनुजं भारहरम् ।  
वल्लभव्रजपालं सुभगसुचालं हितमनुकालं भाववरं  
भज नन्दकुमारं सर्वसुखसारं तत्त्वविचारं ब्रह्मपरम् ॥ ४॥  
  
इन्दीवरभासं प्रकटसुरासं कुसुमविकासं वंशिधरं  
हृत्मन्मथमानं रूपनिधानं कृतकलगानं चित्तहरम् ।  
वल्लभमृदुहासं कुञ्जनिवासं विविधविलासं केलिकरं  
भज नन्दकुमारं सर्वसुखसारं तत्त्वविचारं ब्रह्मपरम् ॥ ५॥  
  
अतिपरमप्रवीणं पालितदीनं भक्ताधीनं कर्मकरं  
मोहनमतिधीरं फणिबलवीरं हतपरवीरं तरलतरम् ।  
वल्लभव्रजरमणं वारिजवदनं हलधरशमनं शैलधरं  
भज नन्दकुमारं सर्वसुखसारं तत्त्वविचारं ब्रह्मपरम् ॥ ६॥  
  
जलधरद्युतिअङ्गं ललितत्रिभङ्गं बहुकृतरङ्गं रसिकवरं  
गोकुलपरिवारं मदनाकारं कुञ्जविहारं गूढतरम् ।  
वल्लभव्रजचन्द्रं सुभगसुछन्दं कृतआनन्दं भ्रान्तिहरं  
भज नन्दकुमारं सर्वसुखसारं तत्त्वविचारं ब्रह्मपरम् ॥ ७॥  
  
वन्दितयुगचरणं पावनकरणं जगदुद्धरणं विमलधरं  
कालियशिरगमनं कृतफणिनमनं घातितयमनं मृदुलतरम् ।  
वल्लभदुःखहरणं निर्मलचरणं अशरणशरणं मुक्तिकरं  
भज नन्दकुमारं सर्वसुखसारं तत्त्वविचारं ब्रह्मपरम् ॥ ८॥  
  
॥ इति श्रीमहाप्रभुवल्लभाचार्यविरचितं श्रीनन्दकुमाराष्टकं सम्पूर्णम् ॥  
  
  
  
