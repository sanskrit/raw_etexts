---
Author: brahmAnanda
Category: vishhnu, stotra, brahmAnanda, vishnu
File name: vishhnumahimna.itx
Language: Sanskrit
Latest update: December 30, 2004
Location: doc_vishhnu
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subject: philosophy/hinduism/religion
Sublocation: vishhnu
Text title: viShNumahimnaH stotram
Texttype: stotra
Transliterated by: WebD
engtitle: viShNumahimnaH stotram
itxtitle: viShNumahimnaHstotram
title: विष्णुमहिम्नःस्तोत्रम्

---
  
 श्रीविष्णुमहिम्नःस्तोत्रम्   
  
श्री गणेशाय नमः ।  
महिम्नस्ते पारं विधिहरफणीन्द्रप्रभृतयो  
विदुर्नाद्यप्यज्ञश्चलमतिरहो नाथ नु कथम् ।  
विजानीयामद्धा नलिननयनात्मीयवचसो  
विशुद्ध्यै वक्ष्यामीषदपि तु तथापि स्वमतितः ॥ १॥  
  
यदाहुर्ब्रह्मैके पुरुषमितरे कर्म च  
परेऽपरे बुद्धं चान्ये शिवमपि च धातारमपरे ।  
तथा शक्तिं केचिद्गणपतिमुतार्कं च  
सुधियो मतीनां वै भेदात्त्वमसि तदशेषं मम मतिः ॥ २॥  
  
शिवः पादाम्भस्ते शिरसि धृतवानादरयुतं  
तथा शक्तिश्चासौ तव तनुजतेजोमयतनुः ।  
दिनेशं चैवामुं तव नयनमूचुस्तु नियमास्त्वदन्यः  
को ध्येयो जगति किल देवो वद विभो ॥ ३॥  
  
क्वचिन्मत्स्यः कूर्मः क्वचिदपि वराहो नरहरिः  
क्वचित्खर्वो रामो दशरथसुतो नन्दतनयः ।  
क्वचिद्बुद्धः कल्किर्विहरसि कुभारापहृतये  
स्वतन्त्रोऽजो नित्यो विभुरपि तवाक्रीडनमिदम् ॥ ४॥  
  
हृताम्नायेनोक्तं स्तवनवरमाकर्ण्य विधिना  
द्रुतं मात्स्यं धृत्वा वपुरजरशङ्खासुरमथो ।  
क्षयं नीत्वा मृत्योर्निगमगणमुद्धृत्य जलधेरशेषं  
सङ्गुप्तं जगदपि च वेदैकशरणम् ॥ ५॥  
  
निमज्जन्तं वार्धौ नगवरमुपालोक्य  
सहसा हितार्थं देवानां कमठवपुषाऽऽविश्य गहनम् ।  
पयोराशिं पृष्ठे तमजित सलीलं घृतवतो  
जगद्धातुस्तेऽभूत्किमु सुलभभाराय गिरिकः ॥ ६॥  
  
हिरण्याक्षः क्षोणीमविशदसुरो नक्रनिलयं  
समादायामर्त्यैः कमलजुमुखैरम्बरगतैः ।  
स्तुतेनानन्तात्मन्नचिरमवभाति स्म  
विघृता त्वया दंष्ट्राग्रेऽसाववनिरखिला कन्दुक इव ॥ ७॥  
  
हरिः क्वास्तीत्युक्ते दनुजपतिनाऽऽपूर्य  
निखिलं जगन्नादैः स्तम्भान्नरहरिशरीरेण करजैः ।  
समुत्पत्याशूरावसुरवरमादारितवतस्तवाख्याता  
भूमन्किमु जगति नो सर्वगतता ॥ ८॥  
  
विलोक्याजं द्वार्गं कपटलघुकायं सुररिपुर्निषिद्धोऽपि  
प्रादादसुरगुरुणात्मीयमखिलम् ।  
प्रसन्नस्तद्भक्त्या त्यजसि किल नाद्यापि  
भवनं बलेर्भक्ताधीन्यं तव विदितमेवामरपते ॥ ९॥  
  
समाधावासक्तं नृपतितनयैर्वीक्ष्य पितरं हतं  
बाणै रोषाद्गुरुतरमुपादाय परशुम् ।  
विना क्षत्रं विष्णो क्षितितलमशेषं कृतवसोऽसकृत्किं  
भूभारोद्धरणपटुता ते न विदिता ॥ १०॥  
  
समाराध्योमेशं त्रिभुवनमिदं वासवमुखं वशे  
चक्रे चक्रिन्नगणयदनिशं जगदिदम् ।  
गतोऽसौ लङ्केशस्त्वचिरमथ ते बाणविषयं  
न केनाप्तं त्वत्तः फलमविनयस्यासुररिपो ॥ ११॥  
  
क्वचिद्दिव्यं शौर्यं क्वचिदपि रणे कापुरुषता  
क्वचिद्गीताज्ञानं क्वचिदपि परस्त्रीविहरणम् ।  
क्वचिन्मृत्स्नाशित्वं क्वचिदपि च वैकुण्ठविभवश्चरित्रं  
ते नूनं शरणद विमोहाय कुधियाम् ॥ १२॥  
  
न हिंस्यादित्येद्घ्रुवमवितथं वाक्यमबुधैरथाग्नीषोमीयं  
पशुमिति तु विप्रैर्निगदितम् ।  
तवैतन्नास्थानेऽसुरगणविमोहाय गदतः समृद्धिर्नीचानां  
नयकर हि दुःखाय जगतः ॥ १३॥  
  
विभागे वर्णानां निगमनिचये चावनितले  
विलुप्ते सञ्जातो द्विजवरगृहे शम्भलपुरे ।  
समारुह्याश्वं स्वं लसदसिकरो  
म्लेञ्च्छनिकरान्निहन्ताऽस्युन्मत्तान्किल कलियुगान्ते युगपते ॥ १४॥  
  
गभीरे कासारे जलचरवराकृष्टचरणो रणेऽशक्तो  
मज्जन्नभयद जलेऽचिन्तयदसौ ।  
यदा नागेन्द्रस्त्वां सपदि पदपाशादपगतो गतः  
स्वर्गं स्थानं भवति विपदां ते किमु जनः ॥ १५॥  
  
सुतैः पृष्टो वेधाः प्रतिवचनदानेऽप्रभुरसावथात्मन्यात्मानं  
शरणमगमत्त्वां त्रिजगताम् ।  
ततस्तेऽस्तातङ्का ययुरथ मुदं हंसवपुषा  
त्वया ते सार्वज्ञं प्रथितममरेशेह किमु नो ॥ १६॥  
  
समाविद्धो मातुर्वचनविशिखैराशु विपिनं तपश्चक्रे  
गत्वा तव परमतोषाय परमम् ।  
ध्रुवो लेभे दिव्यं पदमचलमल्पेऽपि वयसि  
किमस्त्यस्मिँल्लोके त्वयि वरद तुष्टे दुरधिगम् ॥ १७॥  
  
वृकाद्भीतस्तूर्णं स्वजनभयभित्त्वां  
पशुपतिर्भ्रमँल्लोकान्सर्वान् शरणभुपयातोऽथ दनुजः ।  
स्वयं भस्मीभूतस्तव वचनभङ्गोद्गतमती  
रमेशाहो माया तव दुरनुमेयाऽखिलजनैः ।१८॥  
  
हृतं दैत्यैर्द्दष्ट्वाऽनृतघटमजय्यैस्तु नयतः कटाक्षैः  
सम्मोहं युवतिवरवेषेण दितिजान् ।  
समग्रं पीयूषं सुभग सुरपूगाय ददतः समस्यापि  
प्रायस्तव खलु हि भृत्येष्वभिरतिः ॥ १९॥  
  
समाकृष्टा दुष्टैर्दुपदतनयाऽलब्धशरणा सभायां  
सर्वात्मंस्तव शरणमुच्चैरुपगता ।  
समक्षं सर्वेषामभवदचिरं चीरनिचयः स्मृतेस्ते  
साफल्यं नयनविषयं नो किमु सताम् ॥ २०॥  
  
वदन्त्येके स्थानं तव वरद वैकुण्ठमपरे  
गवां लोकं लोकं फणिनिलयपातालमितरे ।  
तथान्ये क्षीरोदं हृदयनलिनं चापि तु सतां न मन्ये  
तत्स्थानं त्वहमिह च यत्रासि न विभो ॥ २१॥  
  
शिवोऽहं रुद्राणामहममरराजो दिविषदां मुनीनां  
व्यासोऽहं सुरवर समुद्रोऽस्मि सरसाम् ।  
कुबेरो यक्षाणामिति तव वचो मन्दमतये न  
जाने तज्जातं जगति ननु यन्नासि भगवन् ॥ २२॥  
  
शिरो नाको नेत्रे शशिदिनकरावम्बरमुरो दिशः  
श्रोते वाणी निगमनिकरस्ते कटिरिला ।  
अकूपारो बस्तिश्चरणमपि पातालमिति  
वै स्वरूपं तेऽज्ञात्वा नृतनुमवजानन्ति कुधियः ॥ २३॥  
  
शरीरं वैकुण्ठं हृदयनलिनं वाससदनं मनोवृत्तिस्तार्क्ष्यो  
मतिरियमथो सागरसुता ।  
विहारस्तेऽवस्थात्रितयमसवः पार्षदगणो न पश्यत्यज्ञा  
त्वामिह बहिरहो याति जनता ॥ २४॥  
  
सुघोरं कान्तारं विशति च तडागं सुगहनं  
तथोत्तुङ्गं शृङ्गं सपदि च समारोहति गिरेः ।  
प्रसूनार्थं चेतोम्बुजममलमेकं त्वयि विभो  
समर्प्याज्ञस्तूर्णं वत न च सुखं विन्दति जनः ॥ २५॥  
  
कृतैकान्तावासा विगतनिखिलाशाः शमपरा  
जितश्वासोच्छ्वासास्त्रुटितभवपाशाः सुयमिनः ।  
परं ज्योतिः पश्यन्त्यनघ यदि पश्यन्तु मम तु  
श्रियाश्लिष्टं भूयान्नयनविषयं ते किल वपुः ॥ २६॥  
  
कदा गङ्गोत्तुङ्गामलतरतरङ्गाच्छपुलिने  
वसन्नाशापाशादखिलखलदाशाद् अपगतः ।  
अये लक्ष्मीकान्ताम्बुजनयन तातामरपते  
प्रसीदेत्याजल्पन्नमरवर नेष्यामि समयम् ॥ २७॥  
  
कदा शृङ्गैः स्फीते मुनिगणपरीते हिमनगे द्रुमावीते  
शीते सुरमधुरगीते प्रतिवसन् ।  
क्वचिद्ध्यानासक्तो विषयसुविरक्तो भवहरं  
स्मरँस्ते पादाब्जं जनिहर समेष्यामि विलयम् ॥ २८॥  
  
सुधापानं ज्ञानं न च विपुलदानं न निगमो  
न यागो नो योगो न च निखिलभोगोपरमणम् ।  
जपो नो नो तीर्थं व्रतमिह न चोग्रं त्वयि  
तपो विना भक्तिं तेऽलं भवभयविनाशाय मधुहन् ॥ २९॥  
  
नमः सर्वेष्टाय श्रुतिशिखरदृष्टाय च नमो  
नमोऽसंश्लिष्टाय त्रिभुवननिविष्टाय च नमः ।  
नमोविस्पष्टाय प्रणवपरिमृष्टाय च नमो  
नमस्ते सर्वात्मन्पुनरपि पुनस्ते मम नमः ॥ ३०॥  
  
कणान्कश्चिद्वृष्टेर्गणननिपुणस्तूर्णमवनेस्तथा-  
शेषान्पांसूनमित कलयेच्चापि तु जनः ।  
नभः पिण्डीकुर्यादशिरमपि चेच्चर्मवदिदं  
तथापीशासौ ते कलयितुमलं नाखिलगुणान् ॥ ३१॥  
  
क्व माहात्म्यं सीमोज्झितमविषयं वेदवचसां विभो  
ते मे चेतः क्व च विविधतापाहतमिदम् ।  
मयेदं यत्किञ्चिद्गदितमथ बाल्येन तु गुरो  
गृहाणैतच्छुद्धार्पितमिह न हेयं हि महताम् ॥ ३२॥  
  
इति हरिस्तवनं सुमनोहरं परमहंसजनेन समीरितम् ।  
सुगमसुन्दरसारपदास्पदं तदिदमस्तु हरेरनिशं मुदे ॥ ३३॥  
  
गदारथाङ्गाम्बुजकम्बुधारिणो रमासमाश्लिष्टतनोस्तनोतु नः ।  
बिलेशयाधीशशरीरशायिनः शिवं स्तवोऽस्रमयं परं हरेः ॥ ३४॥  
  
पठेदिमं यस्तु नरः परं स्तवं समाहितोघौघघनप्रभञ्जनम् ।  
स विन्दतेऽत्राखिलभोगसम्पदो महीयते विष्णुपदे ततो ध्रुवम् ॥ ३५॥  
  
। इति श्रीमत्परमहंसस्वामिब्रह्मानन्दविरचितं  
श्रीविष्णुमहिम्नः स्तोत्रं सम्पूर्णम् ।  
  
Proofread by Ravin Bhalekar ravibhalekar@hotmail.com  
  
