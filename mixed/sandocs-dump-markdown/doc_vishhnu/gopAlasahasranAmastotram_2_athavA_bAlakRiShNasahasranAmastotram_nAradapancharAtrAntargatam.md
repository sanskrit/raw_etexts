---
Category: sahasranAma, vishhnu, krishna, vishnu
Description-comments: jnAnAmRitasAre chaturtharAtre aShTamo.adhyAyaH
File name: gopAlasahasranAmastotra2.itx
Indexextra: (Naradapancharatra)
Language: Sanskrit
Latest update: February 19. 2015, July 3, 2016
Location: doc_vishhnu
Proofread by: DPD, NA
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: gopAlasahasranAmastotram 2
Transliterated by: DPD, help from Alex
engtitle: gopAlasahasranAmastotram 2
itxtitle: gopAlasahasranAmastotram 2 athavA bAlakRiShNasahasranAmastotram (nAradapancharAtrAntargatam)
title: गोपालसहस्रनामस्तोत्रम् २ अथवा बालकृइष्णसहस्रनामस्तोत्रम् (नारदपञ्चरात्रान्तर्गतम्)

---
  
 श्रीगोपालसहस्रनामस्तोत्रम् २ अथवा बालकृष्णसहस्रनामस्तोत्रम्   
नारदपञ्चरात्रे ज्ञानामृतसारे चतुर्थरात्रे अष्टमोऽध्यायः  
  
श्रीपार्वत्युवाच ।  
भगवन् सर्वदेवेश ! देवदेव ! जगद्गुरो ।  
कथितं कवचं दिव्यं बालगोपालरूपिणम् ॥ १॥  
  
श्रुतं मया तव मुखात् परं कौतूहलं मम ।  
इदानीं श्रोतुमिच्छामि गोपालस्य परमात्मनः ॥ २॥  
  
सहस्रं नाम्नां दिव्यानामशेषेणानुकीर्त्तय ।  
तमेव शरणं नाथ त्राहि मां भक्तवत्सल ॥ ३॥  
  
यदि स्नेहोऽस्ति देवेश मां प्रति प्राणवल्लभ ।  
केन प्रकाशितं पूर्व कुत्र किं वा कदा क्व नु ॥ ३॥  
  
पिबतोऽच्युतपीयूषं न मेऽत्रास्ति निरामता ॥ ४॥  
  
श्रीमहादेव उवाच ।  
श्रीबालकृष्णस्य सहस्रनाम्नः  
स्तोत्रस्य कल्पाख्यसुरद्रुमस्य ।  
व्यासो वदत्यखिलशास्त्रनिदेशकर्ता  
शृण्वन् शुकं मुनिगणेषु सुरर्षिवर्यः ॥ ५॥  
  
पुरा महर्षयः सर्वे नारदं दण्डके वने  
जिज्ञासान्ति स्म भक्त्या च गोपालस्य परात्मनः ॥ ६॥  
  
नाम्नः सहस्रं परमं शृणु देवि ! समासतः ।  
श्रुत्वा श्रीबालकृष्णस्य नाम्नः साहस्रकं प्रिये ॥ ७॥  
  
व्यपैति सर्वपापानि ब्रह्महत्यादिकानि च ।  
कलौ बालेश्वरो देवः कलौ वृन्दावनं वनम् ॥ ८॥  
  
कलौ गङ्गौ मुक्तिदात्री कलौ गीता परागतिः ।  
नास्ति यज्ञादिकार्याणि हरेर्नामैव केवलम् ।  
कलौ विमुक्तये नॄणां नास्त्येव गतिरन्यथा ॥ ९॥  
  
विनियोगः -  
अस्य श्रीबालकृष्णस्य सहस्रनामस्तोत्रस्य नारद ऋषिः  
श्रीबालकृष्णो देवता पुरुषार्थसिद्धये जपे विनियोगः ।  
  
बालकृष्णः सुराधीशो भूतावासो व्रजेश्वरः ।  
व्रजेन्द्रनन्दनो नन्दी व्रजाङ्गनविहारणः ॥ १०॥  
  
गोगोपगोपिकानन्दकारको भक्तिवर्धनः ।  
गोवत्सपुच्छसङ्कर्षजातानन्दभरोऽजयः ॥ ११॥  
  
रिङ्गमाणगतिः श्रीमानतिभक्तिप्रकाशनः ।  
धूलिधूसर सर्वाङ्गो घटीपीतपरिच्छदः ॥ १२॥  
  
पुरटाभरणः श्रीशो गतिर्गतिमतां सदा ।  
योगीशो योगवन्द्याश्च योगाधीशो यशःप्रदः ॥ १३॥  
  
यशोदानन्दनः कृष्णो गोवत्सपरिचारकः ।  
गवेन्द्रश्च गवाक्षश्च गवाध्यक्षो गवां गति ॥ १४॥  
  
गवेशश्च गवीशश्च गोचारणपरायणः ।  
गोधूलिधामप्रियको गोधूलिकृतभूषणः ॥ १५॥  
  
गोरास्यो गोरसाशोगो गोरसाञ्चितधामकः ।  
गोरसास्वादको वैद्यो वेदातीतो वसुप्रदः ॥ १६॥  
  
विपुलांशो रिपुहरो विक्षरो जयदो जयः ।  
जगद्वन्द्यो जगन्नाथो जगदाराध्यपादकः ॥ १७॥  
  
जगदीशो जगत्कर्ता जगत्पूज्यो जयारिहा ।  
जयतां जयशीलश्च जयातीतो जगद्बलः ॥ १८॥  
  
जगद्धर्ता पालयिता पाता धाता महेश्वरः ।  
राधिकानन्दनो राधाप्राणनाथो रसप्रदः ॥ १९॥  
  
राधाभक्तिकरः शुद्धो राधाराध्यो रमाप्रियः ।  
गोकुलानन्ददाता च गोकुलानन्दरूपधृक् ॥ २०॥  
  
गोकुलेश्वरकल्याणो गोकुलेश्वरनन्दनः ।  
गोलोकाभिरितिः स्रग्वी गोलोकेश्वरनायकः ॥ २१॥  
  
नित्यं गोलोकवसतिर्नित्यं गोगोपनन्दनः ।  
गणेश्वरो गणाध्यक्षो गणानां परिपूरकः ॥ २२॥  
  
गुणा गुणोत्करो गण्यो गुणातीतौ गुणाकरः ।  
गुणप्रियो गुणाधारो गुणाराध्यो गणाग्रणी ॥ २३॥  
  
गणनायको विघ्नहरो हेरम्बः पार्वतीसुतः ।  
पर्वताधिनिवासी च गोवर्धनधरो गुरुः ॥ २४॥  
  
गोवर्धनपतिः शान्तो गोवर्धनविहारकः ।  
गोवर्धनो गीतगतिर्गवाक्षो गोवृक्षेक्षणः ॥ २५॥  
  
गभस्तिनेमिर्गीतात्मा गीतगम्यो गतिप्रदः ।  
गवामयो यज्ञनेमिर्यज्ञाङ्गो यज्ञरूपधृक् ॥ २६॥  
  
यज्ञप्रियो यज्ञहर्ता यज्ञगम्यो यजुर्गतिः ।  
यज्ञाङ्गो यज्ञगम्यश्च यज्ञप्राप्यो विमत्सरः ॥ २७॥  
  
यज्ञान्तकृत् यज्ञगुणो यज्ञातीतो यजुःप्रियः ।  
मनुर्मन्वादिरूपी च मन्वन्तरविहारकः ॥ २८॥  
  
मनुप्रियो मनोर्वंशधारी माधवमापतिः ।  
मायाप्रियो महामायो मायातीतो मयान्तकः ॥ २९॥  
  
मायाभिगामी मायाख्यो महामायावरप्रदः ।  
महामायाप्रदो मायानन्दो मायेश्वरः कविः ॥ ३०॥  
  
करणं कारणं कर्ता कार्यं कर्म क्रिया मतिः ।  
कार्यातीतो गवां नाथो जगन्नाथो गुणाकरः ॥ ३१॥  
  
विश्वरूपो विरूपाख्यो विद्यानन्दो वसुप्रदः ।  
वासुदेवो विशिष्टेशो वाणीशो वाक्यतिर्महः ॥ ३२॥  
  
वासुदेवो वसुश्रेष्ठो देवकीनन्दनोऽरिहा  
वसुपाता वसुपतिर्वसुधापरिपालकः । ३३॥  
  
कंसारिः कंसहन्ता च कंसाराध्यो गतिर्गवाम् ।  
गोविन्दो गोमतां पालो गोपनारीजनाधिपः ॥ ३४॥  
  
गोपीरतो रुरुनखधारी हारी जगद्गुरुः ।  
जानुजङ्घान्तरालश्च पीताम्बरधरो हरिः ॥ ३५॥  
  
हैयङ्गवीनसम्भोक्ता पायसाशो गवां गुरुः ।  
ब्रह्मण्यो ब्रह्यणाऽऽराध्योनित्यं गोविप्रपालकः ॥ ३६॥  
  
भक्तप्रियो भक्तलभ्यो भक्त्यातीतो भुवां गतिः ।  
भूलोकपाता हर्ता च भूगोलपरिचिन्तकः ॥ ३७॥  
  
नित्यं भूलोकवासी च जनलोकनिवासकः ।  
तपोलोकनिवासी च वैकुण्ठो विष्टसस्रवाः ॥ ३८॥  
  
विकुण्ठवासी वैकुण्ठवासी हासी रसप्रदः ।  
रसिकागोपिकानन्ददायको बालघृग्वपुः ॥ ३९॥  
  
यशस्वी यमुनातीरपुलिनेऽतीवमोहनः ।  
वस्त्रहर्ता गोपिकानां मनोहारी वरप्रदः ॥ ४०॥  
  
दधिभक्षो दयाधारो दाता पाता हृताहृतः ।  
मण्डपो मण्डलाधीशो राजराजेश्वरो विभुः ॥ ४१॥  
  
विश्वधृक् विश्वभुक् विश्वपालको विश्वमोहनः ।  
विद्वत्प्रियो वीतहव्यो हव्यगव्यकृताशनः ॥ ४२॥  
  
कव्यभुक् पितृवर्ती च काव्यात्मा कव्यभोजनः ।  
रामो विरामो रतिदो रतिभर्ता रतिप्रियः ॥ ४३॥  
  
प्रद्युम्नोऽक्रूरदम्यश्च क्रूरात्मा कूरमर्दनः ।  
कृपालुश्च दयालुश्च शयालुः सरितां पतिः ॥ ४४॥  
  
नदीनदविधाता च नदीनदाविहारकः ।  
सिन्धुः सिन्धुप्रियोदान्तः शान्तः कान्तः कलानिधिः ॥ ४५॥  
  
सन्न्यासकृत्सतां भर्ता साधूच्छिष्टकृताशनः ।  
साधुप्रियः साधुगम्यो साध्वाचारनिषेवकः ॥ ४६॥  
  
जन्मकर्मफलत्यागी योगी भोगी मृगीपतिः ।  
मार्गातीतो योगमार्गो मार्गमाणो महोरविः ॥ ४७॥  
  
रविलोचनो रवेरङ्गभागी द्वादशरूपधृक् ।  
गोपालो बालगोपालोबालकानन्ददायकः ॥ ४८॥  
  
बालकानां पतिः श्रीशो विरतिः सर्वपापिनाम् ।  
श्रीलः श्रीमान् श्रीयुतश्च श्रीनिवासः श्रियः पतिः ॥ ४९॥  
  
श्रीदः श्रीशः श्रियःकान्तो रमाकान्तो रमेश्वरः ।  
श्रीकान्तो धरणीकान्त उमाकान्तप्रियः प्रभुः ॥ ५०॥  
  
इष्टऽभिलाषी वरदो वेदगम्यो दुराशयः ।  
दुःखहर्ता दुःखनाशो भवदुःखनिवारकः ॥ ५१॥  
  
यथेच्छाचारनिरतो यथेच्छाचारसुरप्रियः ।  
यथेच्छालाभसन्तुष्टो यथेच्छस्य मनोऽन्तरः ॥ ५२॥  
  
नवीननीरदाभासो नीलाञ्जनचयप्रभः ।  
नवदुर्दिनमेघाभो नवमेघच्छविः क्वचित् ॥ ५३॥  
  
स्वर्णवर्णो न्यासधारो द्विभुजो बहुबाहुकः ।  
किरीटधारी मुकुटी मूर्तिपञ्जरसुन्दरः ॥ ५४॥  
  
मनोरथपथातीतकारको भक्तवत्सलः ।  
कण्वान्नभोक्ता कपिलो कपिशो गरुडात्मक ॥ ५५॥  
  
सुवर्णवर्णो हेमामः पूतनान्तक इत्यापिः ।  
पूतनास्तनपाता च प्राणान्तकरणो रिपुः ॥ ५६॥  
  
वत्सनाशो वत्सपालो वत्सेश्वरवसूत्तमः ।  
हेमाभो हेमकण्ठश्च श्रीवत्सः श्रीमतां पतिः ॥ ५७॥  
  
सनन्दनपथाराध्यो पातुर्धातुमतां पतिः ।  
सनत्कुमारयोगात्मा सनेकश्वररूपधृक् ॥ ५८॥  
  
सनातनपदो दाता नित्यं चैव सनातनः ।  
भाण्डीरवनवासी च श्रीवृन्दावननायकः ॥ ५९॥  
  
वृन्दावनेश्वरीपूज्यो वृन्दारण्यविहारकः ।  
यमुनातीरगोधेनुपालको मेघमन्मथः ॥ ६०॥  
  
कन्दर्पदर्पहरणो मनोनयननन्दनः ।  
बालकेलिप्रियः कान्तो बालक्रीडापरिच्छदः ॥ ६१॥  
  
बालानां रक्षको बालः क्रीडाकौतुककारकः ।  
बाल्यरूपधरो धन्वी धानुष्की शूलधृक् विभुः ॥ ६२॥  
  
अमृतांशोऽमृतवपुः पीयूषपरिपालकः ।  
पीयूषपायी पौरव्यानन्दनो नन्दिवर्धनः ॥ ६३॥  
  
श्रीदामांशुकपाता च श्रीदामपरिभूषणः ।  
वृन्दारण्यप्रियः कृष्णः किशोर कान्तरूपधृक् ॥ ६४॥  
  
कामराजः कलातीतो योगिनां परिचिन्तकः ।  
वृषेश्वरः कृपापालो गायत्रीगतिवल्लभः ॥ ६५॥  
  
निर्वाणदायको मोक्षदायी वेदविभागकः ।  
वेदव्यासप्रियो वैद्यो वैद्यानन्दप्रियः शुभः ॥ ६६॥  
  
शुकदेवो गयानाथो गयासुरगतिप्रदः ।  
विष्णुर्जिष्णुर्गरिष्ठश्च स्थविष्टाश्च स्थवीयसाम् ॥ ६७॥  
  
वरिष्ठश्च यविष्ठश्च भूयिष्ठश्च भुवः पतिः ।  
दुर्गतेर्नाशको दुर्गपालको दुष्टनाशकः ॥ ६८॥  
  
कालीयसर्पदमनो यमुनानिर्मलोदकः ।  
यमुनापुलिने रम्ये निर्मले पावनोदके ॥ ६९॥  
  
वसन्तुबालगोपालरूपधारी गिरां पतिः ।  
वाग्दाता वाक्प्रदो वाणीनाथो ब्राह्मणरक्षकः ॥ ७०॥  
  
ब्रह्मण्ये ब्रह्मकृद्ब्रह्म ब्रह्मकर्मप्रदायकः ।  
व्रह्मण्यदेवो ब्रह्मण्यदायको ब्राह्मणप्रियः ॥ ७१॥  
  
स्वस्तिप्रियोऽस्वस्थधरोऽस्वस्थनाशो धियां पतिः ।  
क्वणन्नूपुरधृग्विश्वरूपी विश्वेश्वरः शिवः ॥ ७२॥  
  
शिवात्मको बाल्यवपुः शिवात्मा शिवरूपधृक् ।  
सदाशिवप्रियो देवः शिववन्द्यो जगत्शिवः ॥ ७३॥  
  
गोमध्यवासी गोवासी गोपगोपीमनोऽन्तरः ।  
धर्मो धर्मधुरीणश्च धर्मरूपो धराधरः ॥  ७४॥  
  
स्वोपार्जितयशाः कीर्तिवर्धनो नन्दिरूपकः ।  
देवहूतिज्ञानदाता योगसाङ्ख्यनिवर्तकः ॥ ७५॥  
  
तृणावर्तप्राणहारी शकटासुरभञ्जनः ।  
प्रलम्बहारी रिपुहा तथा धेनुकमर्दनः ॥ ७६॥  
  
अरिष्टानाशनोऽचिन्त्यः केशिहा केशिनाशनः ।  
कङ्कहा कंसहा कंसनाशनो रिपुनाशनः ॥ ७७॥  
  
यमुनाजलकल्लोलदर्शी हर्षी प्रियंवदः ।  
स्वच्छन्दहारी यमुनाजलहारी सुरप्रियः ॥ ७८॥  
  
लीलाधृतवपुः केलिकारको धरणीधरः ।  
गोप्ता गरिष्ठो गदिदो गतिकारी गयेश्वरः ॥ ७९॥  
  
शोभाप्रियः शुभकरो विपुलश्रीप्रतापनः ।  
केशिदैत्यहरो दात्री दाता धर्मार्थसाधन ॥ ८०॥  
  
त्रिसामा त्रिक्कृत्सामः सर्वात्मा सर्वदीपनः ।  
सर्वज्ञः सुगतो बुद्धो बौद्धरूपी जनार्दनः ॥ ८१॥  
  
दैत्यारिः पुण्डरीकाक्षः पद्मनाभोऽच्युतोऽसितः ।  
पद्माक्षः पद्मजाकान्तो गरुडासनविग्रहः ॥ ८२॥  
  
गारुत्मतधरो धेनुपालकः सुप्तविग्रहः ।  
आर्तिहा पापहानेहा भूतिहा भूतिवर्धनः ॥ ८३॥  
  
वाञ्छाकल्पद्रुमः साक्षान्मेधावी गरुडध्वजः ।  
नीलश्वेतः सितः कृष्णो गौरः पीताम्बरच्छदः ॥ ८४॥  
  
भक्तार्तिनाशनो गीर्णः शीर्णो जीर्णतनुच्छदः ।  
बलिप्रियो बलिहरो बलिबन्धनतत्परः ॥ ८५॥  
  
वामनो वामदेवश्च दैत्यारिः कञ्जलोचनः ।  
उदीर्णः सर्वतो गोप्ता योगगम्यः पुरातनः ॥ ८६ ॥  
  
नारायणो नरवपुः कृष्णार्जुनवपुर्धरः ।  
त्रिनाभिस्त्रिवृतां सेव्यो युगातीतो युगात्मकः ॥ ८७॥  
  
हंसो हंसी हंसवपुर्हंसरूपी कृपामयः ।  
हरात्मको हरवपुर्हरभावनतत्परः ॥ ८८॥  
  
धर्मरागो यमवपुस्त्रिपुरान्तकविग्रहः ।  
युधिष्ठिरप्रियो राज्यदाता राजेन्द्रविग्रहः ॥ ८९॥  
  
इन्द्रयज्ञहरो गोवर्धनधारी गिरां पतिः ।  
यज्ञभुग्यज्ञकारी च हितकारी हितान्तकः ॥ ९०॥  
  
अक्रूरवन्द्यो विश्वध्रुगश्वहारी हयास्यकः ।  
हयग्रीवः स्मितमुखो गोपीकान्तोऽरुणध्वधः ॥ ९१॥  
  
निरस्तसाम्यातिशयः सर्वात्मा सर्वमण्डनः ।  
गोपीप्रीतिकरो गोपीमनोहारी हरिर्हरिः ॥ ९२॥  
  
लक्ष्मणो भरतो रामः शत्रुघ्नो नीलरूपकः ।  
हनूमज्ज्ञानदाता च जानकीवल्लभो गिरिः ॥ ९३॥  
  
गिरिरूपो गिरिमखो गिरियज्ञप्रवर्त्तकः ॥ ९४॥  
  
भवाब्धिपोतः शुभकृच्छ्रुभभुक् शुभवर्धनः ।  
वारारोही हरिमुखो मण्डूकगतिलालसः ॥ ९५॥  
  
नेत्रवद्धक्रियो गोपबालको बालको गुणः ।  
गुणार्णवप्रियो भूतनाथो भूतात्मकश्च सः ॥ ९६॥  
  
इन्द्रजिद्भयदाता च यजुषां परिरप्पतिः ।  
गीर्वाणवन्द्यो गीर्वाणगतिरिष्टोगुरुर्गतिः ॥ ९७॥  
  
चतुर्मुखस्तुतिमुखो ब्रह्मनारदसेवितः ।  
उमाकान्तधियाऽऽराध्यो गणनागुणसीमकः ॥ ९८॥  
  
सीमान्तमार्गो गणिकागणमण्डलसेवितः ।  
गोपीदृक्पद्ममधुपो गोपीदृङ्मण्डलेश्वरः ॥ ९९॥  
  
गोप्यालिङ्गनकृद्गोपीहृदयानन्दकारकः ।  
मयूरपिच्छशिखरः कङ्कणाङ्कदभूषणः ॥ १००॥  
  
स्वर्णचम्पकसन्दोलः स्वर्णनूपुरभूषणः ।  
स्वर्णताटङ्ककर्णश्च स्वर्णचम्पकभूषितः ॥ १०१॥  
  
चूडाग्रार्पितरत्नेन्द्रसारः स्वर्णाम्बरच्छदः ।  
आजानुबाहुः सुमुखो जगज्जननतत्परः ॥ १०२॥  
  
बालक्रीडाऽतिचपलो भाण्डीरवननन्दनः ।  
महाशालः श्रुतिमुखो गङ्गाचरणसेवनः ॥ १०३॥  
  
गङ्गाम्बुपादः करजाकरतोयाजलेश्वरः ।  
गण्डकीतीरसम्भूतो गण्डकीजलमर्दनः ॥ १०४॥  
  
शालग्रामः शालरूपी शशिभूषणभूषणः ।  
शशिपादः शशिनखो वरार्हो युवतीप्रियः ॥ १०५॥  
  
प्रेमपदः प्रेमलभ्यो भक्त्यातीतो भवप्रदः ।  
अनन्तशायी शवकृच्छयनो योगिनीश्वरः ॥ १०६॥  
  
पूतनाशकुनिप्राणहारको भवपालकः ।  
सर्वलक्षणलक्षण्यो लक्ष्मीमान् लक्ष्मणाग्रजः ॥ १०७॥  
  
सर्वान्तकृत्सर्वगुह्य सर्वातीतोऽऽसुरान्तकः ।  
प्रातराशनसम्पूर्णो धरणीरेणुगुण्ठितः ॥ १०८॥  
  
इज्यो महेज्य सर्वेज्य इज्यरूपीज्यभोजनः ।  
ब्रह्मार्पणपरो नित्यं ब्रह्माग्निप्रीतिलालसः ॥ १०९॥  
  
मदनो मदनाराध्यो मनोमथनरूपकः ।  
नीलाञ्चिताकुञ्चितको बालवृन्दविभूषितः ॥ ११०॥  
  
स्तोकक्रीडापरो नित्यं स्तोकभोजनतत्परः ।  
ललिताविशखाश्यामलतावन्दिपादकः ॥ १११॥  
  
श्रीमतीप्रियकारी च श्रीमत्या पादपूजितः ।  
श्रीसंसेवितपादाब्जो वेणुवाद्यविशारदः ॥ ११२॥  
  
शृङ्गवेत्रकरो नित्यं शृङ्गवाद्यप्रियः सदा ।  
बलरामानुजः श्रीमान् गजेन्द्रस्तुतपादकः ॥ ११३॥  
  
हलायधुः पीतवासा नीलाम्बरपरिच्छदः ।  
गजेन्द्रवक्त्रो हेरम्बो ललनाकुलपालकः ॥ ११४॥  
  
रासक्रीडाविनोदश्च गोपीनयनहारकः ।  
बलप्रदो वीतभयो भक्तार्तिपरिनाशनः ॥ ११५॥  
  
भक्तिप्रियो भक्तिदाता दामोदर इभस्पतिः ।  
इन्द्रदर्पहरोऽनन्तो नित्यानन्दश्चिदात्मकः ॥ ११६॥  
  
चैतन्यरूपश्चैतन्यश्चेतनागुणवर्जितः ।  
अद्वैताचारनिपुणोऽद्वैतः परमनायकः ॥ ११७॥  
  
शिवभक्तिप्रदो भक्तो भक्तानामन्तराशयः ।  
विद्वत्तमो दुर्गतिहा पुण्यात्मा पुण्यपालकः ॥ ११८॥  
  
ज्येष्ठः श्रेष्ठः कनिष्ठश्च निष्ठोऽतिष्ठ उमापतिः ।  
सुरेन्द्रवन्द्यचरणो गोत्रहा गोत्रवर्जितः ॥ ११९॥  
  
नारायणप्रियो नारशायी नारदसेवितः ।  
गोपालबालसंसेव्यः सदानिर्मलमानसः ॥ १२०॥  
  
मनुमन्त्रो मन्त्रपतिर्धाता धामविवर्जितः ।  
धराप्रदो धृतिगुणो योगीन्द्र कल्पपादपः ॥ १२१॥  
  
अचिन्त्यातिशयानन्दरूपी पाण्डवपूजितः ।  
शिशुपालप्राणहारी दन्तवक्रनिसूदनः ॥ १२२॥  
  
अनादिशादिपुरुषो गोत्री गात्रविवर्जितः ।  
सर्वापत्तारकोदुर्गो दृष्टदैत्यकुलान्तकः ॥ १२३॥  
  
निरन्तरः शुचिमुखो निकुम्भकुलदीपनः ।  
भानुर्हनूर्द्धनुः स्थाणुः कृशानुः कृतनुर्धनुः ॥ १२४॥  
  
अनुर्जन्मादिरहितो जातिगोत्रविवर्जितः ।  
दावानलनिहन्ता च दनुजारिर्बकापहा ॥ १२५॥  
  
प्रह्लादभक्तो भक्तेष्टदाता दानवगोत्रहा ।  
सुरभिर्दुग्धयो दुग्धहारी शौरिः शुचां हरिः ॥ १२६॥  
  
यथेष्टदोऽतिसुलभः सर्वज्ञः सर्वतोमुखः ।  
दैत्यारिः कैटभारिश्च कंसारिः सर्वतापनः ॥ १२७॥  
  
द्विभुजः षड्भुजो ह्यन्तर्भुजो मातलिसारथिः ।  
शेषः शेषाधिनाथश्च शेषी शेशान्तविग्रहः ॥ १२८॥  
  
केतुर्धरित्रीचारित्रश्चतुर्मूर्तिश्चतुर्गतिः ।  
चतुर्धा चतुरात्मा च चतुर्वर्गप्रदायकः ॥ १२९॥  
  
कन्दर्पदर्पहारी च नित्यः सर्वाङ्गसुन्दरः ।  
शचीपतिपतिर्नेता दाता मोक्षगुरुर्द्विजः ॥ १३०॥  
  
हृतस्वनाथोऽनाथस्य नाथः श्रीगरुडासनः ।  
श्रीधरः श्रीकरः श्रेयः पतिर्गतिरपां पतिः ॥ १३१॥  
  
अशेषवन्द्यो गीतात्मा गीतागानपरायणः ।  
गायत्रीधामशुभदो वेलामोदपरायणः ॥ १३२॥  
  
धनाधिपः कुलपतिर्वसुदेवात्मजोऽरिहा ।  
अजैकपात् सहस्राक्षो नित्यात्मा नित्यविग्रहः ॥ १३३॥  
  
नित्यः सर्वगतः स्थाणुरजोऽग्निर्गिरिनायकः ।  
गोनायकः शोकहन्ताः कामारिः कामदीपनः ॥ १३४॥  
  
विजितात्मा विधेयात्मा सोमात्मा सोमविग्रहः ।  
ग्रहरूपी ग्रहाध्यक्षो ग्रहमर्दनकारकः ॥ १३५॥  
  
वैखानसः पुण्यजनो जगदादिर्जगत्पतिः ।  
नीलेन्दीवरभो नीलवपुः कामाङ्गनाशनः ॥ १३६॥  
  
कामवीजान्वितः स्थूलः कृशः कृशतनुर्निजः ।  
नैगमेयोऽग्निपुत्रश्च षाण्मातुरः उमापतिः ॥ १३७॥  
  
मण्डूकवेशाध्यक्षश्च तथा नकुलनाशनः ।  
सिंहो हरीन्द्रः केशीन्द्रहन्ता तापनिवारणः ॥ १३८॥  
  
गिरीन्द्रजापादसेव्यः सदा निर्मलमानसः ।  
सदाशिवप्रियो देवः शिवः सर्व उमापतिः ॥ १३९॥  
  
शिवभक्तो गिरामादिः शिवाराध्यो जगद्गुरूः ।  
शिवप्रियो नीलकण्ठः शितिकण्ठः उषापतिः ॥ १४०॥  
  
प्रद्युम्नपुत्रो निशठः शठः शठधनापहा ।  
धूपाप्रियो धूपदाता गुग्गुल्वगुरुधूपितः ॥ १४१॥  
  
नीलाम्बरः पीतवासा रक्तश्वेतपरिच्छदः ।  
निशापतिर्दिवानाथो देवब्राह्मणपालकः ॥ १४२॥  
  
उमाप्रियो योगिमनोहारी हारविभूषितः ।  
खगेन्द्रवन्द्यपादाब्जः सेवातपपराङ्मुखः ॥ १४३॥  
  
परार्थदोऽपरपतिः परात्परतरो गुरुः ।  
सेवाप्रियो निर्गुणश्च सगुणः श्रुतिसुन्दरः ॥ १४४॥  
  
देवाधिदेवो देवेशो देवपूज्यो दिवापतिः ।  
दिवः पतिर्वृहद्भानुः सेवितेप्सितदायकः ॥ १४५॥  
  
गोतमाश्रमवासी च गोतमश्रीनिषेवितः ।  
रक्ताम्बरधरो दिव्यो देवीपादाब्जपूजितः ॥ १४६॥  
  
सेवितार्थप्रदाता च सेवासेव्यगिरीन्द्रजः ।  
धातुर्मनोविहारी च विधीता धातुरुत्तमः ॥ १४७॥  
  
अज्ञानहन्ता ज्ञानेन्द्रवन्द्यो वन्द्यधनाधिपः ।  
अपां पतिर्जलनिधिर्धरापतिरशेषकः ॥ १४८॥  
  
देवेन्द्रवन्द्यो लोकात्मा त्रिलोकात्मा त्रिलोकपात् ।  
गोपालदायको गन्धद्रदो गुह्यकसेवितः ॥ १४९॥  
  
निर्गुणः पुरुषातीतः प्रकृतेः पर उज्ज्वलः ।  
कार्तिकेयोऽमृताहर्ता नागारिर्नागहारकः ॥ १५०॥  
  
नागेन्द्रशायी धरणीपतिरादित्यरूपकः ।  
यशस्वी विगताशी च कुरुक्षेत्राधिपः शशी ॥ १५१॥  
  
शशकारि शुभचारो गीर्वाणगणसेवितः ।  
गतिप्रदो नरसखः शीतलात्मा यशः पतिः ॥ १५२॥  
  
विजितारिर्गणाध्यक्षो योगात्मा योगपालकः ।  
देवेन्द्रसेव्यो देवन्द्रपापहारी यशोधनः ॥ १५३॥  
  
अकिञ्चनधनः श्रीमानमेयात्मा महाद्रिधृक् ।  
महाप्रलयकारी च शचीसुतजयप्रदः ॥ १५४॥  
  
जनेश्वरः सर्वविधिरूपी ब्राह्मणपालकः ।  
सिंहासननिवासी च चेतनारहितः शिवः ॥ १५५॥  
  
शिवप्रदो दक्षयज्ञहन्ता भृगुनिवारकः ।  
वीरभद्रभयावर्तः कालः परमनिर्व्रणः ॥ १५६॥  
  
उदूखलनिबद्धश्च शोकात्मा शोकनाशनः ।  
आत्मयोनिष स्वयञ्जातो वैखानः पापहारकः ॥ १५७॥  
  
कीर्तिप्रदः कीर्तिदाता गजेन्द्रभुजपूजितः ।  
सर्वान्तरात्मा सर्वात्मा मोक्षरूपी निरायुधः ॥ १५८॥  
  
उद्धवज्ञानदाता च यमलार्जुनभञ्जनः ।  
  
फलश्रुतिः ।  
इत्येतत्कथितं देवी सहस्रं नाम चोत्तमम् ॥ १५९॥  
  
आदिदेवस्य वै विष्णोर्बालकत्वमुपेयुषः ।  
यः पठेत् पाठयेद्वापि श्रुणयात् श्रावयीत वा ॥ १६०॥  
  
किं फलं लभते देवि वक्तुं नास्ति मम प्रिये ।  
शक्तिर्गोपालनाम्जश्च सहस्रस्य महेश्वरि ॥ १६१॥  
  
ब्रह्महत्यादिकानीह पापानि च महान्ति च ।  
विलयं यान्ति देवेशि ! गोपालस्य प्रसादतः ॥ १६२॥  
  
द्वादश्यां पौर्णमास्यां वा सप्तम्यां रविवासरे ।  
पक्षद्वये च सम्प्राप्य हरिवासनमेव वा । १६३॥  
  
यः पठेच्छृणुयाद्वापि न जनुस्तस्य विद्यते ।  
सत्यं सत्यं महेशानि सत्यं सत्यं न संशयः ॥ १६४॥  
  
एकादश्यां शुचिर्भूत्वा सेव्या भक्तिर्हरेः शुभाः ।  
श्रुत्वा नाम सहस्राणि नरो मुच्येत पातकात् ॥ १६५॥  
  
न शठाय प्रदातव्यं न धर्मध्वजिने पुनः ।  
निन्दकाय च विप्राणां देवानां वैष्णवस्य च  । १६६॥  
  
गुरुभक्तिविहीनाय शिवद्वेषरताय च ।  
राधादुर्गाभेदमतौ सत्यं सत्यं न संशयः ॥ १६७॥  
  
यदि निन्देन्महेशानि गुरुहा भवेद्ध्रुवम् ।  
वैष्णवेषु च शान्तेषु नित्यं वैराग्यरागिषु ॥ १६८॥  
  
ब्राह्मणाय विशुद्धाय सन्ध्यार्चनरताय च ।  
अद्वैताचारनिरते शिवभक्तिरताय च । १६९॥  
  
गुरुवाक्यरतायैव नित्यं देयं महेश्वरि ।  
गोपितं सर्वतन्त्रेषु तव स्नेहात्प्रकीर्तितम् ॥ १७०॥  
  
नातः परतरं स्तोत्रं नातः परतरो मनुः ।  
नातः परतरो देवो युगेष्वपि चतुर्ष्वपि ॥ १७१॥  
  
हरिभक्तेः परा नास्ति मोक्षश्रेणी नगेन्द्रजे ।  
वैष्णवेभ्यः परं नास्ति प्राणेभ्योऽपि प्रिया मम ॥ १७२॥  
  
वैष्णवेषु च सङ्गो मे सदा भवतु सुन्दरि ! ।  
यस्य वंशे क्वचिद्देवात्वैष्णवो रागवर्जितः ॥ १७३॥  
  
भवेत्तद्वंशके ये ये पूर्वे स्यः पितरस्तथा ।  
भवन्ति निर्मलास्ते हि यान्ति निर्वाणतां हरेः ॥ १७४॥  
  
बहुना किमिहोक्तेन वैष्णवानान्तु दर्शनात् ।  
निर्मलाः पापरहिताः पापिनः स्युर्न संशयः ॥ १७५॥  
  
कलौ बालेश्वरो देवः कलौ गङ्गेव केवला ।  
कलौ नास्त्येव नास्त्येव नास्त्येव गतिरन्यथा  ॥ १७६॥  
  
॥ इति श्रीनारदपञ्चरात्रे ज्ञानामृतसारे चतुर्थरात्रे  
गोपालसहस्रनामस्तोत्रमष्टमोऽध्यायः ॥  
  
  
Proofread by DPD, NA  
  
