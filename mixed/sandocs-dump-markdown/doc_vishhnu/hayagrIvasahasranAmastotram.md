---
Category: sahasranAma, vishhnu, vishnu_misc, vishnu
File name: hayagrIvasahasranAmastotra.itx
Indexextra: (vaibhavam 1, lakShmIhayagrIva, article)
Language: Sanskrit
Latest update: November 6, 2015
Location: doc_vishhnu
Proofread by: DPD, NA
Send corrections to: sanskrit@cheerful.com
Site access: https://sanskritdocuments.org
Source: Stotraratnakaram I, Madras 1927, p 305-327
SubDeity: vishnu_misc
Subject: philosophy/hinduism/religion
Sublocation: vishhnu
Text title: shrI hayagrIva sahasranAmastotra
engtitle: shrI hayagrIva sahasranAmastotra
itxtitle: hayagrIvasahasranAmastotram
title: हयग्रीवसहस्रनामस्तोत्रम्

---
  
 श्रीहयग्रीवसहस्रनामस्तोत्रम्   
          ॥ श्रीः ॥  
  
शुक्लाम्बरधरं विष्णुं शशिवर्णं चतुर्भुजं  
प्रसन्नवदनं ध्यायेत्सर्वविघ्नोपशान्तये ।  
यस्य द्विरदवक्राद्याः पारिषद्याः परश्शतं  
विघ्नं निघ्नन्ति सततं विष्वक्सेनं तमाश्रये ॥  
  
श्रीकाश्यपः -  
तात मे श्रीहयग्रीवनाम्नां साहस्रमुत्तमम् ।  
अध्येतुं जायते काङ्क्षा तत्प्रसीद मयि प्रभो ॥ १॥  
  
इतिपृष्टस्ततोवाच ब्रह्मा लोक पितामहः ।  
श्रेयसामपि च श्रेयः काश्यपेह विशाम्पते ॥ २॥  
  
अमत्या विहितं पापं मूलतो हि विनश्यति ।  
रहस्यानां रहस्यं च पावनानां च पावनम् ॥ ३॥  
  
प्रायश्चित्ते कृते तस्य कर्तान निरयी भवेत् ।  
कामतस्तु कृते पापे प्रायश्चित्तशतेन च ॥ ४॥  
  
तन्न नश्यति तत्कर्ता व्यवहार्यस्तु जायते ।  
एवं दुरपनोदानां बुद्धिपूर्वमहांहसाम्  ॥ ५॥  
  
आवर्जनकराणामप्यन्ते निष्कृतिरीरिता ।  
प्रणम्य मानवतया मन्त्ररत्नानुकीर्तनम् ॥ ६॥  
  
हंसनामसहस्रस्यपठनं शिरसान्वहम् ।  
प्रणम्य भगवद्भक्तपादोदक निषेवणम् ॥ ७॥  
  
तदेतत्त्त्रितयं सर्वपापसङ्घातनाशनम् ।  
इतीदं परमं गुह्यं हंसो हयशिराहरिः ॥ ८॥  
  
वेदोपदेशसमये मां निबोध्योपदिष्टवान ।  
अनेन मन्त्ररत्नेन महाश्वशिरसो हरेः ॥ ९॥  
  
सहस्रनामभिस्तुल्या निष्कृतिर्नेतरांहसाम् ।  
अनन्यभगवद्भक्तपादोदकनिषेवणम्  ॥ १०॥  
  
एतद्द्वयोपदेशाङ्गमादौ स्वीकार्यमिष्यते ।  
इत्युक्त्वाऽनन्तगरुडविष्वक्सेनपदोदकम् ॥ ११॥  
  
आदौ मां प्राशयन्नन्ते परिशोष्येकृतांहसि ।  
आत्मनो नामसाहस्रं सर्षिच्छन्दोऽधिदैवतम् ॥ १२॥  
  
सन्यासमुद्रिकाभेदं मह्यं साङ्गमुपादिशत् ।  
यथावत्तदिदं वत्स दद्यां ते शृणु तत्त्वतः ॥ १३॥  
  
यत्प्राप्यात्यन्तिकी वृत्त्या निवृत्त्या मोक्षमेष्यति ।  
हयास्यनामसाहस्रस्तोत्रराजस्य वैभवम् ॥ १४॥  
  
ऋषिश्श्रीमान् हयग्रीवो विद्यामूर्तिस्स्वयं हरिः ।  
देवता च स एवास्य छन्दोनुष्टुबिति श्रुतम् ॥ १५॥  
  
हंसो हंसोऽहमित्येते बीजं शक्तिस्तुकीलकम् ।  
हंसीं हंसोऽहमित्येते प्राग्जप्या मनवस्त्रयः ॥ १६॥  
  
एकैकस्य दशावृत्तिरितिसङ्ख्याविधीयते ।  
प्रणवत्रयमन्त्रं स्यात्कवचं श्रीश्श्रियो भवेत् ॥ १७॥  
  
श्रीविभूषण इत्येतद्धृदयं परिकीर्तितम् ।  
परोरजाः परं ब्रह्मेत्यपि योनिरुदाहृता ॥ १८॥  
  
विद्यामूर्तिरिति ध्यानं विश्वात्मेति च गद्यते ।  
विश्वमङ्गलनाम्नोऽस्य विनियोगो यथारुचि ॥ १९॥  
  
भ्रूनेत्राश्रोत्रनासाहन्वोष्ठतालूरदे क्रमात् ।  
षोडशस्वरविन्यासो दक्षिणारम्भमिष्यते ॥ २०॥  
  
जिह्वातलेऽपि तन्मूले स्वरावन्त्यौ च विन्यसेत् ।  
तदा तालुद्वयन्याससखायोस्तु परित्यजेत् ॥ २१॥  
  
अयं हि विद्याकामानामाद्यस्त्वन्य फलैषिणाम् ।  
दोःपत्सक्थ्यङ्गुलीशीर्षे वर्गान्कचटतान्न्यसेत् ॥ २२॥  
  
पार्श्वयोस्तु वफौ पृष्टोदरयोस्तु बभौ न्यसेत् ।  
मकारं हृदये न्यस्य जीवे वा पञ्चविंशके ॥ २३॥  
  
नाभिपायूदरे गुह्ये यरलवान्विनिक्षिपेत् ।  
शषौ कुण्डलयोश्शीर्षं हारे च कटिसूत्रके ॥ २४॥  
  
सहौ हृदब्जे हर्दे च लमापादशिखे न्यसेत् ।  
क्षञ्च शीर्षादि पादान्तं मातृकान्यास एष तु  ॥ २५॥  
  
अस्य श्रीहयग्रीवसहस्रनाम स्तोत्रमहामन्त्रस्य श्रीहयग्रीव ऋषिः ।  
अनुष्टुप् छन्दः । श्रीहयग्रीव परमात्मा देवता । हंस इति बीजम् ।  
हंसोहमिति शक्तिः । हंसां हंसीमिति कीलकम् । ॐ ॐ ओमित्यस्त्रम् ।  
श्रीः श्रियः इति कवचम् । श्रीविभूषण इति हृदयम् ।  
परोरजाः परं ब्रह्मेति योनिः । विद्यामूर्तिर्विश्वात्मा इति ध्यानम् ।  
  
हंसामङ्गुष्ठाभ्यां नमः । हंसीं तर्जनीभ्यां नमः ।  
हंसूं मध्यमाभ्यां नमः । हंसों अनामिकाभ्यां नमः ।  
हंसौं कनिष्ठिकाभ्यां नमः । हंसः करतलकरपृष्ठाभ्यां नमः ।  
एवं हृदयादिन्यासः ॥  
  
हंसां ज्ञानाय हृदयाय नमः । हंसीं ऐश्वर्याय शिरसे स्वाहा ।  
हंसूं शक्तयै शिखायै वषट् । हंसों बलाय कवचाय हुं ।  
हंसौं तेजसे नेत्राभ्यां वौषट् ।  
हंसः वीर्यायास्त्राय फट् ओमिति दिग्बन्धः ॥  
  
अथ मातृकान्यासः -  
ॐ अम् आम् भ्रुवोः । इम् ईम् नेत्रयोः । उम् ऊम् श्रोत्रयोः । ऋम् ॠम् नासिकयोः ।  
लृम् लॄम् कपोलयोः । एम् ऐम् ओष्ठयोः । ॐ औम् दन्तपङ्क्त्योः ।  
अम् जिह्वातले । अः जिह्वामूले ।  
कवर्गं दक्षिणे बाहूमूले कूर्परे मणिबन्धे करतले हस्ताग्रे ।  
चवर्गं वामे बाहूमूले कूर्परे मणिबन्धे करतले हस्ताग्रे ।  
टवर्गं दक्षिणे पादमूले जानुनि पादपार्ष्णौ पादतले पादाग्रे ।  
तवर्गं वामे पादमूले जानुनि पादपार्ष्णौ पादतले पादाग्रे ।  
पफौ पार्श्वयोः । बभौ पृष्ठोदरयोः । मं हृदि ।  
यं रं लं वं नाभौ पायौ उदरे गुह्ये । शषौ हस्तयोः ।  
सहौ शीर्षे कट्याम् । लक्षौ हृदब्जे हार्दे उति मातृकान्यासः ॥  
  
अथ ध्यानम् ॥  
  
विद्यामूर्तिमखण्डचन्द्रवलयश्वेतारविन्दस्थितं  
हृद्याभं स्फटिकाद्रिनिर्मलतनुं विद्योतमानंश्रिया ।  
वामाङ्कस्थितवल्लभां प्रति सदाव्याख्यान्तमाम्नायवा-  
गर्थानादिमपूरुषं हयमुखं ध्यायामि हंसात्मकम् ॥ १॥  
  
विश्वात्मा विशदप्रभाप्रतिलसद्वाग्देवतामण्डलो  
देवो दक्षिणपाणियुग्मविलसद्बोधाङ्कचक्रायुधः ।  
वामोदग्रकरे दरं तदितरेणाश्लिष्य दोष्णा रमां  
हस्ताग्रे धृतपुस्तकस्स दयतां हंसो हिरण्यच्छदः ॥ २॥  
  
अथ सहस्रनामस्तोत्रप्रारम्भः ।  
ॐ - श्रीं हंसो हमै मों क्लीं श्रीश्श्रियश्श्रीविभूषणः ।  
परोरजाः परं ब्रह्म भूर्भुवस्सुवरादिमः ॥ १॥  
  
भास्वान्भगश्च भगवान्स्वस्तिस्वाहा नमस्स्वधा ।  
श्रौषड्वौषढलं हुं फट् हुं ह्रीं क्रों ह्लौं यथा तथा ॥ २॥  
  
कर्कग्रीवः कलानाथः कामदः करुणाकरः ।  
कमलाध्युषितोत्सङ्गः क्षये कालीवशानुगः ॥ ३॥  
  
निषच्छोपनिषच्चाथ नीचैरुच्चैस्समं सह ।  
शश्वद्युगपदह्वाय शनैरेको बहुध्रुवः ॥ ४॥  
  
भूतभृद्भूरिदस्साक्षी भूतादिः पुण्यकीर्तनः ।  
भूमा भूमिरधोन्नद्धः पुरुहूतः पुरुष्टुतः ॥ ५॥  
  
प्रफुल्लपुण्डरीकाक्षः परमेष्ठी प्रभावनः ।  
प्रभुर्भगःसतां बन्धुर्भयध्वंसी भवापनः ॥ ६॥  
  
उद्यन्नुरुशयाहुं कृदुरुगाय उरुक्रमः ।  
उदारस्त्रियुगस्त्र्यात्मा निदानं नलयो हरिः ॥ ७॥  
  
हिरण्यगर्भो हेमाङ्गो हिरण्यश्मश्रुरीशिता ।  
हिरण्यकेशो हिमहा हेमवासा हितैषणः ॥ ८॥  
  
आदित्यमण्डलान्तस्थो मोदमानस्समूहनः ।  
सर्वात्मा जगदाधारस्सन्निधिस्सारवान्स्वभूः ॥ ९॥  
  
गोपतिर्गोहितो गोमी केशवः किन्नरेश्वरः ।  
मायी मायाविकृतिकृन्महेशानो महामहाः ॥ १०॥  
  
ममा मिमी मुमू मृमॄं म्लुम्लूं मेमैं तथैव च ।  
मोमौं बिन्दुर्विसर्गश्च ह्रस्वोदीर्घः प्लुतस्स्वरः ॥ ११॥  
  
उदात्तश्चानुदात्तश्च स्वरितः प्रचयस्तथा ।  
कं खं गं घं ङं च चं छं जं झं ञं टं ठमेव च ॥ १२॥  
  
डं ढं णं तं थं च दं च धं नं पं फं बमेव च  
भं मं यं रं लं च वं च शं षं सं हं ळमेव च ॥ १३॥  
  
क्षं यमों व्यञ्जनो जिह्वामूलीयोऽर्धविसर्गवान् ।  
उपध्मानीय इति च संयुक्ताक्षर एव च ॥ १४॥  
  
पदं क्रिया कारकश्च निपातो गतिरव्ययः ।  
सन्निधिर्योग्यताऽऽकाङ्क्षा परस्परसमन्वयः ॥ १५॥  
  
वाक्यं पद्यं सम्प्रदायो भावश्शब्दार्थलालितः ।  
व्यञ्जना लक्षणा शक्तिः पाको रीतिरलङ्कृतिः ॥ १६॥  
  
शय्या फ्रौढध्वनिस्तद्वत्काव्यं सर्गः क्रिया रुचिः ।  
नानारूपप्रबन्धश्च यशः पुण्यं महद्धनम् ॥ १७॥  
  
व्यवहारपरिज्ञानं शिवेतरपरिक्षयः ।  
सदः परमनिर्वाणं प्रियपथ्योपदेशकः ॥ १८॥  
  
संस्कारः प्रतिभा शिक्षा ग्रहणं धारणं श्रमः ।  
आसुतास्वादिमा चित्रं विस्तारश्चित्रसंविधिः ॥ १९॥  
  
पुराणमितिहासश्च स्मृतिसूत्रं च संहिता ।  
आचार आत्मना तुष्टिराचार्याज्ञानतिक्रमः ॥ २०॥  
  
श्रीमान्श्रीगीःश्रियः कान्तश्श्रीनिधिश्श्रीनिकेतनः ।  
श्रेयान्हयाननश्रीदश्श्रीमयश्श्रितवत्सलः ॥ २१॥  
  
हंसश्शुचिषदादित्यो वसुश्चन्द्रोऽन्तरिक्षसत् ।  
होता च वेदिषद्योनिरतिथिर्द्रोणसद्धविः ॥ २२॥  
  
नृषन्मृत्युश्च वरसदमृतं चर्तसद्वृषः ।  
व्योमसद्विविधस्कोटशब्दार्थव्यङ्ग्यवैभवः ॥ २३॥  
  
अब्जा रसस्वादुतमो गोजा गेयो मनोहरः ।  
ऋतजास्सकलं भद्रमद्रिजास्थैर्यमुत्तमम् ॥ २४॥  
  
ऋतं समज्ञात्वनृतं बृहत्सूक्ष्मवशानुगः ।  
सत्यं ज्ञानमनन्तं यत्तत्सद्ब्रह्ममयोऽच्युतः ॥ २५॥  
  
अग्रेभवन्नगो नित्यः परमः पुरुषोत्तमः ।  
योगनिद्रापरस्स्वामी निध्यानवरनिर्वृनः ॥ २६॥  
  
रसो रस्यो रसयिता रसवान् रसिकप्रियः ।  
आनन्दो नन्दयन्सर्वानानन्दी हयकन्धरः ॥ २७॥  
  
कालः काल्यश्च कालात्मा कालाभ्युत्थितजागरः ।  
कलासाचिव्यकृत्कान्ताकथितव्याधिकार्यकः ॥ २८॥  
  
दृङ्न्यञ्चनोदञ्चनोद्यल्लयसर्गो लघुक्रियः ।  
विद्यासहायो वागीशो मातृकामण्डलीकुतः ॥ २९॥  
  
हिरण्यं हंसमिथुनमीशानश्शक्तिमान् जयी ।  
ग्रहमेथी गुणी श्रीभूनीलालीलैकलालस ॥ ३०॥  
  
अङ्केनोदूह्य वाग्देवीमाचार्यकमुपाश्रयः ।  
वेदवेदान्तशास्त्रार्थतत्त्वव्याख्यानतत्परः ॥ ३१॥  
  
ल्हौं ह्लं हं हं हयो हं सूं हंसां हंसीं हसूं हसौम् ।  
हसूं हं हरिणो हारी हरिकेशो हरेडितः ॥ ३२॥  
  
सनातनो निर्बीजस्सन्नव्यक्तो हृदयेशयः ।  
अक्षरः क्षरजीवेशः क्षमी क्षयकरोऽच्युतः ॥ ३३॥  
  
कर्ताकारयिताऽकार्यं कारणं प्रकृतिः कृतिः ।  
क्षयक्षयमनामार्थो विष्णुर्जिष्णुर्जगन्मयः ॥ ३४॥  
  
सङ्कुचन्विकचन्स्थाणुनिर्विकारो निरामयः ।  
शुद्धो बुद्धः प्रबुद्धश्च स्निग्धो मुग्धस्समुद्धतः ॥ ३५॥  
  
सङ्कल्पदो बहुभवत्सर्वात्मा सर्वनामभृत् ।  
सहस्रशीर्षस्सर्वज्ञस्सहस्राक्षस्सहस्रपात् ॥ ३६॥  
  
व्यक्तोविराट्स्वराट्सम्राड्विष्वग्रूपवपुर्विधुः ।  
मायावी परमानन्दो मान्यो मायातिगो महान् ॥ ३७॥  
  
वटपत्रशयो बालो ललन्नाम्नायसूचकः ।  
मुखन्यस्तकरग्रस्तपादाग्रपटलः प्रभुः ॥ ३८॥  
  
नैद्रीहासाश्वसम्भूतज्ञाज्ञसात्विकतामसः ।  
महार्णवाम्बुपर्यङ्कः पद्मनाभः परात्परः ॥ ३९॥  
  
ब्रह्मभूर्ब्रह्मभयहृद्धरिरोमुपदेशकृत् ।  
मधुकैटभनिर्माता मत्तब्रह्ममदापहः ॥ ४०॥  
  
वेधोविलासवागानिर्दयासारो मृषार्थदः ।  
नारायणास्त्रनिर्मातामधुकैटभमर्दनः ॥ ४१॥  
  
वेदकर्ता वेदभर्ता वेदहर्ता विदांवरः ।  
पुङ्खानुपुङ्खहेषाढ्यः पूर्णषाड्गुण्यविग्रहः ॥ ४२॥  
  
लालामृतकणव्याजवान्तनिर्दोषवर्णकः ।  
उल्लोलस्वानधीरोद्यदुच्चैर्हलहलध्वनिः ॥ ४३॥  
  
कर्णादारभ्य कल्क्यात्मा कविः क्षीरार्णवोपमः ।  
शङ्ख चक्रगदी खड्गी शार्ङ्गी निर्भयमुद्रकः ॥ ४४॥  
  
चिन्मुद्राचिह्नितो हस्ततलविन्यस्तपुस्तकः ।  
विद्यानाम्नीं श्रियं शिष्यां वेदयन्निजवैभवम् ॥ ४५॥  
  
अष्टार्ण्यम्योऽष्टभुजोव्यष्टिसृष्टिकरः पिता ।  
अष्टैश्वर्यप्रदोहृष्यदष्टमूर्तिपितृस्तुतः ॥ ४६॥  
  
अनीतवेदपुरुषो विधिवेदोपदेशकृत् ।  
वेदवेदाङ्गवेदान्तपुराणस्मृतिमूर्तिमान् ॥ ४७॥  
  
सर्वकर्मसमाराध्यस्सर्ववेदमयो विभुः ।  
सर्वार्थतत्त्वव्याख्याता चतुष्षष्टिकलाधिपः ॥ ४८॥  
  
शुभयुक्सुमुखश्शुद्धस्सुरूपस्सुगतस्सुधीः ।  
सुव्रतिस्संहृतिश्शूरस्सुतपाः सुष्टुतिस्सुहृत् ॥ ४९॥  
  
सुन्दरस्सुभगस्सौम्यस्सुखदस्सुहृदां प्रियः ।  
सुचरित्रस्सुखतरश्शुद्धसत्वप्रदायकः ॥ ५०॥  
  
रजस्तमोहरो वीरोविश्वरक्षाधुरन्धरः ।  
नरनारायणाकृत्या गुरुशिष्यत्वमास्थितः ॥ ५१॥  
  
परावरात्मा प्रबलः पावनः पापनाशनः ।  
दयाघनः क्षमासारो वात्सल्यैकविभूषणः ॥ ५२॥  
  
आदिकूर्मो जगद्भर्ता महापोत्री महीधरः ।  
स्तद्भित्स्वामी हरिर्यक्षो हिरण्यरिपुरैच्छिकः ॥ ५३॥  
  
प्रह्लादपालकस्सर्वभयहर्ता प्रियंवदः ।  
श्रीमुखालोकनस्रंसत्क्रौञ्चकः कुहकाञ्चनः ॥ ५४॥  
  
छत्री कमण्डलुधरो वामनो वदतां वरः ।  
पिशुनात्मा शनोदृष्टिलोपनो बलिमर्दनः ॥ ५५॥  
  
उरुक्तमो बलिशिरोन्यस्ताङ्घ्रिर्बलिमर्दनः ।  
जामदग्न्यः परशुभृत्कृत्तक्षत्त्रकुलोत्तमः ॥ ५६॥  
  
रामोऽभिरामश्शान्तात्मा हरकोदण्डखण्डनः ।  
शरणागतसन्त्राता सर्वायोध्यकमुक्तिदः ॥ ५७॥  
  
सङ्कर्षणोमदोदग्रो बलवान्मुसलायुधः ।  
कृष्णाक्लेशहरः कृष्णो महाव्यसनशान्तिदः ॥ ५८॥  
  
अङ्गारितोत्तरागर्भप्राणदः पार्थसारथिः ।  
गीताचार्यो धराभारहारी षट्पुरमर्दनः ॥ ५९॥  
  
कल्की विष्णुयशस्सूनुः कलिकालुष्यनाशनः ।  
साधुदुष्कृत्परित्राणविनाशविहितोदयः ॥ ६०॥  
  
वैकुण्ठे परमे तिष्ठन् सुकुमारयुवाकृतिः ।  
विश्वोदयस्थितिध्वंससङ्कल्पेन स्वयं प्रभुः ॥ ६१॥  
  
मदनानां च मदनो मणिकोटीरमानितः ।  
मन्दारमालिकापीडो मणिकुण्डलमण्डितः ॥ ६२॥  
  
सुस्निग्धनीलकुटिलकुन्तलः कोमलाकृतिः ।  
सुललाटस्स्तुतिलकस्सुभ्रूकस्सुकपोलकः ॥ ६३॥  
  
सिद्धासदसदालोकसुधास्यन्दीरदच्छदः ।  
तारकाकोरकाकारविनिर्मितरदच्छदः ॥ ६४॥  
  
सुधावर्तिपरिस्फूर्तिशोभमानरदच्छदः ।  
विष्टब्धोविपुलग्रीवोनिभृतोच्चैश्श्रवस्थितिः ॥ ६५॥  
  
समावृत्तावदातोरुमुक्ताप्रालम्बभूषणः ।  
रत्नाङ्गदी वज्रनिष्की नीलरत्नाङ्ककङ्कणः ॥ ६६॥  
  
हरिन्मणिगणाबद्धशृङ्खलाकङ्कणोर्मिकः ।  
सितोपवीतसंश्लिष्यत्पद्माक्षमणिमालिकः ॥ ६७॥  
  
श्रीचूर्णवद्द्वादशोर्ध्वपुण्ड्ररेखापरिष्कृतः ।  
पट्टतन्तुग्रथनवत्पवित्रनरशोभितः ॥ ६८॥  
  
पीनवक्षामहास्कन्धो विपुलोरुकटीतटः ।  
कौस्तुभी वनमाली च कान्त्याचन्द्रायुतोपमः ॥ ६९॥  
  
मन्दारमालिकामोदी मञ्जुवागमलच्छविः ।  
दिव्यगन्धो दिव्यरसो दिव्यतेजा दिवस्पतिः ॥ ७०॥  
  
वाचालो वाक्पतिर्वक्ता व्याख्याता वादिनां प्रियः ।  
भक्तहृन्मधुरो वादिजिह्वाभद्राननस्थितिः ॥ ७१॥  
  
स्मृतिसन्निहितस्स्निग्धस्सिद्धिदसिद्धिसन्नुतः ।  
मूलकन्दोमुकुन्दोग्लौस्स्वयम्भूशम्भुरैन्दवः ॥ ७२॥  
  
इष्टो मनुर्यमः कालकाल्यः कम्बुकलानिधिः ।  
कल्यः कामयिता भीमः कातर्यहरणः कृतिः ॥ ७३॥  
  
सम्प्रियः पक्कणस्तर्कचर्चानिर्धारणादयः ।  
व्यतिरेको विवेकश्च प्रवेकः प्रक्रमः क्रमः ॥ ७४॥  
  
प्रमाण प्रतिभूः प्राज्ञः प्रज्ञापत्थ्याचधारणः ।  
विधिर्विधाता व्यवधिरुद्भवः प्रभवस्थितिः ॥ ७५॥  
  
विषयस्संशयः पूर्वः पक्षः कक्ष्योपपादकः ।  
राद्धान्तो विहितो न्यायफलनिष्पत्तिरुद्भवः ॥ ७६॥  
  
नानारूपाणि तन्त्राणि व्यवहार्यो व्यवस्थितिः ।  
सर्वसाधारणो देवस्साध्वसाधुहिते रतः ॥ ७७॥  
  
सन्धा सनातनो धर्मो धर्मैरर्च्या महात्मभिः ।  
छन्दोमयस्त्रिधामात्मा स्वच्छन्दश्छान्दसेडितः ॥ ७८॥  
  
यज्ञो यज्ञात्मको यष्टा यज्ञाङ्गोऽपघनोहविः ।  
समिदाज्यं पुरोडाशश्शाला स्थाली स्रुवस्स्रुचा ॥ ७९॥  
  
प्राग्वंशो देवयजनः परिधिश्च परिस्तरः ।  
वेदिर्विहरणं त्रेता पशुः पाशश्च संस्कृतिः ॥ ८०॥  
  
विधिर्मन्त्रोऽर्थवादश्च द्रव्यमङ्गं च दैवतम् ।  
स्तोत्रं शस्त्रं साम गीतिरुद्गीथस्सर्वसाधनम् ॥ ८१॥  
  
याज्या पुरोनुकाव्या च सामिधेनी समूहनम् ।  
प्रयोक्तारः प्रयोगश्च प्रपञ्चः प्राशुभा श्रमः ॥ ८२॥  
  
श्रद्धा प्रध्वंसना तुष्टिः पुष्टिः पुण्यं प्रतिर्भवः ।  
सदस्सदस्यसम्पातः प्रश्नः प्रतिवचस्थितिः ॥ ८३॥  
  
प्रायश्चित्तं परिष्कारो धृतिर्निर्वहणं फलम् ।  
नियोगो भावना भाव्यं हिरण्यं दक्षिणा नुतिः ॥ ८४॥  
  
आशीरभ्युपपत्तिश्च तृप्तिस्स्वं शर्म केवलम ।  
पुण्यक्षयः पुनः पातभयं शिक्षाशुगर्दनः ॥ ८५॥  
  
कार्पण्यं यातनां चिन्ता निर्वेदश्च विहस्तता ।  
देहभृत्कर्मसम्पातः किञ्चित्कर्मानुकूलकः ॥ ८६॥  
  
अहेतुकतया प्रेम साम्मुख्यं चाप्यनुग्रहः ।  
शुचिश्श्रीमत्कुलजनो नेता सत्त्वाभिमानवान् ॥ ८७॥  
  
अन्तरायहरः पित्रोरदुष्टाहारदायकः ।  
शुद्धाहारानुरूपाङ्गपरिणामविधायकः ॥ ८८॥  
  
स्रावपातादिविपदां परिहर्ता परायणः ।  
शिरःपाण्यादिसन्धाता क्षेमकृत्प्राणदः प्रभु ॥ ८९॥  
  
अनिर्घृणश्चाविषमश्शक्तित्रितयदायकः ।  
स्वेच्छाप्रसङ्गसम्पत्तिव्याजहर्षविशेषवान् ॥ ९०॥  
  
संवित्सन्धायकस्सर्वजन्मक्लेशस्मृतिप्रदः ।  
विवकेशोकवैराग्यभवभीतिविधायकः ॥ ९१॥  
  
गर्भस्याप्यनुकूलादिनासान्ताध्यवसायदः ।  
शुभवैजननोपेतसदनेहोजनिप्रदः ॥ ९२॥  
  
उत्तमायुःप्रदो ब्रह्मनिष्ठानुग्रहकारकः ।  
स्वदासजननिस्तीर्णतद्वंशजपरम्परः ॥ ९३॥  
  
श्रीवैष्णवोत्पादकृतस्वस्तिकावनिमण्डलः ।  
अधर्वणोक्तैकशतमृत्युदूरक्रियापरः ॥ ९४॥  
  
दयाद्यष्टगुणाधाता तत्तत्संस्कृतिसाधकः ।  
मेधाविधाता श्रद्धाकृत् सौस्थ्यदो जामिताहरः ॥ ९५॥  
  
विघ्ननुद्विजयी धाता देशकालानुकूल्यकृत् ।  
विनेता सत्पथानेता दोषहृच्छुभदस्सखा ॥ ९६॥  
  
ह्रीदो भीदो रुचिकरो विश्वो विश्वहिते रतः ।  
प्रमादहृत्प्राप्तकारी प्रद्युम्नो बलवत्तरः ॥ ९७॥  
  
साङ्गवेदसमायोक्ता सर्वशास्त्रार्थवित्तिदः ।  
ब्रह्मचर्यान्तरायघ्नः प्रियकृद्धितकृत्परः ॥ ९८॥  
  
चित्तशुद्धिप्रदश्छिन्नाक्षचापल्यः क्षमावहः ।  
इन्द्रियार्थारतिच्छेत्ता विद्यैकव्यसनावहः ॥ ९९॥  
  
आत्मानुकूल्यरुचिकृदखिलार्तिविनाशकः ।  
तितीर्षुहृत्त्वरावेदी गुरुसद्भक्तितेजसः ॥ १००॥  
  
गुरुसम्बन्धघटको गुरुविश्वासवर्धनः ।  
गुरूपासनसन्धाता गुरुप्रेमप्रवर्धनः ॥ १०१॥  
  
आचार्याभिमतैर्योक्ता पञ्चसंस्कृतिभावनः ।  
गुरूक्तवृत्तिनैश्चल्यसन्धाताऽवहितस्थितिः ॥ १०२॥  
  
आपन्नाखिलरक्षार्थमाचार्यकमुपाश्रितः ।  
शास्त्रपाणिप्रदानेन भवमग्नान्समुद्धरन् ॥ १०३॥  
  
पाञ्चकालिकधर्मेषु नैश्चल्यं प्रतिपादयन् ।  
स्वदासाराधनाद्यर्थशुद्धद्रव्यप्रदायकः ॥ १०४॥  
  
न्यासविद्याविनिर्वोढा न्यस्तात्मभररक्षकः ।  
स्वकैङ्कर्यैकरुचिदस्स्वदास्यप्रेमवर्धनः ॥ १०५॥  
  
आचार्यार्थाखिलद्रव्यसम्भृत्यर्पणरोचकः ।  
आचार्यस्य स्वसच्छिष्योज्जीवनैकरुचिप्रदः ॥ १०६॥  
  
आगत्ययोजयनासहितैककृतिजागरः ।  
ब्रह्मविद्यासमास्वादसुहितः कृतिसंस्कृतिः ॥ १०७॥  
  
सत्कारे विषधीदाता तरुण्यां शवबुद्धिदः ।  
सभाम्प्रत्याययन्व्यालीं सर्वत्र समबुद्धिदः ॥ १०८॥  
  
सम्भाविताशेषदोषहृत्पुनर्न्यासरोचकः ।  
महाविश्वाससन्धाता स्थैर्यदाता मदापहः ॥ १०९॥  
  
नादव्याख्यास्वसिद्धान्तरक्षाहेतुस्वमन्त्रदः ।  
स्वमन्त्रजपसंसिद्धिजङ्घालकवितोदयः ॥ ११०॥  
  
अदुष्टगुणवत्काव्यबन्धव्यामुग्धचेतनः ।  
व्यङ्ग्यप्रधानरसवद्गद्यपद्यादिनिर्मितिः ॥ १११॥  
  
स्वभक्तस्तुतिसन्तुष्टो भूयोभक्तिप्रदायकः ।  
सात्विकत्यागसम्पन्नसत्कर्मकृदतिप्रियः ॥ ११२॥  
  
निरन्तरानुस्मरणनिजदासैवादास्यकृत् ।  
निष्कामवत्सलो नैच्यभावनेषु विनिर्विशन् ॥ ११३॥  
  
सर्वभूतभवद्भावं सम्पश्यत्सुसदास्थितः ।  
करणत्रयसारूप्यकल्याणपतिसादरः ॥ ११४॥  
  
कदा कदेति कैङ्कर्यकामिनां शेषिताम्भजन ।  
परव्यूहादिनिर्दोषशुभाश्रयपरिग्रहः ॥ ११५॥  
  
चन्द्रमण्डलमध्यस्य श्वेताम्भोरुहविष्टरः ।  
ज्योत्स्नायमानाङ्गरुचिनिर्धूतान्तर्बहिस्तमाः ॥ ११६॥  
  
भाव्यो भावयिता भद्रं पारिजातवनालयः ।  
क्षीराब्धिमध्यमद्वीपपालकः प्रपितामहः ॥ ११७॥  
  
निरन्तरनमोवाकशुद्धयाजिहदाश्रयः ।  
मुक्तिदश्वेतमृद्रूपश्वेतद्वीपविभावनः ॥ ११८॥  
  
गरुडाहारितश्वेतमृत्पूतयदुभूधरः ।  
भद्राश्ववर्षनिलयो भयहारी शुभाश्रयः ॥ ११९॥  
  
भद्रश्रीवत्सहाराढ्यः पञ्चरात्रप्रवर्तकः ।  
भक्तात्मभावभवनो हार्दोऽङ्गुष्ठप्रमाणवान् ॥ १२०॥  
  
स्वदाससत्कृताकृत्ये तन्मित्रारिषु योजयन् ।  
प्राणानुत्क्रामयन्नूरीकृतप्रारब्धलोपनः ॥ १२१॥  
  
लध्व्यैव शिक्षयापापमशेषमपि निर्णुदन् ।  
त्रिस्थूणक्षोभतो भूतसूक्ष्म्यैस्सूक्ष्मवपुस्सृजन् ॥ १२२॥  
  
निरङ्कुशकृपापूरो नित्यकल्याणकारकः ।  
मूर्धन्यनाड्या स्वान्दासान्ब्रह्मरन्ध्रादुदञ्चयन् ॥ १२३॥  
  
उपासनपरान्सर्वान् प्रारब्धमनुभावयन् ।  
सर्वप्रारब्धदेहान्तेऽप्यन्तिमस्मरणं दिशन् ॥ १२४॥  
  
प्रपेयुषां भेजुषां च यमदृष्टिमभावयन् ।  
दिव्यदेहप्रदस्सूर्यं द्वारयन्मोक्षमेयुषाम् ॥ १२५॥  
  
आतिवाहिकसत्कारानध्वन्यापाद्य मानयन् ।  
सार्वान्क्रतुभुजश्शश्वत्प्राभृतानि प्रदापयन् ॥ १२६॥  
  
दुरन्तमायाकान्तारं द्रुतं योगेन् लङ्घयन् ।  
स्फायत्सुदर्शविविधवीथ्यन्तेनाध्वना नयन् ॥ १२७॥  
  
सीमान्तसिन्धुविरजां योगेनोत्तारयन्वशी ।  
अमानवस्य देवस्य करं शिरसि धारयन् ॥ १२८॥  
  
अनादिवासनां धून्वन् वैकुण्ठाप्त्या सलोकयन् ।  
अहेयमङ्गलोदारतनुदानात्सरूपयन ॥ १२९॥  
  
सूरिजुष्टं सुखैकान्तं परमं पदमापयन् ।  
अरारण्यामृताम्भोधी दर्शयन् श्रमनाशनः ॥ १३०॥  
  
दिव्योद्यानसरोवापीसरिन्मणिनगान्नयन ।  
ऐरम्मदामृतसरोगमयन्सूपबृंहणः ॥ १३१॥  
  
अश्वत्थं सोमसवनं प्रापयन्विष्टरश्रवाः ।  
दिव्याप्सरस्समानीतब्रह्मालङ्कारदायकः ॥ १३२॥  
  
दिव्यवासोऽञ्जनक्षौममाल्यैस्स्वान्बहुमानयन् ।  
स्वीयामयोध्यां नगरीं सादरं सम्प्रवेशयन् ॥ १३३॥  
  
दासान्दिव्यरसालोकगन्धांसलशरीरयन् ।  
स्वदासान्सूरिवर्गेण सस्नेहं बहुमानयन् ॥ १३४॥  
  
सूरिसेवोदितानन्दनैच्यान्स्वानतिशाययन् ।  
वाचयन्स्वां नमोवीप्सां कुर्वन्प्रह्वान्कृताञ्जलीन् ॥ १३५॥  
  
प्राकारगोपुरारामप्रासादेभ्यः प्रणामयन् ।  
इन्द्रप्रजापतिद्वारपालसम्मानमापयन् ॥ १३६॥  
  
मालिकाञ्चन्महाराजवीथीमध्यं निवासयन् ।  
श्रीवैकुण्ठपुरन्ध्रीभिर्नानासत्कारकारकः ॥ १३७॥  
  
दिव्यं विमानं गमयन् ब्रह्मकान्त्याभिपूरयन् ।  
महानन्दात्मकश्रीमन्मणिमण्डपमापयन् ॥ १३८॥  
  
हृष्यत्कुमुदचण्डाद्यैर्विष्वक्सेनान्तिकं नयन् ।  
सेनेशचोदितास्थाननायको हेतिनायकः ॥ १३९॥  
  
प्रापयन्दिव्यमास्थानं वैनतेयं प्रणामयन् ।  
श्रीमत्सुन्दरसूरीन्द्रदिव्यपङ्क्तिं प्रणामयन् ॥ १४०॥  
  
भास्वरासनपर्यङ्कप्रापणेन कृतार्थयन् ।  
पर्यङ्कविद्यासंसिद्धसर्ववैभवसङ्गतः ॥ १४१॥  
  
स्वात्मानमेव श्रीकान्तं सादरं भूरि दर्शयन् ।  
शेषतैकरतिं शेषं शय्यात्मानं प्रणामयन् ॥ १४२॥  
  
अनन्ताक्षिद्विसाहस्रसादरालोकपात्रयन् ।  
अकुमारयुवाकारं श्रीकान्तं सम्प्रणामयन् ॥ १४३॥  
  
अतटानन्दतो हेतो रञ्चयन्किलिकिञ्चितम् ।  
दासानत्युत्थितमुहुःकृतिसृष्टिप्रसन्नहृत् ॥ १४४॥  
  
श्रीयां प्रापस्वयं तातं जीवं पुत्रं प्रहर्षयन् ।  
मज्जयन् स्वमुखाम्भोधौ स्वकां कीर्तिरुचिं दिशन् ॥ १४५॥  
  
दयार्द्रगङ्गावलनाकृतह्लादैः कृतार्थयन् ।  
पर्यङ्कारोहणप्रह्वं समं लक्ष्म्योपपादयन् ॥ १४६॥  
  
कस्त्वमित्यनुयुञ्जानो दासोऽस्मीत्युक्तिविस्मितः ।  
अपृथक्त्वप्रकारोऽस्मि वाचास्वाश्रितवद्भवन् ॥ १४७॥  
  
विदुषां तत्क्रतुनयाद्धयास्यवपुषाभवन् ।  
वासुदेवात्मना भूयो भवन्वैकुण्ठनायकः ॥ १४८॥  
  
यथा तथैव स्वं रूपं जगन्मोहनमूर्तिमान् ।  
द्विमूर्ती बहुमूर्तीश्च आत्मनश्च प्रकाशयन् ॥ १४९॥  
  
युगपत्सकलं साक्षात्स्वतः कर्तुं समर्थयन् ।  
कवीनामादिशन्नित्यं मुक्तानामादिमः कविः ॥ १५०॥  
  
षडर्णमनुनिष्ठानां श्वेतद्वीपस्थितिं दिशन् ।  
द्वादशाक्षरनिष्ठानां लोकं सान्तानिकं दिशन् ॥ १५१॥  
  
अष्टाक्षरैकनिष्ठानां कार्यं वैकुण्ठमर्पयन् ।  
शरणागतिनिष्ठानां साक्षाद्वैकुण्ठमर्पयन् ॥ १५२॥  
  
स्वमन्त्रराजनिष्ठानां स्वस्मार्दातेशयं दिशन् ।  
श्रिया गाढोपगूढात्मा भूतधात्रीरुचिं दिशन् ॥ १५३॥  
  
नीलाविभूतिव्यामुग्धो महाश्वेताश्वमस्तकः ।  
त्र्यक्षस्त्रिपुरसंहारी रुद्रस्स्कन्दो विनायकः ॥ १५४॥  
  
अजो विरिञ्चो द्रुहिणो व्याप्तमूर्तिरमूर्तिकः ।  
असङ्गोऽनन्यधीसङ्गविहङ्गोवैरिभङ्गदः ॥ १५५॥  
  
स्वामी स्वं स्वेन सन्तुप्यन् शक्रस्सर्वाधिकस्यदः ।  
स्वयञ्ज्योतिस्स्वयंवैद्यश्शूरश्शूरकुलोद्भवः ॥ १५६॥  
  
वासवो वसुरण्योग्निर्वासुदेवस्सुहृद्वसुः ।  
भूतो भावी भवन्भव्यो विष्णुस्थानस्सनातनः ॥ १५७॥  
  
नित्यानुभावो नेदीयान्दवीयान्दुर्विभावनः ।  
सनत्कुमारस्सन्धाता सुगन्धिस्सुखदर्शनः ॥ १५८॥  
  
तीर्थं तितिक्षुस्तीर्थाङ्घ्रिस्तीर्थस्वादुशुभश्शुचिः ।  
तीर्थवद्दीधितिस्तिग्मतेजास्तीव्रमनामयः ॥ १५९॥  
  
ईशाद्युपनिषद्वेद्यः पञ्चोपनिषदात्मकः ।  
ईडन्तःस्थोऽपि दूरस्थः कल्याणतमरूपवान् ॥ १६०॥  
  
प्राणानां प्राणनः पूर्णज्ञानैरपि सुदुर्ग्रहः ।  
नाचिकेतोपासनार्च्यस्त्रिमात्रप्रणवोदितः ॥ १६१॥  
  
भूतयोनिश्च सर्वज्ञोऽक्षरोऽक्षरपरात्परः ।  
अकारादिपदज्ञेयव्यूहतारार्थपूरुषः ॥ १६२॥  
  
मनोमयामृतो नन्दमयो दहररूपदृत् ।  
न्यासविद्यावेद्यरूपः आदित्यान्तर्हिरण्मयः ॥ १६३॥  
  
इदन्द्र आत्मोद्गीथादि प्रतीको पासनान्वयी ।  
मधुविद्योपासनीयो गायत्रीध्यानगोचरः ॥ १६४॥  
  
दिव्यकौक्षेयसज्ज्योतिः शाण्डिल्योपास्तिवीक्षितः ।  
संवर्गविद्यावेद्यात्मा तत् षोडशकलं परम् ॥ १६५॥  
  
उपकोसलविद्येक्ष्यः पञ्चाग्न्यात्मशरीरकः ।  
वैश्वानरः सदखेभूमा च जगत्कर्माऽऽदिपूरुषः ॥ १६६॥  
  
मूर्तामूर्तब्रह्म सर्वप्रेष्ठोऽन्यप्रियताकरः ।  
सर्वान्तरश्चापरोक्षश्चान्तर्याम्यमृतोऽनघः ॥ १६७॥  
  
अहर्नामादित्यरूपश्चाहन्नामाक्षिसंश्रितः ।  
सतुर्यगायत्र्यर्थश्च यथोपास्त्याप्यसद्वपुः ॥ १६८॥  
  
चन्द्रादिसायुज्यपूर्वमोक्षदन्यासगोचरः ।  
न्यासनाश्यानभ्युपेतप्रारब्धांशो महादयः ॥ १६९॥  
  
अवताररहस्यादिज्ञानिप्रारब्धनाशनः ।  
स्वेन स्वार्थं परेणापि कृते न्यासे फलप्रदः ॥ १७०॥  
  
असाहसोऽनपायश्रीस्सहायस्स श्रियै वसन् ।  
श्रीमान्नारायणो वासुदेवोऽव्याद्विष्णुरुत्तमः ॥ १७१॥  
  
  
  
॥ ॐ ॥  
  
इतीदं परमं गुह्यं सर्वपापप्रणाशनम् ।  
वागीशनामसाहस्रं वत्स तेऽभिहितं मया ॥ १॥  
  
य इदं शृणुयाद्भक्त्या श्रावयेद्वा स्वयं पठत् ।  
नासौ प्राप्नोति दुरितमिहामुत्र च किञ्चन ॥ २॥  
  
तदिदं प्रजपन् स्वामी विद्याधीशो हयाननः ।  
क्षत्रियश्चेन्महारुद्रो विक्रमाक्रान्तसर्वभूः ॥ ३॥  
  
महोदारो महाकीर्तिर्महितो विजयी भवेत् ।  
ऊरुजश्चेदुरुयशोधनधान्यसमृद्धिमान् ॥ ४॥  
  
अशेषभोगसम्भूतो धनाधिपसमो भवेत् ।  
शृणुयादेव वृषलस्स्वयं विप्रात्सुपूजितात् ॥ ५॥  
  
महिमानमवाप्नोति महितैश्वर्यभाजनम् ।  
श्रीमतो हयशीर्षस्य नाम्नां साहस्रमुत्तमम् ॥ ६॥  
  
शृण्वन्पठन्नपि नरस्सर्वान्कामानवाप्नुयात् ।  
धर्मार्थकामसन्तानभाग्यारोग्योत्तमायुषाम् ॥ ७॥  
  
प्रापणे परमो हेतुः स्तवराजोऽयमद्भुतः ।  
हयग्रीवे परा भक्तिमुद्वहन् य इमं पठेत् ॥ ८॥  
  
त्रिसन्ध्यं नियतश्शुद्धस्सोऽपवर्गाय कल्पते ।  
त्रिः पठन्नामसाहस्रं प्रत्यहं वागधीशितुः ॥ ९॥  
  
महतीं कीर्तिमाप्नोति निस्सीमां प्रेयसीं प्रियाम् ।  
वीर्यं बलं पतित्वं च मेधाश्रद्धावलोन्नतीः ॥ १०॥  
  
सारस्वतसमृद्धिं च भव्यान्भोग्यान्नतान्सुतान् ।  
अभिरूपां वधूं साध्वीं सुहृदश्च हितैषिणः ॥ ११॥  
  
ब्रह्मविद्याप्रवचनैः कालक्षेपं च सन्ततम् ।  
हयग्रीवपदाम्भोज सलिलस्यानुकूलतः ॥ १२॥  
  
लभेत निर्मलं शान्तो हंसोपासनतत्परः ।  
श्रीमत्परमहंसस्य चित्तोल्लासनसद्विधौ ॥ १३॥  
  
इदं तु नाम्नां साहस्रमिष्टसाधनमुत्तमम् ।  
पापी पापाद्विमुक्तस्स्याद्रोगी रोगाद्विमुच्यते ॥ १४॥  
  
बद्धो बन्धाद्विमुच्येत भीते भीतिर्विमुच्यते ।  
मुक्तो दरिद्रो दारिद्र्याद्भवेत्पूर्णमनोरथः ॥ १५॥  
  
आपन्न आपदा मुक्तो भवत्येव न संशयः ।  
हंसार्चनपरो नित्यं हंसार्चनपरायणः ॥ १६॥  
  
निर्धूतकल्मषो नित्यं ब्रह्मसायुज्यमाप्नुयात् ।  
ये भक्त्या परमे हंसे श्रिया मिथुनिताङ्गिते ॥ १७॥  
  
जन्मव्याधिजरानाशभयभाजो न ते जनाः ।  
आचार्यात्तदिदं स्तोत्रमधिगत्य पठेन्नरः ॥ १८॥  
  
तस्येदं कल्पते सिद्ध्यै नान्यथा वत्स काश्यप ।  
आचार्यं लक्षणैर्युक्तमन्यं वाऽऽत्मविदुत्तमम् ॥ १९॥  
  
वृत्वाचार्यं सदा भक्त्या सिद्ध्यै तदिदमश्नुयात् ।  
स याति परमां विद्यां शकुनिब्रह्महर्षणीम् ॥ २०॥  
  
हयास्यनामसाहस्रस्तुतिरंहोविनाशिनी ।  
परमो हंस एवादौ प्रणवं ब्रह्मणे दिशत् ॥ २१॥  
  
उपादिशत्ततो वेदान् श्रीमान हयशिरो हरिः ।  
तेनासौ स्तवराजो हि हंसाख्यहयगोचरः ॥ २२॥  
  
विद्यासाम्राज्यसम्पत्तिमोक्षैकफलसाधनम् ।  
सर्ववित्स्वात्मभावेन परमं पदमाप्नुयात् ॥ २३॥  
  
न तत्र संशयः कश्चिन्निपुणं परिपश्यति ।  
तथापि स्वात्मनि प्रेमसिन्धुसन्धुक्षणक्षमः। ॥ २४॥  
  
इतीदं नामसाहस्रं सङ्गृहीतं तथोत्तरम् ।  
एवं सङ्गृह्य देवेन हयग्रीवेण पालनम् ॥ २५॥  
  
स्तोत्ररत्नमिदं दत्तं मह्यं तत् कथितं तव ।  
हंसनामसहस्रस्य वैभवं परमाद्भुतम् ॥ २६॥  
  
वक्तुं यथावत्कश्शक्तो वर्षकोटिशतैरपि ।  
हयास्यः परमो हंसो हरिर्नारायणोऽव्ययः ॥ २७॥  
  
कारणं शरणं मृत्युरमृतं चाखिलात्मनाम् ।  
सत्यं सत्यं पुनस्सत्यं ध्येयो नारायणो हरिः ॥ २८॥  
  
समानमधिकं वेदान्न दैवं केशवात्परम् ।  
तत्त्वं विज्ञातुकामानां प्रमाणैस्सर्वतोमुखैः ॥ २९॥  
  
तत्त्वं स परमो हंस एक एव जनार्दनः ।  
इदं रहस्यं परमं महापातकनाशनम् ॥ ३०॥  
  
न चाशुश्रूषवे वाच्यं नाभक्ताय कदाचन ।  
नाप्यन्यदेवतायापि न वाच्यं नास्तिकाय च ॥ ३१॥  
  
अधीत्यैतद्गुरुमुखादन्वहं यः पठेन्नरः ।  
तद्वंश्या अपि सर्वे स्युस्सम्पत्सारस्वतोन्नताः ॥ ३२॥  
  
इति हयवदनाननारविन्दान्मधुलहरीव निरर्गला गलन्ती ।  
जगति दशशतीतदीयनाम्नां जयति जडानपि गीर्षु योजयन्ती ॥ ३३॥  
  
॥ इति श्रीहयग्रीवसहस्रनामस्तोत्रं सम्पूर्णम् ॥  
  
  
Proofread by DPD, NA  
  
