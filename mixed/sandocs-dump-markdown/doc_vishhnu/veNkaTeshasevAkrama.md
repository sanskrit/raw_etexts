+++
"Text title" = "venkaTeshasevAkramaH"
"File name" = "venkaTeshasevAkrama.itx"
itxtitle = "veNkaTeshasevAkrama"
engtitle = "Venkateshasevakrama"
Category = "vishhnu, venkateshwara, stotra, vishnu"
Location = "doc_vishhnu"
Sublocation = "vishhnu"
SubDeity = "venkateshwara"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "Malleswara Rao Yellapragada malleswararaoy at yahoo.com"
"Proofread by" = "Malleswara Rao Yellapragada malleswararaoy at yahoo.com"
Source = "Venkatesha Kavyakalapa"
Indexextra = "(Venkatesha Kavyakalapa)"
"Latest update" = "April 4, 2015"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "वेण्कटेशसेवाक्रम"

+++
  
 वेङ्कटेशसेवाक्रमः   
  
यश्चक्रे वेंकटेशस्य सेवाक्रममनुत्तमम् ।  
तं शठारिगुरुं वन्दे गार्ग्यं श्रीपुरवासिनम् ॥  
  
श्रीवेङ्कटाचलाधीशं श्रियाऽध्यासितवक्षसम् ।  
श्रितचेतनमन्दारं श्रीनिवासमहं भजे ॥ १॥  
  
प्रातरुत्थाय पूतात्मा ध्यायेय स्वगुरोः पदे ।  
श्रीवेंकटेशपादाब्जे इयासुवेंकटाचलम् ॥ २॥  
  
चक्रतीर्थे ततः स्नात्वा कृतपूर्वाह्निकक्रियः ।  
ध्यायन् श्रिवेंकटाधीशं सेवेयाञ्जनभूधरम् ॥ ३॥  
  
ततः पश्चिमदिग्भागे गत्वा कञ्चिन्महापथम् ।  
श्रीवेंकटगिरेर्मूले शेषांशेनोत्थितां भुवः ॥ ४॥  
  
चिञ्चामुन्निद्रसुभगां दिव्यां तन्मूलतः शुभे ।  
श्रीनिवासपदाम्भोजे स्वसंकल्पात् समुत्थिते ॥ ५॥  
  
तन्मूलतः स्वयंव्यक्तान् सरोयोगिमुखानपि ।  
लक्ष्मीनृसिंहं शेषाद्रिं प्रणिपत्य कृताञ्जलिः ॥ ६॥  
  
दयाशतकमप्युच्चैः स्तोत्रगद्ये समुञ्चरन् ।  
भक्तैर्भागवतैस्सार्धमारोहेयं वृषाचलम् ॥ ७॥  
  
घुप्यद्भिः सङ्घशश्चोच्चैर्गोविन्देति पुनःपुनः ।  
गच्छद्भिः स्वामिसेवार्थमागच्छद्भिर्निरन्तरम् ॥ ८॥  
  
संपूर्णं लब्धकामैश्च चतुर्वर्गार्थिभिर्नरैः ।  
शिखराणि च रम्याणि निर्ज्झरान् परिषत्प्रभुम् ॥ ९॥  
  
श्रीवेंकटेशं संसेव्य गच्छेयं तं महापथम् ।  
आरुह्य तिष्ठन्नामोदादञ्ज्नाद्रिशिरोवरम् ॥ १०॥  
  
श्रीवेंकटाचलप्रान्तभूमिपर्यन्तपर्वतान् ।  
वापीकूपतटाकादीन् वनान्युपवनानि च ॥ ११॥  
  
सुवर्णमुखरीं चैव शोभमानां महानदीम् ।  
धाम गोविन्दराजस्य पश्येयं श्रीपुरीमपि ॥ १२॥  
  
ततः कर्पूरसुरभितीर्थं कर्पूरनिर्ज्झरम् ।  
गत्वाऽऽचम्य ततश्चान्यच्छृङ्गमारुह्य सुन्दरम् ॥ १३॥  
  
पक्षिवृक्षाकृतिधरैर्निबिडं नित्यसूरिभिः ।  
शीघ्रं क्वचिञ्च गच्छेयं सेवाचपलमानसः ॥ १४॥  
  
सुखमत्रैव वर्तेय रम्ये श्रीशैलसानुनि ।  
इतीरयन्मन्दमतिर्गच्छेयं कुत्रचित्पुनः ॥ १५॥  
  
सुवर्चसां सुरूपाणां पुण्यानां मृगपक्षिणाम् ।  
शृणुयामद्भुतं शब्दं कूजतां मधुरं पथि ॥ १६॥  
  
अतीत्य कञ्चित्पन्थानमटवीनृहरिं ततः ।  
प्रणम्य तदनुज्ञातः प्रविशन्वनमन्तरा ॥ १७॥  
  
सालतालतमालाम्लचन्दनामरभूरुहैः ।  
नालिकेराम्रपनसकदलीक्रमुकैरपि ॥ १८॥ (नारिकेला)  
पुष्पवद्भिः फलोपेतैश्छायावद्भिर्मनोहरैः ।  
भूषितं भूरुहैश्चान्यैर्निर्ज्झरैश्चामलोदकैः ॥ १९॥  
  
सिंहकुञ्जरगोव्याघ्रतरक्षुहरिणादिभिः ।  
निर्वै रैर्मृगसङ्घैश्च रममाणैः समाकुलम् ॥ २०॥  
  
मयूरकोकिलानां च मधुरैः कूजितैरपि ।  
शारिकाशुकसंलापैर्मोदिताखिलचेतनम् ॥ २१॥  
  
चन्दनागरुसंवाहिमन्दमारुतसेवितम् ।  
श्रीमदप्राकृतं दिव्यं झिल्लिकागणनादितम् ॥ २२॥  
  
नयनानन्दजनकं नवीनं पश्यतां सदा ।  
सर्वत्र फलपुष्पाढ्यं संपश्येयं वनस्थलम् ॥ २३॥  
  
ततोऽन्यच्छृ ङ्गमारुह्य ततोऽन्यत्रावरुह्य च ।  
क्वचिद्गच्छन् क्वचित्तिष्ठन् क्वचिद्ध्यायन् रमापतिम् ॥ २४॥  
  
सानुमन्यं समारोहन् श्रीश मामानयान्तिकम् ।  
इति ब्रुवन् यतिवरं प्राप्नुयां परया मुदा ॥ २५॥  
  
तं प्रणम्याभ्यनुज्ञातः परं पन्थानमास्थितः ।  
अर्चिरादिपथे दिव्ये मित्रचन्द्रेन्द्रवेधसाम् ॥ २६॥  
  
लोकपङ् क्तिवदत्यन्तरम्यां मण्डपसन्ततिम् ।  
संपश्यंस्तत्र गच्छेयं शौरेर्धामान्तिकस्थलम् ॥ २७॥  
  
ततः प्रणवनिस्स्वाणकाहलीनादमेदुरम् ? पणवनिस्साण  
शृणुयां श्रोत्रसुखदं दिव्यदुन्दुभिनिस्वनम् ॥ २८॥  
  
ततश्चम्पकपुन्नागवकुलामरभूरुहाम् ।  
अन्येषां दिव्यगन्धैश्च नानावर्णैर्मनोरमैः ॥ २९॥  
  
अभ्रङ्कषाणां कुसुमैरनिशं चित्रिताम्बरम् ।  
मल्लिकामाधवीजातिपुष्पैश्चित्रितभूतलम् ॥ ३०॥  
  
मध्येमध्ये लसद्दिव्यलीलामण्टपशोभितम् ।  
तत्रतत्र स्थितैः क्रीडाशैलैश्चारुभिरुज्ज्वलम् ॥ ३१॥  
  
पुण्यपक्षिगणानां च पूरिताशामुखं रवैः ।  
पद्मकल्हारकुमुदनीलोत्पलसुगन्धिभिः ॥ ३२॥  
  
राजहंसादिशकुनैः कूजद्भिश्च विराजितैः ।  
सरोवापीतटाकाद्यैरावृतं परमाद्भुतैः ॥ ३३॥  
  
अतिप्रमाणमाश्चर्यावहमप्राकृतं शुभम् ।  
उद्यानशतसाहस्रमुद्यत्पल्लवकोरकम् ॥ ३४॥  
  
पश्यन् शृङ्गविहीनं तद्गोपुरं प्राप्नुयां परम् ।  
ततः श्रीवेंकटेशस्य मन्दिरं लोकवन्दितम् ॥ ३५॥  
  
दिव्यं सुवर्णप्राकारगोपुरैरुज्ज्वलं महत् ।  
ततश्चोद्यत्सहस्रांशुशतकोटिसमप्रभम् ॥ ३६॥  
  
मङ्गलं सर्वजगतां मण्डनं शेषभूभृतः ।  
भूमावनुपमं दिव्यं लोकानुग्रहकाम्यया ॥ ३७॥  
  
स्वयंव्यक्तं विमानं तदानन्दनिलयाह्वयम् ।  
दिव्यं च नगरं पश्यन् श्रीवैकुण्ठमिवापरम् ॥ ३८॥  
  
धन्योऽस्म्यनुगृहीतोऽस्मि कृतार्थोऽस्मीति च ब्रुवन् ।  
परमानन्दभरितः प्रणमेयं प्रसन्नधीः ॥ ३९॥  
  
ततस्सन्निधिवीथ्यग्रभूषणं पवनात्मजम् ।  
नमस्कृत्य ततः पश्यन् सहस्रस्तम्भमण्टपम् ॥ ४०॥  
  
प्रविशेयं प्रसन्नात्मा वैकुण्ठद्वारमद्भुतम् ।  
ततः काञ्चनदीप्त्या च रत्नकान्त्या च रूपितम् ॥ ४१॥  
  
भूषितं दिव्यमाल्यैश्च मुक्तादामभिरेव च ।  
चन्दनागरुधूपैश्च सर्वतस्सुरभीकृतम् ॥ ४२॥  
  
आज्ञामुद्राधरर्भीमैरस्थानभयशङ्किभिः ।  
चण्डप्रचण्डप्रमुखैर्द्वारपालैः सुरक्षितम् ॥ ४३॥  
  
भेरीमृदङ्गपणवतूर्यशङ्खादिभिश्शुभैः ।  
अष्टादशविधैर्वाद्यैराघोषितनभस्स्थलम् ॥ ४४॥  
  
ब्रह्मरुद्रादिदेवानां महर्षीणां महात्मनाम् ।  
योगिनां सनकादीनां दिव्यस्थाननिवासिनाम् ॥ ४५॥  
  
दिव्याप्सरोगणानां च नृत्तं गीतं च कुर्वताम् ।  
चातुर्वर्ण्यप्रसूतानां सदा भक्तिमतां हरौ ॥ ४६॥  
  
आबालवृद्धमाबद्धमस्तकाञ्जलिशोभिनाम् ।  
नानादेशागतानां च नराणां भाग्यशालिनाम् ॥ ४७॥  
  
सपुत्रमित्रदाराणां बृन्दैः सान्द्रं सुशोभनम् ।  
विच्छिन्नाग्रनिवेशं तत्परीतं द्वारमास्थितः ॥ ४८॥  
  
प्रणम्य भक्त्या साष्टाङ्गं प्रहर्षं प्राप्नुयां परम् ।  
तत्र श्रीवेंकटाधीशं ततस्तत्र कृताञ्जलिः ॥ ४९॥  
  
राजवीथीषु रम्यासु प्रदक्षिणपरो भवन् ।  
नित्यमुक्तसमानानां तदीयानां महात्मनाम् ॥ ५०॥  
  
भवनानि विचित्राणि पश्यन् हृष्टः पुनःपुनः ।  
स्वामिपुष्करिणीतीरं श्रयेयं श्रमनाशनम् ॥ ५१॥  
  
ततस्त्वाचम्य तत्तीर्थे कृतमाध्याह्निकक्रियः ।  
वराहरूपिणं देवं वामाङ्कस्थवसुन्धरम् ॥ ५२॥  
  
प्रणम्य प्राञ्जलिः कुर्यां प्रदक्षिणमहं ततः ।  
तीर्थं प्रदक्षिणं कुर्वन् श्रीशैलस्तुतिरूपिणीः ॥ ५३॥  
  
कुलशेखरसूक्तीरप्युञ्चार्यानम्य वै रथम् ।  
पुनः परीतं विच्छिन्नाभिनिवेशमुपेत्य च ॥ ५४॥  
  
नत्वा श्रीमन्महद्द्वारं प्रविश्यान्तः प्रसन्नधीः ।  
आस्थानचिञ्चामचलच्छायां शेषांशकां ततः ॥ ५५॥  
  
आनम्य मण्टपांश्चैव पश्येयं विपुलोन्नतान् ।  
बलिपीठं महादिव्यं ब्रह्मरुद्रादिसेवितम् ॥ ५६॥  
  
ध्वजस्तम्भेन सहितं प्रणम्य प्राञ्जलिर्मुदा ।  
भावयेयं वृषाद्रीशं प्रणतार्तिहरं प्रभुम् ॥ ५७॥  
  
तत्र प्रदक्षिणपरान्नमस्कारपरान् मुहुः ।  
वेदपारायणपरान् वेदान्तव्याक्रियापरान् ॥ ५८॥  
  
इतिहासपुराणादीन् पठतः शृण्वतोऽपि च ।  
स्तोत्रपाठे च निरतान् ब्रह्मविद्यासु निष्ठितान् ॥ ५९॥  
  
सङ्कीर्तनपरान् शौरेः गुणश्रवणतत्परान् ।  
ध्याननिष्ठान् योगनिष्ठाञ्जपशीलांस्तथा यतीन् ॥ ६०॥  
  
आबद्धाञ्जलिपद्मां ?श्चाप्या? नन्दाश्रुभिराप्लुतान् ।  
पुलकाञ्चितगात्रांश्च पूतभावान्महात्मनः ॥ ६१॥  
  
सन्तानधनराज्यश्रीसंपदादिवरार्थिनः ।  
लब्ध्वा वरं ततस्तूर्णमिष्टालापपरानपि ॥ ६२॥  
  
सर्वान्महाभागवतान् संपश्येयं पुनःपुनः ।  
ततो वेङ्कटनायक्याः स्थानं दृष्ट्वा ततःपरम् ॥ ६३॥  
  
आनम्य चम्पकतरुं तन्नामाङ्कितवीथिकाम् ।  
प्रदक्षिणपरस्सर्वं पश्येयं च कृताञ्जलिः ॥ ६४॥  
  
शालिमुद्गतिलादीनां शालास्तत्र सहस्रशः ।  
सर्वसंपत्समृद्धाश्च पाकशाला मनोरमाः ॥ ६५॥  
  
स्वामिपुष्करिणीतीर्थं दृष्ट्वाऽऽचम्य ततःपरम् ।  
यामुनेयाभिधं दिव्यं माल्यागारं मनोहरम् ॥ ६६॥  
  
गोपीनां रमणं तत्र वेणुनादविनोदिनम् ।  
सुवर्णमण्टपं चैव नारायणगिरिं तथा ॥ ६७॥  
  
बलिपीठं पुनर्गत्वा प्रत्यग्द्वारं च चाम्पकम् ।  
बद्धाञ्जलिस्ततः पश्यन्प्रासादान्परमाद्भुतान् ॥ ६८॥  
  
पायसान्नैर्गुडान्नैश्च शुद्धैरोदनराशिभिः ।  
दधिक्षीराज्यसंपन्नैर्मृष्टान्नैर्विविधोदनैः ॥ ६९॥  
  
अपूपैः स्वादुभिर्हृद्यैः शालिपिष्टोपपादितैः ।  
सुगन्धैर्गोघृतैः पक्वैः प्रभूतगुडसंमितैः ॥ ७०॥  
  
पृथुकैर्गुडसंमिश्रैस्सजीरकमरीचकैः ।  
कन्दमूलफलैश्चैव व्यञ्जनैर्विविधैरपि ॥ ७१॥  
  
संपूर्णं पाकशालां च संप्रविश्याथ सन्नतः ।  
श्रियं तत्र स्थितां देवीं श्रीनिवासमनःप्रियाम् ॥ ७२॥  
  
प्रणमेयं तदाज्ञप्तो भजेयं यागशालिकाम् ।  
दिव्यं ततो रत्नमयं श्रीमहामणिअमण्टपम् ॥ ७३॥  
  
तत्र शय्यागृहं रम्यं तत्रस्थं देवमच्युतम् ।  
श्रिया देव्या धरण्या च सेवितं पार्श्वयोस्सदा ॥ ७४॥  
  
उत्सवार्हमुदाराङ्गमुज्ज्वलायुधभूषणम् ।  
प्रणिपत्य प्रसन्नात्मा परमानन्दमाप्नुयाम् ॥ ७५॥  
  
ततः परीत्य तं धन्यो वस्त्रागारं महर्द्धिमत् ।  
वाहनानि महार्हाणि विमानं चानतस्ततः ॥ ७६॥  
  
छत्रचामरकोशं च श्रयेयं सैन्यनायकम् ।  
ततो रामानुजाचार्यं प्रपन्नकुलशेखरम् ॥ ७७॥  
  
अप्राकृतं विमानं च आनन्दनिलयाह्वयम् ।  
प्रणम्य तदनुज्ञातः प्रणमन्नृहरिं ततः ॥ ७८॥  
  
प्रदक्षिणपरो भूत्वा पक्षिराजं त्रयीमयम् ।  
परमानन्दजनकं पश्येयं पुष्पमण्टपम् ॥ ७९॥  
  
प्रविश्य पक्षिराजं च भजेयं द्वारपालकौ ।  
ततस्तत्र विचित्राणि रत्नानि विविधानि च ॥ ८०॥  
  
वाहनानि महार्हाणि भूषणानि सहस्रशः ।  
दिव्याम्बराण्यनेकानि क्षौमपीताम्बराणि च ॥ ८१॥  
  
सुवर्णरौप्यखण्डानि धनानि विविधानि च ।  
गजांश्च पशुसङ्घांश्च छत्रव्यजनचामरैः ॥ ८२॥  
  
समस्तदेशजातानि वस्तून्यन्यान्यनेकशः ।  
श्रीवेंकटेशप्रीत्यर्थं सर्वदेशनिवासिभिः ॥ ८३॥  
  
सर्वान् समर्पितान् पश्यन्नुपहारांश्च सन्निधौ ।  
आत्मस्वरूपानुगुणमपि श्रीशमनःप्रियम् ॥ ८४॥  
  
द्रव्यं व्यक्तिञ्चिद्तुलमुपहारं समर्प्य च ।  
प्रणमन् परया भक्त्या भजेयं कृतकृत्यताम् ॥ ८५॥  
  
ततो रामानुजाचार्यं पुरस्कृत्य यतीश्वरम् ।  
श्रीवेंकटाचलाधीशं श्रीनिधिं करुणनिअधिम् ॥ ८६॥  
  
अस्मद्भाग्यपरीपाकमखिलाभीष्टदायिनम् ।  
नाथं समस्तजगतां नाथं नः कुलदैवतम् ॥ ८७॥  
  
मातरं पितरं बन्धुं भ्रातरं सुहृदं गुरुम् ।  
अस्मत्कुलधनं भोग्यमाचार्यकुलदर्शितम् ॥ ८८॥  
  
शेषाचलशिरोरत्नं श्रीनिवासं परात्परम् ।  
महनीयं परं ब्रह्म वन्दिषीय पुनःपुनः ॥ ८९॥  
  
पश्यन् रमन् समुत्तिष्ठंस्तुवन्नृत्यन् पुनःपुनः ।  
पुलकाञ्चितगात्रश्च भवेयं प्राञ्जलिस्ततः ॥ ९०॥  
  
द्वारपालाभ्यनुज्ञातः कृपया चावलोकितः ।  
कथञ्चित्प्रविशन् भीतो महामण्टपमन्तरा ॥ ९१॥  
  
पश्यन् हरिं प्रसन्नात्मा प्राप्नुयामर्धमण्टपम् ।  
तस्मिन्धनुर्धरं रामं सौमित्रिमपि जानकीम् ॥ ९२॥  
  
हनूमन्तं च सुग्रीवमङ्गदं दौत्यलक्षणम् ।  
विष्वक्सेनं विहङ्गेशमनन्तं चानतस्ततः ॥ ९३॥  
  
उपसृत्य च सोपानं कुलशेखरनाम ?य? कम् ।  
भयभक्तिसमाक्रान्तः पार्श्वं दक्षिणमास्थितः ॥ ९४॥  
  
निभ्रुतः प्रणतः प्रह्वो भवेयं प्राञ्जलिस्ततः ।  
शुभाः श्रीभट्टनाथस्य सूक्तीर्मङ्गलरूपिणीः ॥ ९५॥  
  
शठारिकलिजिस्सूक्तीश्शरणागतिवाचिकाः ।  
श्रीवेंकटेशविषयाः श्रीनिवासमनःप्रियाः ॥ ९६॥  
  
तदीयप्रवरैः सार्धं गद्यं चाप्यनुसन्दधत् ।  
श्रीभूमिनीलादेवीनां दिव्यहस्तोपलालितौ ॥ ९७॥  
  
शरण्यौ चाशरण्यानां शङ्खचक्रादिचिह्नितौ ।  
विलासविक्रमक्रान्तत्रैलोक्यौ लोकपावनौ ॥ ९८॥  
  
वन्दारुजनमन्दारौ मञ्जीरद्युतिरञ्जितौ ।  
हंसकालङ्कृतौ दिव्यौ किङ्किणीकविभूषितौ ॥ ९९॥  
  
पारिजातादिकुसुमैः सूरिभिश्चार्चितौ सदा ।  
श्रीमच्छठारिकलिजिच्छ्रीरामानुजयोगिभिः ॥ १००॥  
  
प्राप्यप्रापकभावेन प्रपन्नौ परभक्तितः ।  
सेवेय श्रीनिवासस्य चरणौ जलजोपमौ ॥ १०१॥  
  
सौवर्णकाहलाकारे जङ्घे सर्वमनोहरे ।  
समानसंनिवेशं च चारुजानुयुगं तथा ॥ १०२॥  
  
कदलीकाण्डकान्तोरुयुगलं चातिसुन्दरम् ।  
दिव्यपीताम्बराश्लिष्टं दीप्रकाञ्चीगुणोज्ज्वलम् ॥ १०३॥  
  
कटीतटं च रुचिरं कान्तखङ्गविराजितम् ।  
वन्दारुभववाराशिकटीदघ्नत्वसूचकम् ॥ १०४॥  
  
करं वामं कटिन्यस्तं कनत्कङ्कणभूषणम् ।  
वैकुण्ठमेतद्धामेति व्यञ्जकं दक्षिणं करम् ॥ १०५॥  
  
लावण्यनिम्नगावर्तनाभिं चापि तनूदरम् ।  
इन्दिरामन्दिरं वक्षश्चन्द्रचन्दनचर्चितम् ॥ १०६॥  
  
विहरन्तीं श्रियं तत्र वेंकटाचलनायकाम् ।  
ग्रीवां च कम्बुवत्कान्तां ग्रैवेयकविभूषिताम् ॥ १०७॥  
  
समस्तशोकशमनं चन्द्रकान्तं तदाननम् ।  
शुचिस्मितं सुन्दरोष्टं शोभनाधरपल्लवम् ॥ १०८॥  
  
सुकपोलौ सुनासां च सुन्दरभ्रूलतायुगम् ।  
दयाकञ्चुकितापाङ्गैर्दृष्टादृष्टफलप्रदे ॥ १०९॥  
  
दिव्याम्बुजदलाकारे दीर्घे दिव्ये च लोचने ।  
तथा करयुगा दञ्चच्छङ्खचक्रे सदोज्ज्वले ॥ ११०॥ करयुगो  
उन्नतांसयुगालम्बिलसन्मकरकुण्डले ।  
उदग्रकर्णचापौ चाप्युल्लसत्कर्णपूरके ॥ १११॥  
  
रम्ये ललाटे विलसदूर्ध्वपुण्ड्रं ललाटिकाम् ।  
लसद्रत्नकिरीटं च जगन्नाथत्वसूचकम् ॥ ११२॥  
  
एवं सर्वाङ्गसौन्दर्यमियतारहितं प्रभुम् ।  
आपादमौलिलावण्यमखिलाभरणादिकम् ॥ ११३॥  
  
समस्तार्तिहरं सद्यस्सौख्यदं च पृथक् पृथक् ।  
अनुभूयानुभूयाहमाप्नुयां प्रीतिमुत्तमाम् ॥ ११४॥  
  
सर्वाङ्गसुन्दरं पुंसां दृष्टिचित्तापहारिणम् ।  
महनीयोपवीतेन वैजयन्त्यादिभूषितम् ॥ ११५॥  
  
हारकेयूरकटकैरन्यैराभरणोत्तमैः ।  
माल्यैश्चन्दनपुन्नागमालतीकुसुमाञ्चितैः ॥ ११६॥ चम्पक  
अन्यैः कमलकल्हारैरसंख्येयैरलङ्कृतम् ।  
सौशील्याश्रितवात्सल्यसौलभ्यादिगुणार्णवम् ॥ ११७॥  
  
वेदान्तवेद्यविभवं विधिरुद्रादिसेवितम् ।  
चिन्तामणिमशेषाणां शेषाचलशिरोमणिम् ॥ ११८॥  
  
श्रीभूनीलाकुचमणिं देवदेवशिखामणिम् ।  
वैकुण्ठनाथं मन्नाथं वासुदेवमिवापरम् ॥ ११९॥  
  
वेङ्कटाचलशृङ्गाग्रंविहाररसिकं हरिम् ।  
पश्यन् पश्यन्प्रसन्नात्मा भवेयं नित्यकिङ्करः ॥ १२०॥  
  
इत्थं श्रीवेङ्कटेशस्य सेवाक्रमपरां शुभाम् ।  
गार्ग्यश्रीशठजिद्दाससूक्तिं श्रुतिसुखावहाम् ॥ १२१॥  
  
प्राप्यां च प्रार्थनारूपामनुसन्दधतोऽन्वहम् ।  
लभन्ते श्रीनिवासस्य नित्यसेवामनुत्तमाम् ॥ १२२॥  
  
॥ श्रीघनगुरवेनमः ॥  
  
॥ इति वेंकटेशसेवाक्रमः ॥  
  
  
Encoded and proofread by Malleswara Rao Yellapragada  
malleswararaoy at yahoo.com  
From a telugu book veNkaTeshakAvyakalApa  
  
