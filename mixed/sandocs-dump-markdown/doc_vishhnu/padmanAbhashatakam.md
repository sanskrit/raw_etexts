+++
"Text title" = "padmanAbhashatakam"
"File name" = "padmanAbhashatakam.itx"
itxtitle = "padmanAbhashatakam"
engtitle = "padmanAbhashatakam"
Category = "shataka, vishhnu, vishnu"
Location = "doc_vishhnu"
Sublocation = "vishhnu"
Author = "mahArAjA svAti tirunAL"
Language = "Sanskrit"
Subject = "philosophy/hinduism/religion"
"Transliterated by" = "P. P. Narayanaswami swami at mun.ca"
"Proofread by" = "P. P. Narayanaswami swami at mun.ca, PSA Easwaran"
"Latest update" = "May 16, 2015"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "पद्मनाभशतकम्"

+++
  
 श्रीपद्मनाभशतकम्   
महाराजा स्वाति तिरुनाळ् विरचितम्  
 ॥ श्री गणेशाय नमः ॥  
 ॥ प्रथमं दशकम् ॥  
या ते पादसरोजधूलिरनिशं ब्रह्मादिभिर्निस्पृहैः  
भक्त्या सन्नतकन्धरैः सकुतुकं सन्धार्यमाणा हरे ।  
या विश्वं प्रपुनाति जालमचिरात् संशोषयत्यंहसां  
सा मां हीनगुणं पुनातु नितरां श्रीपद्मनाभान्वहम् ॥ १॥  
सत्त्वैकप्रवणाशया मुनिवरा वेदैः स्तुवन्तः परैः  
त्वन्माहात्म्यपयोनिधेरिहपरं नाद्यापि पारङ्गताः ।  
एवं सत्यहमल्पबुद्धिरवशः स्तोतुं कथं शक्नुयां  
त्वत्कारुण्यमृते हरे! तरति कः पोतं विना सागरम् ॥ २॥  
तस्माच्छिन्धि मदीयमोहमखिलं संसारबन्धावहं  
भक्तिं त्वत्पदयोर्दिश स्थिरतरां सर्वापदुन्मीलिनीम् ।  
वाणीं त्वत्पदवर्णने पटुतमां विद्वज्जनाह्लादिनीं  
देहि त्वत्पदसेवकाय ननु मे कारुण्यवारांनिधे ॥ ३॥  
येनेदं भुवनं ततं स्वबलतो यस्याज्ञयोदेत्यहर्-  
नाथो वात्यनिलो दहत्यपि शिखिः सर्वेऽपि यन्निर्मिताः ।  
यश्चेदं सकलं जगत्स्वजठरे धत्ते च कल्पावधौ  
तत्तादृग्विभवे त्वयि प्रमुदिते किं वा दुरापं नृणाम् ॥ ४॥  
भक्तानामखिलेप्सितार्थघटने बद्धोद्यमस्त्वं हरे!  
नित्यं खल्विति बोद्ध्यमस्ति बहुशो देव!  प्रमाणं मम ।  
नो चेद्व्यासवचस्तवैव वचनं वेदोपगीतं वचो  
हा रथ्याजनवादवद्बत भवेन्मिथ्या रमावल्लभ! ॥ ५॥  
इन्द्रद्युम्ननृपः करीन्द्रजननं प्राप्तोऽथ शापेन वै  
नक्राक्रान्तपदो विमोचनपटुर्नाभूत्सहस्रं समाः ।  
भूयस्त्वामयमर्चयन् सरसिजैः शुण्डोद्धृतैः सादरं  
सारूप्यं समवाप देव भवतो नक्रोऽपि गन्धर्वताम् ॥ ६॥  
पापः कश्चिदजामिलाख्यधरणीदेवोऽवसत्सन्ततं  
स्वैरिण्या सह काममोहितमतिस्त्वां विस्मरन् मुक्तिदम् ।  
अन्ते चाह्वयदीश! भीतहृदयो नारायणेत्यात्मजं  
नीतः सोऽपि भवद्भटैस्तवपदं संरुध्य याम्यान् भटान् ॥ ७॥  
पाञ्चालीं नृपसन्निधौ खलमतिर्दुश्शासनः पुष्पिणीं  
आकर्षश्चिकुरेण दीनवदनां वासः समाक्षिप्तवान् ।  
यावत्सा भुवनैकबन्धुमवशा सस्मार लज्जाकुला  
क्रोशन्ती व्यतनोः पटौघममलं तस्यास्त्वनन्तं हरे ! ॥ ८॥  
यामार्धेन तु पिङ्गला तव पदं प्राप्ता हि वाराङ्गना  
बालः पञ्चवयोयुतो ध्रुवपदं चौत्तानपादिर्गतः ।  
यातश्चापि मृकण्डुमौनितनयः शौरे! चिरं जीवितं  
नाहं वक्तुमिह क्षमस्तव कृपालभ्यं शुभं प्राणिनाम् ॥ ९॥  
एवं भक्तजनौघकल्पकतरुं तं त्वां भजन्तः क्षणं  
पापिष्ठा अपि मुक्तिमार्गममलं के के न याता विभो! ।  
स त्वं मामपि तावकीनचरणे भक्तं विधायानतं  
स्यानन्दूरपुरेश! पालय मुदा तापान्ममापाकुरु ॥ १०॥  
  
  
  
 ॥ द्वितीयं दशकम् ॥  
पिबन्ति ये त्वच्चरितामृतौघं  
स्मरन्ति रूपं तव विश्वरम्यम् ।  
हरन्ति कालं च सह त्वदीयैः  
मन्येऽत्र तान् माधव धन्यधन्यान् ॥ १॥  
सदा प्रसक्तां विषयेष्वशान्तां  
मतिं मदीयां जगदेकबन्धो! ।  
तवैव कारुण्यवशादिदानीं  
सन्मार्गगां प्रेरय वासुदेव! ॥ २॥  
दृशौ भवन्मूर्तिविलोकलोले  
श्रुती च ते चारुकथाप्रसक्ते ।  
करौ च ते पूजनबद्धतृष्णौ  
विधेहि नित्यं मम पङ्कजाक्ष ! ॥ ३॥  
नृणां भवत्पादनिषेवणं तु  
महौषधं संसृतिरोगहारी ।  
तदेव मे पङ्कजनाभ भूयात्  
त्वन्मायया मोहितमानसस्य ॥ ४॥  
यदीह भक्तिस्तवपादपद्मे  
स्थिरा जनानामखिलार्तिहन्त्री ।  
तदा भवेन्मुक्तिरहो करस्था  
धर्मार्थकामाः किमु वर्णनीयाः ॥ ५॥  
वेदोदिताभिर्व्रतसत्क्रियाभिर्-  
नश्यत्यघौघो न हि वासना तु ।  
त्वत्पादसेवा हरति द्वयं यत्  
तस्मात्स्थिरा सैव ममाशु भूयात् ॥ ६॥  
त्वदीयनामस्मृतिरप्यकस्माद्  
धुनोति पापौघमसंशयं तत् ।  
यद्वद्गदानौषधमाशु हन्ति  
यथा कृशानुर्भुवि दारुकूटम् ॥ ७॥  
यद्यत्स्मरन् प्रोज्झति देहमेतत्  
प्रयाणकाले विवशोऽत्र देही ।  
तत्तत्किलाप्नोति यदन्यभावे  
तस्मात्तवैव स्मृतिरस्तु नित्यम् ॥ ८॥  
अनेकधर्मान् प्रचरन्मनुष्यः  
नाके नु भुङ्क्ते सुखमव्यलीकम् ।  
तस्यावधौ सम्पततीहभूमौ  
त्वत्सेवको जातु न विच्युतः स्यात् ॥ ९॥  
तस्मात्समस्तार्तिहरं जनानां  
स्वपादभाजां श्रुतिसारमृग्यम् ।  
तवाद्य रूपं परिपूर्णसत्वं  
रमामनोहारि विभातु चित्ते ॥ १०॥  
  
  
  
 ॥ तृतीयं दशकम् ॥  
दिनमनुपदयुग्मं भावयेयं मुरारे  
कुलिशशफरमुख्यैश्चिह्निते चारु चिह्नैः ।  
नखमणिविधुदीप्त्या ध्वस्तयोगीन्द्रचेतो -  
गततिमिरसमूहं पाटलाम्भोजशोभम् ॥ १॥  
यदुदितजलधारा पावनी जह्नुकन्या  
पुरभिदपि महात्मा यां बिभर्ति स्वमूर्ध्ना ।  
भुजगशयन! तत्ते मञ्जुमञ्जीरयुक्तं  
मुहुरपि हृदि सेवे पादपद्मं मनोज्ञम् ॥ २॥  
मुरहर! तव जङ्घे जानुयुग्मं च सेवे  
दुरितहर तथोरू मांसळौ चारुशोभौ ।  
कनकरुचिरचेलेनावृतौ देव! नित्यं  
भुवनहृदयमोहं सम्यगाशङ्क्य नूनम् ॥ ३॥  
मणिगणयुतकाञ्चीदाम सत्किङ्किणीभिः  
मुखरतमममेयं भावये मध्यदेशम् ।  
निखिलभुवनवासस्थानमप्यद्य कुक्षिं  
मुहुरजित! निषेवे सादरं पद्मनाभ! ॥ ४॥  
भवहरण! तथा श्रीवत्सयुक्तं च वक्षो-  
विलसदरुणभासं कौस्तुभेनाङ्ग कण्ठम् ।  
मणिवलययुतं ते बाहुयुग्मं च सेवे  
दनुजकुलविनाशायोद्यतं सन्ततं यत् ॥ ५॥  
वरद जलधिपुत्र्या साधु पीतामृतं ते  
त्वधरमिह भजेऽहं चारुबिम्बारुणाभम् ।  
विमलदशनपङ्क्तिं कुन्दसद्कुड्मलाभां  
मकरनिभविराजत्कुण्डलोल्लासि गण्डम् ॥ ६॥  
तिलकुसुमसमानां नासिकां चाद्य सेवे  
गरुडगमन! चिल्यौ दर्पकेष्वासतुल्यौ ।  
मृगमदकृतपुण्ड्रं तावकं फालदेशं  
कुटिलमळकजालं नाथ नित्यं निषेवे ॥ ७॥  
सजलजलदनीलं भावये केशजालं  
मणिमकुटमुदञ्चत्कोटिसूर्यप्रकाशम् ।  
पुनरनघ! मतिं मे देव! सङ्कोच्य युञ्जे  
तव वदनसरोजे मन्दहासे मनोज्ञे ॥ ८॥  
गिरिधर तव रूपं त्वीदृशं विश्वरम्यं  
मम विहरतु नित्यं मानसाम्भोजमध्ये ।  
मनसिजशतकान्तं मञ्जुमाधुर्यसारं  
सततमपि विचिन्त्यं योगिभिः त्यक्तमोहैः ॥ ९॥  
अथ भुवनपतेऽहं सर्गवृद्धिक्रमं वै  
किमपि किमपि वक्तुं प्रारभे दीनबन्धो ।  
परपुरुष! तदर्थं त्वत्कृपा सम्पतेन्म-  
य्यकृतसुकृतजालैर्दुर्लभा पङ्कजाक्ष ! ॥ १०॥  
  
  
  
 ॥ चतुर्थं दशकम् ॥  
तावकनाभिसरोजात्  
जातो धाता समस्तवेदमयः ।  
शंसति सकलो लोको  
यं किल हिरण्यगर्भ इति ॥ १॥  
तदनु स विस्मितचेताः  
चतसृषु दिक्षु साधु सम्पश्यन् ।  
समगादच्युत तूर्णं  
चतुराननतामिहाष्टनयनयुताम् ॥ २॥  
दृष्ट्वा कमलं सोऽयं  
तन्मूलां तव तनुं त्वसम्पश्यन् ।  
कोऽहं निश्शरणोऽजं  
कस्मादजनीति देव! चिन्तितवान् ॥ ३॥  
ज्ञातुं तत्वं सोऽयं  
सरसिजनाळाध्वना त्वधो गत्वा ।  
योगबलेन मनोज्ञां  
तव तनुमखिलेश! नाप्यपश्यदहो ॥ ४॥  
तावद्दुखितहृदयः  
पुनरपि च निवृत्य पूर्ववज्जलजे ।  
तावक करुणामिच्छन्  
चक्रे समाधिमयि! भगवन् ॥ ५॥  
वत्सरशतकस्यान्ते  
दृढतरतपसा परिविधूतहृदयमलः ।  
स विधिरपश्यत्स्वान्ते  
सूक्ष्मतया तव तनुं तु सुभगतमाम् ॥ ६॥  
पुनरिह तेन नुतस्त्वं  
शक्तिमदास्तस्य भुवननिर्माणे ।  
पूर्वं त्वसृजत्सोऽयं  
स्थावरजङ्गममयं तु सकलजगत् ॥ ७॥  
सनकमुखान् मुनिवर्यान्  
मनसाह्यसृजत्तवाङ्घ्रिरतहृदयान् ।  
सृष्टौ तु ते नियुक्ताः  
जगृहुर्वाणीं न वैधसीं भूमन्! ॥ ८॥  
अङ्गादभवंस्तूर्णं  
नारदमुख्या मुनीश्वरास्तस्य ।  
मनुशतरूपात्मासौ  
मानुषसृष्टिं चकार कमलभवः ॥ ९॥  
सर्गस्थितिलयमूलं  
सुरमुनिजालैरमेयमहिमानम् ।  
तं त्वामेव प्रणमन्  
मुदमतुलां पद्मनाभ! कलयामि ॥ १०॥  
  
  
  
॥ पञ्चमं दशकम् ॥  
भुवो भारं हर्तुं नियतमवतारांस्तु भवतो  
नियुङ्क्ते वक्तुं मामपि जडधियं भक्तिरधुना ।  
तदर्थं कृत्वा मामनुपमपटुं पालय हरे  
भवत्पादाम्भोजप्रवणहृदयं देव सदयम् ॥ १॥  
हयग्रीवाख्येन त्रिदशरिपुणा वेदनिवहे  
हृते निद्राणस्याम्बुरुहजनुषो हन्त वदनात् ।  
निहन्तुं दुष्टं तं विनिहितमतिस्त्वं पुरुदया-  
पयोधिस्तूर्णं वै दधित बत मात्स्यं किल वपुः ॥ २॥  
नदीतोये सन्तर्पयति किल सत्यव्रतनृपे  
भवान् दृष्टो हस्ते परमतनुवैसारिणवपुः ।  
ततो निन्ये कूपं पुनरपि तटाकं च तटिनीं  
महाब्धिं तेनाहो सपदि ववृधे तावक वपुः ॥ ३॥  
ततस्तं भूपालं प्रलयसमयालोकनपरं  
मुनीन्द्रान् सप्तापि क्षितितरणिमारोप्य च भवान् ।  
समाकर्षन् बद्धां निज विपुलशृङ्गे पुनरिमां  
मुदा तेभ्यः सन्दर्शितभुवनभागः समचरत् ॥ ४॥  
पुनस्संहृत्य त्वं निजपरुषशृङ्गेण दितिजं  
क्षणाद्वेदान् प्रादा मुदितमनसे देव विधये ।  
तथाभूताऽमेयप्रणतजनसौभ्याग्यद! हरे!  
मुदा पाहि त्वं मां सरसिरुहनाभाऽखिलगुरो! ॥ ५॥  
वहंस्त्वं मन्थानं कमठवपुषा मन्दरगिरिं  
दधानः पाणिभ्यां स्वयमपि वरत्रां फणिपतिम् ।  
सुरेभ्यः सम्प्रदास्त्वमृतमिह मथ्नन् किल जवात्  
हरे दुग्धाम्भोधेः सपदि कमलाऽजायत ततः ॥ ६॥  
ततो निक्षिप्ता वै सपदि वरणस्रक् खलु तया  
भवत्कण्ठे मात्रा निखिलभुवनानां सकुतुकम् ।  
पपौ त्वत्प्रीत्यर्थं सपदि बत हालाहलविषं  
गिरीशः प्रादास्त्वं सुरतरुगजादीनि हरये ॥ ७॥  
पुरा ते द्वास्थौ द्वौ सनकमुखशापेन तु गतौ  
हरे! सर्वैर्निन्द्यं खलु दनुजजन्मातिकठिनम् ।  
तयोर्भ्राता दुष्टो मुरहर कनीयान् वरबलात्  
हिरण्याक्षो नाम क्षितिमिह जले मज्जयदसौ ॥ ८॥  
महीं मग्नां दृष्ट्वा तदनु मनुना सेवितपदात्  
विधेर्नासारन्ध्रात्समभवदहो सूकरशिशुः ।  
ततो दैत्यं हत्वा परममहितः पीवरतनुः  
भवान् निन्ये भूमिं सकलविनुत प्राक्तनदशाम् ॥ ९॥  
वधेन स्वभ्रातुः परमकुपितो दानववरो  
हिरण्यप्रारम्भः कशिपुरिह मोहाकुलमतिः ।  
विजेतुं त्वां सोऽयं निखिलजगदाधारवपुषं  
प्रतिज्ञां चाकार्षीद्दनुसुतसभामध्यनिलयः ॥ १०॥  
  
  
  
 ॥ षष्ठं दशकम् ॥  
पुत्रोऽस्य वै समजनीह तवाङ्घ्रिभक्तः  
प्रह्लाद इत्यभिमतः खलु सज्जनानाम् ।  
तं तत्पिता परमदुष्टमतिर्न्यरौत्सीत्  
त्वत्सेविनं किमिह दुष्करमीश पापैः ॥ १॥  
भूयोऽपि सोऽथ जगदीश्वर! गर्भवासे  
श्रीनारदेन मुनिनोक्तभवत्प्रभावः ।  
शुश्राव नो जनकवाक्यमसौ तदानीं  
तत्प्रेरितैर्गुरुजनैरपि शिक्षितश्च ॥ २॥  
दृष्ट्वा पिताऽस्य निजपुत्रमतिं त्वकम्पां  
त्वत्पादपद्मयुगळादतिरुष्टचेताः ।  
शूलैश्च दिग्गजगणैरपि दन्तशूकैः  
एनं निहन्तुमिह यत्नशतं चकार ॥ ३॥  
सोऽयं दृढं तव कृपाकवचावृताङ्गः  
नो किञ्चिदाप किल देहरुजामनन्त ! ।  
``कस्ते बलं खल! वदे''त्यथ देव ! पृष्टो  
``लोकत्रयस्य तु बलं हरि''रित्यवादीत् ॥ ४॥  
स्तम्भे विघट्टयति कुत्र हरिस्तवेति  
रूपं ततः समभवत्तव घोरघोरम् ।  
नो वा मृगात्म न नरात्म च सिंहनाद-  
सन्त्रासिताखिलजगन्निकरान्तराळम् ॥ ५॥  
तूर्णं प्रगृह्य दनुजं प्रणिपात्य चोरौ  
वक्षो विदार्य नखरैः रुधिरं निपीय ।  
पादाम्बुजैकनिरतस्य तु बालकस्य  
कायाधवस्य शिरसि स्वकरं न्यधास्त्वम् ॥ ६॥  
एवं स्वभक्तजनकामितदानलोल !  
निर्लेप! निर्गुण! निरीह! समस्तमूल ! ।  
मां पाहि तावक पदाब्जनिविष्टचित्तं  
श्रीपद्मनाभ! परपूरष! ते नमस्ते ॥ ७॥  
दृष्टो भवानदितिजो वटुरूपधारी  
दैत्याधिपेन बलिना निज यज्ञगेहे ।  
पृष्टश्च तेन ``किमु वाञ्छसि बालके''ति  
पादत्रयी प्रमितभूमितलं ययाचे ॥ ८॥  
युग्मेन देव! चरणस्य तु सर्वलोके  
पूर्णे तृतीयचरणं त्ववशः प्रदातुम् ।  
बद्धश्च देहि मम मूर्ध्नि तृतीयपादं  
इत्यब्रवीद्गतमदोऽनुगृहीत एषः ॥ ९॥  
जातोऽसि देव! जमदग्निसुतो महात्मा  
त्वं रेणुकाजठर ईश्वर! भार्गवाख्यः ।  
शम्भुप्रसाद! सुगृहीतवरास्त्रजालः  
कृत्ताखिलारिनिकरोरुकुठारपाणिः ॥ १०॥  
  
  
  
 ॥ सप्तमं दशकम् ॥  
याञ्चाभिस्त्वं खलु दिविषदां रावणोपद्रुतानां  
पुत्रीयेष्ट्या फलविलसितं मानवे देव! वंशे ।  
जातो रामो दशरथनृपाल्लक्ष्मणेनानुजेन  
भ्रात्रा युक्तो वरद! भरतेनाथ शत्रुघ्ननाम्ना ॥ १॥  
धृत्वा चापं सहजसहितः पालयन् कौशिकीयं  
यज्ञं मारीचमुखसुमहाराक्षसेभ्यः परं त्वम् ।  
कृत्वाऽहल्यां चरणरजसा गौतमस्येश! पत्नीं  
भित्वा शैवं धनुरथ तदा लब्धवांश्चापि सीताम् ॥ २॥  
मध्येमार्गागत भृगुपतिं देव! जित्वाऽतिरुष्टं  
भूयो गत्वा परम! नगरीं स्वामयोध्यां वसंस्त्वम् ।  
कैकेयीवाग्भ्रमितमनसो हन्त तातस्य वाचा  
त्यक्त्वा राज्यं विपिनमगमो दुःखिताशेषलोकः ॥ ३॥  
गत्वाऽरण्यं सह दयितया चाथ सौमित्रिणा त्वं  
गङ्गां तीर्त्वा सुसुखमवसच्चित्रकूटाख्यशैले ।  
तत्र श्रुत्वा भरतवचनात्तातमृत्युं विषण्णः  
तस्मै प्रादा वरद! धरणिं पादुकां चात्मनस्त्वम् ॥ ४॥  
भूयो हत्वा निशिचरवरान् द्राग्विराधादिकांस्त्वं  
कुम्भोद्भूतेन खलु मुनिना दत्तदिव्यास्त्रजालः ।  
भ्रातृच्छिन्नश्रवणविनदच्छूर्पणख्या वचोभिः  
त्वायातांस्तान् खरमुखमहाराक्षसान् प्रावधीश्च ॥ ५॥  
मारीचं तं कनकहरिणछद्मनायातमारात्  
जायावाक्यादलमनुगतः प्रावधीः सायकेन ।  
तावद्भूमन्! कपटयतिवेषोऽथ लङ्काधिनाथः  
सीतादेवीमहरत तदा दुःखितात्माऽभवस्त्वम् ॥ ६॥  
दृष्ट्वा लङ्केश्वरविनिहतं तातमित्रं जटायुं  
तस्याऽथ त्वं वरद कृतवान् प्रेतकार्यं विषण्णः ।  
दृष्टस्तत्राऽनुपम! भवता मारुतिर्भक्तवर्यः  
भूयस्तुष्टः सरसमकरोः साधु सुग्रीवसख्यम् ॥ ७॥  
छित्वा सालान् सरसमिषुणा सप्तसङ्ख्यान् क्षणेन  
व्याजेन त्वं बत निहतवान् बालिनं शक्रसूनुम् ।  
भूयोऽन्वेष्टुं जनकतनयां दिक्षु सम्प्रेष्य कीशान्  
सुग्रीवोक्तान् पवनजकरे दत्तवांश्चाङ्गुलीयम् ॥ ८॥  
दृष्ट्वा सीतां निशिचरगृहे तावकं देव! वृत्तं  
कृत्स्नं तूक्त्वाप्यविदित भवते मारुतिर्मौलिरत्नम् ।  
तुष्टस्तावत्किल जलनिधौ बाणवित्रासिते त्वं  
सेतुं बद्ध्वा निशिचरपुरं यातवान् पद्मनाभ! ॥ ९॥  
हत्वा युद्धे किल दशमुखं देव! सामात्यबन्धुं  
सीतां गृह्णन् परिहृतमलां पुष्पके राजमानः ।  
प्राप्यायोध्यां हरिवरनिषादेन्द्रयुक्तोऽभिषिक्तः  
त्राताशेषो रहितदयितश्चागमोऽन्ते स्वधिष्ण्यम् ॥ १०॥  
  
  
  
 ॥ अष्टमं दशकम् ॥  
देव! दुष्टजनौघभरेण  
व्याकुलाऽथ वसुधाम्बुजयोनिम् ।  
प्राप्य देवनिकरैः श्रितपादं  
स्वीयतापमिह सम्यगुवाच ॥ १॥  
पद्मभूरथ निशम्य च तापं  
चिन्तयन् सपदि देव! भवन्तम् ।  
युष्मदीय सकलाधिहरः श्री  
पद्मनाभ इति तानवदत्सः ॥ २॥  
भूय एत्य तव मन्दिरमेते  
हीनपुण्यनिकरैरनवाप्यम् ।  
तुष्टुवुः सविबुधो द्रुहिणस्त्वां  
तापमाश्वकथयद्वसुधायाः ॥ ३॥  
``संभवामि तरसा यदुवंशे  
यादवाः किल भवन्त्विह देवाः'' ।  
एवमीश! कथिते तव वाक्ये  
वेधसा किल सुरा मुदमापन् ॥ ४॥  
रोहिणीजठरतः किल जातः  
प्रेरणात्तव परं त्वहिराजः ।  
त्वं च विश्वगतकल्मषहारी  
देवकीजठरमाशु निविष्टः ॥ ५॥  
अर्धरात्रसमये तु भवन्तं  
देवकी प्रसुषुवेऽधिकधन्या ।  
शङ्खचक्रकमलोरुगदाभी -  
राजितातिरुचिबाहुचतुष्कम् ॥ ६॥  
तावदीश! सकलो बत लोको  
तुष्टिमाप तमृते किल कंसम् ।  
अष्टमः किल सुतोऽथ भगिन्या-  
स्तद्वधं कलयतीति च वाक्यात् ॥ ७॥  
बाष्पपूर्णनयनो वसुदवो  
नीतवान् व्रजपदेऽथ भवन्तम् ।  
तत्र नन्दसदने किल जाता -  
मम्बिकामनयदात्मनिकेतम् ॥ ८॥  
कंस एत्य किल सूतिगृहे ते  
कन्यकां तु शयितां स निशाम्य ।  
नूनमेवमजितस्य तु माया  
सेयमित्ययमतुष्टिमयासीत् ॥ ९॥  
तूर्णमेष निधने निरतांस्ते  
पूतनाशकटधेनुकमुख्यान् ।  
प्राहिणोदजित! मन्दमतिस्तान्  
दुष्करं किमिह विस्मृतपापैः ॥ १०॥  
  
  
  
 ॥ नवमं दशकम् ॥  
एवं घोषे विराजत्ययि! भवति जगन्नेत्रपीयूषमूर्तौ  
दुष्टा काचिन्निशाचर्यथ समधिगता चारुयोषित्स्वरूपा ।  
स्तन्यं दातुं कुचाग्रं तवमुखजलजे देव! चिक्षेप यावत्  
तावत्क्षीरं सजीवं कपटशिशुरहो पीतवांस्त्वं क्षणेन ॥ १॥  
भूयः शौरे! व्रजे वै शकटदनुसुत प्राप्तवान् संहृतोऽयं  
वातात्मा दानवश्च प्रवितत धरणीभारनाशेन कृत्तः ।  
दृष्ट्वैवं ते महत्वं दनुजहृतिचणं तादृशीं बाललीलां  
त्वन्मायामोहितत्वादयि! बत! पशुपा विस्मयं मोदमापन् ॥ २॥  
नन्दः पश्यन् कदाचिन्निजनिलयगतं यादवाचार्यवर्यं  
गर्गं ते कारयामास च विधिवदसौ नाम कृष्णेति तेन ।  
रामाख्यां सोदरे ते मुनिरथ कलयन् वैभवं च त्वदीयं  
नन्दादिभ्यः प्रशंसन् निजपदमिह सम्प्राप्तवान् भक्तवर्यः ॥ ३॥  
दृष्टं मात्रा समस्तं जगदिह वदने मृत्तिकाभक्षणं ते  
व्याकुर्वन्त्या शिशूनामथ वचनवशात्किं त्वितो हन्त चित्रम् ।  
भूयस्तूर्णं भवान् मङ्गळगुण! गतवान्देव! वृन्दावनं तत्  
युष्मद्गात्रोरुशोभा प्रतुलित यमुनातीरसंस्थं मनोज्ञम् ॥ ४॥  
वन्याशं त्वय्यधीशे कलयति तरसा श्रीधराहो विरिञ्चो  
गोपान् वत्सान् त्वदीयानहरदयि! विभो! तावदेव स्वरूपम् ।  
सङ्ख्याहीनं परं त्वामपि कबळधरं वीक्ष्य सम्भ्रान्तचेताः  
त्वत्पादाब्जे पतित्वा मुहुरपि भगवन्नस्तवीदच्युतं त्वाम् ॥ ५॥  
सर्पं तोये निमग्नं परमसुकुटिलं काळियं वीक्ष्य शौरे!  
नृत्यन् नृत्यन् फणे त्वं तदनु गतमदं चाकरोस्तं गतं च ।  
भूयस्त्वद्वेणुगानादजित! जगदलं मोहितं सर्वमासीत्  
योषिच्चित्तापहारे निपुणमिदमिति श्रीश! किं वर्णनीयम् ॥ ६॥  
धृत्वा गोवर्धनं त्वं गिरिमलमतनोर्वासवं वीतगर्वं  
योषिद्भिस्त्वं सलीलं रजनिषु कृतवान् रासकेळिं मनोज्ञाम् ।  
भक्ताग्र्यं गान्दिनेयं तव खलु निकटे प्रेषयामास कंसः  
हत्वेभेन्द्रं च मल्लान् यदुवर! सबलो मातुलं चावधीस्त्वम् ॥ ७॥  
गत्वा सान्दीपनिं त्वं कतिपयदिवसैः ज्ञातवान् सर्वविद्याः  
कृत्वा राज्ये नरेन्द्रं विमलतमगुणं चोग्रसेनं जवेन ।  
राजानं धर्मसूनुं चरणरतमवन् चैद्यमुख्यादिहन्ता  
रुग्मिण्याद्यष्टयोषायुतबहुवनिताश्चारमो द्वारकायाम् ॥ ८॥  
विप्रं निस्स्वं कुचेलं सदनमुपगतं बाल्यकालैकमित्रं  
पश्यन् कारुण्यलोलः पृथुकमिह करात्तस्य सङ्गृह्य तूर्णम् ।  
लक्ष्मीसंवारितोऽपि स्वयमपरिमितं वित्तमस्मै ददानः  
कारुण्याम्भोनिधिस्त्वं जय जय भगवन्! सर्वलोकाधिनाथ! ॥ ९॥  
यावद्वृद्धिः कलेर्वै भवति बत तदा कल्किरूपोऽतिहीनान्  
म्लेच्छान् धर्मैकशत्रून् भरितपुरुरुषा नाशयिष्यत्यशान्तान् ।  
स त्वं सत्वैकतानां मम मतिमनिशं देहि शौरे! तदर्थं  
त्वत्पादाब्जे पतित्वा मुहुरहमवशः प्रार्थये पद्मनाभ! ॥ १०॥  
  
  
  
 ॥ दशमं दशकम् ॥  
भूषणेषु किल हेमवज्जगति मृत्तिकावदथवा घटे  
तन्तुजालवदहो पटेष्वपि राजिताद्वयरसात्मकम् ।  
सर्वसत्वहृदयैकसाक्षिणमिहातिमाय निजवैभवं  
भावयामि हृदये भवन्तमिह पद्मनाभ! परिपाहि माम् ॥ १॥  
चिन्मयाम्बुनिधिवीचिरूप! सनकादिचिन्त्यविमलाकृते !  
जातिकर्मगुणभेदहीन! सकलादिमूल! जगतां गुरो ! ।  
ब्रह्मशङ्करमुखैरमेयविपुलानुभाव! करुणानिधे!  
भावयामि हृदये भवन्तमिह पद्मनाभ! परिपाहि माम् ॥ २॥  
माययावृततनुर्बहिः सृजसि लोकजालमखिलं भवान्  
स्वप्नसन्निभमिदं पुनस्सपदि संहरन्निजबलादहो! ।  
हन्त! कूर्म इव पादमात्मनि तु धारयत्यथ यदा तदा  
दारुणे तमसि विस्तृते वितिमिरो लसत्यनिशमात्मना ॥ ३॥  
देवदेव! तनुवाङ्मनोभिरिह यत्करोमि सततं हरे!  
त्वय्यसावहमर्पयाम्यखिलमेतदीश! परितुष्यताम् ।  
त्वत्पदैकमतिरन्त्यजोऽपि खलु लोकमीश्वर! पुनात्यहो!  
नो रमेश! विमुखाशयो भवति विप्रजातिरपि केवलम् ॥ ४॥  
पाप एष किल गूहितुं निज दुश्चरित्रमिह सर्वदा  
कृष्ण! राम! मधुसूदनेत्यनिशमालपत्यहह! निष्फलम् ।  
एवमीश! तव सेवको भवति निन्दितः खलजनैः कलौ  
तादृशं त्वनघ! मा कृथा वरद! मामसीमतमवैभव! ॥ ५॥  
कस्तु लोक इह निर्भयो भवति तावकं किल विना पदं  
सत्यलोकवसति स्थितोऽपि बत न स्थिरो वसति पद्मभूः ।  
एवमीश सति का कथा परम! पापिनां तु निरयात्मनां  
तन्मदीय भवबन्धमोहमयि! खण्डयाऽनघ! नमोऽस्तु ते ॥ ६॥  
भावयन्ति हि परे भवन्तमयि! चारु बद्धविमलासनाः  
नासिकाग्रधृतलोचना परम! पूरकादिजितमारुताः ।  
उद्गताग्रमथ चित्तपद्ममयि! भावयन्त इह सादरं  
भानुसोमशिखिमण्डलोपरि तु नीलनीरदसमप्रभम् ॥ ७॥  
श्लक्ष्णनीलकुटिलाळकं मकरकुण्डलद्युतिविराजितं  
मन्दहासहृतसर्वलोकविपुलातिभारमतिमोहनम् ।  
कौस्तुभेन वनमालयापि च विराजितं मदनसुन्दरं  
काञ्चनाभवसनं भवन्तमयि! भावयन्ति हृतकल्मषाः ॥ ८॥  
ज्ञानमीश! बत! कर्म भक्तिरपि तत्त्रयं भवदवापकं  
ज्ञानयोगविषयेऽधिकार इह वै विरक्तजनताहितः ।  
कर्मणीह तु भवेन्नृणामधिकसक्तमानसजुषां हरे!  
ये तु नाधिकविरक्तसक्तहृदया हि भक्तिरयि! तद्धिता ॥ ९॥  
देव! वैभवमजानताद्य तव यन्मया निगदितं हरे!  
क्षम्यतां खलु समस्तमेतदिह मोदमीश! कुरु तावके ।  
दीर्घमायुरयि! देहसौख्यमपि वर्धतां भवदनुग्रहात्  
पङ्कजाभनयनापदो दलय पद्मनाभ! विजयी भव! ॥ १०॥  
  
॥ इति महाराजा स्वाति तिरुनाळ् विरचितं पद्मनाभशतकम् ॥  
  
  
Encoded and proofread by P. P. Narayanaswami swami at mun.ca  
PSA Easwaran  
  
