+++
"Text title" = "vrajanavayuvarAjAShTakam"
"File name" = "vrajanavayuvarAjAShTakam.itx"
itxtitle = "vrajanavayuvarAjAShTakam (rUpagosvAmivirachitam)"
engtitle = "vrajanavayuvarAjAShTakam"
Category = "vishhnu, krishna, rUpagosvAmin, stavamAlA, aShTaka"
Location = "doc_vishhnu"
Sublocation = "vishhnu"
SubDeity = "krishna"
Author = "Rupagoswami"
Language = "Sanskrit"
Subject = "philosophy/hinduism/religion"
"Transliterated by" = "Jan Brzezinski (Jagadananda Das) jankbrz at yahoo.com and Neal Delmonico (Nitai Das) ndelmonico at sbcglobal.net"
"Description/comments" = "From stavamAlA (rUpagosvAmivirachitA) Garland of Devotional Prayers stavamAlA"
Indexextra = "(Scan, Bengali, Meaning 1, 2, Info)"
Acknowledge-Permission = "http://granthamandira.net Gaudiya Grantha Mandira"
"Latest update" = "February 22, 2019"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "व्रजनवयुवराजाष्टकम् (रूपगोस्वामिविरचितम्)"

+++
  
 श्रीव्रजनवयुवराजाष्टकम्   
  
श्रीव्रजनवयुवराजाय नमः ।  
मुदिरमदमुदारं मर्दयन्नङ्गकान्त्या  
     वसनरुचिनिरस्ताम्भोजकिञ्जल्कशोभः ।  
तरुणिमतरणीक्षाविक्लवद्बाल्यचन्द्रो  
     व्रजनवयुवराजः काङ्क्षितं मे कृपीष्ट ॥ १॥  
  
पितुरनिशमगण्यप्राणनिर्मन्थनीयः  
     कलिततनुरिवाद्धा मातृवात्सल्यपुञ्जः ।  
अनुगुणगुरुगोष्ठीदृष्टिपीयूषवर्ति-  
     र्व्रजनवयुवराजः काङ्क्षितं मे कृपीष्ट ॥ २॥  
  
अखिलजगति जाग्रन्मुग्धवैदग्ध्यचर्या  
     प्रथमगुरुरुदग्रस्थामविश्रामसौधः ।  
अनुपमगुणराजीरञ्जिताशेषबन्धु-  
     र्व्रजनवयुवराजः काङ्क्षितं मे कृपीष्ट ॥ ३॥  
  
अपि मदनपराअर्धैर्दुष्करं विक्रियोर्मिं  
     युवतिषु निदधानो भ्रूधनुर्धूननेन ।  
प्रियसहचरवर्गप्राणमीनाम्बुराशि-  
     र्व्रजनवयुवराजः काङ्क्षितं मे कृपीष्ट ॥ ४॥  
  
नयनशृणिम्विनोदक्षोभितानङ्गनागो  
     न्मथितगहनराधाचित्तकासारगर्भः ।  
प्रणयरसमरन्दास्वादलीलाषडङ्घ्रि-  
     र्व्रजनवयुवराजः काङ्क्षितं मे कृपीष्ट ॥ ५॥  
  
अनुपदमुदयन्त्या राधिकासङ्गसिद्ध्या  
     स्थगितपृथुरथाङ्गद्वन्द्वरागानुबन्धः ।  
मधुरिममधुधाराधोरणीनामुदन्वान्  
     व्रजनवयुवराजः काङ्क्षितं मे कृपीष्ट ॥ ६॥  
  
अलघुकुटिलराधादृष्टिवारीनिरुद्ध  
     त्रिजगदपरतन्त्रोद्दामचेतोगजेन्द्रः ।  
सुखमुखरविशाखानर्मणा स्मेरवक्त्रो  
     व्रजनवयुवराजः काङ्क्षितं मे कृपीष्ट ॥ ७॥  
  
त्वयि रहसि मिलन्त्यां सम्भ्रमन्यासभुग्नाप्य्-  
     उषसि सखि तवालीमेखला पश्य भाति ।  
 इति विवृतरहस्यैर्ह्रेपयन्न् एव राधां  
     व्रजनवयुवराजः काङ्क्षितं मे कृपीष्ट ॥ ८॥  
  
व्रजनवयुवराजस्याष्टकं तुष्टबुद्धिः  
     कलितवरविलासं यः प्रयत्नादधिते ।  
परिजनगणनायां नाम तस्यानुरज्यन्  
     विलिखति किल् वृन्दारण्यराज्ञीरसज्ञः ॥ ९॥  
  
इति श्रीरूपगोस्वामिविरचितस्तवमालायां श्रीव्रजनवयुवराजाष्टकं समाप्तम् ।  
  
  
  
