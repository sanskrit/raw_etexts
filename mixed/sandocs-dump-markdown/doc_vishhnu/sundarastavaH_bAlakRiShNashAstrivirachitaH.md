---
Acknowledge-Permission: Mahaperiaval Trust
Category: vishhnu
Description/comments: Edited by S. V. Radhakrishna Shastriji
File name: sundarastavaH.itx
Indexextra: (VSM 2)
Language: Sanskrit
Latest update: April 12, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: sundarastavaH
engtitle: sundarastavaH
itxtitle: sundarastavaH (bAlakRiShNashAstrivirachitaH)
title: सुन्दरस्तवः (बालकृइष्णशास्त्रिविरचितः)

---
  
 श्रीसुन्दरस्तवः   
  
जाम्बवत्स्मारितबलं सागरोल्लङ्घनोत्सुकम् ।  
स्मरतां स्फूर्तिदं दीनरक्षकं नौमि मारुतिम् ॥ १॥  
  
मैनाक-सुरसा-सिंहीरतिलङ्घ्याम्बुधेस्तटे ।  
पृषदंशाल्पकाकारं तिष्ठन्तं नौमि मारुतिम् ॥ २॥  
  
त्रिकूटशृङ्गवृक्षाग्रप्राकारादिष्ववस्थितम् ।  
दुर्गरक्षेक्षणोद्विग्नचेतसं नौमि मारुतिम् ॥ ३॥  
  
लङ्कयाऽधृष्यया वाममुष्टिघातावघूर्णया ।  
उक्त्वाऽऽयतिमनुज्ञातं सोत्साहं नौमि मारुतिम् ॥ ४॥  
  
विविधैर्भवनैर्दीप्तां पुरीं राक्षससङ्कुलाम् ।  
पश्यन्तं राक्षसेन्द्रान्तःपुरगं नौमि मारुतिम् ॥ ५॥  
  
ज्योत्स्नायां निश्यतिरम्येषु हर्म्येषु जनकात्मजाम् ।  
मार्गमाणामदृष्ट्वा तां विषण्णां नौमि मारुतिम् ॥ ६॥  
  
कुम्भकर्णादिरक्षोऽग्र्यप्रासादावृतमुत्तमम् ।  
सुगुप्तं रावणगृहं विशन्तं नौमि मारुतिम् ॥ ७॥  
  
पुष्पकाख्यं राजगृहं भूस्वर्गं विस्मयावहम् ।  
दृष्ट्वाप्यदृष्टा वैदेही दुःखितं नौमि मारुतिम् ॥ ८॥  
  
रत्नोज्ज्वलं विश्वकर्मनिर्मितं कामगं शुभम् ।  
पश्यन्तं पुष्पकं स्फारनयनं नौमि मारुतिम् ॥ ९॥  
  
सङ्कुलान्तःपुरं सुप्तनानायौवतमच्छलम् ।  
दृष्ट्वाऽप्यविकृतं सीतां दिदृक्षुं नौमि मारुतिम् ॥ १०॥  
  
पीवानं रावणं सुप्तं तत्पत्नीं शयनेऽन्यतः ।  
दृष्ट्वा सीतेति संहृष्टं चपलं नौमि मारुतिम् ॥ ११॥  
  
सुप्तस्त्रीदृष्टिनष्टात्म ब्रह्मचर्यविशङ्किनम् ।  
अपकम्याऽऽपानभूमिं गच्छन्तं नौमि मारुतिम् ॥ १२॥  
  
कालात्पय-नृपक्रोध-कार्यासिद्धि-विशङ्कितम् ।  
निर्विण्णमप्यनिर्वेदे दृष्टार्थं नौमि मारुतिम् ॥ १३॥  
  
पुनर्निवृत्तौ कापेयमानुषापायशङ्किनम् ।  
रामादीन् सिद्धये नत्वोत्तिष्ठन्तं नौमि मारुतिम् ॥ १४॥  
  
सीतामशोकवनिकानद्यां स्नानार्थमेष्यतीम् ।  
द्रष्टुं पुष्पितवृक्षाग्रनिलीनं नौमि मारुतिम् ॥ १५॥  
  
सीतां दृष्ट्वा शिंशपाधः स्थितां चारित्रमातृकाम् ।  
मनसा राममासाद्य निवृत्तं नौमि मारुतिम् ॥ १६॥  
  
इह सीता ततो रामः ईदृशीयं स तादृशः ।  
अन्योन्यमर्हत इति स्तुवन्तं नौमि मारुतिम् ॥ १७॥  
  
राक्षसीवेष्टितेहेयं तद्द्रष्टाहं नृपात्मजौ ।  
नमामि सुकृतं मेऽतीत्याश्वस्तं नौमि मारुतिम् ॥ १८॥  
  
सुप्तोत्थितं दृष्टपूर्वं रावणं प्रमदाऽऽवृतम् ।  
सीतोपच्छन्दकं दृष्ङ्काऽवप्लुतं नौमि मारुतिम् ॥ १९॥  
  
रावणागमनोद्विग्रां विषण्णां वीक्ष्य मैथिलीम् ।  
सर्वोपमाद्रव्यदूरां सीदन्तं नौमि मारुतिम् ॥ २०॥  
  
सान्त्वेनानुप्रदानेन शौर्येण जनकात्मजाम् ।  
रक्षोऽधिपे लोभयति वृक्षस्थं नौमि मारुतिम् ॥ २१॥  
  
मां प्रधृष्य सतीं नश्येरिति तद्धितवादिनीम् ।  
करुणां रूपिणीं सीतां पश्यन्तं नौमि मारुतिम् ॥ २२॥  
  
मासद्वयावधिं कृत्व स्मारयित्वाऽऽत्मपौरुषम् ।  
अपयातं रावणं धिक्कुर्वन्तं नौमि मारुतिम् ॥ २३॥  
  
कुलं वीर्यं प्रेम गत्यन्तराभावं विष्टवतीः ।  
राक्षसीर्दुर्मुखीमुख्याः जिघत्सुं नौमि मारुतिम् ॥ २४॥  
  
क्रुद्धाभिर्भर्त्स्यमानां तां आत्मानमनुशोचतीम् ।  
देवीं विलोक्य रुदतीं खिद्यन्तं नौमि मारुतिम् ॥ २५॥  
  
पुनर्निर्भत्सनपरास्वासु वेणीस्पृगङ्गुलिम् ।  
मानुष्यगर्हिणीं देवीं पश्यन्तं नौमि मारुतिम् ॥ २६॥  
  
विलपन्तीं जनस्थानाहरणाद्यनुचिन्तनैः ।  
प्राणत्यागपरां सीतां दृष्ट्वाऽऽर्तं नौमि मारुतिम् ॥ २७॥  
  
त्रिजटास्वप्रसंहृष्टां रक्षःस्त्रीभ्योऽभयप्रदाम् ।  
अस्वस्थहृदयां देवीं पश्यन्तं नौमि मारुतिम् ॥ २८॥  
  
अचिरादात्मनिर्यातमदृष्ट्वोद्बन्धनोद्यताम् ।  
सीतां दृष्ट्वा शिंशपाध उद्विग्नं नौमि मारुतिम् ॥ २९॥  
  
वामाक्ष्यूरुभुजस्पन्दैः निमित्तैर्मुदितां शनैः ।  
सीतां शान्तज्वरां दृष्ट्वा प्रहृष्टं नौमि मारुतिम् ॥ ३०॥  
  
दृष्टाऽत्रेयं कथं सान्त्व्योपेयाऽऽवेद्या च वेद्म्यहम् ।  
इति रामकथाख्यानप्रवृत्तं भोमि मारुतिम् ॥ ३१॥  
  
सुप्ते रक्षिगणे श्रुत्वा शुभां रामकथां द्रुमम् ।  
उत्पश्यन्तीं जनकजां पश्यन्तं नौमि मारुतिम् ॥ ३२॥  
  
स्वप्ने कपिर्दुर्निमित्तं श्रुता रामकथा शुभा ।  
देर्वी द्वेधा विमुह्यन्तीं पश्यन्तं नौमि मारुतिम् ॥ ३३॥  
  
का त्वं वसिष्ठचन्द्रात्रिपत्नीष्विति वितर्कितैः ।  
सीतामौनमपास्यन्तं प्रणतं नौमि मारुतिम् ॥ ३४॥  
  
रामदूतोऽस्मि मा भैषीः श्रद्धत्स्व प्रतिनेष्यसे ।  
विशङ्कां सन्त्यजेत्येवं वदन्तं नौमि मारुतिम् ॥ ३५॥  
  
सुग्रीवसख्यं भूषाद्यावेदनं वालिनो वधम् ।  
तीर्त्वाब्धिं दर्शनं देव्या आरव्यान्तं नौमि मारुतिम् ॥ ३६॥  
  
अभिज्ञानेन सुग्रीवोद्योगेन विरहाधिना ।  
सुखिनीं दुःखिनीं देवीं पश्यन्तं नौमि मारुतिम् ॥ ३७॥  
  
मानिर्नी दृढविस्रम्भां राघवोद्योगकाङ्क्षिणीम् ।  
रक्षो जित्वैव नेयां तां नमन्तं नौमि मारुतिम् ॥ ३८॥  
  
काकोदन्तं रामगुणान् देवृभक्तिं शिरोमणिम् ।  
अभिज्ञानतया दात्रीं ध्यायन्तं नौमि मारुतिम् ॥ ३९॥  
  
मणौ प्रतीतामुत्साहोद्योजनप्रार्थिनीं सतीम् ।  
आश्वासयन्तमुचितैर्हेतुभिर्नौमि मारुतिम् ॥ ४०॥  
  
पुनस्तदेवाभिज्ञानं स्मारयन्त्या कृताशिषम् ।  
मैथिल्या मनसा राममासन्नं नौमि मारुतिम् ॥ ४१॥  
  
दृष्ट्वा सीतां ध्रुवे जन्ये ज्ञातुं रक्षोबलं वनम् ।  
विनाश्य तोरणासीनं युयुत्सुं नौमि मारुतिम् ॥ ४२॥  
  
राक्षसीज्ञातवृत्तान्तरावणप्रेषितान्क्षणात् ।  
निघ्नन्तं किङ्करानेकं जयष्णुं नौमि मारुतिम् ॥ ४३॥  
  
जयत्यतिबल इति गर्जन्तं पादपाग्निना ।  
दग्ध्वा चैत्यं पुनः सङ्ग्रामोत्युकं नौमि मारुतिम् ॥ ४४॥  
  
परिघीकृत्य सालद्रुं प्रहस्तसुतमारणम् ।  
दशग्रीवबलेयत्ता जिज्ञासुं नौमि मारुतिम् ॥ ४५॥  
  
सप्तामात्पसुतानात्मनिनदैर्गतिजीवितान् ।  
कृत्वा पुनस्तोरणाग्रे लसन्तं नौमि मारुतिम् ॥ ४६॥  
  
उद्विग्नरावणाज्ञप्तपृतनापतिपञ्चकम् ।  
प्रापय्य पञ्चतां तोरणाग्रस्थं नौमि मारुतिम् ॥ ४७॥  
  
अक्षं राजात्मजं वीरं दर्शनीयपराक्रमम् ।  
हत्वा नियुद्धे तिष्ठन्तं तोरणे नौमि मारुतिम् ॥ ४८॥  
  
नीतमिन्द्रजिताऽस्त्रेण ब्राह्मेण क्षणरोधिना ।  
सभास्थरावणोदीक्षाविस्मितं नौमि मारुतिम् ॥ ४९॥  
  
दशास्यं मन्त्रिसंवीतं वरोदीर्णं महाद्युतिम् ।  
अनादृत्याहवक्लान्तिं पश्यन्तं नौमि मारुतिम् ॥ ५०॥  
  
कोऽसि कस्यासि केनात्रागतो भग्नं वनं कुतः ।  
प्रहस्तस्योत्तरं दातुमुद्युक्तं नौमि मारुतिम् ॥ ५१॥  
  
सुग्रीवसचिवं रामदूतं सीतोपलब्धये ।  
प्राप्तमुक्त्वा तद्धितोक्तिनिरतं नौमि मारुतिम् ॥ ५२॥  
  
भ्रातृसान्त्वितपौलस्त्यादिष्टवालाग्नियोजनम् ।  
कर्तवयचिन्ताऽतिव्यग्रमुदीर्णं नौमि मारुतिम् ॥ ५३॥  
  
वालदाहभिया सीताप्रार्थनाशीतलानलम् ।  
प्रीणयन्तं पुरीदाहाद्भीषणं नौमि मारुतिम् ॥ ५४॥  
  
अवध्य इति वालाग्रन्यस्ताग्निं नगरीं क्षणात् ।  
दहन्तं सिद्धगन्धर्वैः स्तुतं तं नौमि मारुतिम् ॥ ५५॥  
  
लब्धा सीता रिपुर्ज्ञातः बलं दृष्टं वृथाऽखिलम् ।  
सीताऽपि मौढ्याद्दग्धेति सीदन्तं नौमि मारुतिम् ॥ ५६॥  
  
आपृच्छ्य मैथिलीं रामदर्शनत्वरयाऽचलात् ।  
त्रिकूटादुत्पतन्तं तं कृतार्थं नौमि मारुतिम् ॥ ५७॥  
  
सोपायनैरङ्गदाद्यैः उन्नदद्भिरुपास्थितम् ।  
दृष्टा सीतेत्युदीर्याथ व्याख्यान्तं नौमि मारुतिम् ॥ ५८॥  
  
तीर्त्वाऽन्विष्योपलभ्याश्वास्य च भक्त्योपदिश्य च ।  
दग्ध्वा दृष्ट्वाऽऽगतोऽस्मीति ब्रुवन्तं नौमि मारुतिम् ॥ ५९॥  
  
दृष्ट्वा सीतां रामनाम श्रावयित्वा समागतः ।  
ब्रूत कर्तव्यमित्येतान् पृच्छन्तं नौमि मारुतिम् ॥ ६०॥  
  
न वयं कपिराडत्र प्रमाणं प्रतियाम तम् ।  
कुर्मस्तदादिष्टमिति प्रत्युक्तं नौमि मारुतिम् ॥ ६१॥  
  
मध्येमार्गं मधुवने निपीय मधु पुष्कलम् ।  
नदद्भिर्वानरैः साकं क्रीडन्तं नौमि मारुतिम् ॥ ६२॥  
  
माद्यन्नृत्यत्कपिवृतं ध्वस्ते मधुवने क्षणात् ।  
अभियुक्तं दधिमुखेनाव्यग्रं नौमि मारुतिम् ॥ ६३॥  
  
सीतां दृष्टां मधुवनध्वसाद्विज्ञाय तुष्यता ।  
दिदृक्षितं कपीशेनात्यादरान्नौमि मारुतिम् ॥ ६४॥  
  
निशम्य सुग्रीवादेशं त्वरितैः सखिभिर्वृतम् ।  
सुग्रीवेणादराद्दृष्टं महितं नौमि मारुतिम् ॥ ६५॥  
  
नियतामक्षतां सीतामभिज्ञानं मणिं च तम् ।  
निवेद्य प्राञ्जलिं प्रह्वं कृतार्थं नौमि मारुतिम् ॥ ६६॥  
  
दृष्ट्वा चूडामणिं साश्रु स्मृत्वा तातविदेहयोः ।  
रामेण वृत्तविस्तारे चोदितं नौमि मारुतिम् ॥ ६७॥  
  
विस्रम्भं तर्जनं शोकावेगं च समयावधिम् ।  
सन्देशमुक्त्वा कर्तव्योद्योजकं नौमि मारुतिम् ॥ ६८॥  
  
त्वच्चित्ता त्वयि विस्रब्धा विजित्य रिपुमञ्जसा ।  
प्रत्यादेयेति विनयाद्वदन्तं नौमि मारुतिम् ॥ ६९॥  
  
स्निग्धरामपरीरम्भमुग्धस्मेरमुखाम्बुजम् ।  
हृदयासीनवैदेहीराघवं नौमि मारुतिम् ॥ ७०॥  
  
(सुन्दरकाण्डप्रतिसर्गसङ्ग्रहात्मकः)  
इति श्रीबालकृष्णशास्त्रिविरचितः सुन्दरस्तवः सम्पूर्णः ।  
  
  
Proofread by PSA Easwaran psaeaswaran at gmail.com  
  
