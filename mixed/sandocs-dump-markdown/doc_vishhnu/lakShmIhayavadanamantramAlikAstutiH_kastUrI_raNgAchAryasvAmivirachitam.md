+++
"Text title" = "lakShmIhayavadanamantramAlikAstutiH"
"File name" = "lakShmIhayavadanamantramAlikAstutiH.itx"
itxtitle = "lakShmIhayavadanamantramAlikAstutiH (kastUrI raNgAchAryasvAmivirachitam)"
engtitle = "lakShmIhayavadanamantramAlikAstutiH"
Category = "vishhnu, devii, lakShmI, devI"
Location = "doc_vishhnu"
Sublocation = "vishhnu"
SubDeity = "lakShmI"
Author = "kastUrI raNgAchAryasvAmi"
Language = "Sanskrit"
Subject = "philosophy/hinduism/religion"
"Transliterated by" = "NA"
"Proofread by" = "Swamini Tattvapriyananda tattvapriya3108 at gmail.com"
"Description/comments" = "Stotra Sringeri"
Indexextra = "(Scan)"
"Latest update" = "November 17, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "लक्ष्मीहयवदनमन्त्रमालिकास्तुतिः (कस्तूरी रण्गाचार्यस्वामिविरचितम्)"

+++
  
 श्रीलक्ष्मीहयवदनमन्त्रमालिकास्तुतिः   
 ॥ श्रीः ॥  
  
श्रियै नमः ।  
श्रीलक्ष्मीहयवदनपरब्रह्मणे नमः ।  
श्रीगुरुपरम्पराभ्यो नमः ।  
अस्मद्गुरुपरम्पराभ्यो नमः ॥  
  
तर्कतीर्थपण्डितरत्नाद्यनेकबिरुदावलीविभूषितानां महीशूरमहानगरीय-  
कस्तूरि-रङ्गाचार्यस्वामिपादानां कृतिषु  
श्रीलक्ष्मीहयवदनमन्त्रमालिकास्तुतिः ॥  
  
ओमित्यात्मानमन्तर्नियमितकरणैर्ध्यायतां ध्यायतीहां  
ओमित्येव स्वयं यः परिहृतविहतिं सिद्धिमाधातुकामः ।  
वक्त्रे वाहस्य तस्य स्तुतिमतिमितवाक्प्रस्तुवे तन्मनूद्य-  
द्वर्णाद्यस्रग्धराभिर्विमृदितविविधावद्यधाराभिरद्य ॥ १॥  
  
ऋग्भिः शाशस्यमानो महिमजुषि यजुष्येष जोघुष्यमाणः  
साम्ना तोष्टूय्यमानो मुनिजनहृदयाब्जेषु राराज्यमानः ।  
नीहारोर्वीधराभा प्रतिभटरुचिभिः किञ्च बाभास्यमानः  
श्रेयः स्थेयो विधत्तां मम हयवदनाभिख्यया ख्यायमानः ॥ २॥  
  
यच्छत्वच्छाच्छबोधप्रसरमिह स नश्छन्दमात्राप्रक्लृप्ता  
चिच्चिच्चित्रप्रपञ्चस्थिरिगतिनियतिर्मुर्ध्नि तुङ्गस्तुरङ्गः ।  
भङ्गव्यासङ्गदूरप्रसृमरशरदुद्भूतराकासुधांशु-  
ज्योत्नासच्छायविद्याविसरवितरणस्थूललक्षो वलक्षः ॥ ३॥  
  
जुष्टो देव्या तयाऽव्यान्निगमसमुदयद्रोहसंरम्भगर्ज-  
द्दैतेयारण्यवाहद्विषदुदितरवन्यक्चिकीर्षाऽऽकुलस्य ।  
वक्त्रे वाहस्य हेषाहलहलनिनदेऽभूतपूर्वे प्रवृत्ते  
भ्रान्त्वोरस्तोऽवतीर्य द्रततरममुमाश्लिष्य या विस्मिताऽऽस्ते ॥ ४॥  
  
सारः साम्नामुदारः सरसतरऋचामृद्धिरन्तर्धिदूरा  
भद्रावष्टम्भयष्टिर्विधिनिधि यजुषां भाग्यमाथर्वणानाम् ।  
अङ्गानां तुङ्गशृङ्गं लगतु मम तुरङ्गोत्तमाङ्गोऽन्तरङ्गे  
सद्यो हृद्यानि पद्यान्यपि परिकलयन् विश्वविद्यानिषद्या ॥ ५॥  
  
मध्येबिम्बं सुधांशोर्द्युमणिनिभमणिश्रेणिभाराजिराजत्  
हारैस्तारैरुदारैरहसितसुधासागरोत्सारिपूरैः ।  
बामाङ्कावासलीलाकुतुकललितयाऽप्यङ्कितः पङ्कजाक्ष्या  
शङ्कातङ्कं च पङ्कं तिरयतु करुणापङ्किलः कश्चिदर्वा ॥ ६॥  
  
रूढा प्रौढासु वाचास्वपि पुरुषमतिव्यापृतिव्याप्त्यपोढासु  
आधूतान्तासु तासु प्रतिहतगतिता त्वन्नुऽतावाननेऽर्वन् ।  
इत्थं सत्यप्यहं यत्तव गुणगणनारम्भसंरम्भनिघ्नः  
स्थाने तद् येन बालोऽप्यतिविततभुजो विस्तृतिं वक्ति सिन्धोः ॥ ७॥  
  
पातापातालभूम्यम्बरतलनिलयावासजायाससारात्  
यातायातानुपूर्व्यादविगतजननीगर्भविभ्रान्तियोगात् ।  
वेद्या वेद्यावमर्शास्स्खलितगतियतीशानराज्यासभाज्यः  
शान्ताशान्तां समृद्धिं वितरतु स मम व्याजवाजीविराजी ॥ ८॥  
  
यस्मिन् विज्ञानवार्धावधिजगति पुरोज्जृम्भमाणेऽष्टमूर्तेः  
मूर्तिः सा दक्षिणाख्या त्रिदशपरिषदा बिन्दुरालक्ष्य दक्षा ।  
वाणी सा पद्मसद्मप्रियतमगृहिणी काऽप्यभाणीह वेणी  
पाराशर्यप्रधानोऽप्यगणि मुनिगणः पल्वलं पातु सोऽर्वा ॥ ९॥  
  
वेदोद्धारोद्यतं तत्प्रदिशतु मिथुनं शर्म शर्वादिमानां  
सेवाहेवाकभूमोद्यदहमहमिकाकुञ्चनद्वेषिमूर्ध्नाम् ।  
शीर्षेष्वाभान्ति यस्य द्विगुणमणिलताभावभाजः कटाक्षाः  
कल्योत्फुल्लाम्बुजातप्रमदभरनिराकारनिस्तन्द्रदृष्टेः ॥ १०॥  
  
दाक्ष्यं लक्ष्येत धातुः क्वनु खलु जगतीजालनिर्माणलीला-  
रम्भे संज्ञाविधावप्यथ च तदुचितानेकमूर्तिप्रक्लृप्तौ ।  
तत्तत्कृत्यप्रपञ्चेष्वपि च दिविषदां दैत्यपाशाहृताना-  
माम्नायानां दयार्द्रो यदि हयवदनो नोद्धृतिं संविदध्यात् ॥ ११॥  
  
हस्तालम्बाय भूयात् स मम पथि सतां स्रस्तवृत्तस्य नित्यं  
न्यस्ताशेषागमाब्धेरधिकमपि समं वस्तुनी यस्य न स्तः ।  
शस्तामस्तोकधीसंस्तुतिमपि जनयन् यो नयन्मोहमस्तं  
न्यस्तं यस्सव्यहस्ते कलयति च मुदा पुस्तकं मस्तकेऽर्वा ॥ १२॥  
  
रत्नं यत्प्रत्नवाचा निरुपमसुषमाकान्तसीमन्तिनीनां  
सीमन्ते नित्यलाल्यं हृदयसरसिजेऽजस्रधार्यं बुधानाम् ।  
दुग्धोदन्वत्तनूजाकरजलजयुगीलालनोद्यन्मृजातो  
नित्यं नूत्नं हयास्यं मम कलयतु तन्निस्सपत्नं प्रयत्नम् ॥ १३॥  
  
णत्वं यद्भिन्नवृत्तावघटितमुपलभ्योद्यमाद्द्राग्विरेमुः  
ते ते नारायणाख्यामितरविबुधसाधारणीं कर्तुकामाः ।  
यस्मिंस्तद्योगरूढ्योर्गुणमणिजलधौ पुष्कलं वर्तनं स्यात्  
देवो मायाधवोऽसौ धयतु हृदि रुजां सैन्धवो बान्धवो नः ॥ १४॥  
  
कर्णावर्णोजराजन्मुकुलदलसमावर्वतोऽनर्वणो मे  
प्रोर्णुयास्ता ललाटे कुटिलविधिसमुत्कीर्णसङ्कीर्णवर्णान् ।  
वर्ण्येते यावमुष्य त्रिभुवनवपुषो व्योमपातालरूपौ  
पर्णैर्वाऽप्यर्णसा वा सततमपि रुचिं पूर्णयद्भिर्महद्भिः ॥ १५॥  
  
मण्डल्या मण्डनानां मणिगणघृणिभिर्धूर्णितद्योमणीनां  
नीरन्ध्रं मण्डिताङ्गः सितकररुचिरे पुण्डरीके निषण्णः ।  
आम्नायानां शिखण्डैरवगतगरिमाखण्डिताखण्डलारिः  
दण्डं पाषण्डषण्डे क्षिपतु स तरसा वाजितुण्डप्रकाण्डः ॥ १६॥  
  
एकोऽग्रे लोकमात्रा सहमहितविहृत्युन्मनास्तन्मुदे यो  
नाभीपद्मे विधातुर्जनिमपि कलयन् यो नयत्यागमांस्तम् ।  
(नाभीपद्मे विधाय द्रुहिणममुमथो यो नयत्यागमौघम् ।) (पा) ।  
लोकाम्नायैकमूलाक्षररुचिरकलामातृका सा यदीया  
सोसाविष्ठं प्रकृष्टं घटयतु दितिजस्फोटको घोटको नः ॥ १७॥  
  
प्रण्यायेनाध्वराणां मनुमयतनुमाघाय विष्वग्विनिर्यत्  
ज्वालामालाजटालानलहुतहविषां सारमास्वाद्य चारुम् ।  
गीर्वाणान्वारवाणान्नियमितकरणां स्तूर्णमाप्याय्य कामाः  
कल्प्यन्ते याजमानाः कलयतु स मुदं कोऽप्यनर्वाऽऽननेऽर्वा ॥ १८॥  
  
अव्यादव्याहतार्थो धियमुपजनयन् अव्ययोव्याजवाजी  
भव्याभव्याकृताद्याकृतिमतनुत यो नामरूपद्वयस्य ।  
योऽन्तर्यन्तुं च मन्तुं व्युदसितुमदिशज्जन्तुजातस्य यो वा  
कल्पान्तेऽल्पान्यलोकग्रसनसमुदितापीनतानन्दितुन्दः ॥ १९॥  
  
ओदन्वन्मेखलान्ताद्बलिनिलययुतात् क्ष्मातलादाच लोकात्।  
नालीकावासवासादवहितमनसाऽपीक्षिते स्थास्नुजाते ।  
यादृङ्नालक्षि कश्चित् सकृदपि नमतां साध्वसध्वंसदक्षः  
भक्तानुक्रोशलक्ष्मा क्षपयतु मम हृत्क्षोभमक्ष्णा स वाजी ॥ २०॥  
  
गीते दैतेयमोहं कलयितुमनसो यस्य हेषानुषक्ते  
प्रख्यातोद्गीथभक्तिं श्रितवति जनिते रोदसीरोधके द्राक् ।  
देवाः सम्भ्रान्तभावा दितिजकुलमलं व्याकुलं धूतगर्वा  
गन्धर्वा मोहशेषं समजनि जगतीशेषमेषोऽवतान्माम् ॥ २१॥  
  
थं किं शब्दस्य मूर्ध्नि क्वचिदुदितमुपश्रुत्य यत्तत्पदादिषु  
अप्येतद्योजयित्वा कटुरटनपटुस्वैरवाचोऽपि जन्तोः ।  
सद्यः सिद्ध्यन्ति वाण्यो नमदमरशिरस्सद्म यत्पादपद्म-  
ध्यानाद्द्राक्षासदृक्षाःकलितगुरुशिरःकम्पनाःपातु सोऽर्वा ॥ २२॥  
  
वक्तुं सूक्तं सुधाक्तं प्रतिकथकवचोवीचिवेगं च हर्तुं  
कर्तुं काव्यं च भव्यं हितमपि पुरुषार्थं च तत्त्वं च वेत्तुम् ।  
वाच्छा चेन्मानस अञ्च स्फटिकमणिमयक्ष्माधराभाधरीकृत्  
रोचिर्वीचीभिरारादखिलमपि जगत्प्लावयन्तं हयं तम् ॥ २३॥  
  
पुष्णन् हर्षं सुराणां जनिमयमयति स्मेति नो वस्तुमीशे  
प्रागेवासीत्प्रमत्तासुरगृद्रुनिकरे यत्सुराणां प्रहर्षः ।  
श्रुत्याविर्भूतिहेतुः श्रवणसमुदयानन्तरेऽस्मिन्नयुक्तः  
तस्मादस्मादनन्यान् ध्रुवमवितुमसावाविरासाश्वभासा ॥ २४॥  
  
एतश्श्वेतोऽपि राजद्रजतगिरिवराकारधिक्कारकारी  
विद्युद्विद्योतभासोद्यदरुणकिरणोन्निद्रपद्म वहन्त्या ।  
कालिन्दीमन्दिरेन्दीवररुचिरुचिरापाङ्गधाराभिरारात्  
सिञ्चन्त्याङ्गानि देव्या सततकृतपरिष्वङ्गतोऽव्यात् तुरङ्गः ॥ २५॥  
  
मञ्जीरं मञ्जुलं ते हयमुख ! मम सञ्जीवनायास्तु शिञ्जा  
व्याजेनाम्नायवाचामनितरपरतां व्यञ्जयत्त्वत्पदोर्यत् ।  
लग्नं तद्धारणासु द्विगुणमुनिजनस्तोमहृत्पद्मनित्यो-  
ल्लासायासादितात्मद्वयमिव सविधे जाग्रदर्कस्य विम्बम् ॥ २६॥  
  
हारिद्रं किन्नु सूत्रं श्रुतिततिसुदतीकण्ठमूषार्थक्लृप्तं  
स्रोतस्सारस्वतं वाङ्मयजननगीरेर्निस्सृत वेति शक्यम् ।  
वक्त्रे वाहस्य वामप्रसृतितललसद्धैमसत्पुस्तकान्तः  
दीव्यत्सूत्रं पवित्रं मम कलयतु शं भानुमानोः सगोत्रम् ॥ २७॥  
  
श्वभ्रेष्वभ्रेभियातीन्दितितनुजनुषो भ्रामयित्वा विभिन्दन्  
शीर्णाङ्गान् कीर्णकेशान् भृशमतिरभसं पातयन् निर्जराणाम् ।  
स्वाराज्यं प्राज्ययन्यो मिहिर इव हिमज्याधरादुज्जिहानः  
भाभात्यश्वास्यवामेतरकरविधृतश्चक्रराजस्स नोव्यात् ॥ २८॥  
  
शिष्याणां चित्तभूमौ प्रचुरतरतमःकण्टकानि व्यपोह्य  
आसिच्यात्यर्थं कटाक्षामृतरसविसरैश्शास्त्रबीजानि वप्तुम् ।  
निर्निद्रो ज्ञानमुद्रारुचिरकरतले दक्षिणे योऽक्षमालां  
बिभ्रद्भात्यश्ववक्तुः सहरतु नितरामंहसां संहतिं मे ॥ २९॥  
  
रम्यं स्याद्विम्बमिन्दोः शरदुदितरुचेरम्बरान्निर्यदेतत्  
किं वा डिण्डीरखण्डं कलशजलनिधेः किं नु वा पुण्डरीकम् ।  
वाग्ब्रह्मोद्दामलीलागृहमिति विबुधैरूह्यमानो हयास्ये  
नोपात्तः सव्यहस्ते मम भवतु शुभालम्बनं कम्बुराजः ॥ ३०॥  
  
सेव्या शर्वादिसर्वत्रिदशपरिषदा शश्वदासाश्विनी श्रीः  
अस्माकं या सपत्नी लसति बत शिरोऽस्याधिरूढेति सेर्ष्यम् ।  
जेतुं तां सन्ततोदित्वरवरमहसा भाति नक्षत्रमाला  
देवच्छन्दे स्थिता यं सततमपि समाराधयन्तीव सोऽव्यात् ॥ ३१॥  
  
नन्तुः सन्त्रासहारी दधदपि हरितां शश्वदात्मन्यनूनां  
यस्तां मूर्ध्न्येव नित्यं प्रकटयति हरेः पूरुषस्यापि सत्यम् ।  
श्रौतीं मुख्येतरत्वावगतिमपि विशिष्टाद्वितीयत्वदृष्टिं  
स्पष्टीकर्तुं जगत्यां स्फुटयतु स झटित्यस्मदिष्टं विशिष्टम् ॥ ३२॥  
  
मस्तेऽर्वन् विस्तरैः किं विहर मम मनोमन्दुरायाममन्दं  
कल्पन्तेऽनुप्लवास्ते मम सततमिमे हीन्द्रियाश्वा दशाऽपि ।  
किं चात्रानल्पकल्पावसरविसरदुच्चावचाकारमूर्ति-  
स्फूर्तिस्फीतोरुकर्मप्रगुणतृणगणश्चर्वणाय प्रणीतः ॥ ३३॥  
  
वस्तूरीकर्तुमर्चाविधिषु समुचितं नान्यदस्येति जानन्  
कस्तूरीरङ्गनाथः स्तवमिममुपद(ध)मादिमाश्वस्य धत्ते ।  
यस्तूनो योतिरिक्तः सकलमपि च तं हृद्ययन्नर्थमस्मिन्  
स्वस्तूलीकारधीरां वितरतु पठतां वागधीशः स बुद्धिम् ॥ ३४॥  
  
इति श्रीकस्तूरीरङ्गार्यकृतिषु श्रीलक्ष्मीहयवदनमन्त्रमालिकास्तुतिः समाप्ता ।  
  
  
Proofread by Swamini Tattvapriyananda tattvapriya3108 at gmail.com  
  
  
