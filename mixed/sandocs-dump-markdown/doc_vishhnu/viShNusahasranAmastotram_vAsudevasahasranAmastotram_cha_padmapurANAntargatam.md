+++
"Text title" = "shrIviShNu or vAsudevasahasranAmastotram"
"File name" = "viShNusahasranAmastotrapadmapurana.itx"
itxtitle = "viShNusahasranAmastotram vAsudevasahasranAmastotram cha (padmapurANAntargatam)"
engtitle = "shrIviShNu or vAsudevasahasranAmastotram"
Category = "sahasranAma, vishhnu, vishnu"
Location = "doc_vishhnu"
Sublocation = "vishhnu"
Language = "Sanskrit"
Subject = "philosophy/hinduism/religion"
"Transliterated by" = "DPD, help from Alex"
"Proofread by" = "DPD, PSA Easwaran"
Source = "padmapuraNe uttarakhande evaM nAradapancharAtre"
Indexextra = "(Kannada)"
Acknowledge-Permission = "Mahaperiaval Trust"
"Latest update" = "January 29, 2016"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "विष्णुसहस्रनामस्तोत्रम् वासुदेवसहस्रनामस्तोत्रम् च (पद्मपुराणान्तर्गतम्)"

+++
  
 श्रीविष्णु अपरनाम वासुदेवसहस्रनामस्तोत्रम्   
पद्मपुराणे उत्तरखण्डे - वासुदेवसहस्रनामस्तोत्रं  
नारदपञ्चरात्रे विष्णुसहस्रनामं च  
ब्रह्मनारद - पार्वतीशिवसंवादात्मकं  
  
विनियोगः  
ॐ अस्य श्रीविष्णोस्सहस्रनामस्तोत्रमन्त्रस्य श्रीमहादेव ऋषिः ।  
अनुष्टुप्छन्दः । श्रीविष्णुः परमात्मा देवता। ह्रीं बीजं।  
श्रीं शक्तिः । क्लीं कीलकम्।  
धर्मार्थकाममोक्षप्राप्त्त्यर्थे नामपारायणे विनियोगः ।  
  
करन्यासः ।  
ॐ वासुदेवः परं ब्रह्म इत्यङ्गुष्ठाभ्यां नमः ॥ १॥  
  
ॐ मूलप्रकृतिरिति तर्जनीभ्यां नमः ॥ २॥  
  
ॐ महावराह इति मध्यमाभ्यां नमः ॥ ३॥  
  
सूर्यवंशध्वज इति अनामिकाभ्यां नमः ॥ ४॥  
  
ब्रह्मादिकाम्यललितजगदाश्चर्यशैशव इति कनिष्ठिकाभ्यां नमः ॥ ५॥  
  
यथार्थखण्डिताशेष इति करतलकरपृष्ठाभ्यां नमः ॥  
  
एवं हृदयादिन्यासः ॥ ॐ नमो नारायणायेति दिग्बन्धः॥  
  
॥ ध्यानम् ॥  
  
ॐ नमो नारायणाय पुरुषाय महात्मने ।  
विशुद्धसत्त्वधिष्ण्याय महाहंसाय धीमहि ॥  
  
लमित्यादि पञ्चपूजा । ॐ नमो नारायणाय इति (२)  
ॐ ह्रां ह्रीं ह्रूं हैं ह्रौं ह्रः  
क्लीं कृष्णाय विष्णवे ह्रीं रामाय धीमहि ।  
तन्नो देवः प्रचोदयात् इति ॥  
  
क्ष्रौं नृसिंहाय विद्महे श्रीं श्रीकण्ठाय धीमहि ।  
तन्नो विष्णुः प्रचोदयात् इति ॥  
  
ॐ वासुदेवाय विद्महे देवकीसुताय धीमहि ।  
तन्नः कृष्णः प्रचोदयात् इति ॥  
  
ॐ ह्रां ह्रीं ह्रूं हैं ह्रौं ह्रः ।  
क्लीं कृष्णाय गोविन्दाय गोपीजनवल्लभाय स्वाहा इति  
वा मन्त्रं यथोचितं जप्त्वा ध्यायेत् ।  
  
॥ ध्यानम् ॥  
  
विष्णुं भास्वत्किरीटाङ्गदवलयगणाकल्पहारोदराङ्घ्रिं  
श्रीभूषं श्रीसुवक्षोमणि मकरमहाकुण्डलं मण्डिताशम् ।  
हस्तोद्यच्चक्रशङ्खाम्बुजगलममलं पीतकौशयवासं  
विद्योतद्भासमुद्यद्दिनकरसदृशं पद्मसंस्थं नमामि ॥  
  
ॐ वासुदेवः परं ब्रह्म परमात्मा परात्परः ।  
परं धाम परं ज्योतिः परं तत्त्वं परं पदम् ॥ १॥  
  
परं शिवः परो ध्येयः परं ज्ञानं परा गतिः ।  
परमार्थः परं श्रेयः परानन्दः परोदयः ॥ २॥  
  
परोऽव्यक्तात्परं व्योम परमर्द्धिः परेश्वरः ।  
निरामयो निर्विकारो निर्विकल्पो निराश्रयः ॥ ३॥  
  
निरञ्जनो निरातङ्को निर्लेपो निरवग्रहः ।  
निर्गुणो निष्कलोऽनन्तोऽभयोऽचिन्त्यो बलोचितः ॥ ४॥  
  
अतीन्द्रियोऽमितोऽपारोऽनीशोऽनीहोऽव्ययोऽक्षयः ।  
सर्वज्ञः सर्वगः सर्वः सर्वदः सर्वभावनः ॥ ५॥  
  
सर्वशास्ता सर्वसाक्षी पूज्यः सर्वस्य सर्वदृक् ।  
सर्वशक्तिः सर्वसारः सर्वात्मा सर्वतोमुखः ॥ ६॥  
  
सर्वावासः सर्वरूपः सर्वादिः सर्वदुःखहा ।  
सर्वार्थः सर्वतोभद्रः सर्वकारणकारणम् ॥ ७॥  
  
सर्वातिशायितः सर्वाध्यक्षः सर्वसुरेश्वरः ।  
षड्विंशको महाविष्णुर्महागुह्यो महाविभुः ॥ ८॥  
  
नित्योदितो नित्ययुक्तो नित्यानन्दः सनातनः ।  
मायापतिर्योगपतिः कैवल्यपतिरात्मभूः ॥ ९॥  
  
जन्ममृत्युजरातीतः कालातीतो भवातिगः ।  
पूर्णः सत्यः शुद्धबुद्धस्वरूपो नित्यचिन्मयः ॥ १०॥  
  
योगिप्रियो योगमयो भवबन्धैकमोचकः ।  
पुराणः पुरुषः प्रत्यक्चैतन्यं पुरुषोत्तमः ॥ ११॥  
  
वेदान्तवेद्यो दुर्ज्ञेयस्तापत्रयविवर्जितः ।  
ब्रह्मविद्याश्रयोऽनाद्यः स्वप्रकाशः स्वयम्प्रभुः ॥ १२॥  
  
सर्वोपेय उदासीनः प्रणवः सर्वतः समः ।  
सर्वानवद्यो दुष्प्राप्यस्तुरीयस्तमसः परः ॥ १३॥  
  
कूटस्थः सर्वसंश्लिष्टो वाङ्गमनोगोचरातिगः ।  
सङ्कर्षणः सर्वहरः कालः सर्वभयङ्करः ॥ १४॥  
  
अनुल्लङ्घ्यश्चित्रगतिर्महारुद्रो दुरासदः ।  
मूलप्रकृतिरानन्दः प्रद्युम्नो विश्वमोहनः ॥ १५॥  
  
महामायो विश्वबीजं पराशक्तिसुखैकभुक् ।  
सर्वकाम्योऽनन्तशीलः सर्वभूतवशङ्करः ॥ १६॥  
  
अनिरुद्धः सर्वजीवो हृषीकेशो मनः पतिः ।  
निरुपाधिप्रियो हंसोऽक्षरः सर्वनियोजकः ॥ १७॥  
  
ब्रह्म प्राणेश्वरः सर्वभूतभृद्देहनायकः ।  
क्षेत्रज्ञः प्रकृतिस्वामी पुरुषो विश्वसूत्रधृक् ॥ १८॥  
  
अन्तर्यामी त्रिधामाऽन्तःसाक्षी त्रिगुण ईश्वरः ।  
योगिगम्यः पद्मनाभः शेषशायी श्रियः पतिः ॥ १९॥  
  
श्रीसदोपास्यपादाब्जो नित्यश्रीः श्रीनिकेतनः ।  
नित्यं वक्षःस्थलस्थश्रीः श्रीनिधिः श्रीधरो हरिः ॥ २०॥  
  
वश्यश्रीर्निश्चलः श्रीदो विष्णुः क्षीराब्धिमन्दिरः ।  
कौस्तुभोद्भासितोरस्को माधवो जगदार्तिहा ॥ २१॥  
  
श्रीवत्सवक्षा निःसीमकल्याणगुणभाजनम् ।  
पीताम्बरो जगन्नाथो जगत्त्राता जगत्पिता ॥ २२॥  
  
जगद्बन्धुर्जगत्स्रष्टा जगद्धाता जगन्निधिः ।  
जगदेकस्फुरद्वीर्योऽनहंवादी जगन्मयः ॥ २३॥  
  
सर्वाश्चर्यमयः सर्वसिद्धार्थः सर्वरञ्जितः ।  
सर्वामोघोद्यमो ब्रह्मरुद्राद्युत्कृष्टचेतनः ॥ २४॥  
  
शम्भोः पितामहो ब्रह्मपिता शक्राद्यधीश्वरः ।  
सर्वदेवप्रियः सर्वदेवमूर्तिरनुत्तमः ॥ २५॥  
  
सर्वदेवैकशरणं सर्वदेवैकदैवतम् ।  
यज्ञभुग्यज्ञफलदो यज्ञेशो यज्ञभावनः ॥ २६॥  
  
यज्ञत्राता यज्ञपुमान् वनमाली द्विजप्रियः ।  
द्विजैकमानदो विप्रकुलदेवोऽसुरान्तकः ॥ २७॥  
  
सर्वदुष्टान्तकृत्सर्वसज्जनानन्यपालकः ।  
सप्तलोकैकजठरः सप्तलोकैकमण्डनः ॥ २८॥  
  
सृष्टिस्थित्यन्तकृच्चक्री शार्ङ्गधन्वा गदाधरः ।  
शङ्खभृन्नन्दकी पद्मपाणिर्गरुडवाहनः ॥ २९॥  
  
अनिर्देश्यवपुः सर्वपूज्यस्त्रैलोक्यपावनः ।  
अनन्तकीर्तिर्निःसीमपौरुषः सर्वमङ्गलः ॥ ३०॥  
  
सूर्यकोटिप्रतीकाशो यमकोटिदुरासदः ।  
मयकोटिजगत्स्त्रष्टा वायुकोटिमहाबलः ॥ ३१॥  
  
कोटीन्दुजगदानन्दी शम्भुकोटिमहेश्वरः ।  
कन्दर्पकोटिलावण्यो दुर्गाकोटिविमर्दनः ॥ ३२॥  
  
समुद्रकोटिगम्भीरस्तीर्थकोटिसमाह्वयः ।  
कुबेरकोटिलक्ष्मीवान् शक्रकोटिविलासवान् ॥ ३३॥  
  
हिमवत्कोटिनिष्कम्पः कोटिब्रह्माण्डविग्रहः ।  
कोट्यश्वमेधपापघ्नो यज्ञकोटिसमार्चनः ॥ ३४॥  
  
सुधाकोटिस्वास्थ्यहेतुः कामधुक्कोटिकामदः ।  
ब्रह्मविद्याकोटिरूपः शिपिविष्टः शुचिश्रवाः ॥ ३५॥  
  
विश्वम्भरस्तीर्थपादः पुण्यश्रवणकीर्तनः ।  
आदिदेवो जगज्जैत्रो मुकुन्दः कालनेमिहा ॥ ३६॥  
  
वैकुण्ठेश्वरमाहात्म्यो महायोगेश्वरोत्सवः ।  
नित्यतृप्तो लसद्भावो निःशङ्को नरकान्तकः ॥ ३७॥  
  
दीनानाथैकशरणं विश्वैकव्यसनापहः ।  
जगत्कृपाक्षमो नित्यं कृपालुः सज्जनाश्रयः ॥ ३८॥  
  
योगेश्वरः सदोदीर्णो वृद्धिक्षयविवर्जितः ।  
अधोक्षजो विश्वरेता प्रजापतिशताधिपः ॥ ३९॥  
  
शक्रब्रह्मार्चितपदः शम्भुब्रह्मोर्ध्वधामगः ।  
सूर्यसोमेक्षणो विश्वभोक्ता सर्वस्य पारगः ॥ ४०॥  
  
जगत्सेतुधर्मसेतुधरो विश्वधुरन्धरः ।  
निर्ममोऽखिललोकेशो निःसङ्गोऽद्भुतभोगवान् ॥ ४१॥  
  
वश्यमायो वश्यविश्वो विष्वक्सेनो सुरोत्तमः ।  
सर्वश्रेयः पतिर्दिव्यानर्ध्यभूषणभूषितः ॥ ४२॥  
  
सर्वलक्षणलक्षण्यः सर्वदैत्येन्द्रदर्पहा ।  
समस्तदेवसर्वस्वं सर्वदैवतनायकः ॥ ४३॥  
  
समस्तदेवकवचं सर्वदेवशिरोमणिः ।  
समस्तदेवतादुर्गः प्रपन्नाशनिपञ्जरः ॥ ४४॥  
  
समस्तभयहृन्नामा भगवान्विष्टरश्रवाः ।  
विभुः सर्वहितोदर्को हतारिः स्वर्गतिप्रदः ॥ ४५॥  
  
सर्वदैवतजीवेशो ब्राह्मणादिनियोजकः ।  
ब्रह्मा शम्भुः शतार्धायुर्ब्रह्मज्येष्ठः शिशुः स्वराट् ॥ ४६॥  
  
विराड् भक्तपराधीनः स्तुत्यः स्तोत्रार्थसाधकः ।  
परार्थकर्ता कृत्यज्ञः स्वार्थकृत्यसदोज्ज्ञितः ॥ ४७॥  
  
सदानदः सदाभद्रः सदाशान्तः सदाशिवः ।  
सदाप्रियः सदातुष्टः सदापुष्टः सदार्चितः ॥ ४८॥  
  
सदापूतः पावनाग्रो वेदगुह्यो वृषाकपिः ।  
सहस्रनामा त्रियुगश्चतुमूर्तिश्चतुर्भुजः ॥ ४९॥  
  
भूतभव्यभवन्नाथो महापुरुषपूर्वजः ।  
नारायणो मुञ्जकेशः सर्वयोगविनिःसृतः ॥ ५०॥  
  
वेदसारो यज्ञसारः सामसारस्तपोनिधिः ।  
साध्यः श्रेष्ठः पुराणर्षिर्निष्ठाशान्तिः परायणम् ॥ ५१॥  
  
शिवत्रिशूलविध्वंसी श्रीकण्ठैकवरप्रदः ।  
नरः कृष्णो हरिर्धर्मनन्दनो धर्मजीवनः ॥ ५२॥  
  
आदिकर्ता सर्वसत्यः सर्वस्त्रीरत्नदर्पहा ।  
त्रिकालजितकन्दर्प उर्वशीदृङ्मुनीश्वरः ॥ ५३॥  
  
आद्यः कविर्हयग्रीवः सर्ववागीश्वरेश्वरः ।  
सर्वदेवमयो ब्रह्मा गुरुर्वागीश्वरीपतिः ॥ ५४॥  
  
अनन्तविद्याप्रभवो मूलाविद्याविनाशकः ।  
सर्वज्ञदो जगज्जाड्यनाशको मधुसूदनः ॥ ५५॥  
  
अनन्तमन्त्रकोटीशः शब्दब्रह्मैकपारगः ।  
आदिविद्वान् वेदकर्ता वेदात्मा श्रुतिसागरः ॥ ५६॥  
  
ब्रह्मार्थवेदहरणः सर्वविज्ञानजन्मभूः ।  
विद्याराजो ज्ञानमूर्तिर्ज्ञानसिन्धुरखण्डधीः ॥ ५७॥  
  
मत्स्यदेवो महाशृङ्गो जगद्बीजवहित्रदृक् ।  
लीलाव्याप्तानिलाम्भोधिश्चतुर्वेदप्रर्वतकः ॥ ५८॥  
  
आदिकूर्मोऽखिलाधारस्तृणीकृतजगद्भरः ।  
अमरीकृतदेवौघः पीयूषोत्पत्तिकारणम् ॥ ५९॥  
  
आत्माधारो धराधारो यज्ञाङ्गो धरणीधरः ।  
हिरण्याक्षहरः पृध्वीपतिः श्राद्धादिकल्पकः ॥ ६०॥  
  
समस्तपितृभीतिघ्नः समस्तपितृजीवनम् ।  
हव्यकव्यैकभुक् हव्यकव्यैकफलदायकः ॥ ६१॥  
  
रोमान्तर्लीनजलधिः क्षोभिताशेषसागरः ।  
महावराहो यज्ञस्य ध्वंसको याज्ञिकाश्रयः ॥ ६२॥  
  
श्रीनृसिंहो दिव्यसिंहः सर्वानिष्टार्थदुःखहा ।  
एकवीरोऽद्भुतबलो यन्त्रमन्त्रैकम्भञ्जनः ॥ ६३॥  
  
ब्रह्मादिदुःसहज्योतिर्युगान्ताग्न्यतिभीषणः ।  
कोटिवज्राधिकनखो जगद्दुष्प्रेक्ष्यमूर्तिधृक् ॥ ६४॥  
  
मातृचक्रप्रमथनो महामातृगणेश्वरः ।  
अचिन्त्यामोघवीर्याढ्यः समस्तासुरघस्मरः ॥ ६५॥  
  
हिरण्यकशिपुच्छेदी कालः सङ्कर्षिणीपतिः ।  
कृतान्तवाहनासह्यः समस्तभयनाशनः ॥ ६६॥  
  
सर्वविघ्नान्तकः सर्वसिद्धिदः सर्वपूरकः ।  
समस्तपातकध्वंसी सिद्धमन्त्राधिकाह्वयः ॥ ६७॥  
  
भैरवेशो हरार्तिघ्नः कालकल्पो दुरासदः ।  
दैत्यगर्भस्राविनामा स्फुटद्ब्रह्माण्डवर्जितः ॥ ६८॥  
  
स्मृतिमात्राखिलत्राताद्भुतरूपो महाहरिः ।  
ब्रह्मचर्यशिरःपिण्डी दिक्पालोऽर्धाङ्गभूषणः ॥ ६९॥  
  
द्वादशार्कशिरोदामा रुद्रशीर्षैकनूपुरः ।  
योगिनीग्रस्तगिरिजात्राता भैरवतर्जकः ॥ ७०॥  
  
वीरचक्रेश्वरोऽत्युग्रोऽपमारिः कालशम्बरः ।  
क्रोधेश्वरो रुद्रचण्डीपरिवारादिदुष्टभुक् ॥ ७१॥  
  
सर्वाक्षोभ्यो मृत्युमृत्युः कालमृत्युनिवर्तकः ।  
असाध्यसर्वदेवघ्नः सर्वदुर्ग्रहसौम्यकृत् ॥ ७२॥  
  
गणेशकोटिदर्पघ्नो दुःसहाशेषगोत्रहा ।  
देवदानवदुर्दर्शो जगद्भयदभीषणः ॥ ७३॥  
  
समस्तदुर्गतित्राता जगद्भक्षकभक्षकः ।  
उग्रशाम्बरमार्जारः कालमूषकभक्षकः ॥ ७४॥  
  
अनन्तायुधदोर्दण्डी नृसिंहो वीरभद्रजित् ।  
योगिनीचक्रगुह्येशः शक्रारिपशुमांसभुक् ॥ ७५॥  
  
रुद्रो नारायणो मेषरूपशङ्करवाहनः ।  
मेषरूपशिवत्राता दुष्टशक्तिसहस्रभुक् ॥ ७६॥  
  
तुलसीवल्लभो वीरो वामाचारोऽखिलेष्टदः ।  
महाशिवः शिवारुढो भैरवैककपालधृक् ॥ ७७॥  
  
भिल्लीचक्रेश्वरः शक्रदिव्यमोहनरूपदः ।  
गौरीसौभाग्यदो मायानिधिर्मायाभयापहः ॥ ७८॥  
  
ब्रह्मतेजोमयो ब्रह्मश्रीमयश्च त्रयीमयः ।  
सुब्रह्मण्यो बलिध्वंसी वामनोऽदितिदुःखहा ॥ ७९॥  
  
उपेन्द्रो नृपतिर्विष्णुः कश्यपान्वयमण्डनः ।  
बलिस्वराज्यदः सर्वदेवविप्रान्नदोऽच्युतः ॥ ८०॥  
  
उरुक्रमस्तीर्थपादस्त्रिपदस्थस्त्रिविक्रमः ।  
व्योमपादः स्वपादाम्भःपवित्रितजगत्त्रयः ॥ ८१॥  
  
ब्रह्मेशाद्यभिवन्द्याङ्घ्रिर्द्रुतधर्माङ्घ्रिधावनः ।   
var  र्द्रुतकर्माद्रिधारणः  
अचिन्त्याद्भुतविस्तारो विश्ववृक्षो महाबलः ॥ ८२॥  
  
राहुमूर्धापराङ्गछिद् भृगुपत्नीशिरोहरः ।  
पापत्रस्तः सदापुण्यो दैत्याशानित्यखण्डनः ॥ ८३॥  
  
पूरिताखिलदेवेशो विश्वार्थैकावतारकृत् ।  
स्वमायानित्यगुप्तात्मा भक्तचिन्तामणिः सदा ॥ ८४॥  
  
वरदः कार्तवीर्यादिराजराज्यप्रदोऽनघः ।  
विश्वश्लाघ्यामिताचारो दत्तात्रेयो मुनीश्वरः ॥ ८५॥  
  
पराशक्तिसदाश्लिष्टो योगानन्दः सदोन्मदः ।  
समस्तेन्द्रारितेजोहृत्परमामृतपद्मपः ॥ ८६॥  
  
अनसूयागर्भरत्नं भोगमोक्षसुखप्रदः ।  
जमदग्निकुलादित्यो रेणुकाद्भुतशक्तिकृत् ॥ ८७॥  
  
मातृहत्यादिनिर्लेपः स्कन्दजिद्विप्रराज्यदः ।  
सर्वक्षत्रान्तकृद्वीरदर्पहा कार्तवीर्यजित् ॥ ८८॥  
  
सप्तद्वीपवतीदाता शिवाचार्ययशःप्रदः ।  
भीमः परशुरामश्च शिवाचार्यैकविप्रभुक् ॥ ८९॥  
  
शिवाखिलज्ञानकोषो भीष्माचार्योऽग्निदैवतः ।  
द्रोणाचार्यगुरुर्विश्वजैत्रधन्वा कृतान्तजित् ॥ ९०॥  
  
अद्वितीयतपोमूर्तिर्ब्रह्मचर्यैकदक्षिणः ।  
मनुः श्रेष्ठः सतां सेतुर्महीयान् वृषभो विराट् ॥ ९१॥  
  
आदिराजः क्षितिपिता सर्वरत्नैकदोहकृत् ।  
पृथुर्जन्माद्येकदक्षो गीःश्रीकीर्त्तिस्वयंवृतः ॥ ९२॥  
  
जगद्वृत्तिप्रदश्चक्रवर्तिश्रेष्ठोऽद्वयास्त्रधृक् ।  
सनकादिमुनिप्राप्यो भगवद्भक्तिवर्धनः ॥। ९३॥  
  
वर्णाश्रमादिधर्माणां कर्ता वक्ता प्रवर्तकः ।  
सूर्यवंशध्वजो रामो राधवः सद्गुणार्णवः ॥ ९४॥  
  
काकुत्स्थो वीरराड् राजा राजधर्मधुरन्धरः ।  
नित्यस्वःस्थाश्रयः सर्वभद्रग्राही शुभैकदृक् ॥। ९५॥  
  
नररत्नं रत्नगर्भो धर्माध्यक्षो महानिधिः ।  
सर्वश्रेष्ठाश्रयः सर्वशास्त्रार्थग्रामवीर्यवान् ॥ ९६॥  
  
जगद्वशो दाशरथिः सर्वरत्नाश्रयो नृपः ।  
समस्तधर्मसूः सर्वधर्मद्रष्टाऽखिलाघहा ॥ ९७॥  
  
अतीन्द्रो ज्ञानविज्ञानपारदश्च क्षमाम्बुधिः ।  
सर्वप्रकृष्टशिष्टेष्टो हर्षशोकाद्यनाकुलः ॥ ९८॥  
  
पित्राज्ञात्यक्तसाम्राज्यः सपत्नोदयनिर्भयः ।  
गुहादेशार्पितैश्वर्यः शिवस्पर्धी जटाधरः ॥। ९९॥  
  
चित्रकूटाप्तरत्नाद्रिर्जगदीशो वनेचरः ।  
यथेष्टामोघसर्वास्त्रो देवेन्द्रतनयाक्षिहा ॥ १००॥  
  
ब्रह्मेन्द्रादिनतैषीको मारीचघ्नो विराधहा ।  
ब्रह्मशापहताशेषदण्डकारण्यपावनः ॥ १०१॥  
  
चतुर्दशसहस्रोग्ररक्षोघ्नैकशरैकधृक् ।  
खरारिस्त्रिशिरोहन्ता दूषणघ्नो जनार्दनः ॥ १०२॥  
  
जटायुषोऽग्निगतिदो कबन्धस्वर्गदायकः ।  
लीलाधनुःकोट्यापास्तदुन्दुभ्यस्थिमहाचयः ॥ १०३॥  
  
सप्ततालव्यधाकृष्टध्वजपातालदानवः ।  
सुग्रीवराज्यदोऽहीनमनसैवाभयप्रदः ॥ १०४॥  
  
हनूमद्रुद्रमुख्येशः समस्तकपिदेहभृत् ।  
सनागदैत्यबाणैकव्याकुलीकृतसागरः ॥ १०५॥  
  
सम्लेच्छकोटिबाणैकशुष्कनिर्दग्धसागरः ।  
समुद्राद्भुतपूर्वैकबद्धसेतुर्यशोनिधिः ॥ १०६॥  
  
असाध्यसाधको लङ्कासमूलोत्कर्षदक्षिणः ।  
वरदृप्तजगच्छल्यपौलस्त्यकुलकृन्तनः ॥ १०७॥  
  
रावणिघ्नः प्रहस्तच्छित् कुम्भकर्णभिदुग्रहा ।  
रावणैकशिरच्छेत्ता निःशङ्केन्द्रैकराज्यदः ॥ १०८॥  
  
स्वर्गास्वर्गत्वविच्छेदी देवेन्द्रादिन्द्रताहरः ।  
रक्षोदेवत्वहृद्धर्माधर्मध्नश्च पुरुष्टुतः ॥ १०९॥  
  
नतिमात्रदशास्यारिर्दत्तरज्यविभीषणः ।  
सुधावृष्टिभृताशेषस्वसैन्योज्जीवनैककृत् ॥ ११०॥  
  
देवब्राह्मणनामैकधाता सर्वामरार्चितः ।  
ब्रह्मसूर्येन्द्ररुद्रादिवृन्दार्पितसतीप्रियः ॥ १११॥  
  
अयोध्याखिलराजन्यः सर्वभूतमनोहरः ।  
स्वामितुल्यकृपादण्डो हीनोत्कृष्टैकसत्प्रियः ॥ ११२॥  
  
स्वपक्षादिन्यायदर्शी हीनार्थाधिकसाधकः ।  
व्याधव्याजानुचितकृत्तारकोऽखिलतुल्यकृत् ॥ ११३॥  
  
पार्वत्याऽधिकयुक्तात्मा प्रियात्यक्तः स्मरारिजित् ।  
साक्षात्कुशलवच्छद्मेन्द्राग्नितातोऽपराजितः ॥ ११४॥  
  
कोशलेन्द्रो वीरबाहुः सत्यार्थत्यक्तसोदरः ।  
शरसन्धाननिर्धूतधरणीमण्डलोदयः ॥ ११५॥  
  
ब्रह्मादिकाम्यसान्निध्यसनाथीकृतदैवतः ।  
ब्रह्मलोकाप्तचाण्डालाद्यशेषप्राणिसार्थकः ॥ ११६॥  
  
स्वर्नीतगर्दभाश्वादिः चिरायोध्यावनैककृत्त् ।  
रामाद्वितीयः सौमित्रिर्लक्ष्मणः प्रहतेन्द्रजित् ॥ ११७॥  
  
विष्णुभक्त्याप्तरामाङ्घ्रिः पादुकाराज्यनिर्वृतः ।  
भरतोऽसह्यगन्धर्वकोटिघ्नो लवणान्तकः ॥ ११८॥  
  
शत्रुघ्नो वैद्यराजायुर्वेदगर्भौषधीपतिः ।  
नित्यामृतकरो धन्वन्तरिर्यज्ञो जगद्धरः ॥ ११९॥  
  
सूर्यारिघ्नः सुराजीवो दक्षिणेशो द्विजप्रियः ।  
छिन्नमूर्धोपदेशार्कः शेषाङ्गस्थापितामरः ॥ १२०॥  
  
विश्वार्थाशेषकृद्राहुशिरश्छेदाक्षताकृतिः ।  
वाजपेयादिनामाग्निर्वेदधर्मापरायणः ॥ १२१॥  
  
श्वेतद्वीपपतिः साङ्ख्यप्रणेता सर्वसिद्धिराट् ।  
विश्वप्रकाशितज्ञानयोगो मोहतमिस्रहा ॥ १२२॥  
  
देवहूत्यात्मजः सिद्धः कपिलः कर्दमात्मजः ।  
योगस्वमी ध्यानभङ्गसगरात्मजभस्मकृत् ॥ १२३॥  
  
धर्मो विश्वेन्द्रसुरभीपतिः शुद्धात्मभावितः ।  
शम्भुस्त्रिपुरदाहैकस्थैर्यविश्वरथोद्धतः ॥ १२४॥  
  
भक्तशम्भुजितो दैत्यामृतवापीसमस्तपः ।  
महाप्रलयविश्वैकोऽद्वितीयोऽखिलनागराट् ॥ १२५॥  
  
शेषदेवः सहस्राक्षः सहस्रास्यशिरोभुजः ।  
फणामणिकणाकारयोजिताब्ध्यम्बुदक्षितिः ॥ १२६॥  
  
कालाग्निरुद्रजनको मुसलास्त्रो हलायुधः ।  
नीलाम्बरो वारुणीशो मनोवाक्कायदोषहा ॥ १२७॥  
  
असन्तोषदृष्टिमात्रपातितैकदशाननः ।  
बलिसंयमनो घोरो रौहिणेयः प्रलम्बहा ॥ १२८॥  
  
मुष्टिकघ्नो द्विविदहा कालिन्दीकर्षणो बलः ।  
रेवतीरमणः पूर्वभक्तिखेदाच्युताग्रजः ॥ १२९॥  
  
देवकीवसुदेवाह्वकश्यपादितिनन्दनः ।  
वार्ष्णेयः सात्वतां श्रेष्ठः शौरिर्यदुकुलोद्वहः ॥ १३०॥  
  
नराकृतिः परं ब्रह्म सव्यसाचीवरप्रदः ।  
ब्रह्मादिकाम्यलालित्यजगदाश्चैर्यशैशवः ॥ १३१॥  
  
पूतनाध्नः शकटभिद् यमलार्जुनभञ्जनः ।  
वातासुरारिः केशिघ्नो धेनुकारिर्गवीश्वरः ॥ १३२॥  
  
दामोदरो गोपदेवो यशोदाऽऽनन्दकारकः ।  
कालीयमर्दनः सर्वगोपगोपीजनप्रियः ॥ १३३॥  
  
लीलागोवर्धनधरो गोविन्दो गोकुलोत्सवः ।  
अरिष्टमथनः कामोन्मत्तगोपीविमुक्तिदः ॥ १३४॥  
  
सद्यः कुवलयापीडघाती चाणूरमर्दनः ।  
कंसारिरुग्रसेनादिराज्यव्यापारितापरः ॥ १३५॥  
  
सुधर्माङ्कितभूलोको जरासन्धबलान्तकः ।  
त्यक्तभक्तजरासन्धभीमसेनयशःप्रदः ॥ १३६॥  
  
सान्दीपनिमृतापत्यदाता कालान्तकादिजित् ।  
समस्तनारकित्राता सर्वभूपतिकोटिजित् ॥ १३७॥  
  
रुक्मिणीरमणो रुक्मिशासनो नरकान्तकः ।  
समस्तसुन्दरीकान्तो मुरारिर्गरुडध्वजः ॥ १३८॥  
  
एकाकीजितरुद्रार्कमरुदाद्यखिलेश्वरः ।  
देवेन्द्रदर्पहा कल्पद्रुमालङ्कृतभूतलः ॥ १३९॥  
  
बाणबाहुसहस्रच्छिन्नन्द्यादिगणकोटिजित् ।  
लीलाजितमहादेवो महादैवेकपूजितः ॥ १४०॥  
  
इन्द्रार्थार्जुननिर्भङ्गजयदः पाण्डवैकधृक् ।  
काशीराजशिरस्छेत्ता रुद्रशक्त्त्येकमर्दनः ॥ १४१॥  
  
विश्वेश्वरप्रसादाक्षः काशीराजसुतार्दनः ।  
शम्भुप्रतिज्ञाविध्वंसी काशीनिर्दग्ध नायकः ॥ १४२॥  
  
काशीशगणकोटिघ्नः लोकशिक्षाशिवार्चकः ।  
युवतीव्रतपोवश्यः पुरा शिववरप्रदः ॥ १४३॥  
  
शङ्करैकप्रतिष्ठाधृक् स्वांशशङ्करपूजकः ।  
शिवकन्याव्रतपतिः कृष्णरूपशिवारिहा ॥ १४४॥  
  
महालक्ष्मीवपुर्गौरीत्राता वैदलवृत्रहा ।  
स्वधाममुचुकुन्दैकनिष्कालयवनेष्टकृत् ॥ १४५॥  
  
यमुनापतिरानीतपरिलीनशिवात्मजः ।  
श्रीदामरङ्कभक्तार्थभूम्यानीतेन्द्रवैभवः ॥ १४६॥  
  
दुर्वृत्तशिशुपालैकमुक्तिकोद्धारकेश्वरः ।  
आचाण्डालादिकप्राप्यद्वारकानिधिकोटिकृत् ॥ १४७॥  
  
अक्रूरोद्भवमुख्यैकभक्तस्वच्छन्दमुक्तिदः ।  
सबालस्त्रीजलक्रीडोऽमृतवापीकृतार्णवः ॥ १४८॥  
  
ब्रह्मास्त्रदग्धगर्भस्थपरीक्षिज्जीवनैककृत् ।  
परिलीनद्विजसुतानेताऽर्जुनमदापहः ॥ १४९॥  
  
गूढमुद्राकृतिग्रस्तभीष्माद्यखिलगौरवः ।  
पार्थार्थखण्डिताशेषदिव्यास्त्रः पार्थमोहहृत् ॥ १५०॥  
  
गर्भशापच्छलध्वस्तयादवोर्वीभयापहः ।  
जराव्याधारिगतिदः स्मृतिमात्राखिलेष्टदः ॥ १५१॥  
  
कामदेवो रतिपतिर्मन्मथः शम्बरान्तकः ।  
अनङ्गो जितगौरीशो रतिकान्तः सदेप्सितः ॥ १५२॥  
  
पुष्पेषुर्विश्वविजयी स्मरः कामेश्वरीपतिः ।  
उषापतिर्विश्वकेतुर्विश्वतृप्तोऽधिपूरुषः ॥ १५३॥  
  
चतुरात्मा चतुर्व्यूहश्चतुर्युगविधायकः ।  
चतुर्वेदैकविश्वात्मा सर्वोत्कृष्टांशकोटिकः ॥ १५४॥  
  
आश्रयात्मा पुराणर्षिर्व्यासः शाखासहस्रकृत् ।  
महाभारतनिर्माता कवीन्द्रो बादरायणः ॥ १५५॥  
  
कृष्णद्वैपायनः सर्वपुरुषार्थैकबोधकः ।  
वेदान्तकर्ता ब्रह्मैकव्यञ्जकः पुरुवंशकृत् ॥ १५६॥  
  
बुद्धो ध्यानजिताशेषदेवदेवो जगत्प्रियः ।  
निरायुधो जगज्जैत्रः श्रीधरो दुष्टमोहनः ॥ १५७॥  
  
दैत्यवेदबहिःकर्ता वेदार्थश्रुतिगोपकः ।  
शौद्धोदनिर्दृष्टदिष्टः सुखदः सदसस्पतिः ॥ १५८॥  
  
यथायोग्याखिलकृपः सर्वशून्योऽखिलेष्टदः ।  
चतुष्कोटिपृथक्तत्त्वं प्रज्ञापारमितेश्वरः ॥ १५९॥  
  
पाखण्डवेदमार्गेशः पाखण्डश्रुतिगोपकः ।  
कल्की विष्णुयशःपूत्रः कलिकालविलोपकः ॥ १६०॥  
  
समस्तम्लेच्छदुष्टघ्नः सर्वशिष्टद्विजातिकृत् ।  
सत्यप्रवर्त्तको देवद्विजदीर्घक्षुधापहः ॥ १६१॥  
  
अश्ववारादिरेवान्तः पृथ्वीदुर्गतिनाशनः ।  
सद्यः क्ष्मानन्तलक्ष्मीकृत् नष्टनिःशेषधर्मवित् ॥ १६२॥  
  
अनन्तस्वर्गयागैकहेमपूर्णाखिलद्विजः ।  
असाध्यैकजगच्छास्ता विश्ववन्द्यो जयध्वजः ॥ १६३॥  
  
आत्मतत्त्वाधिपः कर्तृश्रेष्ठो विधिरुमापतिः ।  
भर्तृश्रेष्ठः प्रजेशाग्र्यो मरीचिजनकाग्रणीः ॥ १६४॥  
  
कश्यपो देवराजेन्द्रः प्रह्लादो दैत्यराट् शशी ।  
नक्षत्रेशो रविस्तेजःश्रेष्ठः शुक्रः कवीश्वरः ॥ १६५॥  
  
महर्षिराड् भृगुर्विष्णुरादित्येशो बलिः स्वराट् ।  
वायुर्वह्निः शुचिश्रेष्ठः शङ्करो रुद्रराड् गुरुः ॥ १६६॥  
  
विद्वत्तमश्चित्ररथो गन्धर्वाग्र्योऽक्षरोत्तमः ।  
वर्णादिरग्र्यः स्त्री गौरी शक्त्याग्र्यः श्रीश्च नारदः ॥ १६७॥  
  
देवर्षिराट् पाण्डवाग्र्योऽर्जुनो वादप्रवादराट् ।  
पवनः पवनेशानो वरुणो यादसां पतिः ॥ १६८॥  
  
गङ्गातीर्थोत्तमोद्भूतं छत्रकाग्र्यवरौषधम् ।  
अन्नं सुदर्शनास्त्राग्र्यं वज्रं प्रहरणोत्तमम् ॥ १६९॥  
  
उच्चैःश्रवा वाजिराजः ऐरावत इभेश्वरः ।  
अरुन्धत्येकपत्नीशो ह्यश्वत्थोऽशेषवृक्षराट् ॥ १७०॥  
  
अध्यात्मविद्या विद्याग्र्यः प्रणवश्छन्दसां वरः ।  
मेरुर्गिरिपतिर्मार्गो मासाग्र्यः कालसत्तमः ॥ १७१॥  
  
दिनाद्यात्मा पूर्वसिद्धिः कपिलः सामवेदराट् ।  
तार्क्ष्यः खगेन्द्रो ऋत्वग्र्यो वसन्तः कल्पपादपः ॥ १७२॥  
  
दातृश्रेष्ठः कामधेनुरार्तिघ्नाग्र्यः सुहृत्तमः ।  
चिन्तामणिर्गुरुश्रेष्ठो माता हिततमः पिता ॥ १७३॥  
  
सिंहो मृगेन्द्रो नागेन्द्रो वासुकिर्नृवरो नृपः ।  
वर्णेशो ब्राह्मणश्चेतः करणाग्र्यो नमो नमः ॥ १७४॥  
  
इत्येतद्वासुदेवस्य विष्णोर्नामसहस्रकम् ।  
सर्वापराधशमनं परं भक्तिविवर्द्धनम् ॥ १७५॥  
  
अक्षयब्रह्मलोकादिसर्वार्थाप्येकसाधनम् ।  
विष्णुलोकैकसोपानं सर्वदुःखविनाशनम् ॥ १७६॥  
  
समस्तसुखदं सद्यः परनिर्वाणदायकम् ।  
कामक्रोधादि निःशेषमनोमलविशोधनम् ॥ १७७॥  
  
शान्तिदं पावनं नॄणां महापाताकिनामपि ।  
सर्वेषां प्राणिनामाशु सर्वाभीष्टफलप्रदम् ॥ १७८॥  
  
समस्तविघ्नशमनं सर्वारिष्टविनाशनम् ।  
घोरदुःखप्रशमनं तीव्रदारिद्र्यनाशनम् ॥ १७९॥  
  
ऋणत्रयापहं गुह्यं धनधान्ययशस्करम् ।  
सर्वैश्वर्यप्रदं सर्वसिद्धिदं सर्वधर्मदम् ॥ १८०॥  
  
तीर्थयज्ञतपोदानव्रतकोटिफलप्रदम् ।  
जगज्जाड्यप्रशमनं सर्वविद्याप्रवर्त्तकम् ॥ १८१॥  
  
राज्यदं भ्रष्टराज्यानां रोगिणां सर्वरोगहृत् ।  
वन्ध्यानां सुतदं चायुःक्षीणानां जीवितप्रदम् ॥ १८२॥  
  
भूतग्रहविषध्वंसि ग्रहपीडाविनाशनम् ।  
मङ्गल्यं पुण्यमापुष्पं श्रवणात् पठनाज्जपात् ॥ १८३॥  
  
नास्ति विष्णोः परं धाम नास्ति विष्णोः परन्तपः ।  
नास्ति विष्णो परो धर्मो नास्ति मन्त्रो ह्यवैष्णवः ॥ १८४॥  
  
नास्ति विष्णोः परं ध्यानं नास्ति विष्णोः परा गतिः ।  
सर्वतीर्थमयो विष्णुः सर्वशास्त्रमयः प्रभुः ।  
सर्वक्रतुमयो विष्णुः सत्यं सत्यं वदाम्यहम् ॥ १८५॥  
  
पार्वत्युवाच  
धन्यास्म्यनुगृहितास्मि कृतार्थास्मि जगत्पते ।  
यन्मयेदं श्रुतं स्तोत्रं त्वद्रहस्यं सुदुर्लभम् ॥ १८६॥  
  
कामाद्यासक्तचित्तत्वात्किं तु सर्वेश्वर प्रभो ।  
त्वन्मयत्वात्प्रमादाद्वा शक्नोमि पठितुं न चेत् ॥ १८७॥  
  
विष्णोः सहस्रनामैतत् प्रत्यहं वृषभध्वज ।  
नाम्नैकेन तु येन स्यात्तत्फलं ब्रूहि मे प्रभो ॥ १८८॥  
  
महादेव उवाच  
राम रामेति रामेति रमे रामे मनोरमे ।  
सहस्रनाम तत्तुल्यं रामनाम वरानने ॥ १८९॥  
  
॥ इति श्रीपद्मपुराणे उत्तरखण्डे पार्वतीशिवसंवादे  
श्रीविष्णोर्नामसहस्रं च वासुदेवसहस्रनामस्तोत्रं सम्पूर्णम् ॥  
  
 var = Also almost same Vishnusahasranamastotram as from Narada pancharatra  
  
  
Proofread by DPD, PSA Easwaran  
  
