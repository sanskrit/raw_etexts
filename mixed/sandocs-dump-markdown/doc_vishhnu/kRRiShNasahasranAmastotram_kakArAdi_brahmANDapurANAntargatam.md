+++
"Text title" = "kRRiShNasahasranAmastotram kakArAdi"
"File name" = "kRRiShNasahasranAmastotramkakArAdi.itx"
itxtitle = "kRRiShNasahasranAmastotram kakArAdi (brahmANDapurANAntargatam)"
engtitle = "kRRiShNasahasranAmastotram kakArAdi"
Category = "sahasranAma, vishhnu, krishna, vishnu"
Location = "doc_vishhnu"
Sublocation = "vishhnu"
SubDeity = "krishna"
Language = "Sanskrit"
Subject = "philosophy/hinduism/religion"
"Proofread by" = "Pallasena Narayanaswami ppnswami at gmail.com, PSA Easwaran psaeaswaran at gmail.com"
Description-comments = "Edited by S. V. Radhakrishna Shastriji"
Source = "brahmANDapurANe.adhyAtmakabhAgavate shrutirahasye"
Indexextra = "(Scan VSM 1)"
Acknowledge-Permission = "Mahaperiaval Trust"
"Latest update" = "December 26, 2019"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "कृष्णसहस्रनामस्तोत्रम् ककारादि (ब्रह्माण्डपुराणान्तर्गतम्)"

+++
  
 ककारादि श्रीकृष्णसहस्रनामस्तोत्रम्   
  
व्यास उवाच-  
कृतार्थोऽहं मुनिश्रेष्ठ त्वत्प्रसादान्न संशयः ।  
यतो मया परं ज्ञानं ब्रह्मगीतात्मकं श्रुतम् ॥ १॥  
  
परं तु येन मे जन्म न भवेत्कर्हिचिन्मुने ।  
पूर्णब्रह्मैकविज्ञानविरहो न च जायते ॥ २॥  
  
येन मे दृढविश्वासो भक्तावुत्पद्यते हरेः ।  
कालपाशविनिर्मुक्तिः कर्मबन्धविमोचनम् ॥ ३॥  
  
जन्ममृत्युजराव्याधिक्लेशक्षोभनिवारणम् ।  
कलिकालभयध्वंसो ब्रह्मज्ञानं दृढं हृदि ॥ ४॥  
  
कीर्तिः श्रीः सन्मतिः शान्तिर्भक्तिर्मुक्तिश्च शाश्वती ।  
जायते तदुपायं मे वद वेदविदां वर ॥ ५॥  
  
नारद उवाच-  
तत्त्वमेकं त्रिलोकेषु पूर्णानन्दो जगद्गुरुः ।  
दैवतं सर्वदेवानां प्राणिनां मुक्तिकारणम् ॥ ६॥  
  
तारणं भवपाथोधेर्दुःखदारिद्र्यहारणम् ।  
तद्रूपं सर्वदा ध्येयं योगिभिर्ज्ञानिभिस्तथा ॥ ७॥  
  
ज्ञेयमेव सदा सिद्धैः सिद्धान्तेन दृढीकृतम् ।  
वेदान्ते गीतमाप्तानां हितकृत्कष्टनाशनम् ॥ ८॥  
  
सर्वेषामेव जीवानां कर्मपाशविमोचनम् ।  
सत्यज्ञानदयासिन्धोः कादिनामसहस्रकम् ॥ ९॥  
  
अतिगुह्यतरं लोके नाकेऽपि ब्रह्मवादिनाम् ।  
कालपाशविनिर्मुक्तेर्हेतुभूतं सनातनम् ॥ १०॥  
  
कामार्तिशमनं पुंसां दुर्बुद्धिक्षयकारकम् ।  
सर्वव्याध्याधिहरणं शरणं साधुवादिनाम् ॥ ११॥  
  
कपटच्छलपाखण्डक्रोधलोभविनाशनम् ।  
अज्ञानाधर्मविध्वंसि श्रितानन्दविवर्धनम् ॥ १२॥  
  
विज्ञानोद्दीपनं दिव्यं सेव्यं सर्वजनैरिह ।  
पठनीयं प्रयत्नेन सर्वमन्त्रैकदोहनम् ॥ १३॥  
  
मोहमात्सर्यमूढानामगोचरमलौकिकम् ।  
पूर्णानन्दप्रसादेन लभ्यमेतत्सुदुर्लभम् ॥ १४॥  
  
पुर्णानन्दः स्वयं ब्रह्म भक्तोद्धाराय भूतले ।  
अक्षराकारमाविश्य स्वेच्छयाऽनन्तविक्रमः ॥ १५॥  
  
कृष्णनाम्नात्र विख्यातः स्वयं निर्वाणदायकः ।  
अत एवात्र वर्णानां ककारस्तन्मयो मतः ॥ १६॥  
  
कादिनामानि लोकेऽस्मिन्दुर्लभानि दुरात्मनाम् ।  
भक्तानां सुलभानीह निर्मलानां यतात्मनाम् ॥ १७॥  
  
ज्ञेय एव स्वयं कृष्णो ध्येय एव निरन्तरम् ।  
अमेयोऽप्यनुमानेन मेय एवात्मभावतः ॥ १८॥  
  
ब्रह्मगीतादिभिर्गेयः सेवनीयो मुमुक्षभिः ।  
कृष्ण एव गतिः पुंसां संसारेऽस्मिन्सुदुस्तरे ॥ १९॥  
  
कालास्ये पतितं सर्वं कालेन कवलीकृतम् ।  
कालाधीनं कालसंस्थं कालोत्पन्नं जगत्त्रयम् ॥ २०॥  
  
स कालस्तस्य भृत्योऽस्ति तदधीनस्तदुद्भवः ।  
तस्मात्सर्वेषु कालेषु कृष्ण एव गतिर्नृणाम् ॥ २१॥  
  
अन्ये देवास्त्रिलोकेषु कृष्णाश्रयपरायणाः ।  
कृष्णमाश्रित्य तिष्ठन्ति कृष्णस्यानुचरा हि ते ॥ २२॥  
  
यथा सूर्योदये सर्वास्तारकाः क्षीणकान्तयः ।  
सर्वे देवास्तथा व्यास हतवीर्या हतौजसः ॥ २३॥  
  
न कृष्णादितरत्तत्त्वं न कृष्णादितरत्सुखम् ।  
न कृष्णादितरज्ज्ञानं न कृष्णादितरत्पदम् ॥ २४॥  
  
कृष्ण एव जगन्मित्रं कृष्ण एव जगद्गुरुः ।  
कृष्ण एव जगत्त्राता कृष्ण एव जगत्पिता ॥ २५॥  
  
कृष्ण कृष्णेति ये जीवाः प्रवदन्ति निरन्तरम् ।  
न तेषां पुनरावृत्तिः कल्पकोटिशतैरपि ॥ २६॥  
  
कृष्णे तुष्टे जगन्मित्रं कृष्णे रुष्टे हि तद्रिपुः ।  
कृष्णात्मकं जगत्सर्वं कृष्णमाश्रित्य तिष्ठति ॥ २७॥  
  
यथा सूर्योदये सर्वे पदार्थज्ञानिनो नराः ।  
कृष्णसूर्योदयेऽन्तःस्थे तथाऽऽत्मज्ञानिनो बुधाः ॥ २८॥  
  
तस्मात्त्वं सर्वभावेन कृष्णस्य शरणं व्रज ।  
नान्योपायस्त्रिलोकेषु भवाब्धिं तरितुं सताम् ॥ २९॥  
  
श्रीव्यास उवाच-  
कृतार्थोऽहं मुनिश्रेष्ठ त्वत्प्रसादादतन्द्रितः ।  
यस्माच्छ्रुतं मया ज्ञानं श्रीकृष्णस्य महात्मनः ॥ ३०॥  
  
परं तु श्रेतुमिच्छामि त्वत्तो ब्रह्मविदां वर ।  
नैवास्ति त्वत्समो ज्ञानी त्रिषु लोकेषु कुत्रचित् ॥ ३१॥  
  
कथं मे करुणासिन्धुः प्रसन्नो जायते हरिः ।  
केनोपायेन तद्भक्तिर्निश्चला जायते मयि ॥ ३२॥  
  
केनोपायेन तद्दास्यं सखित्वं देवदुर्लभम् ।  
तदधीनत्वमेवाथ तत्स्वरूपैकता तथा ॥ ३३॥  
  
एतन्मे वद देवर्षे सर्वशास्त्रार्थदोहनम् ।  
विना कृष्णं गतिर्नाऽस्ति कृष्ण एव गतिर्मम ॥ ३४॥  
  
नारद उवाच-  
श्रीकृष्णः करुणासिन्धुर्दीनबन्धुर्जगद्गुरुः ।  
कादिनामहस्रेण विना नान्यैश्च साधनैः ॥ ३५॥  
  
प्रसन्नो जायते नूनं तस्मात्तानि वदामि ते ।  
अवाच्यान्यपि ते वच्मि त्रिषु लोकेषु कुत्रचित् ॥ ३६॥  
  
न प्रसिद्धानि दुष्टानां दुर्लभानि महीतले ।  
सुलभानीह भक्तानां भाविष्यन्ति तदाज्ञया ॥ ३७॥  
  
पुरा सारस्वते कल्पे रम्ये वृन्दावने निशि ।  
निजभक्तहितार्थाय वेणुनादं हरिः स्वयम् ॥ ३८॥  
  
चकारोच्चैर्मनोहारी विहारी वैरनाशनः ।  
तदा गोपीजनः सर्वः सहसोत्थाय विह्वलः ॥ ३९॥  
  
निशीथे सकलं त्यक्त्वाऽगच्छद्वेणुवशीकृतः ।  
तेन सार्धं कृता क्रीडा स्वप्नवद्रासमण्डले ॥ ४०॥  
  
तत्रान्तर्धानमगमत्तच्चित्तमपहृत्य सः ।  
तदा ता गोपिकाः सर्वाः दिङ्मूढा इव गोगणाः ॥ ४१॥  
  
समीपस्थमपि भ्रान्त्या तं नापश्यन्नरोत्तमम् ।  
इतस्ततो विचिन्वन्त्यः कस्तूरीमृगवद्वने ॥ ४२॥  
  
अत्यन्तव्याकुलीभूताः खण्डिताः श्रुतयो यथा ।  
ब्रह्मज्ञानाद्यथा विप्राः कालमायावशनुगाः ॥ ४३॥  
  
तथैता गोपिका व्यास कृष्णदर्शनलालसाः ।  
अत्यन्तविरहाक्रान्तास्तच्चित्तास्तत्परायणाः ॥ ४४॥  
  
भ्रमरीकीटवल्लीना नान्यत्पश्यन्ति तद्विना ।  
विरहानलदग्धाङ्ग्यः कामान्धा भयविह्वलाः ॥ ४५॥  
  
स्वात्मानं न विदुर्दीना ज्ञानहीना नरा इव ।  
तल्लीनमानसाकारा विकारादिविवर्जिताः ॥ ४६॥  
  
तदातिकृपया कृष्णो भक्ताधीनो निरङ्कुशः ।  
आविर्बभूव तत्रैव यथा सूर्यो निशात्यये ॥ ४७॥  
  
तदा ता गोपिकाः सर्वा दृष्ट्वा प्राणपतिं हरिम् ।  
जन्मान्तरनिभं हित्वा विरहाग्निं सुदुःसहम् ॥ ४८॥  
  
तवावतारवन्मत्वा हर्षनिर्भरमानसाः ।  
पद्मिन्य इव कृष्णार्कं दृष्ट्वा विकसितास्तदा ॥ ४९॥  
  
पपुर्नेत्रपुटैरेनं न च तृप्तिमुपाययुः ।  
क्रीडायाः शान्तिमापन्ना मत्वा कृष्णं जगद्गुरुम् ॥ ५०॥  
  
तं प्रत्यूचुः प्रीतियुक्ता विरक्ता विरहानलात् ।  
आसक्तास्तत्पदे नित्यं विरक्ता इव योगिनः ॥ ५१॥  
  
गोप्य ऊचुः-  
हे नाथ याहि नो दीनास्त्वन्नाथास्त्वत्परायणाः ।  
तवालम्बेन जीवन्त्यस्तव दास्यो वयं सदा ॥ ५२॥  
  
केनोपायेन भो कृष्ण न भवेद्विरहस्तव ।  
न भवेत्पुनरावृत्तिर्न च संसारवासना ॥ ५३॥  
  
त्वयि भक्तिर्दृढा केन सखीत्वं जायते तव ।  
तदुपायं हि नो ब्रूहि कृपां कृत्वा दयानिधे ॥ ५४॥  
  
श्रीकृष्ण उवाच-  
अत्यन्तदुर्लभःप्रश्नस्त्वदीयः कलिनाशनः ।  
न कदापि मया प्रोक्तः कस्याप्यग्रे व्रजाङ्गनाः ॥ ५५॥  
  
तथाप्यत्यन्तभावेन युष्मद्भक्त्या वशीकृतः ।  
रहस्यं कथयाम्यद्य मदीयं मद्गतिप्रदम् ॥ ५६॥  
  
कादिनामसहस्राख्यमविख्यातं धरातले ।  
गुह्याद्गुह्यतरं गोप्यं वेदशास्त्रार्थदोहनम् ॥ ५७॥  
  
अलौकिकमिदं पुंसां सद्यः श्रेयस्करं सताम् ।  
शब्दब्रह्ममयं लोके सूर्यवच्चित्प्रकाशनम् ॥ ५८॥  
  
संसारसागरे घोरे प्लवतुल्यं मनीषिणाम् ।  
सर्वसिद्धिप्रदं पुंसामज्ञानार्णवशोषणम् ॥ ५९॥  
  
जातिस्मृतिप्रदं विद्यावर्धनं मोहनाशनम् ।  
ब्रह्मज्ञानरहस्यं मे कादिनामसहस्रकम् ॥ ६०॥  
  
तदेवाहं प्रवक्ष्यामि शृणुध्वं भक्तिपूर्वकम् ।  
यस्य स्मरणमात्रेण जीवन्मुक्तिः प्रजायते ॥ ६१॥  
  
ॐ अस्य श्रीपुराणपुरुषोत्तमश्रीकृष्णकादिसहस्रनाममन्त्रस्य  
नारद ऋषिः अनुष्टुप्छन्दः, सर्वात्मस्वरूपी श्रीपरमात्मा देवता ।  
ॐ इति बीजं, नम इति शक्तिः, कृष्णायेति कीलकं,  
धर्मार्थकाममोक्षार्थे श्रीकृष्णप्रीत्यर्थे जपे विनियोगः ॥  
  
अथ करन्यासः ।  
ॐ कालात्मेत्यङ्गुष्ठाभ्यां नमः ।  
ॐ कीर्तिवर्द्धन इति तर्जनीभ्यां नमः ।  
ॐ कूटस्थसाक्षीति मध्यमाभ्यां नमः ।  
ॐ कैवल्यज्ञानसाधन इति अनामिकाभ्यां नमः ।  
ॐ कौस्तुभोद्भासितोरस्क इति कनिष्ठकाभ्यां नमः ।  
ॐ कन्दर्पज्वरनाशन इति करतलकरपृष्ठाभ्यां नमः ॥  
  
अथ अङ्गन्यासः ।  
ॐ कालात्मेति हृदयाय नमः ।  
ॐ कीर्तिवर्धन इति शिरसे स्वाहा ।  
ॐ कूटस्थसाक्षीति शिखायै वषट् ।  
ॐ कैवल्यज्ञानसाधन इति कवचाय हुम् ।  
ॐ कौस्तुभोद्भासितोरस्क इति नेत्रत्रयाय वौषट् ।  
ॐ कन्दर्पज्वरनाशन इत्यस्त्राय फट् ।  
  
अथ ध्यानम् ।  
वन्दे कृष्णं कृपालुं कलिकुलदलनं केशवं कंसशत्रुं  
धर्मिष्ठं ब्रह्मनिष्ठं द्विजवरवरदं कालमायातिरिक्तम् ।  
कालिन्दीकेलिसक्तं कुवलयनयनं कुण्डलोद्भासितास्यं  
कालातीतस्वधामाश्रितनिजयुवतीवल्लभं कालकालम् ॥ ६२॥  
  
श्रीकृष्ण उवाच-  
ॐ कृष्णः कृष्णात्मकः कृष्णस्वरूपः कृष्णनामधृत् ।  
कृष्णाङ्गः कृष्णदैवत्यः कृष्णारक्तविलोचनः ॥ ६३॥  
  
कृष्णाश्रयः कृष्णवर्त्त्मा कृष्णालक्ताभिरक्षकः ।  
कृष्णेशप्रीतिजनकः कृष्णेशप्रियकारकः ॥ ६४॥  
  
कृष्णेशारिष्टसंहर्ता कृष्णेशप्राणवल्लभः ।  
कृष्णेशानन्दजनकः कृष्णेशायुर्विवर्द्धनः ॥ ६५॥  
  
कृष्णेशारिसमूहघ्नः कृष्णेशाभीष्टसिद्धिदः ।  
कृष्णाधीशः कृष्णकेशः कृष्णानन्दविवर्द्धनः ॥ ६६॥  
  
कृष्णागरुसुगन्धाढ्यः कृष्णागरुसुगन्धवित् ।  
कृष्णागरुविवेकज्ञः कृष्णागरुविलेपनः ॥ ६७॥  
  
कृतज्ञः कृतकृत्यात्मा कृपासिन्धुः कृपाकरः ।  
कृष्णानन्दैकवरदः कृष्णानन्दपदाश्रयः ॥ ६८॥  
  
कमलावल्लभाकारः कलिघ्नः कमलापतिः ।  
कमलानन्दसम्पन्नः कमलासेविताकृतिः ॥ ६९॥  
  
कमलामानसोल्लासी कमलामानदायकः ।  
कमलालङ्कृताकारः कमलाश्रितविग्रहः ॥ ७०॥  
  
कमलामुखपद्मार्कः कमलाकरपूजितः ।  
कमलाकरमध्यस्थः कमलाकरतोषितः ॥ ७१॥  
  
कमलाकरसंसेव्यः कमलाकरभूषितः ।  
कमलाकरभावज्ञः कमलाकरसंयुतः ॥ ७२॥  
  
कमलाकरपार्श्वस्थः कमलाकररूपवान् ।  
कमलाकरशोभाढ्यः कमलाकरपङ्कजः ॥ ७३॥  
  
कमलाकरपापघ्नः कमलाकरपुष्टिकृत् ।  
कमलारूपसौभाग्यवर्द्धनः कमलेक्षणः ॥ ७४॥  
  
कमलाकलिताङ्घ्र्यब्जः कमलाकलिताकृतिः ।  
कमलाहृदयानन्दवर्द्धनः कमलाप्रियः ॥ ७५॥  
  
कमलाचलचित्तात्मा कमलालङ्कृताकृतिः ।  
कमलाचलभावज्ञः कमलालिङ्गिताकृतिः ॥ ७६॥  
  
कमलामलनेत्रश्रीः कमलाचलमानसः ।  
कमलापरमानन्दवर्द्धनः कमलाननः ॥ ७७॥  
  
कमलानन्दसौभाग्यवर्द्धनः कमलाश्रयः ।  
कमलाविलसत्पाणिः कमलामललोचनः ॥ ७८॥  
  
कमलामलभालश्रीः कमलाकरपल्लवः ।  
कमलेशः कमलभूः कमलानन्ददायकः ॥ ७९॥  
  
कमलोद्भवभीतिघ्नः कमलोद्भवसंस्तुतः ।  
कमलाकरपाशाढ्यः कमलोद्भवपालकः ॥ ८०॥  
  
कमलासनसंसेव्यः कमलासनसंस्थितः ।  
कमलासनरोगघ्नः कमलासनपापहा ॥ ८१॥  
  
कमलोदरमध्यस्थः कमलोदरदीपनः ।  
कमलोदरसम्पन्नः कमलोदरसुन्दरः ॥ ८२॥  
  
कनकालङ्कृताकारः कनकालङ्कृताम्बरः ।  
कनकालङ्कृतागारः कनकालङ्कृतासनः ॥ ८३॥  
  
कनकालङ्कृतास्यश्रीः कनकालङ्कृतास्पदः ।  
कनकालङ्कृताङ्घ्र्यब्जः कनकालङ्कृतोदरः ॥ ८४॥  
  
कनकाम्बरशोभाढ्यः कनकाम्बरभूषणः ।  
कनकोत्तमभालश्रीः कनकोत्तमरूपधृक् ॥ ८५॥  
  
कनकागारमध्यस्थः कनकागारकारकः ।  
कनकाचलमध्यस्थः कनकाचलपालकः ॥ ८६॥  
  
कनकाचलशोभाढ्यः कनकाचलभूषणः ।  
कनकैकप्रजाकर्ता कनकैकप्रदायकः ॥ ८७॥  
  
कलाननः कलरवः कलस्त्रीपरिवेष्टितः ।  
कलहंसपरित्राता कलहंसपराक्रमः ॥ ८८॥  
  
कलहंससमानश्रीः कलहंसप्रियङ्करः ।  
कलहंसस्वभावस्थः कलहंसैकमानसः ॥ ८९॥  
  
कलहंससमारूढः कलहंससमप्रभः ।  
कलहंसविवेकज्ञः कलहंसगतिप्रदः ॥ ९०॥  
  
कलहंसपरित्राता कलहंससुखास्पदः ।  
कलहंसकुलाधीशः कलहंसकुलास्पदः ॥ ९१॥  
  
कलहंसकुलाधारः कलहंसकुलेश्वरः ।  
कलहंसकुलाचारी कलहंसकुलप्रियः ॥ ९२॥  
  
कलहंसकुलत्राता कलहंसकुलात्मकः ।  
कवीशः कविभावस्थः कविनाथः कविप्रियः ॥ ९३॥  
  
कविमानसहंसात्मा कविवंशविभूषणः ।  
कविनायकसंसेव्यः कविनायकपालकः ॥ ९४॥  
  
कविवंशैकवरदः कविवंशशिरोमणिः ।  
कविवंशविवेकज्ञः कविवंशप्रबोधकः ॥ ९५॥  
  
कविवंशपरित्राता कविवंशप्रभाववित् ।  
कवित्वामृतसंसिद्धः कवित्वामृतसागरः ॥ ९६॥  
  
कवित्वाकारसंयुक्तः कवित्वाकारपालकः ।  
कवित्वाद्वैतभावस्थः कवित्वाश्रयकारकः ॥ ९७॥  
  
कवीन्द्रहृदयानन्दी कवीन्द्रहृदयास्पदः ।  
कवीण्द्रहृदयान्तःस्थः कवीन्द्रज्ञानदायकः ॥ ९८॥  
  
कवीन्द्रहृदयाम्भोजप्रकाशैकदिवाकरः ।  
कवीन्द्रहृदयाम्भोजाह्लादनैकनिशाकरः ॥ ९९॥  
  
कवीन्द्रहृदयाब्जस्थः कवीन्द्रप्रतिबोधकः ।  
कवीन्द्रानन्दजनकः कवीन्द्राश्रितपङ्कजः ॥ १००॥  
  
कविशब्दैकवरदः कविशब्दैकदोहनः ।  
कविशब्दैकभावस्थः कविशब्दैककारणः ॥ १०१॥  
  
कविशब्दैकसंस्तुत्यः कविशब्दैकभूषणः ।  
कविशब्दैकरसिकः कविशब्दविवेकवित् ॥ १०२॥  
  
कवित्वब्रह्मविख्यातः कवित्वब्रह्मगोचरः ।  
कविवाणीविवेकज्ञः कविवाणीविभूषणः ॥ १०३॥  
  
कविवाणीसुधास्वादी कविवाणीसुधाकरः ।  
कविवाणीविवेकस्थः कविवाणीविवेकवित् ॥ १०४॥  
  
कविवाणीपरित्राता कविवाणीविलासवान् ।  
कविशक्तिप्रदाता च कविशक्तिप्रवर्तकः ॥ १०५॥  
  
कविशक्तिसमूहस्थः कविशक्तिकलानिधिः ।  
कलाकोटिसमायुक्तः कलाकोटिसमावृतः ॥ १०६॥  
  
कलाकोटिप्रकाशस्थः कलाकोटिप्रवर्तकः ।  
कलानिधिसमाकारः कलानिधिसमन्वितः ॥ १०७॥  
  
कलाकोटिपरित्राता कलाकोटिप्रवर्धनः ।  
कलानिधिसुधास्वादी कलानिधिसमाश्रितः ॥ १०८॥  
  
कलङ्करहिताकारः कलङ्करहितास्पदः ।  
कलङ्करहितानन्दः कलङ्करहितात्मकः ॥ १०९॥  
  
कलङ्करहिताभासः कलङ्करहितोदयः ।  
कलङ्करहितोद्देशः कलङ्करहिताननः ॥ ११०॥  
  
कलङ्करहितश्रीशः कलङ्करहितस्तुतिः ।  
कलङ्करहितोत्साहः कलङ्करहितप्रियः ॥ १११॥  
  
कलङ्करहितोच्चारः कलङ्करहितेन्दिरयः ।  
कलङ्करहिताकारः कलङ्करहितोत्सवः ॥ ११२॥  
  
कलङ्काङ्कितदुष्टघ्नः कलङ्काङ्कितधर्महा ।  
कलङ्काङ्कितकर्मारिः कलङ्काङ्कितमार्गहृत् ॥ ११३॥  
  
कलङ्काङ्कितदुर्द्दर्शः कलङ्काङ्कितदुःसहः ।  
कलङ्काङ्कितदूरस्थः कलङ्काङ्कितदूषणः ॥ ११४॥  
  
कलहोत्पत्तिसंहर्ता कलहोत्पत्तिकृद्रिपुः ।  
कलहातीतधामस्थः कलहातीतनायकः ॥ ११५॥  
  
कलहातीततत्त्वज्ञः कलहातीतवैभवः ।  
कलहातीतभावस्थः कलहातीतसत्तमः ॥ ११६॥  
  
कलिकालबलातीतः कलिकालविलोपकः ।  
कलिकालैकसंहर्ता कलिकालैकदूषणः ॥ ११७॥  
  
कलिकालकुलध्वंसी कलिकालकुलापहः ।  
कलिकालभयच्छेत्ता कलिकालमदापहः ॥ ११८॥  
  
कलिक्लेशविनिर्मुक्तः कलिक्लेशविनाशनः ।  
कलिग्रस्तजनत्राता कलिग्रस्तनिजार्तिहा ॥ ११९॥  
  
कलिग्रस्तजगन्मित्रः कलिग्रस्तजगत्पतिः ।  
कलिग्रस्तजगत्त्राता कलिपाशविनाशनः ॥ १२०॥  
  
कलिमुक्तिप्रादाता कः कलिमुक्तकलेवरः ।  
कलिमुक्तमनोवृत्तिः कलिमुक्तमहामतिः ॥ १२१॥  
  
कलिकालमतातीतः कलिधर्मविलोपकः ।  
कलिधर्माधिपध्वंसी कलिधर्मैकखण्डनः ॥ १२२॥  
  
कलिधर्माधिपालक्ष्यः कलिकालविकारहा ।  
कलिकर्मकथातीतः कलिकर्मकथारिपुः ॥ १२३॥  
  
कलिकष्टैकशमनः कलिकष्टविवर्ज्जितः ।  
कलिघ्नः कलिधर्मघ्नः कलिधर्माधिकारिहा ॥ १२४॥  
  
कर्मवित्कर्मकृत्कर्मी कर्मकाण्डैकदोहनः ।  
कर्मस्थः कर्मजनकः कर्मिष्ठः कर्मसाधनः ॥ १२५॥  
  
कर्मकर्ता कर्मभर्ता कर्महर्ता च कर्मजित् ।  
कर्मजातजगत्त्राता कर्मजातजगत्पतिः ॥ १२६॥  
  
कर्मजातजगन्मित्रः कर्मजातजगद्गुरुः ।  
कर्मभूतभवच्छात्रः कर्मभूतभवातिहा ॥ १२७॥  
  
कर्मकाण्डपरिज्ञाता कर्मकाण्डप्रवर्त्तकः ।  
कर्मकाण्डपरित्राता कर्मकाण्डप्रमाणकृत् ॥ १२८॥  
  
कर्मकाण्डविवेकज्ञः कर्मकाण्डप्रकारकः ।  
कर्मकाण्डविवेकस्थः कर्मकाण्डैकदोहनः ॥ १२९॥  
  
कर्मकाण्डरताभीष्टप्रदाता कर्मतत्परः ।  
कर्मबद्धजगत्त्राता कर्मबद्धजगद्गुरुः ॥ १३०॥  
  
कर्मबन्धार्तिशमनः कर्मबन्धविमोचनः ।  
कर्मिष्ठद्विजवर्यस्थः कर्मिष्ठद्विजवल्लभः ॥ १३१॥  
  
कर्मिष्ठद्विजजीवात्मा कर्मिष्ठद्विजजीवनः ।  
कर्मिष्ठद्विजभावज्ञः कर्मिष्ठद्विजपालकः ॥ १३२॥  
  
कर्मिष्ठद्विजजातिस्थः कर्मिष्ठद्विजकामदः ।  
कर्मिष्ठद्विजसंसेव्यः कर्मिष्ठद्विजपापहा ॥ १३३॥  
  
कर्मिष्ठद्विजबुद्धिस्थः कर्मिष्ठद्विजबोधकः ।  
कर्मिष्ठद्विजभीतिघ्नः कर्मिष्ठद्विजमुक्तिदः ॥ १३४॥  
  
कर्मिष्ठद्विजदोषघ्नः कर्मिष्ठद्विजकामधुक् ।  
कर्मिष्ठद्विजसम्पूज्यः कर्मिष्ठद्विजतारकः ॥ १३५॥  
  
कर्मिष्ठारिष्टसंहर्ता कर्मिष्ठाभीष्टसिद्धिदः ।  
कर्मिष्ठादृष्टमध्यस्थः कर्मिष्ठादृष्टवर्धनः ॥ १३६॥  
  
कर्ममूलजगद्धेतुः कर्ममूलनिकन्दनः ।  
कर्मबीजपरित्राता कर्मबीजविवर्द्धनः ॥ १३७॥  
  
कर्मद्रुमफलाधीशः कर्मद्रुमफलप्रदः ।  
कस्तूरीद्रवलिप्ताङ्गः कस्तूरीद्रववल्लभः ॥ १३८॥  
  
कस्तूरीसौरभग्राही कस्तूरीमृगवल्लभः ।  
कस्तूरीतिलकानन्दी कस्तूरीतिलकप्रियः ॥ १३९॥  
  
कस्तूरीतिलकाश्लेषी कस्तूरीतिलकाङ्कितः ।  
कस्तूरीवासनालीनः कस्तूरीवासनाप्रियः ॥ १४०॥  
  
कस्तूरीवासनारूपः कस्तूरीवासनात्मकः ।  
कस्तूरीवासनान्तःस्थः कस्तूरीवासनास्पदः ॥ १४१॥  
  
कस्तूरीचन्दनग्राही कस्तूरीचन्दनार्चितः ।  
कस्तूरीचन्दनागारः कस्तूरीचन्दनान्वितः ॥ १४२॥  
  
कस्तूरीचन्दनाकारः कस्तूरीचन्दनासनः ।  
कस्तूरीचर्चितोरस्कः कस्तूरीचर्विताननः ॥ १४३॥  
  
कस्तूरीचर्वितश्रीशः कस्तूरीचर्चिताम्बरः ।  
कस्तूरीचर्चितास्यश्रीः कस्तूरीचर्चितप्रियः ॥ १४४॥  
  
कस्तूरीमोदमुदितः कस्तूरीमोदवर्द्धनः ।  
कस्तूरीमोददीप्ताङ्गः कस्तूरीसुन्दराकृतिः ॥ १४५॥  
  
कस्तूरीमोदरसिकः कस्तूरीमोदलोलुपः ।  
कस्तूरीपरमानन्दी कस्तूरीपरमेश्वरः ॥ १४६॥  
  
कस्तूरीदानसन्तुष्टः कस्तूरीदानवल्लभः ।  
कस्तूरीपरमाह्लादः कस्तूरीपुष्टिवर्द्धनः ॥ १४७॥  
  
कस्तूरीमुदितात्मा च कस्तूरीमुदिताशयः ।  
कदलीवनमध्यस्थः कदलीवनपालकः ॥ १४८॥  
  
कदलीवनसञ्चारी कदलीवनवल्लभः ।  
कदलीदर्शनानन्दी कदलीदर्शनोत्सुकः ॥ १४९॥  
  
कदलीपल्लवास्वादी कदलीपल्लवाश्रयः ।  
कदलीफलसन्तुष्टः कदलीफलदायकः ॥ १५०॥  
  
कदलीफलसम्पुष्टः कदलीफलभोजनः ।  
कदलीफलवर्याशी कदलीफलतोषितः ॥ १५१॥  
  
कदलीफलमाधुर्यवल्लभः कदलीप्रियः ।  
कपिध्वजसमायुक्तः कपिध्वजपरिस्तुतः ॥ १५२॥  
  
कपिध्वजपरित्राता कपिध्वजसमाश्रितः ।  
कपिध्वजपदान्तस्थः कपिध्वजजयप्रदः ॥ १५३॥  
  
कपिध्वजरथारूढः कपिध्वजयशःप्रदः ।  
कपिध्वजैकपापघ्नः कपिध्वजसुखप्रदः ॥ १५४॥  
  
कपिध्वजारिसंहर्ता कपिध्वजभयापहः ।  
कपिध्वजमनोऽभिज्ञः कपिध्वजमतिप्रदः ॥ १५५॥  
  
कपिध्वजसुहृन्मित्रः कपिध्वजसुहृत्सखः ।  
कपिध्वजाङ्गनाराध्यः कपिध्वजगतिप्रदः ॥ १५६॥  
  
कपिध्वजाङ्गनारिघ्नः कपिध्वजरतिप्रदः ।  
कपिध्वजकुलत्राता कपिध्वजकुलारिहा ॥ १५७॥  
  
कपिध्वजकुलाधीशः कपिध्वजकुलप्रियः ।  
कपीन्द्रसेविताङ्घ्र्यब्जः कपीन्द्रस्तुतिवल्लभः ॥ १५८॥  
  
कपीन्द्रानन्दजनकः कपीन्द्राश्रितविग्रहः ।  
कपीन्द्राश्रितपादाब्जः कपीन्द्राश्रितमानसः ॥ १५९॥  
  
कपीन्द्राराधिताकारः कपीन्द्राभीष्टसिद्धिदः ।  
कपीन्द्रारातिसंहर्ता कपीन्द्रातिबलप्रदः ॥ १६०॥  
  
कपीन्द्रैकपरित्राता कपीन्द्रैकयशःप्रदः ॥ १६१॥  
  
कपीन्द्रानन्दसम्पन्नः कपीन्द्रानन्दवर्द्धनः ।  
कपीन्द्रध्यानगम्यात्मा कपीन्द्रज्ञानदायकः ॥ १६२॥  
  
कल्याणमङ्गलाकारः कल्याणमङ्गलास्पदः ।  
कल्याणमङ्गलाधीशः कल्याणमङ्गलप्रदः ॥ १६३॥  
  
कल्याणमङ्गलागारः कल्याणमङ्गलात्मकः ।  
कल्याणानन्दसपन्नः कल्याणानन्दवर्धनः ॥ १६४॥  
  
कल्याणानन्दसहितः कल्याणानन्ददायकः ॥ १६५॥  
  
कल्याणानन्दसन्तुष्टः कल्याणानन्दसंयुतः ।  
कल्याणीरागसङ्गीतः कल्याणीरागवल्लभः ॥ १६६॥  
  
कल्याणीरागरसिकः कल्याणीरागकारकः ।  
कल्याणीकेलिकुशलः कल्याणीप्रियदर्शनः ॥ १६७॥  
  
कल्पशास्त्रपरिज्ञाता कल्पशास्त्रार्थदोहनः ।  
कल्पशास्त्रसमुद्धर्ता कल्पशास्त्रपरिस्तुतः ॥ १६८॥  
  
कल्पकोटिशतातीतः कल्पकोटिशतोत्तरः ।  
कल्पकोटिशतज्ञानी कल्पकोटिशतप्रभुः ॥ १६९॥  
  
कल्पवृक्षसमाकारः कल्पवृक्षसमप्रभः ।  
कल्पवृक्षसमोदारः कल्पवृक्षसमस्थितः ॥ १७०॥  
  
कल्पवृक्षपरित्राता कल्पवृक्षसमावृतः ।  
कल्पवृक्षवनाधीशः कल्पवृक्षवनास्पदः ॥ १७१॥  
  
कल्पान्तदहनाकारः कल्पान्तदहनोपमः ।  
कल्पान्तकालशमनः कल्पान्तातीतविग्रहः ॥ १७२॥  
  
कलशोद्भवसंसेव्यः कलशोद्भववल्लभः ।  
कलशोद्भवभीतिघ्नः कलशोद्भवसिद्धिदः ॥ १७३॥  
  
कपिलः कपिलाकारः कपिलप्रियदर्शनः ।  
कर्द्दमात्मजभावस्थः कर्द्दमप्रियकारकः ॥ १७४॥  
  
कन्यकानीकवरदः कन्यकानीकवल्लभः ।  
कन्यकानीकसंस्तुत्यः कन्यकानीकनायकः ॥ १७५॥  
  
कन्यादानप्रदत्राता कन्यादानप्रदप्रियः ।  
कन्यादानप्रभावज्ञः कन्यादानप्रदायकः ॥ १७६॥  
  
कश्यपात्मजभावस्थः कश्यपात्मजभास्करः ।  
कश्यपात्मजशत्रुघ्नः कश्यपात्मजपालकः ॥ १७७॥  
  
कश्यपात्मजमध्यस्थः कश्यपात्मजवल्लभः ।  
कश्यपात्मजभीतिघ्नः कश्यपात्मजदुर्लभः ॥ १७८॥  
  
कश्यपात्मजभावस्थः कश्यपात्मजभाववित् ।  
कश्यपोद्भवदैत्यारिः कश्यपोद्भवदेवराट् ॥ १७९॥  
  
कश्पयानन्दजनकः कश्यपानन्दवर्द्धनः ।  
कश्यपारिष्टसंहर्ता कश्यपाभीष्टसिद्धिदः ॥ १८०॥  
  
कर्तृकर्मक्रियातीतः कर्तृकर्मक्रियान्वयः ।  
कर्तृकर्मक्रियालक्ष्यः कर्तृकर्मक्रियास्पदः ॥ १८१॥  
  
कर्तृकर्मक्रियाधीशः कर्तृकर्मक्रियात्मकः ।  
कर्तृकर्मक्रियाभासः कर्तृकर्मक्रियाप्रदः ॥ १८२॥  
  
कृपानाथः कृपासिन्धुः कृपाधीशः कृपाकरः ।  
कृपासागरमध्यस्थः कृपापात्रः कृपानिधिः ॥ १८३॥  
  
कृपापात्रैकवरदः कृपापात्रभयापहः ।  
कृपाकटाक्षपापघ्नः कृतकृत्यः कृतान्तकः ॥ १८४॥  
  
कदम्बवनमध्यस्थः कदम्बकुसुमप्रियः ।  
कदम्बवनसञ्चारी कदम्बवनवल्लभः ॥ १८५॥  
  
कर्पूरामोदमुदितः कर्पूरामोदवल्लभः ।  
कर्पूरवासनासक्तः कर्पूरागरुचर्चितः ॥ १८६॥  
  
करुणारसंसम्पूर्णः करुणारसवर्धनः ।  
करुणाकरविख्यातः करुणाकरसागरः ॥ १८७॥  
  
कालात्मा कालजनकः कालाग्निः कालसंज्ञकः ।  
कालः कालकलातीतः कालस्थः कालभैरवः ॥ १८८॥  
  
कालज्ञः कालसंहर्ता कालचक्रप्रवर्तकः ।  
कालरूपः कालनाथः कालकृत्कालिकाप्रियः ॥ १८९॥  
  
कालैकवरदः कालः कारणः कालरूपभाक् ।  
कालमायाकलातीतः कालमायाप्रवर्तकः ॥ १९०॥  
  
कालमायाविनिर्मुक्तः कालमायाबलापहः ।  
कालत्रयगतिज्ञाता कालत्रयपराक्रमः ॥ १९१॥  
  
कालज्ञानकलातीतः कालज्ञानप्रदायकः ।  
कालज्ञः कालरहितः कालाननसमप्रभः ॥ १९२॥  
  
कालचक्रैक हेतुस्थः कालरात्रिदुरत्ययः ।  
कालपाशविनिर्मुक्तः कालपाशविमोचनः ॥ १९३॥  
  
कालव्यालैकदलनः कालव्यालभयापहः ।  
कालकर्मकलातीतः कालकर्मकलाश्रयः ॥ १९४॥  
  
कालकर्मकलाधीशः कालकर्मकलात्मकः ।  
कालव्यालपरिग्रस्तनिजभक्तैकमोचनः ॥ १९५॥  
  
काशिराजशिरश्छेत्ता काशीशप्रियकारकः ।  
काशीस्थार्तिहरः काशीमध्यस्थः काशिकाप्रियः ॥ १९६॥  
  
काशीवासिजनानन्दी काशीवासिजनप्रियः ।  
काशीवासिजनत्राता काशीवासिजनस्तुतः ॥ १९७॥  
  
काशीवासिविकारघ्नः काशीवासिविमोचनः ।  
काशीवासिजनोद्धर्ता काशीवासकुलप्रदः ॥ १९८॥  
  
काशीवास्याश्रिताङ्घ्र्यब्जः काशीवासिसुखप्रदः ।  
काशीस्थाभीष्टफलदः काशीस्थारिष्टनाशनः ॥ १९९॥  
  
काशीस्थद्विजसंसेव्यः काशीस्थद्विजपालकः ।  
काशीस्थद्विजसद्बुद्धिप्रदाता काशिकाश्रयः ॥ २००॥  
  
कान्तीशः कान्तिदः कान्तः कान्तारप्रियदर्शनः ।  
कान्तिमान्कान्तिजनकः कान्तिस्थः कान्तिवर्धनः ॥ २०१॥  
  
कालागरुसुगन्धाढ्यः कालागरुविलेपनः ।  
कालागरुसुगन्धज्ञः कालागरुसुगन्धकृत् ॥ २०२॥  
  
कापट्यपटलच्छेत्ता कायस्थः कायवर्धनः ।  
कायभाग्भयभीतिघ्नः कायरोगापहारकः ॥ २०३॥  
  
कार्यकारणकर्तृस्थः कार्यकारणकारकः ।  
कार्यकारणसम्पन्नः कार्यकारणसिद्धिदः ॥ २०४॥  
  
काव्यामृतरसास्वादी काव्यामृतरसात्मकः ।  
काव्यामृतरसाभिज्ञः कार्यामृतरसप्रियः ॥ २०५॥  
  
कादिवर्णैकजनकः कादिवर्णप्रवर्तकः ।  
कादिवर्णविवेकज्ञः कादिवर्णविनोदवान् ॥ २०६॥  
  
कादिहादिमनुज्ञाता कादिहादिमनुप्रियः ।  
कादिहादिमनूद्धारकारकः कादिसंज्ञकः ॥ २०७॥  
  
कालुष्यरहिताकारः कालुष्यैकविनाशनः ।  
कारागृहविमुक्तात्मा कारागृहविमोचनः ॥ २०८॥  
  
कामात्मा कामदः कामी कामेशः कामपूरकः ।  
कामहृत्कामजनकः कामिकामप्रदायकः ॥ २०९॥  
  
कामपालः कामभर्ता कामकेलिकलानिधिः ।  
कामकेलिकलासक्तः कामकेलिकलाप्रियः ॥ २१०॥  
  
कामबीजैकवरदः कामबीजसमन्वितः ।  
कामजित्कामवरदः कामक्रीडातिलालसः ॥ २११॥  
  
कामार्तिशमनः कामालङ्कृतः कामसंस्तुतः ।  
कामिनीकामजनकः कामिनीकामवर्धनः ॥ २१२॥  
  
कामिनीकामरसिकः कामिनीकामपूरकः ।  
कामिनीमानदः कामकलाकौतूहलप्रियः ॥ २१३॥  
  
कामिनीप्रेमजनकः कामिनीप्रेमवर्धनः ।  
कामिनीहावभावज्ञः कामिनीप्रीतिवर्धनः ॥ २१४॥  
  
कामिनीरूपरसिकः कामिनीरूपभूषणः ।  
कामिनीमानसोल्लासी कामिनीमानसास्पदः ॥ २१५॥  
  
कामिभक्तजनत्राता कामिभक्तजनप्रियः ।  
कामेश्वरः कामदेवः कामबीजैकजीवनः ॥ २१६॥  
  
कालिन्दीविषसंहर्ता कालिन्दीप्राणजीवनः ।  
कालिन्दीहृदयानन्दी कालिन्दीनीरवल्लभः ॥ २१६॥  
  
कालिन्दीकेलिकुशलः कालिन्दीप्रीतिवर्धनः ।  
कालिन्दीकेलिरसिकः कालिन्दीकेलिलालसः ॥ २१८॥  
  
कालिन्दीनीरसङ्खेलद्गोपीयूथसमावृतः ।  
कालिन्दीनीरमध्यस्थः कालिन्दीनीरकेलिकृत् ॥ २१९॥  
  
कालिन्दीरमणासक्तः कालिनागमदापहः ।  
कामधेनुपरित्राता कामधेनुसमावृतः ॥ २२०॥  
  
काञ्चनाद्रिसमानश्रीः काञ्चनाद्रिनिवासकृत् ।  
काञ्चनाभूषणासक्तः काञ्चनैकविवर्धनः ॥ २२१॥  
  
काञ्चनाभश्रियासक्तः काञ्चनाभश्रियाश्रितः ।  
कार्तिकेयैकवरदः कार्तवीर्यमदापहः ॥ २२२॥  
  
किशोरीनायिकासक्तः किशोरीनायिकाप्रियः ।  
किशोरीकेलिकुशलः किशोरीप्राणजीवनः ॥ २२३॥  
  
किशोरीवल्लभाकारः किशोरीप्राणवल्लभः ।  
किशोरीप्रीतिजनकः किशोरीप्रियदर्शनः ॥ २२४॥  
  
किशोरीकेलिसंसक्तः किशोरीकेलिवल्लभः ।  
किशोरीकेलिसंयुक्तः किशोरीकेलिलोलुपः ॥ २२५॥  
  
किशोरीहृदयानन्दी किशोरीहृदयास्पदः ।  
किशोरीशः किशोरात्मा किशोरः किंशुकाकृतिः ॥ २२६॥  
  
किंशुकाभरणालक्ष्यः किंशुकाभरणान्वितः ।  
कीर्तिमान्कीर्तिजनकः कीर्तनीयपराक्रमः ॥ २२७॥  
  
कीर्तनीययशोराशिः कीर्तिस्थः कीर्तनप्रियः ।  
कीर्तिश्रीमतिदः कीशः कीर्तिज्ञः कीर्तिवर्धनः ॥ २२८॥  
  
क्रियात्मकः क्रियाधारः किर्याभासः क्रियास्पदः ।  
कीलालामलचिद्वृत्तिः कीलालाश्रयकारणः ॥ २२९॥  
  
कुलधर्माधिपाधीशः कुलधर्माधिपप्रियः ।  
कुलधर्मपरित्राता कुलधर्मपतिस्तुतः ॥ २३०॥  
  
कुलधर्मपदाधारः कुलधर्मपदाश्रयः ।  
कुलधर्मपतिप्राणः कुलधर्मपतिप्रियः ॥ २३१॥  
  
कुलधर्मपतित्राता कुलधर्मैकरक्षकः ।  
कुलधर्मसमासक्तः कुलधर्मैकदोहनः ॥ २३२॥  
  
कुलधर्मसमुद्धर्ता कुलधर्मप्रभाववित् ।  
कुलधर्मसमाराध्यः कुलधर्मधुरन्धरः ॥ २३३॥  
  
कुलमार्गरतासक्तः कुलमार्गरताश्रयः ।  
कुलमार्गसमासीनः कुलमार्गसमुत्सुकः ॥ २३४॥  
  
कुलधर्माधिकारस्थः कुलधर्मविवर्धनः ।  
कुलाचारविचारज्ञः कुलाचारसमाश्रितः ॥ २३५॥  
  
कुलाचारसमायुक्तः कुलाचारसुखप्रदः ।  
कुलाचारातिचतुरः कुलाचारातिवल्लभः ॥ २३६॥  
  
कुलाचारपवित्राङ्गः कुलाचारप्रमाणकृत् ।  
कुलवृक्षैकजनकः कुलवृक्षविवर्धनः ॥ २३७॥  
  
कुलवृक्षपरित्राता कुलवृक्षफलप्रदः ।  
कुलवृक्षफलाधीशः कुलवृक्षफलाशनः ॥ २३८॥  
  
कुलमार्गकलाभिज्ञः कुलमार्गकलान्वितः ।  
कुकर्मनिरतातीतः कुकर्मनिरतान्तकः ॥ २३९॥  
  
कुकर्ममार्गरहितः कुकर्मैकनिषूदनः ।  
कुकर्मरहिताधीशः कुकर्मरहितात्मकः ॥ २४०॥  
  
कुकर्मरहिताकारः कुकर्मरहितास्पदः ।  
कुकर्मरहिताचारः कुकर्मरहितोत्सवः ॥ २४१॥  
  
कुकर्मरहितोद्देशः कुकर्मरहितप्रियः ।  
कुकर्मरहितान्तस्थः कुकर्मरहितेश्वरः ॥ २४२॥  
  
कुकर्मरहितस्त्रीशः कुकर्मरहितप्रजः ।  
कुकर्मोद्भवपापघ्नः कुकर्मोद्भवदुःखहा ॥ २४३॥  
  
कुतर्करहिताधीशः कुतर्करहिताकृतिः ।  
कूटस्थसाक्षी कूटात्मा कूटस्थाक्षरनायकः ॥ २४४॥  
  
कूटस्थाक्षरसंसेव्यः कूटस्थाक्षरकारणः ।  
कुबेरबन्धुः कुशलः कुम्भकर्णविनाशनः ॥ २४५॥  
  
कूर्माकृतिधरः कूर्मः कूर्मस्थावनिपालकः ।  
कुमारीवरदः कुस्थः कुमारीगणसेवितः ॥ २४६॥  
  
कुशस्थलीसमासीनः कुशदैत्यविनाशनः ।  
केशवः क्लेशसंहर्ता केशिदैत्यविनाशनः ॥ २४७॥  
  
क्लेशहीनमनोवृत्तिः क्लेशहीनपरिग्रहः ।  
क्लेशातीतपदाधीशः क्लेशातीतजनप्रियः ॥ २४८॥  
  
क्लेशातीतशुभाकारः क्लेशातीतसुखास्पदः ।  
क्लेशातीतसमाजस्थः क्लेशातीतमहामतिः ॥ २४९॥  
  
क्लेशातीतजनत्राता क्लेशहीनजनेश्वरः ।  
क्लेशहीनस्वधर्मस्थः क्लेशहीनविमुक्तिदः ॥ २५०॥  
  
क्लेशहीननराधीशःक्लेशहीननरोत्तमः ।  
क्लेशातिरिक्तसदनः क्लेशमूलनिकन्दनः ॥ २५१॥  
  
क्लेशातिरिक्तभावस्थः क्लेशहीनैकवल्लभः ।  
क्लेशहीनपदान्तस्थः क्लेशहीनजनार्द्दनः ॥ २५२॥  
  
केसराङ्कितभालश्रीः केसराङ्कितवल्लभः ।  
केसरालिप्तहृदयः केसरालिप्तसद्भुजः ॥ २५३॥  
  
केसराङ्कितवासश्रीः केसराङ्कितविग्रहः ।  
केसराकृतिगोपीशः केसरामोदवल्लभः ॥ २५४॥  
  
केसरामोदमधुपः केसरामोदसुन्दरः ।  
केसरामोदमुदितः केसरामोदवर्धनः ॥ २५५॥  
  
केसरार्चितभालश्रीः केसरार्चितविग्रहः ।  
केसरार्चितपादाब्जः केसरार्चितकुण्डलः ॥ २५६॥  
  
केसरामोदसम्पन्नः केसरामोदलोलुपः ।  
केतकीकुसुमासक्तःकेतकीकुसुमप्रियः ॥ २५७॥  
  
केतकीकुसुमाधीशःकेतकीकुसुमाङ्कितः ।  
केतकीकुसुमामोदवर्धनः केतकीप्रियः ॥ २५८॥  
  
केतकीशोभिताकारः केतकीशोभिताम्बरः ।  
केतकीकुसुमामोदवल्लभः केतकीश्वरः ॥ २५९॥  
  
केतकीसौरभानन्दी केतकीसौरभप्रियः ।  
केयूरालङ्कृतभुजः केयूरालङ्कृतात्मकः ॥ २६०॥  
  
केयूरालङ्कृतश्रीशःकेयूरप्रियदर्शनः ।  
केदारेश्वरसंयुक्तः केदारेश्वरवल्लभः ॥ २६१॥  
  
केदारेश्वरपार्श्वस्थः केदारेश्वरभक्तपः ।  
केदारकल्पसारज्ञः केदारस्थलवासकृत् ॥ २६२॥  
  
केदाराश्रितभीतिघ्नः केदाराश्रितमुक्तिदः ।  
केदारावासिवरदः केदाराश्रितदुःखहा ॥ २६३॥  
  
केदारपोषकः केशः केदारान्नविवर्द्धनः ।  
केदारपुष्टिजनकः केदारप्रियदर्शनः ॥ २६४॥  
  
कैलासेशसमाजस्थः कैलासेशप्रियङ्करः ।  
कैलासेशसमायुक्तः कैलासेशप्रभाववित् ॥ २६५॥  
  
कैलासाधीशत्रुघ्नः कैलासपतितोषकः ।  
कैलासाधीशसहितः कैलासाधीशवल्लभः ॥ २६६॥  
  
कैवल्यमुक्तिजनकः कैवल्यपदवीश्वरः ।  
कैवल्यपदवीत्राता कैवल्यपदवीप्रियः ॥ २६७॥  
  
कैवल्यज्ञानसम्पन्नः कैवल्यज्ञानसाधनः ।  
कैवल्यज्ञानगम्यात्मा कैवल्यज्ञानदायकः ॥ २६८॥  
  
कैवल्यज्ञानसंसिद्धः कैवल्यज्ञानदीपकः ।  
कैवल्यज्ञानविख्यातः कैवल्यैकप्रदायकः ॥ २६९॥  
  
क्रोधलोभभयातीतः क्रोधलोभविनाशनः ।  
क्रोधारिः क्रोधहीनात्मा क्रोधहीनजनप्रियः ॥ २७०॥  
  
क्रोधहीनजनाधीशः क्रोधहीनप्रजेश्वरः ।  
कोपतापोपशमनः कोपहीनवरप्रदः ॥ २७१॥  
  
कोपहीननरत्राता कोपहीनजनाधिपः ।  
कोपहीननरान्तःस्थः कोपहीनप्रजापतिः ॥ २७२॥  
  
कोपहीनप्रियासक्तः कोपहीनजनार्तिहा ।  
कोपहीनपदाधीशः कोपहीनपदप्रदः ॥ २७३॥  
  
कोपहीननरस्वामी कोपहीनस्वरूपधृक् ।  
कोकिलालापसङ्गीतः कोकिलालापवल्लभः ॥ २७४॥  
  
कोकिलालापलीनात्मा कोकिलालापकारकः ।  
कोकिलालापकान्तेशः कोकिलालापभाववित् ॥ २७५॥  
  
कोकिलागानरसिकः कोकिलावरवल्लभः ।  
कोटिसूर्यसमानश्रीः कोटिचन्द्रामृतात्मकः ॥ २७६॥  
  
कोटिदानवसंहर्ता कोटिकन्दर्पदर्पहा ।  
कोटिदेवेन्द्रसंसेव्यः कोटिब्रह्मार्चिताकृतिः ॥ २७७॥  
  
कोटिब्रह्माण्डमध्यस्थः कोटिविद्युत्समद्युतिः ।  
कोट्यश्वमेधपापघ्नः कोटिकामेश्वराकृतिः ॥ २७८॥  
  
कोटिमेघसमोदारः कोटिवह्निसुदुःसहः ।  
कोटिपाथोधिगम्भीरः कोटिमेरुसमस्थिरः ॥ २७९॥  
  
कोटिगोपीजनाधीशः कोटिगोपाङ्गनावृतः ।  
कोटिदैत्येशदप्रघ्नः कोटिरुद्रपराकर्मः ॥ २८०॥  
  
कोटिभक्तार्तिशमनः कोटिदुष्टविमर्दनः ।  
कोटिभक्तजनोद्धर्ता कोटियज्ञफलप्रदः ॥ २८१॥  
  
कोटिदेवर्षिसंसेव्यः कोटिब्रह्मर्षिमुक्तिदः ।  
कोटिराजर्षिसंस्तुत्यः कोटिब्रह्माण्डमण्डनः ॥ २८२॥  
  
कोट्याकाशप्रकाशात्मा कोटिवायुमहाबलः ।  
कोटितेजोमयाकारः कोटिभूमिसमक्षमी ॥ २८३॥  
  
कोटिनीरसमस्वच्छः कोटिदिग्ज्ञानदायकः ।  
कोटिब्रह्माण्डजनकः कोटिब्रह्माण्डपालकः ॥ २८४॥  
  
कोटिब्रह्माण्डसंहर्ता कोटिब्रह्माण्डबोधकः ।  
कोटिवाक्पतिवाचालः कोटिशुक्रकवीश्वरः ॥ २८५॥  
  
कोटिद्विजसमाचारः कोटिहेरम्बविघ्नहा ।  
कोटिमानसहंसात्मा कोटिमानससंस्थितः ॥ २८६॥  
  
कोटिच्छलकरारातिः कोटिदाम्भिकनाशनः ।  
कोटिशून्यपथच्छेत्ता कोटिपाखण्डखण्डनः ॥ २८७॥  
  
कोटिशेषधराधारः कोटिकालप्रबोधकः ।  
कोटिवेदान्तसंवेद्यः कोटिसिद्धान्तनिश्चयः ॥ २८८॥  
  
कोटियोगीश्वराधीशः कोटियोगैकसिद्धिदः ।  
कोटिधामाधिपाधीशः कोटिलोकैकपालकः ॥ २८९॥  
  
कोटियज्ञैकभोक्ता च कोटियज्ञफलप्रदः ।  
कोटिभक्तहृदन्तस्थः कोटिभक्ताभयप्रदः ॥ २९०॥  
  
कोटिजन्मार्तिशमनः कोटिजन्माघनाशनः ।  
कोटिजन्मान्तरज्ञानप्रदाता कोटिभक्तपः ॥ २९१॥  
  
कोटिशक्तिसमायुक्तः कोटिचैतन्यबोधकः ।  
कोटिचक्रावृताकारः कोटिचक्रप्रवर्तकः ॥ २९२॥  
  
कोटिचक्रार्चनत्राता कोटिवीरावलीवृतः ।  
कोटितीर्थजलान्तस्थः कोटितीर्थफलप्रदः ॥ २९३॥  
  
कोमलामलचिद्वृत्तिः कोमलामलमानसः ।  
कौस्तुभोद्भासितोरस्कः कौस्तुभोद्भासिताकृतिः ॥ २९४॥  
  
कौरवानीकसंहर्ता कौरवार्णवकुम्भभूः ।  
कौन्तेयाश्रितपादाब्जः कौन्तेयाभयदायकः ॥ २९५॥  
  
कौन्तेयारातिसंहर्ता कौन्तेयप्रतिपालकः ।  
कौन्तेयानन्दजनकः कौन्तेयप्राणजीवनः ॥ २९६॥  
  
कौन्तेयाचलभावज्ञः कौन्तेयाचलमुक्तिदः ।  
कौमुदीमुदिताकारः कौमुदीमुदिताननः ॥ २९७॥  
  
कौमुदीमुदितप्राणः कौमुदीमुदिताशयः ।  
कौमुदीमोदमुदितः कौमुदीमोदवल्लभः ॥ २९८॥  
  
कौमुदीमोदमधुपः कौमुदीमोदवर्धनः ।  
कौमुदीमोदमानात्मा कौमुदीमोदसुन्दरः ॥ २९९॥  
  
कौमुदीदर्शनानन्दी कौमुदीदर्शनोत्सुकः ।  
कौसल्यापुत्रभावस्थः कौसल्यानन्दवर्धनः ॥ ३००॥  
  
कंसारिः कंसहीनात्मा कंसपक्षनिकन्दनः ।  
कङ्कालः कङ्कवरदः कण्टकक्षयकारकः ॥ ३०१॥  
  
कन्दर्पदर्पशमनः कन्दर्पाभिमनोहरः ।  
कन्दर्पकामनाहीनः कन्दर्पज्वरनाशनः ॥ ३०२॥  
  
कन्दर्पज्वरनाशन ॐ नम इति  
इति श्रीसर्वसौभाग्यवर्धनं श्रीपतिप्रियम् ।  
नाम्नामक्षरकादीनां सहस्रं परिकीर्तितम् ॥ ३०३॥  
  
सर्वापराधशमनं रहस्यं श्रुतिगोचरम् ।  
कलिकालैकदमनं क्रूरशत्रुनिकन्दनम् ॥ ३०४॥  
  
क्रूरपापसमूहघ्नं क्रूरकर्मविनाशनम् ।  
क्रूरासुरौघसंहारकारकं क्लेशनाशनम् ॥ ३०५॥  
  
कुमार्गदलनं कष्टहरणं कल्मषापहम् ।  
कुबुद्धिशमनं क्रोधकन्दनं कान्तिवर्द्धनम् ॥ ३०६॥  
  
कुविद्यादमनं काममर्दनं कीर्तिदायकम् ।  
कुतर्कनाशनं कान्तं कुपथार्णवशोषणम् ॥ ३०७॥  
  
कोटिजन्मार्जितारिष्टहरं कालभयापहम् ।  
कोटिजन्मार्जिताज्ञाननाशनैकदिवाकरम् ॥ ३०८॥  
  
कापट्यपटलध्वंसिकार्पण्यैकहुताशनम् ।  
कालुष्यभावशमनं कीर्तिश्रीमतिदं सताम् ॥ ३०९॥  
  
कोपोपतापशमनं कंसारिस्मृतिदायकम् ।  
कुलाचारविचारस्थं कुलधर्मप्रवर्तकम् ॥ ३१०॥  
  
कुलधर्मरताभीष्टसिद्धिदं कुलदीपकम् ।  
कुत्सामार्गनिराकर्तृ कुपथाचारवर्जितम् ॥ ३११॥  
  
कल्याणमङ्गलागारं कल्पवृक्षसमं सताम् ।  
कौटिल्यभावशमनं काशीवासफलप्रदम् ॥ ३१२॥  
  
अतिगुह्यतरं पुंसां भोगमोक्षैकसाधनम् ।  
अत्यन्तस्नेहभावेन युष्मदग्रे प्रकाशितम् ॥ ३१३॥  
  
न वक्तव्यं न वक्तव्यं न वक्तव्यं कदाचन ।  
पाप्यग्रे कुटिलाग्रे च राग्यग्रे पिशुनाय वै ॥ ३१४॥  
  
द्रोह्यग्रे मलिनाघ्रे च कपट्यग्रे विशेषतः ।  
लम्पटाग्रेऽभिमान्यग्रे काम्यते क्रोधिने तथा ॥ ३१५॥  
  
लोभ्यग्रे तस्कराग्रे च गर्वाहङ्कारभाजिने ।  
संसारासक्तचित्ताग्रे वाद्यग्रे घातिनेऽपि वा ॥ ३१६॥  
  
मताभिमानिने गोप्यं मदीयं स्तोत्रमुत्तमम् ।  
वाच्यं शान्ताय भक्ताय निर्मलाय दयालवे ॥ ३१७॥  
  
सन्तोषिणे सुशीलाय सुपात्राय द्विजातये ।  
विवेकिने ज्ञानिने च मद्भक्ताय विशेषतः ॥ ३१८॥  
  
य इदं शृणुते नित्यं पठतेऽहर्निशं जनः ।  
माहात्म्यं तस्य पुण्यस्य मया वक्तुं न शक्यते ॥ ३१९॥  
  
एकवरमिदं स्तोत्रं यः शृणोति नरोत्तमः ।  
भोगमोक्षप्रधानः स भविष्यति न संशयः ॥ ३२०॥  
  
किं पुनः पठनादस्य सर्वसिद्धः करे स्थिता ।  
भोगार्थी लभते भोगान्योगार्थी योगसाधनाम् ॥ ३२१॥  
  
कामार्थी लभते कामान्प्रजार्थी लभते प्रजाम् ।  
विद्यार्थी लभते विद्यां मोक्षार्थी मोक्षमव्ययम् ॥ ३२२॥  
  
द्रव्याथी लभते द्रव्यं प्रियार्थी लभते प्रियम् ।  
मानार्थी लभते मानं राज्यार्थी राज्यमुत्तमम् ॥ ३२३॥  
  
ज्ञानार्थी लभते ज्ञानं सुखार्थी लभते सुखम् ।  
कीर्त्यर्थी लभते कीर्तिं ब्रह्मार्थी ब्रह्म निर्गुणम् ॥ ३२४॥  
  
पुष्ट्यर्थी लभते पुष्टिं तुष्ट्यर्थी तुष्टिमात्मनि ।  
निरीहो लभते नूनं मत्पदं देवदुर्लभम् ॥ ३२५॥  
  
किं दानैः किं व्रतैस्तीर्थैर्यज्ञयागादिभिस्तथा ।  
अस्य श्रवणमात्रेण सर्वयज्ञफलं लभेत् ॥ ३२६॥  
  
नातः परतरं ज्ञानं नातः परतरं तपः ।  
नातः परतरं ध्यानं नातः परतरो जपः ॥ ३२७॥  
  
नातः परतरा सिद्धिर्नातः परतरो मखः ।  
नातः परतरं द्रव्यं नातः परतरा क्रिया ॥ ३२८॥  
  
य इदं पठते भक्त्या शृणुयाद्वा समाहितः ।  
स ज्ञानी स तपस्वी च स ध्यानी जयतत्परः ॥ ३२९॥  
  
स सिद्धो भाग्यवान् श्रीमान् क्रियावान्बुद्धिमानपि ।  
जितं तेन जगत्सर्वं येनेदं पठितं श्रुतम् ॥ ३३०॥  
  
किं पुनर्भक्तिभावेन भोगमोक्षप्रदं द्रुतम् ।  
कोटिजन्मार्जितैः पुण्यैर्लभ्यते भाग्यतो यदा ॥ ३३१॥  
  
तदा भाग्योदयः पुंसां नात्र कार्या विचारणा ।  
सारात्सारतरं शास्त्रं तत्रापि ज्ञानदायकम् ॥ ३३२॥  
  
ज्ञानाद्ध्यानं परं श्रेष्ठं तत्रापि लयता यथा ।  
तथैवेदं महास्तोत्रं विना मत्कृपया किल ॥ ३३३॥  
  
दुर्लभं त्रिषु लोकेषु सर्वसिद्धिप्रदं सताम् ।  
यथा भक्तिस्त्रिलोकेषु दुर्लभा मम देहिनाम् ॥ ३३४॥  
  
तथैवेदं महास्तोत्रं सद्यः सायुज्यदायकम् ।  
सर्वापराधशमनं लोके कल्पद्रुमप्रभम् ॥ ३३५॥  
  
यथा सुदर्शनं लोके दुष्टदैत्यनिबर्हणम् ।  
तथैवेदं परं स्तोत्रं कामादिकभयापहम् ॥ ३३६॥  
  
अस्यैकावर्तनात्पापं नश्यत्याजन्मसञ्चितम् ।  
दशावर्तनतः पुंसां शतजन्मान्तरार्चितम् ॥ ३३७॥  
  
शतावर्तनमात्रेण देवरूपो भवेन्नरः ।  
आवर्तनसहस्रैश्च मद्गतिं लभतेऽचलाम् ॥ ३३८॥  
  
लक्षतो मम सायुज्यं दशलक्षात्स्वयं हरिः ।  
तस्मान्नैव प्रदातव्यं मदीयं स्तोत्रमुत्तमम् ॥ ३३९॥  
  
पुत्रकामोऽयुतान्पाठान्कारयित्वा ममालये ।  
सहस्रनामभिर्दिव्यैर्जुहुयाद्घृतपायसैः ॥ ३४०॥  
  
शर्करामधुसंयुक्तैर्बिल्वीदलसमन्वितः ।  
ब्राह्मणान्भोजयेद्भक्त्या नामसङ्ख्यामितानिह ॥ ३४१॥  
  
राज्यकामोऽयुतान्नित्यं पठेद्वा पाठयेद्द्विजान् ।  
शिवालये सहस्रैश्च होमयेदाज्यपायसैः ॥ ३४२॥  
  
ब्राह्मणान्भोजयेन्नूनमयुतैकं यथाविधि ।  
दक्षिणां दापयेच्छक्त्या वित्तशाढ्यं न कारयेत् ॥ ३४३॥  
  
सहस्रमेकं कन्यार्थी पठेद्वा पाठयेत्किल ।  
देव्यालये तथा नित्यं धनकामोऽपि पाठयेत् ॥ ३४४॥  
  
कीर्तिकामोऽयुतं भाक्त्या पठेद्वृन्दावने सदा ।  
जयकामो हि दुर्गायां शत्रुसंहारकारकः ।  
आयुः कामो नदीतीरे ज्ञानार्थी पर्वतोपरि ॥ ३४५॥  
  
मोक्षार्थी भक्तिभावेन मन्दिरे मम सन्निधौ ।  
पाठसङ्ख्यान्द्विजान्भोज्यान्पायसैः शर्कराप्लुतैः ॥ ३४६॥  
  
जुहुयाद्घृतधाराभिर्मम प्रीतिविवर्धनैः ।  
सर्वकामप्रदं नाम्नां सहस्रं मम दुर्लभम् ॥ ३४७॥  
  
कामनारहितानां च मुक्तिदं भवसागरात् ।  
इदं सहस्रनामाख्यं स्तोत्रमानन्दवर्द्धनम् ॥ ३४८॥  
  
सर्वापराधशमनं पठितव्यमहर्निशम् ।  
अन्यथा न गतिर्नूनं त्रिषु लोकेषु कुत्रचित् ॥ ३४९॥  
  
वैष्णवानां विशेषेण वैष्णवा मामका जनाः ।  
दुर्लभं दुष्टजीवानां मदीयं स्तोत्रमद्भुतम् ॥ ३५०॥  
  
लोकेऽस्मिन्दुर्लभो गोप्यो मुक्तिमार्गो मनीषिणम् ।  
सुलभो मम भक्तानां स्तोत्रेणानेन निश्चितम् ॥ ३५१॥  
  
तावद्गर्जन्ति पापानि तावद्गर्जन्ति शत्रवः ।  
तावद्गर्जति दारिद्र्यं यावत्स्तोत्रं न लभ्यते ॥ ३५२॥  
  
किमत्र बहुनोक्तेन त्वदग्रे गोपिका मया ।  
मम प्राणाधिकं स्तोत्रं सदाऽऽनन्दविवर्धनम् ॥ ३५३॥  
  
अत्यन्तस्नेहभावेन त्वदीयेन व्रजाङ्गनाः ।  
मया प्रकाशितं स्तोत्रं त्वद्भक्त्याऽहं वशीकृतः ॥ ३५४॥  
  
एवमुक्त्वा हृषीकेशः शरणागतवत्सलः ।  
प्रहसन्सहसोत्थाय क्रीडां चक्रे पुनर्जले ॥ ३५५॥  
  
नारद उवाच-  
एतद्गुह्यतरं स्तोत्रं दुर्लभं देहधारिणाम् ।  
मया तदाज्ञया प्रोक्तं तवाग्रे व्यासभावन ॥ ३५६॥  
  
त्वयैतन्नैव वक्तव्यं कस्याग्रेऽपि विनाऽऽज्ञया ।  
स्वशिष्याग्रे शुकाग्रे वा गोपनीयं धरातले ॥ ३५७॥  
  
एतदेव स्वयं साक्षादगतीनां गतिप्रदः ।  
बुद्ध्याविष्टनिजांशेन पूर्णानन्दः स्वलीलया ॥ ३५८॥  
  
कलिग्रस्तान् जनान्स्वीयानुद्धर्तुं करुणानिधिः ।  
स्वयमेवात्र विख्यातं करिष्यति न संशयः ॥ ३५९॥  
  
एतद्दिव्यसहस्रनाम परमानन्दैकसंवर्धनं  
लोकेस्मिन्किल कादिनामरचनालङ्कारशोभान्वितम् ।  
येषां कर्णपुटे पतिष्यति महाभाग्यादिहालौकिकं  
तेषां नैव किमप्यलभ्यमचिरात्कल्पद्रुमाभं सताम् ॥ ३६०॥  
  
इति श्रीब्रह्माण्डपुराणेऽध्यात्मकभागवते श्रुतिरहस्ये  
ककारादि श्रीकृष्णसहस्रनामस्तोत्रं सम्पूर्णम् ।  
  
Proofread by Pallasena Narayanaswami ppnswami at gmail.com, PSA Easwaran  
  
