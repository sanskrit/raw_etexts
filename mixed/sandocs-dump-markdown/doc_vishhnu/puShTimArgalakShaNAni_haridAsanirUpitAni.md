---
Author: haridAsa
Category: vishhnu, krishna, puShTimArgIya, haridAsa
Description/comments: puShTimArgIya stotraratnAkara
File name: puShTimArgalakShaNAni.itx
Indexextra: (pushti margiya stotraratnAkara)
Language: Sanskrit
Latest update: February 28, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: puShTimArgalakShaNAni
engtitle: puShTimArgalakShaNAni
itxtitle: puShTimArgalakShaNAni (haridAsanirUpitAni)
title: पुष्टिमार्गलक्षणानि (हरिदासनिरूपितानि)

---
  
 पुष्टिमार्गलक्षणानि   
  
सर्वसाधनराहित्यं फलास्तौ यत्र साधनम् ।  
फलं वा साधनं यत्र पुष्टिमार्गः स कथ्यते ॥ १॥  
  
अनुग्रहेणैव सिद्धिलौकिकी यत्र वैदिकी ।  
प्रयत्नादन्यथा विद्मः पुष्टिमार्गः सः कथ्यते ॥ २॥  
  
स्वरूपमात्रपरता तात्पर्यज्ञानपूर्वकम् ।  
धर्मनिष्ठा यत्र चैव पुष्टिमार्गः स कथ्यते ॥ ३॥  
  
यत्राङ्गीकरणेनैव योग्यतादिविचारणम् ।  
अविलम्बः प्रभुकृतः पुष्टिमार्गः स कथ्यते ॥ ४॥  
  
यत्र प्रभुकृतं नैव गुणदोषविचारणम् ।  
अविलम्बः प्रभुकृतः पुष्टिमार्गः स कथ्यते ॥ ५॥  
  
न लोकवेदसापेक्षं सर्वथा यत्र वर्तते ।  
सापेक्षता स्वामिमुखे पूष्टिमार्गः स कथ्यते ॥ ६॥  
  
वरणे दृश्यते यत्र हेतुर्नाणुरपि स्वतः ।  
वरणं च निजेच्छातः पुष्टिमार्गः स कथ्यते ॥ ७॥  
  
यत्र स्वतन्त्रता भक्तेराविर्भावानपेक्षणात् ।  
सानुभावस्वरूपत्वं पुष्टिमार्गः स कथ्यते ॥ ८॥  
  
लोकवेदभयाभावो यत्र भावातिरेकतः ।  
सर्वबाधकतास्फूर्तिः पुष्टिमार्गः स कथ्यते ॥ ९॥  
  
सम्बन्धः साधनं यत्र फलं सम्बन्ध एव हि ।  
सोऽपि कृष्णेच्छया जातः पुष्टिमार्गः सकथ्यते ॥ १०॥  
  
तत्सम्बधिषु तद्भावस्तद्भिन्नेषु विरोधिता ।  
उदासीनेषु समता पुष्टिमार्गः स कथ्यते ॥ ११॥  
  
विद्यमानस्य देहादेर्न स्वीयत्वेन भावनम् ।  
परोक्षेऽपि तदर्थित्वं पुष्टिमार्गः स कथ्यते ॥ १२॥  
  
भजने यत्र सेव्यस्य नोपकारकृतिः क्वचित् ।  
पोषणं भावमात्रस्य पुष्टिमार्गः स कथ्यते ॥ १३॥  
  
भजनस्यापवादो न क्रियते फलदानतः ।  
प्रभुणा यत्र तद्भावात्पुष्टिमार्गः स कथ्यते ॥ १४॥  
  
यत्र वा सुखसम्बधो वियोगे सङ्गमादपि ।  
सर्वलीलानुभावेन पुष्टिमार्ग सः कथ्यते ॥ १५॥  
  
फले च साधने चैव सर्वत्र विपरीतता ।  
फलाभावः साधनस्य पुष्टिमार्गः स कथ्यते ॥ १६॥  
  
पश्चात्तापः सदा यत्र तत्सम्बन्धिकृतावपि ।  
वैन्योद्भावाय सततं पुष्टिमार्गः स कथ्यते ॥ १७॥  
  
आविर्भावाय सापेक्षं दैन्यं यत्र हि साधनम् ।  
फलं वियोगजं दैन्यं पुष्टिमार्गः स कथ्यते ॥ १८॥  
  
विषयत्वेन तत्त्यागः स्वस्मिन् विषयातास्मृतेः ।  
यत्र वै सर्वभावेन पुष्टिमार्गः स कथ्यते ॥ १९॥  
  
एवंविधैर्विशेषेण प्रकारैस्तु सदाश्रितैः ।  
हृदि धृत्वा निजाचार्यान्पुष्टिमार्गो हि बुध्यताम् ॥ २०॥  
  
इति श्रीहरिदासनिरूपितपुष्टिमार्गलक्षणानि सम्पूर्णानि ।  
  
  
Proofread by PSA Easwaran psaeaswaran at gmail.com  
  
