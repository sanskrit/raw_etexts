---
Author: Maharshi Vyas
Category: kavacha, vishhnu, narayana, vyAsa, vishnu
Description-comments: bhAgavatamahApurANa paaramaha.nsyaa.n sa.nhitaayaa.n
File name: narayana-kavacha.itx
Indexextra: (Video montage and with with text)
Language: Sanskrit
Latest update: January 19, 1999, April 15, 2020
Location: doc_vishhnu
Send corrections to: Sanskrit@cheerful.com
Site access: https://sanskritdocuments.org
SubDeity: vishnu
Subcategory: narayana
Subject: philosophy/hinduism/religion  shhashhThaskandhe naaraayaNavarmakathana.n
  naamaashhTamo.adhyaayaH
Sublocation: vishhnu
Text title: nArAyaNa kavachaM
engtitle: nArAyana kavacham
itxtitle: nArAyaNakavacham (bhAgavatamahApurANAntargatam)
title: नारायणकवचम् (भागवतमहापुराणान्तर्गतम्)

---
  
 श्रीनारायणकवचम्   
  
ॐ श्रीगणेशाय नमः ।  
ॐ नमो नारायणाय ।  
  
अङ्गन्यासः  
ॐ ॐ नमः पादयोः ।  
ॐ नं नमः जानुनोः ।  
ॐ मों नमः ऊर्वोः ।  
ॐ नां नमः उदरे ।  
ॐ रां नमः हृदि ।  
ॐ यं नमः उरसि ।  
ॐ णां नमः मुखे ।  
ॐ यं नमः शिरसि ॥  
  
करन्यासः  
ॐ ॐ नमः दक्षिणतर्जन्याम् ।  
ॐ नं नमः दक्षिणमध्यमायाम् ।  
ॐ मों नमः दक्षिणानामिकायाम् ।  
ॐ भं नमः दक्षिणकनिष्ठिकायाम् ।  
ॐ गं नमः वामकनिष्ठिकायाम् ।  
ॐ वं नमः वामानामिकायाम् ।  
ॐ तें नमः वाममध्यमायाम् ।  
ॐ वां नमः वामतर्जन्याम् ।  
ॐ सुं नमः दक्षिणाङ्गुष्ठोर्ध्वपर्वणि ।  
ॐ दें नमः दक्षिणाङ्गुष्ठाय पर्वणि ।  
ॐ वां नमः वामाङ्गुष्ठोर्ध्वपर्वणि ।  
ॐ यं नमः वामाङ्गुष्ठाय पर्वणि ॥  
  
विष्णुषडक्षरन्यासः   
ॐ ॐ नमः हृदये ।  
ॐ विं नमः मूर्धनि ।  
ॐ षं नमः भ्रुवोर्मध्ये ।  
ॐ णं नमः शिखायाम् ।  
ॐ वें नमः नेत्रयोः ।  
ॐ नं नमः सर्वसन्धिषु ।  
ॐ मः अस्त्राय फट् प्राच्याम् ।  
ॐ मः अस्त्राय फट् आग्नेयाम् ।  
ॐ मः अस्त्राय फट् दक्षिणस्याम् ।  
ॐ मः अस्त्राय फट् नैरृत्ये ।  
ॐ मः अस्त्राय फट् प्रतीच्याम् ।  
ॐ मः अस्त्राय फट् वायव्ये ।  
ॐ मः अस्त्राय फट् उदीच्याम् ।  
ॐ मः अस्त्राय फट् ऐशान्याम् ।  
ॐ मः अस्त्राय फट् ऊर्ध्वायाम् ।  
ॐ मः अस्त्राय फट् अधरायाम् ॥  
  
अथ श्रीनारायणकवचम् ।  
  
राजोवाच ।  
यया गुप्तः सहस्राक्षः सवाहान्रिपुसैनिकान् ।  
क्रीडन्निव विनिर्जित्य त्रिलोक्या बुभुजे श्रियम् ॥ १॥  
  
भगवंस्तन्ममाख्याहि वर्म नारायणात्मकम् ।  
यथाऽऽततायिनः शत्रून् येन गुप्तोऽजयन्मृधे ॥ २॥  
  
श्रीशुक उवाच ।  
वृतः पुरोहितस्त्वाष्ट्रो महेन्द्रायानुपृच्छते ।  
नारायणाख्यं वर्माह तदिहैकमनाः शृणु ॥ ३॥  
  
विश्वरूप उवाच ।  
धौताङ्घ्रिपाणिराचम्य सपवित्र उदङ्मुखः ।  
कृतस्वाङ्गकरन्यासो मन्त्राभ्यां वाग्यतः शुचिः ॥ ४॥  
  
नारायणमयं वर्म सन्नह्येद्भय आगते ।  
पादयोर्जानुनोरूर्वोरुदरे हृद्यथोरसि ॥ ५॥  
  
मुखे शिरस्यानुपूर्व्यादोङ्कारादीनि विन्यसेत् ।  
ॐ नमो नारायणायेति विपर्ययमथापि वा ॥ ६॥  
  
करन्यासं ततः कुर्याद्द्वादशाक्षरविद्यया ।  
प्रणवादियकारान्तमङ्गुल्यङ्गुष्ठपर्वसु ॥ ७॥  
  
न्यसेद्धृदय ओङ्कारं विकारमनु मूर्धनि ।  
षकारं तु भ्रुवोर्मध्ये णकारं शिखया दिशेत् ॥ ८॥  
  
वेकारं नेत्रयोर्युञ्ज्यान्नकारं सर्वसन्धिषु ।  
मकारमस्त्रमुद्दिश्य मन्त्रमूर्तिर्भवेद्बुधः ॥ ९॥  
  
सविसर्गं फडन्तं तत् सर्वदिक्षु विनिर्दिशेत् ।  
ॐ विष्णवे नम इति ॥ १०॥  
  
आत्मानं परमं ध्यायेद्ध्येयं षट्शक्तिभिर्युतम् ।  
विद्यातेजस्तपोमूर्तिमिमं मन्त्रमुदाहरेत् ॥ ११॥  
  
ॐ हरिर्विदध्यान्मम सर्वरक्षां  
        न्यस्ताङ्घ्रिपद्मः पतगेन्द्रपृष्ठे ।  
दरारिचर्मासिगदेषुचाप-  
        पाशान्दधानोऽष्टगुणोऽष्टबाहुः ॥ १२॥  
  
जलेषु मां रक्षतु मत्स्यमूर्ति-  
         र्यादोगणेभ्यो वरुणस्य पाशात् ।  
स्थलेषु मायावटुवामनोऽव्यात्  
        त्रिविक्रमः खेऽवतु विश्वरूपः ॥ १३॥  
  
दुर्गेष्वटव्याजिमुखादिषु प्रभुः  
        पायान्नृसिंहोऽसुरयूथपारिः ।  
विमुञ्चतो यस्य महाट्टहासं  
        दिशो विनेदुर्न्यपतंश्च गर्भाः ॥ १४॥  
  
रक्षत्वसौ माध्वनि यज्ञकल्पः  
           स्वदंष्ट्रयोन्नीतधरो वराहः ।  
रामोऽद्रिकूटेष्वथ विप्रवासे  
            सलक्ष्मणोऽव्याद्भरताग्रजोऽस्मान् ॥ १५॥  
  
मामुग्रधर्मादखिलात्प्रमादा-  
           न्नारायणः पातु नरश्च हासात् ।  
दत्तस्त्वयोगादथ योगनाथः  
           पायाद्गुणेशः कपिलः कर्मबन्धात् ॥ १६॥  
  
सनत्कुमारोऽवतु कामदेवा-  
          द्धयशीर्षा मां पथि देवहेलनात् ।  
देवर्षिवर्यः पुरुषार्चनान्तरात्  
          कूर्मो हरिर्मां निरयादशेषात् ॥ १७॥  
  
धन्वन्तरिर्भगवान्पात्वपथ्या-  
         द्द्वन्द्वाद्भयादृषभो निर्जितात्मा ।  
यज्ञश्च लोकादवताञ्जनान्ता-  
         द्बलो गणात्क्रोधवशादहीन्द्रः ॥ १८॥  
  
द्वैपायनो भगवानप्रबोधा-  
         द्बुद्धस्तु पाखण्डगणप्रमादात् ।  
कल्किः कलेः कालमलात्प्रपातु  
         धर्मावनायोरुकृतावतारः ॥ १९॥  
  
मां केशवो गदया प्रातरव्या-  
         द्गोविन्द आसङ्गवमात्तवेणुः ।  
नारायणः प्राह्ण उदात्तशक्ति-  
         र्मध्यन्दिने विष्णुररीन्द्रपाणिः ॥ २०॥  
  
देवोऽपराह्णे मधुहोग्रधन्वा  
         सायं त्रिधामावतु माधवो माम् ।  
दोषे हृषीकेश उतार्धरात्रे  
         निशीथ एकोऽवतु पद्मनाभः ॥ २१॥  
  
श्रीवत्सधामापररात्र ईशः  
         प्रत्युष ईशोऽसिधरो जनार्दनः ।  
दामोदरोऽव्यादनुसन्ध्यं प्रभाते  
         विश्वेश्वरो भगवान् कालमूर्तिः ॥ २२॥  
  
चक्रं युगान्तानलतिग्मनेमि  
         भ्रमत्समन्ताद्भगवत्प्रयुक्तम् ।  
दन्दग्धि दन्दग्ध्यरिसैन्यमाशु  
         कक्षं यथा वातसखो हुताशः ॥ २३॥  
  
गदेऽशनिस्पर्शनविस्फुलिङ्गे  
         निष्पिण्ढि निष्पिण्ढ्यजितप्रियासि ।  
कूष्माण्डवैनायकयक्षरक्षो-  
         भूतग्रहांश्चूर्णय चूर्णयारीन् ॥ २४॥  
  
त्वं यातुधानप्रमथप्रेतमातृ-  
         पिशाचविप्रग्रहघोरदृष्टीन् ।  
दरेन्द्र विद्रावय कृष्णपूरितो  
         भीमस्वनोऽरेहृदयानि कम्पयन् ॥ २५॥  
  
त्वं तिग्मधारासिवरारिसैन्य-  
         मीशप्रयुक्तो मम छिन्धि छिन्धि ।  
चक्षूंषि चर्मञ्छतचन्द्र छादय  
         द्विषामघोनां हर पापचक्षुषाम् ॥ २६॥  
  
यन्नो भयं ग्रहेभ्योऽभूत्केतुभ्यो नृभ्य एव च ।  
सरीसृपेभ्यो दंष्ट्रिभ्यो भूतेभ्योंऽहोभ्य एव च ॥ २७॥  
  
सर्वाण्येतानि भगवन्नामरूपास्त्रकीर्तनात् ।  
प्रयान्तु सङ्क्षयं सद्यो ये नः श्रेयःप्रतीपकाः ॥ २८॥  
  
गरुडो भगवान् स्तोत्रस्तोभश्छन्दोमयः प्रभुः ।  
रक्षत्वशेषकृच्छ्रेभ्यो विष्वक्सेनः स्वनामभिः ॥ २९ ॥  
  
सर्वापद्भ्यो हरेर्नामरूपयानायुधानि नः ।  
बुद्धीन्द्रियमनःप्राणान्पान्तु पार्षदभूषणाः ॥ ३०॥  
  
यथा हि भगवानेव वस्तुतः सदसच्च यत् ।  
सत्येनानेन नः सर्वे यान्तु नाशमुपद्रवाः ॥ ३१॥  
  
यथैकात्म्यानुभावानां विकल्परहितः स्वयम् ।  
भूषणायुधलिङ्गाख्या धत्ते शक्तीः स्वमायया ॥ ३२॥  
  
तेनैव सत्यमानेन सर्वज्ञो भगवान् हरिः ।  
पातु सर्वैः स्वरूपैर्नः सदा सर्वत्र सर्वगः ॥ ३३॥  
  
विदिक्षु दिक्षूर्ध्वमधः समन्ता-  
             दन्तर्बहिर्भगवान्नारसिंहः ।  
प्रहापयंॅलोकभयं स्वनेन  
             स्वतेजसा ग्रस्तसमस्ततेजाः ॥ ३४॥  
  
मघवन्निदमाख्यातं वर्म नारायणात्मकम् ।  
विजेष्यस्यञ्जसा येन दंशितोऽसुरयूथपान् ॥ ३५॥  
  
एतद्धारयमाणस्तु यं यं पश्यति चक्षुषा ।  
पदा वा संस्पृशेत्सद्यः साध्वसात्स विमुच्यते ॥ ३६॥  
  
न कुतश्चिद्भयं तस्य विद्यां धारयतो भवेत् ।  
राजदस्युग्रहादिभ्यो व्याघ्रादिभ्यश्च कर्हिचित् ॥ ३७॥  
  
इमां विद्यां पुरा कश्चित्कौशिको धारयन् द्विजः ।  
योगधारणया स्वाङ्गं जहौ स मरुधन्वनि ॥ ३८॥  
  
तस्योपरि विमानेन गन्धर्वपतिरेकदा ।  
ययौ चित्ररथः स्त्रीभिर्वृतो यत्र द्विजक्षयः ॥ ३९ ॥  
  
गगनान्न्यपतत्सद्यः सविमानो ह्यवाक्षिराः ।  
स वालखिल्यवचनादस्थीन्यादाय विस्मितः ।  
प्रास्य प्राचीसरस्वत्यां स्नात्वा धाम स्वमन्वगात् ॥ ४०॥  
  
श्रीशुक उवाच ।  
य इदं शृणुयात्काले यो धारयति चादृतः ।  
तं नमस्यन्ति भूतानि मुच्यते सर्वतो भयात् ॥ ४१॥  
  
एतां विद्यामधिगतो विश्वरूपाच्छतक्रतुः ।  
त्रैलोक्यलक्ष्मीं बुभुजे विनिर्जित्य मृधेऽसुरान् ॥  ४२॥  
  
॥ इति श्रीमद्भागवतमहापुराणे पारमहंस्यां संहितायां  
षष्ठस्कन्धे नारायणवर्मकथनं नामाष्टमोऽध्यायः ॥  
  
  
  
The nyAsa in the beginning is from 13 kavacha sangraha.  
The kavacha is from Bhagavatam and does not include nyAsa system.  
  
