+++
"Text title" = "dvAdashanAmastotram"
"File name" = "dvAdashanAmastotram.itx"
itxtitle = "dvAdashanAmastotram (mahAbhArate.araNyaparvaNi)"
engtitle = "dvAdashanAmastotram"
Category = "vishhnu, vishnu, dvAdasha"
Location = "doc_vishhnu"
Sublocation = "vishhnu"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
Description-comments = "Brihatstotraratnakara 1 newer, Narayana Ram Acharya, Nirnayasagar, stotrasankhyA 225"
Source = "Aranyaparva Mahabharata"
"Latest update" = "March 25, 2017"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "द्वादशनामस्तोत्रम् (महाभारतेऽरण्यपर्वणि)"

+++
  
 द्वादशनामस्तोत्रम्   
  
श्रीगणेशाय नमः ॥  
  
शृणुध्वं मुनयः सर्वे गोपालस्य महात्मनः ।  
अनन्तस्याप्रमेयस्य नामद्वादशकं स्तवम् ॥ १॥  
  
अर्जुनाय पुरा गीतं गोपालेन महात्मना ।  
द्वारकायां प्रार्थयते यशोदायाश्च सन्निधौ ॥ २॥  
  
अस्य श्रीदिव्यद्वादशनामस्तोत्रमहामन्त्रस्य फाल्गुनऋषिः  
अनुष्टुप्छन्दः श्रीकृष्णः परमात्मा देवता  
ॐ बीजं स्वाहेति शक्तिः  
श्रीगोपालकृष्णप्रीत्यर्थे जपे विनियोगः ।  
अथ ध्यानम् ।  
जानुभ्यामपि धावन्तं बाहुभ्यामतिसुन्दरम् ।  
सकुण्डलालकं बालं गोपालं चिन्तयेद्बुधः ॥ १॥  
  
प्रथमं तु हरिं वन्द्यं द्वितीयं केशवं तथा ।  
तृतीयं पद्मनाभं तु चतुर्थं वामनं तथा ॥ २॥  
  
पञ्चमं वेदगर्भं च षष्ठं तु मधुसूदनम् ।  
सप्तमं वासुदेवं च वाराहं चाष्टमं तथा ॥ ३॥  
  
नवमं पुण्डरीकाक्षं दशमं तु जनार्दनम् ।  
कृष्णमेकादशं प्रोक्तं द्वादशं श्रीधरं तथा ॥ ४॥  
  
एतद्द्वादशनामानि मया प्रोक्तानि फाल्गुन ।  
कालत्रये पठेद्यस्तु तस्य पुण्यफलं शृणु ॥ ५॥  
  
चान्द्रायणसहस्रस्य कन्यादानशतस्य च ।  
अश्वमेधसहस्रस्य फलमाप्नोति मानवः ॥ ६॥  
  
इति श्रीमहाभारतेऽरण्यपर्वणि श्रीकृष्णार्जुनसवादे  
द्वादशनामस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
