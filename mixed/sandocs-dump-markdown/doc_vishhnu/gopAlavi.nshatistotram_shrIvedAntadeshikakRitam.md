---
Author: vedAntadeshika
Category: viMshati, vishhnu, krishna, stotra, vedAnta-deshika, vishnu
File name: gopaala20.itx
Language: Sanskrit
Latest update: November 22, 2001
Location: doc_vishhnu
Proofread by: Balaji
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: philosophy/hinduism/religion
Sublocation: vishhnu
Text title: gopAlavi.nshatistotram
Texttype: stotra
engtitle: gopAlavi.nshatistotram
itxtitle: gopAlavi.nshatistotram (shrIvedAntadeshikakRitam)
title: गोपालविंशतिस्तोत्रम् (श्रीवेदान्तदेशिककृइतम्)

---
  
 गोपालविंशतिस्तोत्रम्   
  
श्रीमान् वेङ्कटनाथार्यः कवितार्किककेसरी ।  
वेदान्ताचार्यवर्यो मे सन्निधत्तां सदा हृदि ॥  
  
वन्दे वृन्दावनचरं वलव्वीजनवल्लभम् ।  
जयन्तीसम्भवं धाम वैजयन्तीविभूषणम् ॥ १॥  
  
वाचं निजाङ्करसिकां प्रसमीक्षमाणो  
   वक्त्रारविन्दविनिवेशितपाञ्चजन्यः ।  
वर्णः त्रिकोणरूचिरे वरपुण्डरीके  
   बद्धासनो जयति वल्लवचक्रवर्ती ॥ २॥  
  
आम्नायगन्धरुदितस्फुरिताधरोष्ठम्  
   आस्राविलेक्षणमनुक्षणमन्दहासम् ।  
गोपालडिम्भवपुषं कुहना जनन्याः  
   प्राणस्तनन्धयमवैमि परं पुमांसम् ॥ ३॥  
  
आविर्भवत्वनिभृताभरणं पुरस्तात्  
   आकुञ्चितैकचरण निभृहितान्यपादम् ।  
दध्नानिबद्धमुखरेण निबद्धतालं  
   नाथस्य नन्दभवने नवनीतनाट्यम् ॥ ४॥  
  
कुन्दप्रसूनविशदैर्दशनैश्चर्तुभिः  
   सन्दश्य मातुरनिशं कुचचूचुकाग्रम् ।  
नन्दस्य वक्त्रमवलोकयतो मुरारेर्-  
   मन्दस्थितं मममनीषितमातनोतु ॥ ५॥  
  
हर्तुं कुम्भे विनिहितकरः स्वादु हैयङ्गवीनं  
    दृष्ट्वा दामग्रहणचटुलां मातरं जातरोषाम् ।  
पायादीषत्प्रचलितपदौ नापगच्छन्न तिष्ठन्  
    मिथ्यागोपः सपदि नयने मीलयन् विश्वगोप्ता ॥ ६॥  
  
व्रजयोषिदपाङ्ग वेधनीयं  
    मथुराभाग्यमनन्यभोग्यमीडे ।  
वसुदेववधू स्तनन्धयं तद्-  
    किमपि ब्रह्म किशोरभावदृश्यम् ॥ ८॥  
  
परिवर्तितकन्धरं भयेन  
    स्मितफुल्लाधरपल्लवं स्मरामि ।  
विटपित्वनिरासकं कयोश्चिद्-  
    विपुलोलूखलकर्षकं कुमारम् ॥ ९॥  
  
निकटेषु निशामयामि नित्यं  
    निगमान्तैरधुनाऽपि मृग्यमाणम् ।  
यमलार्जुनदृष्टबालकेलिं  
    यमुनासाक्षिकयौवनं युवानम् ॥ १०॥  
  
पदवीमदवीयसीं विमुक्ते-  
    रटवीं सम्पदम्बु वाहयन्तीम् ।  
अरूणाधरसाभिलाषवंशां  
    करूणां कारणमानुषीं भजामि ॥ ११॥  
  
अनिमेषनिवेष्णीयमक्ष्णो-  
    रजहद्यौवनमाविरस्तु चित्ते ।  
कलहायितकुन्तलं कलापैः  
    करूणोन्मादकविग्रहं महो मे ॥ १२॥  
  
अनुयायिमनोज्ञवंशनालै-  
    रवतु स्पर्शितवल्लवीविमोहैः ।  
अनघस्मितशीतलैरसौ माम्  
    अनुकम्पासरिदम्बुजैरपाङ्गैः ॥ १३॥  
  
अधराहितचारूवंशनाला  
    मकुटालम्बिमयूरपिञ्च्छमालाः ।  
हरिनीलशिलाविभङ्गनीलाः  
    प्रतिभाः सन्तु ममान्तिमप्रयाणे ॥ १४॥  
  
अखिलानवलोकयामि कालान्  
    महिलादीनभुजान्तरस्यूनः ।  
अभिलाषपदं व्रजाङ्गनानाम्  
    अभिलाक्रमदूरमाभिरूप्यम् ॥ १५॥  
  
महसे महिताय मौलिना  
    विनतेनाञ्जलिमञ्जनत्विषे ।  
कलयामि विमुग्धवल्लवी-  
    वलयाभाषितमञ्जुवेणवे ॥ १६॥  
  
जयतु ललितवृत्तिं शिक्षितो वल्लवीनां  
    शिथिलवलयशिञ्जाशीतलैर्हस्ततालैः ।  
अखिलभुवनरक्षागोपवेशस्य विष्णो-  
    रधरमणिसुधायामंशवान् वंशनालः ॥ १७॥  
  
चित्राकल्पः श्रवसि कलयल्लाङ्गलीकर्णपूरं  
    बर्होत्तंसस्फुरितचिकुरो बन्धुजीवं दधानः ।  
गुञ्जाबद्धामुरसि ललितां धारयन् हारयष्टिं  
    गोपस्त्रीणां जयति कितवः कोऽपि कौमारहारी ॥ १८॥  
  
लीलायष्टिं करकिसलये दक्षिणे न्यस्त धन्या-  
    मंसे देव्याः पुलकरुचिरे सन्निविष्टान्यबाहुः ।  
मेघश्यामो जयति ललितो मेखलादत्तवेणु-  
    र्गुञ्जापीडस्फुरितचिकुरो गोपकन्याभुजङ्गः ॥ १९॥  
  
प्रत्यालीढस्थितिंअधिगतां प्राप्तगाढाङ्कपालीं  
    पश्चादीषन्मिलितनयनां प्रेयसीं प्रेक्षमाणः ।  
भस्त्रायन्त्रप्रणिहितकरो भक्तजीवातुरव्याद्  
    वारिक्रीडानिबिडवसनो वल्लवीवल्लभो नः ॥ २०॥  
  
वासो हृत्वा दिनकरसुतासन्निधौ वल्लवीनां  
    लीलास्मेरो जयति ललितामास्थितः कुन्दशाखाम् ।  
सव्रीडाभिस्तदनु वसने ताभिरभ्यर्थ्यमाने  
    कामी कश्चित्करकमलयोरञ्जलिं याचमानः ॥ २१॥  
  
इत्यनन्यमनसा विनिर्मितां  
    वेङ्कटेशकविना स्तुतिं पठन् ।  
दिव्यवेणुरसिकं समीक्षते  
    दैवतं किमपि यौवतप्रियम् ॥ २२॥  
  
॥ इति श्रीवेदान्तदेशिककृतं गोपालविंशतिस्तोत्रं सम्पूर्णम् ॥  
  
  
  
