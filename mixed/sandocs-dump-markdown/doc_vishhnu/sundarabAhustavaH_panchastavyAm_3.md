+++
"Text title" = "Sundarabahustavah"
"File name" = "sundarabAhustavaH.itx"
itxtitle = "sundarabAhustavaH (panchastavyAm 3)"
engtitle = "sundarabAhustavaH"
Category = "vishhnu"
Location = "doc_vishhnu"
Sublocation = "vishhnu"
Language = "Sanskrit"
Subject = "philosophy/hinduism/religion"
"Proofread by" = "Aruna Narayanan narayanan.aruna at gmail.com"
"Description/comments" = "Ramanuja Stotramala"
Indexextra = "(Scan)"
"Latest update" = "November 23, 2019"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "सुन्दरबाहुस्तवः (पञ्चस्तव्याम् ३)"

+++
  
 सुन्दरबाहुस्तवः   
पञ्चस्तव्यां ३ सुन्दरबाहुस्तवः  
श्रीरस्तु ।  
श्रीमते हयग्रीवायनमः ।  
श्रीमते रामानुजाय नमः ॥  
  
श्रीवत्सचिह्नमिश्रेभ्यो नमौक्तिमधीमहे ।  
यदुक्तयस्त्रयीकण्ठे यान्ति मङ्गलसूत्रताम् ॥  
  
श्रीमन्तौ हरिचरणौ समाश्रितोऽहं श्रीरामावरजमुनीन्द्रलब्धबोधः ।  
निर्भीकस्तत इह सुन्दरोरुबाहुं स्तोष्ये तच्चरणविलोकनाभिलाषी ॥ १॥  
  
सुन्दरायतभुजं भजामहे वृक्षषण्डमयमद्रिमास्थितम् ।  
यत्र सुप्रथितनूपुरापगातीर्थमर्थितफलप्रदं विदुः ॥ २॥  
  
क्वचित्त्वरितगामिनी क्वचन मन्दमन्दलसा  
     क्वचित्स्खलितविह्वला क्वचन फेनिला सारवा ।  
पतन्त्यपि किल क्वचिद्व्रजति नूपुराह्वा नदी  
     सुसुन्दरभुजाह्वयं मधु निपीय मत्ता यथा ॥ ३॥  
  
उदधिगमन्दराद्रिमथिमन्थनलब्धप-  
     योमधुररसेन्दिराह्वसुधसुन्दरदोःपरिघम् ।  
अशरणमादृशात्मशरणं शरणार्थिजन-  
     प्रवणधियं भजेम तरुषण्डमयाद्रिपतिम् ॥ ४॥  
  
शशधररिङ्खणाढ्यशिखमुच्छिखरप्रकरं-  
      तिमिरनिभप्रभूततरुषण्डमयं भ्रमदम् ।  
वनगिरिमावसन्तमुपयामि हरिं शरणं-  
      भिदुरितसप्तलोकसुविशृङ्खलशङ्खरवम् ॥ ५॥  
  
यत्तुङ्गशृङ्गविनिषङ्गिसुराङ्गनानां-  
      न्यस्तोर्ध्वपुण्ड्रमुखमण्डनमण्डितानाम् ।  
दर्पण्यभूद्धृतमपाङ्कशशाङ्कपृष्ठं-  
      तद्धाम सुन्दरभुजस्य महान् वनाद्रिः ॥ ६॥  
  
यदीयशिखरागतां शशिकलां तु शाखामृगा-  
      निरीक्ष्य हरशेखरीभवनमामृशन्तस्ततः ।  
स्पृशन्ति न हि देवतान्तरसमाश्रितेति स्फुटं-  
      स एष सुमहातरुव्रजगिरिर्गृहं श्रीपतेः ॥ ७॥  
  
सुन्दरदोर्दिव्याज्ञालम्भनकातरवशानुयायिनि करिणि ।  
प्रणयजकलहसमाधिर्यत्र वनाद्रिस्स एष सुन्दरदोष्णः ॥ ८॥  
  
स एष सौन्दर्यनिधेर्धृतश्रियो वनाचलो नाम सुधाम यत्र हि ।  
भुजङ्गराजस्य कुलस्य गौरवान्न खण्डिताः कुण्डलिनश्शिखण्डिभिः ॥ ९॥  
  
वृषगिरिरयमच्युतस्य यस्मिन् स्वमतमलङ्घयितुं परस्परेभ्यः ।  
खगतिचरणौ खगाश्शपन्ते भुजगपतेर्भुजगाश्च सर्व एव ॥ १०॥  
  
हरिकुलमखिलं हनूमदङ्घ्रिं स्वकुलपजाम्बवतस्तथैव भल्लाः ।  
निजकुलपजटायुषश्च गृध्राः स्वकुलपतेश्च गजा गजेन्द्रनाम्नः ॥ ११॥  
  
वकुलधरसरस्वतीविषक्तस्वररसभावयुतासु किन्नरीषु ।  
द्रवति दृषदपि प्रसक्तगानास्विह वनशैलतटीषु सुन्दरस्य ॥ १२॥  
  
भृङ्गी गायति हंसतालनिभृतं तत्पुष्णती कोकिला-  
     ऽप्युद्गायत्यथ वल्लितल्लजमुखादास्रं मधु स्यन्दते ।  
निष्पन्दस्तिमिताः कुरङ्गततयश्शीतं शिलासैकतं  
     सायाह्ने किल यत्र सुन्दरभुजस्तस्मिन्वनक्ष्माधरे ॥ १३॥  
  
पीताम्बरं वरदशीतलदृष्टिपात-  
     माजानुलम्बिभुजमायतकर्णपाशम् ।  
श्रीमन्महावनगिरीन्द्रनिवासदीक्षं  
     लक्ष्मीधरं किमपि वस्तु ममाविरस्तु ॥ १४॥  
  
जनिजीवनाप्ययविमुक्तयो यतो जगतामिति श्रुतिशिरस्सु गीयते ।  
तदिदं समस्तदुरितैकभेषजं वनशैलसम्भवमहं भजे महः ॥ १५॥  
  
सद्ब्रह्मात्मपदैस्त्रयीशिरसि यो नारायणोक्त्या तथा  
     व्याख्यातो गतिसाम्यलब्धविषयानन्यत्वबोधोज्ज्वलैः ।  
निस्तुल्याधिकमद्वितीयममृतं तं पुण्डरीकेक्षणं  
     प्रारूढश्रियमाश्रये वनगिरेः कुञ्जोदितं सुन्दरम् ॥ १६॥  
  
पतिं विश्वस्यात्मेश्वरमिति परं ब्रह्म पुरुषः  
     परं ज्योतिस्तत्वं परमिति च नारायण इति ।  
श्रुतिर्ब्रह्मेशादींस्तदुदितविभूतींस्तु गृणती  
     यमाहारूढश्रीस्स वनगिरिधामा विजयते ॥ १७॥  
  
पृथिव्याद्यात्मान्तं नियमयति यस्तत्त्वनिकरं  
     तदन्तर्यामी तद्वपुरविदितस्तेन भगवान् ।  
स एष स्वैश्वर्यं नविजहदशेषं वनगिरिं  
     समध्यासीनो नो विशतु हृदयं सुन्दरभुजः ॥ १८॥  
  
प्रत्यगात्मनि कदाऽप्यसम्भवद्भूमभूमिमभिवक्ति यं श्रतिः ।  
तं वनाद्रिनिलयं सुसुन्दरं सुन्दरायतभुजं भजामहे ॥ १९॥  
  
वन्देय सुन्दरभुजं भुजगेन्द्रभोग-  
     सक्तं महावनगिरिप्रणयप्रवीणम् ।  
यं तं विदुर्दहरमष्टगुणोपजुष्टं  
     आकाशमौपनिषदीषु सरस्वतीषु ॥ २०॥  
  
यत्स्वायत्तस्वरूपस्थितिकृतिकनिजेच्छानियाम्यस्वशेषा-  
     नन्ताशेषप्रपञ्चस्तत इह चिदिवाचिद्वपुर्वाचिशब्दैः ।  
विश्वैश्शब्दैः प्रवाच्यो हतवृजिनतया नित्यमेवानवद्य-  
     स्तं वन्दे सुन्दराह्वं वनगिरिनिलयं पुण्डरीकायताक्षम् ॥ २१॥  
  
गुणजं गुणिनो हि मङ्गलत्वं प्रमितं प्रत्युत यत्स्वरूपमेत्य ।  
तमनन्तसुखावबोधरूपं विमलं सुन्दरबाहुमाश्रयामः ॥ २२॥  
  
अतिपतितावधिस्वमहिमानुभवप्रभवत्सुख-  
     कृतनिस्तरङ्गजलधीयितनित्यदशम् ।  
प्रतिभटमेव हेयनिकरस्य सदाऽप्रतिमं  
     हरिमिह सुन्दराह्वमुपयामि वनाद्रितटे ॥ २३॥  
  
सदा षाड्गुण्याख्यैः पृथुलबलविज्ञानशकन-  
     प्रभावीर्यैश्वर्यैरवधिविधुरैरेधितदशम् ।  
द्रुमस्तोमक्ष्माभृत्परिसरमहोद्यानमुदितं  
     प्रपद्येऽध्यारूढश्रियमिममहं सुन्दरभुजम् ॥ २४॥  
  
सौशील्याश्रितवत्सलत्वमृदुतासौहार्दसाम्यार्जवैः-  
     धैर्यस्थैर्यसुवीर्यशौर्यकृतितागाम्भीर्यचातुर्यकैः ।  
सौन्दर्यान्वितसौकुमार्यसमतालावण्यमुख्यैर्गुणै-  
     र्देवः श्रीतरुषण्डशैलनिलयो नित्यं स्थितस्सुन्दरः ॥ २५॥  
  
येष्वेकस्य गुणस्य विप्रुडपि वै लोकोत्तरं स्वाश्रयं  
     कुर्यात्तादृशवैभवैरगणितैर्निस्सीमभूमान्वितैः ।  
नित्यैर्दिव्यगुणैस्ततोऽधिकशुभत्वैकास्पदात्माश्रयै-  
     रिद्धं सुन्दरबाहुमस्मि शरणं यातो वनाद्रीश्वरम् ॥ २६॥  
  
सदा समस्तं जगदीक्षते हि यः प्रत्यक्षदृष्ट्या युगपद्भुवा स्वतः ।  
स ईदृज्ञाननिधिर्निधिस्तुर्नास्सहाद्रिकुञ्जेषु चकास्ति सुन्दरः ॥ २७॥  
  
ऐश्वर्यतेजोबलवीर्यशक्तयः कीदृग्विधास्सुन्दरबाहुसंश्रयाः ।  
योऽसौ जगज्जन्मलयस्थितिक्रियास्सङ्कल्पतोऽल्पादुपकल्पयत्यजः ॥ २८॥  
  
यत्कल्पायुतभोगतोऽपि कृशतां यायान्न तावत्फलं  
येष्वेकस्य तथाविधैस्सततजैरंहोभिरुत्सीमभिः ।  
अस्तादाविह संसृतावुपचितैश्छन्नं सुसन्नं जनं  
सन्नत्या क्षमते क्षणाद्वनगिरिप्रस्थप्रियस्सुन्दरः ॥ २९॥  
  
यज्जातीयो यादृशो यत्स्वभावः पादच्छायां संश्रितो योऽपि कोऽपि ।  
तज्जातीयस्तादृशस्तत्स्वभावः श्लिष्यत्येनं सुन्दरो वत्सलत्वात् ॥ ३०॥  
  
निहीनो जात्या वा भृशमकृशलैर्वा स्वचरितैः  
     पुमान्वै यः कश्चिद्बहुतृणमपि स्यादगुणतः ।  
भजन्तं तं पश्येद्भुजगपतिना तुल्यमपि यो  
     वनाद्रिप्रस्थस्थस्स मम शरणं सुन्दरभुजः ॥ ३१॥  
  
एकैकमङ्लगुणानुभवाभिनन्द-  
     मीदृक्त्वियानिति च सुन्दरदोष्णि कृष्णे ।  
ते ये शतं त्विति नियन्तुमनाश्श्रुतिर्है  
     नैवैष वाङ्मनसगोचर इत्युदाह ॥ ३२॥  
  
अब्जपादमरविन्दलोचनं पद्मपाणितलमञ्जनप्रभम् ।  
सुन्दरोरुभुजमिन्दिरापतिं वन्दिषीय वरदं वनाद्रिगम् ॥ ३३॥  
  
कनकमरतकाञ्जनद्रवाणां मथनसमुत्थितसारमेलनोत्थम् ।  
जयति किमपि रूपमस्य तेजो वनगिरिनन्दनसुन्दरोरुबाहोः ॥ ३४॥  
  
किन्नु स्वयं स्वात्मविभूषणं भवन्नसावलङ्कार इतीरितो जनैः ।  
वर्धिष्णुबालद्रुमषण्डमण्डितं वनाचलं वा परितः प्रसाधयन् ॥ ३५॥  
  
सुखस्पर्शैर्नित्यैः कुसुमसुकुमाराङ्गसुखदैः  
     सुसौगन्ध्यैर्दिव्याभरणगणदिव्यायुधगणैः ।  
अलङ्कार्यैस्सर्वैर्निगदितमलङ्गार इति य-  
     स्समाख्यानं धत्ते स वनगिरिनाथोऽस्तु शरणम् ॥  
  
मकुटमकुटमालोत्तंसचूडाललाम-  
     स्वलकतिलकमालाकुण्डलैस्सोर्ध्वपुण्ड्रैः ।  
मणिवरवनमालाहारकेयूरकण्ठ्यै-  
     स्तुलसिकटककाञ्चीनूपराद्यैश्च भूषैः ॥ ३७॥  
  
असिजलजरथाङ्गैश्शार्ङ्गकौमोदकीभ्या-  
     मगणितगुणजालैरायुधैरप्यथान्यैः ।  
सततविततशोभं पद्मनाभं वनाद्रे-  
     रुपवनसुखलीलं सुन्दरं वन्दिषीय ॥ ३८॥  
  
आजानजस्वगतबन्धुरगन्धलुब्ध-  
     भ्राम्यद्विदग्धमधुपालिसदेशकेशम् ।  
विश्वाधिराज्यपरिबर्हकिरीटराजं  
     है सुन्दरस्य बत ! सुन्दरमुत्तमाङ्गम् ॥ ३९॥  
  
अन्धं तमस्तिमिरनिर्मितमेव यत्स्या-  
     त्तत्सारसाधितसुतनत्वतिवृत्तवार्तम् ।  
ईशस्य (केसरिगिरे) केशवहरेरलकालिजालं  
     तत्तुल्यकुल्यमधुपाढ्यमहावनस्य ॥ ४०॥  
  
जुष्टाष्टमीकज्वलदिन्दुसन्निभं धृतोर्ध्वपुण्ड्रं विलसद्विशेषकम् ।  
भूम्ना ललाटं विमलं विराजते वनाद्रिनाथस्य समुच्छ्रितश्रियः ॥ ४१॥  
  
सुचारुचापद्वयविभ्रमं भ्रूवोयुगं सुनेत्राह्वसहस्रपत्रयोः ।  
उपान्तगं वा मधुपावलीयुगं विराजते सुन्दरबाहुसंश्रयम् ॥ ४२॥  
  
अदीर्घमप्रेमदुघं क्षणोज्ज्वलं नचोरमन्तःकरणस्य पश्यताम् ।  
अनुब्जमब्जं नु कथं निदर्शनं वनाद्रिनाथस्य विशालयोर्दृशोः ॥ ४३॥  
  
प्रश्च्योतत्प्रेमसारामृतरसचुलकप्रक्रमप्रक्रियाभ्यां  
     विक्षिप्तालोकितोर्मिप्रसरणमुषितस्वान्तकान्ताजनाभ्याम् ।  
विश्वोत्पत्तिप्रवृत्तिस्थितिलयकरणैकान्तशान्तक्रियाभ्यां  
     देवोऽलङ्कारनामा वनगिरिनिलयो वीक्षतामीक्षणाभ्याम् ॥ ४४॥  
  
प्रेमामृतौघपरिवाहिमहाक्षिसिन्धु-  
     मध्ये प्रबद्धसमुदञ्चितसेतुकल्पा ।  
ऋज्वी सुसुन्दरभुजस्य विभाति नासा  
     कल्पद्रुमाङ्कुरनिभा वनशैलभर्तुः ॥ ४५॥  
  
व्याभाषिताभ्यधिकनन्दनभन्दनर्द्धिमन्दस्मितामृतपरिस्रवसंस्तवाढ्यम् ।  
आभाति विद्रुमसमाधरमास्यमस्य देवस्य सुन्दरभुजस्य वनाद्रिभर्तुः ॥ ४६॥  
  
यशोदाङ्गुल्यग्रोन्नमितचुबुकाघ्राणमुदितौ  
     कपोलावद्यापि ह्यनुपरततद्धर्षगमकौ ।  
विराजेते विश्वग्विततसहकारासवरस-  
     प्रमाद्यद्भृङ्गाढ्यद्रुमवनगिरेस्सुन्दरहरेः ॥ ४७॥  
  
व्यालम्बिकुण्डलमुदग्रसुवर्णपुष्प-  
     निष्पन्नकल्पलतिकायमलानुकारम् ।  
यत्कर्णपाशयुगलं निगलं धियां न-  
     स्सोऽयं सुसुन्दरभुजो वनशैलभूषा ॥ ४८॥  
  
सदंससंसञ्जितकुन्तलान्तिकावतीर्णकर्णाभरणाढ्यकन्धरः ।  
सुबन्धुरस्कन्धनिबन्धनो युवा सुसुन्दरस्सुन्दरदोर्विजृम्भते ॥ ४९॥  
  
व्यूढगूढभुजजत्रुमुल्लसत्कम्बुकन्धरधरं धराधरम् ।  
वृक्षषण्डमयभूभृतस्तटे सुन्दरायतभुजं भजामहे ॥ ५०॥  
  
मन्दरभ्रमणविभ्रमोद्भटास्सुन्दरस्य विलसन्ति बाहवः ।  
इन्दिरासमभिनन्दभन्दनाश्चन्दनागरुविलेपभूषिताः ॥ ५१॥  
  
ज्याकिणाङ्कपरिकर्मधर्मिणो भान्ति सुन्दरभुजस्य बाहवः ।  
पारिजातविटपायितर्द्धयः प्रार्थितार्थपरिदानदीक्षिताः ॥ ५२॥  
  
सागराम्बरतमालकाननश्यामलर्द्धय उदारपीवराः ।  
शेषभोगपरिभोगभागिनस्तन्निभा वनगिरीशितुर्भुजाः ॥ ५३॥  
  
अहमहमिकाभाजो गोवर्धनोद्धृतिनर्मणि  
     प्रमथनविधावब्धेर्लब्धप्रबन्धसमक्रियाः ।  
अभिमतबहूभावाः कान्ताभिरम्भणसम्भ्रमे  
     वनगिरिपतेर्बाहाश्शुम्भन्ति सुन्दरदोर्हरेः ॥ ५४॥  
  
श्रीमद्वनाद्रिपतिपाणितलाब्जयुग्ममारूढयोर्विमलशङ्खरथाङ्गयोस्तु ।  
एकोऽब्जमाश्रित इवोत्तमराजहंसः पद्मप्रियोऽर्क इव तत्समितो द्वितीयः ॥ ५५॥  
  
लक्ष्म्याः पदं कौस्तुभसंस्कृतं च श्रीवत्सभूमिर्विमलं विशालम् ।  
विभाति वक्षो वनमालयाऽऽढ्यं वनाद्रिनाथस्य सुसुन्दरस्य ॥ ५६॥  
  
सौन्दर्यामृतसारपूरपरिवाहावर्तगर्तायितं  
     यातः किञ्च विरिञ्चसम्भवनभूम्यम्भोजसम्भूतिभूः ।  
नाभिश्शुम्भति कुम्भिकुम्भनिभनिर्भातस्तनस्वर्वधू-  
     सम्भुक्तद्रुमषण्डशैलवसतेरारूढलक्ष्म्या हरेः ॥  
  
सुन्दरस्य किल सुन्दरबाहोः श्रीमहातरुवनाचलभर्तुः ।  
हन्त ! यत्र निवसन्ति जगन्ति प्रापितक्रंशिम तत्तनु मध्यम् ॥ ५८॥  
  
पिष्टदुष्टमधुकैटभकीटौ हस्तिहस्तयुगलाभसुवृत्तौ ।  
राजतः क्रमकृशौ च सदूरू सुन्दरस्य वनभूधरभर्तुः ॥ ५९॥  
  
यौवनवृषककुदोद्भेदनिभं नितरां भाति विभोरुभयं जानु शुभाकृतिकम् ।  
सुन्दरभुजनाम्नो मन्दरमथिताब्धेश्चन्दनवनविलसत्कन्दरवृषभपतेः ॥ ६०॥  
  
अधोमुखं न्यस्तपदारविन्दयोरुदञ्चितोदात्तसुनालसन्निभे ।  
विलङ्घ्य जङ्घे क्व नु रंहतो दृशौ वनाद्रिनाथस्य सुसुन्दरस्य मे ॥ ६१॥  
  
सुसुन्दरस्यास्य पदारविन्दे  
     पदारविन्दाधिकसौकुमार्ये ।  
अतोऽन्यथा ते बिभृयात्कथं नु  
     तदासनं नाम सहस्रपत्रम् ॥ ६२॥  
  
सौन्दर्यमार्दवसुगन्धरसप्रवाहै-  
     रेते हि सुन्दरभुजस्य पदारविन्दे ।  
अम्भोजडम्भपरिरम्भणमभ्यजैष्टां  
     तद्वै पराजितमिमे शिरसा बिभर्ति ॥ ६३॥  
  
एते ते बत ! सुन्दराह्वयजुषः पादारविन्दे शुभ  
     यन्निर्णेजसमुत्थितत्रिपथगास्रोतस्सु किञ्चित्किल ।  
धत्तेऽसौ शिरसा ध्रुवस्तदपरं स्रोतो भवानीपति-  
     र्यस्यास्यालकनन्दिकेति निजगुर्नामैवमन्वर्थकम् ॥ ६४॥  
  
आम्नायकल्पलतिकोत्थसुगन्धिपुष्पं योगीन्द्रहार्दसरसीरुहराजहंसम् ।  
उत्पक्वधर्मसहकारफलप्रकाण्डं वन्देय सुन्दरभुजस्य पदारविन्दम् ॥ ६५॥  
  
सुसुन्दरस्यास्य तु वामनाकृतेः क्रमत्रयप्रार्थिनि मानसे किल ।  
इमे पदे तावदिहासहिष्णुनी विचक्रमाते त्रिजगत्पदद्वये ॥ ६६॥  
  
सौन्द्रर्यसारामृतसिन्धुवीचिश्रेणीषु पादाङ्गुलिनामिकासु ।  
न्यक्कृत्य चन्द्रश्रियमात्मकान्त्या नखावली शुम्भति सुन्दरस्य ॥ ६७॥  
  
यो जातक्रशिमा मली च शिरसा सम्भावितश्शम्भुना  
     सोऽयं यच्चरणाश्रयी शशधरो नूनं नखव्याजतः ।  
पूर्णत्वं विमलत्वमुज्ज्वलतया सार्धं बहुत्वं तथा  
     यातस्तं तरुषण्डशैलनिलयं वन्दामहे सुन्दरम् ॥ ६८॥  
  
यस्याः कटाक्षणमनुक्षणमीश्वराणामैश्वर्यहेतुरिति सर्वजनीनमेतत् ।  
श्रीस्सेति सुन्दरनिषेवणतो निराहुस्त्वां हि श्रियश्श्रियमुदाहुरुदारवाचः ॥ ६९॥  
  
दिव्याचिन्त्यमहाद्भुतोत्तमगुणैस्तारुण्यलावण्यक-  
     प्रायैरद्भुतभावगर्भसततापूर्वप्रियैर्विभ्रमैः ।  
रूपाकारविभूतिभिश्च सदृशीं नित्यानपेतां श्रियं  
     नीला भूमिमपीदृशीं रमयिता नित्यं वनाद्रीश्वरः ॥  
  
अन्योन्यचेष्टितनिरीक्षणहार्दभावप्रेमानुभावमधुरप्रणयप्रभावः ।  
आजस्रनव्यतरदिव्यरसानुभूतिस्त्वां प्रेयसीं रमयिता वनशैलनाथः ॥ ७१॥  
  
सुन्दरस्य वनशैलवासिनो भोगमेव निजभोगमाभजन् ।  
शेष एष इति शेषताकृतेः प्रीतिमानहिपतिस्स्वनामनि ॥ ७२॥  
  
वाहनासनवितानचामराद्याकृतिः खगपतिस्त्रयीमयः ।  
नित्यदास्यरतिरेव यस्य वै ह्येष सुन्दरभुजो वनाद्रिगः ॥ ७३॥  
  
वनाद्रिनाथस्य सुसुन्दरस्य वै प्रभुक्तशिष्टाश्यथ सैन्यसत्पतिः ।  
समस्तलोकैकधुरन्धरस्सदा कटाक्षवीक्ष्योऽस्य च सर्वकर्मसु ॥ ७४॥  
  
छत्रचामरमुखाः परिच्छदास्सूरयः परिजनाश्च नैत्यगाः ।  
सुन्दरोरुभुजमिन्घते सदा ज्ञानशक्तिमुखनित्यसद्गुणाः ॥ ७५॥  
  
द्वारनाथगणनाथतल्लजाः पारिषद्यपदभागिनस्तथा ।  
मामकाश्च गुरवः पुरातनास्सुन्दरं वनमहीध्रगं श्रिताः ॥ ७६॥  
  
ईदृशैः परिजनैः परिच्छदैर्नित्यसिद्धनिजभोगभूमिगः ।  
सुन्दरो वनगिरेस्तटीषु वै रज्यते सकलदृष्टिगोचरः ॥ ७७॥  
  
अक्रीडभूमिषु सुगन्धिषु पौष्पिकीषु  
     वैकुण्ठधामनि समृद्धसुवापिकासु ।  
श्रीमल्लतागृहवतीषु यथा तथैव  
     लक्ष्मीधरस्सजति सिंहगिरेस्तटीषु ॥ ७८॥  
  
आनन्दमन्दिरमहामणिमण्डपान्तर्लक्ष्म्या  
     भुवाऽप्यहिपतौ सह नीलया च ।  
निस्सङ्ख्यनित्यनिजदिव्यजनैकसेव्यो  
     नित्यं वसन् सजति सुन्दरदोर्वनाद्रौ ॥ ७९॥  
  
प्रत्यर्थिनि त्रिगुणकप्रकृतेरसीम्नि  
     वैकुण्ठधामनि पराम्बरनाम्नि नित्ये ।  
नित्यं वसन्परमसत्वमयेऽप्यतीत-  
     योगीन्द्रवाङ्मनस एष हरिर्वनाद्रौ ॥ ८०॥  
  
लोकांश्चतुर्दश दधत् किल सुन्दरस्य  
     पङक्तीगुणोत्तरितसप्तवृतीदमण्डम् ।  
अन्यानि चास्य सुसन्दृशि परश्शतानि  
     क्रीडाविधेरिह परिच्छदतामगच्छन् ॥ ८१॥  
  
सुरनरतिर्यगादिबहुभेदकभिन्नमिदं  
     जगदथ चाण्डमण्डवरणानि च सप्त तथा ।  
गुणपुरुषौ च मुक्तपुरुषाश्च वनाद्रिपते-  
     रुपकरणानि नर्मविधयेऽपि भवन्ति विभोः ॥ ८२॥  
  
ज्ञानिनस्सततयोगिनस्तु ये सुन्दराङ्घ्रिपरभक्तिभागिनः ।  
मुक्तिमाप्य परमां परे पदे नित्यकिङ्करपदं भजन्ति ते ॥ ८३॥  
  
देवस्य सुन्दरभुजस्य वनाद्रिभर्तु-  
     र्है शीलवत्त्वमथवाऽऽश्रितवत्सलत्वम् ।  
ऐशस्वभावमजहद्भिरिहावतारै-  
     र्योऽलञ्चकार जगदाश्रिततुल्यधर्मा ॥ ८४॥  
  
सिंहाद्रिनाथ! तव वाङ्मनसातिवृत्तं  
     रूपं त्वतीन्द्रियमुदाह रहस्यवाणी ।  
एवं च न त्वमिह चेत्समवातरिष्य-  
     स्त्वज्ज्ञानभक्तिविधयोऽद्य मुधाऽभविष्यन् ॥ ८५॥  
  
ये भक्ता भवदेकभोगमनसोऽनन्यात्मसञ्जीवना  
     तत्संश्लोषणतद्विरोधिनिधनाद्यर्थं वनाद्रीश्वर! ।  
मध्येऽण्डं यदवातरस्सुरनराद्याकारदिव्याकृति-  
     स्तेनैव त्रिदशैर्नरैश्च सुकरं स्वप्रार्थितप्रार्थनम् ॥  
  
श्रीमन्महावनगिरीशविधीशयोस्ते  
     मध्ये तु विष्णुरिति यः प्रथमावतारः ।  
तेनैव चेत्तव महिम्नि जनाः किलान्धा-  
     स्त्वन्मत्स्यभावमवगम्य कथं भवेयुः ॥ ८७॥  
  
हे देव! सुन्दरभुज! त्वमिहाण्डमध्ये  
     सौलभ्यतो विसदृशं चरितं महिम्नः ।  
अङ्गीकरोषि यदि तत्र सुरैरमीभि-  
     स्साम्यान्निकर्षपरिपालनमेव साधु ॥ ८८॥  
  
इहावतीर्णस्य वनाद्रिनाथ! ते निगूहतः स्वं महिमानमैश्वरम् ।  
उमापतेः किं विजयः प्रियङ्करः प्रियङ्करा वेन्द्रजिदस्त्रबन्धना ॥ ८९॥  
  
पुच्छोत्पुच्छनमूर्च्छनोद्धतिधुतव्यावर्तितावर्तवत्-  
     संवर्तार्णवनीरपूरविलुठत्पाठीनदिव्याकृतेः ।  
सिंहाद्रीश न वैभवं तव कथं स्वालक्ष्यमालक्ष्यते  
     पद्माक्षस्य जुघुक्षतोऽपि विभवं लक्ष्मी-धराधोक्षज! ॥ ९०॥  
  
साचलावटतटाकदीर्घिकाजाह्नवीजलविवर्धितः क्षये ।  
शृङ्गसङ्गमितनौर्मनोरभूरग्रतोऽण्डजवपुर्हि सुन्दर! ॥ ९१॥  
  
प्रलयजनीरपूरपरिपूरितस्वनिलयावसन्नवदनभ्रमद-  
     शरण्यभूतशरणार्थिनाकिशरणं भवन् स्वकृपया ।  
चलदुदधीरिताम्बुकलुषीक्रियाढ्यगमनस्वपृष्ठविधृता-  
     चलकुल एष मीनतनुरत्र सुन्दरभुजो वनाद्रिनिलयः ॥ ९२॥  
  
स्वपृष्ठे प्रष्ठाद्रिभ्रमणकरणैः किञ्च फणिनः  
     विकृष्टिव्याकृष्टिव्यतिविधुतदुग्धाब्धिचलितैः ।  
अविस्पन्दो नन्दन् विकसदरविन्देक्षणरुचिः  
     पुराऽभूस्सिंहाद्रेः प्रियतम ! हरे ! कच्छवपुः ॥ ९३॥  
  
जगत्प्रलीनं पुनरुद्दिधीर्षतस्सिंहक्षितिक्षिन्निलयस्थ ! सुन्दर ! ।  
पुरा वराहस्य तवेयमुर्वरा दंष्ट्राह्वयेन्दोः किल लक्ष्य लक्षिता ॥ ९४॥  
  
न वायुः पस्पन्दे ययतुरथवाऽस्तं शशिरवी  
     दिशोऽनश्यन् विश्वाऽप्यचलदचला साचलकुला ।  
नभश्च प्रश्च्योति क्वथितमपि पाथो नरहरौ  
     त्वयि स्तम्भे शुम्भद्वपुषि सति हे सुन्दरभुज ! ॥  
  
अरालं पातालं त्रिदशनिलयः प्रापितलयो  
     धरित्री निर्धूता ययुरपि दिशः कामपि दिशम् ।  
अजृम्भिष्टाम्भोधिर्घुमुघुमिति घूर्णन् सुररिपोः  
     विभिन्दाने वक्षस्त्वयि नरहरौ सुन्दरभुज ! ॥  
  
नखक्रकचकप्रथिक्रथितदैत्यवक्षःस्थली-  
     समुत्थरुधिरच्छटाच्छुरितबिम्बितं स्वं वपुः ।  
विलोक्य रुषितः पुनः प्रतिमृगेन्द्रशङ्काव-  
     शाद्य एष नरकेसरी स इह दृश्यते सुन्दरः ॥ ९७॥  
  
क्षितिरियं जनिसंहृतिपालनैः निगिरणोद्गिरणोद्धरणैरपि ।  
वनगिरीश ! तवैव सती कथं वरद ! वामन ! भिक्षणमर्हति ॥ ९८॥  
  
भार्गवः किल भवन् भवान्पुरा कुन्दसुन्दरवनाचलेश्वर ! ।  
अर्जुनस्य बलदर्पितस्य तु च्छेत्स्यति स्मरति बाहुकाननम् ॥ ९९॥  
  
आज्ञा तवात्रभवती विदिता त्रयी सा  
     धर्मं तदुक्तमखिलेन वनाद्रिनाथ! ।  
अन्यूनमाचरितुमास्तिकशिक्षणार्थ-  
     मत्रावतीर्य किल सुन्दर ! राघवोऽभूः ॥ १००॥  
  
वनगिरिपतिरीशितेति देवैः त्रिपुरहरत्रिपुरघ्नचापभङ्गात् ।  
व्यगणि परशुरामदर्शितस्य स्वकधनुषः परिमर्शदर्शनाञ्च ॥ १०१॥  
  
अनवाप्तमत्र किल लिप्स्यते जनैर्न च लब्धमेतदिह भोक्तुमिष्यते ।  
अनवाप्तमत्र किल नास्ति राम ! तज्जगती त्वया तृणमवैक्षि सुन्दर! ॥ १०२॥  
  
शिखरिषु विपिनेष्वप्यापगास्वच्छतोया-  
     स्वनुभवसि रसज्ञो दण्डकारण्यवासान् ।  
तदिह तदनुभूतौ साभिलाषोऽद्य राम !  
     श्रयसि वनगिरीन्द्रं सुन्दरीभूय भूयः ॥ १०३॥  
  
उपवनतरुषण्डैर्मण्डिते गण्डशैल-  
      प्रणयिभवदुदन्तोद्गायिगन्धर्वसिद्धे ।  
वनगिरितटभूमिप्रस्तरे सुन्दर ! त्वं  
      भजसि नु मृगयानानुद्रवश्रान्तिशान्तिम् ॥ १०४॥  
  
कूलेऽब्धेः किल दक्षिणस्य निवसन्दूरोत्तराम्भोधिगान्  
      दैत्यानेकपतत्रिणाऽच्छिन इतीयं किं वदन्ती श्रुता ।  
तत्रैवेश्वरमम्भसां व्यजयथास्तस्माद्वनाद्रीश्वर !  
      श्रीमन् ! सुन्दर ! सेतुबन्धनमुखाः क्रीडास्तवाडम्बरम् ॥ १०५॥  
  
रघुकुलतिलक ! त्वं जातुचिद्यातुधान-  
      च्छलमृगमृगयायां संप्रसक्तः पुराऽभूः ।  
तदुपजनितखेदच्छेदनायाद्य गायन्-  
      मधुकरतरुषण्डं रज्यसे किं वनाद्रिम् ॥ १०६॥  
  
हे सुन्दरैकतरजन्मनि कृष्णभावे  
      द्वे मातरौ च पितरौ च कुले अपि द्वे ।  
एकक्षणादनुगृहीतवतः फलं ते  
      नीला कुलेन सदृशी किल रुक्मिणी च ॥ १०७॥  
  
त्वं हि सुन्दर ! यदा स्तनन्धयः पूतनास्तनमधास्तदा नु किम् ।  
जीर्णमेव जठरे पयोविषं दुर्जरं वद तदात्मना सह ॥ १०८॥  
  
आश्रितेषु सुलभो भवन् भवान् मर्त्यतां यदि जगाम सुन्दर! ।  
अस्तु नाम तदुलूखले कियद्दामबद्ध इति किं तदाऽरुदः ॥ १०९॥  
  
सुन्दरोरुभुज ! नन्दनन्दनस्त्वं भवन् भ्रमरविभ्रमालकः ।  
मन्दिरेषु नवनीततल्लजं वल्लवीधियमुत व्यचूचुरः ॥ ११०॥  
  
कालियस्य फणतां शिरस्तु मे सत्कदम्बशिखरत्वमेव वा ।  
वष्टि जुष्टवनशैल ! सुन्दर ! त्वत्पदाब्जयुगमर्पितं ययोः ॥ १११॥  
  
गूहितस्वमहिमाऽपि सुन्दर ! त्वं व्रजे किमिति शक्रमाक्रमीः ।  
सप्तरात्रमदधाश्च किं गिरिं पृच्छतश्च सुहृदः किमक्रुधः ॥ ११२॥  
  
हे नन्दनन्दन ! सुसुन्दर ! सुन्दराह्व  
     वृन्दावने विहरतस्तव वल्लवीभिः ।  
वेणुध्वनिश्रवणतस्तरुभिस्तदा व  
     सग्रावभिर्जतुविलायमहो ! विलिल्ये ॥ ११३॥  
  
गायङ्गायं वनगिरिपते ! त्वं हि वृन्दावनान्त-  
     र्गोपीसङ्घैर्विहरसि यदा सुन्दर ! व्यूढबाहो ! ।  
रासारम्भोत्सवबहुविधप्रेमसीमन्तिनीना  
     चेतश्चेतस्तव च तु तदा कां दशामन्वभूताम् ॥  
  
इङ्गितं निमिषितं च तावकं रम्यमद्भुतमतिप्रियङ्करम् ।  
तेन कंसमुखकीटशासनं सुन्दराल्पकमपि प्रशस्यते ॥ ११५॥  
  
वाराणसीदहनपौण्ड्रकभौमभङ्ग-  
     कल्पद्रुमाहरणशङ्करजृम्भणाद्याः ।  
अन्याश्च भारतबलक्रथनादयस्ते  
     क्रीडास्सुसुन्दरभुज ! श्रवणामृतानि ॥ ११६॥  
  
त्वं हि सुन्दर ! वनाद्रिनाथ ! हे वेङ्कटाह्वयनगेन्द्रमूर्धनि ।  
देवसेवितपदाम्बुजद्वयः संश्रितेभ्य इह तिष्ठसे सदा ॥ ११७॥  
  
हस्तिशैलनिलयो भवन् भवान् साम्प्रतं वरदराजसाह्वयः ।  
इष्टमर्थमनुकम्पया ददद्विश्वमेव दयते हि सुन्दर ! ॥ ११८॥  
  
मध्येक्षीरपयोधि शेषशयने शेषे सदा सुन्दर !  
     त्वं तद्वैभवमात्मनो भुवि भवद्भक्तेषु वात्सल्यतः ।  
विश्राण्याखिलनेत्रपात्रमिह सन् सह्योद्भवायास्तटे  
     श्रीरङ्गे निजधाम्नि शेषशयने शेषे वनाद्रीश्वर! ॥ ११९ ।  
कल्कीभविष्यन् कलिकल्कदूषितान्-  
     दुष्टानशेषान् भगवन् ! हनिष्यसि ।  
स एष तस्यावसरस्सुसुन्दर !  
     प्रशाधि लक्ष्मीश ! समक्षमेव नः ॥ १२०॥  
  
ईदृशास्त्वदवतारसत्तमास्सर्व एव भवदाश्रितान् जनान् ।  
त्रातुमेव न कदाचिदन्यथा तेन सुन्दर ! भवन्तमाश्रये ॥ १२१॥  
  
त्वामामनन्ति कवयः करुणामृताब्धि  
     त्वामेव संश्रितजनिघ्नमुपघ्नमेषाम् ।  
येषां व्रजन्निह हि लोचनगोचरत्वं  
     है सुन्दराह्व ! परिचस्करिषे वनाद्रिम् ॥ १२२॥  
  
अशक्यं नो किञ्चित्तव न च न जानासि निखिलं  
     दयालुः क्षन्ता चास्यहमपि न चागांसि तरितुम् ।  
क्षमोऽतस्त्वच्छेषो ह्यगतिरिति च क्षुद्र इति च  
     क्षमस्वैतावन्नोऽबलमिह हरे ! सुन्दरभुज ! ॥ १२३॥  
  
लङ्कायुद्धहतान् हरीन् द्विजसुतं शम्बूकदोषान्मृतं  
     सान्दीपन्यभिजं मृतं द्विजसुतान् बालांश्च वैकुण्ठगान् ।  
गर्भं चार्जुनिसम्भवं व्युदधरस्स्वैनैव रूपेण यः  
स्वाभीष्टं मम मद्गुरोश्च ददसे नो किं वनाद्रीश्वर! ॥ १२४॥  
  
आयोध्यकान् सपशुकीटतृणांश्च जन्तून्  
      किङ्कर्मणो नु बत ! कीदृशवेदनाढ्यान् ।  
सायुज्यलभ्यविभवान्निजनित्यलोकान्  
      सान्तानिकानगमयो वनशैलनाथ! ॥ १२५॥  
  
हरितवारणभृत्यसमाह्वयं करिगिरौ वरदस्त्वमपूर्विकाम् ।  
दृशमलम्भय एव हि सुन्दर ! स्फुटमदाश्च वरान् शतमीदृशान् ॥ १२६॥  
  
इह च देव ! ददासि वरान् परान् वरद ! सुन्दर ! सुन्दरदोर्धर ! ।  
वनगिरेरभितस्तटमावसन्नखिललोचनगोचरवैभवः ॥ १२७॥  
  
इदमिमे शृणुमो मलयध्वजं नृपमिह स्वयमेव हि सुन्दर ॥  
  
चरणसात्कृतवानिति तद्वयं वनगिरीश्वर ! जातमनोरथाः ॥ १२८॥  
  
विज्ञापनां वनगिरीश्वर! सत्यरूपामङ्गीकुरुष्व करुणार्णव ! मामकीनाम् ।  
श्रीरङ्गधामनि यथापुरमेकतोऽहं रामानुजार्यवशगः परिवर्तिषीय ॥ १२९॥  
  
किञ्चेदञ्च विरिञ्चभावन ! वनाद्रीश ! प्रभो ! सुन्दर !  
     प्रत्याख्यानपराङ्मुखो वरदतां पश्यन्नवश्यं शृणु ।  
श्रीरङ्गश्रियमन्वहं प्रगुणयंस्त्वद्भक्तभोग्यां कुरु  
     प्रत्यक्षं सुनिरस्तमेव विदध- त्प्रत्यर्थिनां प्रार्थनम् ॥ १३०॥  
  
कारुण्यामृतवारिधे ! वृषपते ! हे सत्यसङ्कल्पन !  
     श्रीमन् ! सुन्दर ! योग्यताविरहिता- नुत्सार्य सद्वत्सल ! ।  
क्षाम्यन् साधुजनैः कृतांस्तु निखिलानेवापचारान् क्षणात्  
     तद्भोग्यामनिशं कुरुष्व भगवन् ! श्रीरङ्गधामश्रियम् ॥ १३१॥  
  
इदं भूयोभूयः पुनरपि च भूयः पुनरपि  
     स्फुटं विज्ञीप्सामीत्यगतिरबुधोऽनन्यशरणः ।  
कृतागा दुष्टात्मा कलुषमतिरस्मीत्यनवधेः  
     दयायाम्ते पात्रं वनगिरिपते ! सुन्दरभुज ! ॥ १३२॥  
  
इति पञ्चस्तव्यां तृतीयः सुन्दरबाहुस्तवः सम्माप्तः ।  
  
  
Proofread by Aruna Narayanan narayanan.aruna at gmail.com   
  
