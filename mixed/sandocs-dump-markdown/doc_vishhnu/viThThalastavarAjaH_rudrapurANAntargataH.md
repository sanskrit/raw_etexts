+++
"Text title" = "viThThalastavarAjaH"
"File name" = "viThThalastavarAjaH.itx"
itxtitle = "viThThalastavarAjaH (rudrapurANAntargataH)"
engtitle = "viThThalastavarAjaH"
Category = "vishhnu, stavarAja"
Location = "doc_vishhnu"
Sublocation = "vishhnu"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "Edited by S. V. Radhakrishna Shastriji"
Source = "rudrapurANe vAmakeshvaratantre"
Indexextra = "(VSM 3)"
Acknowledge-Permission = "Mahaperiaval Trust"
"Latest update" = "May 13, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "विठ्ठलस्तवराजः (रुद्रपुराणान्तर्गतः)"

+++
  
 विठ्ठलस्तवराजः   
  
ओं अस्य श्रीविठ्ठलस्तवराजस्तोत्रमहामन्त्रस्य भगवान् वेदव्यास ऋषिः  
अतिजगती छन्दः श्रीविठ्ठलः परमात्मा देवता ।  
त्रिमूर्त्यात्मक इति बीजम् । सृष्टिसंरक्षणार्थ इति शक्तिः ।  
वरदाभयहस्त इति कीलकम् ।  
मम सर्वाभीष्टफलसिद्धयर्थे जपे विनियोगः ।  
अथ न्यासः-  
ओं नमो भगवते विठ्ठलाय अङ्गुष्ठाभ्यां नमः ।  
ओं तत्त्वप्रकाशात्मने तर्जनीभ्यां नमः ।  
ओं शङ्खचक्रगदाधरात्मने मध्यमाभ्यां नमः ।  
ओं सृष्टिसंरक्षणार्थाय अनामिकाभ्यां नमः ।  
ओं त्रिमूर्त्यात्मकाय कनिष्ठिकाभ्यां नमः ।  
ओं वरदाभयहस्ताय करतलकरपृष्ठाभ्यां नमः ।  
एवं हृदयादिन्यासः । भूर्भुवस्सुवरोमिति दिग्बन्धः ।  
ध्यानम् -  
श्रीगुरुं विठ्ठलानन्दं परात्परजगत्प्रभुम् ।  
त्रैलोक्यव्यापकं देवं शुद्धमत्यन्तनिर्मलम् ॥ १॥  
  
नासाग्रेऽवस्थितं देवमाब्रह्मस्तम्बसंयुतम् ।  
ऊर्णातन्तुनिभाकारं सूत्रज्ञं विठ्ठलं स्वयम् ॥ २॥  
  
गङ्गायमुनयोर्मध्ये त्रिकूटं रङ्गमन्दरम् ।  
ज्ञानं भीमरथीतीरं स्वदेवं पण्डरीपुरम् ॥ ३॥  
  
रुक्मणीशक्तिहस्तेन क्रीडन्तं चललोचनम् ।  
आज्ञाब्रह्मबिलान्तःस्थज्योतिर्मयस्वरूपकम् ॥ ४॥  
  
सहस्रदलपद्मस्थं सर्वाभरणभूषितम् ।  
सर्वदेवसमुत्पन्नं ओमितिज्योतिरूपकम् ॥ ५॥  
  
समपर्वत ऊर्ध्वस्थं श्रोणित्रयसहस्रकम् ।  
स्तम्भो मध्यं यथा स्थानं कलौ वेङ्कटनायकम् ॥ ६॥  
  
पीतवस्त्रपरीधानं तुलसीवनमालिनम् ।  
शङ्खचक्रधरं देवं वरदाभयहस्तकम् ॥ ७॥  
  
ऊर्ध्वपुण्ड्रमयं देवं चित्राभरणभूषितम् ।  
रत्नसिंहासनं देवं सुवर्णमुकुटोज्ज्वलम् ॥ ८॥  
  
रत्नकिङ्किणिकेयूरं रत्नमण्डपशोभितम् ।  
पौण्ड्रं च पालिनं रङ्गं यदूनां कुलदीपकम् ॥ ९॥  
  
देवारिदैत्यदर्पघ्नं सर्वलोकैकनायकम् ।  
ओं नमश्शान्तरूपाय सर्वलोकैकसिद्धये ॥ १०॥  
  
सर्वदेवस्वरूपाय सर्वयन्त्रस्वरूपिणे ।  
सर्वतन्त्रस्वरूपाय विठ्ठलाय नमो नमः ॥ ११॥  
  
परमन्त्रप्रणाशाय परयन्त्रनिवारिणे ।  
परतन्त्रविनाशाय विठ्ठलाय नमो नमः ॥ १२॥  
  
परात्परस्वरूपाय परमात्मस्वरूपिणे ।  
परब्रह्मस्वरूपाय विठ्ठलाय नमो नमः ॥ १३॥  
  
विश्वरूपस्वरूपाय विश्वव्यापिस्वरूपिणे ।  
विश्वम्भरस्वमित्राय विठ्ठलाय नमो नमः ॥ १४॥  
  
परहंसस्वरूपाय सोऽहं हंसस्वरूपिणे ।  
हंसमन्त्रस्वरूपाय विठ्ठलाय नमो नमः ॥ १५॥  
  
अनिर्वाच्यस्वरूपाय अखण्डब्रह्मरूपिणे ।  
आत्मतत्त्वप्रकाशाय विठ्ठलाय नमो नमः ॥ १६॥  
  
क्षराक्षरस्वरूपाय अक्षराय स्वरूपिणे ।  
ओङ्कारवाच्यरूपाय विठ्ठलाय नमो नमः ॥ १७॥  
  
बिन्दुनादकलातीतभिन्नदेहसमप्रभ ।  
अभिन्नायैव विश्वाय विठ्ठलाय नमो नमः ॥ १८॥  
  
भीमातीरनिवासाय पण्डरीपुरवासिने ।  
पाण्डुरङ्गप्रकाशाय विठ्ठलाय नमो नमः ॥ १९॥  
  
सर्वयोगार्थतत्त्वज्ञ सर्वभूतहिते रत ।  
सर्वलोकहितार्थाय विठ्ठलाय नमो नमः ॥ २०॥  
  
य इदं पठते नित्यं त्रिसन्ध्यं स्तौति माधवम् ।  
सर्वयोगप्रदं नित्यं दीर्घमायुष्यवर्धनम् ॥ २१॥  
  
सर्वे ज्वरा विनश्यन्ति मुच्यते सर्वबन्धनात् ।  
आवर्तनसहस्रात्तु लभते वाञ्छितं फलम् ॥ २२॥  
  
य इदं परमं गुह्यं सर्वत्र न प्रकाशयेत् ।  
स ब्रह्मज्ञानमाप्नोति भुक्तिं मुक्तिं च विन्दति ॥ २३॥  
  
सर्वभूतप्रशमनं सर्वदुःखनिवारणम् ।  
सर्वापमृत्युशमनं सर्वराजवशीकरम् ॥ २४॥  
  
त्रिसन्ध्यं पठते भक्त्या निर्भयो भवति ध्रुवम् ॥ २५॥  
  
सङ्ग्रामे सङ्कटे चैव विवादे शत्रुमध्यगे ।  
शृङ्खलाबन्धने चैव मुच्यते सर्वकिल्वषात् ॥ २६॥  
  
राजद्वारे सभास्थाने सिंहव्याघ्रभयेषु च ।  
साधकस्तम्भने चैव सर्वत्र विजयी भवेत् ॥ २७॥  
  
इति श्रीरुद्रपुराणे वामकेश्वरतन्त्रे विठ्ठलस्तवराजः सम्पूर्णः ।  
  
  
Proofread by PSA Easwaran psaeaswaran at gmail.com  
  
