+++
"Text title" = "parashurAmasahasranAmastotra"
"File name" = "parashurAmasahasranAmastotra.itx"
itxtitle = "parashurAmasahasranAmastotram"
engtitle = "Parashurama sahasranAmastotra"
Category = "sahasranAma, vishhnu, dashAvatAra, stotra, vishnu"
Location = "doc_vishhnu"
Sublocation = "vishhnu"
SubDeity = "dashAvatAra"
Texttype = "stotra"
Language = "Sanskrit"
Subject = "hinduism"
"Proofread by" = "DPD, NA"
Source = "bhagavAn parashurAma by vIrAchArya shAstrI, reNukAtantram"
Indexextra = "(agnipurANa)"
"Latest update" = "March 8, 2013, May 27, 2016"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "परशुरामसहस्रनामस्तोत्रम्"

+++
  
 श्रीपरशुरामसहस्रनामस्तोत्रम्   
  
श्रीगणेशाय नमः ।  
  
पुरा दाशरथी रामः कृतोद्वाहः सबान्धवः ।  
गच्छन्नयोध्यां राजेन्द्रः पितृमातृसुहृद् वृतः ॥ १॥  
  
ददर्श यान्तं मार्गेण क्षत्रियान्तकरं विभुम् ।  
रामं तं भार्गवं दृष्ट्वाभितस्तुष्टाव राघवः ।  
रामः श्रीमान्महाविष्णुरिति नाम सहस्रतः ॥ २॥  
  
अहं त्वत्तः परं राम विचरामि स्वलीलया ।  
इत्युक्तवन्तमभ्यर्च्य प्रणिपत्य कृताञ्जलिः ॥ ३॥  
  
श्रीराघव उवाच -  
  
यन्नामग्रहणाज्जन्तुः प्राप्नुयात्र भवापदम् ।  
यस्य पादार्चनात्सिद्धिः स्वेप्सितां नौमि भार्गवम् ॥ ४॥  
  
निःस्पृहो यः सदा देवो भूम्यां वसति माधवः ।  
आत्मबोधोदधिं स्वच्छं योगिनं नौमि भार्गवम् ॥ ५॥  
  
यस्मादेतज्जगत्सर्वं जायते यत्र लीलया ।  
स्थितिं प्राप्नोति देवेशं जामदग्न्यं नमाम्यहम् ॥ ६॥  
  
यस्य भ्रू भङ्गमात्रेण ब्रह्माद्याः सकलाः सुराः ।  
शतवारं भवन्यत्र भवन्ति न भवन्ति च ॥ ७॥  
  
तप उग्रं चचारादौ यमुद्दिश्य च रेणुका ।  
आद्या शक्तिर्महादेवी रामं तं प्रणमाम्यहम् ॥ ८॥  
  
॥ अथ विनियोगः ॥  
  
ॐ अस्य श्रीजामदग्न्यसहस्रनामस्तोत्रमहामन्त्रस्य श्रीराम ऋषिः ।  
जामदग्न्यः परमात्मा देवता ।  
अनुष्टुप् छन्दः । श्रीमदविनाशरामप्रीत्यर्थं  
चतुर्विधपुरुषार्थसिद्ध्यर्थं जपे विनियोगः ॥  
  
॥ अथ करन्यासः ॥  
  
ॐ ह्रां गोविन्दात्मने अङ्गुष्ठाभ्यां नमः ।  
ॐ ह्रीं महीधरात्मने तर्जनीभ्यां नमः ।  
ॐ ह्रूं हृषीकेशात्मने मध्यमाभ्यां नमः ।  
ॐ ह्रैं त्रिविक्रमात्मने अनामिकाभ्यां नमः ।  
ॐ ह्रौं विष्णवात्मने कनिष्ठिकाभ्यां नमः ।  
ॐ ह्रः माधवात्मने करतलकरपृष्ठाभ्यां नमः ॥  
  
॥ अथ हृदयन्यासः ॥  
  
ॐ ह्रां गोविन्दात्मने हृदयाय नमः ।  
ॐ ह्रीं महीधरात्मने शिरसे स्वाहा ।  
ॐ ह्रूं हृषीकेशात्मने शिखायै वषट् ।  
ॐ ह्रैं त्रिविक्रमात्मने कवचाय हुम् ।  
ॐ ह्रौं विष्णवात्मने नेत्रत्रयाय वौषट् ।  
ॐ ह्रः माधवात्मने अस्त्राय फट् ।  
  
॥ अथ ध्यानम् ॥  
  
शुद्धजाम्बूनदनिभं ब्रह्मविष्णुशिवात्मकम् ।  
सर्वाभरणसंयुक्तं कृष्णाजिनधरं विभुम् ॥ ९॥  
  
बाणचापौ च परशुमभयं च चतुर्भुजैः ।  
प्रकोष्ठशोभि रुद्राक्षैर्दधानं भृगुनन्दनम् ॥ १०॥  
  
हेमयज्ञोपवीतं च स्निग्धस्मितमुखाम्बुजम् ।  
दर्भाञ्चितकरं देवं क्षत्रियक्षयदीक्षितम् ॥ ११॥  
  
श्रीवत्सवक्षसं रामं ध्यायेद्वै ब्रह्मचारिणम् ।  
हृत्पुण्डरीकमध्यस्थं सनकाद्यैरभिष्टुतम् ॥ १२॥  
  
सहस्रमिव सूर्याणामेकी भूय पुरः स्थितम् ।  
तपसामिव सन्मूर्तिं भृगुवंशतपस्विनम् ॥ १३॥  
  
चूडाचुम्बितकङ्कपत्रमभितस्तूणीद्वयं पृष्ठतो  
भस्मस्निग्धपवित्रलाञ्छनवपुर्धत्ते त्वचं रौरवीम् ।  
मौञ्ज्या मेखलया नियन्त्रितमधोवासश्च माञ्जिष्ठकम्  
पाणौ कार्मुकमक्षसूत्रवलयं दण्डं परं पैप्पलम् ॥ १४॥  
  
रेणुकाहृदयानन्दं भृगुवंशतपस्विनम् ।  
क्षत्रियाणामन्तकं पूर्णं जामदग्न्यं नमाम्यहम् ॥ १५॥  
  
अव्यक्तव्यक्तरूपाय निर्गुणाय गुणात्मने ।  
समस्तजगदाधारमूर्तये ब्रह्मणे नमः ॥ १६॥  
  
  
  
॥ श्रीपरशुराम द्वादश नामानि ॥  
  
हरिः परशुधारी च रामश्च भृगुनन्दनः ।  
एकवीरात्मजोविष्णुर्जामदग्न्यः प्रतापवान् ॥ १७॥  
  
सह्याद्रिवासी वीरश्च क्षत्रजित्पृथिवीपतिः ।  
इति द्वादशनामानि भार्गवस्य महात्मनः ।  
यस्त्रिकाले पठेन्नित्यं सर्वत्र विजयी भवेत् ॥ १८॥  
  
  
  
॥ अथ श्रीपरशुरामसहस्रनामस्तोत्रम् ॥  
  
ॐ रामः श्रीमान्महाविष्णुर्भार्गवो जमदग्निजः ।  
तत्त्वरूपी परं ब्रह्म शाश्वतः सर्वशक्तिधृक् ॥ १॥  
  
वरेण्यो वरदः सर्वसिद्धिदः कञ्जलोचनः ।  
राजेन्द्रश्च सदाचारो जामदग्न्यः परात्परः ॥ २॥  
  
परमार्थैकनिरतो जितामित्रो जनार्दनः ।  
ऋषि प्रवरवन्धश्च दान्तः शत्रुविनाशनः ॥ ३॥  
  
सर्वकर्मा पवित्रश्च अदीनो दीनसाधकः ।  
अभिवाद्यो महावीरस्तपस्वी नियमः प्रियः ॥ ४॥  
  
स्वयम्भूः सर्वरूपश्च सर्वात्मा सर्वदृक्प्रभुः ।  
ईशानः सर्वदेवादिर्वरीयन्सर्वगोऽच्युतः ॥ ५॥  
  
सर्वज्ञः सर्ववेदादिः शरण्यः परमेश्वरः ।  
ज्ञानभाव्योऽपरिच्छेद्यः शुचिर्वाग्मी प्रतापवान् ॥ ६॥  
  
जितक्रोधो गुडाकेशो द्युतिमानरिमर्दनः ।  
रेणुकातनयः साक्षादजितोऽव्यय एव च ॥ ७॥  
  
विपुलांसो महोरस्कोऽतीन्द्रो वन्द्यो दयानिधिः ।  
अनादिर्भगवानिन्द्रः सर्वलोकारिमर्दनः ॥ ८॥  
  
सत्यः सत्यव्रतः सत्यसन्धः परमधार्मिकः ।  
लोकात्मा लोककृल्लोकवन्द्यः सर्वमयो निधिः ॥ ९॥  
  
वश्यो दया सुधीर्गोप्ता दक्षः सर्वैकपावनः ।  
ब्रह्मण्यो ब्रह्मचारी च ब्रह्म ब्रह्मप्रकाशकः ॥ १०॥  
  
सुन्दरोऽजिनवासाश्च ब्रह्मसूत्रधरः समः ।  
सौम्यो महर्षिः शान्तश्च मौञ्जीभृद्दण्डधारकः ॥ ११॥  
  
कोदण्डी सर्वजित्छत्रदर्पहा पुण्यवर्धनः । var  सर्वजिच्छत्रुदर्पहा  
कविर्ब्रह्मर्षि वरदः कमण्डलुधरः कृती ॥ १२॥  
  
महोदारोऽतुलो भाव्यो जितषड्वर्गमण्डलः ।  
कान्तः पुण्यः सुकीर्तिश्च द्विभुजश्चादि पूरुषः ॥ १३॥  
  
अकल्मषो दुराराध्यः सर्वावासः कृतागमः ।  
वीर्यवान्स्मितभाषी च निवृत्तात्मा पुनर्वसुः ॥ १४॥  
  
अध्यात्मयोगकुशलः सर्वायुधविशारदः ।  
यज्ञस्वरूपी यज्ञेशो यज्ञपालः सनातनः ॥ १५॥  
  
घनश्यामः स्मृतिः शूरो जरामरणवर्जितः ।  
धीरो दान्तः सुरूपश्च सर्वतीर्थमयो विधिः ॥ १६॥ धीरोदात्तः स्वरूपश्च  
वर्णी वर्णाश्रमगुरुः सर्वजित्पुरुषोऽव्ययः ।  
शिवशिक्षापरो युक्तः परमात्मा परायणः ॥ १७॥  
  
प्रमाण रूपो दुर्ज्ञेयः पूर्णः क्रूरः क्रतुर्विभुः ।  
आनन्दोऽथ गुणश्रेष्ठोऽनन्तदृष्टिर्गुणाकरः ॥ १८॥  
  
धनुर्धरो धनुर्वेदः सच्चिदानन्दविग्रहः ।  
जनेश्वरो विनीतात्मा महाकायस्तपस्विराट् ॥ १९॥  
  
अखिलाद्यो विश्वकर्मा विनीतात्मा विशारदः ।  
अक्षरः केशवः साक्षी मरीचिः सर्वकामदः ॥ २०॥  
  
कल्याणः प्रकृति कल्पः सर्वेशः पुरुषोत्तमः ।  
लोकाध्यक्षो गभीरोऽथ सर्वभक्तवरप्रदः ॥ २१॥  
  
ज्योतिरानन्दरूपश्च वह्नीरक्षय आश्रमी ।  
भूर्भुवःस्वस्तपोमूर्ती रविः परशुधृक् स्वराट् ॥ २२॥  
  
बहुश्रुतः सत्यवादी भ्राजिष्णुः सहनो बलः ।  
सुखदः कारणं भोक्ता भवबन्ध विमोक्षकृत् ॥ २३॥  
  
संसारतारको नेता सर्वदुःखविमोक्षकृत् ।  
देवचूडामणिः कुन्दः सुतपा ब्रह्मवर्धनः ॥ २४॥  
  
नित्यो नियतकल्याणः शुद्धात्माथ पुरातनः ।  
दुःस्वप्ननाशनो नीतिः किरीटी स्कन्ददर्पहृत् ॥ २५॥  
  
अर्जुनः प्राणहा वीरः सहस्रभुजजिद्धरीः ।  
क्षत्रियान्तकरः शूरः क्षितिभारकरान्तकृत् ॥ २६॥  
  
परश्वधधरो धन्वी रेणुकावाक्यतत्परः ।  
वीरहा विषमो वीरः पितृवाक्यपरायणः ॥ २७॥  
  
मातृप्राणद ईशश्च धर्मतत्त्वविशारदः ।  
पितृक्रोधहरः क्रोधः सप्तजिह्वसमप्रभः ॥ २८॥  
  
स्वभावभद्रः शत्रुघ्नः स्थाणुः शम्भुश्च केशवः ।  
स्थविष्ठः स्थविरो बालः सूक्ष्मो लक्ष्यद्युतिर्महान् ॥ २९॥  
  
ब्रह्मचारी विनीतात्मा रुद्राक्षवलयः सुधीः ।  
अक्षकर्णः सहस्रांशुर्दीप्तः कैवल्यतत्परः ॥ ३०॥  
  
आदित्यः कालरुद्रश्च कालचक्रप्रवर्तकः ।  
कवची कुण्डली खड्गी चक्री भीमपराक्रमः ॥ ३१॥  
  
मृत्युञ्जयो वीर सिंहो जगदात्मा जगद्गुरुः ।  
अमृत्युर्जन्मरहितः कालज्ञानी महापटुः ॥ ३२॥  
  
निष्कलङ्को गुणग्रामोऽनिर्विण्णः स्मररूपधृक् ।  
अनिर्वेद्यः शतावर्तो दण्डो दमयिता दमः ॥ ३३॥  
  
प्रधानस्तारको धीमांस्तपस्वी भूतसारथिः ।  
अहः संवत्सरो योगी संवत्सरकरो द्विजः ॥ ३४॥  
  
शाश्वतो लोकनाथश्च शाखी दण्डी बली जटी ।  
कालयोगी महानन्दः तिग्ममन्युः सुवर्चसः ॥ ३५॥  
  
अमर्षणो मर्षणात्मा प्रशान्तात्मा हुताशनः ।  
सर्ववासाः सर्वचारी सर्वाधारो विरोचनः ॥ ३६॥  
  
हैमो हेमकरो धर्मो दुर्वासा वासवो यमः ।  
उग्रतेजा महातेजा जयो विजयः कालजित् ॥ ३७॥  
  
सहस्रहस्तो विजयो दुर्धरो यज्ञभागभुक् ।  
अग्निर्ज्वाली महाज्वालस्त्वतिधूमो हुतो हविः ॥ ३८॥  
  
स्वस्तिदः स्वस्तिभागश्च महान्भर्गः परो युवा । महान्भर्गपरोयुवा  
महत्पादो महाहस्तो बृहत्कायो महायशाः ॥ ३९॥  
  
महाकटिर्महाग्रीवो महाबाहुर्महाकरः ।  
महानासो महाकम्बुर्महामायः पयोनिधिः ॥ ४०॥  
  
महावक्षा महौजाश्च महाकेशो महाजनः ।  
महामूर्धा महामात्रो महाकर्णो महाहनुः ॥ ४१॥  
  
वृक्षाकारो महाकेतुर्महादंष्ट्रो महामुखः ।  
एकवीरो महावीरो वसुदः कालपूजितः ॥ ४२॥  
  
महामेघनिनादी च महाघोषो महाद्युतिः ।  
शैवः शैवागमाचारी हैहयानां कुलान्तकः ॥ ४३॥  
  
सर्वगुह्यमयो वज्री बहुलः कर्मसाधनः ।  
कामी कपिः कामपालः कामदेवः कृतागमः ॥ ४४॥  
  
पञ्चविंशतितत्त्वज्ञः सर्वज्ञः सर्वगोचरः ।  
लोकनेता महानादः कालयोगी महाबलः ॥ ४५॥  
  
असङ्ख्येयोऽप्रमेयात्मा वीर्यकृद्वीर्यकोविदः ।  
वेदवेद्यो वियद्गोप्ता सर्वामरमुनीश्वरः ॥ ४६॥  
  
सुरेशः शरणं शर्म शब्दब्रह्म सतां गतिः ।  
निर्लेपो निष्प्रपञ्चात्मा निर्व्यग्रो व्यग्रनाशनः ॥ ४७॥  
  
शुद्धः पूतः शिवारम्भः सहस्रभुजजिद्धरिः ।  
निरवद्यपदोपायः सिद्धिदः सिद्धिसाधनः ॥ ४८॥  
  
चतुर्भुजो महादेवो व्यूढोरस्को जनेश्वरः ।  
द्युमणिस्तरणिर्धन्यः कार्तवीर्य बलापहा ॥ ४९॥  
  
लक्ष्मणाग्रजवन्द्यश्च नरो नारायणः प्रियः ।  
एकज्योतिर्निरातङ्को मत्स्यरूपी जनप्रियः ॥ ५०॥  
  
सुप्रीतः सुमुखः सूक्ष्मः कूर्मो वाराहकस्तथा ।  
व्यापको नारसिंहश्च बलिजिन्मधुसूदनः ॥ ५१॥  
  
अपराजितः सर्वसहो भूषणो भूतवाहनः ।  
निवृत्तः संवृत्तः शिल्पी क्षुद्रहा नित्य सुन्दरः ॥ ५२॥  
  
स्तव्यः स्तवप्रियः स्तोता व्यासमूर्तिरनाकुलः ।  
प्रशान्तबुद्धिरक्षुद्रः सर्वसत्त्वावलम्बनः ॥ ५३॥  
  
परमार्थगुरुर्देवो माली संसारसारथिः ।  
रसो रसज्ञः सारज्ञः कङ्कणीकृतवासुकिः ॥ ५४॥  
  
कृष्णः कृष्णस्तुतो धीरो मायातीतो विमत्सरः ।  
महेश्वरो महीभर्ता शाकल्यः शर्वरीपतिः ॥ ५५॥  
  
तटस्थः कर्णदीक्षादः सुराध्यक्षः सुरारिहा ।  
ध्येयोऽग्रधुर्यो धात्रीशो रुचिस्त्रिभुवनेश्वरः ॥ ५६॥  
  
कर्माध्यक्षो निरालम्बः सर्वकाम्यः फलप्रदः ।  
अव्यक्तलक्षणो व्यक्तो व्यक्ताव्यक्तो विशाम्पतिः ॥ ५७॥  
  
त्रिलोकात्मा त्रिलोकेशो जगन्नाथो जनेश्वरः ।  
ब्रह्मा हंसश्च रुद्रश्च स्रष्टा हर्ता चतुर्मुखः ॥ ५८॥  
  
निर्मदो निरहङ्कारो भृगुवंशोद्वहः शुभः ।  
वेधा विधाता द्रुहिणो देवज्ञो देवचिन्तनः ॥ ५९॥  
  
कैलासशिखरावासी ब्राह्मणो ब्राह्मणप्रियः ।  
अर्थोऽनर्थो महाकोशो ज्येष्ठः श्रेष्ठः शुभाकृतिः ॥ ६०॥  
  
बाणारिर्दमनो यज्वा स्निग्धप्रकृतिरग्नियः ।  
वरशीलो वरगुणः सत्यकीर्तिः कृपाकरः ॥ ६१॥  
  
सत्त्ववान् सात्त्विको धर्मी बुद्धः कल्की सदाश्रयः ।  
दर्पणो दर्पहा दर्पातीतो दृप्तः प्रवर्तकः ॥ ६२॥  
  
अमृतांशोऽमृतवपुर्वाङ्मयः  सदसन्मयः ।  
निधानगर्भो भूशायी कपिलो विश्वभोजनः ॥ ६३॥  
  
प्रभविष्णुर्ग्रसिष्णुश्च चतुर्वर्गफलप्रदः ।  
नारसिंहो महाभीमः शरभः कलिपावनः ॥ ६४॥  
  
उग्रः पशुपतिर्भर्गो वैद्यः केशिनिषूदनः ।  
गोविन्दो गोपतिर्गोप्ता गोपालो गोपवल्लभः ॥ ६५॥  
  
भूतावासो गुहावासः सत्यवासः श्रुतागमः ।  
निष्कण्टकः सहस्रार्चिः स्निग्धः प्रकृतिदक्षिणः ॥ ६६॥ लक्षणः  
अकम्पितो गुणग्राही सुप्रीतः प्रीतिवर्धनः ।  
पद्मगर्भो महागर्भो वज्रगर्भो जलोद्भवः ॥ ६७॥  
  
गभस्तिर्ब्रह्मकृद्ब्रह्म राजराजः स्वयम्भवः । स्वयम्भुवः  
सेनानीरग्रणी साधुर्बलस्तालीकरो महान् ॥ ६८॥  
  
पृथिवी वायुरापश्च तेजः खं बहुलोचनः ।  
सहस्रमूर्धा देवेन्द्रः सर्वगुह्यमयो गुरुः ॥ ६९॥  
  
अविनाशी सुखारामस्त्रिलोकी प्राणधारकः ।  
निद्रारूपं क्षमा तन्द्रा धृतिर्मेधा स्वधा हविः ॥ ७०॥  
  
होता नेता शिवस्त्राता सप्तजिह्वो विशुद्धपात् ।  
स्वाहा हव्यश्च कव्यश्च शतघ्नी शतपाशधृक् ॥ ७१॥  
  
आरोहश्च निरोहश्च तीर्थः तीर्थकरो हरः ।  
चराचरात्मा सूक्ष्मस्तु विवस्वान् सवितामृतम् ॥ ७२॥  
  
तुष्टिः पुष्टिः कला काष्ठा मासः पक्षस्तु वासरः ।  
ऋतुर्युगादिकालस्तु लिङ्गमात्माथ शाश्वतः ॥ ७३॥  
  
चिरञ्जीवी प्रसन्नात्मा नकुलः प्राणधारणः ।  
स्वर्गद्वारं प्रजाद्वारं मोक्षद्वारं त्रिविष्टपम् ॥ ७४॥  
  
मुक्तिर्लक्ष्मीस्तथा भुक्तिर्विरजा विरजाम्बरः ।  
विश्वक्षेत्रं सदाबीजं पुण्यश्रवणकीर्तनः ॥ ७५॥  
  
भिक्षुर्भैक्ष्यं गृहं दारा यजमानश्च याचकः ।  
पक्षी च पक्षवाहश्च मनोवेगो निशाचरः ॥ ७६॥  
  
गजहा दैत्यहा नाकः पुरुहूतः पुरुष्टुतः । पुरुभूतः  
बान्धवो बन्धुवर्गश्च पिता माता सखा सुतः ॥ ७७॥  
  
गायत्रीवल्लभः प्रांशुर्मान्धाता भूतभावनः ।  
सिद्धार्थकारी सर्वार्थश्छन्दो व्याकरण श्रुतिः ॥ ७८॥  
  
स्मृतिर्गाथोपशान्तश्च पुराणः प्राणचञ्चुरः । शान्तिश्च  
वामनश्च जगत्कालः सुकृतश्च युगाधिपः ॥ ७९॥  
  
उद्गीथः प्रणवो भानुः स्कन्दो वैश्रवणस्तथा ।  
अन्तरात्मा हृषीकेशः पद्मनाभः स्तुतिप्रियः ॥ ८०॥स्कन्दो वैश्रवणस्तथा  
परश्वधायुधः शाखी सिंहगः सिंहवाहनः ।  
सिंहनादः सिंहदंष्ट्रो नगो मन्दरधृक्सरः ॥ ८१॥ शरः  
सह्याचलनिवासी च महेन्द्रकृतसंश्रयः ।  
मनोबुद्धिरहङ्कारः कमलानन्दवर्धनः ॥ ८२॥  
  
सनातनतमः स्रग्वी गदी शङ्खी रथाङ्गभृत् ।  
निरीहो निर्विकल्पश्च समर्थोऽनर्थनाशनः ॥ ८३॥  
  
अकायो भक्तकायश्च माधवोऽथ सुरार्चितः ।  
योद्धा जेता महावीर्यः शङ्करः सन्ततः स्तुतः ॥ ८४॥  
  
विश्वेश्वरो विश्वमूर्तिर्विश्वारामोऽथ विश्वकृत् ।  
आजानुबाहुः सुलभः परं ज्योतिः सनातनः ॥ ८५॥  
  
वैकुण्ठः पुण्डरीकाक्षः सर्वभूताशयस्थितः ।  
सहस्रशीर्षा पुरुषः सहस्राक्षः सहस्रपात् ॥ ८६॥  
  
ऊर्ध्वरेताः ऊर्ध्वलिङ्गः प्रवरो वरदो वरः ।  
उन्मत्तवेशः प्रच्छन्नः सप्तद्वीपमहीप्रदः ॥ ८७॥  
  
द्विजधर्मप्रतिष्ठाता वेदात्मा वेदकृच्छ्रयः ।  
नित्यः सम्पूर्णकामश्च सर्वज्ञः कुशलागमः ॥ ८८॥  
  
कृपापीयूषजलधिर्धाता कर्ता परात्परः ।  
अचलो निर्मलस्तृप्तः स्वे महिम्नि प्रतिष्ठितः ॥ ८९॥  
  
असहायः सहायश्च जगद्धेतुरकारणः ।  
मोक्षदः कीर्तिदश्चैव प्रेरकः कीर्तिनायकः ॥ ९०॥  
  
अधर्मशत्रुरक्षोभ्यो वामदेवो महाबलः ।  
विश्ववीर्यो महावीर्यो श्रीनिवासः सतां गतिः ॥ ९१॥  
  
स्वर्णवर्णो वराङ्गश्च सद्योगी च द्विजोत्तमः ।  
नक्षत्रमाली सुरभिर्विमलो विश्वपावनः ॥ ९२॥  
  
वसन्तो माधवो ग्रीष्मो नभस्यो बीजवाहनः ।  
निदाघस्तपनो मेघो नभो योनिः पराशरः ॥ ९३॥  
  
सुखानिलः सुनिष्पन्नः शिशिरो नरवाहनः ।  
श्रीगर्भः कारणं जप्यो दुर्गः सत्यपराक्रमः ॥ ९४॥  
  
आत्मभूरनिरुद्धश्च दत्तात्रेयस्त्रिविक्रमः ।  
जमदग्निर्बलनिधिः पुलस्त्यः पुलहोऽङ्गिराः ॥ ९५॥  
  
वर्णी वर्णगुरुश्चण्डः कल्पवृक्षः कलाधरः ।  
महेन्द्रो दुर्भरः सिद्धो योगाचार्यो बृहस्पतिः ॥ ९६॥  
  
निराकारो विशुद्धश्च व्याधिहर्ता निरामयः ।  
अमोघोऽनिष्टमथनो मुकुन्दो विगतज्वरः ॥ ९७॥  
  
स्वयंज्योतिर्गुरुतमः सुप्रसादोऽचलस्तथा ।  
चन्द्रः सूर्यः शनिः केतुर्भूमिजः सोमनन्दनः ॥ ९८॥  
  
भृगुर्महातपा दीर्घतपाः सिद्धो महागुरुः ।  
मन्त्री मन्त्रयिता मन्त्रो वाग्मी वसुमनाः स्थिरः ॥ ९९॥  
  
अद्रिरद्रिशयो शम्भुर्माङ्गल्यो मङ्गलोवृतः ।  
जयस्तम्भो जगत्स्तम्भो बहुरूपो गुणोत्तमः ॥ १००॥  
  
सर्वदेवमयोऽचिन्त्यो देवतात्मा विरूपधृक् ।  
चतुर्वेदश्चतुर्भावश्चतुरश्चतुरप्रियः ॥ १०१॥  
  
आद्यन्तशून्यो वैकुण्ठः कर्मसाक्षी फलप्रदः ।  
दृढायुधः स्कन्दगुरुः परमेष्ठी परायणः ॥ १०२॥  
  
कुबेरबन्धुः श्रीकण्ठो देवेशः सूर्यतापनः ।  
अलुब्धः सर्वशास्त्रज्ञः शास्त्रार्थः परमःपुमान् ॥ १०३॥  
  
अग्न्यास्यः पृथिवीपादो द्युमूर्धा दिक्ष्रुतिः परः । द्विमूर्धा  
सोमान्तः करणो ब्रह्ममुखः क्षत्रभुजस्तथा ॥ १०४॥  
  
वैश्योरुः शूद्रपादस्तु नदीसर्वाङ्गसन्धिकः ।  
जीमूतकेशोऽब्धिकुक्षिस्तु वैकुण्ठो विष्टरश्रवाः ॥ १०५॥  
  
क्षेत्रज्ञः तमसः पारी भृगुवंशोद्भवोऽवनिः ।  
आत्मयोनी रैणुकेयो महादेवो गुरुः सुरः ॥ १०६॥  
  
एको नैकोऽक्षरः श्रीशः श्रीपतिर्दुःखभेषजम् ।  
हृषीकेशोऽथ भगवान् सर्वात्मा विश्वपावनः ॥ १०७॥  
  
विश्वकर्मापवर्गोऽथ लम्बोदरशरीरधृक् ।  
अक्रोधोऽद्रोह मोहश्च सर्वतोऽनन्तदृक्तथा ॥ १०८॥  
  
कैवल्यदीपः कैवल्यः साक्षी चेताः विभावसुः ।  
एकवीरात्मजो भद्रोऽभद्रहा कैटभार्दनः ॥ १०९॥  
  
विबुधोऽग्रवरः श्रेष्ठः सर्वदेवोत्तमोत्तमः ।  
शिवध्यानरतो दिव्यो नित्ययोगी जितेन्द्रियः ॥ ११०॥  
  
कर्मसत्यं व्रतञ्चैव भक्तानुग्रहकृद्धरिः ।  
सर्गस्थित्यन्तकृद्रामो विद्याराशिर्गुरूत्तमः ॥ १११॥  
  
रेणुकाप्राणलिङ्गं च भृगुवंश्यः शतक्रतुः ।  
श्रुतिमानेकबन्धुश्च शान्तभद्रः समञ्जसः ॥ ११२॥  
  
आध्यात्मविद्यासारश्च कालभक्षो विशृङ्खलः ।  
राजेन्द्रो भूपतिर्योगी निर्मायो निर्गुणो गुणी ॥ ११३॥  
  
हिरण्मयः पुराणश्च बलभद्रो जगत्प्रदः ।  var. reversed lines  
वेदवेदाङ्गपारज्ञः सर्वकर्मा महेश्वरः ॥ ११४॥  
  
॥ फलश्रुतिः ॥  
  
एवं नाम्नां सहस्रेण तुष्टाव भृगुवंशजम् ।  
श्रीरामः पूजयामास प्रणिपातपुरःसरम् ॥ १॥  
  
कोटिसूर्यप्रतीकाशो जटामुकुटभूषितः ।  
वेदवेदाङ्गपारज्ञः स्वधर्मनिरतः कविः ॥ २॥  
  
ज्वालामालावृतो धन्वी तुष्टः प्राह रघूत्तमम् ।  
सर्वैश्वर्यसमायुक्तं तुभ्यं प्रणति रघूत्तमम् ॥ ३॥ प्रादां  
स्वतेजो निर्गतं तस्मात्प्राविशद्राघवं ततः ।  
यदा विनिर्गतं तेजः ब्रह्माद्याः सकलाः सुराः ॥ ४॥  
  
चेलुश्च ब्रह्मसदनं च कम्पे च वसुन्धरा । चेलुश्वच ब्रह्ममदनं  
ददाह भार्गवं तेजः प्रान्ते वै शतयोजनाम् ॥ ५॥  
  
अधस्तादूर्ध्वतश्चैव हाहेति कृतवाञ्जनः ।  
तदा प्राह महायोगी प्रहसन्निव भार्गवः ॥ ६॥  
  
श्रीभार्गव उवाच -  
मा भैष्ट सैनिका रामो मत्तो भिन्नो न नामतः ।  
रूपेणाप्रतिमेनापि महदाश्चर्यमद्भुतम् ।  
संस्तुत्य प्रणायाद्रामः कृताञ्जलिपुटो।ब्रवीत् ॥ ७॥  
  
श्रीराम उवाच -  
यद्रूपं भवतो लब्धं सर्वलोकभयङ्करम् ।  
हितं च जगतां तेन देवानां दुःखनाशनम् ॥ ८॥ दुःख शातनम्  
जनार्दन करोम्यद्य विष्णो भृगुकुलोद्भवः ।  
आशिषो देहि विप्रेन्द्र भार्गवस्तदनन्तरम् ॥ ९॥  
  
उवाचाशीर्वचो योगी राघवाय महात्मने ।  
परं प्रहर्षमापन्नो भगवान् राममब्रवीत् ॥ १०॥  
  
श्रीभार्गव उवाच -  
धर्मे दृढत्वं युधि शत्रुघातो यशस्तथाद्यं परमं बलञ्च ।  
योगप्रियत्वं मम सन्निकर्षः सदास्तु ते राघव राघवेशः ॥ ११॥  
  
तुष्टोऽथ राघवः प्राह मया प्रोक्तं स्तवं तव ।  
यः पठेच्छृणुयाद्वापि श्रावयेद्वा द्विजोत्तमान् ॥ १२॥  
  
द्विजेष्वकोपं पितृतः प्रसादं शतं समानामुपभोगयुक्तम् ।  
कुले प्रसूतिं मातृतः प्रसादं समां प्राप्तिं प्राप्नुयाच्चापि दाक्ष्यम् ।  
प्रीतिं चाग्र्यां बान्धवानां निरोगम् कुलं प्रसूतैः पौत्रवर्गैः समेतम् ॥ १३॥  
  
अश्वमेध सहस्रेण फलं भवति तस्य वै ।  
घृताद्यैः स्नापयेद्रामं स्थाल्यां वै कलशे स्थितम् ॥ १४॥  
  
नाम्नां सहस्रेणानेन श्रद्धया भार्गवं हरिम् ।  
सोऽपि यज्ञसहस्रस्य फलं भवति वाञ्छितम् ॥ १५॥  
  
पूज्यो भवति रुद्रस्य मम चापि विशेषतः ।  
तस्मान्नाम्नां सहस्रेण पूजयेद्यो जगद्गुरुम् ॥ १६॥  
  
जपन्नाम्नां सहस्रं च स याति परमां गतिम् ।  
श्रीः कीर्तिर्धीर्धृतिस्तुष्टिः सन्ततिश्च निरामया ॥ १७॥  
  
अणिमा लघिमा प्राप्तिरैश्वर्याद्याश्च च सिद्धयः ।  
सर्वभूतसुहृत्त्वं च लोके वृद्धीः परा मतिः ॥ १८॥  
  
भवेत्प्रातश्च मध्याह्नं सायं च जपतो हरेः ।  
नामानि ध्यायतो राम सान्निध्यं च हरेर्भवेत् ॥ १९॥  
  
अयने विषुवे चैव जपन्त्वालिख्य पुस्तकम् ।  
दद्याद्वै यो वैष्णवेभ्यो नष्टबन्धो न जायते ॥ २०॥  
  
न भवेच्च कुले तस्य कश्चिल्लक्ष्मीविवर्जितः ।  
वरदो भार्गवस्तस्य लभते च सतां गतिम् ॥ २१॥  
  
॥ इति श्रीअग्निपुराणे दाशरथिरामप्रोक्तं  
श्रीपरशुरामसहस्रनामस्तोत्रं सम्पूर्णम् ॥  
  
श्रीभार्गवार्पणमस्तु ।  
॥ श्रीरस्तु ॥  
  
  
  
Proofread by DPD, NA  
  
