---
Category: vishhnu, dashAvatAra, stotra, vishnu, chaturviMshati
Description/comments: prathamaskandhe naimiShIyopAkhyAne tRitIyo.adhyAyaH
File name: chaturviMshatyavatArastotram2.itx
Indexextra: (1, 2, 3)
Language: Sanskrit
Latest update: May 27, 2015
Location: doc_vishhnu
Proofread by: Psa Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: chaturviMshatyavatArastotram 2
Texttype: stotra
engtitle: chaturviMshatyavatArastotram 2
itxtitle: chaturviMshatyavatArastotram 2 (bhAgavatapurANAntargatam ska 1 a 3)
title: चतुर्विंशत्यवतारस्तोत्रम् २ (भागवतपुराणान्तर्गतम् स्क १ अ ३)

---
  
 श्रीचतुर्विंशत्यवतारस्तोत्रम् २   
भागवतपुराणान्तर्गतम् सर्ग १ अध्याय ३  
सूत उवाच ।  
जगृहे पौरुषं रूपं भगवान्महदादिभिः ।  
सम्भूतं षोडशकलमादौ लोकसिसृक्षया ॥ १॥  
  
यस्याम्भसि शयानस्य योगनिद्रां वितन्वतः ।  
नाभिह्रदाम्बुजादासीद्ब्रह्मा विश्वसृजां पतिः ॥ २॥  
  
यस्यावयवसंस्थानैः कल्पितो लोकविस्तरः ।  
तद्वै भगवतो रूपं विशुद्धं सत्त्वमूर्जितम् ॥ ३॥  
  
पश्यन्त्यदो रूपमदभ्रचक्षुषा सहस्रपादोरुभुजाननाद्भुतम् ।  
सहस्रमूर्धश्रवणाक्षिनासिकं सहस्रमौल्यम्बरकुण्डलोल्लसत् ॥ ४॥  
  
एतन्नानावताराणां निधानं बीजमव्ययम् ।  
यस्यांशांशेन सृज्यन्ते देवतिर्यङ्नरादयः ॥ ५॥  
  
स एव प्रथमं देवः कौमारं सर्गमाश्रितः ।  
चचार दुश्चरं ब्रह्मा ब्रह्मचर्यमखण्डितम् ॥ ६॥  
  
द्वितीयं तु भवायास्य रसातलगतां महीम् ।  
उद्धरिष्यन्नुपादत्त यज्ञेशः सौकरं वपुः ॥ ७॥  
  
तृतीयमृषिसर्गं वै देवर्षित्वमुपेत्य सः ।  
तन्त्रं सात्वतमाचष्ट नैष्कर्म्यं कर्मणां यतः ॥ ८॥  
  
तुर्ये धर्मकलासर्गे नरनारायणावृषी ।  
भूत्वात्मोपशमोपेतमकरोद्दुश्चरं तपः ॥ ९॥  
  
पञ्चमः कपिलो नाम सिद्धेशः कालविप्लुतम् ।  
प्रोवाचासुरये साङ्ख्यं तत्त्वग्रामविनिर्णयम् ॥ १०॥  
  
षष्ठमत्रेरपत्यत्वं वृतः प्राप्तोऽनसूयया ।  
आन्वीक्षिकीमलर्काय प्रह्लादादिभ्य ऊचिवान् ॥ ११॥  
  
ततः सप्तम आकूत्यां रुचेर्यज्ञोऽभ्यजायत ।  
स यामाद्यैः सुरगणैरपात्स्वायम्भुवान्तरम् ॥ १२॥  
  
अष्टमे मेरुदेव्यां तु नाभेर्जात उरुक्रमः ।  
दर्शयन्वर्त्म धीराणां सर्वाश्रमनमस्कृतम् ॥ १३॥  
  
ऋषिभिर्याचितो भेजे नवमं पार्थिवं वपुः ।  
दुग्धेमामोषधीर्विप्रास्तेनायं स उशत्तमः ॥ १४॥  
  
रूपं स जगृहे मात्स्यं चाक्षुषोदधिसम्प्लवे ।  
नाव्यारोप्य महीमय्यामपाद्वैवस्वतं मनुम् ॥ १५॥  
  
सुरासुराणामुदधिं मथ्नतां मन्दराचलम् ।  
दध्रे कमठरूपेण पृष्ठ एकादशे विभुः ॥ १६॥  
  
धान्वन्तरं द्वादशमं त्रयोदशममेव च ।  
अपाययत्सुरानन्यान्मोहिन्या मोहयन्स्त्रिया ॥ १७॥  
  
चतुर्दशं नारसिंहं बिभ्रद्दैत्येन्द्रमूर्जितम् ।  
ददार करजैरूरावेरकां कटकृद्यथा ॥ १८॥  
  
पञ्चदशं वामनकं कृत्वागादध्वरं बलेः ।  
पदत्रयं याचमानः प्रत्यादित्सुस्त्रिपिष्टपम् ॥ १९॥  
  
अवतारे षोडशमे पश्यन्ब्रह्मद्रुहो नृपान् ।  
त्रिःसप्तकृत्वः कुपितो निःक्षत्रामकरोन्महीम् ॥ २०॥  
  
ततः सप्तदशे जातः सत्यवत्यां पराशरात् ।  
चक्रे वेदतरोः शाखा दृष्ट्वा पुंसोऽल्पमेधसः ॥ २१॥  
  
नरदेवत्वमापन्नः सुरकार्यचिकीर्षया ।  
समुद्रनिग्रहादीनि चक्रे वीर्याण्यतः परम् ॥ २२॥  
  
एकोनविंशे विंशतिमे वृष्णिषु प्राप्य जन्मनी ।  
रामकृष्णाविति भुवो भगवानहरद्भरम् ॥ २३॥  
  
ततः कलौ सम्प्रवृत्ते सम्मोहाय सुरद्विषाम् ।  
बुद्धो नाम्नाञ्जनसुतः कीकटेषु भविष्यति ॥ २४॥  
  
अथासौ युगसन्ध्यायां दस्युप्रायेषु राजसु ।  
जनिता विष्णुयशसो नाम्ना कल्किर्जगत्पतिः ॥ २५॥  
  
अवतारा ह्यसङ्ख्येया हरेः सत्त्वनिधेर्द्विजाः ।  
यथाविदासिनः कुल्याः सरसः स्युः सहस्रशः ॥ २६॥  
  
ऋषयो मनवो देवा मनुपुत्रा महौजसः ।  
कलाः सर्वे हरेरेव सप्रजापतयः स्मृताः ॥ २७॥  
  
एते चांशकलाः पुंसः कृष्णस्तु भगवान्स्वयम् ।  
इन्द्रारिव्याकुलं लोकं मृडयन्ति युगे युगे ॥ २८॥  
  
जन्म गुह्यं भगवतो य एतत्प्रयतो नरः ।  
सायं प्रातर्गृणन्भक्त्या दुःखग्रामाद्विमुच्यते ॥ २९॥  
  
एतद्रूपं भगवतो ह्यरूपस्य चिदात्मनः ।  
मायागुणैर्विरचितं महदादिभिरात्मनि ॥ ३०॥  
  
यथा नभसि मेघौघो रेणुर्वा पार्थिवोऽनिले ।  
एवं द्रष्टरि दृश्यत्वमारोपितमबुद्धिभिः ॥ ३१॥  
  
अतः परं यदव्यक्तमव्यूढगुणबृंहितम् ।  
अदृष्टाश्रुतवस्तुत्वात्स जीवो यत्पुनर्भवः ॥ ३२॥  
  
यत्रेमे सदसद्रूपे प्रतिषिद्धे स्वसंविदा ।  
अविद्ययात्मनि कृते इति तद्ब्रह्मदर्शनम् ॥ ३३॥  
  
यद्येषोपरता देवी माया वैशारदी मतिः ।  
सम्पन्न एवेति विदुर्महिम्नि स्वे महीयते ॥ ३४॥  
  
एवं च जन्मानि कर्माणि ह्यकर्तुरजनस्य च ।  
वर्णयन्ति स्म कवयो वेदगुह्यानि हृत्पतेः ॥ ३५॥  
  
स वा इदं विश्वममोघलीलः सृजत्यवत्यत्ति न सज्जतेऽस्मिन् ।  
भूतेषु चान्तर्हित आत्मतन्त्रः षाड्वर्गिकं जिघ्रति षड्गुणेशः ॥ ३६॥  
  
न चास्य कश्चिन्निपुणेन धातुरवैति जन्तुः कुमनीष ऊतीः ।  
नामानि रूपाणि मनोवचोभिः सन्तन्वतो नटचर्यामिवाज्ञः ॥ ३७॥  
  
स वेद धातुः पदवीं परस्य दुरन्तवीर्यस्य रथाङ्गपाणेः ।  
योऽमायया सन्ततयानुवृत्त्या भजेत तत्पादसरोजगन्धम् ॥ ३८॥  
  
अथेह धन्या भगवन्त इत्थं यद्वासुदेवेऽखिललोकनाथे ।  
कुर्वन्ति सर्वात्मकमात्मभावं न यत्र भूयः परिवर्त उग्रः ॥ ३९॥  
  
इदं भागवतं नाम पुराणं ब्रह्मसम्मितम् ।  
उत्तमश्लोकचरितं चकार भगवानृषिः ॥ ४०॥  
  
निःश्रेयसाय लोकस्य धन्यं स्वस्त्ययनं महत् ।  
तदिदं ग्राहयामास सुतमात्मवतां वरम् ॥ ४१॥  
  
सर्ववेदेतिहासानां सारं सारं समुद्धृतम् ।  
स तु संश्रावयामास महाराजं परीक्षितम् ॥ ४२॥  
  
प्रायोपविष्टं गङ्गायां परीतं परमर्षिभिः ।  
कृष्णे स्वधामोपगते धर्मज्ञानादिभिः सह ॥ ४३॥  
  
कलौ नष्टदृशामेष पुराणार्कोऽधुनोदितः ।  
तत्र कीर्तयतो विप्रा विप्रर्षेर्भूरितेजसः ॥ ४४॥  
  
अहं चाध्यगमं तत्र निविष्टस्तदनुग्रहात् ।  
सोऽहं वः श्रावयिष्यामि यथाधीतं यथामति ॥ ४५॥  
  
इति श्रीमद्भागवते महापुराणे पारमहंस्यां संहितायां प्रथमस्कन्धे  
नैमिषीयोपाख्याने तृतीयोऽध्यायः ॥  
  
  
From Srimad Bhagavatam Canto-sarga 1 chapter-adhyAya 3  
This stotram praises the 24 (22+ haMsa and hayagrIva not mentioned here)  
important incarnations of Vishnu as described in Srimad Bhagavatam  
Canto 2 chapter 7 with some variations.  
  
Proofread by Psa Easwaran psaeaswaran at gmail.com  
  
  
  
  
