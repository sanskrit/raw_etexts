---
Category: sahasranAma, vishhnu, stotra
File name: sudarshana1000.itx
Language: Sanskrit
Latest update: January 15, 2011
Location: doc_vishhnu
Proofread by: Usha Iyer iyerku at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: sudarshana sahasranAma stotra
Texttype: stotra
Transliterated by: Usha Iyer iyerku at gmail.com
engtitle: sudarshana sahasranAma stotram
itxtitle: sudarshanasahasranAmastotram (vihageshvarasaMhitAntargatam)
title: सुदर्शनसहस्रनामस्तोत्रम् (विहगेश्वरसंहितान्तर्गतम्)

---
  
 श्रीसुदर्शनसहस्रनामस्तोत्रम्   
  
          श्री गणेशाय नमः ॥  
  
   श्रीसुदर्शन परब्रह्मणे नमः ॥  
  
   अथ श्रीसुदर्शन सहस्रनाम स्तोत्रम् ॥  
  
कैलासशिखरे रम्ये मुक्तामाणिक्य मण्डपे ।  
रक्तसिंहासनासीनं प्रमथैः परिवारितम् ॥ १॥  
  
बद्धाञ्जलिपुटा भूत्वा पप्रच्छ विनयान्विता ।  
भर्तारं सर्वधर्मज्ञं पार्वती परमेश्वरम् ॥ २॥  
  
पार्वती --  
यत् त्वयोक्तं जगन्नाथ सुभ्रुशं क्षेममिच्छताम् ।  
सौदर्शनं रुते शास्त्रं नास्तिचान्यदिति प्रभो ॥ ३॥  
  
तत्र काचित् विवक्षास्थि तमर्थं प्रति मे प्रभो ।  
एवमुक्तस्त्वहिर्बुद्ध्न्यः पार्वतीं प्रत्युवाच ताम् ॥ ४॥  
  
अहिर्बुद्ध्न्य --  
संशयो यदि ते तत्र तं ब्रूहि त्वं वरानने ।  
इत्येवमुक्ता गिरिजा गिरिशेन महात्मना ॥ ५॥  
  
पुनः प्रोवाच सर्वज्ञं ज्ञानमुद्राधरं पतिम् ॥  
  
पार्वत्युवाच --  
लोके सौदर्शनं मन्त्रं यन्त्रन्तत्तत् प्रयोगवत् ॥ ६॥  
  
सर्वं विज्ञातुमभ्यत्र यथावत् समनुष्ठितुम् ।  
अतिवेलमशक्तानां तं मार्गं भृशमीछ्ताम् ॥ ७॥  
  
को मार्गः का कथिस्तेषाम् कार्यसिद्धिः कथं भवेत् ।  
एतन्मे ब्रूहि लोकेश त्वदन्यः को वदेतमुम् ॥ ८॥  
  
ईश्वर उवाच --  
अहं ते कथयिश्यामि सर्व सिद्धिकरं शुभम् ।  
अनायासेन यज्जप्त्वा नरस्सिद्धिमवाप्नुयात् ॥ ९॥  
  
तश्च सौदर्शनं दिव्यं गुह्यं नामसहस्रकम् ।  
नियमात् पठतां नॄणां चिन्तितार्थ प्रदायकम् ॥ १०॥  
  
तस्य नामसहस्रस्य सोऽहमेव ऋषिः स्मृतः ।  
छन्दोनुष्टुप् देवता तु परमात्मा सुदर्शनः ॥ ११॥  
  
श्रीं बीजं ह्रीं तु शक्तिस्सा क्लीं कीलकमुदाहृतम् ।  
समस्ताभीष्ट सिध्यर्थे विनियोग उदाहृतः ॥ १२॥  
  
शङ्खं चक्रं च चापादि ध्यानमस्य समीरितम् ॥  
  
          ध्यानं --  
शङ्खं चक्रं च चापं परशुमसिमिशुं शूल पाशाङ्कुशाब्जम्  
बिभ्राणं वज्रखेटौ हल मुसल गदा कुन्दमत्युग्र दंष्ट्रम् ।  
ज्वाला केशं त्रिनेत्रं ज्वल दलननिभं हार केयूर भूषम्  
ध्यायेत् षट्कोण संस्थं सकल रिपुजन प्राण संहारि चक्रम् ॥  
  
          ॥ हरिः Oम् ॥  
  
श्रीचक्रः श्रीकरः श्रीशः श्रीविष्णुः श्रीविभावनः ।  
श्रीमदान्त्य हरः श्रीमान् श्रीवत्सकृत लक्षणः ॥ १॥  
  
श्रीनिधिः श्रीवरः स्रग्वी श्रीलक्ष्मी करपूजितः ।  
श्रीरतः श्रीविभुः सिन्धुकन्यापतिः अधोक्षजः ॥ २॥  
  
अच्युतश्चाम्बुजग्रीवः सहस्रारः सनातनः ।  
समर्चितो वेदमूर्तिः समतीत सुराग्रजः ॥ ३॥  
  
षट्कोण मध्यगो वीरः सर्वगोऽष्टभुजः प्रभुः ।  
चण्डवेगो भीमरवः शिपिविष्टार्चितो हरिः ॥ ४॥  
  
शाश्वतः सकलः श्यामः श्यामलः शकटार्थनः ।  
दैत्यारिः शारदस्कन्धः सकटाक्षः शिरीषगः ॥ ५॥  
  
शरपारिर्भक्तवश्यः शशाङ्को वामनोव्ययः ।  
वरूथीवारिजः कञ्जलोचनो वसुधादिपः ॥ ६॥  
  
वरेण्यो वाहनोऽनन्तः चक्रपाणिर्गदाग्रजः ।  
गभीरो गोलकाधीशो गदापणिस्सुलोचनः ॥ ७॥  
  
सहस्राक्षः चतुर्बाहुः शङ्खचक्र गदाधरः ।  
भीषणो भीतिदो भद्रो भीमाभीष्ट फलप्रदः ॥ ८॥  
  
भीमार्चितो भीमसेनो भानुवंश प्रकाशकः ।  
प्रह्लादवरदः बाललोचनो लोकपूजितः ॥ ९॥  
  
उत्तरामानदो मानी मानवाभीष्ट सिद्धिदः ।  
भक्तपालः पापहारी बलदो दहनध्वजः ॥ १०॥  
  
करीशः कनको दाता कामपाल पुरातनः ।  
अक्रूरः क्रूरजनकः क्रूरदंष्ट्रः कुलादिपः ॥ ११॥  
  
क्रूरकर्मा क्रूररूपि क्रूरहारी कुशेशयः ।  
मन्दरो मानिनीकान्तो मधुहा माधवप्रियः ॥ १२॥  
  
सुप्रतप्त स्वर्णरूपी बाणासुर भुजान्तकृत् ।  
धराधरो दानवारिर्दनुजेन्द्रारि पूजितः ॥ १३॥  
  
भाग्यप्रदो महासत्त्वो विश्वात्मा विगतज्वरः ।  
सुराचार्यार्चितो वश्यो वासुदेवो वसुप्रदः ॥ १४॥  
  
प्रणतार्तिहरः श्रेष्टः शरण्यः पापनाशनः ।  
पावको वारणाद्रीशो वैकुण्ठो विगतकल्मषः ॥ १५॥  
  
वज्रदंष्ट्रो वज्रनखो वायुरूपी निराश्रयः ।  
निरीहो निस्पृहो नित्यो नीतिज्ञो नीतिपावनः ॥ १६॥  
  
नीरूपो नारदनुतो नकुलाचल वासकृत् ।  
नित्यानन्दो बृहद्भानुः बृहदीशः पुरातनः ॥ १७॥  
  
निधिनामधिपोऽनन्दो नरकार्णव तारकः ।  
अगाधोऽविरलो मर्त्यो ज्वालाकेशः ककार्च्चितः ॥ १८॥  
  
तरुणस्तनुकृत् भक्तः परमः चित्तसम्भवः ।  
चिन्त्यस्सत्वनिधिः साग्रस्चिदानन्दः शिवप्रियः ॥ १९॥  
  
शिन्शुमारश्शतमखः शातकुम्भ निभप्रभः ।  
भोक्तारुणेशो बलवान् बालग्रह निवारकः ॥ २०॥  
  
सर्वारिष्ट प्रशमनो महाभय निवारकः ।  
बन्धुः सुबन्धुः सुप्रीतस्सन्तुष्टस्सुरसन्नुतः ॥ २१॥  
  
बीजकेश्यो बको भानुः अमितार्चिर्पाम्पतिः ।  
सुयज्ञो ज्योतिषश्शान्तो विरूपाक्षः सुरेश्वरः ॥ २२॥  
  
वह्निप्राकार संवीतो रक्तगर्भः प्रभाकरः ।  
सुशीलः सुभगः स्वक्षः सुमुखः सुखदः सुखी ॥ २३॥  
  
महासुरः शिरच्छेता पाकशासन वन्दितः ।  
शतमूर्ति सहस्रारो हिरण्य ज्योतिरव्ययः ॥ २४॥  
  
मण्डली मण्डलाकारः चन्द्रसूर्याग्नि लोचनः ।  
प्रभञ्जनः तीक्ष्णधारः प्रशान्तः शारदप्रियः ॥ २५॥  
  
भक्तप्रियो बलिहरो लावण्योलक्षणप्रियः ।  
विमलो दुर्लभस्सोम्यस्सुलभो भीमविक्रमः ॥ २६॥  
  
जितमन्युः जितारातिः महाक्षो भृगुपूजितः ।  
तत्त्वरूपः तत्त्ववेदिः सर्वतत्व प्रतिष्ठितः ॥२७॥  
  
भावज्ञो बन्धुजनको दीनबन्धुः पुराणवित् ।  
शस्त्रेशो निर्मतो नेता नरो नानासुरप्रियः ॥ २८॥  
  
नाभिचक्रो नतामित्रो नधीश करपूजितः ।  
दमनः कालिकः कर्मी कान्तः कालार्थनः कविः ॥ २९॥  
  
वसुन्धरो वायुवेगो वराहो वरुणालयः ।  
कमनीयकृतिः कालः कमलासन सेवितः ।  
कृपालुः कपिलः कामी कामितार्थ प्रदायकः ॥ ३०॥  
  
धर्मसेतुर्धर्मपालो धर्मी धर्ममयः परः ।  
ज्वालाजिम्हः शिखामौळीः सुरकार्य प्रवर्तकः ॥ ३१॥  
  
कलाधरः सुरारिघ्नः कोपहा कालरूपदृक् ।  
दाताऽऽनन्दमयो दिव्यो ब्रह्मरूपी प्रकाशकृत् ॥ ३२ ।  
सर्वयज्ञमयो यज्ञो यज्ञभुक् यज्ञभावनः ।  
वह्निध्वजो वह्निसखो वञ्जुळद्रुम मूलकः ॥ ३३॥  
  
दक्षहा दानकारी च नरो नारायणप्रियः ।  
दैत्यदण्डधरो दान्तः शुभ्राङ्गः शुभदायकः ॥ ३४॥  
  
लोहिताक्षो महारौद्रौ मायारूपधरः खगः ।  
उन्नतो भानुजः साङ्गो महाचक्रः पराक्रमी ॥ ३५॥  
  
अग्नीशोऽग्निमयः द्वग्निलोचनोग्नि समप्रभः ।  
अग्निमानग्निरसनो युद्धसेवी रविप्रियः ॥ ३६॥  
  
आश्रित घौघ विध्वंसी नित्यानन्द प्रदायकः ।  
असुरघ्नो महाबाहूर्भीमकर्मा शुभप्रदः ॥ ३७॥  
  
शशाङ्क प्रणवाधारः समस्थाशी विषापहः ।  
तर्को वितर्को विमलो बिलको बादरायणः ॥ ३८॥  
  
बदिरग्नस्चक्रवाळः षट्कोणान्तर्गतस्शिखीः ।  
दृतधन्वा शोडषाक्षो दीर्घबाहूर्दरीमुखः ॥ ३९॥  
  
प्रसन्नो वामजनको निम्नो नीतिकरः शुचिः ।  
नरभेदि सिंहरूपी पुराधीशः पुरन्दरः ॥ ४०॥  
  
रविस्तुतो यूतपालो युतपारिस्सताङ्गतिः ।  
हृषिकेशो द्वित्रमूर्तिः द्विरष्टायुदभृत् वरः ॥ ४१॥  
  
दिवाकरो निशानाथो दिलीपार्चित विग्रहः ।  
धन्वन्तरिस्श्यामळारिर्भक्तशोक विनाशकः ॥ ४२॥  
  
रिपुप्राण हरो जेता शूरस्चातुर्य विग्रहः ।  
विधाता सच्चिदानन्दस्सर्वदुष्ट निवारकः ॥ ४३॥  
  
उल्को महोल्को रक्तोल्कस्सहस्रोल्कस्शतार्चिषः ।  
बुद्धो बौद्धहरो बौद्ध जनमोहो बुधाश्रयः ॥ ४४ ॥  
  
पूर्णबोधः पूर्णरूपः पूर्णकामो महाद्युतिः ।  
पूर्णमन्त्रः पूर्णगात्रः पूर्णषाड्गुण्य विग्रहः ॥ ४५॥  
  
पूर्णनेमिः पूर्ननाभिः पूर्णाशी पूर्णमानसः ।  
पूर्णसारः पूर्णशक्तिः रङ्गसेवि रणप्रियः ॥ ४६॥  
  
पूरिताशोऽरिष्टदाति पूर्णार्थः पूर्णभूषणः ।  
पद्मगर्भः पारिजातः परमित्रस्शराकृतिः ॥ ४७॥  
  
भूबृत्वपुः पुण्यमूर्ति भूभृतां पतिराशुकः ।  
भाग्योदयो भक्तवश्यो गिरिजावल्लभप्रियः ॥ ४८॥  
  
गविष्टो गजमानीशो गमनागमन प्रियः ।  
ब्रह्मचारि बन्धुमानी सुप्रतीकस्सुविक्रमः ॥ ४९॥  
  
शङ्कराभीष्टदो भव्यः साचिव्यस्सव्यलक्षणः ।  
महाहंसस्सुखकरो नाभाग तनयार्चितः ॥ ५०॥  
  
कोटिसूर्यप्रभो दीप्तो विद्युत्कोटि समप्रभः ।  
वज्रकल्पो वज्रसखो वज्रनिर्घात निस्वनः ॥ ५१॥  
  
गिरीशो मानदो मान्यो नारायण करालयः ।  
अनिरुद्धः परामर्षी उपेन्द्रः पूर्णविग्रहः ॥ ५२॥  
  
आयुधेशस्शतारिघ्नः शमनः शतसैनिकः ।  
सर्वासुर वधोद्युक्तः सूर्य दुर्मान भेदकः ॥ ५३॥  
  
राहुविप्लोषकारी च काशीनगर दाहकः ।  
पीयुषांशु परञ्ज्योतिः सम्पूर्ण क्रतुभुक् प्रभुः ॥ ५४॥  
  
मान्धातृ वरदस्शुद्धो हरसेव्यस्शचीष्टदः ।  
सहिष्णुर्बलभुक् वीरो लोकभृल्लोकनायकः ॥५५॥  
  
दुर्वासोमुनि दर्पघ्नो जयतो विजयप्रियः ।  
पुराधीशोऽसुरारातिः गोविन्द करभूषणः ॥ ५६॥  
  
रथरूपी रथाधीशः कालचक्र कृपानिधिः ।  
चक्ररूपधरो विष्णुः स्थूलसूक्ष्मश्शिखिप्रभः ॥ ५७॥  
  
शरणागत सन्त्राता वेताळारिर्महाबलः ।  
ज्ञानदो वाक्पतिर्मानी महावेगो महामणिः ॥ ५८॥  
  
विद्युत् केशो विहारेशः पद्मयोनिः चतुर्भुजः ।  
कामात्मा कामदः कामी कालनेमि शिरोहरः ॥ ५९॥  
  
शुभ्रस्शुचीस्शुनासीरः शुक्रमित्रः शुभाननः ।  
वृषकायो वृषारातिः वृषभेन्द्र सुपूजितः ॥ ६०॥  
  
विश्वम्भरो वीतिहोत्रो वीर्यो विश्वजनप्रियः ।  
विश्वकृत्  विश्वभो विश्वहर्ता साहसकर्मकृत् ॥ ६१॥  
  
बाणबाहूहरो ज्योतिः परात्मा शोकनाशनः ।  
विमलादिपतिः पुण्यो ज्ञाता ज्ञेयः प्रकाशकः ॥ ६२॥  
  
म्लेच्छ प्रहारी दुष्टघ्नः सूर्यमण्डलमध्यगः ।  
दिगम्बरो वृशाद्रीशो विविधायुध रूपकः ॥ ६३॥  
  
सत्ववान् सत्यवागीशः सत्यधर्म परायणः ।  
रुद्रप्रीतिकरो रुद्र वरदो रुग्विभेदकः ॥ ६४॥  
  
नारायणो नक्रभेदी गजेन्द्र परिमोक्षकः ।  
धर्मप्रियः षडाधारो वेदात्मा गुणसागरः ॥ ६५॥  
  
गदामित्रः पृथुभुजो रसातल विभेदकः ।  
तमोवैरी महातेजाः महाराजो महातपाः ॥ ६६॥  
  
समस्तारिहरः शान्त क्रूरो योगेश्वरेश्वरः ।  
स्थविरस्स्वर्ण वर्णाङ्गः शत्रुसैन्य विनाशकृत् ॥ ६७॥  
  
प्राज्ञो विश्वतनुत्राता शृतिस्मृतिमयः कृति ।  
व्यक्ताव्यक्त स्वरूपांसः कालचक्रः कलानिधिः ॥ ६८॥  
  
महाध्युतिरमेयात्मा वज्रनेमिः प्रभानिधिः ।  
महास्फुलिङ्ग धारार्चिः महायुद्ध कृतच्युतः ॥ ६९॥  
  
कृतज्ञस्सहनो वाग्मी ज्वालामाला विभूषणः ।  
चतुर्मुखनुतः श्रीमान् भ्राजिष्णुर्भक्तवत्सलः ॥ ७०॥  
  
चातुर्यगमनश्चक्री चातुर्वर्ग प्रदायकः ।  
विचित्रमाल्याभरणः तीक्ष्णधारः सुरार्चितः ॥ ७१॥  
  
युगकृत् युगपालश्च युगसन्धिर्युगान्तकृत् ।  
सुतीक्ष्णारगणो गम्यो बलिध्वंसी त्रिलोकपः ॥ ७२॥  
  
त्रिनेत्रस्त्रिजगद्वन्ध्यः तृणीकृत महासुरः ।  
त्रिकालज्ञस्त्रिलोकज्ञः त्रिनाभिः त्रिजगत्प्रियः ॥ ७३॥  
  
सर्वयन्त्रमयो मन्त्रस्सर्वशत्रु निबर्हणः ।  
सर्वगस्सर्ववित् सौम्यस्सर्वलोकहितङ्करः ॥७४॥  
  
आदिमूलः सद्गुणाढ्यो वरेण्यस्त्रिगुणात्मकः ।  
ध्यानगम्यः कल्मषघ्नः कलिगर्व प्रभेदकः ॥ ७५॥  
  
कमनीय तनुत्राणः कुण्डली मण्डिताननः ।  
सुकुण्ठीकृत चण्डेशः सुसन्त्रस्थ षडाननः ॥ ७६॥  
  
विषाधीकृत विघ्नेशो विगतानन्द नन्दिकः ।  
मथित प्रमथव्यूहः प्रणत प्रमदाधिपः ॥ ७७॥  
  
प्राणभिक्षा प्रदोऽनन्तो लोकसाक्षी महास्वनः ।  
मेधावी शाश्वथोऽक्रूरः क्रूरकर्माऽपराजितः ॥ ७८॥  
  
अरी दृष्टोऽप्रमेयात्मा सुन्दरश्शत्रुतापनः ।  
योग योगीश्वराधीशो भक्ताभीष्ट प्रपूरकः ॥ ७९॥  
  
सर्वकामप्रदोऽचिन्त्यः शुभाङ्गः कुलवर्धनः ।  
निर्विकारोऽन्तरूपो नरनारायणप्रियः ॥ ८०॥  
  
मन्त्र यन्त्र स्वरूपात्मा परमन्त्र प्रभेदकः ।  
भूतवेताळ विध्वंसी चण्ड कूष्माण्ड खण्डनः ॥ ८१॥  
  
यक्ष रक्षोगण ध्वंसी महाकृत्या प्रदाहकः ।  
सकलीकृत मारीचः भैरव ग्रह भेदकः ॥ ८२॥  
  
चूर्णिकृत महाभूतः कबलीकृत दुर्ग्रहः ।  
सुदुर्ग्रहो जम्भभेदी सूचीमुख निषूदनः ॥ ८३॥  
  
वृकोदरबलोद्धर्त्ता  पुरन्दर बलानुगः ।  
अप्रमेय बलः स्वामी भक्तप्रीति विवर्धनः ॥ ८४॥  
  
महाभूतेश्वरश्शूरो नित्यस्शारदविग्रहः ।  
धर्माध्यक्षो विधर्मघ्नः सुधर्मस्थापकश्शिवः ॥ ८५॥  
  
विधूमज्वलनो भानुर्भानुमान् भास्वताम् पतिः ।  
जगन्मोहन पाटीरस्सर्वोपद्रव शोधकः ॥ ८६॥  
  
कुलिशाभरणो ज्वालावृतस्सौभाग्य वर्धनः ।  
ग्रहप्रध्वंसकः स्वात्मरक्षको धारणात्मकः ॥ ८७॥  
  
सन्तापनो वज्रसारस्सुमेधाऽमृत सागरः ।  
सन्तान पञ्जरो बाणताटङ्को वज्रमालिकः ॥ ८८॥  
  
मेखालग्निशिखो वज्र पञ्जरस्ससुराङ्कुशः ।  
सर्वरोग प्रशमनो गान्धर्व विशिखाकृतिः ॥ ८९॥  
  
प्रमोह मण्डलो भूत ग्रह शृङ्खल कर्मकृत् ।  
कलावृतो महाशङ्खु धारणस्शल्य चन्द्रिकः ॥ ९०॥  
  
छेदनो धारकस्शल्य क्षूत्रोन्मूलन तत्परः ।  
बन्धनावरणस्शल्य कृन्तनो वज्रकीलकः ॥ ९१॥  
  
प्रतीकबन्धनो ज्वाला मण्डलस्शस्त्रधारणः ।  
इन्द्राक्षीमालिकः कृत्या दण्डस्चित्तप्रभेदकः ॥ ९२॥  
  
ग्रह वागुरिकस्सर्व बन्धनो वज्रभेदकः ।  
लघुसन्तान सङ्कल्पो बद्धग्रह विमोचनः ॥ ९३॥  
  
मौलिकाञ्चन सन्धाता विपक्ष मतभेदकः ।  
दिग्बन्धन करस्सूची मुखाग्निस्चित्तपातकः ॥ ९४॥  
  
चोराग्नि मण्डलाकारः परकङ्काळ मर्दनः ।  
तान्त्रीकस्शत्रुवंशघ्नो नानानिगळ मोचनः ॥ ९५॥  
  
समस्थलोक सारङ्गः सुमहा विषदूषणः ।  
सुमहा मेरुकोदण्डः सर्व वश्यकरेश्वरः ॥ ९६॥  
  
निखिलाकर्षणपटुः सर्व सम्मोह कर्मकृत् ।  
संस्थम्बन करः सर्व भूतोच्चाटन तत्परः ॥ ९७॥  
  
अहितामय कारी च द्विषन्मारण कारकः ।  
एकायन गदामित्र विद्वेषण परायणः ॥ ९८॥  
  
सर्वार्थ सिद्धिदो दाता विधाता विश्वपालकः ।  
विरूपाक्षो महावक्षाः वरिष्टो माधवप्रियः ॥ ९९॥  
  
अमित्रकर्शन शान्तः प्रशान्तः प्रणतार्तिहा ।  
रमणीयो रणोत्साहो रक्ताक्षो रणपण्डितः ॥ १००॥  
  
रणान्तकृत् रताकारः रताङ्गो रविपूजितः ।  
वीरहा विविधाकारः वरुणाराधितो वशीः ।  
सर्व शत्रु वधाकाङ्क्षी शक्तिमान् भक्तमानदः ॥ १०१॥  
  
सर्वलोकधरः पुण्यः पुरुषः पुरुषोत्तमः ।  
पुराणः पुण्डरीकाक्षः परमर्म प्रभेदकः ॥ १०२॥  
  
वीरासनगतो वर्मी सर्वाधारो निरङ्कुशः ।  
जगत्रक्षो जगन्मूर्तिः जगदानन्द वर्धनः ॥ १०३॥  
  
शारदः शकटारातिः शङ्करस्शकटाकृतिः ।  
विरक्तो रक्तवर्णाढ्यो रामसायक रूपदृत् ॥ १०४॥  
  
महावराह् दंष्ट्रात्मा नृसिंह नगरात्मकः ।  
समदृङ्मोक्षदो वन्ध्यो विहारी वीतकल्मषः ॥ १०५॥  
  
गम्भीरो गर्भगो गोप्ता गभस्तिर्गुह्यगोगुरुः ।  
श्रीधरः श्रीरतस्श्रान्तः शत्रुघ्नस्शृतिगोचरः ॥ १०६॥  
  
पुराणो विततो वीरः पवित्रस्चरणाह्वयः ।  
महाधीरो महावीर्यो महाबल पराक्रमः ॥ १०७॥  
  
सुविग्रहो विग्रहघ्नः सुमानी मानदायकः ।  
मायी मायापहो मन्त्री मान्यो मानविवर्धनः ॥ १०८॥  
  
शत्रुसंहारकस्शूरः शुक्रारिश्शङ्करार्चितः ।  
सर्वाधारः परञ्ज्योतिः प्राणः प्राणभृतच्युतः ॥ १०९॥  
  
चन्द्रधामाऽप्रतिद्वन्दः परमात्मा सुदुर्गमः ।  
विशुद्धात्मा महातेजाः पुण्यश्लोकः पुराणवित् ॥ ११०॥  
  
समस्थ जगदाधारो विजेता विक्रमः क्रमः ।  
आदिदेवो ध्रुवो दृश्यः सात्त्विकः प्रीतिवर्धनः ॥ १११॥  
  
सर्वलोकाश्रयस्सेव्यः सर्वात्मा वंशवर्धनः ।  
दुराधर्षः प्रकाशात्मा सर्वदृक् सर्ववित्समः ॥ ११२॥  
  
सद्गतिस्सत्वसम्पन्नः नित्यसङ्कल्प कल्पकः ।  
वर्णी वाचस्पतिर्वाग्मी महाशक्तिः कलानिधिः ॥ ११३॥  
  
अन्तरिक्षगतिः कल्यः कलिकालुष्य मोचनः ।  
सत्यधर्मः प्रसन्नात्मा प्रकृष्टो व्योमवाहनः ॥ ११४॥  
  
शितधारस्शिखि रौद्रो भद्रो रुद्रसुपूजितः ।  
दरिमुखाग्निजम्भघ्नो वीरहा वासवप्रियः ॥ ११५॥  
  
दुस्तरस्सुदुरारोहो दुर्ज्ञेयो दुष्टनिग्रहः ।  
भूतावासो भूतहन्ता भूतेशो भूतभावनः ॥ ११६॥  
  
भावज्ञो भवरोगघ्नो मनोवेगी महाभुजः ।  
सर्वदेवमयः कान्तः स्मृतिमान् सर्वपावनः ॥ ११७॥  
  
नीतिमन् सर्वजित् सौम्यो महर्षीरपराजितः ।  
रुद्राम्बरीष वरदो जितमायः पुरातनः ॥ ११८॥  
  
अध्यात्म निलयो भोक्ता सम्पूर्णस्सर्वकामदः ।  
सत्योऽक्षरो गभीरात्मा विश्वभर्ता मरीचिमान् ॥ ११९॥  
  
निरञ्जनो जितभ्रांशुः अग्निगर्भोऽग्नि गोचरः ।  
सर्वजित् सम्भवो विष्णुः पूज्यो मन्त्रवितक्रियः ॥ १२०॥  
  
शतावर्त्तः कलानाथः कालः कालमयो हरिः ।  
अरूपो रूपसम्पन्नो विश्वरूपो विरूपकृत् ॥ १२१॥  
  
स्वाम्यात्मा समरश्लाघी सुव्रतो विजयांवितः ।  
चण्ड्घ्नस्चण्डकिरणः चतुरस्चारणप्रियः ॥ १२२॥  
  
पुण्यकीर्तिः परामर्षी नृसिंहो नाभिमध्यगः ।  
यज्ञात्म यज्ञसङ्कल्पो यज्ञकेतुर्महेश्वरः ॥ १२३॥  
  
जितारिर्यज्ञनिलयश्शरण्यश्शकटाकृतिः ।  
उत्त्मोऽनुत्त्मोनङ्गस्साङ्गस्सर्वाङ्ग शोभनः ॥ १२४॥  
  
कालाग्निः कालनेमिघ्नः कामि कारुण्यसागरः ।  
रमानन्दकरो रामो रजनीशान्तरस्थितः ॥ १२५॥  
  
संवर्धन समरांवेषी द्विषत्प्राण परिग्रहः ।  
महाभिमानी सन्धाता सर्वाधीशो महागुरुः ॥ १२६  
सिद्धः सर्वजगद्योनिः सिद्धार्थस्सर्वसिद्धिदः ।  
चतुर्वेदमयश्शास्था सर्वशास्त्र विशारदः ॥ १२७ ॥  
  
तिरस्कृतार्क तेजस्को भास्कराराधितश्शुभः ।  
व्यापी विश्वम्भरो व्यग्रः स्वयञ्ज्योतिरनन्तकृत् ॥ १२८॥  
  
जयशीलो जयाकाङ्क्षी जातवेदो जयप्रदः ।  
कविः कल्याणदः काम्यो मोक्षदो मोहनाकृतिः ॥ १२९॥  
  
कुङ्कुमारुण सर्वाङ्ग कमलाक्षः कवीश्वरः ।  
सुविक्रमो निष्कळङ्को विश्वक्सेनो विहारकृत् ॥ १३०॥  
  
कदम्बासुर विध्वंसी केतनग्रह दाहकः ।  
जुगुप्साग्नस्तीक्ष्णधारो वैकुण्ठ भुजवासकृत् ॥ १३१॥  
  
सारज्ञः करुणामूर्तिः वैष्णवो विष्णुभक्तिदः ।  
सुक्रुतज्ञो महोदारो दुष्कृतघ्नस्सुविग्रहः ॥ १३२॥  
  
सर्वाभीष्ट प्रदोऽन्तो नित्यानन्दो गुणाकरः ।  
चक्री कुन्दधरः खड्गी परश्वत धरोऽग्निभृत् ॥ १३३॥  
  
दृताङ्कुशो दण्डधरः शक्तिहस्थस्सुशङ्खभ्रुत् ।  
धन्वी दृतमहापाशो हलि मुसलभूषणः ॥ १३४॥  
  
गदायुधधरो वज्री  महाशूल लसत्भुजः ।  
समस्तायुध सम्पूर्णस्सुदर्शन महाप्रभुः ॥ १३५॥  
  
          ॥  फलशृतिः  ॥  
  
इति सौदर्शनं दिव्यं गुह्यं नामसहस्रकम् ।  
सर्वसिद्धिकरं सर्व यन्त्र मन्त्रात्मकं परम् ॥ १३६॥  
  
एतन्नाम सहस्रं तु नित्यं यः पठेत् सुधीः ।  
शृणोति वा श्रावयति तस्य सिद्धिः करस्तिता ॥ १३७॥  
  
दैत्यानां देवशत्रूणां दुर्जयानां महौजसाम् ।  
विनाशार्थमिदं देवि हरो रासाधितं मया ॥ १३८॥  
  
शत्रुसंहारकमिदं सर्वदा जयवर्धनम् ।  
जल शैल महारण्य दुर्गमेषु महापति ॥ १३९॥  
  
भयङ्करेषु शापत्सु सम्प्राप्तेषु महत्सुच ।  
यस्सकृत् पठनं कुर्यात् तस्य नैव भवेत् भयम् ॥ १४०॥  
  
ब्रह्मघ्नश्च पशुघ्नश्च मातापितॄ विनिन्दकः ।  
देवानां दूषकश्चापि गुरुतल्पगतोऽपि वा ॥ १४१॥  
  
जप्त्वा सकृतिदं स्तोत्रं मुच्यते सर्वकिल्बिषैः ।  
तिष्ठन् गच्छन् स्वपन् भुञ्जन् जाग्रन्नपि हसन्नपि ॥ १४२॥  
  
सुदर्शन नृसिंहेति यो वदेत्तु सकृन्नरः ।  
स वै न लिप्यते  पापैः भुक्तिं मुक्तिं च विन्दति ॥ १४३॥  
  
आदयो व्यादयस्सर्वे रोगा रोगादिदेवताः ।  
शीघ्रं नश्यन्ति ते सर्वे पठनात्तस्य वै नृणाम् ॥ १४४॥  
  
बहूनात्र किमुक्तेन जप्त्वेदं मन्त्र पुष्कलम् ।  
यत्र मर्त्यश्चरेत् तत्र रक्षति श्रीसुदर्शनः ॥ १४५॥  
  
इति श्री विहगेश्वर उत्तरखण्डे उमामहेश्वरसंवादे  
मन्त्रविधाने श्री सुदर्शन सहस्रनाम स्तोत्रं नाम  
षोडश प्रकाशः ॥  
  
  
Encoded and proofread by Usha K.Iyer  iyerku at gmail.com  
  
