+++
"Text title" = "Mahaprabhu Ashtakam"
"File name" = "mahAprabhoraShTakam.itx"
itxtitle = "mahAprabhoraShTakam ((vishvanAthachakravartin ThakkuravirachitA svarUpa bhavato)"
engtitle = "mahAprabhoraShTakam"
Category = "vishhnu, aShTaka, krishna, vishvanAthachakravartin"
Location = "doc_vishhnu"
Sublocation = "vishhnu"
SubDeity = "krishna"
Author = "Vishwanatha Chakravarti"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psaeaswaran at gmail.com"
"Description/comments" = "Riksaraja Prabhu popularized this song in his 1978 Golden Avatar album “Reservoir of Pleasure.” It was rendered in Raga Madhyamad Saranga in Bhajani Tala"
Indexextra = "(Meaning, Spanish)"
"Latest update" = "February 22, 2019"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "महाप्रभोरष्टकम् ((विश्वनाथचक्रवर्तिन् ठक्कुरविरचिता स्वरूप भवतो)"

+++
  
 महाप्रभोराष्टकम्   
स्वरूप भवतो भवत्वयमिति स्मितस्निग्धया  
     गिरैव रघुनाथमुत्पुलिकगात्रमुल्लासयन् ।  
रहस्युपदिशन् निजप्रणयगूढमुद्रां स्वयं  
     विराजतु चिराय मे हृदि स गौरचन्द्रः प्रभुः ॥ १॥  
  
स्वरूप मम हृद्व्रणं बत विवेद रूपः कथं  
     लिलेख यदयं पठ त्वमपि तालपत्रेऽक्षरम् ।  
इति प्रणयवेल्लितं विदधदाशु रूपान्तरं  
     विराजतु चिराय मे हृदि स गौरचन्द्रः प्रभुः ॥ २॥  
  
स्वरूप परकीयसत्प्रवरवस्तुनाशेच्छतां  
     दधज्जन इह त्वया परिचितो न वेतीक्षयन् ।  
सनातनमुदित्य विस्मितमुखं महाविस्मितं  
     विराजतु चिराय मे हृदि स गौरचन्द्रः प्रभुः ॥ ३॥  
  
स्वरूप हरिनाम यज्जगदघोषयं तेन किं  
     न वाचयितुमप्यथाशकमिमं शिवानन्दजम् ।  
इति स्वपदलेहनैः शिशुमचीकरद् यः कविं  
     विराजतु चिराय मे हृदि स गौरचन्द्रः प्रभुः ॥ ४॥  
  
स्वरूप रसरीतिरम्बुजदृशाम् व्रजे भण्यतां  
     घनप्रणयमानजा श्रुतियुगं ममोत्कण्ठते ।  
रमा यदिह मानिनी तदपि लोकयेति ब्रुवन्  
     विराजतु चिराय मे हृदि स गौरचन्द्रः प्रभुः ॥ ५॥  
  
स्वरूप रसमन्दिरं भवसि मन्मुदामास्पदं  
     त्वमत्र पुरुषोत्तमे व्रजभुवीव मे वर्तसे ।  
इति स्वपरिरम्भणैः पुलकिनं व्यधात् तं च यो  
     विराजतु चिराय मे हृदि स गौरचन्द्रः प्रभुः ॥ ६॥  
  
स्वरूप किमपीक्षितं क्व नु विभो निशि स्वप्नतः  
     प्रभो कथय किम् नु तम् नवयुवा वराम्भोधरः ।  
व्यधात् किमयमीक्ष्यते किमु न हीत्यगात् तां दशां  
     विराजतु चिराय मे हृदि स गौरचन्द्रः प्रभुः ॥ ७॥  
  
स्वरूप मम नेत्रयोः पुरत एव कृष्णो हसन्न्  
     अपैति न करग्रहं बत ददाति हा किं सखे ।  
इति स्खलति धावति श्वसिति घूर्णते यः सदा  
     विराजतु चिराय मे हृदि स गौरचन्द्रः प्रभुः ॥ ८॥  
  
स्वरूपचरितामृतं किल महाप्रभोरष्टकं  
     रहस्यतममद्भुतं पठति यः कृती प्रत्यहम् ।  
स्वरूपपरिवारतां नयति तआ शचीनन्दनो  
     घनप्रणयमाधुरीं स्वपदयोः समास्वादयन् ॥ ९॥  
  
इति श्रीविश्वनाथचक्रवर्तीठाकुरविरचितं महाप्रभोराष्टकं सम्पूर्णम् ।  
  
  
