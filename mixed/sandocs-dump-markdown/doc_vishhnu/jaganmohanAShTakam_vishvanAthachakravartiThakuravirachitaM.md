+++
"Text title" = "jaganmohanAShTakam"
"File name" = "jaganmohanAShTakam.itx"
itxtitle = "jaganmohanAShTakam (vishvanAthachakravartiThakuravirachitaM)"
engtitle = "jaganmohanAShTakam"
Category = "vishhnu, aShTaka, krishna"
Location = "doc_vishhnu"
Sublocation = "vishhnu"
SubDeity = "krishna"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "Edited by S. V. Radhakrishna Shastriji"
Indexextra = "(VSM 3)"
Acknowledge-Permission = "Mahaperiaval Trust"
"Latest update" = "May 13, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "जगन्मोहनाष्टकम् (विश्वनाथचक्रवर्तिठकुरविरचितं)"

+++
  
 श्रीजगन्मोहनाष्टकम्   
  
श्रीविश्वनाथचक्रवर्तिविरचितं  
गुञ्जावलीवेष्टितचित्रपुष्पचूडावलन्मञ्जुलनव्यपिच्छम् ।  
गोरोचनाचारुतमालपत्रं वन्दे जगन्मोहनमिष्टदेवम् ॥ १॥  
  
भ्रूवल्गनोन्मादितगोपनारीकटाक्षबाणावलिविद्धनेत्रम् ।  
नासाग्रराजन्मणिचारुमुक्तं वन्दे जगन्मोहनमिष्टदेवम् ॥ २॥  
  
आलोलवक्रालककान्तिचुम्बिगण्डस्थलप्रोन्नतचारहास्यम् ।  
वामप्रगण्डोच्चलकुण्डलान्तं वन्दे जगन्मोहनभिष्टदेवम् ॥ ३॥  
  
बन्धूकबिम्बद्युतिनिन्दिकुञ्चत्प्रान्ताधरभ्राजितवेणुवक्त्रम् ।  
किञ्चित्तिरश्चीनशिरोधिभातं वन्दे जगन्मोहनमिष्टदेवम् ॥ ४॥  
  
अकुण्ठरेखात्रयराजिकण्ठखेलत्स्वरालिश्रुतिरागराजिम् ।  
वक्षःस्फुरत्कौस्तुभमुन्नतांसं वन्दे जगन्मोहनमिष्टदेवम् ॥ ५॥  
  
आजानुराजद्वलयाङ्गदाञ्चिस्मरार्गलाकारसुवृत्तबाहुम् ।  
अनर्घमुक्तामणिपुष्पमालं वन्दे जगन्मोहनमिष्टदेवम् ॥ ६॥  
  
श्वासैजदश्वत्थदलाभतुन्दमध्यस्थरोमावलिरम्यरेखम् ।  
पीताम्बरं मञ्जुलकिङ्किणीकं वन्दे जगन्मोहनमिष्टदेवम् ॥ ७॥  
  
व्यत्यस्तपादं मणिनूपुराढ्यं श्यामं त्रिभङ्गं सुरशाखिमूले ।  
श्रीराधया सार्धमुदारलीलं वन्दे जगन्मोहनमिष्टदेवम् ॥ ८॥  
  
श्रीमज्जगन्मोहनदेवमेतत्पद्याष्टकेन स्मरतो जनस्य ।  
प्रेमा भवेद्येन तदङ्घ्रिसाक्षात्सेवामृतेनैव निमज्जनं स्यात् ॥ ९॥  
  
इति श्रीविश्वनाथचक्रवर्तिविरचितं श्रीजगन्मोहनाष्टकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
