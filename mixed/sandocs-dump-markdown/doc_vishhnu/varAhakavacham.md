+++
"Text title" = "Varaha Kavacham"
"File name" = "varAhakavacham.itx"
itxtitle = "varAhakavacham"
engtitle = "varAhakavacham"
Category = "vishhnu, dashAvatAra, kavacha"
Location = "doc_vishhnu"
Sublocation = "vishhnu"
SubDeity = "dashAvatAra"
Language = "Sanskrit"
Subject = "philosophy/hinduism/religion"
Indexextra = "(Comments 1, 2, 3, 4, Videos 1, 2, 3, 4)"
"Latest update" = "April 12, 2020"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "वराहकवचम्"

+++
  
 श्रीवराहकवचम्   
आद्यं रङ्गमिति प्रोक्तं विमानं रङ्ग संज्ञितम् ।  
श्रीमुष्णं वेङ्कटाद्रिं च साळग्रामं च नैमिशम् ॥  
  
तोयाद्रिं पुष्करं चैव नरनारायणाश्रमम् ।  
अष्टा मे मूर्तयः सन्ति स्वयं व्यक्ता महीतले ॥  
  
श्री सूतः -  
श्रीरुद्रमुख निर्णीत मुरारि गुणसत्कथा ।  
सन्तुष्टा पार्वती प्राह शङ्करं लोकशङ्करम् ॥ १॥  
  
श्री पार्वती उवाच -  
श्रीमुष्णेशस्य माहात्म्यं वराहस्य महात्मनः ।  
श्रुत्वा तृप्तिर्न मे जाता मनः कौतूहलायते ।  
श्रोतुं तद्देव माहात्म्यं तस्मात्वर्णय मे पुनः ॥ २॥  
  
श्री शङ्कर उवाच -  
शृणु देवि प्रवक्ष्यामि श्रीमुष्णेशस्य वैभवम् ।  
यस्य श्रवणमात्रेण महापापैः प्रमुच्यते ।  
सर्वेषामेव तीर्थानां तीर्थ राजोऽभिधीयते ॥ ३॥  
  
नित्य पुष्करिणी नाम्नी श्रीमुष्णे या च वर्तते ।  
जाता श्रमापहा पुण्या वराह श्रम वारिणा ॥ ४॥  
  
विष्णोरङ्गुष्ठ संस्पर्शात्पुण्यदा खलु जाह्नवी ।  
विष्णोः सर्वाङ्गसम्भूता नित्यपुष्करिणी शुभा ॥ ५॥  
  
महानदी सहस्त्रेण नित्यदा सङ्गता शुभा ।  
सकृत्स्नात्वा विमुक्ताघः सद्यो याति हरेः पदम् ॥ ६॥  
  
तस्या आग्नेय भागे तु अश्वत्थच्छाययोदके ।  
स्नानं कृत्वा पिप्पलस्य कृत्वा चापि प्रदक्षिणम् ॥ ७॥  
  
दृष्ट्वा श्वेतवराहं च मासमेकं नयेद्यदि ।  
कालमृत्युं विनिर्जित्य श्रिया परमया युतः ॥ ८॥  
  
आधिव्याधि विनिर्मुक्तो ग्रहपीडाविवर्जितः ।  
भुक्त्वा भोगाननेकांश्च मोक्षमन्ते व्रजेत्ध्रुवम् ॥ ९॥  
  
अश्वत्थमूलेऽर्कवारे नित्य पुष्करिणी तटे ।  
वराहकवचं जप्त्वा शतवारं जितेन्द्रियः ॥ १०॥  
  
क्षयापस्मारकुष्ठाद्यैः महारोगैः प्रमुच्यते ।  
वराहकवचं यस्तु प्रत्यहं पठते यदि ॥ ११॥  
  
शत्रु पीडाविनिर्मुक्तो भूपतित्वमवाप्नुयात् ।  
लिखित्वा धारयेद् यस्तु बाहुमूले गलेऽथ वा ॥ १२॥  
  
भूतप्रेतपिशाचाद्याः यक्षगन्धर्वराक्षसाः ।  
शत्रवो घोरकर्माणो ये चान्ये विषजन्तवः ।  
नष्ट दर्पा विनश्यन्ति विद्रवन्ति दिशो दश ॥ १३॥  
  
श्रीपार्वती उवाच -  
तत्ब्रूहि कवचं मह्यं येन गुप्तो जगत्त्रये ।  
सञ्चरेत्देववन्मर्त्यः सर्वशत्रुविभीषणः ।  
येनाप्नोति च साम्राज्यं तन्मे ब्रूहि सदाशिव ॥ १४॥  
  
श्रीशङ्कर उवाच -  
शृणु कल्याणि वक्ष्यामि वाराहकवचं शुभम् ।  
येन गुप्तो लभेत्मर्त्यो विजयं सर्वसम्पदम् ॥ १५॥  
  
अङ्गरक्षाकरं पुण्यं महापातकनाशनम् ।  
सर्वरोगप्रशमनं सर्वदुर्ग्रहनाशनम् ॥ १६॥  
  
विषाभिचार कृत्यादि शत्रुपीडानिवारणम् ।  
नोक्तं कस्यापि पूर्वं हि गोप्यात्गोप्यतरं यतः ॥ १७॥  
  
वराहेण पुरा प्रोक्तं मह्यं च परमेष्ठिने ।  
युद्धेषु जयदं देवि शत्रुपीडानिवारणम् ॥ १८॥  
  
वराहकवचात्गुप्तो नाशुभं लभते नरः ।  
वराहकवचस्यास्य ऋषिर्ब्रह्मा प्रकीर्तितः ॥ १९॥  
  
छन्दोऽनुष्टुप् तथा देवो वराहो भूपरिग्रहः ।  
प्रक्षाल्य पादौ पाणी च सम्यगाचम्य वारिणा ॥ २०॥  
  
कृत स्वाङ्ग करन्यासः सपवित्र उदङ्मुखः ।  
ओं भर्भवःसुवरिति नमो भूपतयेऽपि च ॥ २१॥  
  
नमो भगवते पश्चात्वराहाय नमस्तथा ।  
एवं षडङ्गं न्यासं च न्यसेदङ्गुलिषु क्रमात् ॥ २२॥  
  
नमः श्वेतवराहाय महाकोलाय भूपते ।  
यज्ञाङ्गाय शुभाङ्गाय सर्वज्ञाय परात्मने ॥ २३॥  
  
स्रव तुण्डाय धीराय परब्रह्मस्वरूपिणे ।  
वक्रदंष्ट्राय नित्याय नमोऽन्तैर्नामभिः क्रमात् ॥ २४॥  
  
अङ्गुलीषु न्यसेद् विद्वान् करपृष्ठ तलेष्वपि ।  
ध्यात्वा श्वेतवराहं च पश्चात्मन्त्र मुदीरयेत् ॥ २५॥  
  
ॐ श्वेतं वराहवपुषं क्षितिमुद्धरन्तं  
     शङ्घारिसर्व वरदाभय युक्त बाहुम् ।  
ध्यायेन्निजैश्च तनुभिः सकलैरुपेतं  
     पूर्णं विभुं सकलवाञ्छितसिद्धयेऽजम् ॥ २६॥  
  
वराहः पूर्वतः पातु दक्षिणे दण्डकान्तकः ।  
हिरण्याक्षहरः पातु पश्चिमे गदया युतः ॥ २७॥  
  
उत्तरे भूमिहृत्पातु अधस्ताद् वायु वाहनः ।  
ऊर्ध्वं पातु हृषीकेशो दिग्विदिक्षु गदाधरः ॥ २८॥  
  
प्रातः पातु प्रजानाथः कल्पकृत्सङ्गमेऽवतु ।  
मध्याह्ने वज्रकेशस्तु सायाह्ने सर्वपूजितः ॥ २९॥  
  
प्रदोषे पातु पद्माक्षो रात्रौ राजीवलोचनः ।  
निशीन्द्र गर्वहा पातु पातूषः परमेश्वरः ॥ ३०॥  
  
अटव्यामग्रजः पातु गमने गरुडासनः ।  
स्थले पातु महातेजाः जले पात्ववनी पतिः ॥ ३१॥  
  
गृहे पातु गृहाध्यक्षः पद्मनाभः पुरोऽवतु ।  
झिल्लिका वरदः पातु स्वग्रामे करुणाकरः ॥ ३२॥  
  
रणाग्रे दैत्यहा पातु विषमे पातु चक्रभृत् ।  
रोगेषु वैद्यराजस्तु कोलो व्याधिषु रक्षतु ॥ ३३॥  
  
तापत्रयात्तपोमूर्तिः कर्मपाशाच्च विश्वकृत् ।  
क्लेशकालेषु सर्वेषु पातु पद्मापतिर्विभुः ॥ ३४॥  
  
हिरण्यगर्भसंस्तुत्यः पादौ पातु निरन्तरम् ।  
गुल्फौ गुणाकरः पातु जङ्घे पातु जनार्दनः ॥ ३५॥  
  
जानू च जयकृत्पातु पातूरू पुरुषोत्तमः ।  
रक्ताक्षो जघने पातु कटिं विश्वम्भरोऽवतु ॥ ३६॥  
  
पार्श्वे पातु सुराध्यक्षः पातु कुक्षिं परात्परः ।  
नाभिं ब्रह्मपिता पातु हृदयं हृदयेश्वरः ॥ ३७॥  
  
महादंष्ट्रः स्तनौ पातु कण्ठं पातु विमुक्तिदः ।  
प्रभञ्जन पतिर्बाहू करौ कामपिताऽवतु ॥ ३८॥  
  
हस्तौ हंसपतिः पातु पातु सर्वाङ्गुलीर्हरिः ।  
सर्वाङ्गश्चिबुकं पातु पात्वोष्ठौ कालनेमिहा ॥ ३९॥  
  
मुखं तु मधुहा पातु दन्तान् दामोदरोऽवतु ।  
नासिकामव्ययः पातु नेत्रे सूर्येन्दुलोचनः ॥ ४०॥  
  
फालं कर्मफलाध्यक्षः पातु कर्णौ महारथः ।  
शेषशायी शिरः पातु केशान् पातु निरामयः ॥ ४१॥  
  
सर्वाङ्गं पातु सर्वेशः सदा पातु सतीश्वरः ।  
इतीदं कवचं पुण्यं वराहस्य महात्मनः ॥ ४२॥  
  
यः पठेत्शृणुयाद्वापि तस्य मृत्युर्विनश्यति ।  
तं नमस्यन्ति भूतानि भीताः साञ्जलिपाणयः ॥ ४३॥  
  
राजदस्युभयं नास्ति राज्य भ्रंशो न जायते ।  
यन्नाम स्मरणात्भीताः भूतवेताळराक्षसाः ॥ ४४॥  
  
महारोगाश्च नश्यन्ति सत्यं सत्यं वदाम्यहम् ।  
कण्ठे तु कवचं बद्ध्वा वन्ध्या पुत्रवती भवेत् ॥ ४५॥  
  
शत्रुसैन्य क्षय प्राप्तिः दुःखप्रशमनं तथा ।  
उत्पात दुर्निमित्तादि सूचितारिष्ट नाशनम् ॥ ४६॥  
  
ब्रह्मविद्याप्रबोधं च लभते नात्र संशयः ।  
धृत्वेदं कवचं पुण्यं मान्धाता परवीरहा ॥ ४७॥  
  
जित्वा तु शाम्बरीं मायां दैत्येन्द्रानवधीत्क्षणात् ।  
कवचेनावृतो भूत्वा देवेन्द्रोऽपि सुरारिहा ॥ ४८॥  
  
भूम्योपदिष्टकवच धारणान नरकोऽपि च ।  
सर्वावध्यो जयी भूत्वा महतीं कीर्तिमाप्तवान् ॥ ४९॥  
  
अश्वत्थमूलेऽर्कवारे नित्य पुष्करिणीतटे ।  
वराहकवचं जप्त्वा शतवारं पठेद्यदि ॥ ५०॥  
  
अपूर्वराज्य संप्राप्तिं नष्टस्य पुनरागमम् ।  
लभते नात्र सन्देहः सत्यमेतन्मयोदितम् ॥ ५१॥  
  
जप्त्वा वराह मन्त्रं तु लक्षमेकं निरन्तरम् ।  
दशांशं तर्पणं होमं पायसेन घृतेन च ॥ ५२॥  
  
कुर्वन् त्रिकाल सन्ध्यासु कवचेनावृतो यदि ।  
भूमण्डलाधिपत्यं च लभते नात्र संशयः ॥ ५३॥  
  
इदमुक्तं मया देवि गोपनीयं दुरात्मनाम् ।  
वराहकवचं पुण्यं संसारार्णवतारकम् ॥ ५४॥  
  
महापातककोटिघ्नं भुक्तिमुक्तिफलप्रदम् ।  
वाच्यं पुत्राय शिष्याय सद्वृताय सुधीमते ॥ ५५॥  
  
श्री सूतः -  
इति पत्युर्वचः श्रुत्वा देवी सन्तुष्ट मानसा ।  
विनायक गुहौ पुत्रौ प्रपेदे द्वौ सुरार्चितौ ॥ ५६॥  
  
कवचस्य प्रभावेन लोकमाता च पार्वती ।  
य इदं शृणुयान्नित्यं यो वा पठति नित्यशः ।  
स मुक्तः सर्व पापेभ्यो विष्णुलोके महीयते ॥ ५७॥  
  
इति श्रीवराह कवचं सम्पूर्णम् ।  
  
  
  
