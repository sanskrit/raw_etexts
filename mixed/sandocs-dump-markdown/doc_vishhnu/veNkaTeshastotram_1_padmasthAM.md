+++
"Text title" = "veNkaTeshastotram 1"
"File name" = "venkaTeshastotram.itx"
itxtitle = "veNkaTeshastotram 1 (padmasthAM)"
engtitle = "Venkateshastotram 1 (padmasthAM)"
Category = "vishhnu, venkateshwara, stotra, vishnu"
Location = "doc_vishhnu"
Sublocation = "vishhnu"
SubDeity = "venkateshwara"
Texttype = "stotra"
Language = "Sanskrit"
Subject = "philosophy/hinduism/religion"
"Transliterated by" = "Malleswara Rao Yellapragada malleswararaoy at yahoo.com"
"Proofread by" = "Malleswara Rao Yellapragada malleswararaoy at yahoo.com"
Source = "Venkatesha Kavyakalapa"
Indexextra = "(Venkatesha Kavyakalapa)"
"Latest update" = "April 4, 2015"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "वेण्कटेशस्तोत्रम् १ (पद्मस्थां)"

+++
  
 वेङ्कटेशस्तोत्रम्   
  
कौशिकश्रीनिवासार्यतनयं विनयोज्ज्वलम् ।  
वात्सल्यादिगुणावासं वन्दे वरददेशिकम् ॥  
  
पद्मस्थां युवतीं परार्ध्यवृषभाद्रीशायतोरस्स्थली-  
     मध्यावासमहोत्सवां क्षणसकृद्विश्लेषवाक्यासहाम् ।  
मूर्तीभावमुपागतामिव कृपां मुग्धाखिलाङ्गां श्रियं  
     नित्यानन्दविधायिनीं निजपदे न्यस्तात्मनां संश्रये ॥ १॥  
  
श्रीमच्छेषमहीधरेशचरणौ प्राप्यौ च यौ प्रापकौ  
     अस्मद्देशिकपुङ्गवैः करुणया सन्दर्शितौ तावकौ ।  
प्रोक्तौ वाक्ययुगेन भूरिगुणकावार्यैश्च पूर्वैर्मुहुः  
     श्रेयोभिः शठवैरिमुख्यमुनिभिस्तौ संश्रितौ संश्रये ॥ २॥  
  
यस्यैकं गुणमादृताः कवयितुं नित्याः प्रवृत्ता गिरः  
     तस्याभूमितया स्ववाङ्मनसयोर्वैक्लब्यमासेदिरे ।  
तत्तादृग्बहुसद्गुणं कवयितुं मोहाद्वृषाद्रीश्वरं  
     काङ्क्षे कार्यविवेचनं न हि भवेन्मूढाशयानां नृणाम् ॥ ३॥  
  
यत्पादा योषितं निजसकृत्स्पर्शेन काञ्चिच्छिला-  
     मङ्गार डिम्भतामनुपमौ शान्तं कमप्यञ्चितौ ।  
यत्पादूरखिलां शशास च महीमाश्चर्यसीमास्थलीम्  
     अद्राक्षं हरिमञ्जनाचलतटे निर्निद्रपद्मेक्षणम् ॥ ४॥  
  
अत्रस्यन्मणिराजराजिविलसन्मञ्जीरनिर्यन्महः-  
     स्तोमप्रास्तसमस्तविस्तृततमश्श्रीमन्दिराभ्यन्तरम् ।  
व्याकोचाम्बुजसुन्दरं चरणयोर्द्वन्द्वं वृषाद्रीशितुः  
     चक्षुर्भ्यामनुभूय सर्वसुलभं प्राप्स्यामि मोदं कदा ॥ ५॥  
  
सत्कृत्या समकाललब्धतनुभिर्गोपीभिरत्यादरात्  
     विन्यस्तौ वदने कुचे च नितरां रोमाञ्चरोहाञ्चिते ।  
पद्माभूकरपल्लवैः सचकितं संवाह्यमानौ मृदू  
     मान्यौ वेङ्कटभूधरेशचरणौ मार्गे दृशोः स्तां मम ॥ ६॥  
  
प्रातः फुल्लपयोरुहान्तरदलस्निग्धारुणान्तस्थलौ  
     निष्पीताखिलनीरनीरधिलसन्नीलाम्बुदाभौ बहिः ।  
राकाशीतमरीचिसन्निभनखज्योतिर्वितानाञ्चितौ  
     पादौ पन्नगपुङ्गवाचलपतेर्मध्येमनस्स्तां मम ॥ ७॥  
  
मन्दारप्रसवाभिरामशिरसां बृन्दारकश्रेयसां  
     बृन्दैरिन्दुकलाभृता च विधिना वन्धौ धृतानन्दथू ।  
बन्धच्छेदविधायिनौ विनमतां छन्दश्शताभिष्टुतौ  
     वन्दे शेषमहीधरेशचरणौ वन्दारुचिन्तामणी ॥ ८॥  
  
चिञ्चामूलकृतासनेन मुनिना तत्त्वार्धसन्दर्शिना  
     कारुण्येन जगद्धितं कथयता स्वानुष्ठितिरव्यापनात् ।  
निश्चिक्ये शरणं यदेव परमं प्राप्यं च सर्वात्मनां  
     तत्पादाब्जयुगं भजामि वृषभक्षोणीधराधीशितुः ॥ ९॥  
  
नन्दिष्यामि कदाऽहमेत्य महता घर्मेण तप्तो यथा  
     मन्दोदञ्चितमारुतं मरुतले मर्त्यो महान्तं ह्रदम् ।  
सन्तप्तो भवतापदावशिखिना सर्वार्तिसंशामकं  
     पादद्वन्द्वमहीशभूधरपतेर्निर्द्वन्द्वहृन्मन्दिरम् ॥ १०॥  
  
यौ बृन्दावनभूतले व्यहरतां दौतेयबृन्दावृते  
     कुप्यत्कालियविस्तृतोच्छ्रितफणारङ्गेषु चानृत्यताम् ।  
किञ्चानस्समुदास्थतां किसलयप्रस्पर्धिनावासुरं  
     तन्वातां मम वेङ्कटेशचरणौ तावंहसां संहृतिम् ॥ ११॥  
  
शेषित्वप्रमुखान्निपीय तु गुणान्नित्या हरेस्सूरयो  
     वैकुण्ठे तत एत्य वेङ्कटगिरिं सौलभ्यमुख्यानिह ।  
नित्योदञ्चितसंनिधेर्निरुपमान्निर्विश्य तस्याद्भुतान्  
     निर्गन्तुं प्रभवन्ति हन्त न ततो वैकुण्ठकुण्ठादराः ॥ १२॥  
  
सम्फुल्लाद्भुतपुष्पभारविनमच्छाखाशतानां सदा  
     सौरभ्यानुभवाभियन्मधुलिहां सङ्घैर्वृते भूरुहाम् ।  
उद्यद्रश्मिभिरुज्ज्वलैर्मणिगणैरुत्तुङ्गशृङ्गैर्वृष-  
     क्षोणीभर्तरि वर्ततेऽखिलजगत्क्षेमाय लक्ष्मीसखः ॥ १३॥  
  
नानादिङ्मुखवासिनो नरगणानभ्यागतानादरात्  
     प्रत्युद्यात इवान्तिकस्फुटतरप्रेक्ष्यप्रसन्नाननः ।  
सानुक्रोशमनास्सडिम्भमहिलान् सम्प्राप्तसर्वेप्सितान्  
     कुर्वन्नञ्जनभूधरे कुवलयश्यामो हरिर्घासते ॥ १४॥  
  
आपादादनवद्यमाच शिरसस्सौन्दर्यसीमास्पदं  
     हस्तोदञ्चितशङ्खवक्रमुरसां बिभ्राणमम्भोधिजाम् ।  
माल्यैरुल्लसितं मनोज्ञमकुटीमुख्यैश्च भूषाशतैः  
     मध्येतारणमञ्जनाचलतटे भान्तं हरिं भावये ॥ १५॥  
  
मञ्जीराञ्चितपादमद्भुतकटीविभ्राजिपीताम्बरं  
     पद्मालङ्कृतनाभिमङ्गमहसा पाथोधरभ्रान्तिदम् ।  
पार्श्वालङ्कृतिशङ्खचक्रविलसत्पाणिं परं पूरुषं  
     वन्दे मन्दहसं विचित्रमकुटीजुष्टं वृषाद्रीश्वरम् ॥ १६॥  
  
नानाभासुररत्नमौक्तिकवरश्रेणीलसत्तोरण-  
     स्वर्णस्तम्भयुगान्तरालकभृशप्रद्योतमानाननम् ।  
आनासश्रुतिलोलनीलविशदस्निग्धान्तरक्तोक्षणं  
     नाथं प्रेक्षितुमञ्जनाचलतटे नालं सहस्रं दृशाम् ॥ १७॥  
  
चक्राब्जे करयुग्मकेन सततं बिभ्रत् करेण स्पृशन्  
     सव्येनोरुमपीतरेण चरणौ सन्दर्शयन् भूषणैः ।  
सद्रत्नैः सकला दिशो वितिमिराः कुर्वन् वृषाद्रौ हरिः  
     शुद्धस्वान्तनिषेविते विजयते शुद्धान्तबाहान्तरः ॥ १८॥  
  
सुस्निग्धाधरपल्लवं मृदुहसं मीनोल्लसल्लोचनं  
     गण्डप्रस्फुरदंशुकुण्डलयुगं विभ्राजिसुभ्रून्नसम् ।  
फालोद्भासिपरार्ध्यरत्नतिलकं वक्त्रं प्रलम्बालकं  
     भव्यं वेङ्कटनायकस्य पिबतां भाग्यं न वाचां पदम् ॥ १९॥  
  
त्वत्पादाम्बुजसस्पृहं मम मनः कुर्यास्त्वदन्यस्पृहां  
     दूरं तोलय दुःखजालजननीं त्वत्पादवाञ्छाद्विषम् ।  
किञ्च त्वत्परतन्त्रभूसुरकृपापात्रं क्रिया मां सदा  
     सर्पाधीश्वरभूधरेन्द्र भगवन् सर्वार्थसन्दायक ॥ २०॥  
  
नाकार्षं श्रुतिचोदितां कृतिमहं किञ्चिन्न चावेदिषं  
     जीवेशौ भवभञ्जनी न च भवत्पादाब्जभक्तिर्मम ।  
श्रीमत्त्वत्करुणैव देशिकवरोपज्ञं प्रवृत्ता मयि  
     त्वत्प्राप्तौ शरणं वृषाचलपतेऽभूवं ततस्त्वद्भरः ॥ २१॥  
  
श्रीमत्कौशिकवंशवारिधिविधोः श्रीवेङ्कटेशाख्यया  
     विख्यातस्य गुरोर्विशुद्धमनसो विद्यानिधेः सूनुना ।  
भक्त्यैतां वरदाभिधेन भणितां श्रीवेङ्कटेशस्तुतिं  
     भव्यां यस्तु पठेदमुष्य वितरेच्छ्रेयः परं श्रीसखः ॥  
  
 ॥  इति वेङ्कटेशस्तोत्रम् ॥  
  
श्रीमते रामानुजाय नमः  
  
  
From a telugu book veNkaTeshakAvyakalApa  
Encoded and proofread by Malleswara Rao Yellapragada  
malleswararaoy at yahoo.com  
  
