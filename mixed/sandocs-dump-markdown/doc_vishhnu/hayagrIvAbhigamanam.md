+++
"Text title" = "hayagrIvAbhigamanam"
"File name" = "hayagrIvAbhigamanam.itx"
itxtitle = "hayagrIvAbhigamanam"
engtitle = "hayagrIvAbhigamanam"
Category = "vishhnu"
Location = "doc_vishhnu"
Sublocation = "vishhnu"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "Edited by S. V. Radhakrishna Shastriji"
Indexextra = "(VSM 3)"
Acknowledge-Permission = "Mahaperiaval Trust"
"Latest update" = "May 13, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "हयग्रीवाभिगमनम्"

+++
  
 श्रीहयग्रीवाभिगमनम्   
  
अनिरुद्धतनोर्जातमात्मभूक्लेशनाशनम् ।  
अभिगच्छामि लक्ष्मीशं हयग्रीववपुर्धरम् ॥ १॥  
  
सूर्योऽधुना सरसिजानि विकास्य सर्वान्  
उत्थापयन् निजकरैस्तिमिरं निरस्य ।  
प्रत्युद्गतो धृतनवासनपुण्डरीकः  
श्रीवाजिवक्त्र भगवंस्तव सुप्रभातम् ॥ २॥  
  
वेधाः पुरस्तदनु तन्महिषी गिरीशो  
वाचस्पतिः कविबुधौ च कलानिधिश्च ।  
देवर्षयश्च मिलिता गुरवः परे च  
श्रीवाजिवक्त्र भगवंस्तव सुप्रभातम् ॥ ३॥  
  
अन्वेषणाय मधुकैटभयोः समुद्रे  
वेदाहृतेश्च कृत आदृतसम्प्रचारौ ।  
ब्रह्मादिभक्तजनशीर्षपरिष्क्रियार्हौ  
श्रीवाजिवक्त्रचरणौ शरणं प्रपद्ये ॥ ४॥  
  
श्रीमन् लक्ष्मीहयमुख विभो स्वीकुरुष्वार्चनं मे  
श्रीमत्तेऽहं चरणकमलं संश्रयन् साधु याचे ।  
इन्दुस्यन्दाधिकशुभसुधासाररूपं त्वदीयं  
रूपं चित्ते लसतु महितं सुन्दरं सेन्दिरं मे ॥ ५॥  
  
दत्त्वा वेदं द्रुतमथ मधुं कैटभञ्चास्य चोरौ  
हत्वा यस्त्वं निखिलभुवनस्रष्टृरक्षामतानीः ।  
श्रीमन् लक्ष्मीहयमुख विधेह्यद्भुतं तत्त्वबोधं  
क्षोभे प्राप्तेऽपि च बहुविधे प्रच्युतिर्यस्य न स्यात् ॥ ६॥  
  
यं त्वं लक्ष्मीहयमुख पुरा स्वर्गिणां कामकामैः  
आराध्यत्वं फलमपि दिशन् वेदतत्त्वार्थमन्यम् ।  
तेभ्योऽवोचः सकलवचसामुत्तमेऽर्थे पुमर्थे  
सर्वान्तस्स्थे त्वयि भवतु मे पारमैकान्त्यनिष्ठा ॥ ७॥  
  
नानाबाह्येन्द्रियपरवशं वानरप्रायमेतत्  
चित्तं ध्यानं कथमिह ततो वाजिवक्त्र प्रसन्नः ।  
स्वच्छ-स्वादु-प्रगुण-सुभग-व्योमगङ्गाप्रवाह-  
स्फीतोत्कर्षं हयमुख वचः सन्तनु श्रेष्ठतीर्थम् ॥ ८॥  
  
वैराग्यर्द्धौ विहितमनसां नैव देवान्तरार्चा  
मा भूदेषा क्वचिदनुमते सत्समृद्ध्यादिकेऽपि ।  
त्वय्यभ्यर्थ्यं भवति यदिदं श्रीहयग्रीव तस्मिन्  
निष्ठाभङ्गक्षपणनिपुणस्त्वं हिते चोदयेर्माम् ॥ ९॥  
  
सत्यं सत्यप्रभृति सुहितं पुष्पमाध्यात्मिकं यत्  
तेनैवार्चा तव हयमुख श्रीपते पूर्णतृप्त्यै ।  
यावद्रक्ष्यं भवति गृहिणो देहवद्दारपुत्रा-  
द्येतत्त्यागे त्वघमिति धिया तत्र युक्ते नियुङ्क्ष्व ॥ १०॥  
  
कैङ्कर्यं यत्तुरगवदन त्वत्त्वदीयप्रसत्त्यै  
भक्तेर्ज्ञानस्य च दृढभुवस्तत्परीवाहभूतम् ।  
ज्ञानं तन्मे वितनु कृपया दुष्कृतान्ताः कृतान्त-  
प्रीत्यै जाता भुवि बहुतताः येन निर्मूलिताः स्युः ॥ ११॥  
  
त्वत्सारूप्यं सितहयमुख त्वत्स्नुषा प्राप्य पत्यु-  
र्जिह्वावासा जयति चतुरास्यश्च स त्वत्कृपातः ।  
पौत्रः शम्भुर्गिरिवरपतिर्दक्षिणामूर्तिरेवं  
सर्वज्ञोऽभून्मयि च निखिलो बन्धुरेवं प्रसीद ॥ १२॥  
  
मधुसूदनवीक्षणावदाता इति तस्मिन् महिते निवेदयन्तः ।  
शुभधीगुणशील वाग्विलासाः सुखिनः स्युः स्वकरस्थपूरुषार्थाः ॥ १३॥  
  
इति श्रीहयग्रीवाभिगमनं सम्पूर्णम् ।  
  
  
Proofread by PSA Easwaran psaeaswaran at gmail.com  
  
