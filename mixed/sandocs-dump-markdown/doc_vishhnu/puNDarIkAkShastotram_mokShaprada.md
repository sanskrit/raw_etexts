+++
"Text title" = "puNDarIkAkShastotram"
"File name" = "puNDarIkAkShastotram.itx"
itxtitle = "puNDarIkAkShastotram mokShaprada"
engtitle = "puNDarIkAkShastotram"
Category = "vishhnu, krishna, rAmAnujasampradAya"
Location = "doc_vishhnu"
Sublocation = "vishhnu"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
Indexextra = "(stotramAlA)"
Acknowledge-Permission = "Shri Tripursundari Ved Gurukulam, Sahibabad (Ghaziabad), UP"
"Latest update" = "March 24, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "पुण्डरीकाक्षस्तोत्रम् मोक्षप्रद"

+++
  
 मोक्षप्रदश्रीपुण्डरीकाक्षस्तोत्रम्   
  
वराह उवाच ।  
नमस्ते पुण्डरीकाक्ष नमस्ते मधुसूदन ।  
नमस्ते सर्व लोकेश नमस्ते तिग्मचक्रिणे ॥ १॥  
  
विश्वमूर्तिं महाबाहुं वरदं सर्वतेजसम् ।  
नमामि पुण्डरीकाक्षं विद्याऽविद्यात्मकं विभुम् ॥ २॥  
  
आदिदेवं महादेवं वेदवेदाङ्गपारगम् ।  
गम्भीरं सर्वदेवानां नमस्ये वारिजेक्षणम् ॥ ३॥  
  
सहस्रशीर्षणं देवं सहस्राक्षं महाभुजम् ।  
जगत्संव्याप्य तिष्ठन्तं नमस्ये परमेश्वरम् ॥ ४॥  
  
शरण्यं शरणं देवं विष्णुं जिष्णुं सनातनम् ।  
नीलमेघप्रतीकाशं नमस्ये चक्रपाणिनम् ॥ ५॥  
  
शुद्धं सर्वगतं नित्यं व्योमरूपं सनातनम् ।  
भावाभावविनिर्मुक्तं नमस्ये सर्वगं हरिम् ॥ ६॥  
  
नान्यत्किञ्चित्प्रपश्यामि व्यतिरिक्तं त्वयाच्युत ।  
त्वन्मयं च प्रपश्यामि सर्वमेतच्चराचरम् ॥ ७॥  
  
इति मोक्षप्रदश्रीपुण्डरीकाक्षस्तोत्रं सम्पूर्णम् ॥  
  
  
Proofread by PSA Easwaran psaeaswaran at gmail.com  
  
