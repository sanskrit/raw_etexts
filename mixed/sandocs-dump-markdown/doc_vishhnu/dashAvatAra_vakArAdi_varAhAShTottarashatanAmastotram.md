+++
"Text title" = "vakArAdi varAhAShTottarashatanAmastotram"
"File name" = "vakArAdivarAha108nAmastotram.itx"
itxtitle = "dashAvatAra vakArAdi varAhAShTottarashatanAmastotram"
engtitle = "vakArAdi varAhAShTottarashatanAmastotram"
Category = "aShTottarashatanAma, vishhnu, dashAvatAra, paNDita-bellaMkoNDa-rAmarAya-kavIndra, vishnu"
Location = "doc_vishhnu"
Sublocation = "vishhnu"
SubDeity = "dashAvatAra"
Author = "paNDita shrI bellaMkoNDa rAmarAya kavIndra"
Language = "Sanskrit"
Subject = "philosophy/hinduism/religion"
"Transliterated by" = "Malleswara Rao Yellapragada malleswararaoy at yahoo.com"
"Proofread by" = "Malleswara Rao Yellapragada malleswararaoy at yahoo.com"
Source = "shrI dashAvatArAShTottara shatanAmAvaliH savyAkhyA"
"Latest update" = "January 24, 2016"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "दशावतार वकारादि वराहाष्टोत्तरशतनामस्तोत्रम्"

+++
  
 वकारादि श्रीवराहाष्टोत्तरशतनामस्तोत्रम्   
श्री हयग्रीवाय नमः ।  
हरिः ॐ  
  
वराहो वरदो वन्द्यो वरेण्यो वसुदेवभाः ।  
वषट्कारो वसुनिधिर्वसुधोद्धरणो वसुः ॥ १॥  
  
वसुदेवो वसुमतीदंष्ट्रो वसुमतीप्रियः ।  
वनधिस्तोमरोमान्धुर्वज्ररोमा वदावदः ॥ २॥  
  
वलक्षाङ्गो वश्यविश्वो वसुधाधरसन्निभः ।  
वनजोदरदुर्वारविषादध्वंसनोदयः ॥ ३॥  
  
वल्गत्सटाजातवातधूतजीमूतसंहतिः ।  
वज्रदंष्ट्राग्रविच्छिन्न हिरण्याक्षधराधरः ॥ ४॥  
  
वशिष्टाद्यर्षिनिकरस्तूयमानो वनायनः ।  
वनजासनरुद्रेन्द्रप्रसादित महाशयः ॥ ५॥  
  
वरदानविनिर्धूतब्रह्मब्राह्मणसंशयः ।  
वल्लभो वसुधाहारिरक्षोबलनिषूदनः ॥ ६॥  
  
वज्रसारखुराघातदलिताब्धिरसाहिवः ।  
वलाद्वालोत्कटाटोपध्वस्तब्रह्माण्डकर्परः ॥ ७॥  
  
वदनान्तर्गतायात ब्रह्माण्डश्वासपद्धतिः ।  
वर्चस्वी वरदंष्ट्राग्रसमुन्मीलितदिक्तटः ॥ ८॥  
  
वनजासननासान्तर्हंसवाहावरोहितः ।  
वनजासनदृक्पद्मविकासाद्भुतभास्करः ॥ ९॥  
  
वसुधाभ्रमरारूढदंष्ट्रापद्माग्रकेसरः ।  
वसुधाधूममषिका रम्यदंष्ट्राप्रदीपकः ॥ १०॥  
  
वसुधासहस्रपत्रमृणालायित दंष्ट्रिकः ।  
वसुधेन्दीवराक्रान्तदंष्ट्राचन्द्रकलाञ्चितः ॥ ११॥  
  
वसुधाभाजनालम्बदंष्ट्रारजतयष्टिकः ।  
वसुधाभूधरावेधि दंष्ट्रासूचीकृताद्भुतः ॥ १२॥  
  
वसुधासागराहार्यलोकलोकपधृद्रदः ।  
वसुधावसुधाहारिरक्षोधृच्छृङ्गयुग्मकः ॥ १३॥  
  
वसुधाधस्समालम्बिनालस्तम्भ प्रकम्पनः ।  
वसुधाच्छत्ररजतदण्डच्छृङ्गमनोरमः ॥ १४॥  
  
वतंसीकृतमन्दारो वलक्षीकृतभूतलः ।  
वरदीकृतवृत्तान्तो वसुधीकृतसागरः ॥ १५॥  
  
वश्यमायो वरगुणक्रियाकारो वराभिधः ।  
वरुणालयवास्तव्यजन्तुविद्राविघुर्घुरः ॥ १६॥  
  
वरुणालयविच्छेत्ता वरुणादिदुरासदः ।  
वनजासनसन्तानावनजात महाकृपः ॥ १७॥  
  
वत्सलो वह्निवदनो वराहवमयो वसुः ।  
वनमाली वन्दिवेदो वयस्थो वनजोदरः ॥ १८॥  
  
वेदत्वचे वेदविदे वेदिने वेदवादिने ।  
वेदवेदाङ्गतत्त्वज्ञ नमस्ते वेदमूर्तये ॥ १९॥  
  
वेदविद्वेद्य विभवो वेदेशो वेदरक्षणः ।  
वेदान्तसिन्धुसञ्चारी वेददूरः पुनातु माम् ॥ २०॥  
  
वेदान्तसिन्धुमध्यस्थाचलोद्धर्ता वितानकृत् ।  
वितानेशो वितानाङ्गो वितानफलदो विभुः ॥ २१॥  
  
वितानभावनो विश्वभावनो विश्वरूपधृत् ।  
विश्वदंष्ट्रो विश्वगर्भो विश्वगो विश्वसम्मतः ॥ २२॥  
  
वेदारण्यचरो वामदेवादिमृगसंवृतः ।  
विश्वातिक्रान्तमहिमा पातु मां वन्यभूपतिः ॥ २३॥  
  
वैकुण्ठकोलो विकुण्ठलीलो विलयसिन्धुगः ।  
वप्तःकबलिताजाण्डो वेगवान् विश्वपावनः ॥ २४॥  
  
विपश्चिदाशयारण्यपुण्यस्फूर्तिर्विशृङ्खलः ।  
विश्वद्रोहिक्षयकरो विश्वाधिकमहाबलः ॥ २५॥  
  
वीर्यसिन्धुर्विवद्बन्धुर्वियत्सिन्धुतरङ्गितः ।  
व्यादत्तविद्वेषिसत्त्वमुस्तो विश्वगुणाम्बुधिः ॥ २६॥  
  
विश्वमङ्गलकान्तार कृतलीलाविहार ते ।  
विश्वमङ्गलदोत्तुङ्ग करुणापाङ्ग सन्नतिः ॥ २७॥  
  
॥ इति वकारादि श्री वराहाष्टोत्तरशतम् पराभव  
श्रावणशुद्ध त्रयोदश्यां लिखितं रामेण समर्पितं च  
श्रीमद्धयवदन चरणारविन्दयोर्विजयतां तराम् ॥  
  
  
Encoded and proofread by Malleswara Rao Yellapragada  
malleswararaoy at yahoo.com  
  
Source Book:    
shrI dashAvatArAShTottarashatanAmAvaliH savyAkhyA  
language: Telugu  
Composed by : paNDita shrI bellaMkoNDa rAmarAya kavIndra  
  
  
  
  
