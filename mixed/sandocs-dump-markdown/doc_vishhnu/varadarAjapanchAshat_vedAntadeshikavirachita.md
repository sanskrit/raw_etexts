+++
"Text title" = "varadarAjapanchAshat"
"File name" = "varadarAjapanchAshat.itx"
itxtitle = "varadarAjapanchAshat (vedAntadeshikavirachita)"
engtitle = "varadarAjapanchAshat"
Category = "vishhnu, panchAshata, vedAnta-deshika"
Location = "doc_vishhnu"
Sublocation = "vishhnu"
Author = "vedAntadeshika"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "Edited by S. V. Radhakrishna Shastriji"
Indexextra = "(VSM 3)"
Acknowledge-Permission = "Mahaperiaval Trust"
"Latest update" = "May 13, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "वरदराजपञ्चाशत् (वेदान्तदेशिकविरचित)"

+++
  
 वरदराजपञ्चाशत्   
  
वेदान्तदेशिककृत  
(काञ्च्याम्)  
द्विरदशिखरिसीम्ना सद्मवान् पद्मयोनेः  
तुरगसवनवेद्यां श्यामलो हव्यवाहः ।  
कलशजलधिकन्या वल्लरी कल्पशाखी  
कलयतु कुशलं नः कोऽपि कारुण्यराशिः ॥ १॥  
  
यस्यानुभावमधिगन्तुमशक्नुवन्तो  
मुह्यन्त्यभङ्गुरधियो मुनिसार्वभौमाः ।  
तस्यैव ते स्तुतिषु साहसमश्नुवानः  
क्षन्तव्य एष भवता करिशैलनाथ ॥ २॥  
  
जानन्ननादिविहितानपराधवर्गान्  
स्वामिन् भयात्किमपि वक्तुमहं न शक्तः ।  
अव्याजवत्सल तथापि निरङ्कुशं मां  
वात्सल्यमेव भवतो मुखरीकरोति ॥ ३॥  
  
किं व्याहरामि वरद स्तुतये कथं वा  
खद्योतवत्प्रलघु सङ्कुचितप्रकाशः ।  
तन्मे समर्पय मतिं च सरस्वतीं च  
त्वामञ्जसा स्तुतिपदैर्यदहं धिनोमि ॥ ४॥  
  
मच्छक्तिमात्रगणने किमिहास्ति शक्यं  
शक्येन वा तव करीश किमस्ति साध्यम् ।  
यद्यस्ति साधय मया तदपि त्वया वा  
किं वा भवेद्भवति किञ्चिदनीहमाने ॥ ५॥  
  
स्तोत्रं मया विरचितं त्वदधीनवाचा  
त्वत्प्रीतये वरद यत्तदिदं न चित्रम् ।  
आवर्जयन्ति हृदयं खलु शिक्षकाणां  
मञ्जूनि पञ्जरशकुन्तविजल्पतानि ॥ ६॥  
  
यं चक्षुषामविषयं हयमेधयज्वा  
द्राघीयसा सुचरितेन ददर्श वेधाः ।  
तं त्वां करीश करुणापरिणामतस्ते  
भूतानि हन्त निखिलानि निशामयन्ति ॥ ७॥  
  
तत्तत्पदैरुपहितेऽपि तुरङ्गमेधे  
शक्रादयो वरद पूर्वमलब्धभागाः ।  
अध्यक्षिते मखपतौ त्वयि चक्षुषैव  
हैरण्यगर्भ हविषां रसमन्वभूवन् ॥ ८॥  
  
सर्गस्थितिप्रलयविभ्रमनाटिकायां  
शैलूषवद्विविधवेषपरिग्रहं त्वाम् ।  
सम्भावयन्ति हृदयेन करीश धन्याः  
संसारवारिनिधिसन्तरणैकपोतम् ॥ ९॥  
  
प्राप्तोदयेषु वरद त्वदनुप्रवेशात्  
पद्मासनादिषु शिवादिषु कञ्चुकेषु ।  
तन्मात्रदर्शनविलोभितशेमुषीकाः  
तादात्म्यमूढमतयो निपतन्त्यधीराः ॥ १०॥  
  
मध्ये विरिञ्चिशिवयोर्विहितावतारः  
ख्यातोऽपि तत्समतया तदिदं न चित्रम् ।  
मायावशेन मकरादि शरीरिणं त्वां  
तानेव पश्यति करीश यदेष लोकः ॥ ११॥  
  
ब्रह्मेति शङ्कर इतीन्द्र इति स्वराडि-  
त्यात्मेति सर्वमिति सर्वचराचरात्मन् ।  
हस्तीश सर्ववचसामवसानसीमां  
त्वां सर्वकारणमुशन्त्यनपाय वाचः ॥ १२॥  
  
आशाधिपेषु गिरिशेषु चतुर्मुखेष्व-  
प्यव्याहता विधि निषेधमयी तवाज्ञा ।  
हस्तीश नित्यमनुपालनलङ्घनाभ्यां  
पुंसां शुभाशुभमयानि फलानि सूते ॥ १३॥  
  
त्रातापदि स्थितिपदं भरणं प्ररोहः  
छाया करीश सरसानि फलानि च त्वम् ।  
शाखागतत्रिदशवृन्दशकुन्तकानां  
किं नाम नासि महतां निगमद्रुमाणाम् ॥ १४॥  
  
सामान्यबुद्धिजनकाश्च सदादिशब्दाः  
तत्त्वान्तरभ्रमकृतश्च शिवादि वाचः ।  
नारायणे त्वयि करीश वहन्त्यनन्यम्  
अन्वर्थवृत्तिपरिकल्पितमैककण्ठ्यम् ॥ १५॥  
  
सञ्चिन्तयन्त्यखिलहेयविपक्षभूतं  
शान्तोदितं शमवता हृदयेन धन्याः ।  
नित्यं परं वरद सर्वगतं सुसूक्ष्मं  
निष्पन्दनन्दथुमयं भवतः स्वरूपम् ॥ १६॥  
  
विश्वातिशायि सुखरूप यदात्मकस्त्वं  
व्यक्तिं करीश कथयन्ति तदात्मकां ते ।  
येनाधिरोहति मतिस्त्वदुपासकानां  
सा किं त्वमेव तव वेति वितर्कडोलाम् ॥ १७॥  
  
मोहान्धकारविनिवर्तनजागरूके  
दोषा दिवापि निरवग्रहमेधमाने ।  
त्वत्तेजसि द्विरदशैलपते विमृष्टे  
श्लाघ्येत सन्तमसपर्वसहस्रभानोः ॥ १८॥  
  
रूढस्य चिन्मयतया हृदये करीश  
स्तम्बानुकारि परिणामविशेषभाजः ।  
स्थानेषु जाग्रति चतुर्ष्वपि सत्त्ववन्तः  
शाखाविभागचतुरे तव चातुरात्म्ये ॥ १९॥  
  
नागाचलेश निखिलोपनिषन्मनीषा  
मञ्जूषिकामरकतं परिचिन्वतां त्वाम् ।  
तन्वी हृदि स्फुरति कापि शिखा मुनीनां  
सौदामिनीव निभृता नव मेघगर्भा ॥ २०॥  
  
औदन्वते महति सद्मनि भासमाने  
श्लाघ्ये च दिव्यसदने तमसः परस्तात् ।  
अन्तःकलेवरमिदं सुषिरं सुसूक्ष्मं  
जातं करीश कथमादरणास्पदं ते ॥ २१॥  
  
बालाकृतेर्वटपलाशमितस्य यस्य  
ब्रह्माण्डमण्डलमभूदुदरैकदेशे ।  
तस्यैव तद्वरद हन्त कथं प्रभूतं  
वाराहमास्थितवतो वपुरद्भुतं ते ॥ २२॥  
  
भक्तस्य दानवशिशोः परिपालनाय  
भद्रां नृसिंह कुहनामधिजग्मुषस्ते ।  
स्तम्भैकवर्जमधुनापि करीश नूनं  
त्रैलोक्यमेतदखिलं नरसिंहगर्भम् ॥ २३॥  
  
क्रामन् जगत्कपटवामनतामुपेतः  
त्रेधा करीश स भवान् निदधे पदानि ।  
अद्यापि जन्तव इमे विमलेन यस्य  
पादोदकेन विधृतेन शिवा भवन्ति ॥ २४॥  
  
येनाचलप्रकृतिना रिपुसङ्क्षयार्थी  
वारां निधिं वरद पूर्वमलङ्घयस्त्वम् ।  
तं वीक्ष्य सेतुमधुनापि शरीरवन्तः  
सर्वे षडूर्मिबहुलं जलधिं तरन्ति ॥ २५॥  
  
इत्थं करीश दुरपह्नवदिव्यभव्य-  
रूपान्वितस्य विबुधादि विभूतिसाम्यात् ।  
केचिद्विचित्रचरितान् भवतोऽवतारान्  
सत्यान् दयापरवशस्य वदन्ति सन्तः ॥ २६॥  
  
सौशील्यभावितधिया भवता कथञ्चित्  
सञ्छादितानपि गुणान् वरद त्वदीयान् ।  
प्रत्यक्षयन्त्यविकलं तव सन्निकृष्टाः  
पत्युस्त्विषामिव पयोदवृतान् मयूखान् ॥ २७॥  
  
नित्यं करीश तिमिराविलदृष्टयोऽपि  
सिद्धाञ्जनेन भवतैव विभूषिताक्षाः ।  
पश्यन्त्युपर्युपरि सञ्चरतामदृश्यं  
मायानिगूढमनपाय महानिधिं त्वाम् ॥ २८॥  
  
सद्यस्त्यजन्ति वरद त्वयि बद्धभावाः  
पैतामहादिषु पदेष्वपि भावबन्धम् ।  
कस्मै स्वदेत सुखसञ्चरणोत्सुकाय  
कारागृहे कनकशृङ्खलयाऽपि बन्धः ॥ २९॥  
  
हस्तीश दुःखविषदिग्धफलानुबन्धि-  
न्याब्रह्मकीटमपराहतसम्प्रयोगे ।  
दुष्कर्मसञ्चयवशाद्दुरतिक्रमे नः  
प्रत्यस्त्रमञ्जलिरसौ तव निग्रहास्त्रे ॥ ३०॥  
  
त्वद्भक्तिपोतमवलम्बितुमक्षमाणां  
पारं परं वरद गन्तुमनीश्वराणाम् ।  
स्वैरं लिलङ्घयिषतां भववारिराशिं  
त्वामेव गन्तुमसि सेतुरभङ्गुरस्त्वम् ॥ ३१॥  
  
अश्रान्तसंसरणधर्मनिपीडितस्य  
भ्रान्तस्य मे वरद भोगमरीचिकासु ।  
जीवातुरस्तु निरवग्रहमेधमानो  
देव त्वदीयकरुणामृतदृष्टिपातः ॥ ३२॥  
  
अन्तःप्रविश्य भगवन्नखिलस्य जन्तोः  
आसेदुषस्तव करीश भृशं दवीयान् ।  
सत्यं भवेयमधुनापि स एव भूयः  
स्वाभाविकी तव दया यदि नान्तरायः ॥ ३३॥  
  
अज्ञातनिर्गममनागमवेदिनं मां  
अन्धं न किञ्चिदवलम्बनमश्नुवानम् ।  
एतावतीं गमयितुः पदवीं दयालोः  
शेषाध्वलेश नयने क इवातिभारः ॥ ३४॥  
  
भूयोऽपि हन्त वसतिर्यदि मे भवित्री  
याम्यासु दुर्विषहवृत्तिषु यातनासु ।  
सम्यग्भविष्यति ततः शरणागतानां  
संरक्षितेति बिरुदं वरद त्वदीयम् ॥ ३५॥  
  
पर्याकुलं महति दुःखपयोनिधौ मां  
पश्यन् करीश यदि जोषमवस्थितस्त्वम् ।  
स्फारेक्षणेऽपि मिषति त्वयि निर्निमेषं  
पारे करिष्यति दया तव दुर्निवारा ॥ ३६॥  
  
किं वा करीश कृपणे मयि रक्षणीये  
धर्मादि बाह्यसहकारिगवेषणेन ।  
नन्वस्ति विश्वपरिपालनजागरूकः  
सङ्कल्प एव भवतो निपुणः सहायः ॥ ३७॥  
  
निर्यन्त्रणं परिणमन्ति न यावदेते  
नीरन्ध्रदुष्कृतभवा दुरितप्ररोहाः ।  
तावन्न चेत्त्वमुपगच्छसि शार्ङ्गधन्वा  
शक्यं त्वयापि न हि वारयितुं करीश ॥ ३८॥  
  
यावन्न पश्यति निकामममर्षणो मां  
भ्रूभङ्गभीषणकरालमुखः कृतान्तः ।  
तावत्पतन्तु मयि ते भगवन् दयालोः  
उन्निद्रपद्मकलिका मधुराः कटाक्षाः ॥ ३९॥  
  
स त्वं स एव रभसो भवदौपवाह्यः  
चक्रं तदेव शितधारमहं च पाल्यः ।  
साधारणे त्वयि करीश समस्तजन्तोः  
मातङ्गमानुषभिदा न विशेषहेतुः ॥ ४०॥  
  
निर्वापयिष्यति कदा करिशैलधामन्  
दुर्वारकर्मपरिपाकमहादवाग्निम् ।  
प्राचीनदुःखमपि मे सुखयन्निव त्वत्  
पादारविन्दपरिचाररसप्रवाहः ॥ ४१॥  
  
मुक्तः स्वयं सुकृतदुष्कृतशृङ्खलाभ्यां  
अर्चिर्मुखैरधिकृतैरतिवाहिताध्वा ।  
स्वच्छन्दकिङ्करतया भवतः करीश  
स्वाभाविकं प्रतिलभेय महाधिकारम् ॥ ४२॥  
  
त्वं चेत्प्रसीदसि तवास्मि समीपतश्चेत्  
त्वय्यस्तभक्तिरनघा करिशैलनाथ ।  
संसृज्यते यदि च दासजनस्त्वदीयः  
संसार एष भगवन्नपवर्ग एव ॥ ४३॥  
  
आहूयमानमनपायविभूतिकामैः  
आलोकलुप्तजगदान्ध्यमनुस्मरेयम् ।  
आलोहितांशुकमनाकुलहेतिजालं  
हैरण्यगर्भहयमेधहविर्भुजं त्वाम् ॥ ४४॥  
  
भूयो भूयः पुलकनिचितैरङ्गकैरेधमानाः  
स्थूलस्थूलान् नयनमुकुलैर्बिभ्रतो बाष्पबिन्दून् ।  
धन्याः केचिद्वरद भवतः संसदं भूषयन्तः  
स्वान्तैरन्तर्विनयनिभृतैः स्वादयन्ते पदं ते ॥ ४५॥  
  
वरद तव विलोकयन्ति धन्याः मरकतभूधर मातृकायमाणम् ।  
व्यपगतपरिकर्मवारवाणं मृगमदपङ्कविशेषनीलमङ्गम् ॥ ४६॥  
  
अनिभृतपरिरम्भैराहितामिन्दिरायाः  
कनकवलयमुद्रां कण्ठदेशे दधानः ।  
फणिपतिशयनीयादुत्थितस्त्वं प्रभाते  
वरद सततमन्तर्मानसं सन्निधेयाः ॥ ४७॥  
  
तुरगविहगराजस्यन्दनान्दोलिकादि-  
ष्वधिकमधिकमन्यामात्मशोभां दधानम् ।  
अनवधिकविभूतिं हस्तशैलेश्वरं त्वां  
अनुदिनमनिमेषैर्लोचनैर्निर्विशेयम् ॥ ४८॥  
  
निरन्तरं निर्विशतस्त्वदीयमस्पृष्टचिन्तापदमाभिरूप्यम् ।  
सत्यं शपे वारणशैलनाथ वैकुण्ठवासेऽपि न मेऽभिलाषः ॥ ४९॥  
  
व्यातन्वाना तरुणतुलसीदामभिः स्वामभिख्यां  
मातङ्गाद्रौ मरकतरुचिं पुष्णती मानसे नः ।  
भोगैश्वर्यप्रियसहचरैः कापि लक्ष्मीकटाक्षैः  
भूयः श्यामा भुवनजननी देवता सन्निधत्ताम् ॥ ५०॥  
  
इति विहितमुदारं वेङ्कटेशेन भक्त्या  
श्रुतिसुभगमिदं यः स्तोत्रमङ्गीकरोति ।  
करिशिखरि विटङ्कस्थायिनः कल्पवृक्षात्  
भवति फलमशेषं तस्य हस्तापचेयम् ॥ ५१॥  
  
इति वेदान्तदेशिककृत वरदराजपञ्चाशत् समाप्ता ।  
  
  
Proofread by PSA Easwaran psaeaswaran at gmail.com  
  
