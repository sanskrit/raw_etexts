---
Author: bilvamangalAchArya
Category: vishhnu, krishna, stotra, vishnu
File name: govind.itx
Language: Sanskrit
Latest update: June 16, 2019
Location: doc_vishhnu
Proofread by: Damodar Godse - dgodse at aracnet.net
Send corrections to: Sanskrit@cheerful.com
Site access: https://sanskritdocuments.org
SubDeity: krishna
Subject: hinduism/religion
Sublocation: vishhnu
Text title: govindadAmodara mAdhaveti stotraM
Texttype: stotra
Transliterated by: Damodar Godse - dgodse at aracnet.net
engtitle: govindadAmodarastotra
itxtitle: govindadAmodarastotram (bilvamaNgalAchAryavirachita)
title: गोविन्ददामोदरस्तोत्रम् (बिल्वमण्गलाचार्यविरचित)

---
  
 श्रीगोविन्ददामोदरस्तोत्र   
अग्रे कुरूणामथ पाण्डवानां दुःशासनेनाहृतवस्त्रकेशा ।  
कृष्णा तदाक्रोशदनन्यनाथा गोविन्द दामोदर माधवेति ॥ १॥  
  
श्रीकृष्ण विष्णो मधुकैटभारे भक्तानुकम्पिन् भगवन् मुरारे ।  
त्रायस्व मां केशव लोकनाथ गोविन्द दामोदर माधवेति ॥ २॥  
  
विक्रेतुकामा किल गोपकन्या मुरारिपादार्पितचित्तवृत्तिः ।  
दध्यादिकं मोहवशादवोचद् गोविन्द दामोदर माधवेति ॥ ३॥  
  
उलूखले सम्भृततण्डुलांश्च सङ्घट्टयन्त्यो मुसलैः प्रमुग्धाः ।  
गायन्ति गोप्यो जनितानुरागा गोविन्द दामोदर माधवेति ॥ ४॥  
  
काचित्कराम्भोजपुटे निषण्णं क्रीडाशुकं किंशुकरक्ततुण्डम् ।  
अध्यापयामास सरोरुहाक्षी गोविन्द दामोदर माधवेति ॥ ५॥  
  
गृहे गृहे गोपवधूसमूहः प्रतिक्षणं पिञ्जरसारिकाणाम् ।  
स्खलद्गिरां वाचयितुं प्रवृत्तो गोविन्द दामोदर माधवेति ॥ ६॥  
  
पर्य्यङ्किकाभाजमलं कुमारं प्रस्वापयन्त्योऽखिलगोपकन्याः ।  
जगुः प्रबन्धं स्वरतालबन्धं गोविन्द दामोदर माधवेति ॥ ७॥  
  
रामानुजं वीक्षणकेलिलोलं गोपी गृहीत्वा नवनीतगोलम् ।  
आबालकं बालकमाजुहाव गोविन्द दामोदर माधवेति ॥ ८॥  
  
विचित्रवर्णाभरणाभिरामेऽभिधेहि वक्त्राम्बुजराजहंसि ।  
सदा मदीये रसनेऽग्ररङ्गे गोविन्द दामोदर माधवेति ॥ ९॥  
  
अङ्काधिरूढं शिशुगोपगूढं स्तनं धयन्तं कमलैककान्तम् ।  
सम्बोधयामास मुदा यशोदा गोविन्द दामोदर माधवेति ॥ १०॥  
  
क्रीडन्तमन्तर्व्रजमात्मजं स्वं समं वयस्यैः पशुपालबालैः ।  
प्रेम्णा यशोदा प्रजुहाव कृष्णं गोविन्द दामोदर माधवेति ॥ ११॥  
  
यशोदया गाढमुलूखलेन गोकण्ठपाशेन निबध्यमानः ।  
रुरोद मन्दं नवनीतभोजी गोविन्द दामोदर माधवेति ॥ १२॥  
  
निजाङ्गणे कङ्कणकेलिलोलं गोपी गृहीत्वा नवनीतगोलम् ।  
आमर्दयत्पाणितलेन नेत्रे गोविन्द दामोदर माधवेति ॥ १३॥  
  
गृहे गृहे गोपवधूकदम्बाः सर्वे मिलित्वा समवाययोगे ।  
पुण्यानि नामानि पठन्ति नित्यं गोविन्द दामोदर माधवेति ॥ १४॥  
  
मन्दारमूले वदनाभिरामं विम्बाधरे पूरितवेणुनादम् ।  
गोगोपगोपीजनमध्यसंस्थं गोविन्द दामोदर माधवेति ॥ १५॥  
  
उत्थाय गोप्योऽपररात्रभागे स्मृत्वा यशोदसुतबालकेलिम् ।  
गायन्ति प्रोच्चैर्दधि मन्थयन्त्यो गोविन्द दामोदर माधवेति ॥ १६॥  
  
जग्धोऽथ दत्तो नवनीतपिण्डो गृहे यशोदा विचिकित्सयन्ती ।  
उवाच सत्यं वद हे मुरारे गोविन्द दामोदर माधवेति ॥ १७॥  
  
अभ्यर्च्य गेहं युवतिः प्रवृद्धप्रेमप्रवाहा दधि निर्ममन्थ ।  
गायन्ति गोप्योऽथ सखीसमेता गोविन्द दामोदर माधवेति ॥ १८॥  
  
क्वचित् प्रभाते दधिपूर्णपात्रे निक्षिप्य मन्थं युवती मुकुन्दम् ।  
आलोक्य गानं विविधं करोति गोविन्द दामोदर माधवेति ॥ १९॥  
  
क्रीडापरं भोजनमज्जनार्थं हितैषिणी स्त्री तनुजं यशोदा ।  
आजूहवत् प्रेमपरिप्लुताक्षी गोविन्द दामोदर माधवेति ॥ २०॥  
  
सुखं शयानं निलये च विष्णुं देवर्षिमुख्या मुनयः प्रपन्नाः ।  
तेनाच्युते तन्मयतां व्रजन्ति गोविन्द दामोदर माधवेति ॥ २१॥  
  
विहाय निद्रामरुणोदये च विधाय कृत्यानि च विप्रमुख्याः ।  
वेदावसाने प्रपठन्ति नित्यं गोविन्द दामोदर माधवेति ॥ २२॥  
  
वृन्दावने गोपगणाश्च गोप्यो विलोक्य गोविन्दवियोगखिन्नाम् ।  
राधां जगुः साश्रुविलोचनाभ्यां गोविन्द दामोदर माधवेति ॥ २३॥  
  
प्रभातसञ्चारगता नु गावस्तद्रक्षणार्थं  तनयं यशोदा ।  
प्राबोधयत् पाणितलेन मन्दं गोविन्द दामोदर माधवेति ॥ २४॥  
  
प्रवालशोभा इव दीर्घकेशा वाताम्बुपर्णाशनपूतदेहाः ।  
मूले तरूणां मुनयः पठन्ति गोविन्द दामोदर माधवेति ॥ २५॥  
  
एवं ब्रुवाणा विरहातुरा भृशं व्रजस्त्रियः कृष्णविषक्तमानसाः ।  
विसृज्य लज्जां रुरुदुः स्म सुस्वरं गोविन्द दामोदर माधवेति ॥ २६॥  
  
गोपी कदाचिन्मणिपञ्जरस्थं शुकं वचो वाचयितुं प्रवृत्ता ।  
आनन्दकन्द व्रजचन्द्र कृष्ण गोविन्द दामोदर माधवेति ॥ २७॥  
  
गोवत्सबालैः शिशुकाकपक्षं बध्नन्तमम्भोजदलायताक्षम् ।  
उवाच माता चिबुकं गृहीत्वा गोविन्द दामोदर माधवेति ॥ २८॥  
  
प्रभातकाले वरवल्लवौघा गोरक्षणार्थं धृतवेत्रदण्डाः ।  
आकारयामासुरनन्तमाद्यं गोविन्द दामोदर माधवेति ॥ २९॥  
  
जलाशये कालियमर्दनाय यदा कदम्बादपतन्मुरारिः ।  
गोपाङ्गनाश्चुक्रुशुरेत्य गोपा गोविन्द दामोदर माधवेति ॥ ३०॥  
  
अक्रूरमासाद्य यदा मुकुन्दश्चापोत्सवार्थं मथुरां प्रविष्टः ।  
तदा स पौरेर्जयसीत्यभाषि गोविन्द दामोदर माधवेति ॥ ३१॥  
  
कंसस्य दूतेन् यदैव नीतौ वृन्दावनान्ताद् वसुदेवसूनुः ।  
रुरोद गोपी भवनस्य मध्ये गोविन्द दामोदर माधवेति ॥ ३२॥  
  
सरोवरे कालियनागबद्धं शिशुं यशोदातनयं निशम्य ।  
चक्रुर्लुठन्त्यः पथि गोपबाला गोविन्द दामोदर माधवेति ॥ ३३॥  
  
अक्रूरयाने यदुवंशनाथं सङ्गच्छमानं मथुरां निरीक्ष्य ।  
ऊचुर्वियोगत् किल गोपबाला गोविन्द दामोदर माधवेति ॥ ३४॥  
  
चक्रन्द गोपी नलिनीवनान्ते कृष्णेन हीना कुसुमे शयाना ।  
प्रफुल्लनीलोत्पललोचनाभ्यां गोविन्द दामोदर माधवेति ॥ ३५॥  
  
मातापितृभ्यां परिवार्यमाणा गेहं प्रविष्टा विललाप गोपी ।  
आगत्य मां पालय विश्वनाथ गोविन्द दामोदर माधवेति ॥ ३६॥  
  
वृन्दावनस्थं हरिमाशु बुद्ध्वा गोपी गता कापि वनं निशायाम् ।  
तत्राप्यदृष्ट्वाऽतिभयादवोचद् गोविन्द दामोदर माधवेति ॥ ३७॥  
  
सुखं शयाना निलये निजेऽपि नामानि विष्णोः प्रवदन्ति मर्त्याः ।  
ते निश्चितं तन्मयतां व्रजन्ति गोविन्द दामोदर माधवेति ॥ ३८॥  
  
सा नीरजाक्षीमवलोक्य राधां रुरोद गोविन्दवियोगखिन्नाम् ।  
सखी प्रफुल्लोत्पललोचनाभ्यां गोविन्द दामोदर माधवेति ॥ ३९॥  
  
जिह्वे रसज्ञे मधुरप्रिया त्वं सत्यं हितं त्वां परमं वदामि ।  
आवर्णयेथा मधुराक्षराणि गोविन्द दामोदर माधवेति ॥ ४०॥  
  
आत्यन्तिकव्याधिहरं जनानां चिकित्सकं वेदविदो वदन्ति ।  
संसारतापत्रयनाशबीजं गोविन्द दामोदर माधवेति ॥ ४१॥  
  
ताताज्ञया गच्छति रामचन्द्रे सलक्ष्मणेऽरण्यचये ससीते ।  
चक्रन्द रामस्य निजा जनित्री गोविन्द दामोदर माधवेति ॥ ४२॥  
  
एकाकिनी दण्डककाननान्तात् सा नीयमाना दशकन्धरेण ।  
सीता तदाक्रन्ददनन्यनाथा गोविन्द दामोदर माधवेति ॥ ४३॥  
  
रामाद्वियुक्ता जनकात्मजा सा विचिन्तयन्ती हृदि रामरूपम् ।  
रुरोद सीता रघुनाथ पाहि गोविन्द दामोदर माधवेति ॥ ४४॥  
  
प्रसीद विष्णो रघुवंशनाथ सुरासुराणां सुखदुःखहेतो ।  
रुरोद सीता तु समुद्रमध्ये गोविन्द दामोदर माधवेति ॥ ४५॥  
  
अन्तर्जले ग्राहगृहीतपादो विसृष्टविक्लिष्टसमस्तबन्धुः ।  
तदा गजेन्द्रो नितरां जगाद गोविन्द दामोदर माधवेति ॥ ४६॥  
  
हंसध्वजः शङ्खयुतो ददर्श पुत्रं कटाहे प्रतपन्तमेनम् ।  
पुण्यानि नामानि हरेर्जपन्तं गोविन्द दामोदर माधवेति ॥ ४७॥  
  
दुर्वाससो वाक्यमुपेत्य कृष्णा सा चाब्रवीत् काननवासिनीशम् ।  
अन्तः प्रविष्टं मनसा जुहाव गोविन्द दामोदर माधवेति ॥ ४८॥  
  
ध्येयः सदा योगिभिरप्रमेयः चिन्ताहरश्चिन्तितपारिजातः ।  
कस्तूरिकाकल्पितनीलवर्णो गोविन्द दामोदर माधवेति ॥ ४९॥  
  
संसारकूपे पतितोऽत्यगाधे मोहान्धपूर्णे विषयाभितप्ते ।  
करावलम्बं मम देहि विष्णो गोविन्द दामोदर माधवेति ॥ ५०॥  
  
भजस्व मन्त्रं भवबन्धमुक्त्यै जिह्वे रसज्ञे सुलभं मनोज्ञम् ।  
द्वैपायनाद्यैर्मुनिभिः प्रजप्तं गोविन्द दामोदर माधवेति ॥ ५१॥  
  
त्वामेव याचे मम देहि जिह्वे समागते दण्डधरे कृतान्ते ।  
वक्तव्यमेवं मधुरं सुभक्त्या गोविन्द दामोदर माधवेति ॥ ५२॥  
  
गोपाल वंशीधर रूपसिन्धो लोकेश नारायण दीनबन्धो ।  
उच्चस्वरैस्त्वं वद सर्वदैव गोविन्द दामोदर माधवेति ॥ ५३॥  
  
जिह्वे सदैवं भज सुन्दराणि नामानि कृष्णस्य मनोहराणि ।  
समस्तभक्तार्तिविनाशनानि गोविन्द दामोदर माधवेति ॥ ५४॥  
  
गोविन्द गोविन्द हरे मुरारे गोविन्द गोविन्द मुकुन्द कृष्ण ।  
गोविन्द गोविन्द रथाङ्गपाणे गोविन्द दामोदर माधवेति ॥ ५५॥  
  
सुखावसाने त्विदमेव सारं दुःखावसाने त्विदमेव गेयम् ।  
देहावसाने त्विदमेव जाप्यं गोविन्द दामोदर माधवेति ॥ ५६॥  
  
दुर्वारवाक्यं परिगुह्य कृष्णा मृगीव भीता तु कथं कथञ्चित् । दुःशासवाक्यं  
सभां प्रविष्टा मनसा जुहाव गोविन्द दामोदर माधवेति ॥ ५७॥  
  
श्रीकृष्ण राधावर गोकुलेश गोपाल गोवर्धन नाथ विष्णो ।  
जिह्वे पिबस्वामृतमेतदेव गोविन्द दामोदर माधवेति ॥ ५८॥  
  
श्रीनाथ विश्वेश्वर विश्वमूर्ते श्रीदेवकीनन्दन दैत्यशत्रो ।  
जिह्वे पिबस्वामृतमेतदेव गोविन्द दामोदर माधवेति ॥ ५९॥  
  
गोपीपते कंसरिपो मुकुन्द लक्ष्मीपते केशव वासुदेव ।  
जिह्वे पिबस्वामृतमेतदेव गोविन्द दामोदर माधवेति ॥ ६०॥  
  
गोपीजनाह्लादकर व्रजेश गोचारणारण्यकृतप्रवेश ।  
जिह्वे पिबस्वामृतमेतदेव गोविन्द दामोदर माधवेति ॥ ६१॥  
  
प्राणेश विश्वम्भर कैटभारे वैकुण्ठ नारायण चक्रपाणे ।  
जिह्वे पिबस्वामृतमेतदेव गोविन्द दामोदर माधवेति ॥ ६२॥  
  
हरे मुरारे मधुसूदनाद्य श्रीराम सीतावर रावणारे ।  
जिह्वे पिबस्वामृतमेतदेव गोविन्द दामोदर माधवेति ॥ ६३॥  
  
श्रीयादवेन्द्राद्रिधराम्बुजाक्ष गोगोपगोपीसुखदानदक्ष ।  
जिह्वे पिबस्वामृतमेतदेव गोविन्द दामोदर माधवेति ॥ ६४॥  
  
धराभरोत्तारणगोपवेष विहारलीलाकृतबन्धुशेष ।  
जिह्वे पिबस्वामृतमेतदेव गोविन्द दामोदर माधवेति ॥ ६५॥  
  
बकीबकाघासुरधेनुकारे केशीतृणावर्तविघातदक्ष ।  
जिह्वे पिबस्वामृतमेतदेव गोविन्द दामोदर माधवेति ॥ ६६॥  
  
श्रीजानकीजीवन रामचन्द्र निशाचरारे भरताग्रजेश ।  
जिह्वे पिबस्वामृतमेतदेव गोविन्द दामोदर माधवेति ॥ ६७॥  
  
नारायणानन्त हरे नृसिंह प्रह्लादबाधाहर हे कृपालो ।  
जिह्वे पिबस्वामृतमेतदेव गोविन्द दामोदर माधवेति ॥ ६८॥  
  
लीलामनुष्याकृतिरामरूप प्रतापदासीकृतसर्वभूप ।  
जिह्वे पिबस्वामृतमेतदेव गोविन्द दामोदर माधवेति ॥ ६९॥  
  
श्रीकृष्ण गोविन्द हरे मुरारे हे नाथ नारायण वासुदेव ।  
जिह्वे पिबस्वामृतमेतदेव गोविन्द दामोदर माधवेति ॥ ७०॥  
  
वक्तुं समर्थोऽपि न वक्ति कश्चिदहो जनानां व्यसनाभिमुख्यम् ।  
जिह्वे पिबस्वामृतमेतदेव गोविन्द दामोदर माधवेति ॥ ७१॥  
  
इति श्रीबिल्वमङ्गलाचार्य विरचितं श्रीगोविन्ददामोदर स्तोत्रं सम्पूर्णम्  
  
श्लोक ४२-४५ पाठान्तर  
गोविन्द दामोदर माधवेति  
स्थानमे  
हे राम रघुनन्दन राघवेति  
  
Encoded by Damodar Godse dgodse at aracnet.net  
  
