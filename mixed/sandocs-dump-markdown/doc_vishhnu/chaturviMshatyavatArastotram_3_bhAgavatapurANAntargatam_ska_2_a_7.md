+++
"\ufeffText title" = "chaturviMshatyavatArastotram 3"
"File name" = "chaturviMshatyavatArastotram3.itx"
itxtitle = "chaturviMshatyavatArastotram 3 (bhAgavatapurANAntargatam ska 2 a 7)"
engtitle = "chaturviMshatyavatArastotram 3"
Category = "vishhnu, dashAvatAra, stotra, vishnu, chaturviMshati"
Location = "doc_vishhnu"
Sublocation = "vishhnu"
SubDeity = "dashAvatAra"
Texttype = "stotra"
Language = "Sanskrit"
Subject = "philosophy/hinduism/religion"
"Proofread by" = "Psa Easwaran psaeaswaran at gmail.com"
"Description/comments" = "dvitIyaskandhe brahmanAradasaMvAde saptamo.adhyAyaH"
Indexextra = "(1, 2, 3)"
"Latest update" = "May 27, 2015"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "चतुर्विंशत्यवतारस्तोत्रम् ३ (भागवतपुराणान्तर्गतम् स्क २ अ ७)"

+++
  
 श्रीचतुर्विंशत्यवतारस्तोत्रम् ३   
भागवतपुराणान्तर्गतम् सर्ग २ अध्याय ७  
ब्रह्मोवाच ।  
यत्रोद्यतः क्षितितलोद्धरणाय बिभ्रत्  
क्रौडीं तनुं सकलयज्ञमयीमनन्तः ।  
अन्तर्महार्णव उपागतमादिदैत्यं  
तं दंष्ट्रयाद्रिमिव वज्रधरो ददार ॥ १॥  
  
जातो रुचेरजनयत्सुयमान्सुयज्ञ  
आकूतिसूनुरमरानथ दक्षिणायाम् ।  
लोकत्रयस्य महतीमहरद्यदार्तिं  
स्वायम्भुवेन मनुना हरिरित्यनूक्तः ॥ २॥  
  
जज्ञे च कर्दमगृहे द्विज देवहूत्यां  
स्त्रीभिः समं नवभिरात्मगतिं स्वमात्रे ।  
ऊचे ययात्मशमलं गुणसङ्गपङ्कं  
अस्मिन्विधूय कपिलस्य गतिं प्रपेदे ॥ ३॥  
  
अत्रेरपत्यमभिकाङ्क्षत आह तुष्टो  
दत्तो मयाहमिति यद्भगवान्स दत्तः ।  
यत्पादपङ्कजपरागपवित्रदेहा  
योगर्द्धिमापुरुभयीं यदुहैहयाद्याः ॥ ४॥  
  
तप्तं तपो विविधलोकसिसृक्षया मे  
आदौ सनात्स्वतपसः स चतुःसनोऽभूत् ।  
प्राक्कल्पसम्प्लवविनष्टमिहात्मतत्त्वं  
सम्यग्जगाद मुनयो यदचक्षतात्मन् ॥ ५॥  
  
धर्मस्य दक्षदुहितर्यजनिष्ट मूर्त्यां  
नारायणो नर इति स्वतपःप्रभावः ।  
दृष्ट्वात्मनो भगवतो नियमावलोपं  
देव्यस्त्वनङ्गपृतना घटितुं न शेकुः ॥ ६॥  
  
कामं दहन्ति कृतिनो ननु रोषदृष्ट्या  
रोषं दहन्तमुत ते न दहन्त्यसह्यम् ।  
सोऽयं यदन्तरमलं प्रविशन्बिभेति  
कामः कथं नु पुनरस्य मनः श्रयेत ॥ ७॥  
  
विद्धः सपत्न्युदितपत्रिभिरन्ति राज्ञो  
बालोऽपि सन्नुपगतस्तपसे वनानि ।  
तस्मा अदाद्ध्रुवगतिं गृणते प्रसन्नो  
दिव्याः स्तुवन्ति मुनयो यदुपर्यधस्तात् ॥ ८॥  
  
यद्वेनमुत्पथगतं द्विजवाक्यवज्र-  
निष्प्लुष्टपौरुषभगं निरये पतन्तम् ।  
त्रात्वार्थितो जगति पुत्रपदं च लेभे  
दुग्धा वसूनि वसुधा सकलानि येन ॥ ९॥  
  
नाभेरसावृषभ आस सुदेविसूनुर्-  
यो वै चचार समदृग्जडयोगचर्याम् ।  
यत्पारमहंस्यमृषयः पदमामनन्ति  
स्वस्थः प्रशान्तकरणः परिमुक्तसङ्गः ॥ १०॥  
  
सत्रे ममास भगवान्हयशीरषाथो  
साक्षात्स यज्ञपुरुषस्तपनीयवर्णः ।  
छन्दोमयो मखमयोऽखिलदेवतात्मा  
वाचो बभूवुरुशतीः श्वसतोऽस्य नस्तः ॥ ११॥  
  
मत्स्यो युगान्तसमये मनुनोपलब्धः  
क्षोणीमयो निखिलजीवनिकायकेतः ।  
विस्रंसितानुरुभये सलिले मुखान्मे  
आदाय तत्र विजहार ह वेदमार्गान् ॥ १२॥  
  
क्षीरोदधावमरदानवयूथपानां  
उन्मथ्नताममृतलब्धय आदिदेवः ।  
पृष्ठेन कच्छपवपुर्विदधार गोत्रं  
निद्राक्षणोऽद्रिपरिवर्तकषाणकण्डूः ॥ १३॥  
  
त्रैपिष्टपोरुभयहा स नृसिंहरूपं  
कृत्वा भ्रमद्भ्रुकुटिदंष्ट्रकरालवक्त्रम् ।  
दैत्येन्द्रमाशु गदयाभिपतन्तमाराद्-  
ऊरौ निपात्य विददार नखैः स्फुरन्तम् ॥ १४॥  
  
अन्तःसरस्युरुबलेन पदे गृहीतो  
ग्राहेण यूथपतिरम्बुजहस्त आर्तः ।  
आहेदमादिपुरुषाखिललोकनाथ  
तीर्थश्रवः श्रवणमङ्गलनामधेय ॥ १५॥  
  
श्रुत्वा हरिस्तमरणार्थिनमप्रमेयश्-  
चक्रायुधः पतगराजभुजाधिरूढः ।  
चक्रेण नक्रवदनं विनिपाट्य तस्माद्-  
धस्ते प्रगृह्य भगवान्कृपयोज्जहार ॥ १६॥  
  
ज्यायान्गुणैरवरजोऽप्यदितेः सुतानां  
लोकान्विचक्रम इमान्यदथाधियज्ञः ।  
क्ष्मां वामनेन जगृहे त्रिपदच्छलेन  
याच्ञामृते पथि चरन्प्रभुभिर्न चाल्यः ॥ १७॥  
  
नार्थो बलेरयमुरुक्रमपादशौचं  
आपः शिखाधृतवतो विबुधाधिपत्यम् ।  
यो वै प्रतिश्रुतमृते न चिकीर्षदन्यद्-  
आत्मानमङ्ग मनसा हरयेऽभिमेने ॥ १८॥  
  
तुभ्यं च नारद भृशं भगवान्विवृद्ध-  
भावेन साधु परितुष्ट उवाच योगम् ।  
ज्ञानं च भागवतमात्मसतत्त्वदीपं  
यद्वासुदेवशरणा विदुरञ्जसैव ॥ १९॥  
  
चक्रं च दिक्ष्वविहतं दशसु स्वतेजो  
मन्वन्तरेषु मनुवंशधरो बिभर्ति ।  
दुष्टेषु राजसु दमं व्यदधात्स्वकीर्तिं  
सत्ये त्रिपृष्ठ उशतीं प्रथयंश्चरित्रैः ॥ २०॥  
  
धन्वन्तरिश्च भगवान्स्वयमेव कीर्तिर्-  
नाम्ना नृणां पुरुरुजां रुज आशु हन्ति ।  
यज्ञे च भागममृतायुरवावरुन्ध  
आयुष्यवेदमनुशास्त्यवतीर्य लोके ॥ २१॥  
  
क्षत्रं क्षयाय विधिनोपभृतं महात्मा  
ब्रह्मध्रुगुज्झितपथं नरकार्तिलिप्सु ।  
उद्धन्त्यसाववनिकण्टकमुग्रवीर्यस्-  
त्रिःसप्तकृत्व उरुधारपरश्वधेन ॥ २२॥  
  
अस्मत्प्रसादसुमुखः कलया कलेश  
इक्ष्वाकुवंश अवतीर्य गुरोर्निदेशे ।  
तिष्ठन्वनं सदयितानुज आविवेश  
यस्मिन्विरुध्य दशकन्धर आर्तिमार्च्छत् ॥ २३॥  
  
यस्मा अदादुदधिरूढभयाङ्गवेपो  
मार्गं सपद्यरिपुरं हरवद्दिधक्षोः ।  
दूरे सुहृन्मथितरोषसुशोणदृष्ट्या  
तातप्यमानमकरोरगनक्रचक्रः ॥ २४॥  
  
वक्षःस्थलस्पर्शरुग्णमहेन्द्रवाह-  
दन्तैर्विडम्बितककुब्जुष ऊढहासम् ।  
सद्योऽसुभिः सह विनेष्यति दारहर्तुर्-  
विस्फूर्जितैर्धनुष उच्चरतोऽधिसैन्ये ॥ २५॥  
  
भूमेः सुरेतरवरूथविमर्दितायाः  
क्लेशव्ययाय कलया सितकृष्णकेशः ।  
जातः करिष्यति जनानुपलक्ष्यमार्गः  
कर्माणि चात्ममहिमोपनिबन्धनानि ॥ २६॥  
  
तोकेन जीवहरणं यदुलूकिकायास्-  
त्रैमासिकस्य च पदा शकटोऽपवृत्तः ।  
यद्रिङ्गतान्तरगतेन दिविस्पृशोर्वा  
उन्मूलनं त्वितरथार्जुनयोर्न भाव्यम् ॥ २७॥  
  
यद्वै व्रजे व्रजपशून्विषतोयपीतान्  
पालांस्त्वजीवयदनुग्रहदृष्टिवृष्ट्या ।  
तच्छुद्धयेऽतिविषवीर्यविलोलजिह्वं  
उच्चाटयिष्यदुरगं विहरन्ह्रदिन्याम् ॥ २८॥  
  
तत्कर्म दिव्यमिव यन्निशि निःशयानं  
दावाग्निना शुचिवने परिदह्यमाने ।  
उन्नेष्यति व्रजमतोऽवसितान्तकालं  
नेत्रे पिधाप्य सबलोऽनधिगम्यवीर्यः ॥ २९॥  
  
गृह्णीत यद्यदुपबन्धममुष्य माता  
शुल्बं सुतस्य न तु तत्तदमुष्य माति ।  
यज्जृम्भतोऽस्य वदने भुवनानि गोपी  
संवीक्ष्य शङ्कितमनाः प्रतिबोधिताऽऽसीत् ॥ ३०॥  
  
नन्दं च मोक्ष्यति भयाद्वरुणस्य पाशाद्-  
गोपान्बिलेषु पिहितान्मयसूनुना च ।  
अह्न्यापृतं निशि शयानमतिश्रमेण  
लोकं विकुण्ठमुपनेष्यति गोकुलं स्म ॥ ३१॥  
  
गोपैर्मखे प्रतिहते व्रजविप्लवाय  
देवेऽभिवर्षति पशून्कृपया रिरक्षुः ।  
धर्तोच्छिलीन्ध्रमिव सप्तदिनानि सप्त  
वर्षो महीध्रमनघैककरे सलीलम् ॥ ३२॥  
  
क्रीडन्वने निशि निशाकररश्मिगौर्यां  
रासोन्मुखः कलपदायतमूर्च्छितेन ।  
उद्दीपितस्मररुजां व्रजभृद्वधूनां  
हर्तुर्हरिष्यति शिरो धनदानुगस्य ॥ ३३॥  
  
ये च प्रलम्बखरदर्दुरकेश्यरिष्ट-  
मल्लेभकंसयवनाः कपिपौण्ड्रकाद्याः ।  
अन्ये च शाल्वकुजबल्वलदन्तवक्र-  
सप्तोक्षशम्बरविदूरथरुक्मिमुख्याः ॥ ३४॥  
  
ये वा मृधे समितिशालिन आत्तचापाः  
काम्बोजमत्स्यकुरुसृञ्जयकैकयाद्याः ।  
यास्यन्त्यदर्शनमलं बलपार्थभीम-  
व्याजाह्वयेन हरिणा निलयं तदीयम् ॥ ३५॥  
  
कालेन मीलितधियामवमृश्य नॄणां  
स्तोकायुषां स्वनिगमो बत दूरपारः ।  
आविर्हितस्त्वनुयुगं स हि सत्यवत्यां  
वेदद्रुमं विटपशो विभजिष्यति स्म ॥ ३६॥  
  
देवद्विषां निगमवर्त्मनि निष्ठितानां  
पूर्भिर्मयेन विहिताभिरदृश्यतूर्भिः ।  
लोकान्घ्नतां मतिविमोहमतिप्रलोभं  
वेषं विधाय बहु भाष्यत औपधर्म्यम् ॥ ३७॥  
  
यर्ह्यालयेष्वपि सतां न हरेः कथाः स्युः  
पाषण्डिनो द्विजजना वृषला नृदेवाः ।  
स्वाहा स्वधा वषडिति स्म गिरो न यत्र  
शास्ता भविष्यति कलेर्भगवान्युगान्ते ॥ ३८॥  
  
सर्गे तपोऽहमृषयो नव ये प्रजेशाः  
स्थानेऽथ धर्ममखमन्वमरावनीशाः ।  
अन्ते त्वधर्महरमन्युवशासुराद्या  
मायाविभूतय इमाः पुरुशक्तिभाजः ॥ ३९॥  
  
विष्णोर्नु वीर्यगणनां कतमोऽर्हतीह  
यः पार्थिवान्यपि कविर्विममे रजांसि ।  
चस्कम्भ यः स्वरहसास्खलता त्रिपृष्ठं  
यस्मात्त्रिसाम्यसदनादुरुकम्पयानम् ॥ ४०॥  
  
नान्तं विदाम्यहममी मुनयोऽग्रजास्ते  
मायाबलस्य पुरुषस्य कुतोऽवरा ये ।  
गायन्गुणान्दशशतानन आदिदेवः  
शेषोऽधुनापि समवस्यति नास्य पारम् ॥ ४१॥  
  
येषां स एष भगवान्दययेदनन्तः  
सर्वात्मनाऽऽश्रितपदो यदि निर्व्यलीकम् ।  
ते दुस्तरामतितरन्ति च देवमायां  
नैषां ममाहमिति धीः श्वशृगालभक्ष्ये ॥ ४२॥  
  
वेदाहमङ्ग परमस्य हि योगमायां  
यूयं भवश्च भगवानथ दैत्यवर्यः ।  
पत्नी मनोः स च मनुश्च तदात्मजाश्च  
प्राचीनबर्हिरृभुरङ्ग उत ध्रुवश्च ॥ ४३॥  
  
इक्ष्वाकुरैलमुचुकुन्दविदेहगाधि-  
रघ्वम्बरीषसगरा गयनाहुषाद्याः ।  
मान्धात्रलर्कशतधन्वनुरन्तिदेवा  
देवव्रतो बलिरमूर्त्तरयो दिलीपः ॥ ४४॥  
  
सौभर्युतङ्कशिबिदेवलपिप्पलाद-  
सारस्वतोद्धवपराशरभूरिषेणाः ।  
येऽन्ये विभीषणहनूमदुपेन्द्रदत्त-  
पार्थार्ष्टिषेणविदुरश्रुतदेववर्याः ॥ ४५॥  
  
ते वै विदन्त्यतितरन्ति च देवमायां  
स्त्रीशूद्रहूणशबरा अपि पापजीवाः ।  
यद्यद्भुतक्रमपरायणशीलशिक्षास्-  
तिर्यग्जना अपि किमु श्रुतधारणा ये ॥ ४६॥  
  
शश्वत्प्रशान्तमभयं प्रतिबोधमात्रं  
शुद्धं समं सदसतः परमात्मतत्त्वम् ।  
शब्दो न यत्र पुरुकारकवान्क्रियार्थो  
माया परैत्यभिमुखे च विलज्जमाना ॥ ४७॥  
  
तद्वै पदं भगवतः परमस्य पुंसो  
ब्रह्मेति यद्विदुरजस्रसुखं विशोकम् ।  
सध्र्यङ्नियम्य यतयो यमकर्तहेतिं  
जह्युः स्वराडिव निपानखनित्रमिन्द्रः ॥ ४८॥  
  
स श्रेयसामपि विभुर्भगवान्यतोऽस्य  
भावस्वभावविहितस्य सतः प्रसिद्धिः ।  
देहे स्वधातुविगमेऽनुविशीर्यमाणे  
व्योमेव तत्र पुरुषो न विशीर्यतेऽजः ॥ ४९॥  
  
सोऽयं तेऽभिहितस्तात भगवान्विश्वभावनः ।  
समासेन हरेर्नान्यदन्यस्मात्सदसच्च यत् ॥ ५०॥  
  
इदं भागवतं नाम यन्मे भगवतोदितम् ।  
सङ्ग्रहोऽयं विभूतीनां त्वमेतद्विपुली कुरु ॥ ५१॥  
  
यथा हरौ भगवति नृणां भक्तिर्भविष्यति ।  
सर्वात्मन्यखिलाधारे इति सङ्कल्प्य वर्णय ॥ ५२॥  
  
मायां वर्णयतोऽमुष्य ईश्वरस्यानुमोदतः ।  
शृण्वतः श्रद्धया नित्यं माययात्मा न मुह्यति ॥ ५३॥  
  
इति श्रीमद्भागवते महापुराणे पारमहंस्यां संहितायां  
द्वितीयस्कन्धे ब्रह्मनारदसंवादे सप्तमोऽध्यायः ॥  
  
  
From Srimad Bhagavatam Canto-skandha 2 chapter-adhyAya 7  
This stotram praises the 24 important incarnations  
of Vishnu as described in Srimad Bhagavatam  
Canto 1 chapter 3 with some variations.  
  
Proofread by Psa Easwaran psaeaswaran at gmail.com  
  
  
  
  
