---
Acknowledge-Permission: Mahaperiaval Trust
Category: vishhnu
Description/comments: Edited by S. V. Radhakrishna Shastriji
File name: sudarshananAmastotram.itx
Indexextra: (VSM 2)
Language: Sanskrit
Latest update: April 12, 2018
Location: doc_vishhnu
Proofread by: PSA Easwaran psawaswaran at gmail.com
Send corrections to: sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: sudarshananAmastotram
engtitle: sudarshananAmastotram
itxtitle: sudarshananAmastotram (ahirbudhnyasaMhitAntargataM)
title: सुदर्शननामस्तोत्रम् (अहिर्बुध्न्यसंहितान्तर्गतं)

---
  
 श्रीसुदर्शननामस्तोत्रम्   
  
(सहस्रनामस्तोत्रमिति व्यासनारदसंवादे । परं ५७५ नामान्येव सन्ति ।)  
प्रणम्य शिरसा देवं नारायणमशेषगम् ।  
रमावक्षोजकस्तूरीपङ्कमुद्रितवक्षसम् ॥ १॥  
  
सर्वशास्त्रार्थतत्त्वज्ञः पाराशर्यस्तपोधनः ।  
हिताय सर्वजगतां नारदं मुनिमब्रवीत् ॥ २॥  
  
ज्ञानविद्याविशेषज्ञं कर्पूरधवलाकृतिम् ।  
वीणावादनसन्तुष्टमानसं मरुतां परम् ॥ ३॥  
  
हिरण्यगर्भसम्भूतं हिरण्याक्षादिसेवितम् ।  
पुण्यराशिं पुराणज्ञं पावनीकृतदिक्तटम् ॥ ४॥  
  
व्यास उवाच-  
देवर्षे नारद श्रीमन्साक्षाद्ब्रह्माङ्गसम्भव ।  
भवानशेषविद्यानां पारगस्तपसां निधिः ॥ ५॥  
  
वेदान्तपारगः सर्वशास्त्रार्थप्रतिभोज्ज्वलः ।  
परब्रह्मणि निष्णातः सच्चिदानन्दविग्रहः ॥ ६॥  
  
जगद्धिताय जनितः साक्षादेव चतुर्मुखात् ।  
हन्यन्ते भवता दैत्या दैत्यारिभुजविक्रमैः ॥ ७॥  
  
कालोऽनुग्रहकर्ता त्वं त्रैलोक्यं त्वद्वशेऽनघ ।  
मनुष्या ऋषयो देवास्त्वया जीवन्ति सत्तम ॥ ८॥  
  
कर्तृत्वे लोककार्याणां वरत्वे परिनिष्ठित ।  
पृच्छामि त्वामशेषज्ञं निदानं सर्वसम्पदाम् ॥ ९॥  
  
सर्वसंसारनिर्मुक्तं चिद्घनं शान्तमानसम् ।  
यः सर्वलोकहितकृद्यं प्रशंसन्ति योगिनः ॥ १०॥  
  
इदं चराचरं विश्वं धृतं येन महामुने ।  
स्पृहयन्ति च यत्प्रीत्या यस्मै ब्रह्मादिदेवताः ॥ ११॥  
  
निर्माणस्थितिसंहारा यतो विश्वस्य सत्तम ।  
यस्य प्रसादाद्ब्रह्माद्या लभन्ते वाञ्छितं फलम् ॥ १२॥  
  
दारिद्र्यनाशो जायेत यस्मिन् श्रुतिपथं गते ।  
विवक्षितार्थनिर्वाहा मुखान् सरतीह गीः ॥ १३॥  
  
नृपाणां राज्यहीनानां येन राज्यं भविष्यति ।  
अपुत्रः पुत्रवान्येन वन्ध्या पुत्रवती भवेत् ॥ १४॥  
  
शत्रूणामचिरान्नाशो ज्ञानं ज्ञानैषिणामपि ।  
चतुर्वर्गफलं यस्य क्षणाद्भवति सुव्रत ॥ १५॥  
  
भूतप्रेतपिशाचाद्या यक्षराक्षसपन्नगाः ।  
भूतज्वरादिरोगाश्च यस्य स्मरणमात्रतः ॥ १६॥  
  
मुच्यन्ते मुनिशार्दूल येनाखिलजगद्धृतम् ।  
तदेतदिति निश्चित्य सर्वशास्त्रविशारद ॥ १७॥  
  
सर्वलोकहितार्थाय ब्रूहि मे सकलं गुरो ।  
इत्युक्तस्तेन मुनिना व्यासेनामिततेजसा ॥ १८॥  
  
बद्धाञ्जलिपुटो भूत्वा सादरं नारदो मुनिः ।  
नमस्कृत्य जगन्मूलं लक्ष्मीकान्तं परात्परम् ॥ १९॥  
  
उवाच परमप्रीतः करुणामृतधारया ।  
आप्याययन्मुनीन्सर्वान् व्यासावादीन् ब्रह्मतत्परान् ॥ २०॥  
  
नारदः -  
बहिरन्तस्तमच्छेदि ज्योतिर्वन्दे सुदर्शनम् ।  
येनाव्याहतसङ्कल्पं वस्तु लक्ष्मीधरं विदुः ॥ २१॥  
  
ॐ अस्य श्रीसुदर्शनरसहस्रनामस्तोत्रमहामन्त्रस्य  
अहिर्बुध्न्यो भगवानृषिः अनुष्टुप् छन्दः श्रीसुदर्शन-  
महाविष्णुर्देवता रं बीजम्, हुं शक्तिः, फटञ्चकलिकम्,  
रां रीं रूं रैं रौं रः इति मन्त्रः, श्रीसुदर्शनप्रसादसिद्ध्यर्थे जपे  
विनियोगः । ॐ रां अङ्गुष्ठाभ्यां नमः, ॐ रीं तर्जनीभ्यां नमः,  
ॐ रूं मध्यमाभ्यां नमः, ॐ रैं अनामिकाभ्यां नमः, ॐ रौं  
कनिष्ठिकाभ्यां नमः, ॐ रः करतलकरपृष्ठाभ्यां नमः ।  
एवं हृदयादिन्यासः - ॐ रां ज्ञानाय हृदयाय नमः  
ॐ रीं ऐश्वर्याय शिरसे स्वाहा, ॐ रूं शक्त्यै शिखायै वषट्  
ॐ रैं बलाय कवचाय हुं, ॐ रौं वीर्यायास्त्राय फट्, ॐ रः तेजसे  
नेत्राभ्यां वौषट् इति वा ।  
अथ दिग्बन्धः - ॐ ठण्ठं पूर्वां दिशं चक्रेण बध्नामि नमश्चक्राय  
हुं फट् स्वाहा, ॐ ठण्ठं आग्नेयीं दिशं, ॐ ठण्ठं याम्यां दिशं,  
ॐ ठण्ठं नैरृत्यां दिशं, ॐ ठण्ठं वारुणीं दिशं, ॐ ठण्ठं वायवीं  
दिशं, ॐ ठण्ठं कौबेरीं दिशं, ॐ ठण्ठं ऐशानीं दिशं, ॐ ठण्ठं  
ऊर्ध्वां दिशं, ॐ ठण्ठं अधरां दिशं, ॐ ठण्ठं सर्वा दिशः  
चक्रेण बध्नामि नमश्चक्राय हुं फट् स्वाहा । इति दिग्बन्धः ।  
ध्यानम्-  
कल्पान्तार्कप्रकाशं त्रिभुवनमखिलं तेजसा पूरयन्तं  
रक्ताक्षं पिङ्गकेशं रिपुकुलभयदं भीमदंष्ट्राट्टहासम् ।  
शङ्खं चक्रं गदाब्जं पृथुतरमुसलं चापपाशाङ्कुशादीन्  
बिभ्राणं दोर्भिराद्यं मनसि मुररिपोर्भावये चक्रराजम् ॥  
  
शङ्खं चक्रं गदाब्जं शरमसिमिषुधिं चापपाशाङ्कुशादीन्  
बिभ्राणं वज्रखेटं हलमुसललसकुन्तमत्युग्रदंष्ट्रम् ।  
ज्वालाकेशं त्रिनेत्रं ज्वलदनलनिभं हारकेयूरभूषं  
ध्यायेत्षट्कोणसंस्थं सकलरिपुजनप्राणसंहारचक्रम् ॥  
  
कल्याणगुणसम्पन्नः कल्याणवसनोज्ज्वलः ।  
कल्याणाचलगम्भीरः कल्याणजनरञ्जकः ॥ १॥  
  
कल्याणदोषनाशश्च कल्याणरुचिराङ्गकः ।  
कल्याणाङ्गदसम्पन्नः कल्याणाकारसन्निभः ॥ २॥  
  
करालवदनोऽत्रासी करालाङ्गोऽभयङ्करः ।  
करालतनुजोद्दामः करालतनुभेदकः ॥ ३॥  
  
करञ्जवनमध्यस्थः करञ्जदधिभोजनः ।  
करञ्जासुरसंहर्ता करञ्जमधुराङ्गकः ॥ ४॥  
  
खञ्जनानन्दजनकः खञ्जनाहारजूषितः ।  
खञ्जनायुधभृद्दिव्यखञ्जनाखण्डगर्वहृत् ॥ ५॥  
  
खरान्तकः खररुचिः खरदुःखैरसेवितः ।  
खरान्तकः खरोदारः खरासुरविभञ्जनः ॥ ६॥  
  
गोपालो गोपतिर्गोप्ता गोपस्त्रीनाथरञ्जकः ।  
गोजारुणतनुर्गोजो गोजारतिकृतोत्सवः ॥ ७॥  
  
गम्भीरनाभिर्गम्भीरो गम्भीरार्थसमन्वितः ।  
गम्भीरवैद्यमरुतो गम्भीरगुणभूषितः ॥ ८॥  
  
घनरावो घनरुचिर्घनगम्भीरनिःस्वनः ।  
घनाधनौघनाशी च घनसन्तानदायकः ॥ ९॥  
  
घनरोचिर्धनचरो घनचन्दनचर्चितः ।  
घनहेतिर्घनभुजो घनोऽखिलसुरार्चितः ॥ १०॥  
  
ङकारावधिविभवो ङकारो मुनिसम्मतः ।  
ङकारवीतसहितो ङकाराकारभूषितः ॥ ११॥  
  
चक्रराजश्चक्रपतिश्चक्राधीशः सुचक्रभूः ।  
चक्रसेव्यश्चक्रधरश्चक्रभूषणभूषितः ॥ १२॥  
  
चक्रराजरुचिश्चक्रश्चक्रपालनतत्परः ।  
चक्रधृच्चक्रवरदश्चक्रभूषणभूषितः ॥ १३॥  
  
सुचक्रधीः सुचक्राख्यः सुचक्रगुणभूषितः ।  
विचक्रश्चक्रनिरतश्चक्रसम्पन्नवैभवः ॥ १४॥  
  
चक्रदोश्चक्रदश्चक्रश्चक्रराजपराक्रमः ।  
चक्रनादश्चक्रचरश्चक्रगश्चक्रपाशकृत् ॥ १५॥  
  
चक्रव्यापी चक्रगुरुश्चक्रहारी विचक्रभृत् ।  
चक्राङ्गश्चक्रमहितश्चक्रवाकगुणाकरः ॥ १६॥  
  
आचक्रश्चक्रधर्मज्ञश्चक्रकश्चक्रमर्दनः ।  
आचक्रनियमश्चक्रः सर्वपापविधूननः ॥ १७॥  
  
चक्रज्वालश्चक्रधरश्चक्रपालितविग्रहः ।  
चक्रवर्ती चक्रदायी चक्रकारी मदापहः ॥ १८॥  
  
चक्रकोटिमहानादश्चक्रकोटिसमप्रभः ।  
चक्रराजावनचरश्चक्रराजान्तरोज्ज्वलः ॥ १९॥  
  
चश्चलारातिदमनश्चञ्चलस्वान्तरोमकृत् ।  
चश्चलो मानसोल्लासी चञ्चलाचलभासुरः ॥ २०॥  
  
चञ्चलारातिनिरतश्चञ्चलाधिकचञ्चलः ।  
छाययाखिलतापध्नश्छायामदविभञ्जनः ॥ २१॥  
  
छायाप्रियोऽधिकरुचिच्छायावृक्षसमाश्रयः ।  
छायान्वितश्छाययार्च्यश्छायाधिकसुखप्रदः ॥ २२॥  
  
छायाम्बरपरीधानश्छायात्मजनमुञ्चितः ।  
जलजाक्षीप्रियकरो जलजानन्ददायकः ॥ २३॥  
  
जलजासिद्धिरुचिरो जलजालसमो भरः ।  
जलजालापसंस्तुत्यो जलजाताय मोदकृत् ॥ २४॥  
  
जलजाहारचतुरो जलजाराधनोत्सुकः ।  
जनकस्तुतिसन्तुष्टो जनकाराधिताधिकः ॥ २५॥  
  
जनकामोदनपरो जनकानन्ददायकः ।  
जनकाध्यानसन्तुष्टहृदयो जनकार्चितः ॥ २६॥  
  
जनकानन्दजननो जनकृद्धृदयाम्बुजः ।  
झञ्झामारुतवेगाढ्यो झञ्झामारुतसङ्गरः ॥ २७॥  
  
झञ्झामारुतसरावो झञ्झामारुतविक्रमः ।  
ञकाराम्बुजमध्यस्थो ञकारकृतसन्निधिः ॥ २८॥  
  
टङ्कधारी टङ्कवपुष्टङ्कसंहारकारकः ।  
टङ्कच्छिन्नसुवर्णाभष्टङ्कारधनुरुज्ज्वलः ॥ २९॥  
  
टङ्काराग्निसमाकारष्टङ्काररवमेदुरः ।  
टङ्कारकीर्तिभरितष्टङ्कारानन्दवर्धनः ॥ ३०॥  
  
डम्भसंहतिसंहर्ता डम्भसन्ततिवर्धनः ।  
डम्भधृग्डम्भहृदयो डम्भदण्डनतत्परः ॥ ३१॥  
  
डिम्भधृग्डिम्भकृड्डिम्भो डिम्भसूदनतत्परः ।  
डिम्भपापहरो डिम्भसम्भावितपदाम्बुजः ॥ ३२॥  
  
डिम्भरोद्यत्कटम्बाजो डमरुध्यानतत्परः ।  
डमरूद्भवसंहर्ता डमरूद्भवनन्दनः ॥ ३३॥  
  
डाडिमीवनमध्यस्थो डाडिमीकुसुमप्रियः ।  
डाडिमीफलसन्तुष्टो डाडिमीफलवर्जितः ॥ ३४॥  
  
ढक्कामनोहरवपुर्ढक्कारवविराजितः ।  
ढक्कावाद्येषु निरतो ढकाधारणतत्परः ॥ ३५॥  
  
ढकारबीज्जसम्पन्नो ढकाराक्षरमेदुरः ।  
ढकारमध्यसदनो ढकारविहितान्त्रकः ॥ ३६॥  
  
णकारबीजवसतिर्णकारवसनोज्ज्वलः ।  
णकारातिगभीराङ्गो णकाराराधनप्रियः ॥ ३७॥  
  
तरलाक्षीमहाहर्ता तारकासुरहृत्तरिः ।  
तरलोज्ज्वलहाराढ्यस्तरलस्वान्तरञ्जकः ॥ ३८॥  
  
तारकासुरसंसेव्यस्तारकासुरमानितः ।  
तुरङ्गवदनस्तोत्रसन्तुष्टहृदयाभ्युजः ॥ ३९॥  
  
तुरङ्गवदनः श्रीमांस्तुरङ्गवदनस्तुतः ।  
तमःपटलसञ्छन्नस्तमःसन्ततिमर्दनः ॥ ४०॥  
  
तमोनुदो जलशयस्तमःसंवर्धनो हरः ।  
थवर्णमध्यसंवासी थवर्णवरभूषितः ॥ ४१॥  
  
थवर्णबीजसम्पन्नस्थवर्णरुचिरालयः ।  
दरभृद्दरसाराक्षो दरहृद्दरवञ्चकः ॥ ४२॥  
  
दरफुल्लाम्बुजरुचिर्दरचक्रविराजितः ।  
दधिसङ्ग्रहणव्यग्रो दधिपाण्डरकीर्तिभृत् ॥ ४३॥  
  
दध्यन्नपूजनरतो दधिवामनमोदकृत् ।  
धन्वी धनप्रियो धन्यो धनाधिपसमञ्चितः ॥ ४४॥  
  
धरो धरावनरतो धनधान्यसमृद्धिदः ।  
धनन्वयो धनाध्यक्षो धनदो धनवर्जितः ॥ ४५॥  
  
धनग्रहणसम्पन्नो धनसम्मतमानसः ।  
धनराजवनासक्तो धनराजयशोभरः ॥ ४६॥  
  
धनराजमदाहर्ता धनराजसमीडितः ।  
धर्मकृद्धर्मभृद्धर्मी धर्मनन्दनसन्नुतः ॥ ४७॥  
  
धर्मराजो धनासक्तो धर्मज्ञाकल्पितस्तुतिः ।  
नरराजावनायत्तो नरराजाय निर्भरः ॥ ४८॥  
  
नरराजस्तुतगुणो नरराजसमुज्ज्वलः ।  
नवतामरसोदारो नवतामरसेक्षणः ॥ ४९॥  
  
नवतामरसाहारो नवतामरसारुणः ।  
नवसौवर्णवसनो नवनाथदयापरः ॥ ५०॥  
  
नवनाथस्तुतनदो नवनाथसमाकृतिः ।  
नालिकानेत्रमहितो नालिकावलिराजितः ॥ ५१॥  
  
नालिकागतिमध्यस्थो नालिकासनसेवितः  
पुण्डरीकाक्षरुचिरः पुण्डरीकमदापहः ॥ ५२॥  
  
पुण्डरकिमुनिस्तुत्यः पुण्डरीकसुहृद्युतिः ।  
पुण्डरीकप्रभारम्यः पुण्डरीकनिभाननः ॥ ५३॥  
  
पुण्डरीकाक्षसन्मानः पुण्डरीकदयापरः ।  
परः परागतिवपुः परानन्दः परात्परः ॥ ५४॥  
  
परमानन्दजनकः परमान्नाधिकप्रियः ।  
पुष्कराक्षकरोदारः पुष्कराक्षः शिवङ्करः ॥ ५५॥  
  
पुष्करव्रातसहितः पुष्करारवसंयुतः ।  
फट्कारतः स्तूयमानः फट्काराक्षरमध्यगः ॥ ५६॥  
  
फट्कारध्वस्तदनुजः फट्कारासनसङ्गतः ।  
फलाहारः स्तुतफलः फलपूजाकृतोत्सवः ॥ ५७॥  
  
फलदानरतोऽत्यन्तफलसम्पूर्णमानसः ।  
बलस्तुतिर्बलाधारो बलभद्रप्रियङ्करः ॥ ५८॥  
  
बलवान्बलहारी च बलयुग्वैरिभञ्जनः ।  
बलदाता बलधरो बलराजितविग्रहः ॥ ५९॥  
  
बलाद्वलो बलकरो बलासुरनिषूदनः ।  
बलरक्षणनिष्णातो बलसम्मोददायकः ॥ ६०॥  
  
बलसम्पूर्पाहृदयो बलसंहारदीक्षितः ।  
भवस्तुतो भवपतिर्भवसन्तानदायकः ॥ ६१॥  
  
भवध्वंसी भवहरो भवस्तम्भनतत्परः ।  
भवरक्षणनिष्णातो भवसन्तोषकारकः ॥ ६२॥  
  
भवसागरसञ्छेत्ता भवसिन्धुसुखप्रदः ।  
भद्रदो भद्रहदयो भद्रकार्यसमाश्रितः ॥ ६३॥  
  
भद्रश्रीचर्चिततनुर्भद्रश्रीदानदीक्षितः ।  
भद्रपादप्रियो भद्रो ह्यभद्रवनभञ्जनः ॥ ६४॥  
  
भद्रश्रीगानसरसो भद्रमण्डलमण्डितः ।  
भरद्वाजस्तुतपदो भरद्वाजसमाश्रितः ॥ ६५॥  
  
भरद्वाजाश्रमरतो भरद्वाजदयाकरः ।  
मसारनीलरुचिरो मसारचरणोज्ज्वलः ॥ ६६॥  
  
मसारसारसत्कार्यो मसारांशुकभूषितः ।  
माकन्दवनसञ्चारी माकन्दजनरञ्जकः ॥ ६७॥  
  
माकन्दानन्दमन्दारो माकन्दानन्दबन्धुरः ।  
मण्डलो मण्डलाधीशो मण्डलात्मा सुमण्डलः ॥ ६८॥  
  
मण्डलेशो मण्डलान्तर्मण्डलार्चितमण्डलः ।  
मण्डलावननिष्णातो मण्डलावरणी घनः ॥ ६९॥  
  
मण्डलस्थो मण्डलाग्र्यो मण्डलाभरणाङ्कितः ।  
मधुदानवसंहर्ता मधुमञ्जुलवाग्भरः ॥ ७०॥  
  
मधुदानाधिकरतो मधुमङ्गलवैभवः ।  
मधुजेता मधुकरो मधुरो मधुराधिपः ॥ ७१॥  
  
मधुवारणसंहर्ता मधुसन्तानकारकः ।  
मधुमासातिरुचिरो मधुमासविराजितः ॥ ७२॥  
  
मधुपुष्टो मधुतनुर्मधुगो मधुसंवरः ।  
मधुरो मधुराकारो मधुराम्बरभूषितः ॥ ७३॥  
  
मधुरानगरीनाथो मधुरासुरभञ्जनः ।  
मधुराहारनिरतो मधुराह्लाददक्षिणः ॥ ७४॥  
  
मधुराम्भोजनयनो मधुराधिपसङ्गतः ।  
मधुरानन्दचतुरो मधुरारातिसङ्गतः ॥ ७५॥  
  
मधुराभरणोल्लासी मधुराङ्गदभूषितः ।  
मृगराजवनीसक्तो मृगमण्डलमण्डितः ॥ ७६॥  
  
मूगादरो मृगपतिर्मृगारातिविदारणः ।  
यज्ञप्रियो यशवपुर्यशसम्प्रीतमानसः ॥ ७७॥  
  
यज्ञसन्ताननिरतो यज्ञसम्भारसम्भ्रमः ।  
यज्ञयज्ञो यज्ञपदो यज्ञसम्पादनोत्सुकः ॥ ७८॥  
  
यज्ञशालाकृतावासो यज्ञसम्भावितान्नकः ।  
रसेन्द्रो रससम्पन्नो रसराजो रसोत्सुकः ॥ ७९॥  
  
रसान्वितो रसधरो रसचेलो रसाकरः ।  
रसजेता रसश्रेष्ठो रसराजाभिरञ्जितः ॥ ८०॥  
  
रसतत्त्वसमासक्तो रसदारपराक्रमः ।  
रसराजो रसधरो रसेशो रसवल्लभः ॥ ८१॥  
  
रसनेता रसावासो रसोत्करविराजितः ।  
लवङ्गपुष्पसन्तुष्टो लवङ्गकुसुमोचितः ॥ ८२॥  
  
लवङ्गवनमध्यस्थो लवङ्गकुसुमोत्सुकः ।  
लतावलिसमायुक्तो लतारससमर्चितः ॥ ८३॥  
  
लताभिरामतनुभृल्लतातिलकभूषितः ।  
वीरस्तुतपदाम्भोजो विराजगमनोत्सुकः ॥ ८४॥  
  
विराजपत्रमध्यस्थो विराजरससेवितः ।  
वरदो वरसम्पन्नो वरो वरसमुन्नतः ॥ ८५॥  
  
वरस्तुतिर्वर्धमानो वरधृद्वरसम्भवः ।  
वरदानरतो वर्यो वरदानसमुत्सुकः ॥ ८६॥  
  
वरदानार्द्रहृदयो वरवारणसंयुतः ।  
शारदास्तुतपादाब्जः शारदाम्भोजकीर्तिभृत् ॥ ८७॥  
  
शारदाम्भोज्जनयनः शारदाध्यक्षसेवितः ।  
शारदापीठवसतिः शारदाधिपसन्नुतः ॥ ८८॥  
  
शारदावासदमनः शारदावासभासुरः ।  
शतक्रतुस्तूयमानः शतक्रतुपराक्रमः ॥ ८९॥  
  
शतक्रतुसमैश्वर्यः शतक्रतुमदापहः ।  
शरचापधरः श्रीमान् शरसम्भववैभवः ॥ ९०॥  
  
शरपाण्डरकीर्तिश्रीः शरत्सारसलोचनः ।  
शरसङ्गमसम्पन्नः शरमण्डलमण्डितः ॥ ९१॥  
  
शरातिगः शरधरः शरलालनलालसः ।  
शरोद्भवसमाकारः शरयुद्धविशारदः ॥ ९२॥  
  
शरवृन्दावनरतिः शरसम्मतविक्रमः ।  
षट्पदः षट्पदाकारः षट्पदावलिसेवितः ॥ ९३॥  
  
षट्पदाकारमधुरः षट्पदी षट्पदोद्धतः ।  
षडङ्गवेदविनुतः षडङ्गपदमेदुरः ॥ ९४॥  
  
षट्पद्मकवितावासः षड्बिन्दुरचितद्युतिः ।  
षड्बिन्दुमध्यवसतिः षड्बिन्दुविशदीकृतः ॥ ९५॥  
  
षडाम्नायस्तूयमानः षडाम्नायान्तरस्थितः ।  
षट्छक्तिमङ्गलवृतः षट्चक्रकृतशेखरः ॥ ९६॥  
  
सारसारसरक्ताङ्गः सारसारसलोचनः ।  
सारदीप्तिः सारतनुः सारसाक्षकरप्रियः ॥ ९७॥  
  
सारदीपी सारकृपः सारसावनकृज्ज्वलः ।  
सारङ्गसारदमनः सारकल्पितकुण्डलः ॥ ९८॥  
  
सारसारण्यवसतिः सारसारवमेदुरः ।  
सार(साम)गानप्रियः सारः सारसारसुपण्डितः ॥ ९९॥  
  
सद्रक्षकः सदामोदी सदानन्दनदेशिकः ।  
सद्वैद्यवन्द्यचरणः सद्वैद्योज्ज्वलमानसः ॥ १००॥  
  
हरिजेता हरिरथो हरिसेवापरायणः ।  
हरिवर्णो हरिचरो हरिगो हरिवत्सलः ॥ १०१॥  
  
हरिद्रो हरिसंस्तोता हरिध्यानपरायणः ।  
हरिकल्पान्तसंहर्ताहरिसारसमुज्ज्वलः ॥ १०२॥  
  
हरिचन्दनलिप्ताङ्गो हरिमानससम्मतः ।  
हरिकारुण्यनिरतो हंसमोचनलालसः ॥ १०३  
हरिपुत्राभयकरो हरिपुत्रसमञ्चितः ।  
हरिधारणसान्निध्यो हरिसम्मोददायकः ॥ १०४  
हेतिराजो हेतिधरो हेतिनायकसंस्तुतः ।  
हेतिर्हरिर्हेतिवपुर्हेतिहा हेतिवर्धनः ॥ १०५  
हेतिहन्ता हेतियुद्धकरो हेतिविभूषणः ।  
हेतिदाता हेतिपरो हेतिमार्गप्रवर्तकः ॥ १०६॥  
  
हेतिसन्ततिसम्पूर्णो हेतिमण्डलमण्डितः ।  
हेतिदानपरः सर्वहेत्युग्रपरिभूषितः ॥ १०७  
हंसरूपीहंसगतिर्हंससन्नुतवैभवः ।  
हंसमार्गरतो हंसरक्षको हंसनायकः ॥ १०८॥  
  
हसदृग्गोचरतनुर्हंससङ्गीततोषितः ।  
हंसजेता हंसपतिर्हंसगो हंसवाहनः ॥ १०९॥  
  
हंसजो हंसगमनो हंसराजसुपूजितः ।  
हंसवेगो हंसधरो हंससुन्दरविग्रहः ॥ ११०॥  
  
हंसवत्सुन्दरतनुर्हंससङ्गतमानसः ।  
हंसस्वरूपसारज्ञो हंससन्नतमानसः ॥ १११॥  
  
हंससंस्तुतसामर्थ्यो हरिरक्षणतत्परः ।  
हससंस्तुमाहात्ख्यो हरपुत्रपराक्रमः ॥ ११२॥  
  
क्षीरार्णवसमुद्भूतः क्षीरसम्भवभावितः ।  
क्षीराब्धिनाथसंयुक्तः क्षीरकीर्तिविभासुरः ॥ ११३॥  
  
क्षणदारवसंहर्ता क्षणदारवसम्मतः ।  
क्षणदाधीशसंयुक्तः क्षणदानकृतोत्सवः ॥ ११४॥  
  
क्षीराभिषेकसन्तुष्टः क्षीरपानाभिलाषुकः ।  
क्षीराज्यभोजनासक्तः क्षीरसम्भववर्णकः ॥ ११५॥  
  
इत्येतत्कथितं दिव्यं सर्वपापप्रणाशनम् ।  
सर्वशत्रुक्षयकरं सर्वसम्पत्प्रदायकम् ॥ ११६॥  
  
सर्वसौभाग्यजनकं सर्वमङ्गलकारकम् ।  
सर्वदारिद्र्यशमनं सर्वोपद्रवनाशनम् ॥ ११७॥  
  
सर्वशान्तिकरं गुह्यं सर्वरोगनिवारणम् ।  
अतिबन्धग्रहहरं सर्वदुःखनिवारकम् ॥ ११८॥  
  
नाम्नां सहस्रं दिव्यानां चक्रराजस्य सत्पतेः ।  
नामानि हेतिराजस्य ये पठन्तीह मानवाः ।  
तेषां भवन्ति सकलाः सम्पदो नात्रसंशयः ॥ ११९॥  
  
इति अहिर्बुध्न्यसंहितान्तर्गतं सुदर्शननामस्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
