---
Author: Traditional
Category: vishhnu, dashAvatAra, stotra, vishnu
Description-comments: bhAgavatAntargate_saptamaskandhe
File name: nrisinhastotra.itx
Language: Sanskrit
Latest update: December 25, 2004
Location: doc_vishhnu
Proofread by: Ravin Bhalekar ravibhalekar at hotmail.com.com
Send corrections to: Sanskrit@cheerful.com
Site access: https://sanskritdocuments.org
SubDeity: dashAvatAra
Subject: philosophy/hinduism/religion
Sublocation: vishhnu
Text title: nRisi.nhastotram
Texttype: stotra
Transliterated by: WebD
engtitle: nRisi.nhastotram
itxtitle: nRisi.nhastotram
title: नृइसिंहस्तोत्रम्

---
  
 नृसिंहस्तोत्रम्   
  
श्री गणेशाय नमः ।  
ब्रह्मोवाच ।  
नतोऽस्म्यनन्ताय दुरन्तशक्तये विचित्रवीर्याय पवित्रकर्मणे ।  
विश्वस्य सर्गस्थितिसंयमान्गुणैः स्वलीलया सन्दधतेऽव्ययात्मने ॥ १॥  
  
श्रीरुद्र उवाच ।  
कोपकालो युगान्तस्ते हतोऽयमसुरोऽल्पकः ।  
तत्सुतं पाह्युपसृतं भक्तं ते भक्तवत्सल ॥ २॥  
  
इन्द्र उवाच ।  
प्रत्यानीताः परम भवता त्रायतां नः स्वभागा  
दैत्याक्रान्तं हृदयकमलं त्वद्गृहं प्रत्यबोधि ।  
कालग्रस्तं कियदिदमहो नाथ शुश्रूषतां ते  
मुक्तिस्तेषां न हि बहुमता नारसिंहापरैः किम् ॥ ३॥  
  
ऋषय ऊचुः ।  
त्वं नस्तपः परममात्थ यदात्मतेजो येनेदमादिपुरुषात्मगतं ससर्ज ।  
तद्विप्रलुप्तममुनाद्य शरण्यपाल रक्षागृहीतवपुषा पुनरन्वमंस्थाः ॥ ४॥  
  
पितर ऊचुः ।  
श्राद्धानि नोऽधिबुभुजे प्रसभं तनूजैर्दत्तानि तीर्थसमयेऽप्यपिबत्तिलाम्बु ।  
तस्योदरान्नखविदीर्णवपाद्य आर्च्छत्तस्मै नमो नृहरयेऽखिल धर्मगोप्त्रे ॥ ५॥  
  
सिद्धा ऊचुः ।  
यो नो गतिं योगसिद्धामसाधुरहारषीद्योगतपोबलेन ।  
नानादर्पं तं नखैर्निर्ददार तस्मै तुभ्यं प्रणताः स्मो नृसिंह ॥ ६॥  
  
विद्याधरा ऊचुः ।  
विद्यां पृथग्धारणयाऽनुराद्धां न्यषेधदज्ञो बलवीर्यदृप्तः ।  
स येन सङ्ख्ये पशुबद्धतस्तं मायानृसिंहं प्रणताः स्म नित्यम् ॥ ७॥  
  
नागा ऊचुः ।  
येन पापेन रत्नानि स्त्रीरत्नानि हृतानि नः ।  
तद्वक्षःपाटनेनासां दत्तानन्द नमोऽस्तु ते ॥ ८॥  
  
मनव ऊचुः ।  
मनवो वयं तव निदेशकारिणो दितिजेन देव परिभूतसेतवः ।  
भवता खलः स उपसंहृतः प्रभो करवाम ते किमनुशाधि किङ्करान् ॥ ९॥  
  
प्रजापतय ऊचुः ।  
प्रजेशा वयं ते परेशाभिसृष्टा न येन प्रजा वै सृजामो निषिद्धाः ।  
स एष त्वया भिन्नवक्षानुशेते जगन्मङ्गलं सत्त्वमूर्तेऽवहारः ॥ १०॥  
  
गन्धर्वा ऊचुः ।  
वयं विभो ते नटनाट्यगायका येनात्मसाद्वीर्यबलौजसा कृताः ।  
स एष नीतो भवता दशामिमां किमुत्पथस्थः कुशलाय कल्पते ॥ ११॥  
  
चारणा ऊचुः ।  
हरे तवाङ्ग्घ्रिपङ्कजं भवापवर्गमाश्रिताः ।  
यदेव साधु हृच्छयस्त्वयाऽसुरः समापितः ॥ १२॥  
  
यक्षा ऊचुः ।  
वयमनुचरमुख्याः कर्मभिस्ते मनोज्ञैस्त इह दितिसुतेन प्रापिता वाहकत्वम् ।  
स तु जनपरितापं तत्कृतं जानता ते नरहर उपनीतः पञ्चतां पञ्चविंशः ॥ १३॥  
  
किम्पुरुषा ऊचुः ।  
वयं किम्पुरुषास्त्वं तु महापुरुष ईश्वर ।  
अयं कुपुरुषो नष्टो धिक्कृतः साधुभिर्यदा ॥ १४॥  
  
वैतालिका ऊचुः ।  
सभासु सत्रेषु तवामलं यशो गीत्वा सपर्यां महतीं लभामहे ।  
यस्तां व्यनैषीद्भृशमेष दुर्जनो दिष्ट्या हतस्ते भगवन्यथामयः ॥ १५॥  
  
किन्नरा ऊचुः ।  
वयमीश किन्नरगणास्तवानुगा दितिजेन विष्टिममुनाऽनुकारिताः ।  
भवता हरे स वृजिनोऽवसादितो नरसिंह नाथ विभवाय नो भव ॥ १६॥  
  
विष्णुपार्षदा ऊचुः ।  
अद्यैतद्धरिनररूपमद्भुतं ते दृष्टं नः शरणद सर्वलोकशर्म ।  
सोऽयं ते विधिकर ईश विप्रशप्तस्तस्येदं निधनमनुग्रहाय विद्मः ॥ १७॥  
  
॥ इति श्रीमद्भागवतान्तर्गते सप्तमस्कन्धेऽष्टमध्याये नृसिंहस्तोत्रं सम्पूर्णम् ॥  
  
  
Proofread by Ravin Bhalekar ravibhalekar@hotmail.com  
  
