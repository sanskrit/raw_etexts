---
Author: Parasharabhatta
Category: vishhnu, shataka, parAsharabhaTTa, dvishatI
Description-comments: pUrva and uttara shatakas
File name: rangarAjastavam.itx
Indexextra: (stotramAlA, Tamil, samIkShA)
Language: Sanskrit
Latest update: March 20, 2018
Location: doc_vishhnu
Proofread by: Nat Natarajan nat.natarajan at gmail.com, PSA Easwaran psaeaswaran at
  gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: vishhnu
Text title: rangarAjastavam
engtitle: rangarAjastavam (parAsharabhaTTavirachitam)
itxtitle: raNgarAjastavam
title: रण्गराजस्तवम्

---
  
 श्रीरङ्गराजस्तवम्   
  
श्रीरङ्गराजस्तवम् ॥  
  
श्रीमते रामानुजाय नमः ।  
श्रीपराशरभट्टार्यः श्रीरङ्गेशपुरोहितः ।  
श्रीवत्साङ्कसुतः श्रीमान्श्रेयसे मेऽस्तु भूयसे ।  
  
अथ श्रीरङ्गराजस्तवे पूर्वशतकम् ।  
  
श्रीवत्सचिह्नमिश्रेभ्यो नम उक्तिमधीमहे ।  
यदुक्तयस्त्रयीकण्ठे यान्ति मङ्गलसूत्रताम् ॥ १॥  
  
रामानुजपदच्छाया गोविन्दाह्वाऽनपायिनी ।  
तदायत्तस्वरूपा सा जीयान्मद्विश्रमस्थली ॥ २॥  
  
रामानुजमुनिर्जीयाद्यो हरेर्भक्तियन्त्रतः ।  
कलिकोलाहलक्रीडामुधाग्रहमपाहरत् ॥ ३॥  
  
विधाय वैदिकम्मार्गमकौतस्कुतकण्टकम् ।  
नेतारं भगवद्भक्तेर्यामुनं मनवामहै ॥ ४॥  
  
नौमि नाथमुनिं नाम जीमूतं भक्त्यवग्रहे ।  
वैराग्यभगवत्तत्त्वज्ञानभक्त्यभिवर्षुकम् ॥ ५॥  
  
ऋषिं जुषामहे कृष्णतृष्णातत्त्वमिवोदितं  
सहस्रशाखां योऽद्राक्षीद्द्राविडीं ब्रह्मसंहिताम् ॥ ६॥  
  
नमः श्रीरङ्गनायक्यै यद्भ्रूविभ्रमभेदतः ।  
ईशेशितव्यवैषम्यनिम्नोन्नतमिदं जगत् ॥ ७॥  
  
श्रीस्तनाभरणं तेजः श्रीरङ्गेशयमाश्रये ।  
चिन्तामणिमिवोद्वान्तमुत्सङ्गेऽनन्तभोगिनः ॥ ८॥  
  
अस्ति वस्त्विदमित्थं त्वप्रसङ्ख्यानपराङ्मुखम् ।  
श्रीमत्यायतने लक्ष्मीपदलाक्षैकलक्षणम् ॥ ९॥  
  
लक्ष्मीकल्पलतोत्तुङ्गस्तनस्तबकचञ्चलः ।  
श्रीरङ्गराजभृङ्गो मे रमतां मानसाम्बुजे ॥ १०॥  
  
स्वस्ति श्रीस्तनकस्तूरीमकरीमुद्रितोरसः ।  
श्रीरङ्गराजाच्छरदश्शतमाशास्महेतमाम् ॥ ११॥  
  
पातु प्रणतरक्षायां विलम्बमसहन्निव ॥  
  
सदा पञ्चायुधीं बिभ्रत्स नः श्रीरङ्गनायकः ॥ १२॥  
  
अमतं मतं मतमथामतं स्तुतं  
परिनिन्दितं भवति निन्दितं स्तुतम् ।  
इति रङ्गराजमुदजूघुषत्त्रयी  
स्तुमहे वयम्किमिति तन्न शक्नुमः ॥ १३॥  
  
यदि मे सहस्रवदनादिवैभवं  
निजमर्पयेत्स किल रङ्गचन्द्रमाः ।  
अथ शेषवन्मम च तद्वदेव वा  
स्तुतिशक्त्यभावविभवेऽपि भागिता ॥ १४॥  
  
सो अङ्ग  वेद यदि वा न किलेति वेदः  
सन्देग्ध्यनर्घविदमात्मनि रङ्गनाथम् ।  
स्थाने तदेष खलु दोषमलीमसाभिः  
मद्वाग्भिरैशमतिशायनमावृणोति ॥ १५॥  
  
स्वं संस्कृतद्राविडवेदसूक्तैः  
भान्तं मदुक्तैर्मलिनीकरोति ।  
श्रीरङ्गकम्रः कलभं क एव  
स्नात्वाऽपि धूलीरसिकं निषेद्धा ॥ १६॥  
  
किन्तु प्रपत्तिबलतारितविष्णुमाय-  
मद्वंश्यराजकुलदुर्ललितं किलैवम् ।  
श्रीरङ्गराजकमलापदलालितत्वं  
यद्वाऽपराध्यति मम स्तुतिसाहसेऽस्मिन् ॥ १७॥  
  
नाथस्य च स्वमहिमार्णवपारदृश्व-  
विज्ञानवाग्विलसितं सहते न वेदः ।  
आपेक्षिकं यदि तदस्ति ममापि तेन  
श्रीरङ्गिणः स्तुतिविधावहमध्यकार्षम् ॥ १८॥  
  
अन्यत्रातद्गुणोक्तिर्भगवति न तदुत्कर्षचौर्यैः परेषां  
स्तुत्यत्वाद्यावदर्था फणितिरपि तथा तस्य निस्सीमकत्वात् ।  
आम्नायानामसीम्नामपि हरिविभवे वर्षबिन्दोरिवाऽब्धौ  
सं बन्धात्स्वात्मलाभो न तु कबलनतः स्तोतुरेवं न किं मे ॥ १९॥  
  
कावेरीमवगाहिषीय भगवद्भोगान्तरायी भवत्  
कर्मक्लेशफलाशयप्रशमनोद्वेलामलस्रोतसम् ।  
जन्तोस्सम्सरतोऽर्चिरादिसरणिव्यासङ्गभङ्गाय या  
लोकेऽस्मिण् विरजेव वेल्लितजला श्रीरङ्गमालिङ्गति ॥ २०॥  
  
दुग्धाब्धिर्जनको जनन्यहमियं श्रीरेव पुत्री वरः  
श्रीरङ्गेश्वर एतदर्हमिह किं कुर्यामितीवाकुला ।  
चञ्चच्चामरचन्द्रचन्दनमहामाणिक्यमुक्तोत्करान्  
कावेरी लहरीकरैर्विदधती पर्येति सा सेव्यताम् ॥ २१॥  
  
तीर्थं शुन्धति पाति नन्दनतरून् रथ्याङ्गणान्युक्षति  
स्नानीयार्हणपानवारि वहति स्नातः पुनीते जनान् ।  
श्यामं वेदरहो व्यनक्ति पुलिने फेनैर्हसन्तीव तत्  
गङ्गां विष्णुपदीत्वमात्रमुखरां हेमापगा हन्त्वघम् ॥ २२॥  
  
अगणितगुणावद्यं सर्वं स्थिरत्रसमप्रति-  
क्रियमपि पयः पूरैराप्याययन्त्यनुजाग्रती ।  
प्रवहति जगद्धात्री भूत्वेव रङ्गपतेर्दया  
शिशिरमधुराऽगाधा सा नः पुनातु मरुद्वृधा ॥ २३॥  
  
तरळतनुतरङ्गैर्मन्दमान्दोल्यमान-  
स्वतटविटपिराजीमञ्जरीसुप्तभृङ्गा ।  
क्षिपतु कनकनाम्नी निम्नगा नारिकेल-  
क्रमुकजमकरन्दैर्मांसलापा मदंहः ॥ २४॥  
  
कदलवकुलजम्बूपूगमाकन्दकण्ठ-  
द्वयससरसनीरामन्तरा सह्यकन्याम् ।  
प्रबलजलपिपासालम्बमानाम्बुदौघ-  
भ्रमकरतरुवृन्दं वन्द्यतामन्तरीपम् ॥ २५॥  
  
यद्विष्णोः पदमतमः परोरजोऽग्र्यं  
मुक्तानामनुविरजं विदीप्रमाहुः ।  
तत्पुण्यं पुलिनमिदन्तयाऽद्य मध्ये  
कावेरि स्फुरति तदीक्षिषीय नित्यम् ॥ २६॥  
  
त्रय्यन्तप्रहतिमतीषु वैष्णवानां  
प्राप्यासु प्रचुरभवश्रमापहासु ।  
कावेरीपरिचरितासु पावनीषु  
श्रीरङ्गोपवनतटीषु वर्तिषीय ॥ २७॥  
  
स्फुरितशफरदीर्यन्नालिकेरीगुलुच्छ-  
प्रसृमरमधुकुल्यावर्धितानोकहानि ।  
रतिमविरति रङ्गारामरम्यस्थलानि  
क्रमुकपदसमोचामेचकानि क्रियासुः ॥ २८॥  
  
अधिपरमपदं पुरीमयोध्यां  
अमृतवृतामपराजितामुशन्ति ।  
पुलिनमुपरि रङ्गराजधानी  
पिशितदृशामपि सा पुरश्चकास्ति ॥ २९॥  
  
भवपदमपि दिव्यधाम कर्तुं  
तदुभयतन्त्रितहर्म्यमालिकेव ।  
भवनमणितलैर्विजृम्भमाणा  
जयतितरामिह रङ्गराजधानी ॥ ३०॥  
  
मणिमकररुचीर्वितत्य पाशान्  
विसृमरकेतुकरैर्मृगं हिमांशोः ।  
श्रिय इव नवकेलये जिघृक्षुः  
सुखयतु रङ्गपुरी चकासती नः ॥ ३१॥  
  
जनपदसरिदन्तरीपपुष्यत्  
पुरपरिपालननित्यजागरूकान् ।  
प्रहरणपरिवारवाहनाढ्यान्  
कुमुदमुखाण् गणनायकान् नमामि ॥ ३२॥  
  
अहृतसहजदास्याः सूरयस्स्रस्तबन्धा  
विमलचरमदेहा इत्यमी रङ्गधाम ।  
महितमनुजयतिर्यक्स्थावरत्वाः श्रयन्ते  
सुनियतमिति ह स्म प्राहुरेभ्यो नमः स्तात् ॥ ३३॥  
  
श्रीरङ्गदिव्यभवनम्भुवि गोपुराणां  
प्राकारितेन निकरेण गुरुत्मतेव ।  
पार्श्वप्रसारितपतत्त्रपुटेन भक्त्या  
नानातनूभिरूपगूढमुपघ्नयामः ॥ ३४॥  
  
प्राकारमध्याजिरमण्डपोक्त्या  
सद्वीपरत्नाकररत्नशैला ।  
सर्वंसहा रङ्गविमानसेवां  
प्राप्तेव तन्मन्दिरमाविरस्ति ॥ ३५॥  
  
जितबाह्यजिनादिमणिप्रतिमा  
अपि वैदिकयन्निव रङ्गपुरे ।  
मणिमण्डपवपगणन् विदधे  
परकालकविः प्रनमेमहि तान् ॥ ३६॥  
  
स्मेराननाक्षिकमलैर्नमतः पुनानान्  
दंष्ट्रागदाभ्रुकुटिभिर्द्विषतो धुनानान् ।  
चन्द्रप्रचण्डमुखतः प्रणमामि रङ्ग-  
द्वारावलीषु चतसृष्वधिकारभाजः ॥ ३७॥  
  
सर्वात्मसाधारणनाथगोष्ठी-  
पूरेऽपि दुष्पूरमहावकाशम् ।  
आस्थानमानन्दमयं सहस्र-  
स्थूणादिनाऽऽम्नातमवाप्नवानि ॥ ३८॥  
  
विहरति हरौ लक्ष्म्या लीलातपत्रपरिष्क्रिया-  
विनिमयविधासूनासूनिक्रियासफलोत्पलाम् ।  
अथ मुनिमनः पद्मेष्वब्जासहायविहारज-  
श्रमहरतटीं यामस्तामैन्दवीमरविन्दिनीम् ॥ ३९॥  
  
तापत्रयीमैन्दवपुष्करिण्यां  
निमज्ज्य निर्वापयिताऽस्मि यस्याः ।  
अभ्यासतोऽपामघमर्षणीनां  
चन्द्रः सुधादीधितितामवाप ॥ ४०॥  
  
पूर्वेण तां तद्वदुदारनिम्न-  
प्रसन्नशीताशयमग्ननाथाः ।  
पराङ्कुशाद्याः प्रथमे पुमांसो  
निषेदिवांसो दश मां दयेरन् ॥ ४१॥  
  
आधारशक्तिमुपरि प्रकृतिं परेण  
तां कूर्ममत्र फणिनं पृथिवीं फणासु ।  
पृथ्व्यां पयोधिमधि तन्नलिनं निधाय  
श्रीरङ्गधाम सुनिविष्टमभिष्टवानि ॥ ४२॥  
  
परेण नाकं पुरि हेममय्यां  
यो ब्रह्मकोशोऽस्त्यपराजिताख्यः ।  
श्रीरङ्गनाम्ना तमपौरुषेयं  
विमानराजं भुवि भावयानि ॥ ४३॥  
  
अनाद्याम्नातत्वात्पुरुषरचनादोषरहितं  
जने तांस्तान् कामाण् विदधदपि सायुज्यहृदयम् ।  
असन्देहाध्यासं भगवदुपलम्भस्थलममी  
प्रतीमः श्रीरङ्गं श्रुतिशतसमानर्द्धि शरणम् ॥ ४४॥  
  
अपि फणिपतिभावाच्छुभ्रमन्तः शयालोः  
मरकतसुकुमारैः रङ्गभर्तुर्मयूखैः ।  
सकलजलधिपानश्यामजीमूतजैत्रं  
पुलकयति विमानं पावनं लोचने नः ॥ ४५॥  
  
व्यापि रूपमपि गोष्पदयित्वा  
भक्तवत्सलतयोज्झितवेलम् ।  
तद्विषन्तपनृकेसरिरूपं  
गोपुरोपरि विजृम्भितमीडे ॥ ४६॥  
  
अहमलमवलम्बः सीदतामित्यजस्रं  
निवसदुपरिभागे गोपुरं रङ्गधाम्नः ।  
क्वचन नृपरिपाटीवासितं क्वापि सिम्ह-  
क्रमसुरभितमेकं ज्योतिरग्रे चकास्ति ॥ ४७॥  
  
संशोध्य पावनमनोहरदृष्टिपातैः  
देवाय मामपि निवेदयतां गुरूणाम् ।  
सव्योत्तरे भगवतोऽस्य कटाक्षवीक्षा-  
पङ्क्तिं प्रपद्य परितः परितो भवेयम् ॥ ४८॥  
  
श्रीरङ्गराजकरनम्रितशाखिकाभ्यो  
लक्ष्म्या स्वहस्तकलितश्रवणवतंसम् ।  
पुन्नागतल्लजमजस्रसहस्रगीति-  
सेकोत्थदिव्यनिजसौरभमामनामः ॥ ४९॥  
  
श्रीरङ्गचन्द्रमसमिन्दिरया विहर्तुं  
विन्यस्य विश्वचिदचिन्नयनाधिकारम् ।  
यो निर्वहत्यनिशमङ्गुलिमुद्रयैव  
सेनान्यमन्यविमुखास्तमशिश्रियाम ॥ ५०॥  
  
सैन्यधुरीणप्राणसहायां सूत्रवतीमाशिश्रियमम्बाम् ।  
श्रीपदलाक्षालाञ्छितसेवाप्रोतलसद्दोर्वल्लिविलासाम् ॥ ५१॥  
  
विदधतु सुखं विष्वक्सेनस्य ते प्रथमे भटाः  
करिमुखजयत्सेनौ कालाह्वसिंहमुखौ च नः ।  
जगति भजतां तत्तत्प्रत्यूहतूलदवानलाः  
दिशि दिशि दिवारात्रं श्रीरङ्गपालनकर्मठाः ॥ ५२॥  
  
श्रुतिमयमतिहर्षप्रश्रयस्मेरवक्त्रं  
मणिमुकुरमिवाग्रे मङ्गलं रङ्गधाम्नः ।  
शरणमभिगताः स्मो यत्र रूपस्वरूप-  
स्वगुणमहिमदर्शी मोदते रङ्गशायी ॥ ५३॥  
  
तार्क्ष्यपक्षतिवदस्य वल्लभां  
रुद्रया सह सुकीर्तिमर्चये ।  
हर्षबाष्पमपि कीर्तिमर्थिनां  
यन्मुखेन कमला कटाक्षयेत् ॥ ५४॥  
  
स्वास्त्ररूपस्फुरन्मौलि मा शब्द इति  
उद्धुनानां सुरास्तर्जनीमुद्रया ।  
नाथनिद्रोचितोन्निद्रताम्रेक्षणां  
सञ्चरन्तीं स्तुमस्तां च पञ्चायुधीम् ॥ ५५॥  
  
अस्त्रग्रामाग्रेसरं नाथवीक्षा-  
शीधुक्षीबोद्वेलनृत्ताभिरामम् ।  
चक्रं दैत्यच्छेदकल्माषिताङ्गं  
भ्राम्यज्ज्वालामालभारि प्रपद्ये ॥ ५६॥  
  
हनुभूषविभीषणयोः स्यां यतमाविह मोक्षमुपेक्ष्य ।  
रघुनायकनिष्क्रयभूतं भुवि रङ्गधनं रमयेते ॥ ५७॥  
  
इतो बहिः पञ्च पराञ्चि खानि प्रत्यञ्चि तानि स्युरितोऽन्तरित्थम् ।  
औपाधिकेभ्यो निरुपाधिभोग्ये प्रत्याहरद्वेत्रधरं नमामि ॥ ५८॥  
  
शेषशयलोचनामृतनदीरयाकुलितलोलमानानाम् ।  
आलम्बमिवामोदस्तम्भद्वयमन्तरङ्गमभियामः ॥ ५९॥  
  
श्रीरङ्गान्तर्मन्दिरं दीप्रशेषं श्रीभूमीतद्रम्यजामातृगर्भम् ।  
पश्येम श्रीदिव्यमाणिक्यभूषामञ्जूषायास्तुल्यमुन्मीलितायाः ॥ ६०॥  
  
लीलालताकृपाणीभृङ्गारपतद्ग्रहार्पितकराग्राः ।  
प्रोतावतंसितकुचाः पदाब्जसम्वाहिनीर्वयं स्तुमहे ॥ ६१॥  
  
मुकुलितनलिनाः सकौमुदीका  
इव सुनिशा विमलादिका नवापि ।  
शिरसि कृतनमस्यदेकहस्ता  
इतरकरोच्चलचामराः श्रयेयम् ॥ ६२॥  
  
उत्फुल्लपङ्कजतटाकमिवाभियानि  
श्रीरङ्गराजमिह दक्षिणसव्यसीम्नोः ।  
लक्ष्मीं विहाररसिकामिव राजहम्सीं  
छायामिवाभ्युदयिनीमवनीं च तस्याः ॥ ६३॥  
  
पिब नयन पुरस्ते रङ्गधुर्याभिधानं  
स्थितमिव परिफुल्लत्पुण्डरीकं तटाकम् ।  
श्रियमपि विहरन्तीं राजहम्सीमिवास्मिन्  
प्रतिफलनमिवास्याः पश्य विश्वम्भरां च ॥ ६४॥  
  
सौशील्यशीतलमवेलकृपातरङ्ग-  
सम्प्लाविताखिलमकृत्रिमभूम निम्नम् ।  
लक्ष्म्या च वासितमभूम विगाहमानाः  
श्रीरङ्गराजमिषपद्मसरः प्रसन्नम् ॥ ६५॥  
  
सिंहासने कमलया क्षमया च विश्वं  
एकातपत्रयितुमस्मदसून्निषण्णम् ।  
लक्ष्मीस्वयम्वरसनाथितयौवनश्री-  
सौन्दर्य सम्पदवलिप्तमिवालिहीय ॥ ६६॥  
  
आपादमूलमणिमौलिसमुल्लसन्त्या  
स्वातन्त्र्यसौहृदतरङ्गितयाऽङ्गभङ्ग्या ।  
सख्यं समस्तजनचेतसि सन्दधानं  
श्रीरङ्गराजमनिमेषमनुस्रियास्म ॥ ६७॥  
  
क्षितिकमलनिवासाकल्पवल्लीसलीलो-  
ल्लुठनदशदिशोद्यद्यौवनारम्भजृम्भः ।  
श्रममपहरतां मे रङ्गधामेति तत्तद्-  
वरमयफलनम्रः पत्रलः पारिजातः ॥ ६८॥  
  
सम्भाषमाणमिव सर्ववशंवदेन  
मन्दस्मितेन मधुरेण च वीक्षणेन ।  
दिव्यास्त्रपुष्पितचतुर्भुजमत्युदारं  
रङ्गास्पदं मम शुभाश्रयमाश्रयाणि ॥ ६९॥  
  
एते शङ्खगदासुदर्शनभृतः क्षेमाङ्करा बाहवः  
पादद्वन्द्वमिदं शरण्यमभयं भद्रं च वो हे जनाः ।  
इत्यूचिष्यभयङ्करे करतले स्मेरेण वक्त्रेण तद्-  
व्याकुर्वन्निव निर्वहेन्मम धुरं श्रीरङ्गसर्वंसहः ॥ ७०॥  
  
अङ्गैरहम्प्रथमिकाचरितात्मदानैः  
आमोदमाननवयौवनसावलेपैः ।  
है पारिजातमिव नूतनतायमान-  
शाखाशतं हृदि दधीमहि  रङ्गधुर्यम् ॥ ७१॥ वर्। कथमधीमहि  
आलोका हृदयालवो रसवशादीशानमीषत्स्मितं  
प्रच्छायानि वचांसि पद्मनिलया चेतः शरव्यं वपुः ।  
चक्षुष्मन्ति गतागतानि त इमे श्रीरङ्गशृङ्गार  ते  
भावा यौवनगन्धिनः किमपरं सिञ्चन्ति चेतांसि नः ॥ ७२॥  
  
आयत्किरीटमलिकोल्लसदूर्ध्वपुण्ड्रं  
आकर्णलोचनमनङ्कुशकर्णपाशम् ।  
उत्फुल्लवक्षसमुदायुधबाहुमर्ह-  
न्नीविं च रङ्गपदमब्जपदं भजामः ॥ ७३॥   वर्। पति  
अब्जन्यस्तपदाब्जमञ्चितकटीसंवादिकौशेयकं  
किञ्चित्ताण्डवगन्धिसंहननकं निर्व्याजमन्दस्मितम् ।  
चूडाचुम्बिमुखाम्बुजं निजभुजाविश्रान्तदिव्यायुधं  
श्रीरङ्गे शरदः शतं तत इतः पश्येम लक्ष्मीसखम् ॥ ७४॥  
  
अग्रे तार्क्ष्येण पश्चादहिपतिशयनेनात्मना पार्श्वयोश्च  
श्रीभूमिभ्यामतृप्त्या नयनचुलकनैः सेव्यमानामृतौघम् ।  
वक्त्रेणाविःस्मितेन स्फुरदभयगदाशङ्खचक्रैर्भुजाग्रैः  
विश्वस्मै तिष्ठमानं शरणमशरणा रङ्गराजं भजामः ॥ ७५॥  
  
आर्तापाश्रयमार्थिकल्पकमसह्यागस्करक्ष्मातलं  
सद्यः सम्श्रितकामधेनुमभियत्सर्वस्वमस्मद्धनम् ।  
श्रीरङ्गेश्वरमाश्रयेम कमलाचक्षुर्महीजीवितं  
श्रीरङ्गे स सुखाकरोतु सुचिरं दास्यं च धत्तां मयि ॥ ७६॥  
  
स्वफणवितानदीप्रमणिमालिसुदामरुचि-  
म्रदिमसुगन्धिभोगसुखशायितरङ्गधनम् ।  
मदभरमन्थरोच्छ्वसितनिःश्वसितोत्तरलं  
फणिपतिडोलिकातलिममाश्वसिमः प्रणताः ॥ ७७॥  
  
वटदलदेवकीजठरवेदशिरः कमला-  
स्तनशठकोपवाग्वपुषि रङ्गगृहे शयितम् ।  
वरदमुदारदीर्घभुजलोचनसंहननं  
पुरुषमुपासिषीय परमं प्रणतार्तिहरम् ॥ ७८॥  
  
उदधिपरमव्योम्नोर्विस्मृत्य पद्मवनालया-  
विनिमयमयीं निद्रां श्रीरङ्गनामनि धामनि ।  
फणिपरिवृढस्फारप्रश्वासनिःश्वसितक्रम-  
स्खलितनयनं तन्वन्मन्वीत नः परमः पुमान् ॥ ७९॥  
  
जलधिमिव निपीतं नीरदेनाद्रिमब्धौ  
निहितमिव शयानं कुञ्जरं वाद्रिकुञ्जे ।  
कमलपदकराक्षं मेचकं धाम्नि नीले  
फणिनमधिशयानं पूरुषं वन्दिषीय ॥ ८०॥  
  
श्रीरङ्गेशय इह शर्म निर्मिमीतामाताम्राधरपदपाणिविद्रुमो नः ।  
कावेरीलहरिकरोपलाल्यमानो गम्भीराद्भुत इव तर्णकोऽर्णवस्य ॥ ८१॥  
  
सिञ्चेदिमं च जनमिन्दिरया तटित्वान्  
भूषामणिद्युतिभिरिन्द्रधनुर्दधानः ।  
श्रीरङ्गधामनि दयारसनिर्भरत्वा-  
दाद्रौ शयालुरिव शीतलकालमेघः ॥ ८२॥  
  
आमौलिरत्नमकरात्पुनरा च पद्भ्यां  
धामक्रमोन्नमदुदारमनोहराङ्गम् ।  
श्रीरङ्गशेषशयनं नयनैः पिबामः  
पश्यन्मनःप्रवणमोघमिवामृतस्य ॥ ८३॥  
  
अरविन्दितमङ्घ्रिपाणिपद्मै-  
रपि  तापिञ्छितमञ्चिताङ्गकान्त्या ।  
अधरेण स बन्धुजीवितं श्रीः  
नियतं नन्दनयेत रङ्गचन्द्रम् ॥ ८४॥  
  
अन्योन्यरञ्जकरुचोऽनुपमानशोभाः  
दिव्यस्रगम्बरपरिष्करणाङ्गरागाः ।  
संस्पर्शतः पुलकिता इव चिन्मयत्वात्  
रङ्गेन्दुकान्तिमधिकामुपबृम्हयन्ति ॥ ८५॥  
  
द्रुतकनकजगिरिपरिमिलदुदधि-  
प्रचलितलहरिवदहमहमिकया ।  
स्नपयति जनमिममपहरति तमः  
फणिशयमरकतमणिकिरणगणः ॥ ८६॥  
  
भोगीन्द्रनिःश्वसित सौरभवर्धितं श्री  
नित्यानुषक्तपरमेश्वरभावगन्धि ।  
सौरभ्यमाप्लुतदिशावधि रङ्गनेतुः  
आनन्दसम्पदि निमज्जयते मनांसि ॥ ८७॥  
  
रङ्गभर्तुरपि लोचनचर्चां साहसावलिषु लेखयमानम् ।  
पुष्पहास इति नाम दुहानं सौकुमार्यमतिवाङ्मनसं नः ॥ ८८॥  
  
एकैकस्मिन्परमवयवेऽनन्तसौन्दर्यमग्नं  
सर्वं द्रक्ष्ये कथमिति मुधा मामथा मन्दचक्षुः ।  
त्वां सौभ्रात्रव्यतिकरकरं रङ्गराजाङ्गकानां  
तल्लावण्यं परिणमयिता विश्वपारीणवृत्ति ॥ ८९॥  
  
वपुर्मन्दारस्य प्रथमकुसुमोल्लाससमयः  
क्षमालक्ष्मीभृङ्गीसकलकरणोन्मादनमधु ।  
विकासः सौन्दर्यस्रजि रसिकताशीधुचुलको  
युवत्वं रङ्गेन्दोः सुरभयति नित्यं सुभगताम् ॥ ९०॥  
  
किरीटचूडरत्नराजिराधिराज्यजल्पिका ।  
मुखेन्दुकान्तिरुन्मुखं तरङ्गितेव रङ्गिणः ॥ ९१॥  
  
शिखारत्नोद्दीप्रं दिशि दिशि च माणिक्यमकरी-  
लसच्छृङ्गं रङ्गप्रभुमणिकिरीटं मनुमहे ।  
समुत्तुङ्गस्फीतं चिदचिदधिराजश्रिय इव  
प्रियाक्रीडं चूडामणिमपि नितम्बं तमभितः ॥ ९२॥  
  
विहरतु मयि रङ्गिनश्चूलिकाभ्रमरकतिलकोर्ध्वपुण्ड्रोज्ज्वलम् ।  
मुखममृततटाकचन्द्राम्बुजस्मयहरशुचिमुग्धमन्दस्मितम् ॥ ९३॥  
  
मुखपुण्डरीकमुपरि त्रिकण्टकं तिलकाश्च केसरसमाः समौक्तिकाः ।  
इह रङ्गभर्तुरभियन्मधुव्रतप्रकरश्रियं भ्रमरकाणि बिभ्रति ॥ ९४॥  
  
हृदयं प्रसादयति रङ्गपतेर्मधुरोर्ध्वपुण्ड्रतिलकं ललितम् ।  
अलिकार्धचन्द्रदलसंवलिताममृतस्रुतिं यदभिशङ्कयते ॥ ९५॥  
  
सरसीरुहे समवनाम्य मदादुपरि प्रनृत्यदलिपङ्क्तिनिभे ।  
स्फुरतो भ्रुवावुपरि लोचनयोः सविलासलास्यगति रङ्गभृतः ॥ ९६॥  
  
स्मरशरनलिनभ्रमान्नेत्रयोः परिसरनमदिक्षुचापच्छवि ।  
युगमुदयति रङ्गभर्तुर्भ्रुवोः गुरुकुलमिव शार्ङ्गनृत्तश्रियः ॥ ९७॥  
  
कृपया परया करिष्यमाणे सकलाङ्गं किल सर्वतोऽक्षि नेत्रे ।  
प्रथमं श्रवसी समास्तृणाते इति दैर्घ्येण विदन्ति रङ्गनेतुः ॥ ९८॥  
  
श्रवोनासारोधात्तदवधिकडोलायितगते  
विशालस्फीतायद्रुचिरशिशिराताम्रधवले ।  
मिथो बद्धस्पर्धस्फुरितशफरद्वन्द्वललिते  
क्रियास्तां श्रीरङ्गप्रणयिनयनाब्जे मयि दयाम् ॥ ९९॥  
  
करुणामृतकूलमुद्वहैष प्रणमत्स्वागतिकी प्रसन्नशीता ।  
मयि रङ्गधनोपकर्णिकाऽक्ष्णोः सरितोर्वीक्षणवीचिसन्ततिः स्तात् ॥ १००॥  
  
विलसति नासा कल्पकवल्ली मुग्धेव रङ्गनिलयस्य ।  
स्मितमपि तन्नवकुसुमं चुबुककपोलं च पल्लवोल्लसितम् ॥ १०१॥  
  
नयनशफरिविद्धौ कर्णपाशावरुद्धौ  
रुष इव लुठतोऽर्चिर्मञ्जरीरुद्गिरन्तौ ।  
परिमिलदलकालीशैवलामंसवेलां  
अनुमणिमकरोद्धौ रङ्गधुर्यामृताब्धेः ॥ १०२॥  
  
अधरमधुराम्भोजं तत्कर्णपाशमृणालिका-  
वलयमभि मामास्तां रङ्गेन्दुवक्त्रसरश्चिरम् ।  
नयनशफरं नासाशैवालवल्लरि कर्णिका-  
मकरमलकश्रेणीपर्यन्तनीलवनावलि ॥ १०३॥  
  
रमयतु स मां कण्ठः श्रीरङ्गनेतुरुदञ्चित-  
क्रमुकतरुणग्रीवाकम्बुप्रलम्बमलिम्लुचः ।  
प्रणयविलगल्लक्ष्मीविश्वम्भराकरकन्दली-  
कनकवलयक्रीडासङ्क्रान्तरेख इवोल्लसन् ॥ १०४॥  
  
अधिष्ठानस्तम्भौ भुवनपृथुयन्त्रस्य कमला-  
करेणोरालाने अरिकरिघटोन्माथमुसलौ ।  
फणीन्द्रस्फीतस्रग्व्यतिकरितसन्दिग्धविभवौ  
भुजौ मे भूयास्तामभयमभि रङ्गप्रणयिनः ॥ १०५॥  
  
प्रतिजलधितो वेलाशय्यां विभीषणकौतुकात्  
पुनरिव पुरस्कर्तुं श्रीरङ्गिणः फणिपुङ्गवे ।  
समुपदधतः कञ्चित्कञ्चित्प्रसारयतो भुज-  
द्वयमपि सदा दानश्रद्धालु दीर्घमुपास्महे ॥ १०६॥  
  
कुसुमभरालसौ स्फटिकवेदिशयौ विटपा-  
वमरतरोः परं परिहसत्पृथु रङ्गभुजः ।  
बहुमणिमुद्रिकाकनककङ्कणदोर्वलयैः  
किसलयि दोर्द्वयं फणिनि निर्भरसुप्तमिमः ॥ १०७॥  
  
मद्रक्षाव्रतकौतुके सुकटके विक्रान्तिकर्णेजपे  
शार्ङ्गज्याकिणकर्कशिम्नि सुमनस्स्रङ्मोहने मार्दवे ।  
दोर्द्वन्द्वं बहुशः प्रलोभ्य कमलालीलोपधानं भवत्  
तच्चित्रालकमुद्रितं विजयते श्रीरङ्गसंसङ्गिनः ॥ १०८॥  
  
भवार्तानां वक्त्रामृतसरसि मार्गं दिशदिव  
स्वयं वक्त्रेणेदं वरदमिति सन्दर्शितमिव ।  
कराम्भोजं पङ्केरुहवनरुषा पाटलमिव  
श्रयामि श्रीरङ्गेशयितुरुपधानीकृतमहम् ॥ १०९॥  
  
किरीटं श्रीरङ्गेशयितुरुपधानीकृतभुजः  
विधीशाधीशत्वाद्धटत इति संस्पृश्य वदति ।  
निहीनानां मुख्यं शरणमिति बाहुस्तदितरः  
स्फुटं ब्रूते पादाम्बुजयुगलमाजानुनिहितः ॥ ११०॥  
  
मलयजशशिलिप्तं मालतीदामतल्पं  
सुमणिसरवितानं कौस्तुभस्वस्तिदीपम् ।  
दनुजवृषविषाणोल्लेखचित्रं च लक्ष्मी-  
ललितगृहमुपासे रङ्गसर्वंसहोरः ॥ १११॥  
  
हारस्फारितफेनमंशुलहरीमालर्द्धि मुक्ताफल-  
श्रेणीशीकरदुर्दिनं तत इतो व्याकीर्णरत्नोत्करम् ।  
आविःकौस्तुभलक्ष्मि रङ्गवसतेर्निस्सीमभूमाद्भुतं  
वक्षो मन्दरमथ्यमानजलधिश्लाघं विलोकेमहि ॥ ११२॥  
  
वक्षःस्थल्यां तुलसिकमलाकौस्तुभैर्वैजयन्ती  
सर्वेशत्वं कथयतितरां रङ्गधाम्नस्तदास्ताम् ।  
कूर्मव्याघ्रीनखपरिमिलत्पञ्चहेती यशोदा-  
नद्धा मौग्ध्याभरणमधिकं नः समाधिं धिनोति ॥ ११३॥  
  
कियान्भरो मम जगदण्डमण्डली-  
त्यतृप्तितः कृशितमिवोदरं विभोः ।  
रिरक्षिषोचितजगतीपरम्परां  
परामिव प्रथयति नाभिपङ्कजम् ॥ ११४॥  
  
त्रिविधचिदचिद्वृन्दं तुन्दावलम्बिवलित्रयं  
विगणयदिवैश्वर्यं व्याख्याति रङ्गमहेशितुः ।  
प्रणतवशतां ब्रूते दामोदरत्वकरः किणः  
तदुभयगुणाकृष्टं पट्टं किलोदरबन्धनम् ॥ ११५॥  
  
त्रयो देवास्तुल्यास्त्रितयमिदमद्वैतमधिकं  
त्रिकादस्मात्तत्त्वं परमिति वितर्कान् विघटयन् ।  
विभोर्नाभीपद्मो विधिशिवनिदानं भगवतः  
तदन्यद्भ्रूभङ्गीपरवदिति सिद्धान्तयति नः ॥ ११६॥  
  
गर्भे कृत्वा गोप्तुमनन्तं जगदन्त-  
र्मज्जद्भ्रम्या वाञ्छति साम्यं ननु नाभिः ।  
उत्क्षिप्यैतत्प्रेक्षितुमुद्यद्भ्रमिभूयं  
नाभीपद्मो रंहति रङ्गायतनाब्धेः ॥ ११७॥  
  
मदमिव मधुकैटभस्य रम्भाकरभकरीन्द्रकराभिरूप्यदर्पम् ।  
स्फुटमिव परिभूय गर्वगुर्वोः किमुपमिमीमहि रङ्गकुञ्जरोर्वोः ॥ ११८॥  
  
कटीकान्तिसंवादिचातुर्यनीवीलसद्रत्नकाञ्चीकलापानुलेपम् ।  
महाभ्रं लिहन्मेरुमाणिक्यसानूरिवाभाति पीताम्बरं रङ्गबन्धोः ॥ ११९॥  
  
भर्मस्थलांशुपरिवेष इवाम्बुराशेः  
सन्ध्याम्बुवाहनिकुरुम्बमिवाम्बरस्य ।  
शम्पाकदम्बकमिवाम्बुमुचो मना नः  
पीताम्बरं पिबति रङ्गधुरन्धरस्य ॥ १२०॥  
  
वैभूषण्यां कान्तिराङ्गी निमग्ना विष्वद्रीची क्वापि सोन्मादवृत्तिः ।  
जाने जानुद्वन्द्ववार्ताविवर्तो जातः श्रीमद्रङ्गतुङ्गालयस्य ॥ १२१॥  
  
श्रीरङ्गेशयजङ्घे श्रीभूम्यामर्शहर्षकण्टकिते ।  
तत्केलिनलिनमांसलनालद्वयललितमाचरतः ॥ १२२॥  
  
वन्दारुवृन्दारकमौलिमालायुञ्जानचेतः कमलाकरेभ्यः ।  
सङ्क्रन्तरागाविव पादपद्मौ श्रीरङ्गभर्तुर्मनवै नवै च ॥ १२३॥  
  
यद्वृन्दावनपण्डितं दधिरवैर्यत्ताण्डवं शिक्षितं  
यल्लक्ष्मीकरसौख्यसाक्षि जलजप्रस्पर्धमानर्द्धि यत् ।  
यद्भक्तेष्वजलस्थलज्ञमपि यद्दूत्यप्रसङ्गोत्सुकं  
तद्विष्णोः परमं पदं वहतु नः श्रीरङ्गिणो मङ्गलम् ॥ १२४॥  
  
शिञ्जानश्रुतिशिञ्जिनीमणिरवैर्वज्रारविन्दध्वज-  
च्छत्रीकल्पकशङ्खचक्रमुकुरैस्स्तैस्तैश्च रेखामयैः ।  
ऐश्वर्येण जयं त्रिविक्रममुखं घुष्यद्भिराम्रेडितं  
श्रीरङ्गेशयपादपङ्कजयुगं वन्दामहे सुन्दरम् ॥ १२५॥  
  
पुनानि भुवनान्यहं बहुमुखीति सर्वाङ्गुली  
झलज्झलितजाह्नवीलहरिवृन्दसन्देहदाः ।  
दिवा निशि च रङ्गिणश्चरणचारुकल्पद्रुम-  
प्रवालनवमञ्जरीः नखरुचीर्विगाहेमहि ॥ १२६॥  
  
श्रीरङ्गेन्दोः पदकिसलये नीलमञ्जीरमैत्र्या  
वन्दे वृन्तप्रणयिमधुपव्रातराजीवजैत्रे ।  
नित्याभ्यर्चानतविधिमुखस्तोमसंशय्यमानैः  
हेमाम्भोजैर्निबिडनिकटे रामसीतोपनीतैः ॥ १२७॥  
  
इति श्रीरङ्गराजस्तवे पूर्वशतकं समाप्तम् ।  
  
अथ श्रीरङ्गराजस्तवे उत्तरशतकम् ।  
  
श्रीपराशरभट्टार्यः श्रीरङ्गेशपुरोहितः ।  
श्रीवत्साङ्कसुतः श्रीमान् श्रेयसे मेऽस्तु भूयसे ॥  
  
हर्तुं तमस्सदसती च विवेक्तुमीशो  
मानं प्रदीपमिव कारुणिको ददाति ।  
तेनावलोक्य कृतिनः परिभुञ्जते तं  
तत्रैव केऽपि चपलाश्शलभीभवन्ति ॥ १॥  
  
या वेदबाह्याः स्मृतयोऽर्हदादेर्वेदेषु याः काश्च कुदृष्टयः ।  
                                   var  कुदृष्टयस्ताः?  
आगस्कृतां रङ्गनिधे   त्वदध्वन्यन्धङ्करण्यः  
               स्मृतवान् मनुस्तत् ॥ २॥  
  
प्रत्यक्षप्रमथनपश्यतोहरत्वा-  
न्निर्दोषश्रुतिविमतेश्च बाह्यवर्त्म ।  
दुस्तर्कप्रभवतया च वक्तृदोष-  
स्पृष्ट्या च प्रजहति रङ्गविन्द   वृद्धाः ॥ ३॥  
  
अवयवितयेदङ्कुर्वाणैर्बहिष्करणैर्वपु-  
र्निरवयवकोऽहङ्कारार्हः  पुमान् करणातिगः ।  
स्फुरति हि जनाः प्रत्यासत्तेरिमौ न विविञ्चते  
तदधिकुरुतां शास्त्रं रङ्गेश  ते परलोकिनि ॥ ४॥  
  
प्रत्यक्षा श्रुतिरर्थधीश्च न तथा दोषस्तदर्थः  
     पुनर्धर्माधर्मपरावरेश्वरमुखः प्रत्यक्षबाध्यो न च ।  
तच्चार्वाकमतेऽपि रङ्गरमण   प्रत्यक्षवत् सा प्रमा  
     योगोन्मीलितधीस्तदर्थमथवा प्रत्यक्षमीक्षेत सः ॥ ५॥  
  
न सदसदुभयं वा नोभयस्माद्बहिर्वा जगदिति  
न किलैकां कोटिमाटीकते तत् ।  
इति निरुपधि सर्वं सर्विकातो निषेधन्  
वरद  सुगतपाशश्चोरलावं विलाव्यः ॥ ६॥  
  
प्रतीतिश्चेदिष्टा न निखिलनिषेधो यदि न को  
      निषेद्धाऽतो नेष्टो निरुपधिनिषेधस्सदुपधौ ।  
निषेधेऽन्यत्सिध्येद्वरद   घटभङ्गे शकलवत्  
      प्रमाशून्ये पक्षे श्रुतिरपि मतेऽस्मिन्विजयताम् ॥ ७॥  
  
योगाचारो जगदपलपत्यत्र सौत्रान्तिकस्त-  
द्धीवैचित्र्यादनुमितिपदं वक्ति वैभाषिकस्तु ।  
प्रत्यक्षं तत्क्षणिकयति ते रङ्गनाथ   त्रयोऽपि  
      ज्ञानात्मत्वक्षणभिदुरते चक्षते तान् क्षिपामः ॥ ८॥  
  
जगद्भङ्कुरं भङ्गुरा बुद्धिरात्मेत्यसद्वेत्त्रभावे  
                   तथा वेद्यवित्त्योः ।  
क्षणध्वंसतश्च स्मृतिप्रत्यभिज्ञादरिद्रं  
                   जगत्स्यादिदं रङ्गचन्द्र ॥ ९॥  
  
अहमिदमभिवेद्मीत्यात्मवित्त्योर्विभेदे  
      स्फुरति यदि तदैक्यं बाह्यमप्येकमस्तु ।  
प्रमितिरपि मृषा स्यान्मेयमिथ्यात्ववादे  
      यदि तदपि सहेरन् दीर्घमस्मन्मतायुः ॥ १०॥  
  
एतद्रामास्त्रं दलयतु कलिर्ब्रह्ममीमांसकांश्च  
      ज्ञप्तिर्ब्रह्मैतज्ज्वलदपि निजाविद्यया बम्भ्रमीति ।  
तस्य भ्रान्तिं तां श्लथयति जिताद्वैतविद्यस्तु जीवो  
      यद्यद्दृश्यं तद्वितथमिति ये ज्ञापयाञ्चक्रुरज्ञाः ॥ ११॥  
  
अङ्गीकृत्य तु सप्तभङ्गिकुसृतिं स्यादस्तिनास्त्यात्मिकां  
विश्वं त्वद्विभवं जगज्जिनमते नैकान्तमाचक्षते ।  
भिन्नाभिन्नमिदं तथा जगदुषे वन्ध्या ममाम्बेतिव-  
न्नूत्नब्रह्मविदे रहः परमिदं रङ्गेन्द्र   ते चक्षताम् ॥ १२॥  
  
कणचरचरणाक्षौ भिक्षमाणौ कुतर्कैः  
श्रुतिशिरसि सुभिक्षं त्वज्जगत्कारणत्वम् ।  
अणुषु विपरिणाम्य व्योमपूर्वं च कार्यं  
तव भवदनपेक्षं रङ्गभर्तर्ब्रुवाते ॥ १३॥  
  
वेदे कर्त्राद्यभावाद्बलवति हि नयैस्त्वन्मुखे नीयमाने  
तन्मूलत्वेन मानं तदितरदखिलं जायते रङ्गधामन्  
तस्मात्साङ्ख्यं सयोगं सपशुपतिमतं कुत्रचित्पञ्चरात्रं  
सर्वत्रैव प्रमाणं तदिदमवगतं पञ्चमादेव वेदात् ॥ १४॥  
  
सञ्चष्टे नेश्वरं त्वां पुरुषपरिषदि न्यस्य यद्वाऽऽन्यपर्यात्  
     साङ्ख्यो योगी च काक्वा प्रतिफलनमिवैश्वर्यमूचे कयाचित् ।  
भिक्षौ शैवस्सुराजम्भवमभिमनुते रङ्गराजातिरागात्  
त्वां  त्वामेवाभ्यधास्त्वं ननु परविभवव्यूहनाढ्यम्भविष्णुम् ॥ १५॥  
  
इति मोहनवर्त्मना/वर्ष्मणा त्वयाऽपि ग्रथितं बाह्यमतं तृणाय मन्ये ।  
अथ वैदिकवर्मवर्मितानां मनिताहे कुदृशां किमीश   वर्त्म ॥ १६॥  
  
संस्कारं प्रतिसञ्चरेषु निदधत्सर्गेसु तत्स्मारितं  
रूपं नाम च तत्तदर्हनिवहे व्याकृत्य रङ्गास्पद ।  
सुप्तोद्बुद्धविरिञ्चपूर्वजनतामध्याप्य तत्तद्धितं  
     शासन्नस्मृतकर्तृकान् वहसि यद्वेदाः प्रमाणं ततः ॥ १७॥  
  
शीक्षायां वर्णशिक्षा पदसमधिगमो व्याक्रियानिर्वचोभ्यां  
छन्दश्छन्दश्चितौ स्याद्गमयति समयं ज्यौतिषं रङ्गनाथ ।  
कल्पेऽनुष्ठानमुक्तं ह्युचितगमितयोर्न्यायमीमांसयोस्स्यात्  
अर्थव्यक्तिः पुराणस्मृतिषु तदनुगास्त्वां विचिन्वन्ति वेदाः ॥ १८॥  
  
आदौ वेदाः प्रमाणं स्मृतिरुपकुरुते सेतिहासैः पुराणैः  
न्यायैस्सार्धं त्वदर्चाविधिमुपरि परक्षीयते पूर्वभागः ।  
ऊर्ध्वो भागत्स्वदीहागुणविभवपरिज्ञापनैस्त्वत्पदाप्तौ  
वेद्यो वेदैश्च सर्वैरहमिति भगवन् स्वेन च व्याचकर्थ ॥ १९॥  
  
क्रिया तच्छक्तिर्वा किमपि तदपूर्वं पितृसुर-  
प्रसादो वा कर्तुः फलद इति रङ्गेश  कुदृशः ।  
त्वदर्चेष्टापूर्ते फलमपि भवत्प्रीतिजमिति  
त्रयीवृद्धास्तत्तद्विधिरपि भवत्प्रेरणमिति ॥ २०॥  
  
आज्ञा  ते सनिमित्तनित्यविधयः स्वर्गादिकाम्यद्विधिः  
सोऽनुज्ञा शठचित्तशास्त्रवशतोपायोऽभिचारश्रुतिः ।  
सर्वीयस्य समस्तशासितुरहो  श्रीरङ्गसर्वस्व  ते  
रक्षाकूतनिवेदिनी श्रुतिरसौ त्वन्नित्यशास्तिस्ततः ॥ २१॥  
  
अत्रास्ते निधिरितिवत्पुमर्थभूते सिद्धार्था अपि गुणरूपवृत्तवादाः ।  
रङ्गेश  त्वयि सकलास्समन्वयन्ते नोपासाफलविधिभिर्विशेष एषाम् ॥ २२॥  
  
देहो देहिनि कारणे विकृतयो जातिर्गुणाः कर्म च  
द्रव्ये निष्ठितरूपबुद्धिवचनास्तात्स्थ्यात् तथेदं जगत् ।  
विश्वं त्वय्यभिमन्यसे जगदिषे तेनाद्वितीयस्ततः  
मायोपाधिविकारसङ्करकथा का नाम रङ्गेश्वर ॥ २३॥  
  
स्थित्युत्पत्तिप्रवृत्तिग्रसननियमनव्यापनैरात्मनस्ते  
शेषोऽशेषः प्रपञ्चो वपुरिति भवतस्तस्य चाभेदवादाः ।  
सर्वं खल्वैतदात्म्यं सकलमिदमहं तत्त्वमस्येवमाद्याः  
व्याख्याता रङ्गधामप्रवण  विजयिभिर्वैदिकैस्सार्वभौमैः ॥ २४॥  
  
सराजकमराजकं पुनरनेकराजं तथा  
यथाभिमतराजकं जगदिदं जजल्पुर्जडाः ।  
जगाववशचित्रतातरतमत्वतर्काङ्गिका  
श्रुतिश्चिदचिती त्वया वरद  नित्यराजन्वती ॥ २५॥  
  
ब्रह्माद्यास्सृज्यवर्गे भ्रुकुटिभटतयोद्घाटिता नावतार-  
प्रस्तावे तेन न त्वं न च तव सदृशा विश्वमेकातपत्रम् ।  
लक्ष्मीनेत्रा त्वयेति श्रुतिमुनिवचनैस्त्वत्परैरर्पयामः  
श्रीरङ्गाम्भोधिचन्द्रोदय  जलमुचितं वादिकौतस्कुतेभ्यः ॥ २६॥  
  
दोषोपधावधिसमातिशयानसङ्ख्या  
निर्लेपमङ्गलगुणौघदुघाष्षडेताः ।  
ज्ञानैश्वरीशकनवीर्यबलार्चिषस्त्वां  
रङ्गेश  भास इव रत्नमनर्घयन्ति ॥ २७॥  
  
युगपदनिशमक्षैः स्वैः स्वतो वाऽऽक्षकार्ये  
नियममनियमं वा प्राप्य रङ्गाधिराज ।  
करतलवदशेषं पश्यसि स्वप्रकाशं  
तदवरणममोघं ज्ञानमाम्नासिषुस्ते ॥ २८॥  
  
नयनश्रवणो दृशा शृणोषि अथ ते रङ्गपते  महेशितुः ।  
करणैरपि कामकारिणः घटते सर्वपथीनमीक्षणम् ॥ २९॥  
  
सार्वज्ञ्येनाज्ञमूलं जगदभिदधतो वारितास्साक्षिमात्रात्  
साङ्ख्योक्तात्कारणं त्वां परयति भगवन्नैश्वरी रङ्गशायिन्  
अप्रेर्योऽन्यैः स्वतन्त्रोऽप्रतिहति सदसत्कर्मचैत्र्या विचित्रं  
यत्रेच्छालेशतस्त्वं युगपदगणयन् विश्वमाविश्चकर्थ ॥ ३०॥  
  
कार्येऽनन्ते स्वतनुमुखतस्त्वामुपादानमाहुः  
सा ते शक्तिस्सुकरमितरच्चेति वेलां विलङ्घ्य ।  
इच्छा यावद्विहरति सदा रङ्गराजानपेक्षा  
सैवैशानादतिशयकरि सोर्णनाभौ विभाव्या ॥ ३१॥  
  
स्वमहिमस्थितिरीश  भृशक्रियोऽप्यकलितश्रम एव बिभर्षि यत् ।  
वपुरिव स्वमशेषमिदं बलं तव पराश्रितकारणवारणम् ॥ ३२॥  
  
मृगनाभिगन्ध इव यत्सकलार्थान् निजसन्निधेरविकृतो विकृणोषि ।  
प्रियरङ्ग  वीर्यमिति तत्तु वदन्ते सविकारकारणमितो विनिवार्यम् ॥ ३३॥  
  
सहकार्यपेक्षमपि हातुमिह तदनपेक्षकर्तृता ।  
रङ्गधन  जयति तेज इति प्रणतार्तिजित् प्रतिभटाभिभावुकम् ॥ ३४॥  
  
मर्त्यौत्थायं विरिञ्चावधिकमुपरि चोत्प्रेक्ष्य मीमांसमाना  
रङ्गेन्द्रानन्दवल्ली तव गुणनिवहं यौवनानन्दपूर्वम् ।  
न स्वार्थं स्प्रष्टुमीष्टे स्खलति पथि परं मूकलायं निलिल्ये  
हन्तैवं त्वद्गुणानामवधिगणनयोः का कथा चित्तवाचोः ॥ ३५॥  
  
न्यधायिषत ये गुणा निधिनिधायमारण्यकेष्वमी  
म्रदिमचातुरीप्रणतचापलक्षान्तयः ।  
दयाविजयसौन्दरीप्रभृतयोऽपि रत्नौघवत्  
जगद्व्यवहृतिक्षमा वरद  रङ्गरत्नापणे ॥ ३६॥  
  
यमाश्रित्यैवात्मम्भरय इव ते सद्गुणगणाः  
प्रथन्ते सोऽनन्तस्ववशघनशान्तोदितदशः ।  
त्वमेव त्वां वेत्थ स्तिमितवितरङ्गं वरद भोः  
 स्वसंवेद्यस्वात्मद्वयसबहुलानन्दभरितम् ॥ ३७॥  
  
आघ्रायेश्वरगन्धमीशसदृशं मन्यास्तवेन्द्रादयो  
मुह्यन्ति त्वमनाविलो निरवधेर्भूम्नः कणेहत्य यत् ।  
चित्रीयेमहि नात्र रङ्गरसिक  त्वं त्वन्महिम्नः परः  
वैपुल्यान्महितः स्वभाव इति वा किन्नाम सात्म्यं न ते ॥ ३८॥  
  
षाड्गुण्याद्वासुदेवः पर इति स भवान् मुक्तभोग्यो बलाढ्यात्  
बोधात् सङ्कर्षणस्त्वं हरति वितनुषे शास्त्रमैश्वर्यवीर्यात् ।  
प्रद्युम्नस्सर्गधर्मौ नयसि च भगवञ्च्छक्तितेजोऽनिरुद्धः  
बिभ्राणः पासि तत्त्वं गमयसि च तथा व्यूह्य रङ्गाधिराज ॥ ३९॥  
  
जाग्रत्स्वप्नात्यलसतुरीयप्रायध्यातृक्रमवदुपास्यः ।  
स्वामिंस्तत्तत्सहपरिबर्हः चातुर्व्यूहं वहसि चतुर्धा ॥ ४०॥  
  
अचिदविशेषितान् प्रलयसीमनि संसरतः  
करणकळेबरैर्घटयितुं दयमानमनाः ।  
वरद  निजेच्छयैव परवानकरोः प्रकृतिं  
महदभिमानभूतकरणावलिकोरकिणीम् ॥ ४१॥  
  
निम्नोन्नतं च करुणं च जगद्विचित्रं  
कर्म व्यपेक्ष्य स्र्जतस्तव रङ्गशेषिन् ।  
वैषम्यनिर्घृणतयोर्न खलु प्रसक्तिः  
तद्ब्रह्मसूत्रसचिवाः श्रुतयो गृणन्ति ॥ ४२॥  
  
स्वाधीने सहकारिकारणगणे कर्तुश्शरीरेऽथवा  
भोक्तुः स्वानुविधापराधविधयोः राज्ञो यथा शासितुः ।  
दातुर्वाऽर्थिजने कटाक्षाणमिव श्रीरङ्गसर्वस्व ते  
स्रष्टुस्सृज्यदशाव्यपेक्षणमपि स्वातन्त्र्यमेवावहेत् ॥ ४३॥  
  
प्रलयसमयसुप्तं स्वं शरीरैकदेशं  
वरद  चिदचिदाख्यं स्वेच्छया विस्तृणानः ।  
खचितमिव कलापं चित्रमातत्य धून्वन्  
अनुशिखिनि शिखीव क्रीडसि श्रीसमक्षम् ॥ ४४॥  
  
भूयो भूयस्त्वयि हितपरेऽप्युत्पथानात्मनीन-  
स्रोतोमग्नानपि पथि नयंस्त्वं दुराशावशेन ।  
रुग्णे तोके स्व इव जननि तत्कषायं पिबन्ती  
तत्तद्वर्णश्रमविधिवशः क्लिश्यसे रङ्गराज ॥ ४५॥  
  
सार्व  त्वत्कं सकलचरितं रङ्गधामन् दुराशा-  
पाशेभ्यस्स्यान्न यथि जगतां जातु मूर्खोत्तराणाम् ।  
निस्तन्द्रालोस्तव नियमतो नर्तुलिङ्गप्रवाहा  
सर्गस्थेमप्रभृतिषु सदाजागरा जाघटीति ॥ ४६॥  
  
सुहृदिव निगलाद्यैरुन्मदिष्णुं नृशंसं  
त्वमपि निरयपूर्वैर्दण्दयन्  रङ्गनेतः ।  
तदितरमपि बाधात्त्रायसे भोगमोक्ष-  
प्रदिरपि तव दण्डापूपिकातस्सुहृत्त्वम् ॥ ४७॥  
  
धृतिनियमनरक्षावीक्षणैश्शास्त्रदान-  
प्रमृतिभिरचिकित्स्यान् प्राणिनः प्रेक्ष्य भूयः ।  
सुरमनुजतिरश्चां सर्वथा तुल्यधर्मा  
त्वमवतरसि देवोऽजोऽपि सन्नव्ययात्मा ॥ ४८॥  
  
अनुजनुरनुरूपरूपचेष्टा न यदि समागममिन्दिराऽकरिष्यत् ।  
असरसमथवाऽप्रियम्भविष्णु ध्रुवमकरिष्यत रङ्गराजनर्म ॥ ४९॥  
  
गरीयस्त्वं परिजानन्ति धीराः परं भावं मनुजत्वादिभूष्णुम् ।  
अजानन्तस्त्ववजानन्ति मूढाः जनिघ्नं ते भगवञ्जन्म कर्म ॥ ५०॥  
  
मध्येविरिञ्चगिरिशं प्रथमावतारः  
तत्साम्यतः स्थगयितुं तव चेत्स्वरूपम् ।  
किं ते परत्वपिशुनैरिह रङ्गधामन्  
सत्त्वप्रवर्तनकृपापरिपालनाद्यैः ॥ ५१॥  
  
मधुः कैटभश्चेति रोधं विधूय त्रयीदिव्यचक्षुर्विधातुर्विधाय ।  
स्मरस्यङ्ग  रङ्गिस्तुरङ्गावतारः समस्तं जगज्जीवयिष्यस्यकस्मात् ॥ ५२॥  
  
रङ्गधे   तिमिरघस्मरशीतस्वच्छहंसतनुरिन्दुरिवोद्यन् ।  
वेदभाभिरनुजग्रहिथाऽऽर्तान् ज्ञानयज्ञसुधयैव समृद्ध्यन् ॥ ५३॥  
  
वटदलमधिशय्य रङ्गधामन् शयित इवार्णवतर्णकः पदाब्जम् ।  
अधिमुखमुदरे जगन्ति मातुं निदधिथ वैष्णवभोग्यलिप्सया वा ॥ ५४॥  
  
उन्मूल्याहर मन्दराद्रिमहिना तं सम्बधानामुना  
दोर्भिश्चञ्चलमालिकैश्च दधिनिर्माथं मथानाम्बुधिम् ।  
श्रीरङ्गेश्वर  चन्द्रकौस्तुभसुधापूर्वं गृहाणेति ते  
कुर्वाणस्य फलेग्रहिर्हि कमलालाभेन सर्वः श्रमः ॥ ५५॥  
  
देवीहस्ताम्बुजेभ्यश्चरणकिसलये संवहद्भ्योऽपहृत्य  
प्रत्यस्यानन्तभोगं झतिति चलपुटे चक्षुषि विस्तृणानः ।  
आक्षिप्योरश्च लक्ष्म्याः स्तनकलशकनत्कुङ्कुमस्तोमपङ्का-  
द्देवः श्रीरङ्गधामा गजपतिघुषिते व्याकुलः स्तात् पुरो नः ॥ ५६॥  
  
अतन्त्रितचमूपतिप्रहितहस्तमस्वीकृत  
प्रणीतमणिपादुकं किमिति चाकुलान्तः पुरम् ।  
अवाहनपरिष्क्रियं पतगराजमारोहतः  
करिप्रवरबृम्हिते भगवतस्त्वरायै नमः ॥ ५७॥  
  
यं पश्यन्विश्वधुर्यां धियमसकृदथो मन्थरां मन्यमानः  
हुङ्कारास्फालनाङ्घ्रिप्रहतिभिरपि तं तार्क्ष्यमध्यक्षिपस्त्वम् ।  
किञ्चोदञ्चन्नुदस्थास्तमथ गजपतेर्बृम्हिते जृम्भमाणे  
देव  श्रीरङ्गबन्धो  प्रणमति हि जने कान्दिशीकी दशा ते ॥ ५८॥  
  
श्रीरङ्गेशय  शरणं ममासि वात्याव्यालोलत्कमलतटाकताण्डवेन ।  
स्रग्भूषाम्बरमयथायथं दधानः धिङ्मामित्यनुगजगर्जमाजगन्थ ॥ ५९॥  
  
मीनतनुस्त्वं नावि निधाय स्थिरचरपरिकरमनुमनु भगवन्  
वेदसनाभिस्वोक्तिविनौदैरकलितलयभयलवममुमवहः ॥ ६०॥  
  
श्रीनयनाभोद्भासुरदीर्घप्रविपुलसुरुचिरशुचिशिशिरवपुः ।  
पक्षनिगीर्णोद्गीर्णमहाब्धिस्थलजलविहरणरतगतिरचरः ॥ ६१॥  
  
चकर्थ श्रीरङ्गिन्निखिलजगदाधारकमठो  
भवन् धर्मान् कूर्मः पुनरमृतमन्थाचलधरः ।  
जगन्थ श्रेयस्त्वं मरकतशिलापीठललितं  
जलादुद्यल्लक्ष्मीपदकिसलयन्याससुलभम् ॥ ६२॥  
  
हृदि सुररिपोर्दंष्ट्रोत्खाते क्षिपन् प्रलयार्णवं  
क्षितिकुचतटीमर्चन् दैत्यास्रकुङ्कुमचर्चया ।  
स्फुटधुतसटाभ्राम्यद्ब्रह्मस्तवोन्मुखबृम्हितः  
शरणमसि मे रङ्गिस्त्वं मूलकोलतनुर्भवन् ॥ ६३॥  
  
नृहरिदशयोः पश्यन्नौत्पत्तिकं घटनाद्भुतं  
नरमुत हरिं दृष्ट्वैकैकं समुद्विजते जनः ।  
इति किल सिताक्षीरन्यायेन सङ्गमिताङ्गकं  
स्फुटसटमहादम्ष्ट्रं रङ्गेन्द्रसिम्हमुपास्महे ॥ ६४॥  
  
द्विषाणद्वेषोद्यन्नयनवनवह्निप्रशमन  
भ्रमल्लक्ष्मीवक्त्रप्रहितमधुगण्डूषसुषमैः  
नखक्षुण्णारातिक्षतजपटलैराप्लुतसटा-  
च्छटास्कन्धो रुन्धे दुरितमिह पुंस्पञ्चवदनः ॥ ६५॥  
  
नखाग्रग्रस्तेऽपि द्विषति निजभक्तद्रुहि रूषः  
प्रकर्षाद्विष्णुत्वद्विगुणपरिणाहोत्कटतनुः ।  
विरुद्धे वैयग्रीसुघटितसमानाधिकरणे  
नृसिंहत्वे बिभ्रद्वरद   बिभरामासिथ जगत् ॥ ६६॥  
  
दैत्यौदार्येन्द्रयाच्ञाविहतिमपनयन् वामनोऽर्थी त्वमासीः  
विक्रान्ते पादपद्मे त्रिजगदणुसमं पांसुलीकृत्य लिल्ये ।  
नाभीपद्मश्च मानक्षममिव भुवनग्राममन्यं सिसृक्षुः  
तस्थौ रङ्गेन्द्र   वृत्ते तव जयमुखरो दिण्डिमस्तत्र वेदः ॥ ६७॥  
  
भवान् रामो भूत्वा परशुपरिकर्मा भृगुकुला-  
दलावीद्भूपालान् पितृगणमतार्प्सीत्तदसृजा ।  
भुवो भाराक्रान्तं लघु तलमुपाचीक्लृपदिति  
द्विषामुग्रम्पश्योऽप्यनघ मम मा जीगणदघम् ॥ ६८॥  
  
मनुजसमयं कृत्वा नाथावतेरिथ पद्मया  
क्वचन विपिने सा चेदन्तर्धिनर्म विनिर्ममे ।  
किमथ जलधिं बध्वा रक्षो विधीशवरोद्धतं  
बलिमुखकुलोच्छिष्टं कुर्वन् रिपुं निरपत्रयः ॥ ६९॥  ॥॥।त्रपः?  
यद्यूते विजयापदानगणना कालिङ्गदन्ताङ्कुरैः  
यद्विश्लेषलवोऽपि कालियभुवे कोलाहलायाभवत् ।  
दूत्येनापि च यस्य गोपवनिताः कृष्णागसां व्यस्मरन्  
तं त्वां क्षेमकृषीबलं हलधरं रङ्गेश   भक्तास्महे ॥ ७०॥  
  
आकण्ठवारिभरमन्थरमेघदेश्यं  
      पीताम्बरं कमललोचनपञ्चहेति ।  
ब्रह्म स्तनन्धयमयाचत देवकी त्वां  
      श्रीरङ्गकान्त  सुतकाम्यति काऽपरैवम् ॥ ७१॥  
  
शैलोऽग्निश्च जलाम्बभूव मुनयो मूढाम्बभूवुर्जडाः  
प्राज्ञामासुरगास्सगोपममृतामासुर्महाशीविषाः ।  
गोव्याघ्रास्सहजाम्बभूवुरपरे त्वन्याम्बभूवुः प्रभो  
त्वं तेष्वन्यतमाम्बभूविथ भवद्वेणुक्वणोन्माथने ॥ ७२॥  
  
कल्कितनुर्धरणीं लघयिष्यन् कलिकलुषान् विलुनासि पुरा त्वम् ।  
रङ्गनिकेत  लुनीहि लुनीहीत्यखिलमरुन्तुदमद्य लुनीहि ॥ ७३॥  
  
आस्तां ते गुणराशिवद्गुणपरीवाहात्मनां जन्मनां  
सङ्ख्या भौमनिकेतनेष्वपि कुटीकुञ्जेशू रङ्गेश्वर ।  
अर्च्यस्सर्वसहिष्णुरर्चकपराधीनाखिलात्मस्थितिः  
प्रीणीषे हृदयालुभिस्तव ततश्शीलाज्जडीभूयते ॥ ७४॥  
  
श्रीमद्व्योम नसीम वाङ्मनसयोस्सर्वेऽवताराः क्वचित्  
काले विश्वजनीनमेतदितिधीः श्रीरङ्गधामन्यथ ।  
आर्तस्वागतिकैः कृपाकलुषितैरालोकितैरार्द्रयन्  
विश्वत्राणविमर्शनस्खलितया निद्रासि जागर्यया ॥ ७५॥  
  
सर्गाभ्यासविशालया निजधिया जानन्ननन्तेशयं  
भारत्या सहधर्मचाररतया स्वाधीनसङ्कीर्तनः ।  
कल्पानेव बहून् कमण्डलुगलद्गङ्गाप्लुतोऽपूजय-  
द्ब्रह्मा त्वां मुखलोचनाञ्जलिपुटैः पद्मैरिवाऽवर्जितैः ॥ ७६॥  
  
मनुकुलमहीपालव्यानम्रमौलिपरम्परा-  
मणिमकरिकारोचिर्नीराजिताङ्घ्रिसरोरुहः ।  
स्वयमथ विभो  स्वेन श्रीरङ्गधामनि मैथिली-  
रमणवपुषा स्वार्हाण्याराधनान्यसि लम्भितः ॥ ७७॥  
  
मन्वन्ववाये द्रुहिणे च धन्ये विभीषणेनैव पुरस्कृतेन ।  
गुणैर्दरिद्राणमिमं जनं त्वं मध्येसरिन्नाथ  सुखाकरोषि ॥ ७८॥  
  
तेजः परं तत्सवितुर्वरेण्यं धाम्ना परेणाप्रणखात्सुवर्णाम् ।  
त्वां पुण्डरीकेक्षणमामनन्ति श्रीरङ्गनाथं तमुपासिषीय ॥ ७९॥  
  
आत्माऽस्य गन्तुः परितस्थुषश्च मित्रस्य चक्षुर्वरुणस्य चाग्नेः ।  
लक्ष्म्या सहौत्पत्तिकगाढबन्धं पश्येम रङ्गे शरदश्शतं त्वाम् ॥ ८०॥  
  
यस्यास्मि पत्युर्न तमन्तरेमि श्रीरङ्गतुङ्गायतने शयानम् ।  
स्वभावदास्येन च योऽहमस्मि स सन् यजे ज्ञानमयैर्मखैस्तम् ॥ ८१॥  
  
आयुः प्रजानाममृतं सुराणां रङ्गेश्वरं त्वां शरणं प्रपद्ये ।  
मां ब्रह्मणेऽस्मै महसे तदर्थं प्रत्यञ्चमेनं युनजै परस्मै ॥ ८२॥  
  
आर्तिं तितीर्षुरथ रङ्गपते  धनायन् आत्मम्भरिर्विविदिषुर्निजदास्यकाम्यन् ।  
ज्ञानीत्यमून् सममथास्सममत्युदारान् गीतासु देव  भवदाश्रयणोपकारान् ॥ ८३॥  
  
नित्यं काम्यं परमपि कतिचित्त्वय्यध्यात्मस्वमतिभिरममाः ।  
न्यस्यासङ्गा विदधति विहितं श्रीरङ्गेन्दो  विदधति न च ते ॥ ८४॥  
  
प्रत्यञ्चं स्वं पञ्चविंशं पराचस्सञ्चक्षाणास्तत्त्वराशेर्विविच्य ।  
युञ्जानाश्चर्तम्भरायां स्वबुद्धौ स्वं वा त्वां वा रङ्गनाथाऽप्नुवन्ति ॥ ८५॥  
  
अथ मृदितकषायाः केचिदाजानदास्य-  
त्वरितशिथिलचित्ताः कीर्तिचिन्तानमस्याः ।  
विदधति ननु पारं भक्तिनिघ्ना लभन्ते  
त्वयि किल ततमे त्वं तेषु रङ्गेन्द्र  किं तत् ॥ ८६॥  
  
उपादत्ते सत्तास्थितिनियमनाद्यैश्चिदचितौ  
स्वमुद्दिश्य श्रीमानिति वदति वागौपनिषदी ।  
उपायोपेयत्वे तदिह तव तत्त्वं न तु गुणा-  
वतस्त्वां श्रीरङ्गेशय  शरणमव्याजमभजम् ॥ ८७॥  
  
पटुनैकवराटिकेव क्लृप्ता स्थलयोः काकणिकासुवर्णकोट्योः ।  
भवमोक्षणयोस्त्वयैव जन्तुः क्रियते रङ्गनिधे  त्वमेव पाहि ॥ ८८॥  
  
ज्ञानक्रियाभजनसम्पदकिञ्चनोऽह-  
      मिच्छाधिकारशकनानुशयानभिज्ञः ।  
रङ्गेश  पूर्णवृनश्शरणं भवेति  
      मौख्याद्ब्रवीमि मनसा विषयाकुलेन ॥ ८९॥  
  
त्वयि सति पुरुसाहर्थे मत्परे चाहमात्म-  
क्षयकरकुहनार्थाञ्छ्रद्दधद्रङ्गचन्द्र ।  
जनमखिलमहम्युर्वञ्चयामि त्वदात्म-  
प्रतिमभवदनन्यज्ञानिवद्देशिकस्सन् ॥ ९०॥  
  
अतिक्रामन्नाज्ञां तव विधिनिषेधेषु भवतेऽपि  
अभिद्रुह्यन्वाग्धीकृतिभिरपि भक्ताय सततम् ।  
अजानन् जानन् वा भवदसहनीयागसि रत-  
स्सहिष्णुत्वाद्रङ्गप्रवण  तव माभूवमभरः ॥ ९१॥  
  
प्रकुपितभुजगफणानामिव विषयाणमहं छायाम् ।  
सति तव भुजसुरविटपिप्रच्छाये रङ्गजीवित  भजामि ॥ ९२॥  
  
त्वत्सर्वशक्तेरधिकाऽस्मदादेः कीटस्य शक्तिर्बत रङ्गबन्धो ।  
यत्त्वत्कृपामप्यतिकोशकारन्यायादसौ नश्यति जीवनाशम् ॥ ९३॥  
  
श्रीरङ्गेश त्वद्गुणानामिवास्मद्दोषाणां कः पारदृश्वा यतोऽहम् ।  
ओघे मोघोदन्यवत्त्वद्गुणानां तृष्णापूरं वर्षतां नास्मि पात्रम् ॥ ९४॥  
  
त्वं चेन्मनुष्यादिषु जायमानस्तत्कर्मपाकं कृपयोपभुङ्क्षे ।  
श्रीरङ्गशायिन् कुशलेतराभ्यां भूयोऽभिभूयेमहि कस्य हेतोः ॥ ९५॥  
  
क्षमा सापरधेऽनुतापिन्युपेया कथं सापराधेऽपि दृप्ते मयि स्यात् ।  
तथाप्यत्र रङ्गाधिनाथानुतापव्यपायं क्षमेतातिवेला क्षमा ते ॥ ९६॥  
  
बलिभुजि शिशुपाले तादृगागस्करे वा  
      गुनलवसहवासात्त्वत्क्षमा सङ्कुचन्ती ।  
मयि गुणपरमाणूदन्तचिन्तानभिज्ञे  
      विहरतु वरदासौ सर्वदा सार्वभौमी ॥ ९७॥  
  
दया परव्यसनहरा भवव्यथा सुखायते मम तदहं दयातिगः ।  
तथाऽप्यसौ सुखयति दुःखमित्यतः दयस्व मां गुणमय  रङ्गमन्दिर ॥ ९८॥  
  
गर्भजन्मजरामृतिक्लेशकर्मषडूर्मिगः ।  
श्वेव देववषट्कृतं त्वां श्रियोऽर्हमकामये ॥ ९९॥  
  
अनुकृत्य पूर्वपुम्सः रङ्गनिधे  विनयडम्भतोऽमुष्मात् ।  
शुन इव मम वरमृद्धेः उपभोगस्त्वद्वितीर्णायाः ॥ १००॥  
  
सकृत्प्रपन्नाय तवाहमस्मीत्यायाचते चाभयदीक्षमाणम् ।  
त्वामप्यपास्याहमहम्भवामि रङ्गेश  विस्रम्भविवेकरेकात् ॥ १०१॥  
  
तव भरोऽहमकारिषि धार्मिकैश्शरणमित्यपि वाचमुदैरिरम् ।  
इति ससाक्षिकयन्निदमद्य मां कुरु भरं तव रङ्गधुरन्धर ॥ १०२॥  
  
दयाऽन्येषां दुःखाप्रसहनमनन्योऽसि सकलैः  
दयालुस्त्वं नातः प्रणमदपराधानविदुषः ।  
क्षमा ते रङ्गेन्दो  भवति न तरां नाथ न तमां  
तवौदार्यं यस्मात्तव विभवमर्थिस्वममथाः ॥ १०३॥  
  
गुणतुङ्गतया तव रङ्गपते  भृशनिम्नमिमं जनमुन्नमय ।  
यदपेक्ष्यमपेक्षितुरस्य हि तत्परिपूरणमीशितुरीश्वरता ॥ १०४॥  
  
त्वं मीनपानीयनयेन कर्मधीभक्तिवैराग्यजुषो विभर्षि ।  
रङ्गेश   मां पासि मितम्पचं यत्पानीयशालं मरुभूषु तत्स्यात् ॥ १०५॥  
  
इति श्री रङ्गराजस्तवे उत्तरशतकं समाप्तम् ।  
  
इति श्रीपराशरभट्टविरचितं श्रीरङ्गराजस्तवं सम्पूर्णम् ।  
  
Proofread by Nat Natarajan nat.natarajan at gmail.com,  
       PSA Easwaran psaeaswaran at gmail.com  
  
