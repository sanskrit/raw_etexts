+++
"Text title" = "Vishnukavacha from Brahmavaivarta Purana"
"File name" = "viShNukavachaBVP.itx"
itxtitle = "viShNukavachaM vA brahmANDapAvanakavacham (brahmavaivartapurANAntargatam)"
engtitle = "Vishnukavacha from Brahmavaivarta Purana"
Category = "kavacha, vishhnu, vishnu"
Location = "doc_vishhnu"
Sublocation = "vishhnu"
SubDeity = "vishnu"
Language = "Sanskrit"
Subject = "philosophy/hinduism/religion"
"Transliterated by" = "PSA Easwaran psaeaswaran at gmail.com"
"Proofread by" = "PSA Easwaran psaeaswaran at gmail.com"
Description-comments = "brahmavaivartapurANa brahmakhaNDaM adhyAya 19 shloka 39-54"
"Latest update" = "January 25, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "विष्णुकवचं वा ब्रह्माण्डपावनकवचम् (ब्रह्मवैवर्तपुराणान्तर्गतम्)"

+++
  
 श्रीविष्णुकवचं अथवा ब्रह्माण्डपावनकवचं ब्रह्मवैवर्त पुराणान्तर्गतम्   
  
शौनक उवाच ।  
किं स्तोत्रं कवचं विष्णोर्मन्त्रपूजाविधिः पुरा ।  
दत्तो वसिष्ठैस्ताभ्यां च तं भवान् वक्तुमर्हति ॥ ८॥  
  
द्वादशाक्षरमन्त्रं च शूलिनः कवचादिकम् ।  
दत्तं गन्धर्वराजाय वसिष्ठेन च किं पुरा ॥ ९॥  
  
तदपि ब्रूहि हे सौते श्रोतुं कौतूहलं मम ।  
शङ्करस्तोत्रकवचं मन्त्रं दुर्गविनाशनम् ॥ १०॥  
  
सौतिरुवाच ।  
तुष्टाव येन स्तोत्रेण मालती परमेश्वरम् ।  
तदेव स्तोत्रं दत्तं च मन्त्रं च कवचं शृणु ॥ ११॥  
  
ओं नमो भगवते रासमण्डलेशाय स्वाहा ।  
इमं मन्त्रं कल्पतरुं प्रदद्यौ षोडशाक्षरम् ॥ १२॥  
  
पुरा दत्तं कुमाराय ब्रह्मणा पुष्करे हरेः ।  
पुरा दत्तं च कृष्णेन गोलोके शङ्कराय च ॥ १३॥  
  
ध्यानं च विष्णोर्वेदोक्तं शाश्वतं सर्वदुर्लभम् ।  
मूलेन सर्वं देयं च नैवेद्यादिकमुत्तमम् ॥ १४॥  
  
अतीवगुप्तकवचं पितुर्वक्त्रान्मया श्रुतम् ।  
पित्रे दत्तं पुरा विप्र गङ्गायां शूलिना ध्रुवम् ॥ १५॥  
  
शूलिने ब्रह्मणे दत्तं गोलोके रासमण्डले ।  
धर्माय गोपीकान्तेन कृपया परमाद्भुतम् ॥ १६॥  
  
ब्रह्मोवाच ।  
राधाकान्त महाभाग कवचं यं प्रकाशितम् ।  
ब्रह्माण्डपावनं नाम कृपया कथय प्रभो ॥ १७॥  
  
मां महेशं च धर्मं च भक्तं च भक्तवत्सल ।  
त्वं प्रसादेन पुत्रेभ्यो दास्यामि भक्तिसंयुतः ॥ १८॥  
  
श्रीकृष्ण उवाच ।  
शृणु वक्ष्यामि ब्रह्मेश धर्मदं कवचं परम् ।  
अहं दास्यामि युष्मभ्यः गोपनीयं सुदुर्लभम् ॥ १९॥  
  
यस्मै कस्मै न दातव्यं प्राणतुल्यं ममैव हि ।  
यत्तेजो मम देहेऽस्ति तत्तेजः कवचेऽपि च ॥ २०॥  
  
कुरु सृष्टिमिदं धृत्वा धाता त्रिजगतां भव ।  
संहर्ता भव हे शम्भो मम तुल्यो भवे भव ॥ २१॥  
  
हे धर्म त्वमिमं धृत्वा भव साक्षी च कर्मणाम् ।  
तपसां फलदाता च यूयं भवत मद्वरात् ॥ २२॥  
  
ब्रह्माण्डपावनस्यास्य कवचस्य हरिः स्वयम् ।  
ऋषिश्च्छन्दश्च गायत्री देवोऽहं जगदीश्वरः ॥ २३॥  
  
धर्मार्थकाममोक्षेषु विनियोगः प्रकीर्तितः ।  
त्रिलक्षवारपठनात् सिद्धिदं कवचं विधे ॥ २४॥  
  
यो भवेत् सिद्धकवचो मम तुल्यो भवेत्तु सः ।  
तेजसा सिद्धियोगेन ज्ञानेन विक्रमेण च ॥ २५॥  
  
प्रणवो मे शिरः पातु नमो रासेश्वराय च ।  
भालं पायान्नेत्रयुग्मं नमो राधेश्वराय च ॥ २६॥  
  
कृष्णः पायात् श्रोत्रयुग्मं हे हरे घ्राणमेव च ।  
जिह्विकां वह्निजाया तु कृष्णायेति च सर्वतः ॥ २७॥  
  
श्रीकृष्णाय स्वाहेति च कण्ठं पातु षडक्षरः ।  
ह्रीं कृष्णाय नमो वक्त्रं क्लीं पूर्वश्च भुजद्वयम् ॥ २८॥  
  
नमो गोपाङ्गनेशाय स्कन्धावष्टाक्षरोऽवतु ।  
दन्तपंक्तिमोष्ठयुग्मं नमो गोपीश्वराय च ॥ २९॥  
  
ओं नमो भगवते रासमण्डलेशाय स्वाहा ।  
स्वयं वक्षस्थलं पातु मन्त्रोऽयं षोडशाक्षरः ॥ ३०॥  
  
ऐं कृष्णाय स्वाहेति च कर्णयुग्मं सदावतु ।  
ओं विष्णवे स्वाहेति च कङ्कालं सर्वतोऽवतु ॥ ३१॥  
  
ओं हरये नम इति पृष्ठं पादं सदावतु ।  
ओं गोवर्धनधारिणे स्वाहा सर्वशरीरकम् ॥ ३२॥  
  
प्राच्यां मां पातु श्रीकृष्णः आग्नेय्यां पातु माधवः ।  
दक्षिणे पातु गोपीशो नैरृत्यां नन्दनन्दनः ॥ ३३॥  
  
वारुण्यां पातु गोविन्दो वायव्यां राधिकेश्वरः ।  
उत्तरे पातु रासेश ऐशान्यामच्युतः स्वयम् ॥ ३४॥  
  
सन्ततं सर्वतः पातु परो नारायणः स्वयम् ।  
इति ते कथितं ब्रह्मन् कवचं परमाद्भुतम् ॥ ३५॥  
  
मम जीवनतुल्यं च युष्मभ्यं दत्तमेव च ।  
अश्वमेधसहस्राणि वाजपेयशतानि च ।  
कलां नार्हन्ति तान्येव कवचस्यैव धारणात् ॥ ३६॥  
  
गुरुमभ्यर्च्य विधिवद्वस्त्रालङ्कारचन्दनैः ।  
स्नात्वा तं च नमस्कृत्य कवचं धारयेत् सुधीः ॥ ३७॥  
  
कवचस्य प्रसादेन जीवन्मुक्तो भवेन्नरः ।  
यदि स्यात् सिद्धकवचो विष्णुरेव भवेत् द्विज ॥ ३८॥  
  
इति श्रीब्रह्मवैवर्ते महापुरुषब्रह्माण्डपावनं कवचं समाप्तम् ॥  
  
  
brahmavaivartapurANa brahmakhaNDaM adhyAya 19 shloka 8-38  
  
Encoded and proofread by  
PSA Easwaran psaeaswaran at gmail.com  
  
