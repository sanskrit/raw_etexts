+++
"Text title" = "nRRisiMhasaptakam"
"File name" = "nRRisiMhasaptakam.itx"
itxtitle = "nRisiMhasaptakam (shivAbhinavanRisiMhabhAratIvirachitam)"
engtitle = "nRRisiMhasaptakam"
Category = "vishhnu, dashAvatAra, saptaka, sachchidAnanda-shivAbhinava-nRisiMhabhAratI"
Location = "doc_vishhnu"
Sublocation = "vishhnu"
SubDeity = "dashAvatAra"
Author = "sachchidAnanda-shivAbhinava-nRisiMhabhAratI"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "Edited by S. V. Radhakrishna Shastriji"
Indexextra = "(VSM 3)"
Acknowledge-Permission = "Mahaperiaval Trust"
"Latest update" = "May 13, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "नृइसिंहसप्तकम् (शिवाभिनवनृइसिंहभारतीविरचितम्)"

+++
  
 श्रीनृसिंहसप्तकम्   
  
अद्वैतवास्तवमतेः प्रणमज्जनानां सम्पादनाय धृतमानवसिंहरूपम् ।  
प्रह्लादपोषणरतं प्रणतैकवश्यं देवं मुदा कमपि नौमि कृपासमुद्रम् ॥ १॥  
  
नतजनवचनऋतत्वप्रकाशकालस्य दैर्घ्यमसहिष्णुः ।  
आविर्बभूव तरसा यः स्तम्भान्नौमि तं महाविष्णुम् ॥ २॥  
  
वक्षोविदारणं यश्चक्रे हार्दं तमो हन्तुम् ।  
शत्रोरपि करुणाब्धिं नरहरिवपुषं नमामि तं विष्णुम् ॥ ३॥  
  
रिपुहृदयस्थितराजसगुणमेवासृङ्मिषेण करजाग्रैः ।  
धत्ते यस्तं वन्दे प्रह्लादपूर्वभाग्यनिचयमहम् ॥ ४॥  
  
प्रह्लादं प्रणमज्जनपङ्क्तेः कुर्वन्ति दिविषदो ह्यन्ये ।  
प्रह्लादप्रह्लादं चित्रं कुरुते नमामि यस्तमहम् ॥ ५॥  
  
शरदिन्दुकुन्दधवलं करजप्रविदारितासुराधीशम् ।  
चरणाम्बुजरतवाक्यं तरसैव ऋतं प्रकुर्वदहमीडे ॥ ६॥  
  
मुखेन रौद्रो वपुषा च सौम्यः सन्कञ्चनार्थं प्रकटीकरोषि ।  
भयस्य कर्ता भयहृत्त्वमेवेत्याख्याप्रसिद्धिर्यदसंशयाऽभूत् ॥ ७॥  
  
इति शृङ्गेरि श्रीजगद्गुरु श्रीसच्चिदानन्दशिवाभिनवनृसिंह-  
भारतीस्वामिभिः विरचितं श्रीनृसिंहसप्तकं सम्पूर्णम् ।  
  
  
Proofread by PSA Easwaran psaeaswaran at gmail.com  
  
