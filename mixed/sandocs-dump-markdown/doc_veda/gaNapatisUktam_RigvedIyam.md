+++
"Text title" = "RigvedIya gaNapatisUkta"
"File name" = "gaNapatisUkta.itx"
itxtitle = "gaNapatisUktam (RigvedIyam)"
engtitle = "Ganapati sUkta from Rigveda"
Category = "sUkta, veda, svara, rigveda"
Location = "doc_veda"
Sublocation = "veda"
Texttype = "svara"
Author = "Vedic Tradition"
Language = "Sanskrit"
Subject = "philosophy/hinduism, Literature of ancient India"
Description-comments = "Extracted from Rigveda"
Indexextra = "(discussion under Ganapati)"
"Latest update" = "September 19, 2018"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "गणपतिसूक्तम् (ऋइग्वेदीयम्)"

+++
  
 ऋग्वेदीय गणपतिसूक्त   
  
आ तू न॑ इन्द्र क्षु॒मन्तं᳚ चि॒त्रं ग्रा॒भं सं गृ॑भाय ।  
म॒हा॒ह॒स्ती दक्षि॑णेन ॥ ८.०८१.०१  
वि॒द्मा हि त्वा᳚ तुविकू॒र्मिं तु॒विदे᳚ष्णं तु॒वीम॑घम् ।  
तु॒वि॒मा॒त्रमवो᳚भिः ॥ ८.०८१.०२  
न॒हि त्वा᳚ शूर दे॒वा न मर्ता॑सो॒ दित्स᳚न्तम् ।  
भी॒मं न गां वा॒रय᳚न्ते ॥ ८.०८१.०३  
एतो॒ न्विन्द्रं॒ स्तवा॒मेशा᳚नं॒ वस्वः॑ स्व॒राज᳚म् ।  
न राध॑सा मर्धिषन्नः ॥ ८.०८१.०४  
प्रस्तो᳚ष॒दुप॑ गासिष॒च्छ्रव॒त्साम॑ गी॒यमा᳚नम् ।  
अ॒भि राध॑सा जुगुरत् ॥ ८.०८१.०५  
आ नो᳚ भर॒ दक्षि॑णेना॒भि स॒व्येन॒ प्र मृ॑श ।  
इन्द्र॒ मा नो॒ वसो॒र्निर्भा᳚क् ॥ ८.०८१.०६  
उप॑ क्रम॒स्वा भ॑र धृष॒ता धृ॑ष्णो॒ जना᳚नाम् ।  
अदा᳚शूष्टरस्य॒ वेदः॑ ॥ ८.०८१.०७  
इन्द्र॒ य उ॒ नु ते॒ अस्ति॒ वाजो॒ विप्रे᳚भिः॒ सनि॑त्वः ।  
अ॒स्माभिः॒ सु तं स॑नुहि ॥ ८.०८१.०८  
स॒द्यो॒जुव॑स्ते॒ वाजा᳚ अ॒स्मभ्यं᳚ वि॒श्वश्च᳚न्द्राः ।  
वशै᳚श्च म॒क्षू ज॑रन्ते ॥ ८.०८१.०९  
  
ग॒णानां᳚ त्वा ग॒णप॑तिं हवामहे क॒विं क॑वी॒नामु॑प॒मश्र॑वस्तमम् ।  
ज्ये॒ष्ठ॒राजं॒ ब्रह्म॑णां ब्रह्मणस्पत॒ आ नः॑ शृ॒ण्वन्नू॒तिभिः॑ सीद॒ साद॑नम् ॥ २.०२३.०१  
  
निषुसी᳚द गणपते ग॒णेषु॒ त्वामा᳚हु॒र्विप्र॑तमं कवी॒नाम् ।  
न ऋ॒ते त्वत्क्रि॑यते॒ किं च॒नारे म॒हाम॒र्कं म॑घवञ्चि॒त्रम॑र्च ॥ १०.११२.०९  
अ॒भि॒ख्या नो᳚ मघव॒न्नाध॑माना॒न्सखे᳚ बो॒धि व॑सुपते॒ सखी᳚नाम् ।  
रणं᳚ कृधि रणकृत्सत्यशु॒ष्माभ॑क्ते चि॒दा भ॑जा रा॒ये अ॒स्मान् ॥ १०.११२.१०  
  
ॐ शान्तिः॒ शान्तिः॒ शान्तिः॑ ॥  
  
  
  
  
