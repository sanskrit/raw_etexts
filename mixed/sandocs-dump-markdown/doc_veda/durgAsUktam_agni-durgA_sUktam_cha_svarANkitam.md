---
Author: Vedic Tradition
Category: sUkta, veda, svara
Description-comments: From dvitIyo.avAnukaH of Mahanarayanaupanishad
File name: durgAsUkta.itx
Indexextra: (Meaning 1, 2, 3, 4, Videos 1, 2, study)
Language: Sanskrit
Latest update: September 28, 2019
Location: doc_veda
Proofread by: Ganesan Iyer ganesan515151 at yahoo.co.in
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism
Sublocation: veda
Text title: svAr.nkit durgAsUkta
Texttype: svara
Transliterated by: Ganesan Iyer ganesan515151 at yahoo.co.in
engtitle: durgAsUktam
itxtitle: durgAsUktam (agni-durgA sUktam cha svarANkitam)
title: दुर्गासूक्तम् (अग्नि-दुर्गा सूक्तम् च स्वराण्कितम्)

---
  
 दुर्गासूक्तम् स्वराङ्कित   
              ॥ अथ दुर्गासूक्तम् ॥  
  
ॐ जा॒तवे॑दसे सुनवाम॒ सोम॑ मरातीय॒तो निद॑हाति॒ वेदः॑ ।  
स नः॑ पर्ष॒दति॑ दु॒र्गाणि॒ विश्वा॑ ना॒वेव॒ सिन्धुं॑ दुरि॒ताऽत्य॒ग्निः ॥ १॥  
  
ताम॒ग्निव॑र्णां॒ तप॑सा ज्वल॒न्तीं वै॑रोच॒नीं क॑र्मफ॒लेषु॒ जुष्टा᳚म् ।  
दु॒र्गां दे॒वीꣳ शर॑णम॒हं प्रप॑द्ये सु॒तर॑सि तरसे॒ नमः॑ ॥ २॥  
  
अग्ने॒ त्वं पा॑रया॒ नव्यो॑ अ॒स्मान्थ्स्व॒स्तिभि॒रति॑ दु॒र्गाणि॒ विश्वा᳚ ।  
पूश्च॑ पृ॒थ्वी ब॑हु॒ला न॑ उ॒र्वी भवा॑ तो॒काय॒ तन॑याय॒ शंयोः ॥ ३॥  
  
विश्वा॑नि नो दु॒र्गहा॑ जातवेदः॒ सिन्धु॒न्न ना॒वा दु॑रि॒ताऽति॑पर्षि ।  
अग्ने॑ अत्रि॒वन्मन॑सा गृणा॒नो᳚ऽस्माकं॑ बोध्यवि॒ता त॒नूना᳚म् ॥ ४॥  
  
पृ॒त॒ना॒  जित॒ꣳ॒ सह॑मानमु॒ग्रम॒ग्निꣳ  हु॑वेम पर॒माथ्स॒धस्था᳚त् ।  
स नः॑ पर्ष॒दति॑ दु॒र्गाणि॒ विश्वा॒ क्षाम॑द्दे॒वो अति॑ दुरि॒तात्य॒ग्निः ॥ ५॥  
  
प्र॒त्नोषि॑ क॒मीड्यो॑ अध्व॒रेषु॑ स॒नाच्च॒ होता॒ नव्य॑श्च॒ सथ्सि॑ ।  
स्वाञ्चा᳚ग्ने त॒नुवं॑ पि॒प्रय॑स्वा॒स्मभ्यं॑ च॒ सौभ॑ग॒माय॑जस्व ॥ ६॥  
  
गोभि॒र्जुष्ट॑म॒युजो॒ निषि॑क्त॒न्तवे᳚न्द्र विष्णो॒रनुसञ्च॑रेम ।  
नाक॑स्य पृ॒ष्ठम॒भि सं॒वसा॑नो॒ वैष्ण॑वीं लो॒क इ॒ह मा॑दयन्ताम् ॥ ७॥  
  
ॐ का॒त्या॒य॒नाय॑ वि॒द्महे॑ कन्याकु॒मारि॑ धीमहि । तन्नो॑ दुर्गिः प्रचो॒दया᳚त् ॥  
  
॥ इति दुर्गासूक्तम् ॥  
  
ॐ शान्तिः शान्तिः शान्तिः ॥  
  
              तैत्तिरीयारण्यकम् ४, प्रपाठकः १०, अनुवाकः २ ॥  
  
स्वररहित दुर्गासूक्तम्  
              ॥ अथ दुर्गासूक्तम् ॥  
  
ॐ जातवेदसे सुनवाम सोम मरातीयतो निदहाति वेदः ।  
स नः पर्षदति दुर्गाणि विश्वा नावेव सिन्धुं दुरिताऽत्यग्निः ॥ १॥  
  
तामग्निवर्णां तपसा ज्वलन्तीं वैरोचनीं कर्मफलेषु जुष्टाम् ।  
दुर्गां देवीꣳ शरणमहं प्रपद्ये सुतरसि तरसे नमः ॥ २॥  
  
अग्ने त्वं पारया नव्यो अस्मान्थ्स्वस्तिभिरति दुर्गाणि विश्वा ।  
पूश्च पृथ्वी बहुला न उर्वी भवा तोकाय तनयाय शंयोः ॥ ३॥  
  
विश्वानि नो दुर्गहा जातवेदः सिन्धुन्न नावा दुरिताऽतिपर्षि ।  
अग्ने अत्रिवन्मनसा गृणानोऽस्माकं बोध्यविता तनूनाम् ॥ ४॥  
  
पृतना  जितꣳ सहमानमुग्रमग्निꣳ  हुवेम परमाथ्सधस्थात् ।  
स नः पर्षदति दुर्गाणि विश्वा क्षामद्देवो अति दुरितात्यग्निः ॥ ५॥  
  
प्रत्नोषि कमीड्यो अध्वरेषु सनाच्च होता नव्यश्च सथ्सि ।  
स्वाञ्चाग्ने तनुवं पिप्रयस्वास्मभ्यं च सौभगमायजस्व ॥ ६॥  
  
गोभिर्जुष्टमयुजो निषिक्तन्तवेन्द्र विष्णोरनुसञ्चरेम ।  
नाकस्य पृष्ठमभि संवसानो वैष्णवीं लोक इह मादयन्ताम् ॥ ७॥  
  
ॐ कात्यायनाय विद्महे कन्याकुमारि धीमहि । तन्नो दुर्गिः प्रचोदयात् ॥  
  
॥ इति दुर्गासूक्तम् ॥  
  
ॐ शान्तिः शान्तिः शान्तिः ॥  
  
              तैत्तिरीयारण्यकम् ४, प्रपाठकः १०, अनुवाकः २  
  
Encoded by P. P. Narayanaswami swami at math.mun.ca  
and with accents by Ganesan Iyer ganesan515151 at yahoo.co.in  
  
