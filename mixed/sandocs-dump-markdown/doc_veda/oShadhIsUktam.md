+++
"Text title" = "oShadhIsUkta"
"File name" = "oShadhIsUktam.itx"
itxtitle = "oShadhIsUktam"
engtitle = "oShadhIsUktam"
Category = "veda, svara"
Location = "doc_veda"
Sublocation = "veda"
Texttype = "svara"
Language = "Sanskrit"
Subject = "philosophy/hinduism/religion"
Source = "https://sanskritdocuments.org/mirrors/rigveda/e-text.htm"
Indexextra = "(Scan 1, 2 complete Hindi, text)"
"Latest update" = "November 29, 2015"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "ओषधीसूक्तम्"

+++
  
 ओषधीसूक्तम्   
  
ऋग्वेदसंहितायां दशमं मण्डलं, सप्तनवतितमं सूक्तम् ।  
ऋषी भिषगाथर्वणः ॥ देवता ओषधीस्तुतिः , ओषधिसमुह  
छन्द १ २ ४-७ ११ १७ अनुष्टुप्, ३ ९ १२ २२ २३ निचृदनुष्टुप्,  
८ १० १३-१६ १८-२१ विराडनुष्टुप् ॥ स्वर गान्धारः ॥  
  
या ओष॑धीः॒ पूर्वा॑ जा॒ता दे॒वेभ्य॑स्त्रियु॒गं पु॒रा ।  
मनै॒ नु ब॒भ्रूणा॑म॒हं श॒तं धामा॑नि स॒प्त च॑ ॥ १०.०९७.०१  
श॒तं वो॑ अम्ब॒ धामा॑नि स॒हस्र॑मु॒त वो॒ रुहः॑ ।  
अधा॑ शतक्रत्वो यू॒यमि॒मं मे॑ अग॒दं कृ॑त ॥ १०.०९७.०२  
ओष॑धीः॒ प्रति॑ मोदध्वं॒ पुष्प॑वतीः प्र॒सूव॑रीः ।  
अश्वा॑ इव स॒जित्व॑रीर्वी॒रुधः॑ पारयि॒ष्ण्वः॑ ॥ १०.०९७.०३  
ओष॑धी॒रिति॑ मातर॒स्तद्वो॑ देवी॒रुप॑ ब्रुवे ।  
स॒नेय॒मश्वं॒ गां वास॑ आ॒त्मानं॒ तव॑ पूरुष ॥ १०.०९७.०४  
अ॒श्व॒त्थे वो॑ नि॒षद॑नं प॒र्णे वो॑ वस॒तिष्कृ॒ता ।  
गो॒भाज॒ इत्किला॑सथ॒ यत्स॒नव॑थ॒ पूरु॑षम् ॥ १०.०९७.०५  
यत्रौष॑धीः स॒मग्म॑त॒ राजा॑नः॒ समि॑ताविव ।  
विप्रः॒ स उ॑च्यते भि॒षग्र॑क्षो॒हामी॑व॒चात॑नः ॥ १०.०९७.०६  
अ॒श्वा॒व॒तीं सो॑माव॒तीमू॒र्जय॑न्ती॒मुदो॑जसम् ।  
आवि॑त्सि॒ सर्वा॒ ओष॑धीर॒स्मा अ॑रि॒ष्टता॑तये ॥ १०.०९७.०७  
उच्छुष्मा॒ ओष॑धीनां॒ गावो॑ गो॒ष्ठादि॑वेरते ।  
धनं॑ सनि॒ष्यन्ती॑नामा॒त्मानं॒ तव॑ पूरुष ॥ १०.०९७.०८  
इष्कृ॑ति॒र्नाम॑ वो मा॒ताथो॑ यू॒यं स्थ॒ निष्कृ॑तीः ।  
सी॒राः प॑त॒त्रिणीः॑ स्थन॒ यदा॒मय॑ति॒ निष्कृ॑थ ॥ १०.०९७.०९  
अति॒ विश्वाः॑ परि॒ष्ठाः स्ते॒न इ॑व व्र॒जम॑क्रमुः ।  
ओष॑धीः॒ प्राचु॑च्यवु॒र्यत्किं च॑ त॒न्वो॒३॒॑ रपः॑ ॥ १०.०९७.१०  
यदि॒मा वा॒जय॑न्न॒हमोष॑धी॒र्हस्त॑ आद॒धे ।  
आ॒त्मा यक्ष्म॑स्य नश्यति पु॒रा जी॑व॒गृभो॑ यथा ॥ १०.०९७.११  
यस्यौ॑षधीः प्र॒सर्प॒थाङ्ग॑मङ्गं॒ परु॑ष्परुः ।  
ततो॒ यक्ष्मं॒ वि बा॑धध्व उ॒ग्रो म॑ध्यम॒शीरि॑व ॥ १०.०९७.१२  
सा॒कं य॑क्ष्म॒ प्र प॑त॒ चाषे॑ण किकिदी॒विना॑ ।  
सा॒कं वात॑स्य॒ ध्राज्या॑ सा॒कं न॑श्य नि॒हाक॑या ॥ १०.०९७.१३  
अ॒न्या वो॑ अ॒न्याम॑वत्व॒न्यान्यस्या॒ उपा॑वत ।  
ताः सर्वाः॑ संविदा॒ना इ॒दं मे॒ प्राव॑ता॒ वचः॑ ॥ १०.०९७.१४  
याः फ॒लिनी॒र्या अ॑फ॒ला अ॑पु॒ष्पा याश्च॑ पु॒ष्पिणीः॑ ।  
बृह॒स्पति॑प्रसूता॒स्ता नो॑ मुञ्च॒न्त्वंह॑सः ॥ १०.०९७.१५  
मु॒ञ्चन्तु॑ मा शप॒थ्या॒३॒॑दथो॑ वरु॒ण्या॑दु॒त ।  
अथो॑ य॒मस्य॒ पड्बी॑शा॒त्सर्व॑स्माद्देवकिल्बि॒षात् ॥ १०.०९७.१६  
अ॒व॒पत॑न्तीरवदन्दि॒व ओष॑धय॒स्परि॑ ।  
यं जी॒वम॒श्नवा॑महै॒ न स रि॑ष्याति॒ पूरु॑षः ॥ १०.०९७.१७  
या ओष॑धीः॒ सोम॑राज्ञीर्ब॒ह्वीः श॒तवि॑चक्षणाः ।  
तासां॒ त्वम॑स्युत्त॒मारं॒ कामा॑य॒ शं हृ॒दे ॥ १०.०९७.१८  
या ओष॑धीः॒ सोम॑राज्ञी॒र्विष्ठि॑ताः पृथि॒वीमनु॑ ।  
बृह॒स्पति॑प्रसूता अ॒स्यै सं द॑त्त वी॒र्य॑म् ॥ १०.०९७.१९  
मा वो॑ रिषत्खनि॒ता यस्मै॑ चा॒हं खना॑मि वः ।  
द्वि॒पच्चतु॑ष्पद॒स्माकं॒ सर्व॑मस्त्वनातु॒रम् ॥ १०.०९७.२०  
याश्चे॒दमु॑पशृ॒ण्वन्ति॒ याश्च॑ दू॒रं परा॑गताः ।  
सर्वाः॑ सं॒गत्य॑ वीरुधो॒ऽस्यै सं द॑त्त वी॒र्य॑म् ॥ १०.०९७.२१  
ओष॑धयः॒ सं व॑दन्ते॒ सोमे॑न स॒ह राज्ञा॑ ।  
यस्मै॑ कृ॒णोति॑ ब्राह्म॒णस्तं रा॑जन्पारयामसि ॥ १०.०९७.२२  
त्वमु॑त्त॒मास्यो॑षधे॒ तव॑ वृ॒क्षा उप॑स्तयः ।  
उप॑स्तिरस्तु॒ सो॒३॒॑ऽस्माकं॒ यो अ॒स्माँ अ॑भि॒दास॑ति ॥ १०.०९७.२३  
  
स्वररहितम् ।  
  
या ओषधीः पूर्वा जाता देवेभ्यस्त्रियुगं पुरा ।  
मनै नु बभ्रूणामहं शतं धामानि सप्त च ॥ १०.०९७.०१  
शतं वो अम्ब धामानि सहस्रमुत वो रुहः ।  
अधा शतक्रत्वो यूयमिमं मे अगदं कृत ॥ १०.०९७.०२  
ओषधीः प्रति मोदध्वं पुष्पवतीः प्रसूवरीः ।  
अश्वा इव सजित्वरीर्वीरुधः पारयिष्ण्वः ॥ १०.०९७.०३  
ओषधीरिति मातरस्तद्वो देवीरुप ब्रुवे ।  
सनेयमश्वं गां वास आत्मानं तव पूरुष ॥ १०.०९७.०४  
अश्वत्थे वो निषदनं पर्णे वो वसतिष्कृता ।  
गोभाज इत्किलासथ यत्सनवथ पूरुषम् ॥ १०.०९७.०५  
यत्रौषधीः समग्मत राजानः समिताविव ।  
विप्रः स उच्यते भिषग्रक्षोहामीवचातनः ॥ १०.०९७.०६  
अश्वावतीं सोमावतीमूर्जयन्तीमुदोजसम् ।  
आवित्सि सर्वा ओषधीरस्मा अरिष्टतातये ॥ १०.०९७.०७  
उच्छुष्मा ओषधीनां गावो गोष्ठादिवेरते ।  
धनं सनिष्यन्तीनामात्मानं तव पूरुष ॥ १०.०९७.०८  
इष्कृतिर्नाम वो माताथो यूयं स्थ निष्कृतीः ।  
सीराः पतत्रिणीः स्थन यदामयति निष्कृथ ॥ १०.०९७.०९  
अति विश्वाः परिष्ठाः स्तेन इव व्रजमक्रमुः ।  
ओषधीः प्राचुच्यवुर्यत्किं च तन्वो३ रपः ॥ १०.०९७.१०  
यदिमा वाजयन्नहमोषधीर्हस्त आदधे ।  
आत्मा यक्ष्मस्य नश्यति पुरा जीवगृभो यथा ॥ १०.०९७.११  
यस्यौषधीः प्रसर्पथाङ्गमङ्गं परुष्परुः ।  
ततो यक्ष्मं वि बाधध्व उग्रो मध्यमशीरिव ॥ १०.०९७.१२  
साकं यक्ष्म प्र पत चाषेण किकिदीविना ।  
साकं वातस्य ध्राज्या साकं नश्य निहाकया ॥ १०.०९७.१३  
अन्या वो अन्यामवत्वन्यान्यस्या उपावत ।  
ताः सर्वाः संविदाना इदं मे प्रावता वचः ॥ १०.०९७.१४  
याः फलिनीर्या अफला अपुष्पा याश्च पुष्पिणीः ।  
बृहस्पतिप्रसूतास्ता नो मुञ्चन्त्वंहसः ॥ १०.०९७.१५  
मुञ्चन्तु मा शपथ्या३दथो वरुण्यादुत ।  
अथो यमस्य पड्बीशात्सर्वस्माद्देवकिल्बिषात् ॥ १०.०९७.१६  
अवपतन्तीरवदन्दिव ओषधयस्परि ।  
यं जीवमश्नवामहै न स रिष्याति पूरुषः ॥ १०.०९७.१७  
या ओषधीः सोमराज्ञीर्बह्वीः शतविचक्षणाः ।  
तासां त्वमस्युत्तमारं कामाय शं हृदे ॥ १०.०९७.१८  
या ओषधीः सोमराज्ञीर्विष्ठिताः पृथिवीमनु ।  
बृहस्पतिप्रसूता अस्यै सं दत्त वीर्यम् ॥ १०.०९७.१९  
मा वो रिषत्खनिता यस्मै चाहं खनामि वः ।  
द्विपच्चतुष्पदस्माकं सर्वमस्त्वनातुरम् ॥ १०.०९७.२०  
याश्चेदमुपशृण्वन्ति याश्च दूरं परागताः ।  
सर्वाः संगत्य वीरुधोऽस्यै सं दत्त वीर्यम् ॥ १०.०९७.२१  
ओषधयः सं वदन्ते सोमेन सह राज्ञा ।  
यस्मै कृणोति ब्राह्मणस्तं राजन्पारयामसि ॥ १०.०९७.२२  
त्वमुत्तमास्योषधे तव वृक्षा उपस्तयः ।  
उपस्तिरस्तु सो३ऽस्माकं यो अस्माँ अभिदासति ॥ १०.०९७.२३  
  
  
  
  
