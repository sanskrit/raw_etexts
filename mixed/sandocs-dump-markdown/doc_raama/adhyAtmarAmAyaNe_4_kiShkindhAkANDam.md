+++
"Text title" = "adhyAtma rAmAyaNa kiShkindhA kANDa"
"File name" = "adhyaatmaRamkiShkindhA.itx"
itxtitle = "adhyAtmarAmAyaNe 4 kiShkindhAkANDam"
engtitle = "adhyAtmarAmAyaNa kiShkindhAkANDa"
Category = "adhyAtmarAmAyaNa, raama, vyAsa"
Location = "doc_raama"
Sublocation = "raama"
Texttype = "pramukha"
Author = "Shri Veda Vyas"
Language = "Sanskrit"
Subject = "philosophy/hinduism/religion"
"Transliterated by" = "Vishwas Bhide vishwas underscore bhide at yahoo.com"
"Proofread by" = "Vishwas Bhide , PSA Easwaran, ahimsasoldier"
Indexextra = "(Hindi)"
"Latest update" = "July 22, 2006, April 4, 2015"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "अध्यात्मरामायणे ४ किष्किन्धाकाण्डम्"

+++
  
 अध्यात्मरामायणे किष्किन्धाकाण्डम्   
॥ प्रथमः सर्गः ॥  
श्रीमहादेव उवाच ।  
ततः सलक्ष्मणो रामः शनैः पम्पासरस्तटम् ।  
आगत्य सरसां श्रेष्ठां दृष्ट्वा विस्मयमाययौ ॥ १॥  
  
क्रोशमात्रं सुविस्तीर्णमगाधामलशम्बरम् ।  
उत्फुल्लाम्बुजकल्हारकुमुदोत्पलमण्डितम् ॥ २॥  
  
हंसकारण्डवाकीर्णं चक्रवाकादिशोभितम् ।  
जलकुक्कुटकोयष्टिक्रौञ्चनादोपनादितम् ॥ ३॥  
  
नानापुष्पलताकीर्णं नानाफलसमावृतम् ।  
सतां मनःस्वच्छजलं पद्मकिञ्जल्कवासितम् ॥ ४॥  
  
तत्रोपस्पृश्य सलिलं पीत्वा श्रमहरं विभुः ।  
सानुजः सरसस्तीरे शीतलेन पथा ययौ ॥ ५॥  
  
ऋष्यमूकगिरेः पार्श्वे गच्छन्तौ रामलक्ष्मणौ ।  
धनुर्बाणकरौ दान्तौ जटावल्कलमण्डितौ ।  
पश्यन्तौ विविधान् वृक्षान् गिरेः शोभां सुविक्रमौ ॥ ६॥  
  
सुग्रीवस्तु गिरेर्मूर्ध्नि चतुर्भिः सह वानरैः ।  
स्थित्वा ददर्श तौ यान्तावारुरोह गिरेः शिरः ॥ ७॥  
  
भयादाह हनूमन्तं कौ तौ वीरवरौ सखे ।  
गच्छ जानीहि भद्रं ते वटुर्भूत्वा द्विजाकृतिः ॥ ८॥  
  
वालिना प्रेषितौ किंवा मां हन्तुं समुपागतौ ।  
ताभ्यां सम्भाषणं कृत्वा जानीहि हृदयं तयोः ॥ ९॥  
  
यदि तौ दुष्टहृदयौ संज्ञां कुरु कराग्रतः ।  
विनयावनतो भूत्वा एवं जानीहि निश्चयम् ॥ १०॥  
  
तथेति वटुरूपेण हनुमान् समुपागतः ।  
विनयावनतो भूत्वा रामं  नत्वेदमब्रवीत् ॥ ११॥  
  
कौ युवां पुरुषव्याघ्रौ युवानौ वीरसम्मतौ ।  
द्योतयन्तौ दिशः सर्वाः प्रभया भास्कराविव ॥ १२॥  
  
युवां त्रैलोक्यकर्ताराविति भाति मनो मम ।  
युवां प्रधानपुरुषौ जगद्धेतू जगन्मयौ ॥ १३॥  
  
मायया मानुषाकारौ चरन्ताविव लीलया ।  
भूभारहरणार्थाय भक्तानां पालनाय च ॥ १४॥  
  
अवतीर्णाविह परौ चरन्तौ क्षत्रियाकृती ।  
जगत्स्थितिलयौ सर्गं लीलया कर्तुमुद्यतौ ॥ १५॥  
  
स्वतन्त्रौ प्रेरकौ सर्वहृदयस्थाविहेश्वरौ ।  
नरनारायणौ लोके चरन्ताविति मे मतिः ॥ १६॥  
  
श्रीरामो लक्ष्मणं प्राह पश्यैनं वटुरूपिणम् ।  
शब्दशास्त्रमशेषेण श्रुतं नूनमनेकधा ॥ १७॥  
  
अनेन भाषितं कृत्स्नं न किञ्चिदपशब्दितम् ।  
ततः प्राह हनूमन्तं राघवो ज्ञानविग्रहः ॥ १८॥  
  
अहं दाशरथी रामस्त्वयं मे लक्ष्मणोऽनुजः ।  
सीतया भार्यया सार्धं पितुर्वचनगौरवात् ॥ १९॥  
  
आगतस्तत्र विपिने स्थितोऽहं दण्डके द्विज ।  
तत्र भार्या हृता सीता रक्षसा केनचिन्मम ।  
तामन्वेष्टुमिहायातौ त्वं को वा कस्य वा वद ॥ २०॥  
  
वटुरुवाच ।  
सुग्रीवो नाम राजा यो वानराणां महामतिः ।  
चतुर्भिर्मन्त्रिभिः सार्धं गिरिमूर्धनि तिष्ठति ॥ २१॥  
  
भ्राता कनियान् सुग्रीवो वालिनः पापचेतसः ।  
तेन निष्कासितो भार्या हृता तस्येह वालिना ॥ २२॥  
  
तद्भयादृष्यमूकाख्यं गिरिमाश्रित्य संस्थितः ।  
अहं सुग्रीवसचिवो वायुपुत्रो महामते ॥ २३॥  
  
हनुमान्नाम विख्यातो ह्यञ्जनीगर्भसम्भवः ।  
तेन सख्यं त्वया युक्तं सुग्रीवेण रघूत्तम ॥ २४॥  
  
भार्यापहारिणं हन्तुं सहायस्ते भविष्यति ।  
इदानीमेव गच्छाम आगच्छ यदि रोचते ॥ २५॥  
  
श्रीराम उवाच ।  
अहमप्यागतस्तेन सख्यं कर्तुं कपीश्वर ।  
सख्युस्तस्यापि यत्कार्यं तत्करिष्याम्यसंशयम् ॥ २६॥  
  
हनुमान् स्वस्वरूपेण स्थितो राममथाब्रवीत् ।  
आरोहतां मम स्कन्धौ गच्छामः पर्वतोपरि ॥ २७॥  
  
यत्र तिष्ठति सुग्रीवो मन्त्रिभिर्वालिनो भयात् ।  
तथेति तस्यारुरोह स्कन्धं रामोऽथ लक्ष्मणः ॥ २८॥  
  
उत्पपात गिरेर्मूर्ध्नि क्षणादेव महाकपिः ।  
वृक्षच्छायां समाश्रित्य स्थितौ तौ रामलक्ष्मणौ ॥ २९॥  
  
हनुमानपि सुग्रीवमुपगम्य कृताञ्जलिः ।  
व्येतु ते भयमायातौ राजन् श्रीरामलक्ष्मणौ ॥ ३०॥  
  
शीघ्रमुत्तिष्ठ रामेण सख्यं ते योजितं मया ।  
अग्निं साक्षिणमारोप्य तेन सख्यं द्रुतं कुरु ॥ ३१॥  
  
ततोऽतिहर्षात्सुग्रीवः समागम्य रघूत्तमम् ।  
वृक्षशाखां स्वयं छित्वा विष्टराय ददौ मुदा ॥ ३२॥  
  
हनूमान्ल्लक्ष्मणायादात्सुग्रीवाय च लक्ष्मणः ।  
हर्षेण महताविष्टाः सर्व एवावतस्थिरे ॥ ३३॥  
  
लक्ष्मणस्त्वब्रवीत्सर्वं रामवृत्तान्तमादितः ।  
वनवासाभिगमनं सीताहरणमेव च ॥ ३४॥  
  
लक्ष्मणोक्तं वचः श्रुत्वा सुग्रीवो राममब्रवीत् ।  
अहं करिष्ये राजेन्द्र सीतायाः परिमार्गणम् ॥ ३५॥  
  
साहाय्यमपि ते राम करिष्ये शत्रुघातिनः ।  
शृणु राम मया दृष्टं किञ्चित्ते कथयाम्यहम् ॥ ३६॥  
  
एकदा मन्त्रिभिः सार्धं स्थितोऽहं गिरिमूर्धनि ।  
विहायसा नीयमानां केनचित्प्रमदोत्तमाम् ॥ ३७॥  
  
क्रोशन्तीं रामरामेति दृष्ट्वास्मान् पर्वतोपरि ।  
आमुच्याभरणान्याशु स्वोत्तरीयेण भामिनी ॥ ३८॥  
  
निरीक्ष्याधः परित्यज्य क्रोशन्ती तेन रक्षसा ।  
नीताहं भूषणान्याशु गुहायामक्षिपं प्रभो ॥ ३९॥  
  
इदानीमपि पश्य त्वं जानीहि तव वा न वा ।  
इत्युक्त्वानीय रामाय दर्शयामास वानरः ॥ ४०॥  
  
विमुच्य रामस्तद्दृष्ट्वा हा सीतेति मुहुर्मुहुः ।  
हृदि निक्षिप्य तत्सर्वं रुरोद प्राकृतो यथा ॥ ४१॥  
  
आश्वास्य राघवं भ्राता लक्ष्मणो वाक्यमब्रवीत् ।  
अचिरेणैव ते राम प्राप्यते जानकी शुभा ।  
वानरेन्द्रसहायेन हत्वा रावणमाहवे ॥ ४२॥  
  
सुग्रीवोऽप्याह हे राम प्रतिज्ञां करवाणि ते ।  
समरे रावणं हत्वा तव दास्यामि जानकीम् ॥ ४३॥  
  
ततो हनूमान् प्रज्वाल्य तयोरग्निं समीपतः ।  
तावुभौ रामसुग्रीवावग्नौ साक्षिणि तिष्ठति ॥ ४४॥  
  
बाहू प्रसार्य चालिङ्ग्य परस्परमकल्मषौ ।  
समीपे रघुनाथस्य सुग्रीवः समुपाविशत् ॥ ४५॥  
  
स्वोदन्तं कथयामास प्रणयाद्रघुनायके ।  
सखे शृणु ममोदन्तं वालिना यत्कृतं पुरा ॥ ४६॥  
  
मयपुत्रोऽथ मायावी नाम्ना परमदुर्मदः ।  
किष्किन्धां समुपागत्य वालिनं समुपाह्वयत् ॥ ४७॥  
  
सिंहनादेन महता वाली तु तदमर्षणः ।  
निर्ययौ क्रोधताम्राक्षो जघान दृढमुष्टिना ॥ ४८॥  
  
दुद्राव तेन संविग्नो जगाम स्वगुहां प्रति ।  
अनुदुद्राव तं वाली मायाविनमहं तथा ॥ ४९॥  
  
ततः प्रविष्टमालोक्य गुहां मायाविनं रुषा ।  
वाली मामाह तिष्ठ त्वं बहिर्गच्छाम्यहं गुहाम् ।  
इत्युक्त्वाविश्य स गुहां मासमेकं न निर्ययौ ॥ ५०॥  
  
मासादूर्ध्वं गुहाद्वारान्निर्गतं रुधिरं बहु ।  
तद्दृष्ट्वा परितप्ताङ्गो मृतो वालीति दुःखितः ॥ ५१॥  
  
गुहाद्वारि शिलामेकां निधाय गृहमागतः ।  
ततोऽब्रवं मृतो वाली गुहायां रक्षसा हतः ॥ ५२॥  
  
तच्छ्रुत्वा दुःखिताः सर्वे मामनिच्छन्तमप्युत ।  
राज्येऽभिषेचनं चक्रुः सर्वे वानरमन्त्रिणः ॥ ५३॥  
  
शिष्टं तदा मया राज्यं किञ्चित्कालमरिन्दम ।  
ततः समागतो वाली मामाह परुषं रुषा ॥ ५४॥  
  
बहुधा भर्त्सयित्वा मां निजघान च मुष्टिभिः ।  
ततो निर्गत्य नगरादधावं परया भिया ॥ ५५॥  
  
लोकान् सर्वान् परिक्रम्य ऋष्यमूकं समाश्रितः ।  
ऋषेः शापभयात्सोऽपि नायातीमं गिरिं प्रभो ॥ ५६॥  
  
तदादि मम भार्यां स स्वयं भुङ्क्ते विमूढधीः ।  
अतो दुःखेन सन्तप्तो हृतदारो हृताश्रयः ॥ ५७॥  
  
वसाम्यद्य भवत्पादसंस्पर्शात्सुखितोऽस्म्यहम् ।  
मित्रदुःखेन सन्तप्तो रामो राजीवलोचनः ॥ ५८॥  
  
हनिष्यामि तव द्वेष्यं शीघ्रं भार्यापहारिणम् ।  
इति प्रतिज्ञामकरोत्सुग्रीवस्य पुरस्तदा ॥ ५९॥  
  
सुग्रीवोऽप्याह राजेन्द्र वाली बलवतां बली ।  
कथं हनिष्यति भवान् देवैरपि दुरासदम् ॥ ६०॥  
  
शृणु ते कथयिष्यामि तद्बलं बलिनां वर ।  
कदाचिद्दुन्दुभिर्नाम महाकायो महाबलः ॥ ६१॥  
  
किष्किन्धामगमद्राम महामहिषरूपधृक् ।  
युद्धाय वालिनं रात्रौ समाह्वयत भीषणः ॥ ६२॥  
  
तच्छ्रुत्वाऽसहमानोऽसौ वाली परमकोपनः ।  
महिषं शृङ्गयोर्धृत्वा पातयामास भूतले ॥ ६३॥  
  
पादेनैकेन तत्कायमाक्रम्यास्य शिरो महत् ।  
हस्ताभ्यां भ्रामयंश्छित्त्वा तोलयित्वाक्षिपद्भुवि ॥ ६४॥  
  
पपात तच्छिरो राम मातङ्गाश्रमसन्निधौ ।  
योजनात्पतितं तस्मान्मुनेराश्रममण्डले ॥ ६५॥  
  
रक्तवृष्टिः पपातोच्चैर्दृष्ट्वा तां क्रोधमूर्च्छितः ।  
मातङ्गो वालिनं प्राह यद्यागन्तासि मे गिरिम् ॥ ६६॥  
  
इतः परं भग्नशिरा मरिष्यसि न संशयः ।  
एवं शप्तस्तदारभ्य ऋष्यमूकं न यात्यसौ ॥ ६७॥  
  
एतज्ज्ञात्वाहमप्यत्र वसामि भयवर्जितः ।  
राम पश्य शिरस्तस्य दुन्दुभेः पर्वतोपमम् ॥ ६८॥  
  
तत्क्षेपणे यदा शक्तः शक्तस्त्वं वालिनो वधे ।  
इत्युक्त्वा दर्शयामास शिरस्तद्गिरिसन्निभम् ॥ ६९॥  
  
दृष्ट्वा रामः स्मितं कृत्वा पादाङ्गुष्ठेन चाक्षिपत् ।  
दशयोजनपर्यन्तं तदद्भुतमिवाभवत् ॥ ७०॥  
  
साधु साध्विति सम्प्राह सुग्रीवो मन्त्रिभिः सह ।  
पुनरप्याह सुग्रीवो रामं भक्तपरायणम् ॥ ७१॥  
  
एते ताला महासाराः सप्त पश्य रघूत्तम ।  
एकैकं चालयित्वासौ निष्पत्रान् कुरुतेऽञ्जसा ॥ ७२॥  
  
यदि त्वमेकबाणेन विद्ध्वा छिद्रं करोषि चेत् ।  
हतस्त्वया तदा वाली विश्वासो मे प्रजायते ।  
तथेति धनुरादाय सायकं तत्र सन्दधे ॥ ७३॥  
  
बिभेद च तदा रामः सप्त तालान् महाबलः ।  
तालान् सप्त विनिर्भिद्य गिरिं भूमिं च सायकः ॥ ७४॥  
  
पुनरागत्य रामस्य तूणीरे पूर्ववत्स्थितः ।  
ततोऽतिहर्षात्सुग्रीवो राममाहातिविस्मितः ॥ ७५॥  
  
देव त्वं जगतां नाथः परमात्मा न संशयः ।  
मत्पूर्वकृतपुण्यौघैः सङ्गतोऽद्य मया सह ॥ ७६॥  
  
त्वां भजन्ति महात्मानः संसारविनिवृत्तये ।  
त्वां प्राप्य मोक्षसचिवं प्रार्थयेऽहं कथं भवम् ॥ ७७॥  
  
दाराः पुत्रा धनं राज्यं सर्वं त्वन्मायया कृतम् ।  
अतोऽहं देवदेवेश नाकाङ्क्षेऽन्यत्प्रसीद मे ॥ ७८॥  
  
आनन्दानुभवं त्वाद्य प्राप्तोऽहं भाग्यगौरवात् ।  
मृदर्थं यतमानेन निधानमिव सत्पते ॥ ७९॥  
  
अनाद्यविद्यासंसिद्धं बन्धनं छिन्नमद्य नः ।  
यज्ञदानतपःकर्मपूर्तेष्टादिभिरप्यसौ ॥ ८०॥  
  
न जीर्यते पुनर्दार्ढ्यं भजते संसृतिः प्रभो ।  
त्वत्पाददर्शनात्सद्यो नाशमेति न संशयः ॥ ८१॥  
  
क्षणार्धमपि यच्चित्तं त्वयि तिष्ठत्यचञ्चलम् ।  
तस्याज्ञानमनर्थानां मूलं नश्यति तत्क्षणात् ॥ ८२॥  
  
तत्तिष्ठतु मनो राम त्वयि नान्यत्र मे सदा ॥ ८३॥  
  
रामरामेति यद्वाणी मधुरं गायति क्षणम् ।  
स ब्रह्महा सुरापो वा मुच्यते सर्वपातकैः ॥ ८४॥  
  
न काङ्क्षे विजयं राम न च दारसुखादिकम् ।  
भक्तिमेव सदा काङ्क्षे त्वयि बन्धविमोचनीम् ॥ ८५॥  
  
त्वन्मायाकृतसंसारस्त्वदंशोऽहं रघूत्तम ।  
स्वपादभक्तिमादिश्य त्राहि मां भवसङ्कटात् ॥ ८६॥  
  
पूर्वं मित्रार्युदासीनास्त्वन्मायावृतचेतसः ।  
आसन्मेऽद्य भवत्पाददर्शनादेव राघव ॥ ८७॥  
  
सर्वं ब्रह्मैव मे भाति क्व मित्रं क्व च मे रिपुः ।  
यावत्त्वन्मायया बद्धस्तावद्गुणविशेषता ॥ ८८॥  
  
सा यावदस्ति नानात्वं तावद्भवति नान्यथा ।  
यावन्नानात्वमज्ञानात्तावत्कालकृतं भयम् ॥ ८९॥  
  
अतोऽविद्यामुपास्ते यः सोऽन्धे तमसि मज्जति ।  
मायामूलमिदं सर्वं पुत्रदारादिबन्धनम् ।  
तदुत्सारय मायां त्वं दासीं तव रघूत्तम ॥ ९०॥  
  
त्वत्पादपद्मार्पितचित्तवृत्ति-  
       स्त्वन्नामसङ्गीतकथासु वाणी ।  
त्वद्भक्तसेवानिरतौ करौ मे  
       त्वदङ्गसङ्गं लभतां मदङ्गम् ॥ ९१॥  
  
त्वन्मूर्तिभक्तान् स्वगुरुं च चक्षुः  
       पश्यत्वजस्रं स शृणोतु कर्णः ।  
त्वज्जन्मकर्माणि च पादयुग्मं  
       व्रजत्वजस्रं तव मन्दिराणि ॥ ९२॥  
  
अङ्गानि ते पादरजोविमिश्र-  
       तीर्थानि बिभ्रत्वहिशत्रुकेतो ।  
शिरस्त्वदीयं  भवपद्मजाद्यै-  
       र्जुष्टं पदं राम नमत्वजस्रम् ॥ ९३॥  
  
इति श्रीमदध्यात्मरामायणे उमामहेश्वरसंवादे किष्किन्धाकाण्डे  
प्रथमः सर्गः ॥ १॥  
  
  
॥ द्वितीय सर्गः ॥  
इत्थं स्वात्मपरिष्वङ्गनिर्धूताशेषकल्मषम् ।  
रामः सुग्रीवमालोक्य सस्मितं वाक्यमब्रवीत् ॥ १॥  
  
मायां मोहकरीं तस्मिन् वितन्वन् कार्यसिद्धये ।  
सखे त्वदुक्तं यत्तन्मां सत्यमेव न संशयः ॥ २॥  
  
किन्तु लोका वदिष्यन्ति मामेवं रघुनन्दनः ।  
कृतवान् किं कपीन्द्राय सख्यं कृत्वाग्निसाक्षिकम् ॥ ३॥  
  
इति लोकापवादो मे भविष्यति न संशयः ।  
तस्मादाह्वय भद्रं ते गत्वा युद्धाय वालिनम् ॥ ४॥  
  
बाणेनैकेन तं हत्वा राज्ये त्वामभिषेचये ।  
तथेति गत्वा सुग्रीवः किष्किन्धोपवनं द्रुतम् ॥ ५॥  
  
कृत्वा शब्दं महानादं तमाह्वयत वालिनम् ।  
तच्छ्रुत्वा भ्रातृनिनदं रोषताम्रविलोचनः ॥ ६॥  
  
निर्जगाम गृहाच्छीघ्रं सुग्रीवो यत्र वानरः ।  
तमापतन्तं सुग्रीवः शीघ्रं वक्षस्यताडयत् ॥ ७॥  
  
सुग्रीवमपि मुष्टिभ्यां जघान क्रोधमूर्छितः ।  
वाली तमपि सुग्रीव एवं क्रुद्धौ परस्परम् ॥ ८॥  
  
अयुद्ध्येतामेकरूपौ दृष्ट्वा रामोऽतिविस्मितः ।  
न मुमोच तदा बाणं सुग्रीववधशङ्कया ॥ ९॥  
  
ततो दुद्राव सुग्रीवो वमन् रक्तं भयाकुलः ।  
वाली स्वभवनं यातः सुग्रीवो राममब्रवीत् ॥ १०॥  
  
किं मां घातयसे राम शत्रुणा भ्रातृरूपिणा ।  
यदि मद्धनने वाञ्छा त्वमेव जहि मां विभो ॥ ११॥  
  
एवं मे प्रत्ययं कृत्वा सत्यवादिन् रघूत्तम ।  
उपेक्षसे किमर्थं मां शरणागतवत्सल ॥ १२॥  
  
श्रुत्वा सुग्रीववचनं रामः साश्रुविलोचनः ।  
आलिङ्ग्य मा स्म भैषीस्त्वं दृष्ट्वा वामेकरूपिणौ ॥ १३॥  
  
मित्रघातित्वमाशङ्क्य मुक्तवान् सायकं न हि ।  
इदानीमेव ते चिह्नं करिष्ये भ्रमशान्तये ॥ १४॥  
  
गत्वाह्वय पुनः शत्रुं हतं द्रक्ष्यसि वालिनम् ।  
रामोऽहं त्वां शपे भ्रातर्हनिष्यामि रिपुं क्षणात् ॥ १५॥  
  
इत्याश्वास्य स सुग्रीवं रामो लक्ष्मणमब्रवीत् ।  
सुग्रीवस्य गले पुष्पमालामामुच्य पुष्पिताम् ॥ १६॥  
  
प्रेषयस्व महाभाग सुग्रीवं वालिनं प्रति ।  
लक्ष्मणस्तु तदा बद्ध्वा गच्छ गच्छेति सादरम् ॥ १७॥  
  
प्रेषयामास सुग्रीवं सोऽपि गत्वा तथाकरोत् ।  
पुनरप्यद्भुतं शब्दं कृत्वा वालिनमाह्वयत् ॥ १८॥  
  
तच्छ्रुत्वा विस्मितो वाली क्रोधेन महतावृतः ।  
बद्ध्वा परिकरं सम्यग्गमनायोपचक्रमे ॥ १९॥  
  
गच्छन्तं वालिनं तारा गृहीत्वा निषिषेध तम् ।  
न गन्तव्यं त्वयेदानीं शङ्का मेऽतीव जायते ॥ २०॥  
  
इदानीमेव ते भग्नः पुनरायाति सत्वरः ।  
सहायो बलवांस्तस्य कश्चिन्नूनं समागतः ॥ २१॥  
  
वाली तामाह हे सुभ्रु शङ्का ते व्येतु तद्गता ।  
प्रिये करं परित्यज्य गच्छ गच्छामि तं रिपुम् ॥ २२॥  
  
हत्वा शीघ्रं समायास्ये सहायस्तस्य को भवेत् ।  
सहायो यदि सुग्रीवस्ततो हत्वोभयं क्षणात् ॥ २३॥  
  
आयास्ये मा शुचः शूरः कथं तिष्ठेद् गृहे रिपुम् ।  
ज्ञात्वाप्याह्वयमानं हि हत्वायास्यामि सुन्दरि ॥ २४॥  
  
           तारोवाच  
मत्तोऽन्यच्छृणु राजेन्द्र श्रुत्वा कुरु यथोचितम् ।  
आह मामङ्गदः पुत्रो मृगयायां श्रुतं वचः ॥ २५॥  
  
अयोध्याधिपतिः श्रीमान् रामो दाशरथिः किल ।  
लक्ष्मणेन सह भ्रात्रा सीतया भार्यया सह ॥ २६॥  
  
आगतो दण्डकारण्यं तत्र सीता हृता किल ।  
रावणेन सह भ्रात्रा मार्गमाणोऽथ जानकीम् ॥ २७॥  
  
आगतो ऋष्यमूकाद्रिं सुग्रीवेण समागतः ।  
चकार तेन सुग्रीवः सख्यं चानलसाक्षिकम् ॥ २८॥  
  
प्रतिज्ञां कृतवान् रामः सुग्रीवाय सलक्ष्मणः ।  
वालिनं समरे हत्वा राजानं त्वां करोम्यहम् ॥ २९॥  
  
इति निश्चित्य तौ यातौ निश्चितं शृणु मद्वचः ।  
इदानीमेव ते भग्नः कथं पुनरुपागतः ॥ ३०॥  
  
अतस्त्वं सर्वथा वैरं त्यक्त्वा सुग्रीवमानय ।  
यौवराज्येऽभिषिञ्चाशु रामं त्वं शरणं व्रज ॥ ३१॥  
  
पाहि मामङ्गदं राज्यं कुलं च हरिपुङ्गव ।  
इत्युक्त्वाश्रुमुखी तारा पादयोः प्रणिपत्य तम् ॥ ३२॥  
  
हस्ताभ्यां चरणौ धृत्वा रुरोद भयविह्वला ।  
तामालिङ्ग्य तदा वाली सस्नेहमिदमब्रवीत् ॥ ३३॥  
  
स्त्रीस्वभावाद्बिभेषि त्वं प्रिये नास्ति भयं मम ।  
रामो यदि समायातो लक्ष्मणेन समं प्रभुः ॥ ३४॥  
  
तदा रामेण मे स्नेहो भविष्यति न संशयः ।  
रामो नारायणः साक्षादवतीर्णोऽखिलप्रभुः ॥ ३५॥  
  
भूभारहरणार्थाय श्रुतं पूर्वं मयानघे ।  
स्वपक्षः परपक्षो वा नास्ति तस्य परात्मनः ॥ ३६॥  
  
आनेष्यामि गृहं साध्वि नत्वा तच्चरणाम्बुजम् ।  
भजतोऽनुभजत्येष भक्तिगम्यः सुरेश्वरः ॥ ३७॥  
  
यदि स्वयं समायाति सुग्रीवो हन्मि तं क्षणात् ।  
यदुक्तं यौवराज्याय सुग्रीवस्याभिषेचनम् ॥ ३८॥  
  
कथमाहूयमानोऽहं युद्धाय रिपुणा प्रिये ।  
शूरोऽहं सर्वलोकानां सम्मतः शुभलक्षणे ॥ ३९॥  
  
भीतभीतमिदं वाक्यं कथं वाली वदेत्प्रिये ।  
तस्माच्छोकं परित्यज्य तिष्ठ सुन्दरि वेश्मनि ॥ ४०॥  
  
एवमाश्वास्य तारां तां शोचन्तीमश्रुलोचनाम् ।  
गतो वाली समुद्युक्तः सुग्रीवस्य वधाय सः ॥ ४१॥  
  
दृष्ट्वा वालिनमायान्तं सुग्रीवो भीमविक्रमः ।  
उत्पपात गले बद्धपुष्पमालो मतङ्गवत् ॥ ४२॥  
  
मुष्टिभ्यां ताडयामास वालिनं सोऽपि तं तथा ।  
अहन्वाली च सुग्रीवं सुग्रीवो वालिनं तथा ॥ ४३॥  
  
रामं विलोकयन्नेव सुग्रीवो युयुधे युधि ।  
इत्येवं युद्ध्यमानौ तौ दृष्ट्वा रामः प्रतापवान् ॥ ४४॥  
  
बाणमादाय तूणीरादैन्द्रे धनुषि सन्दधे ।  
आकृष्य कर्णपर्यन्तमदृश्यो वृक्षखण्डगः ॥ ४५॥  
  
निरीक्ष्य वालिनं सम्यग्लक्ष्यं तद्धृदयं हरिः ।  
उत्ससर्जाशनिसमं महावेगं महाबलः ॥ ४६॥  
  
बिभेद स शरो वक्षो वालिनः कम्पयन् महीम् ।  
उत्पपात महाशब्दं मुञ्चन् स निपपात ह ॥ ४७॥  
  
तदा मुहूर्त्तं निःसन्ज्ञो भूत्वा चेतनमाप सः ।  
ततो वाली ददर्शाग्रे रामं राजीवलोचनम् ।  
धनुरालम्ब्य वामेन हस्तेनान्येन सायकम् ॥ ४८॥  
  
बिभ्राणं चीरवसनं जटामुकुटधारिणम् ।  
विशालवक्षसं भ्राजद्वनमालाविभूषितम् ॥ ४९॥  
  
पीनचार्वायतभूजं नवदूर्वादलच्छविम् ।  
सुग्रीवलक्ष्मणाभ्यां च पार्श्वयोः परिसेवितम् ॥ ५०॥  
  
विलोक्य शनकैः प्राह वाली रामं विगर्हयन् ।  
किं मयापकृतं राम तव येन हतोऽस्म्यहम् ॥ ५१॥  
  
राजधर्ममविज्ञाय गर्हितं कर्म ते कृतम् ।  
वृक्षखण्डे तिरोभूत्वा त्यजता मयि सायकम् ॥ ५२॥  
  
यशः किं लप्स्यसे राम चोरवत्कृतसङ्गरः ।  
यदि क्षत्रियदायादो मनोर्वंशसमुद्भवः ॥ ५३॥  
  
युद्धं कृत्वा समक्षं मे प्राप्यसे तत्फलं तदा ।  
सुग्रीवेण कृतं किं ते मया वा न कृतं किमु ॥ ५४॥  
  
रावणेन हृता भार्या तव राम महावने ।  
सुग्रीवं शरणं यातस्तदर्थमिति शुश्रुम ॥ ५५॥  
  
बत राम न जानीषे मद्बलं लोकविश्रुतम् ।  
रावणं सकुलं बद्ध्वा ससीतं लङ्कया सह ॥ ५६॥  
  
आनयामि मुहूर्त्तार्द्धाद्यदि चेच्छामि राघव ।  
धर्मिष्ठ इति लोकेऽस्मिन् कथ्यसे रघुनन्दन ॥ ५७॥  
  
वानरं व्याधवद्धत्वा धर्मं कं लप्स्यसे वद ।  
अभक्ष्यं वानरं मांसं हत्वा मां किं करिष्यसि ॥ ५८॥  
  
इत्येवं बहु भाषन्तं वालिनं राघवोऽब्रवीत् ।  
धर्मस्य गोप्ता लोकेऽस्मिंश्चरामि सशरासनः ॥ ५९॥  
  
अधर्मकारिणं हत्वा सद्धर्मं पालयाम्यहम् ।  
दुहिता भगिनी भ्रातुर्भार्या चैव तथा स्नुषा ॥ ६०॥  
  
समा यो रमते तासामेकामपि विमूढधीः ।  
पातकी स तु विज्ञेयः स वध्यो राजभिः सदा ॥ ६१॥  
  
त्वं तु भ्रातुः कनिष्ठस्य भार्यायां रमसे बलात् ।  
अतो मया धर्मविदा हतोऽसि वनगोचर ॥ ६२॥  
  
त्वं कपित्वान्न जानीषे महान्तो विचरन्ति यत् ।  
लोकं पुनानाः सञ्चारैरतस्तान्नातिभाषयेत् ॥ ६३॥  
  
तच्छ्रुत्वा भयसन्त्रस्तो ज्ञात्वा रामं रमापतिम् ।  
वाली प्रणम्य रभसाद्रामं वचनमब्रवीत् ॥ ६४॥  
  
राम राम महाभाग जाने त्वां परमेश्वरम् ।  
अजानता मया किञ्चिदुक्तं तत्क्षन्तुमर्हसि ॥ ६५॥  
  
साक्षात्त्वच्छरघातेन विशेषेण तवाग्रतः ।  
त्यजाम्यसून् महायोगिदुर्लभं तव दर्शनम् ॥ ६६॥  
  
यन्नाम विवशो गृह्णन् म्रियमाणः परं पदम् ।  
याति साक्षात्स एवाद्य मुमूर्षोर्मे पुरः स्थितः ॥ ६७॥  
  
देव जानामि पुरुषं त्वां श्रियं जानकीं शुभाम् ।  
रावणस्य वधार्थाय जातं त्वां ब्रह्मणार्थितम् ॥ ६८॥  
  
अनुजानीहि मां राम यान्तं त्वत्पदमुत्तमम् ।  
मम तुल्यबले बाले अङ्गदे त्वं दयां कुरु ॥ ६९॥  
  
विशल्यं कुरु मे राम हृदयं पाणिना स्पृशन् ।  
तथेति बाणमुद्धृत्य रामः पस्पर्श पाणिना ।  
त्यक्त्वा तद्वानरं देहममरेन्द्रोऽभवत्क्षणात् ॥ ७०॥  
  
वाली रघूत्तमशराभिहतो विमृष्टो  
           रामेण शीतलकरेण सुखाकरेण ।  
सद्यो विमुच्य कपिदेहमनन्यलभ्यं  
           प्राप्तं पदं परमहंसगणैर्दुरापम् ॥ ७१॥  
  
इति श्रीमदध्यात्मरामायणे उमामहेश्वरसंवादे किष्किन्धाकाण्डे  
द्वितीयः सर्गः ॥ २॥  
  
  
॥ तृतीय सर्गः ॥  
निहते वालिनि रणे रामेण परमात्मना ।  
दुद्रुवुर्वानराः सर्वे किष्किन्धां भयविह्वलाः ॥ १॥  
  
तारामूचुर्महाभागे हतो वाली रणाजिरे ।  
अङ्गदं परिरक्षाद्य मन्त्रिणः परिनोदय ॥ २॥  
  
चतुर्द्वारकपाटादीन् बद्ध्वा रक्षामहे पुरीम् ।  
वानराणां तु राजानमङ्गदं कुरु भामिनि ॥ ३॥  
  
निहतं वालिनं श्रुत्वा तारा शोकविमूर्छिता ।  
अताडयत्स्वपाणिभ्यां शिरो वक्षश्च भूरिशः ॥ ४॥  
  
किमङ्गदेन राज्येन नगरेण धनेन वा ।  
इदानीमेव निधनं यास्यामि पतिना सह ॥ ५॥  
  
इत्युक्त्वा त्वरिता तत्र रुदती मुक्तमूर्धजा ।  
ययौ ताराऽतिशोकार्ता यत्र भर्तृकलेवरम् ॥ ६॥  
  
पतितं वालिनं दृष्ट्वा रक्तैः पांसुभिरावृतम् ।  
रुदती नाथनाथेति पतिता तस्य पादयोः ॥ ७॥  
  
करुणं विलपन्ती सा ददर्श रघुनन्दनम् ।  
राम मां जहि बाणेन येन वाली हतस्त्वया ॥ ८॥  
  
गच्छामि पतिसालोक्यं पतिर्मामभिकाङ्क्षते ।  
स्वर्गेऽपि न सुखं तस्य मां विना रघुनन्दन ॥ ९॥  
  
पत्नीवियोगजं दुःखमनुभूतं त्वयानघ ।  
वालिने मां प्रयच्छाशु पत्नीदानफलं भवेत् ॥ १०॥  
  
सुग्रीव त्वं सुखं राज्यं दापितं वालिघातिना ।  
रामेण रुमया सार्धं भुङ्क्ष्व सापत्नवर्जितम् ॥ ११॥  
  
इत्येवं विलपन्तीं तां तारां रामो महामनाः ।  
सान्त्वयामास दयया तत्त्वज्ञानोपदेशतः ॥ १२॥  
  
किं भीरु शोचसि व्यर्थं शोकस्याविषयं पतिम् ।  
पतिस्तवायं देहो वा जीवो वा वद तत्त्वतः ॥ १३॥  
  
पञ्चात्मको जडो देहस्त्वङ्मांसरुधिरास्थिमान् ।  
कालकर्मगुणोत्पन्नः सोऽप्यास्तेऽद्यापि ते पुरः ॥ १४॥  
  
मन्यसे जीवमात्मानं जीवस्तर्हि निरामयः ।  
न जायते न म्रियते न तिष्ठति न गच्छति ॥ १५॥  
  
न स्त्री पुमान्वा षण्ढो वा जीवः सर्वगतोऽव्ययः ।  
एक एवाद्वितीयोऽयमाकाशवदलेपकः ।  
नित्यो ज्ञानमयः शुद्धः स कथं शोकमर्हति ॥ १६॥  
  
         तारोवाच  
देहोऽचित्काष्ठवद्राम जीवो नित्यश्चिदात्मकः ।  
सुखदुःखादिसम्बन्धः कस्य स्याद्राम मे वद ॥ १७॥  
  
         श्रीराम उवाच ।  
अहङ्कारादिसम्बन्धो यावद्देहेन्द्रियैः सह ।  
संसारस्तावदेव स्यादात्मनस्त्वविवेकिनः ॥ १८॥  
  
मिथ्यारोपितसंसारो न स्वयं विनिवर्तते ।  
विषयान् ध्यायमानस्य स्वप्ने मिथ्यागमो यथा ॥ १९॥  
  
अनाद्यविद्यासम्बन्धात्तत्कार्याहङ्कृतेस्तथा ।  
संसारोऽपार्थकोऽपि स्याद्रागद्वेषादिसङ्कुलः ॥ २०॥  
  
मन एव हि संसारो बन्धश्चैव मनः शुभे ।  
आत्मा मनःसमानत्वमेत्य तद्गतबन्धभाक् ॥ २१॥  
  
यथा विशुद्धः स्फटिकोऽलक्तकादिसमीपगः ।  
तत्तद्वर्णयुगाभाति वस्तुतो नास्ति रञ्जनम् ॥ २२॥  
  
बुद्धीन्द्रियादिसामीप्यादात्मनः संसृतिर्बलात् ।  
आत्मा स्वलिङ्गं तु मनः परिगृह्य तदुद्भवान् ॥ २३॥  
  
कामान् जुषन् गुणैर्बद्धः संसारे वर्ततेऽवशः ।  
आदौ मनोगुणान् सृष्ट्वा ततः कर्माण्यनेकधा ॥ २४॥  
  
शुक्ललोहितकृष्णानि गतयस्तत्समानतः ।  
एवं कर्मवशाज्जीवो भ्रमत्याभूतसम्प्लवम् ॥ २५॥  
  
सर्वोपसंहृतौ जीवो वासनाभिः स्वकर्मभिः ।  
अनाद्यविद्यावशगस्तिष्ठत्यभिनिवेशतः ॥ २६॥  
  
सृष्टिकाले पुनः पूर्ववासनामानसैः सह ।  
जायते पुनरप्येवं घटीयन्त्रमिवावशः ॥ २७॥  
  
यदा पुण्यविशेषेण लभते सङ्गतिं सताम् ।  
मद्भक्तानां सुशान्तानां तदा मद्विषया मतिः ॥ २८॥  
  
मत्कथाश्रवणे श्रद्धा दुर्लभा जायते ततः ।  
ततः स्वरूपविज्ञानमनायासेन जायते ॥ २९॥  
  
तदाचार्यप्रसादेन वाक्यार्थज्ञानतः क्षणात् ।  
देहेन्द्रियमनःप्राणाहङ्कृतिभ्यः पृथक् स्थितम् ॥ ३०॥  
  
स्वात्मानुभवतः सत्यमानन्दात्मानमद्वयम् ।  
ज्ञात्वा सद्यो भवेन्मुक्तः सत्यमेव मयोदितम् ॥ ३१॥  
  
एवं मयोदितं सम्यगालोचयति योऽनिशम् ।  
तस्य संसारदुःखानि न स्पृशन्ति कदाचन ॥ ३२॥  
  
त्वमप्येतन्मया प्रोक्तमालोचय विशुद्धधीः ।  
न स्पृश्यसे दुःखजालैः कर्मबन्धाद्विमोक्ष्यसे ॥ ३३॥  
  
पूर्वजन्मनि ते सुभ्रु कृता मद्भक्तिरुत्तमा ।  
अतस्तव विमोक्षाय रूपं मे दर्शितं शुभे ॥ ३४॥  
  
ध्यात्वा मद्रूपमनिशमालोचय मयोदितम् ।  
प्रवाहपतितं कार्यं कुर्वन्त्यपि न लिप्यसे ॥ ३५॥  
  
श्रीरामेणोदितं सर्वं श्रुत्वा तारातिविस्मिता ।  
देहाभिमानजं शोकं त्यक्त्वा नत्वा रघूत्तमम् ॥ ३६॥  
  
आत्मानुभवसन्तुष्टा जीवन्मुक्ता बभूव ह ।  
क्षणसङ्गममात्रेण रामेण परमात्मना ॥ ३७॥  
  
अनादिबन्धं निर्धूय मुक्ता सापि विकल्मषा ।  
सुग्रीवोऽपि च तच्छ्रुत्वा रामवक्त्रात्समीरितम् ॥ ३८॥  
  
जहावज्ञानमखिलं स्वस्थचित्तोऽभवत्तदा ।  
ततः सुग्रीवमाहेदं रामो वानरपुङ्गवम् ॥ ३९॥  
  
भ्रातुर्ज्येष्ठस्य पुत्रेण यदुक्तं साम्परायिकम् ।  
कुरु सर्वं यथान्यायं संस्कारादि ममाज्ञया ॥ ४०॥  
  
तथेति बलिभिर्मुख्यैर्वानरैः परिणीय तम् ।  
वालिनं पुष्पके क्षिप्त्वा सर्वराजोपचारकैः ॥ ४१॥  
  
भेरीदुन्दुभिनिर्घोषैर्ब्राह्मणैर्मन्त्रिभिः सह ।  
यूथपैर्वानरैः पौरैस्तारया चाङ्गदेन च ॥ ४२॥  
  
गत्वा चकार तत्सर्वं यथाशास्त्रं प्रयत्नतः ।  
स्नात्वा जगाम रामस्य समीपं मन्त्रिभिः सह ॥ ४३॥  
  
नत्वा रामस्य चरणौ सुग्रीवः प्राह हृष्टधीः ।  
राज्यं प्रशाधि राजेन्द्र वानराणां समृद्धिमत् ॥ ४४॥  
  
दासोऽहं ते पादपद्मं सेवे लक्ष्मणवच्चिरम् ।  
इत्युक्तो राघवः प्राह सुग्रीवं सस्मितं वचः ॥ ४५॥  
  
त्वमेवाहं न सन्देहः शीघ्रं गच्छ ममाज्ञया ।  
पुरराज्याधिपत्ये त्वं स्वात्मानमभिषेचय ॥ ४६॥  
  
नगरं न प्रवेक्ष्यामि चतुर्दश समाः सखे ।  
आगमिष्यति मे भ्राता लक्ष्मणः पत्तनं तव ॥ ४७॥  
  
अङ्गदं यौवराज्ये त्वमभिषेचय सादरम् ।  
अहं समीपे शिखरे पर्वतस्य सहानुजः ॥ ४८॥  
  
वत्स्यामि वर्षदिवसांस्ततस्त्वं यत्नवान् भव ।  
किञ्चित्कालं पुरे स्थित्वा सीतायाः परिमार्गणे ॥ ४९॥  
  
साष्टाङ्गं प्रणिपत्याह सुग्रीवो रामपादयोः ।  
यदाज्ञापयसे देव तत्तथैव करोम्यहम् ॥ ५०॥  
  
अनुज्ञातश्च रामेण सुग्रीवस्तु सलक्ष्मणः ।  
गत्वा पुरं तथा चक्रे यथा रामेण चोदितः ॥ ५१॥  
  
सुग्रिवेण यथान्यायं पूजितो लक्ष्मणस्तदा ।  
आगत्य राघवं शीघ्रं प्रणिपत्योपतस्थिवान् ॥ ५२॥  
  
ततो रामो जगामाशु लक्ष्मणेन समन्वितः ।  
प्रवर्षणगिरेरूर्ध्वं शिखरं भूरिविस्तरम् ॥ ५३॥  
  
तत्रैकं गह्वरं दृष्ट्वा स्फाटिकं दीप्तिमच्छुभम् ।  
वर्षवातातपसहं फलमूलसमीपगम् ।  
वासाय रोचयामास तत्र रामः सलक्ष्मणः ॥ ५४॥  
  
दिव्यमूलफलपुष्पसंयुते मौक्तिकोपमजलौघपल्वले ।  
चित्रवर्णमृगपक्षिशोभिते पर्वते रघुकुलोत्तमोऽवसत् ॥ ५५॥  
  
इति श्रीमदध्यात्मरामायणे उमामहेश्वरसंवादे किष्किन्धाकाण्डे  
तृतीयः सर्गः ॥ ३॥  
  
  
॥चतुर्थ सर्गः ॥  
तत्र वार्षिकदिनानि राघवो लीलया मणिगुहासु सञ्चरन् ।  
पक्वमूलफलभोगतोषितो लक्ष्मणेन सहितोऽवसत्सुखम् ॥ १॥  
  
वातनुन्नजलपूरितमेघानन्तरस्तनितवैद्युतगर्भान् ।  
वीक्ष्य विस्मयमगाद्गजयूथान् यद्वदाहितसुकाञ्चनकक्षान् ॥ २॥  
  
नवघासं समास्वाद्य हृष्टपुष्टमृगद्विजाः ।  
धावन्तो परितो रामं वीक्ष्य विस्फारितेक्षणाः ॥ ३॥  
  
न चलन्ति सदा ध्याननिष्ठा इव मुनीश्वराः ।  
रामं मानुषरूपेण गिरिकाननभूमिषु ॥ ४॥  
  
चरन्तं परमात्मानं ज्ञात्वा सिद्धगणा भुवि ।  
मृगपक्षिगणा भूत्वा राममेवानुसेविरे ॥ ५॥  
  
सौमित्रिरेकदा राममेकान्ते ध्यानतत्परम् ।  
समाधिविरमे भक्त्या प्रणयाद्विनयान्वितः ॥ ६॥  
  
अब्रवीद्देव ते वाक्यात्पूर्वोक्ताद्विगतो मम ।  
अनाद्यविद्यासम्भूतः संशयो हृदि संस्थितः ॥ ७॥  
  
इदानीं श्रोतुमिच्छामि क्रियामार्गेण राघव ।  
भवदाराधनं लोके यथा कुर्वन्ति योगिनः ॥ ८॥  
  
इदमेव सदा प्राहुर्योगिनो मुक्तिसाधनम् ।  
नारदोऽपि तथा व्यासो ब्रह्मा कमलसम्भवः ॥ ९॥  
  
ब्रह्मक्षत्रादिवर्णानामाश्रमाणां च मोक्षदम् ।  
स्त्रीशूद्राणां च राजेन्द्र सुलभं  मुक्तिसाधनम् ।  
तव भक्ताय मे भ्रात्रे ब्रूहि लोकोपकारकम् ॥ १०॥  
  
         श्रीराम उवाच ।  
मम पूजाविधानस्य नान्तोऽस्ति रघुनन्दन ।  
तथापि वक्ष्ये सङ्क्षेपाद्यथावदनुपूर्वशः ॥ ११॥  
  
स्वगृह्योक्तप्रकारेण द्विजत्वं प्राप्य मानवः ।  
सकाशात्सद्गुरोर्मन्त्रं लब्ध्वा मद्भक्तिसंयुतः ॥ १२॥  
  
तेन सन्दर्शितविधिर्मामेवाराधयेत्सुधीः ।  
हृदये वाऽनले वार्चेत्प्रतिमादौ विभावसौ ॥ १३॥  
  
शालग्रामशिलायां वा पूजयेन्मामतन्द्रितः ।  
प्रातःस्नानं प्रकुर्वीत प्रथमं देहशुद्धये ॥ १४॥  
  
वेदतन्त्रोदितैर्मन्त्रैर्मृल्लेपनविधानतः ।  
सन्ध्यादि कर्म यन्नित्यं तत्कुर्याद्विधिना बुधः ॥ १५॥  
  
सङ्कल्पमादौ कुर्वीत सिद्ध्यर्थं कर्मणां सुधीः ।  
स्वगुरुं पूजयेद्भक्त्या मद्बुद्ध्या पूजको मम ॥ १६॥  
  
शिलायां स्नपनं कुर्यात्प्रतिमासु प्रमार्जनम् ।  
प्रसिद्धैर्गन्धपुष्पाद्यैर्मत्पूजा सिद्धिदायिका ॥ १७॥  
  
अमायिकोऽनुवृत्त्या मां पूजयेन्नियतव्रतः ।  
प्रतिमादिष्वलङ्कारः प्रियो मे कुलनन्दन ॥ १८॥  
  
अग्नौ यजेत हविषा भास्करे स्थण्डिले यजेत् ।  
भक्तेनोपहृतं प्रीत्यै श्रद्धया मम वार्यपि ॥ १९॥  
  
किं पुनर्भक्ष्यभोज्यादि गन्धपुष्पाक्षतादिकम् ।  
पूजाद्रव्याणि सर्वाणि सम्पाद्यैवं समारभेत् ॥ २०॥  
  
चैलाजिनकुशैः सम्यगासनं परिकल्पयेत् ।  
तत्रोपविश्य देवस्य सम्मुखे शुद्धमानसः ॥ २१॥  
  
ततो न्यासं प्रकूर्वीत मातृकाबहिरान्तरम् ।  
केशवादि ततः कुर्यात्तत्त्वन्यासं ततः परम् ॥ २२॥  
  
मन्मूर्तिपञ्जरन्यासं मन्त्रन्यासं ततो न्यसेत् ।  
प्रतिमादावपि तथा कुर्यान्नित्यमतन्द्रितः ॥ २३॥  
  
कलशं स्वपुरो वामे क्षिपेत्पुष्पादि दक्षिणे ।  
अर्घ्यपाद्यप्रदानार्थं मधुपर्कार्थमेव च ॥ २४॥  
  
तथैवाचमनार्थं तु न्यसेत्पात्रचतुष्टयम् ।  
हृत्पद्मे भानुविमले मत्कलां जीवसन्ज्ञिताम् ॥ २५॥  
  
ध्यायेत्स्वदेहमखिलं तया व्याप्तमरिन्दम ।  
तामेवावाहयेन्नित्यं प्रतिमादिषु मत्कलाम् ॥ २६॥  
  
पाद्यार्घ्याचमनीयाद्यैः स्नानवस्त्रविभूषणैः ।  
यावच्छक्योपचारैर्वा त्वर्चयेन्माममायया ॥ २७॥  
  
विभवे सति कर्पूरकुङ्कुमागरुचन्दनैः ।  
अर्चयेन्मन्त्रवन्नित्यं सुगन्धकुसुमैः शुभैः ॥ २८॥  
  
दशावरणपूजां वै ह्यागमोक्तां प्रकारयेत् ।  
नीराजनैर्धूपदीपैर्नैवेद्यैर्बहुविस्तरैः ॥ २९॥  
  
श्रद्धयोपहरेन्नित्यं श्रद्धाभुगहमीश्वरः ।  
होमं कुर्यात्प्रयत्नेन विधिना मन्त्रकोविदः ॥ ३०॥  
  
अगस्त्येनोक्तमार्गेण कुण्डेनागमवित्तमः ।  
जुहुयान्मूलमन्त्रेण पुंसूक्तेनाथवा बुधः ॥ ३१॥  
  
अथवौपासनाग्नौ वा चरुणा हविषा तथा ।  
तप्तजाम्बूनदप्रख्यं दिव्याभरणभूषितम् ॥ ३२॥  
  
ध्यायेदनलमध्यस्थं होमकाले सदा बुधः ।  
पार्षदेभ्यो बलिं दत्त्वा होमशेषं समापयेत् ॥ ३३॥  
  
ततो जपं प्रकुर्वीत ध्यायेन्मां यतवाक् स्मरन् ।  
मुखवासं च ताम्बूलं दत्त्वा प्रीतिसमन्वितः ॥ ३४॥  
  
मदर्थे नृत्यगीतादि स्तुतिपाठादि कारयेत् ।  
प्रणमेद्दण्डवद्भूमौ हृदये मां निधाय च ॥ ३५॥  
  
शिरस्याधाय मद्दत्तं प्रसादं भावनामयम् ।  
पाणिभ्यां मत्पदे मूर्ध्नि गृहीत्वा भक्तिसंयुतः ॥ ३६॥  
  
रक्ष मां घोरसंसारादित्युक्त्वा प्रणमेत्सुधीः ।  
उद्वासयेद्यथापूर्वं प्रत्यग्ज्योतिषि संस्मरन् ॥ ३७॥  
  
एवमुक्तप्रकारेण पूजयेद्विधिवद्यदि ।  
इहामूत्र च संसिद्धिं प्राप्नोति मदनुग्रहात् ॥ ३८॥  
  
मद्भक्तो यदि मामेवं पूजां चैव दिने दिने ।  
करोति मम सारूप्यं प्राप्नोत्येव न संशयः ॥ ३९॥  
  
इदं रहस्यं परमं च पावनं  
         मयैव साक्षात्कथितं सनातनम् ।  
पठत्यजस्रं यदि वा शृणोति यः  
         स सर्वपूजाफलभाङ् न संशयः ॥ ४०॥  
  
एवं परात्मा श्रीरामः क्रियायोगमनुत्तमम् ।  
पृष्टः प्राह स्वभक्ताय शेषांशाय महात्मने ॥ ४१॥  
  
पुनः प्राकृतवद्रामो मायामालम्ब्य दुःखितः ।  
हा सीतेति वदन्नैव निद्रां लेभे कथञ्चन ॥ ४२॥  
  
एतस्मिन्नन्तरे तत्र किष्किन्धायां सुबुद्धिमान् ।  
हनूमान् प्राह सुग्रीवमेकान्ते कपिनायकम् ॥ ४३॥  
  
शृणु राजन् प्रवक्ष्यामि तवैव हितमुत्तमम् ।  
रामेण ते कृतः पूर्वमुपकारो ह्यनुत्तमः ॥ ४४॥  
  
कृतघ्नवत्त्वया नूनं विस्मृतः प्रतिभाति मे ।  
त्वत्कृते निहतो वाली वीरस्त्रैलोक्यसम्मतः ॥ ४५॥  
  
राज्ये प्रतिष्ठितोऽसि त्वं तारां प्राप्तोऽसि दुर्लभाम् ।  
स रामः पर्वतस्याग्रे भ्रात्रा सह वसन् सुधीः ॥ ४६॥  
  
त्वदागमनमेकाग्रमीक्षते कार्यगौरवात् ।  
त्वं तु वानरभावेन स्त्रीसक्तो नावबुद्ध्यसे ॥ ४७॥  
  
करोमीति प्रतिज्ञाय सीतायाः परिमार्गणम् ।  
न करोषि कृतघ्नस्त्वं हन्यसे वालिवद्द्रुतम् ॥ ४८॥  
  
हनूमद्वचनं श्रुत्वा सुग्रीवो भयविह्वलः ।  
प्रत्युवाच हनूमन्तं सत्यमेव त्वयोदितम् ॥ ४९॥  
  
शीघ्रं कुरु ममाज्ञां त्वं वानराणां तरस्विनाम् ।  
सहस्राणि दशेदानीं प्रेषयाशु दिशो दश ॥ ५०॥  
  
सप्तद्वीपगतान् सर्वान् वानरानानयन्तु ते ।  
पक्षमध्ये समायान्तु सर्वे वानरपुङ्गवाः ॥ ५१॥  
  
ये पक्षमतिवर्तन्ते ते वध्या मे न संशयः ।  
इत्याज्ञाप्य हनूमन्तं सुग्रीवो गृहमाविशत् ॥ ५२॥  
  
सुग्रीवाज्ञां पुरस्कृत्य हनूमान् मन्त्रिसत्तमः ।  
तत्क्षणे प्रेषयामास हरीन् दश दिशः सुधीः ॥ ५३॥  
  
अगणितगुणसत्त्वान् वायुवेगप्रचारान्  
         वनचरगणमुख्यान् पर्वताकाररूपान् ।  
पवनहितकुमारः प्रेषयामास दूता-  
         नतिरभसतरात्मा दानमानादितृप्तान् ॥ ५४॥  
  
इति श्रीमदध्यात्मरामायणे उमामहेश्वरसंवादे किष्किन्धाकाण्डे  
चतुर्थः सर्गः ॥ ४॥  
  
  
॥पञ्चम सर्गः ॥  
रामस्तु पर्वतस्याग्रे मणिसानौ निशामुखे ।  
सीताविरहजं शोकमसहन्निदमब्रवीत् ॥ १॥  
  
पश्य लक्ष्मण मे सीता राक्षसेन हृता बलात् ।  
मृताऽमृता वा निश्चेतुं न जानेऽद्यापि भामिनीम् ॥ २॥  
  
जीवतीति मम ब्रूयात्कश्चिद्वा प्रियकृत् स मे ।  
यदि जानामि तां साध्वीं जीवन्तीं यत्र कुत्र वा ॥ ३॥  
  
हठादेवाहरिष्यामि सुधामिव पयोनिधेः ।  
प्रतिज्ञां शृणु मे भ्रातर्येन मे जनकात्मजा ॥ ४॥  
  
नीता तं भस्मसात्कुर्यां सपुत्रबलवाहनम् ।  
हे सीते चन्द्रवदने वसन्ती राक्षसालये ॥ ५॥  
  
दुःखार्त्ता मामपश्यन्ती कथं प्राणान् धरिष्यसि ।  
चन्द्रोऽपि भानुवद्भाति मम चन्द्राननां विना ॥ ६॥  
  
चन्द्र त्वं जानकीं स्पृष्ट्वा करैर्मां स्पृश शीतलैः ।  
सुग्रीवोऽपि दयाहीनो दुःखितं मां न पश्यति ॥ ७॥  
  
राज्यं निष्कण्टकं प्राप्य स्त्रीभिः परिवृतो रहः ।  
कृतघ्नो दृश्यते व्यक्तं पानासक्तोऽतिकामुकः ॥ ८॥  
  
नायाति शरदं पश्यन्नपि मार्गयितुं प्रियाम् ।  
पूर्वोपकारिणं दुष्टः कृतघ्नो विस्मृतो हि माम् ॥ ९॥  
  
हन्मि सुग्रीवमप्येवं सपुरं सहबान्धवम् ।  
वाली यथा हतो मेऽद्य सुग्रीवोऽपि तथा भवेत् ॥ १०॥  
  
इति रुष्टं समालोक्य राघवं लक्ष्मणोऽब्रवीत् ।  
इदानीमेव गत्वाहं सुग्रीवं दुष्टमानसम् ॥ ११॥  
  
मामाज्ञापय हत्वा तमायास्ये राम तेऽन्तिकम् ।  
इत्युक्त्वा धनुरादाय स्वयं तूणीरमेव च ॥ १२॥  
  
गन्तुमभ्युद्यतं वीक्ष्य रामो लक्ष्मणमब्रवीत् ।  
न हन्तव्यस्त्वया वत्स सुग्रीवो मे प्रियः सखा ॥ १३॥  
  
किन्तु भीषय सुग्रीवं वालिवत्त्वं हनिष्यसे ।  
इत्युक्त्वा शीघ्रमादाय सुग्रीवप्रतिभाषितम् ॥ १४॥  
  
आगत्य पश्चाद्यत्कार्यं तत्करिष्याम्यसंशयम् ।  
तथेति लक्ष्मणोऽगच्छत्त्वरितो भीमविक्रमः ॥ १५॥  
  
किष्किन्धां प्रति कोपेन निर्दहन्निव वानरान् ।  
सर्वज्ञो नित्यलक्ष्मीको विज्ञानात्मापि राघवः ॥ १६॥  
  
सीतामनुशुशोचार्त्तः प्राकृतः प्राकृतामिव ।  
बुद्ध्यादिसाक्षिणस्तस्य मायाकार्यातिवर्तिनः ॥ १७॥  
  
रागादिरहितस्यास्य तत्कार्यं कथमुद्भवेत् ।  
ब्रह्मणोक्तमृतं कर्तुं राज्ञो दशरथस्य हि ॥ १८॥  
  
तपसः फलदानाय जातो मानुषवेषधृक् ।  
मायया मोहिताः सर्वे जना अज्ञानसंयुताः ॥ १९॥  
  
कथमेषां भवेन्मोक्ष इति विष्णुर्विचिन्तयन् ।  
कथां प्रथयितुं लोके सर्वलोकमलापहाम् ॥ २०॥  
  
रामायणाभिधां रामो भूत्वा मानुषचेष्टकः ।  
क्रोधं मोहं च कामं च व्यवहारार्थसिद्धये ॥ २१॥  
  
तत्तत्कालोचितं गृह्णन् मोहयत्यवशाः प्रजाः ।  
अनुरक्त इवाशेषगुणेषु गुणवर्जितः ॥ २२॥  
  
विज्ञानमूर्तिर्विज्ञानशक्तिः साक्ष्यगुणान्वितः ।  
अतः कामादिभिर्नित्यमविलिप्तो यथा नभः ॥ २३॥  
  
विन्दन्ति मुनयः केचिज्जानन्ति जनकादयः ।  
तद्भक्ता निर्मलात्मानः सम्यग् जानन्ति नित्यदा ।  
भक्तचित्तानुसारेण जायते भगवानजः ॥ २४॥  
  
लक्ष्मणोऽपि तदा गत्वा किष्किन्धानगरान्तिकम् ।  
ज्याघोषमकरोत्तीव्रं भीषयन् सर्ववानरान् ॥ २५॥  
  
तं दृष्ट्वा प्राकृतास्तत्र वानरा वप्रमूर्धनि ।  
चक्रुः किलकिलाशब्दं धृतपाषाणपादपाः ॥ २६॥  
  
तान् दृष्ट्वा क्रोधताम्राक्षो वानरान् लक्ष्मणस्तदा ।  
निर्मूलान् कर्तुमुद्युक्तो धनुरानम्य वीर्यवान् ॥ २७॥  
  
ततः शीघ्रं समाप्लुत्य ज्ञात्वा लक्ष्मणमागतम् ॥ २८॥  
  
निवार्य वानरान् सर्वानङ्गदो मन्त्रिसत्तमः ।  
गत्वा लक्ष्मणसामीप्यं प्रणनाम स दण्डवत् ॥ २९॥  
  
ततोऽङ्गदं परिष्वज्य लक्ष्मणः प्रियवर्धनः ।  
उवाच वत्स गच्छ त्वं पितृव्याय निवेदय ॥ ३०॥  
  
मामागतं राघवेण चोदितं रौद्रमूर्तिना ।  
तथेति त्वरितं गत्वा सुग्रीवाय न्यवेदयत् ॥ ३१॥  
  
लक्ष्मणः क्रोधताम्राक्षः पुरद्वारि बहिः स्थितः ।  
तच्छ्रुत्वातीव सन्त्रस्तः सुग्रीवो वानरेश्वरः ॥ ३२॥  
  
आहूय मन्त्रिणां श्रेष्ठं हनूमन्तमथाब्रवीत् ।  
गच्छ त्वमङ्गदेनाशु लक्ष्मणं विनयान्वितः ॥ ३३॥  
  
सान्त्वयन् कोपितं वीरं शनैरानय सादरम् ।  
प्रेषयित्वा हनूमन्तं तारामाह कपीश्वरः ॥ ३४॥  
  
त्वं गच्छ सान्त्वयन्ती तं लक्ष्मणं मृदुभाषितैः ।  
शान्तमन्तःपुरं नीत्वा पश्चाद्दर्शय मेऽनघे ॥ ३५॥  
  
भवत्विति ततस्तारा मध्यकक्षं समाविशत् ।  
हनुमानङ्गदेनैव सहितो लक्ष्मणान्तिकम् ॥ ३६॥  
  
गत्वा ननाम शिरसा भक्त्या स्वागतमब्रवीत् ।  
एहि वीर महाभाग भवद्गृहमशङ्कितम् ॥ ३७॥  
  
प्रविश्य राजदारादीन् दृष्ट्वा सुग्रीवमेव च ।  
यदाज्ञापयसे पश्चात्तत्सर्वं करवाणि भोः ॥ ३८॥  
  
इत्युक्त्वा लक्ष्मणं भक्त्या करे गृह्य स मारुतिः ।  
आनयामास नगरमध्याद्राजगृहं प्रति ॥ ३९॥  
  
पश्यंस्तत्र महासौधान् यूथपानां समन्ततः ।  
जगाम भवनं राज्ञः सुरेन्द्रभवनोपमम् ॥ ४०॥  
  
मध्यकक्षे गता तत्र तारा ताराधिपानना ।  
सर्वाभरणसम्पन्ना मदरक्तान्तलोचना ॥ ४१॥  
  
उवाच लक्ष्मणं नत्वा स्मितपूर्वाभिभाषिणी ।  
एहि देवर भद्रं ते साधुस्त्वं भक्तवत्सलः ॥ ४२॥  
  
किमर्थं कोपमाकार्षीर्भक्ते भृत्ये कपीश्वरे ।  
बहुकालमनाश्वासं दुःखमेवानुभूतवान् ॥ ४३॥  
  
इदानीं बहुदुःखौघाद्भवद्भिरभिरक्षितः ।  
भवत्प्रसादात्सुग्रीवः प्राप्तसौख्यो महामतिः ॥ ४४॥  
  
कामासक्तो रघुपतेः सेवार्थं नागतो हरिः ।  
आगमिष्यन्ति हरयो नानादेशगताः प्रभो ॥ ४५॥  
  
प्रेषितो दशसाहस्रा हरयो रघुसत्तम ।  
आनेतुं वानरान् दिग्भ्यो महापर्वतसन्निभान् ॥ ४६॥  
  
सुग्रीवः स्वयमागत्य सर्ववानरयूथपैः ।  
वधयिष्यति दैत्यौघान् रावणं च हनिष्यति ॥ ४७॥  
  
त्वयैव सहितोऽद्यैव गन्ता वानरपुङ्गवः ।  
पश्यान्तर्भवनं तत्र पुत्रदारसुहृद्वृतम् ॥ ४८॥  
  
दृष्ट्वा सुग्रीवमभयं दत्त्वा नय सहैव ते ।  
ताराया वचनं श्रुत्वा कृशक्रोधोऽथ लक्ष्मणः ॥ ४९॥  
  
जगामान्तःपुरं यत्र सुग्रीवो वानरेश्वरः ।  
रुमामालिङ्ग्य सुग्रीवः पर्यङ्के पर्यवस्थितः ॥ ५०॥  
  
दृष्ट्वा लक्ष्मणमत्यर्थमुत्पपातातिभीतवत् ।  
तं दृष्ट्वा लक्ष्मणः क्रुद्धो मदविह्वलितेक्षणम् ॥ ५१॥  
  
सुग्रीवं प्राह दुर्वृत्त विस्मृतोऽसि रघूत्तमम् ।  
वाली येन हतो वीरः स बाणोऽद्य प्रतीक्षते ॥ ५२॥  
  
त्वमेव वालिनो मार्गं गमिष्यसि मया हतः ।  
एवमत्यन्तपरुषं वदन्तं लक्ष्मणं तदा ॥ ५३॥  
  
उवाच हनुमान् वीरः कथमेवं प्रभाषसे ।  
त्वत्तोऽधिकतरो रामे भक्तोऽयं वानराधिपः ॥ ५४॥  
  
रामकार्यार्थमनिशं जागर्ति न तु विस्मृतः ।  
आगताः परितः पश्य वानराः कोटिशः प्रभो ॥ ५५॥  
  
गमिष्यन्त्यचिरेणैव सीतायाः परिमार्गणम् ।  
साधयिष्यति सुग्रीवो रामकार्यमशेषतः ॥ ५६॥  
  
श्रुत्वा हनुमतो वाक्यं सौमित्रिर्लज्जितोऽभवत् ।  
सुग्रीवोऽप्यर्घ्यपाद्याद्यैर्लक्ष्मणं समपूजयत् ॥ ५७॥  
  
आलिङ्ग्य प्राह रामस्य दासोऽहं तेन रक्षितः ।  
रामः स्वतेजसा लोकान् क्षणार्द्धेनैव जेष्यति ॥ ५८॥  
  
सहायमात्रमेवाहं वानरैः सहितः प्रभो ।  
सौमित्रिरपि सुग्रीवं प्राह किञ्चिन्मयोदितम् ॥ ५९॥  
  
तत्क्षमस्व महाभाग प्रणयाद्भाषितं मया ।  
गच्छामोऽद्यैव सुग्रीव रामस्तिष्ठति कानने ॥ ६०॥  
  
एक एवातिदुःखार्त्तो जानकीविरहात्प्रभुः ।  
तथेति रथमारुह्य लक्ष्मणेन समन्वितः ॥ ६१॥  
  
वानरैः सहितो राजा राममेवान्वपद्यत ॥ ६२॥  
  
भेरीमृदङ्गैर्बहुऋक्षवानरैः श्वेतातपत्रैर्व्यजनैश्च शोभितः ।  
नीलाङ्गदाद्यैर्हनुमत्प्रधानैः समावृतो राघवमभ्यगाद्धरिः ॥ ६३॥  
  
इति श्रीमदध्यात्मरामायणे उमामहेश्वरसंवादे किष्किन्धाकाण्डे  
पञ्चमः  सर्गः ॥ ५॥  
  
  
॥ षष्ठ सर्गः ॥  
दृष्ट्वा रामं समासीनं गुहाद्वारि शिलातले ।  
चैलाजिनधरं श्यामं जटामौलिविराजितम् ॥ १॥  
  
विशालनयनं शान्तं स्मितचारुमुखाम्बुजम् ।  
सीताविरहसन्तप्तं पश्यन्तं मृगपक्षिणः ॥ २॥  
  
रथाद्दूरात्समुत्पत्य वेगात्सुग्रीवलक्ष्मणौ ।  
रामस्य पादयोरग्रे पेततुर्भक्तिसंयुतौ ॥ ३॥  
  
रामः सुग्रीवमालिङ्ग्य पृष्ट्वानामयमन्तिके ।  
स्थापयित्वा यथान्यायं पूजयामास धर्मवित् ॥ ४॥  
  
ततोऽब्रवीद्रघुश्रेष्ठं सुग्रीवो भक्तिनम्रधीः ।  
देव पश्य समायान्तीं वानराणां महाचमूम् ॥ ५॥  
  
कुलाचलाद्रिसम्भूता मेरुमन्दरसन्निभाः ।  
नानाद्वीपसरिच्छैलवासिनः पर्वतोपमाः ॥ ६॥  
  
असङ्ख्याताः समायान्ति हरयः कामरूपिणः ।  
सर्वे देवांशसम्भूताः सर्वे युद्धविशारदाः ॥ ७॥  
  
अत्र केचिद्गजबलाः केचिद्दशगजोपमाः ।  
गजायुतबलाः केचिदन्येऽमितबलाः प्रभो ॥ ८॥  
  
केचिदञ्जनकूटाभाः केचित्कनकसन्निभाः ।  
केचिद्रक्तान्तवदना दीर्घवालास्तथापरे ॥ ९॥  
  
शुद्धस्फटिकसङ्काशाः केचिद्राक्षससन्निभाः ।  
गर्जन्तः परितो यान्ति वानरा युद्धकाङ्क्षिणः ॥ १०॥  
  
त्वदाज्ञाकारिणः सर्वे फलमूलाशनाः प्रभो ।  
ऋक्षाणामधिपो वीरो जाम्बवान्नाम बुद्धिमान् ॥ ११॥  
  
एष मे मन्त्रिणां श्रेष्ठः कोटिभल्लूकवृन्दपः ।  
हनूमानेष विख्यातो महासत्त्वपराक्रमः ॥ १२॥  
  
वायुपुत्रोऽतितेजस्वी मन्त्री बुद्धिमतां वरः ।  
नलो नीलश्च गवयो गवाक्षो गन्धमादनः ॥ १३॥  
  
शरभो मैन्दवश्चैव गजः पनस एव च ।  
वलीमुखो दधिमुखः सुषेणस्तार एव च ॥ १४॥  
  
केसरी च महासत्त्वः पिता हनुमतो बली ।  
एते ते यूथपा राम प्राधान्येन मयोदिताः ॥ १५॥  
  
महात्मानो महावीर्याः शक्रतुल्यपराक्रमाः ।  
एते प्रत्येकतः कोटिकोटिवानरयूथपाः ॥ १६॥  
  
तवाज्ञाकारिणः सर्वे सर्वे देवांशसम्भवाः ।  
एष वालिसुतः श्रीमानङ्गदो नाम विश्रुतः ॥ १७॥  
  
वालितुल्यबलो वीरो राक्षसानां बलान्तकः ।  
एते चान्ये च बहवस्त्वदर्थे त्यक्तजीविताः ॥ १८॥  
  
योद्धारः पर्वताग्रैश्च निपुणाः शत्रुघातने ।  
आज्ञापय रघुश्रेष्ठ सर्वे ते वशवर्तिनः ॥ १९॥  
  
रामः सुग्रीवमालिङ्ग्य हर्षपूर्णाश्रुलोचनः ।  
प्राह सुग्रीव जानासि सर्वं त्वं कार्यगौरवम् ॥ २०॥  
  
मार्गणार्थं हि जानक्या नियुङ्क्ष्व यदि रोचते ।  
श्रुत्वा रामस्य वचनं सुग्रीवः प्रीतमानसः ॥ २१॥  
  
प्रेषयामास बलिनो वानरान् वानरर्षभः ।  
दिक्षु सर्वासु विविधान् वानरान् प्रेष्य सत्वरम् ॥ २२॥  
  
दक्षिणां दिशमत्यर्थं प्रयत्नेन महाबलान् ।  
युवराजं जाम्बवन्तं हनूमन्तं महाबलम् ॥ २३॥  
  
नलं सुषेणं शरभं मैन्दं द्विविदमेव च ।  
प्रेषयामास सुग्रीवो वचनं चेदमब्रवीत् ॥ २४॥  
  
विचिन्वन्तु प्रयत्नेन भवन्तो जानकीं शुभाम् ।  
मासादर्वाङ्निवर्तध्वं मच्छासनपुरःसराः ॥ २५॥  
  
सीतामदृष्ट्वा यदि वो मासादूर्ध्वं दिनं भवेत् ।  
तदा प्राणान्तिकं दण्डं मत्तः प्राप्स्यथ वानराः ॥ २६॥  
  
इति प्रस्थाप्य सुग्रीवो वानरान् भीमविक्रमान् ।  
रामस्य पार्श्वे श्रीरामं नत्वा चोपविवेश सः ॥ २७॥  
  
गच्छन्तं मारुतिं दृष्ट्वा रामो वचनमब्रवीत् ।  
अभिज्ञानार्थमेतन्मे ह्यङ्गुलीयकमुत्तमम् ॥ २८॥  
  
मन्नामाक्षरसंयुक्तं सीतायै दीयतां रहः ।  
अस्मिन् कार्ये प्रमाणं हि त्वमेव कपिसत्तम ।  
जानामि सत्त्वं ते सर्वं गच्छ पन्थाः शुभस्तव ॥ २९॥  
  
एवं कपीनां राज्ञा ते विसृष्टाः परिमार्गणे ।  
सीताया अङ्गदमुखा बभ्रमुस्तत्र तत्र ह ॥ ३०॥  
  
भ्रमन्तो विन्ध्यगहने ददृशुः पर्वतोपमम् ।  
राक्षसं भीषणाकारं भक्षयन्तं मृगान् गजान् ॥ ३१॥  
  
रावणोऽयमिति ज्ञात्वा केचिद्वानरपुङ्गवाः ।  
जघ्नुः किलकिलाशब्दं मुञ्चन्तो मुष्टिभिः क्षणात् ॥ ३२॥  
  
नायं रावण इत्युक्त्वा ययुरन्यन्महद्वनम् ।  
तृषार्ता सलिलं तत्र नाविन्दन् हरिपुङ्गवाः ॥ ३३॥  
  
विभ्रमन्तो महारण्ये शुष्ककण्ठोष्ठतालुकाः ।  
ददृशुर्गह्वरं तत्र तृणगुल्मावृतं महत् ॥ ३४॥  
  
आर्द्रपक्षान् क्रौञ्चहंसान्निःसृतान् ददृशुस्ततः ।  
अत्रास्ते सलिलं नूनं प्रविशामो महागुहाम् ॥ ३५॥  
  
इत्युक्त्वा हनुमानग्रे प्रविवेश तमन्वयुः ।  
सर्वे परस्परं धृत्वा बाहून् बाहुभिरुत्सुकाः ॥ ३६॥  
  
अन्धकारे महद्दूरं गत्वापश्यन् कपीश्वराः ।  
जलाशयान् मणिनिभतोयान् कल्पद्रुमोपमान् ॥ ३७॥  
  
वृक्षान् पक्वफलैर्नम्रान् मधुद्रोणसमन्वितान् ।  
गृहान् सर्वगुणोपेतान् मणिवस्त्रादिपूरितान् ॥ ३८॥  
  
दिव्यभक्ष्यान्नसहितान् मानुषैः परिवर्जितान् ।  
विस्मितास्तत्र भवने दिव्ये कनकविष्टरे ॥ ३९॥  
  
प्रभया दीप्यमानां तु ददृशुः स्त्रियमेककाम् ।  
ध्यायन्तीं चीरवसनां योगिनीं योगमास्थिताम् ॥ ४०॥  
  
प्रणेमुस्तां महाभागां भक्त्या भीत्या च वानराः ।  
दृष्ट्वा तान् वानरान् देवी प्राह यूयं किमागताः ॥ ४१॥  
  
कुतो वा कस्य दूता वा मत्स्थानं किं प्रधर्षथ ।  
तच्छ्रुत्वा हनुमानाह शृणु वक्ष्यामि देवि ते ॥ ४२॥  
  
अयोध्याधिपतिः श्रीमान् राजा दशरथः प्रभुः ।  
तस्य पुत्रो महाभागो ज्येष्ठो राम इति श्रुतः ॥ ४३॥  
  
पितुराज्ञां पुरस्कृत्य सभार्यः सानुजो वनम् ।  
गतस्तत्र हृता भार्या तस्य साध्वी दुरात्मना ॥ ४४॥  
  
रावणेन ततो रामः सुग्रीवं सानुजो ययौ ।  
सुग्रीवो मित्रभावेन रामस्य प्रियवल्लभाम् ॥ ४५॥  
  
मृगयध्वमिति प्राह ततो वयमुपागताः ।  
ततो वनं विचिन्वन्तो जानकीं जलकाङ्क्षिणः ॥ ४६॥  
  
प्रविष्टा गह्वरं घोरं दैवादत्र समागताः ।  
त्वं वा किमर्थमत्रासि का वा त्वं वद नः शुभे ॥ ४७॥  
  
योगिनी च तथा दृष्ट्वा वानरान् प्राह हृष्टधीः ।  
यथेष्टं फलमूलानि जग्ध्वा पीत्वामृतं पयः ॥ ४८॥  
  
आगच्छत ततो वक्ष्ये मम वृत्तान्तमादितः ।  
तथेति भुक्त्वा पीत्वा च हृष्टास्ते सर्ववानराः ॥ ४९॥  
  
देव्याः समीपं गत्वा ते बद्धाञ्जलिपुटाः स्थिताः ।  
ततः प्राह हनूमन्तं योगिनी दिव्यदर्शना ॥ ५०॥  
  
हेमा नाम पुरा दिव्यरूपिणी विश्वकर्मणः ।  
पुत्री महेशं नृत्येन तोषयामास भामिनी ॥ ५१॥  
  
तुष्टो महेशः प्रददाविदं दिव्यपुरं महत् ।  
अत्र स्थिता सा सुदती वर्षाणामयुतायुतम् ॥ ५२॥  
  
तस्या अहं सखी विष्णुतत्परा मोक्षकाङ्क्षिणी ।  
नाम्ना स्वयम्प्रभा दिव्यगन्धर्वतनया पुरा ॥ ५३॥  
  
गच्छन्ती ब्रह्मलोकं सा मामाहेदं तपश्चर ।  
अत्रैव निवसन्ती त्वं सर्वप्राणिविवर्जिते ॥ ५४॥  
  
त्रेतायुगे दाशरथिर्भूत्वा नारायणोऽव्ययः ।  
भूभारहरणार्थाय विचरिष्यति कानने ॥ ५५॥  
  
मार्गन्तो वानरास्तस्य भार्यामायान्ति ते गुहाम् ।  
पूजयित्वाथ तान् नत्वा रामं स्तुत्वा प्रयत्नतः ॥ ५६॥  
  
यातासि भवनं विष्णोर्योगिगम्यं सनातनम् ।  
इतोऽहं गन्तुमिच्छामि रामं द्रष्टुं त्वरान्विता ॥ ५७॥  
  
यूयं पिदध्वमक्षीणि गमिष्यथ बहिर्गुहाम् ।  
तथैव चक्रुस्ते वेगाद्गताः पूर्वस्थितं वनम् ॥ ५८॥  
  
सापि त्यक्त्वा गुहां शीघ्रं ययौ राघवसन्निधिम् ।  
तत्र रामं ससुग्रीवं लक्ष्मणं च ददर्श ह ॥ ५९॥  
  
कृत्वा प्रदक्षिणं रामं प्रणम्य बहुशः सुधीः ।  
आह गद्गदया वाचा रोमाञ्चिततनूरुहा ॥ ६०॥  
  
दासी तवाहं राजेन्द्र दर्शनार्थमिहागता ।  
बहुवर्षसहस्राणि तप्तं मे दुश्चरं तपः ॥ ६१॥  
  
गुहायां दर्शनार्थं ते फलितं मेऽद्य तत्तपः ।  
अद्य हि त्वां नमस्यामि मायायाः परतः स्थितम् ॥ ६२॥  
  
सर्वभूतेषु चालक्ष्यं बहिरन्तरवस्थितम् ।  
योगमायाजवनिकाच्छन्नो मानुषविग्रहः ॥ ६३॥  
  
न लक्ष्यसेऽज्ञानदृशां शैलूष इव रूपधृक्  ।  
महाभागवतानां त्वं भक्तियोगविधित्सया ॥ ६४॥  
  
अवतीर्णोऽसि भगवन् कथं जानामि तामसी ।  
लोके जानातु यः  कश्चित्तव तत्त्वं रघूत्तम ॥ ६५॥  
  
ममैतदेव रूपं ते सदा भातु हृदालये ।  
राम ते पादयुगलं दर्शितं मोक्षदर्शनम् ॥ ६६॥  
  
अदर्शनं भवार्णानां सन्मार्गपरिदर्शनम् ।  
धनपुत्रकलत्रादिविभूतिपरिदर्पितः ।  
अकिञ्चनधनं त्वाद्य नाभिधातुं जनोऽर्हति ॥ ६७॥  
  
निवृत्तगुणमार्गाय निष्किञ्चनधनाय ते ॥ ६८॥  
  
नमः स्वात्माभिरामाय निर्गुणाय गुणात्मने ।  
कालरूपिणमीशानमादिमध्यान्तवर्जितम् ॥ ६९॥  
  
समं चरन्तं सर्वत्र मन्ये त्वां पुरुषं परम् ।  
देव ते चेष्टितं कश्चिन्न वेद नृविडम्बनम् ॥ ७०॥  
  
न तेऽस्ति कश्चिद्दयितो द्वेष्यो वाऽपर एव च ।  
त्वन्मायापिहितात्मानस्त्वां पश्यन्ति तथाविधम् ॥ ७१॥  
  
अजस्याकर्तुरीशस्य देवतिर्यङ्नरादिषु ।  
जन्मकर्मादिकं यद्यत्तदत्यन्तविडम्बनम् ॥ ७२॥  
  
त्वामाहुरक्षरं जातं कथाश्रवणसिद्धये ।  
केचित्कोसलराजस्य तपसः फलसिद्धये ॥ ७३॥  
  
कौसल्यया प्रार्थ्यमानं जातमाहुः परे जनाः ।  
दुष्टराक्षसभूभारहरणायार्थितो विभुः ॥ ७४॥  
  
ब्रह्मणा नररूपेण जातोऽयमिति केचन ।  
शृण्वन्ति गायन्ति च ये कथास्ते रघुनन्दन ॥ ७५॥  
  
पश्यन्ति तव पादाब्जं भवार्णवसुतारणम् ।  
त्वन्मायागुणबद्धाहं व्यतिरिक्तं गुणाश्रयम् ॥ ७६॥  
  
कथं त्वां देव जानीयां स्तोतुं वाविषयं विभुम् ।  
नमस्यामि रघुश्रेष्ठं बाणासनशरान्वितम् ।  
लक्ष्मणेन सह भ्रात्रा सुग्रीवादिभिरन्वितम् ॥ ७७॥  
  
एवं स्तुतो रघुश्रेष्ठः प्रसन्नः प्रणताघहृत् ।  
उवाच योगिनीं भक्तां किं ते मनसि काङ्क्षितम् ॥ ७८॥  
  
सा प्राह राघवं भक्त्या भक्तिं ते भक्तवत्सल ।  
यत्र कुत्रापि जाताया निश्चलां देहि मे प्रभो ॥ ७९॥  
  
त्वद्भक्तेषु सदा सङ्गो भूयान्मे प्राकृतेषु न ।  
जिह्वा मे रामरामेति भक्त्या वदतु सर्वदा ॥ ८०॥  
  
मानसं श्यामलं रूपं सीतालक्ष्मणसंयुतम् ।  
धनुर्बाणधरं पीतवाससं मुकुटोज्ज्वलम् ॥ ८१॥  
  
अङ्गदैर्नूपुरैर्मुक्ताहारैः कौस्तुभकुण्डलैः ।  
भान्तं स्मरतु मे राम वरं नान्यं वृणे प्रभो ॥ ८२॥  
  
         श्रीराम उवाच ।  
भवत्वेवं महाभागे गच्छ त्वं बदरीवनम् ।  
तत्रैव मां स्मरन्ती त्वं त्यक्त्वेदं भूतपञ्चकम् ।  
मामेव परमात्मानमचिरात्प्रतिपद्यसे ॥ ८३॥  
  
श्रुत्वा रघूत्तमवचोऽमृतसारकल्पं  
       गत्वा तदैव बदरीतरुखण्डजुष्टम् ।  
तीर्थं तदा रघुपतिं मनसा स्मरन्ती  
       त्यक्त्वा कलेवरमवाप परं पदं सा ॥ ८४॥  
  
इति श्रीमदध्यात्मरामायणे उमामहेश्वरसंवादे किष्किन्धाकाण्डे  
षष्ठः  सर्गः ॥ ६॥  
  
  
॥ सप्तम सर्गः ॥  
  
श्रीमहादेव उवाच ।  
अथ तत्र समासीना वृक्षखण्डेषु वानराः ।  
चिन्तयन्तो विमुह्यन्तः सीतामार्गणकर्शिताः ॥ १॥  
  
तत्रोवाचाङ्गदः कांश्चिद्वानरान् वानरर्षभः ।  
भ्रमतां गह्वरेऽस्माकं मासो नूनं गतोऽभवत् ॥ २॥  
  
सीता नाधिगतास्माभिर्न कृतं राजशासनम् ।  
यदि गच्छाम किष्किन्धां सुग्रीवोऽस्मान् हनिष्यति ॥ ३॥  
  
विशेषतः शत्रुसुतं मां मिषान्निहनिष्यति ।  
मयि तस्य कुतः प्रीतिरहं रामेण रक्षितः ॥ ४॥  
  
इदानीं रामकार्यं मे न कृतं तन्मिषं भवेत् ।  
तस्य मद्धनने नूनं सुग्रीवस्य दुरात्मनः ॥ ५॥  
  
मातृकल्पां भ्रातृभार्यां पापात्मानुभवत्यसौ ।  
न गच्छेयमतः पार्श्वं तस्य वानरपुङ्गवाः ॥ ६॥  
  
त्यक्ष्यामि जीवितं चात्र येन केनापि मृत्युना ।  
इत्यश्रुनयनं केचिद्दृष्ट्वा वानरपुङ्गवाः ॥ ७॥  
  
व्यथिताः साश्रुनयना युवराजमथाब्रुवन् ॥ ८॥  
  
किमर्थं तव शोकोऽत्र वयं ते प्राणरक्षकाः ।  
भवामो निवसामोऽत्र गुहायां भयवर्जिताः ॥ ९॥  
  
सर्वसौभाग्यसहितं पुरं देवपुरोपमम् ।  
शनैः परस्परं वाक्यं वदतां मारुतात्मजः ॥ १०॥  
  
श्रुत्वाङ्गदं समालिङ्ग्य प्रोवाच नयकोविदः ।  
विचार्यते किमर्थं ते दुर्विचारो न युज्यते ॥ ११॥  
  
राज्ञोऽत्यन्तप्रियस्त्वं हि तारापुत्रोऽतिवल्लभः ।  
रामस्य लक्ष्मणात्प्रीतिस्त्वयि नित्यं प्रवर्धते ॥ १२॥  
  
अतो न राघवाद्भीतिस्तव राज्ञो विशेषतः ।  
अहं तव हिते सक्तो वत्स नान्यं विचारय ॥ १३॥  
  
गुहावासश्च निर्भेद्य इत्युक्तं वानरैस्तु यत् ।  
तदेतद्रामबाणानामभेद्यं किं जगत्त्रये ॥ १४॥  
  
ये त्वां दुर्बोधयन्त्येते वानरा वानरर्षभ ।  
पुत्रदारादिकं त्यक्त्वा कथं स्थास्यन्ति ते त्वया ॥ १५॥  
  
अन्यद्गुह्यतमं वक्ष्ये रहस्यं शृणु मे सुत ।  
रामो न मानुषो देवः साक्षान्नारायणोऽव्ययः ॥ १६॥  
  
सीता भगवती माया जनसम्मोहकारिणी ।  
लक्ष्मणो भुवनाधारः साक्षाच्छेषः फणीश्वरः ॥ १७॥  
  
ब्रह्मणा प्रार्थिताः सर्वे रक्षोगणविनाशने ।  
मायामानुषभावेन जाता लोकैकरक्षकाः ॥ १८॥  
  
वयं च पार्षदाः सर्वे विष्णोर्वैकुण्ठवासिनः ।  
मनुष्यभावमापन्ने स्वेच्छया परमात्मनि ॥ १९॥  
  
वयं वानररूपेण जातास्तस्यैव मायया ।  
वयं तु तपसा पूर्वमाराध्य जगतां पतिम् ॥ २०॥  
  
तेनैवानुगृहीताः स्मः पार्षदत्वमुपागताः ।  
इदानीमपि तस्यैव सेवां कृत्वैव मायया ॥ २१॥  
  
पुनर्वैकुण्ठमासाद्य सुखं स्थास्यामहे वयम् ।  
इत्यङ्गदमथाश्वास्य गता विन्ध्यं महाचलम् ॥ २२॥  
  
विचिन्वन्तोऽथ शनकैर्जानकीं दक्षिणाम्बुधेः ।  
तीरे महेन्द्राख्यगिरेः पवित्रं पादमाययुः ॥ २३॥  
  
दृष्ट्वा समुद्रं दुष्पारमगाधं भयवर्धनम् ।  
वानरा भयसन्त्रस्ताः किं कुर्म इति वादिनः ॥ २४॥  
  
निषेदुरुदधेस्तीरे सर्वे चिन्तासमन्विताः ।  
मन्त्रयामासुरन्योन्यमङ्गदाद्या महाबलाः ॥ २५॥  
  
भ्रमतो मे वने मासो गतोऽत्रैव गुहान्तरे ।  
न दृष्टो रावणो वाद्य सीता वा जनकात्मजा ॥ २६॥  
  
सुग्रीवस्तीक्ष्णदण्डोऽस्मान्निहन्त्येव न संशयः ।  
सुग्रीववधतोऽस्माकं श्रेयः प्रायोपवेशनम् ॥ २७॥  
  
इति निश्चित्य तत्रैव दर्भानास्तीर्य सर्वतः ।  
उपाविवेशुस्ते सर्वे मरणे कृतनिश्चयाः ॥ २८॥  
  
एतस्मिन्नन्तरे तत्र महेन्द्राद्रिगुहान्तरात् ।  
निर्गत्य शनकैरागाद्गृध्रः पर्वतसन्निभः ॥ २९॥  
  
दृष्ट्वा प्रायोपवेशेन स्थितान् वानरपुङ्गवान् ।  
उवाच शनकैर्गृध्रः प्राप्तो भक्ष्योऽद्य मे बहुः ॥ ३०॥  
  
एकैकशः क्रमात्सर्वान् भक्षयामि दिने दिने ।  
श्रुत्वा तद्गृध्रवचनं वानरा भीतमानसाः ॥ ३१॥  
  
भक्षयिष्यति नः सर्वानसौ गृध्रो न संशयः ।  
रामकार्यं च नास्माभिः कृतं किञ्चिद्धरीश्वराः ॥ ३२॥  
  
सुग्रीवस्यापि च हितं न कृतं स्वात्मनामपि ।  
वृथानेन वधं प्राप्ता गच्छामो यमसादनम् ॥ ३३॥  
  
अहो जटायुर्धर्मात्मा रामस्यार्थे मृतः सुधीः ॥  
  
मोक्षं प्राप दुरावापं योगिनामप्यरिन्दमः ॥ ३४॥  
  
सम्पातिस्तु तदा वाक्यं श्रुत्वा वानरभाषितम् ।  
के वा यूयं मम भ्रातुः कर्णपीयूषसन्निभम् ॥ ३५॥  
  
जटायुरिति नामाद्य व्याहरन्तः परस्परम् ।  
उच्यतां वो भयं मा भून्मत्तः प्लवगसत्तमाः ॥ ३६॥  
  
तमुवाचाङ्गदः श्रीमानुत्थितो गृध्रसन्निधौ ।  
रामो दाशरथिः श्रीमान् लक्ष्मणेन समन्वितः ॥ ३७॥  
  
सीतया भार्यया सार्धं विचचार महावने ।  
तस्य सीता हृता साध्वी रावणेन दुरात्मना ॥ ३८॥  
  
मृगयां निर्गते रामे लक्ष्मणे च हृता बलात् ।  
रामरामेति क्रोशन्ती श्रुत्वा गृध्रः प्रतापवान् ॥ ३९॥  
  
जटायुर्नाम पक्षीन्द्रो युद्धं कृत्वा सुदारुणम् ।  
रावणेन हतो वीरो राघवार्थं महाबलः ॥ ४०॥  
  
रामेण दग्धो रामस्य सायूज्यमगमत्क्षणात् ।  
रामः सुग्रीवमासाद्य सख्यं कृत्वाग्निसाक्षिकम् ॥ ४१॥  
  
सुग्रीवचोदितो हत्वा वालिनं सुदुरासदम् ।  
राज्यं ददौ वानराणां सुग्रीवाय महाबलः ॥ ४२॥  
  
सुग्रीवः प्रेषयामास सीतायाः परिमार्गणे ।  
अस्मान् वानरवृन्दान् वै महासत्त्वान् महाबलः ॥ ४३॥  
  
मासादर्वाङ्निवर्तध्वं नो चेत्प्राणान् हरामि वः ।  
इत्याज्ञया भ्रमन्तोऽस्मिन् वने गह्वरमध्यगाः ॥ ४४॥  
  
गतो मासो न जानीमः सीतां वा रावणं च वा ॥  
  
मर्तुं प्रायोपविष्टा स्मस्तीरे लवणवारिधेः ॥ ४५॥  
  
यदि जानासि हे पक्षिन् सीतां कथय नः शुभाम् ।  
अङ्गदस्य वचः श्रुत्वा सम्पातिर्हृष्टमानसः ॥ ४६॥  
  
उवाच मत्प्रियो भ्राता जटायुः प्लवगेश्वराः ।  
बहुवर्षसहस्रान्ते भ्रातृवार्ता श्रुता मया ॥ ४७॥  
  
वाक्साहाय्यं करिष्येऽहं भवतां प्लवगेश्वराः ।  
भ्रातुः सलिलदानाय नयध्वं मां जलान्तिकम् ॥ ४८॥  
  
पश्चात्सर्वं शुभं वक्ष्ये भवतां कार्यसिद्धये ।  
तथेति निन्युस्ते तीरं समुद्रस्य विहङ्गमम् ॥ ४९॥  
  
सोऽपि तत्सलिले स्नात्वा भ्रातुर्दत्त्वा जलाञ्जलिम् ।  
पुनः स्वस्थानमासाद्य स्थितो नीतो हरीश्वरैः ।  
सम्पातिः कथयामास वानरान् परिहर्षयन् ॥ ५०॥  
  
लङ्का नाम नगर्यास्ते त्रिकूटगिरिमूर्धनि ।  
तत्राशोकवने सीता राक्षसीभिः सुरक्षिता ॥ ५१॥  
  
समुद्रमध्ये सा लङ्का शतयोजनदूरतः ।  
दृश्यते मे न सन्देहः सीता च परिदृश्यते ॥ ५२॥  
  
गृध्रत्वाद्दूरदृष्टिर्मे नात्र संशयितुं क्षमम् ।  
शतयोजनविस्तीर्णं समुद्रं यस्तु लङ्घयेत् ॥ ५३॥  
  
स एव जानकीं दृष्ट्वा पुनरायास्यति ध्रुवम् ।  
अहमेव दुरात्मानं रावणं हन्तुमुत्सहे ।  
भ्रातुर्हन्तारमेकाकी किन्तु पक्षविवर्जितः ॥ ५४॥  
  
यतध्वमतियत्नेन लङ्घितुं सरितां पतिम् ।  
ततो हन्ता रघुश्रेष्ठो रावणं राक्षसाधिपम् ॥ ५५॥  
  
उल्लङ्घ्य सिन्धुं शतयोजनायतं  
       लङ्कां प्रविश्याथ विदेहकन्यकाम् ।  
दृष्ट्वा समाभाष्य च वारिधिं पुन-  
       स्तर्तुं समर्थः कतमो विचार्यताम् ॥ ५६॥  
  
इति श्रीमदध्यात्मरामायणे उमामहेश्वरसंवादे किष्किन्धाकाण्डे  
सप्तमः  सर्गः ॥ ७॥  
  
  
॥ अष्टम सर्गः ॥  
अथ ते कौतुकाविष्टाः सम्पातिं सर्ववानराः ।  
पप्रच्छुर्भगवन् ब्रूहि स्वमुदन्तं त्वमादितः ॥ १॥  
  
सम्पातिः कथयामास स्ववृत्तान्तं पुरा कृतम् ।  
अहं पुरा जटायुश्च भ्रातरौ रूढयौवनौ ॥ २॥  
  
बलेन दर्पितावावां बलजिज्ञासया खगौ ।  
सूर्यमण्डलपर्यन्तं गन्तुमुत्पतितौ मदात् ॥ ३॥  
  
बहुयोजनसाहस्रं गतौ तत्र प्रतापितः ।  
जटायुस्तं परित्रातुं पक्षैराच्छाद्य मोहतः ॥ ४॥  
  
स्थितोऽहं रश्मिभिर्दग्धपक्षोऽस्मिन् विन्ध्यमूर्धनि ।  
पतितो दूरपतनान्मूर्च्छितोऽहं कपीश्वराः ॥ ५॥  
  
दिनत्रयात्पुनः प्राणसहितो दग्धपक्षकः ।  
देशं वा गिरिकूटान् वा न जाने भ्रान्तमानसः ॥ ६॥  
  
शनैरुन्मील्य नयने दृष्ट्वा तत्राश्रमं शुभम् ।  
शनैः शनैराश्रमस्य समीपं गतवानहम् ॥ ७॥  
  
चन्द्रमा नाम मुनिराड् दृष्ट्वा मां विस्मितोऽवदत् ।  
सम्पाते किमिदं तेऽद्य विरूपं केन वा कृतम् ॥ ८॥  
  
जानामि त्वामहं पूर्वमत्यन्तं बलवानसि ।  
दग्धौ किमर्थं ते पक्षौ कथ्यतां यदि मन्यसे ॥ ९॥  
  
ततः स्वचेष्टितं सर्वं कथयित्वातिदुःखितः ।  
अब्रवं मुनिशार्दूल दह्येऽहं दाववह्निना ॥ १०॥  
  
कथं धारयितुं शक्तो विपक्षो जीवितं प्रभो ।  
इत्युक्तोऽथ मुनिर्वीक्ष्य मां दयार्द्रविलोचनः ॥ ११॥  
  
शृणु वत्स वचो मेऽद्य श्रुत्वा कुरु यथेप्सितम् ।  
देहमूलमिदं दुःखं देहः कर्मसमुद्भवः ॥ १२॥  
  
कर्म प्रवर्तते देहेऽहम्बुद्ध्या पुरुषस्य हि ।  
अहङ्कारस्त्वनादिः स्यादविद्यासम्भवो जडः ॥ १३॥  
  
चिच्छायया सदा युक्तस्तप्तायःपिण्डवत् सदा ।  
तेन देहस्य तादात्म्याद्देहश्चेतनवान् भवेत् ॥ १४॥  
  
देहोऽहमिति बुद्धिः स्यादात्मनोऽहङ्कृतेर्बलात् ।  
तन्मूल एष संसारः सुखदुःखादिसाधकः ॥ १५॥  
  
आत्मनो निर्विकारस्य मिथ्या तादात्म्यतः सदा ।  
देहोऽहं कर्मकर्ताहमिति सङ्कल्प्य सर्वदा ॥ १६॥  
  
जीवः करोति कर्माणि तत्फलैर्बद्ध्यतेऽवशः ।  
ऊर्ध्वाधो भ्रमते नित्यं पापपुण्यात्मकः स्वयम् ॥ १७॥  
  
कृतं मयाधिकं पुण्यं यज्ञदानादि निश्चितम् ।  
स्वर्गं गत्वा सुखं भोक्ष्य इति सङ्कल्पवान् भवेत् ॥ १८॥  
  
तथैवाध्यासतस्तत्र चिरं भुक्त्वा सुखं महत् ।  
क्षीणपुण्यः पतत्यर्वागनिच्छन् कर्मचोदितः ॥ १९॥  
  
पतित्वा मण्डले चेन्दोस्ततो नीहारसंयुतः ।  
भूमौ पतित्वा व्रीह्यादौ तत्र स्थित्वा चिरं पुनः ॥ २०॥  
  
भूत्वा चतुर्विधं भोज्यं पुरुषैर्भुज्यते ततः ।  
रेतो भूत्वा पुनस्तेन ऋतौ स्त्रीयोनिसिञ्चितः ॥ २१॥  
  
योनिरक्तेन संयुक्तं जरायुपरिवेष्टितम् ।  
दिनेनैकेन कललं भूत्वा रूढत्वमाप्नुयात् ॥ २२॥  
  
तत्पुनः पञ्चरात्रेण बुद्बुदाकारतामियात् ।  
सप्तरात्रेण तदपि मांसपेशित्वमाप्नुयात् ॥ २३॥  
  
पक्षमात्रेण सा पेशी रुधिरेण परिप्लुता ।  
तस्या एवाङ्कुरोत्पत्तिः पञ्चविंशतिरात्रिषु ॥ २४॥  
  
ग्रीवा शिरश्च स्कन्धश्च पृष्ठवंशस्तथोदरम् ।  
पञ्चधाङ्गानि चैकैकं जायन्ते मासतः क्रमात् ॥ २५॥  
  
पाणिपादौ तथा पार्श्वः कटिर्जानु तथैव च ।  
मासद्वयात् प्रजायन्ते क्रमेणैव न चान्यथा ॥ २६॥  
  
त्रिभिर्मासैः प्रजायन्ते अङ्गानां सन्धयः क्रमात् ।  
सर्वाङ्गुल्यः प्रजायन्ते क्रमान्मासचतुष्टये ॥ २७॥  
  
नासा कर्णौ च नेत्रे च जायन्ते पञ्चमासतः ।  
दन्तपङ्क्तिर्नखा गुह्यं पञ्चमे जायते तथा ॥ २८॥  
  
अर्वाक् षण्मासतश्छिद्रं कर्णयोर्भवति स्फुटम् ।  
पायुर्मेढ्रमुपस्थं च नाभिश्चापि भवेन्नृणाम् ॥ २९॥  
  
सप्तमे मासि रोमाणि शिरः केशास्तथैव च ।  
विभक्तावयवत्वं च सर्वं सम्पद्यतेऽष्टमे ॥ ३०॥  
  
जठरे वर्धते गर्भः स्त्रिया एवं विहङ्गम ।  
पञ्चमे मासि चैतन्यं जीवः प्राप्नोति सर्वशः ॥ ३१॥  
  
नाभिसूत्राल्परन्ध्रेण मातृभुक्तान्नसारतः ।  
वर्धते गर्भतः पिण्डो न म्रियेत स्वकर्मतः ॥ ३२॥  
  
स्मृत्वा सर्वाणि जन्मानि पूर्वकर्माणि सर्वशः ।  
जठरानलतप्तोऽयमिदं वचनमब्रवीत् ॥ ३३॥  
  
नानायोनिसहस्रेषु जायमानोऽनुभूतवान् ।  
पुत्रदारादिसम्बन्धं कोटिशः पशुबान्धवान् ॥ ३४॥  
  
कुटुम्बभरणासक्त्या न्यायान्यायैर्धनार्जनम् ।  
कृतं नाकरवं विष्णुचिन्तां स्वप्नेऽपि दुर्भगः ॥ ३५॥  
  
इदानीं तत्फलं भुञ्जे गर्भदुःखं महत्तरम् ।  
अशाश्वते शाश्वतवद्देहे तृष्णासमन्वितः ॥ ३६॥  
  
अकार्याण्येव कृतवान्न कृतं हितमात्मनः ।  
इत्येवं बहुधा दुःखमनुभूय स्वकर्मतः ॥ ३७॥  
  
कदा निष्क्रमणं मे स्याद्गर्भान्निरयसन्निभात् ।  
इत ऊर्ध्वं  नित्यमहं विष्णुमेवानुपूजये ॥ ३८॥  
  
इत्यादि चिन्तयन् जीवो योनियन्त्रप्रपीडितः ।  
जायमानोऽतिदुःखेन नरकात्पातकी यथा ॥ ३९॥  
  
पूतिव्रणान्निपतितः कृमिरेष इवापरः ।  
ततो बाल्यादिदुःखानि सर्व एवं विभुञ्जते ॥ ४०॥  
  
त्वया चैवानुभूतानि सर्वत्र विदितानि च ।  
न वर्णितानि मे गृध्र यौवनादिषु सर्वतः ॥ ४१॥  
  
एवं देहोऽहमित्यस्मादभ्यासान्निरयादिकम् ।  
गर्भवासादिदुःखानि भवन्त्यभिनिवेशतः ॥ ४२॥  
  
तस्माद्देहद्वयादन्यमात्मानं प्रकृतेः परम् ।  
ज्ञात्वा देहादिममतां त्यक्त्वात्मज्ञानवान् भवेत् ॥ ४३॥  
  
जाग्रदादिविनिर्मुक्तं सत्यज्ञानादिलक्षणम् ।  
शुद्धं बुद्धं सदा शान्तमात्मानमवधारयेत् ॥ ४४॥  
  
चिदात्मनि परिज्ञाते नष्टे मोहेऽज्ञसम्भवे ।  
देहः पततु वाऽरब्धकर्मवेगेन तिष्ठतु ॥ ४५॥  
  
योगिनो न हि दुःखं वा सुखं वाऽज्ञानसम्भवम् ।  
तस्माद्देहेन सहितो यावत्प्रारब्धसङ्क्षयः ॥ ४६॥  
  
तावत्तिष्ठ सुखेन त्वं धृतकञ्चुकसर्पवत् ।  
अन्यद्वक्ष्यामि ते पक्षिन् शृणु मे परमं हितम् ॥ ४७॥  
  
त्रेतायुगे दाशरथिर्भूत्वा नारायणोऽव्ययः ।  
रावणस्य वधार्थाय दण्डकानागमिष्यति ॥ ४८॥  
  
सीतया भार्यया सार्धं लक्ष्मणेन समन्वितः ।  
तत्राश्रमे जनकजां भ्रातृभ्यां रहिते वने ॥ ४९॥  
  
रावणश्चोरवन्नीत्वा लङ्कायां स्थापयिष्यति ।  
तस्याः सुग्रीवनिर्देशाद्वानराः परिमार्गणे ॥ ५०॥  
  
आगमिष्यन्ति जलधेस्तीरं तत्र समागमः ।  
त्वया तैः कारणवशाद्भविष्यति न संशयः ॥ ५१॥  
  
तदा सीतास्थितिं तेभ्यः कथयस्व यथार्थतः ।  
तदैव तव पक्षौ द्वावुत्पत्स्येते पुनर्नवौ ॥ ५२॥  
  
         सम्पातिरुवाच ।  
बोधयामास मां चन्द्रनामा मुनिकुलेश्वरः ।  
पश्यन्तु पक्षौ मे जातौ नूतनावतिकोमलौ ॥ ५३॥  
  
स्वस्ति वोऽस्तु गमिष्यामि सीतां द्रक्ष्यथ निश्चयम् ।  
यत्नं कुरुध्वं दुर्लङ्घ्यसमुद्रस्य विलङ्घने ॥ ५४॥  
  
यन्नामस्मृतिमात्रतोऽपरिमितं संसारवारांनिधिं  
तीर्त्वा गच्छति दुर्जनोऽपि परमं विष्णोः पदं शाश्वतम् ।  
तस्यैव स्थितिकारिणस्त्रिजगतां रामस्य भक्ताः प्रिया  
यूयं किं न समुद्रमात्रतरणे शक्ताः कथं वानराः ॥ ५५॥  
  
इति श्रीमदध्यात्मरामायणे उमामहेश्वरसंवादे किष्किन्धाकाण्डे  
अष्टमः   सर्गः ॥ ८॥  
  
  
॥नवम सर्गः ॥  
         श्रीमहादेव उवाच ।  
गते विहायसा गृध्रराजे वानरपुङ्गवाः ।  
हर्षेण महताविष्टाः सीतादर्शलालसाः ॥ १॥  
  
ऊचुः समुद्रं पश्यन्तो नक्रचक्रभयङ्करम् ।  
तरङ्गादिभिरुन्नद्धमाकाशमिव दुर्ग्रहम् ॥ २॥  
  
परस्परमवोचन् वै कथमेनं तरामहे ।  
उवाच चाङ्गदस्तत्र शृणुध्वं वानरोत्तमाः ॥ ३॥  
  
भवन्तोऽत्यन्तबलिनः शूराश्च कृतविक्रमाः ।  
को वात्र वारिधिं तीर्त्वा राजकार्यं करिष्यति ॥ ४॥  
  
एतेषां वानराणां स प्राणदाता न संशयः ।  
तदुत्तिष्ठतु मे शीघ्रं पुरतो यो महाबलः ॥ ५॥  
  
वानराणां च सर्वेषां रामसुग्रीवयोरपि ।  
स एव पालको भूयान्नात्र कार्या विचारणा ॥ ६॥  
  
इत्युक्ते युवराजेन तूष्णीं वानरसैनिकाः ।  
आसन्नोचुः किञ्चिदपि परस्परविलोकिनः ॥ ७॥  
  
         अङ्गद उवाच ।  
उच्यतां वै बलं सर्वैः प्रत्येकं कार्यसिद्धये ।  
केन वा साध्यते कार्यं जानीमस्तदनन्तरम् ॥ ८॥  
  
अङ्गदस्य वचः श्रुत्वा प्रोचुर्वीरा बलं पृथक् ।  
योजनानां दशारभ्य दशोत्तरगुणं जगुः ॥ ९॥  
  
शतादर्वाग्जाम्बवांस्तु प्राह मध्ये वनौकसाम् ।  
पुरा त्रिविक्रमे देवे पादं भूमानलक्षणम् ॥ १०॥  
  
त्रिःसप्तकृत्वोऽहमगां प्रदक्षिणविधानतः ।  
इदानीं वार्धकग्रस्तो न शक्नोमि विलङ्घितुम् ॥ ११॥  
  
अङ्गदोऽप्याह मे गन्तुं शक्यं पारं महोदधेः ।  
पुनर्लङ्घनसामर्थ्यं न जानाम्यस्ति वा न वा ॥ १२॥  
  
तमाह जाम्बवान् वीरस्त्वं राजा नो नियामकः ।  
न युक्तं त्वां नियोक्तुं मे त्वं समर्थोऽसि यद्यपि ॥ १३॥  
  
         अङ्गद उवाच ।  
एवं चेत्पूर्ववत्सर्वे स्वप्स्यामो दर्भविष्टरे ।  
केनापि न कृतं कार्यं जीवितुं च न शक्यते ॥ १४॥  
  
तमाह जाम्बवान् वीरो दर्शयिष्यामि ते सुत ।  
येनास्माकं कार्यसिद्धिर्भविष्यत्यचिरेण च ॥ १५॥  
  
इत्युक्त्वा जाम्बवान् प्राह हनूमन्तमवस्थितम् ।  
हनूमन् किं रहस्तूष्णीं स्थीयते कार्यगौरवे ॥ १६॥  
  
प्राप्तेऽज्ञेनेव सामर्थ्यं दर्शयाद्य महाबल ।  
त्वं साक्षाद्वायुतनयो वायुतुल्यपराक्रमः ॥ १७॥  
  
रामकार्यार्थमेव त्वं जनितोऽसि महात्मना ।  
जातमात्रेण ते पूर्वं दृष्ट्वोद्यन्तं विभावसुम् ॥ १८॥  
  
पक्वं फलं जिघृक्षामीत्युत्प्लुतं बालचेष्टया ।  
योजनानां पञ्चशतं पतितोऽसि ततो भुवि ॥ १९॥  
  
अतस्त्वद्बलमाहात्म्यं को वा शक्नोति वर्णितुम् ।  
उत्तिष्ठ कुरु रामस्य कार्यं नः पाहि सुव्रत ॥ २०॥  
  
श्रुत्वा जाम्बवतो वाक्यं हनूमानतिहर्षितः ।  
चकार नादं सिंहस्य ब्रह्माण्डं स्फोटयन्निव ॥ २१॥  
  
बभूव पर्वताकारस्त्रिविक्रम इवापरः ।  
लङ्घयित्वा जलनिधिं कृत्वा लङ्कां च भस्मसात् ॥ २२॥  
  
रावणं सकुलं हत्वाऽऽनेष्ये जनकनन्दिनीम् ।  
यद्वा बद्ध्वा गले रज्ज्वा रावणं वामपाणिना ॥ २३॥  
  
लङ्कां सपर्वतां धृत्वा रामस्याग्रे क्षिपाम्यहम् ।  
यद्वा दृष्ट्वैव यास्यामि जानकीं शुभलक्षणाम् ॥ २४॥  
  
श्रुत्वा हनुमतो वाक्यं जाम्बवानिदमब्रवीत् ।  
दृष्ट्वैवागच्छ भद्रं ते जीवन्तीं जानकीं शुभाम् ॥ २५॥  
  
पश्चाद्रामेण सहितो दर्शयिष्यसि पौरुषम् ।  
कल्याणं भवताद्भद्र गच्छतस्ते विहायसा ॥ २६॥  
  
गच्छन्तं रामकार्यार्थं वायुस्त्वामनुगच्छतु ।  
इत्याशीर्भिः समामन्त्र्य विसृष्टः प्लवगाधिपैः ॥ २७॥  
  
महेन्द्राद्रिशिरो गत्वा बभूवाद्भुतदर्शनः ॥ २८॥  
  
महानगेन्द्रप्रतिमो महात्मा सुवर्णवर्णोऽरुणचारुवक्त्रः ।  
महाफणीन्द्राभसुदीर्घबाहुर्वातात्मजोऽदृश्यत सर्वभूतैः ॥ २९॥  
  
इति श्रीमदध्यात्मरामायणे उमामहेश्वरसंवादे किष्किन्धाकाण्डे  
नवमः सर्गः ॥ ९॥  
  
॥ समाप्तमिदं किष्किन्धाकाण्डम् ॥  
  
  
  
Encoded and proofread by  
Vishwas Bhide vishwas underscore bhide at yahoo.com  
Revised by Agne Easwaran easwaranpsa at rediffmail.com and  
ahimsasoldier at gmail.com  
  
