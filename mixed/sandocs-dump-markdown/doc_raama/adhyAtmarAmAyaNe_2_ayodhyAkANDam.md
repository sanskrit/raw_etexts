---
Author: Traditional
Category: adhyAtmarAmAyaNa, raama
File name: adhyaatmaRamAyo.itx
Indexextra: (Hindi)
Language: Sanskrit
Latest update: july 22, 2006, April 4, 2015
Location: doc_raama
Proofread by: Nagaraj Balijepalli, Sunder Httangadi, PSA Easwaran, ahimsasoldier
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: adhyAtma rAmAyaNa ayodhyAkA.nDa
Texttype: pramukha
Transliterated by: Nagaraj Balijepalli
engtitle: adhyAtmarAmAyaNa ayodhyAkANDa
itxtitle: adhyAtmarAmAyaNe 2 ayodhyAkANDam
title: अध्यात्मरामायणे २ अयोध्याकाण्डम्

---
  
 अध्यात्मरामायणे अयोध्याकाण्डम्   
॥ प्रथमः सर्गः ॥  
एकदा सुखमासीनं रामं स्वान्तःपुराजिरे ।  
सर्वाभरणसम्पन्नं रत्नसिंहासने स्थितम् ॥ १॥  
  
नीलोत्पलदलश्यामं कौस्तुभामुक्तकन्धरम् ।  
सीतया रत्नदण्डेन चामरेणाथ वीजितम् ॥ २॥  
  
विनोदयन्तं ताम्बूलचर्वणादिभिरादरात् ।  
नारदोऽवतरद्द्रष्टुमम्बराद्यत्र राघवः ॥ ३॥  
  
शुद्धस्फटिकसङ्काशः शरच्चन्द्र इवामलः ।  
अतर्कितमुपायातो नारदो दिव्यदर्शनः ॥ ४॥  
  
तं दृष्ट्वा सहसोत्थाय रामः प्रीत्या कृताञ्जलिः ।  
ननाम शिरसा भूमौ सीतया सह भक्तिमान् ॥ ५॥  
  
उवाच नारदं रामः प्रीत्या परमया युतः ।  
संसारिणां मुनिश्रेष्ठ दुर्लभं तव दर्शनम् ।  
अस्माकं विषयासक्तचेतसां नितरां मुने ॥ ६॥  
  
अवाप्तं मे पूर्वजन्मकृतपुण्यमहोदयैः ।  
संसारिणापि हि मुने लभ्यते सत्समागमः ॥ ७॥  
  
अतस्त्वद्दर्शनादेव कृतार्थोऽस्मि मुनीश्वर ।  
किं कार्यं ते मया कार्यं ब्रूहि तत्करवाणि भोः ॥ ८॥  
  
अथ तं नारदोऽप्याह राघवं भक्तवत्सलम् ।  
किं मोहयसि मां राम वाक्यैर्लोकानुसारिभिः ॥ ९॥  
  
संसार्यहमिति प्रोक्तं सत्यमेतत्त्वया विभो ।  
जगतामादिभूता या सा माया गृहिणी तव ॥ १०॥  
  
त्वत्सन्निकर्षाज्जायन्ते तस्यां ब्रह्मादयः प्रजाः ।  
त्वदाश्रया सदा भाति माया या त्रिगुणात्मिका ॥ ११॥  
  
सूतेऽजस्रं शुक्लकृष्णलोहिताः सर्वदा प्रजाः ।  
लोकत्रयमहागेहे गृहस्थस्त्वमुदाहृतः ॥ १२॥  
  
त्वं विष्णुर्जानकी लक्ष्मीः शिवस्त्वं जानकी शिवा ।  
ब्रह्मा त्वं जानकी वाणी सूर्यस्त्वं जानकी प्रभा ॥ १३॥  
  
भवान् शशाङ्कः सीता तु रोहिणी शुभलक्षणा ।  
शक्रस्त्वमेव पौलोमी सीता स्वाहानलो भवान् ॥ १४॥  
  
यमस्त्वं कालरूपश्च सीता संयमिनी प्रभो ।  
निरृतिस्त्वं जगन्नाथ तामसी जानकी शुभा ॥ १५॥  
  
राम त्वमेव वरुणो भार्गवी जानकी शुभा ।  
वायुस्त्वं राम सीता तु सदागतिरितीरिता ॥ १६॥  
  
कुबेरस्त्वं राम सीता सर्वसम्पत्प्रकीर्तिता ।  
रुद्राणी जानकी प्रोक्ता रुद्रस्त्वं लोकनाशकृत् ॥ १७॥  
  
लोके स्त्रीवाचकं यावत्तत्सर्वं जानकी शुभा ।  
पुन्नामवाचकं यावत्तत्सर्वं त्वं हि राघव ॥ १८॥  
  
तस्माल्लोकत्रये देव युवाभ्यां नास्ति किञ्चन ॥ १९॥  
  
त्वदाभासोदिताज्ञानमव्याकृतमितीर्यते ।  
तस्मान्महान्स्ततः सूत्रं लिङ्गं सर्वात्मकं ततः ॥ २०॥  
  
अहङ्कारश्च बुद्धिश्च पञ्चप्राणेन्द्रियाणि च ।  
लिङ्गमित्युच्यते प्राज्ञैर्जन्ममृत्युसुखादिमत् ॥ २१॥  
  
स एव जीवसञ्ज्ञश्च लोके भाति जगन्मयः ।  
अवाच्यानाद्यविद्यैव कारणोपाधिरुच्यते ॥ २२॥  
  
स्थूलं सूक्ष्मं कारणाख्यमुपाधित्रितयं चितेः ।  
एतैर्विशिष्टो जीवः स्याद्वियुक्तः परमेश्वरः ॥ २३॥  
  
जाग्रत्स्वप्नसुषुप्त्याख्या संसृतिर्या प्रवर्तते ।  
तस्या विलक्षणः साक्षी चिन्मात्रस्त्वं रघूत्तम ॥ २४॥  
  
त्वत्त एव जगज्जातं त्वयि सर्वं प्रतिष्ठितम् ।  
त्वय्येव लीयते कृत्स्नं तस्मात्त्वं सर्वकारणम् ॥ २५॥  
  
रज्जावहिमिवात्मानं जीवं ज्ञात्वा भयं भवेत् ।  
परात्माहमिति ज्ञात्वा भयदुःखैर्विमुच्यते ॥ २६॥  
  
चिन्मात्रज्योतिषा सर्वाः सर्वदेहेषु बुद्धयः ।  
त्वया यस्मात्प्रकाश्यन्ते सर्वस्यात्मा ततो भवान् ॥ २७॥  
  
अज्ञानान्न्यस्यते सर्वं त्वयि रज्जौ भुजङ्गवत् ॥ २८॥  
  
त्वत्पादभक्तियुक्तानां विज्ञानं भवति क्रमात् ।  
तस्मात्त्वद्भक्तियुक्ता ये मुक्तिभाजस्त एव हि ॥ २९॥  
  
अहं त्वद्भक्तभक्तानां तद्भक्तानां च किङ्करः ।  
अतो मामनुगृह्णीष्व मोहयस्व न मां प्रभो ॥ ३०॥  
  
त्वन्नाभिकमलोत्पन्नो ब्रह्मा मे जनकः प्रभो ।  
अतस्तवाहं पौत्रोऽस्मि भक्तं मां पाहि राघव ॥ ३१॥  
  
इत्युक्त्वा बहुशो नत्वा स्वानन्दाश्रुपरिप्लुतः ।  
उवाच वचनं राम ब्रह्मणा नोदितोऽस्म्यहम् ॥ ३२॥  
  
रावणस्य वधार्थाय जातोऽसि रघुसत्तम ।  
इदानीं राज्यरक्षार्थं पिता त्वामभिषेक्ष्यति ॥ ३३॥  
  
यदि राज्याभिसंसक्तो रावणं न हनिष्यसि ।  
प्रतिज्ञा ते कृता राम भूभारहरणाय वै ॥ ३४॥  
  
तत्सत्यं कुरु राजेन्द्र सत्यसन्धस्त्वमेव हि ।  
श्रुत्वैतद्गदितं रामो नारदं प्राह सस्मितम् ॥ ३५॥  
  
शृणु नारद मे किञ्चिद्विद्यतेऽविदितं क्वचित् ।  
प्रतिज्ञातं च यत्पूर्वं करिष्ये तन्न संशयः ॥ ३६॥  
  
किन्तु कालानुरोधेन तत्तत्प्रारब्धसङ्क्षयात् ।  
हरिष्ये सर्वभूभारं क्रमेणासुरमण्डलम् ॥ ३७॥  
  
रावणस्य विनाशार्थं श्वो गन्ता दण्डकाननम् ।  
चतुर्दश समास्तत्र ह्युषित्वा मुनिवेषधृक् ॥ ३८॥  
  
सीतामिषेण तं दुष्टं सकुलं नाशयाम्यहम् ।  
एवं रामे प्रतिज्ञाते नारदः प्रमुमोद ह ॥ ३९॥  
  
प्रदक्षिणत्रयं कृत्वा दण्डवत्प्रणिपत्य तम् ।  
अनुज्ञातश्च रामेण ययौ देवगतिं मुनिः ॥ ४०॥  
  
संवादं पठति शृणोति संस्मरेद्वा  
यो नित्यं मुनिवररामयोः सभक्त्या ।  
सम्प्राप्नोत्यमरसुदुर्लभं विमोक्षं  
कैवल्यं विरतिपुरःसरं क्रमेण ॥ ४१॥  
  
इति श्रीमदध्यात्मरामायणे उमामहेश्वरसंवादे  
अयोध्याकाण्डे प्रथमः सर्गः ॥ १॥  
  
  
॥ द्वितीयः सर्गः ॥  
अथ राजा दशरथः कदाचिद्रहसि स्थितः ।  
वसिष्ठं स्वकुलाचार्यमाहूयेदमभाषत ॥ १॥  
  
भगवन् राममखिलाः प्रशंसन्ति मुहुर्मुहुः ।  
पौराश्च निगमा वृद्धा मन्त्रिणश्च विशेषतः ॥ २॥  
  
ततः सर्वगुणोपेतं रामं राजीवलोचनम् ।  
ज्येष्ठं राज्येऽभिषेक्ष्यामि वृद्धोऽहं मुनिपुङ्गव ॥ ३॥  
  
भरतो मातुलं द्रष्टुं गतः शत्रुघ्नसंयुतः ।  
अभिषेक्ष्ये श्व एवाशु भवान्स्तच्चानुमोदताम् ॥ ४॥  
  
सम्भाराः सम्भ्रियन्तां च गच्छ मन्त्रय राघवम् ।  
उच्छ्रीयन्तां पताकाश्च नानावर्णाः समन्ततः ॥ ५॥  
  
तोरणानि विचित्राणि स्वर्णमुक्तामयानि वै ।  
आहूय मन्त्रिणं राजा सुमन्त्रं मन्त्रिसत्तमम् ॥६॥  
  
आज्ञापयति यद्यत्त्वां मुनिस्तत्तत्समानय ।  
यौवराज्येऽभिषेक्ष्यामि श्वोभूते रघुनन्दनम् ॥ ७॥  
  
तथेति हर्षात्स मुनिं किं करोमीत्यभाषत ।  
तमुवाच महातेजा वसिष्ठो ज्ञानिनां वरः ॥ ८॥  
  
श्वः प्रभाते मध्यकक्षे कन्यकाः स्वर्णभूषिताः ।  
तिष्ठन्तु षोडश गजाः स्वर्णरत्नादि भूषिताः ॥ ९॥  
  
चतुर्दन्तः समायातु ऐरावतकुलोद्भवः ।  
नानातीर्थोदकैः पूर्णाः स्वर्णकुम्भाः सहस्रशः ॥ १०॥  
  
स्थाप्यन्तां नववैयाघ्रचर्माणि त्रीणि चानय ।  
श्वेतच्छत्रं रत्नदण्डं मुक्तामणिविराजितम् ॥ ११॥  
  
दिव्यमाल्यानि वस्त्राणि दिव्यान्याभरणानि च ।  
मुनयः सत्कृतास्तत्र तिष्ठन्तु कुशपाणयः ॥ १२॥  
  
नर्तक्यो वारमुख्याश्च गायका वेणुकास्तथा ।  
नानावादित्रकुशला वादयन्तु नृपाङ्गणे ॥ १३॥  
  
हस्त्यश्वरथपादाता बहिस्तिष्ठन्तु सायुधाः ।  
नगरे यानि तिष्ठन्ति देवतायतनानि च ॥ १४॥  
  
तेषु प्रवर्ततां पूजा नानाबलिभिरावृता ।  
राजानः शीघ्रमायान्तु नानोपायनपाणयः ॥ १५॥  
  
इत्यादिश्य मुनिः श्रीमान् सुमन्त्रं नृपमन्त्रिणम् ।  
स्वयं जगाम भवनं राघवस्यातिशोभनम् ॥ १६॥  
  
रथमारुह्य भगवान् वसिष्ठो मुनिसत्तमः ।  
त्रीणि कक्षाण्यतिक्रम्य रथात्क्षितिमवातरत् ॥ १७॥  
  
अन्तः प्रविश्य भवनं स्वाचार्यत्वादवारितः ।  
गुरुमागतमाज्ञाय रामस्तूर्णः कृताञ्जलिः ॥ १८॥  
  
प्रत्युद्गम्य नमस्कृत्य दण्डवद्भक्तिसंयुतः ।  
स्वर्णपात्रेण पानीयमानिनायाशु जानकी ॥ १९॥  
  
रत्नासने समावेश्य पादौ प्रक्षाल्य भक्तितः ।  
तदपः शिरसा धृत्वा सीताया सह राघवः ॥ २०॥  
  
धन्योऽस्मीत्यब्रवीद्रामस्तव पादाम्बुधारणात् ।  
श्रीरामेणैवमुक्तस्तु प्रहसन् मुनिरब्रवीत् ॥ २१॥  
  
त्वत्पादसलिलं धृत्वा धन्योऽभूद्गिरिजापतिः ।  
ब्रह्मापि मत्पिता ते हि पादतीर्थहताशुभः ॥ २२॥  
  
इदानीं भाषसे यत्त्वं लोकानामुपदेशकृत् ।  
जानामि त्वां परात्मानं लक्ष्म्या सञ्जातमीश्वरम् ॥ २३॥  
  
देवकार्यार्थसिद्ध्यर्थं भक्तानां भक्तिसिद्धये ।  
रावणस्य वधार्थाय जातं जानामि राघव ॥ २४॥  
  
तथापि देवकार्यार्थं गुह्यं नोद्घाटयाम्यहम् ।  
तथा त्वं मायया सर्वं करोषि रघुनन्दन ॥ २५॥  
  
तथैवानुविधास्येऽहं शिष्यस्त्वं गुरुरप्यहम् ।  
गुरुर्गुरूणां त्वं देव पितॄणां त्वं पितामहः ॥ २६॥  
  
अन्तर्यामी जगद्यात्रावाहकस्त्वमगोचरः ।  
शुद्धसत्त्वमयं देहं धृत्वा स्वाधीनसम्भवम् ॥ २७॥  
  
मनुष्य इव लोकेऽस्मिन् भासि त्वं योगमायया ।  
पौरोहित्यमहं जाने विगर्ह्यं दूष्यजीवनम् ॥ २८॥  
  
इक्ष्वाकूणां कुले रामः परमात्मा जनिष्यते ।  
इति ज्ञातं मया पूर्वं ब्रह्मणा कथितं पुरा ॥ २९॥  
  
ततोऽहमाशया राम तव सम्बन्धकाङ्क्षया ।  
अकार्षं गर्हितमपि तवाचार्यत्वसिद्धये ॥ ३०॥  
  
ततो मनोरथो मेऽद्य फलितो रघुनन्दन ।  
त्वदधीना महामाया सर्वलोकैकमोहिनी ॥ ३१॥  
  
मां यथा मोहयेन्नैव तथा कुरु रघूद्वह ।  
गुरुनिष्कृतिकामस्त्वं यदि देह्येतदेव मे ॥ ३२॥  
  
प्रसङ्गात्सर्वमप्युक्तं न वाच्यं कुत्रचिन्मया ।  
राज्ञा दशरथेनाहं प्रेषितोऽस्मि रघूद्वह ॥ ३३॥  
  
त्वामामन्त्रयितुं राज्ये श्वोऽभिषेक्ष्यति राघव ।  
अद्य त्वं सीतया सार्धमुपवासं यथाविधि ॥ ३४॥  
  
कृत्वा शुचिर्भूमिशायी भव राम जितेन्द्रियः ।  
गच्छामि राजसान्निध्यं त्वं तु प्रातर्गमिष्यसि ॥ ३५॥  
  
इत्युक्त्वा रथमारुह्य ययौ राजगुरुर्द्रुतम् ।  
रामोऽपि लक्ष्मणं दृष्ट्वा प्रहसन्निदमब्रवीत् ॥ ३६॥  
  
सौमित्रे यौवराज्ये मे श्वोऽभिषेको भविष्यति ।  
निमित्तमात्रमेवाहं कर्ता भोक्ता त्वमेव हि ॥ ३७॥  
  
मम त्वं हि बहिःप्राणो नात्र कार्या विचारणा ।  
ततो वसिष्ठेन यथा भाषितं तत्तथाकरोत् ॥ ३८॥  
  
वसिष्ठोऽपि नृपं गत्वा कृतं सर्वं न्यवेदयत् ।  
वसिष्ठस्य पुरो राज्ञा ह्युक्तं रामाभिषेचनम् ॥ ३९॥  
  
यदा तदैव नगरे श्रुत्वा कश्चित्पुमान् जगौ ।  
कौसल्यायै राममात्रे सुमित्रायै तथैव च ॥ ४०॥  
  
श्रुत्वा ते हर्षसम्पूर्णे ददतुर्हारमुत्तमम् ।  
तस्मै ततः प्रीतमनाः कौसल्या पुत्रवत्सला ॥ ४१॥  
  
लक्ष्मीं पर्यचरद्देवीं रामस्यार्थप्रसिद्धये ।  
सत्यवादी दशरथः करोत्येव प्रतिश्रुतम् ॥ ४२॥  
  
कैकेयीवशगः किन्तु कामुकः किं करिष्यति ।  
इति व्याकुलचित्ता सा दुर्गां देवीमपूजयत् ॥ ४३॥  
  
एतस्मिन्नन्तरे देवा देवीं वाणीमचोदयन् ।  
गच्छ देवि भुवो लोकमयोध्यायां प्रयत्नतः ॥ ४४॥  
  
रामाभिषेकविघ्नार्थं यतस्व ब्रह्मवाक्यतः ।  
मन्थरां प्रविशस्वादौ कैकेयीं च ततः परम् ॥ ४५॥  
  
ततो विघ्ने समुत्पन्ने पुनरेहि दिवं शुभे ।  
तथेत्युक्त्वा तथा चक्रे प्रविवेशाथ मन्थराम् ॥ ४६॥  
  
सापि कुब्जा त्रिवक्रा तु प्रासादाग्रमथारुहत् ।  
नगरं परितो दृष्ट्वा सर्वतः समलङ्कृतम् ॥ ४७॥  
  
नानातोरणसम्बाधं पताकाभिरलङ्कृतम् ।  
सर्वोत्सवसमायुक्तं विस्मिता पुनरागमत् ॥ ४८॥  
  
धात्रीं पप्रच्छ मातः किं नगरं समलङ्कृतम् ।  
नानोत्सवसमायुक्ता कौसल्या चातिहर्षिता ॥ ४९॥  
  
ददाति विप्रमुख्येभ्यो वस्त्राणि विविधानि च ।  
तामुवाच तदा धात्री रामचन्द्राभिषेचनम् ॥ ५०॥  
  
श्वो भविष्यति तेनाद्य सर्वतोऽलङ्कृतं पुरम् ।  
तच्छ्रुत्वा त्वरितं गत्वा कैकेयीं वाक्यमब्रवीत् ॥ ५१॥  
  
पर्यङ्कस्थां विशालाक्षीमेकान्ते पर्यवस्थिताम् ।  
किं शेषे दुर्भगे मूढे महद्भयमुपस्थितम् ॥ ५२॥  
  
न जानीषेऽतिसौन्दर्यमानिनी मत्तगामिनी ॥ ५३॥  
  
रामस्यानुग्रहाद्राज्ञः श्वोऽभिषेको भविष्यति ।  
तच्छ्रुत्वा सहसोत्थाय कैकेयी प्रियवादिनी ॥ ५४॥  
  
तस्यै दिव्यं ददौ स्वर्णनूपुरं रत्नभूषितम् ।  
हर्षस्थाने किमिति मे कथ्यते भयमागतम् ॥ ५५॥  
  
भरतादधिको रामः प्रियकृन्मे प्रियंवदः ।  
कौसल्यां मां समं पश्यन् सदा शुश्रूषते हि माम् ॥ ५६॥  
  
रामाद्भयं किमापन्नं तव मूढे वदस्व मे ।  
तच्छ्रुत्वा विषसादाथ कुब्जाऽकारणवैरिणी ॥ ५७॥  
  
शृणु मद्वचनं देवि यथार्थं ते महद्भयम् ।  
त्वां तोषयन् सदा राजा प्रियवाक्यानि भाषते ॥ ५८॥  
  
कामुकोऽतथ्यवादी च त्वां वाचा परितोषयन् ।  
कार्यं करोति तस्या वै राममातुः सुपुष्कलम् ॥ ५९॥  
  
मनस्येतन्निधायैव प्रेषयामास ते सुतम् ।  
भरतं मातुलकुले प्रेषयामास सानुजम् ॥ ६०॥  
  
सुमित्रायाः समीचीनं भविष्यति न संशयः ।  
लक्ष्मणो राममन्वेति राज्यं सोऽनुभविष्यति ॥ ६१॥  
  
भरतो राघवस्याग्रे किङ्करो वा भविष्यति ।  
विवास्यते वा नगरात्प्राणैर्वा हाप्यतेऽचिरात् ॥ ६२॥  
  
त्वं तु दासीव कौसल्यां नित्यं परिचरिष्यसि ।  
ततोऽपि मरणं श्रेयो यत्सपत्न्याः पराभवः ॥ ६३॥  
  
अतः शीघ्रं यतस्वाद्य भरतस्याभिषेचने ।  
रामस्य वनवासार्थं वर्षाणि नव पञ्च च ॥ ६४॥  
  
ततो रूढोऽभये पुत्रस्तव राज्ञि भविष्यति ।  
उपायं ते प्रवक्ष्यामि पूर्वमेव सुनिश्चितम् ॥ ६५॥  
  
पुरा देवासुरे युद्धे राजा दशरथः स्वयम् ।  
इन्द्रेण याचितो धन्वी सहायार्थं महारथः ॥ ६६॥  
  
जगाम सेनया सार्धं त्वया सह शुभानने ।  
युद्धं प्रकुर्वतस्तस्य राक्षसैः सह धन्विनः ॥ ६७॥  
  
तदाक्षकीलो न्यपतच्छिन्नस्तस्य न वेद सः ।  
त्वं तु हस्तं समावेश्य कीलरन्ध्रेऽतिधैर्यतः ॥ ६८॥  
  
स्थितवत्यसितापाङ्गि पतिप्राणपरीप्सया ।  
ततो हत्वासुरान् सर्वान् ददर्श त्वामरिन्दमः ॥ ६९॥  
  
आश्चर्यं परमं लेभे त्वामालिङ्ग्य मुदान्वितः ।  
वृणीष्व यत्ते मनसि वाञ्छितं वरदोऽस्म्यहम् ॥ ७०॥  
  
वरद्वयं वृणीष्व त्वमेवं राजावदत्स्वयम् ।  
त्वयोक्तो वरदो राजन् यदि दत्तं वरद्वयम् ॥ ७१॥  
  
त्वय्येव तिष्ठतु चिरं न्यासभूतं ममानघ ।  
यदा मेऽवसरो भूयात्तदा देहि वरद्वयम् ॥ ७२॥  
  
तथेत्युक्त्वा स्वयं राजा मन्दिरं व्रज सुव्रते ।  
त्वत्तः श्रुतं मया पूर्वमिदानीं स्मृतिमागतम् ॥ ७३॥  
  
अतः शीघ्रं प्रविश्याद्य क्रोधागारं रुषान्विता ।  
विमुच्य सर्वाभरणं सर्वतो विनिकीर्य च ॥ ७४॥  
  
भूमावेव शयाना त्वं तूष्णीमातिष्ठ भामिनि ।  
यावत्सत्यं प्रतिज्ञाय राजाभीष्टं करोति ते ॥ ७५॥  
  
श्रुत्वा त्रिवक्रयोक्तं तत्तदा केकयनन्दिनी ।  
तथ्यमेवाखिलं मेने दुःसङ्गाहितविभ्रमा ॥ ७६॥  
  
तामाह कैकेयी दुष्टा कुतस्ते बुद्धिरीदृशी ।  
एवं त्वां बुद्धिसम्पन्नां न जाने वक्रसुन्दरि ॥ ७७॥  
  
भरतो यदि राजा मे भविष्यति सुतः प्रियः ।  
ग्रामान् शतं प्रदास्यामि मम त्वं प्राणवल्लभा ॥ ७८॥  
  
इत्युक्त्वा कोपभवनं प्रविश्य सहसा रुषा ।  
विमुच्य सर्वाभरणं परिकीर्य समन्ततः ॥ ७९॥  
  
भूमौ शयाना मलिना मलिनाम्बरधारिणी ।  
प्रोवाच शृणु मे कुब्जे यावद्रामो वनं व्रजेत् ॥ ८०॥  
  
प्राणान्स्त्यक्ष्येऽथ वा वक्रे शयिष्ये तावदेव हि ।  
निश्चयं कुरु कल्याणि कल्याणं ते भविष्यति ॥ ८१॥  
  
इत्युक्त्वा प्रययौ कुब्जा गृहं साऽपि तथाकरोत् ॥ ८२॥  
  
धीरोऽत्यन्तदयान्वितोऽपि सगुणाचारान्वितो वाथवा  
नीतिज्ञो विधिवाददेशिकपरो विद्याविवेकोऽथवा ।  
दुष्टानामतिपापभावितधियां सङ्गं सदा चेद्भजेत्  
तद्बुद्ध्या परिभावितो व्रजति तत्साम्यं क्रमेण स्फुटम् ॥८३॥  
  
अतः सङ्गः परित्याज्यो दुष्टानां सर्वदैव हि ।  
दुःसङ्गी च्यवते स्वार्थाद्यथेयं राजकन्यका ॥ ८४॥  
  
इति श्रीमदध्यात्मरामायणे उमामहेश्वरसंवादे  
अयोध्याकाण्डे द्वितीयः सर्गः ॥ २॥  
  
  
॥ तृतीयः सर्गः ॥  
ततो दशरथो राजा रामाभ्युदयकारणात् ।  
आदिश्य मन्त्रिप्रकृतीः सानन्दो गृहमाविशत् ॥ १॥  
  
तत्रादृष्ट्वा प्रियां राजा किमेतदिति विह्वलः ।  
या पुरा मन्दिरं तस्याः प्रविष्टे मयि शोभना ॥ २॥  
  
हसन्ती मामुपायाति सा किं नैवाद्य दृश्यते ।  
इत्यात्मन्येव सञ्चिन्त्य मनसातिविदूयता ॥ ३॥  
  
पप्रच्छ दासीनिकरं कुतो वः स्वामिनी शुभा ।  
नायाति मां यथापूर्वं मत्प्रिया प्रियदर्शना ॥ ४॥  
  
ता ऊचुः क्रोधभवनं प्रविष्टा नैव विद्महे ।  
कारणं तत्र देव त्वं गच्छ निश्चेतुमर्हसि ॥ ५॥  
  
इत्युक्तो भयसन्त्रस्तो राजा तस्याः समीपगः ।  
उपविश्य शनैर्देहं स्पृशन्वै पाणिनाब्रवीत् ॥ ६॥  
  
किं शेषे वसुधापृष्ठे पर्यङ्कादीन् विहाय च ।  
मां त्वं खेदयसे भीरु यतो मां नावभाषसे ॥ ७॥  
  
अलङ्कारं परित्यज्य भूमौ मलिनवाससा ।  
किमर्थं ब्रूहि सकलं विधास्ये तव वाञ्छितम् ॥ ८॥  
  
को वा तवाहितं कर्ता नारी वा पुरुषोऽपि वा ।  
स मे दण्ड्यश्च वध्यश्च भविष्यति न संशयः ॥ ९॥  
  
ब्रूहि देवि यथा प्रीतिस्तदवश्यं ममाग्रतः ।  
तदिदानीं साधयिष्ये सुदुर्लभमपि क्षणात् ॥ १०॥  
  
जानासि त्वं मम स्वान्तं प्रियं मां स्ववशे स्थितम् ।  
तथापि मां खेदयसे वृथा तव परिश्रमः ॥ ११॥  
  
ब्रूहि किं धनिनं कुर्यां दरिद्रं ते प्रियङ्करम् ।  
धनिनं क्षणमात्रेण निर्धनं च तवाहितम् ॥ १२॥  
  
ब्रूहि कं वा वधिष्यामि वधार्हो वा विमोक्ष्यते ।  
किमत्र बहुनोक्तेन प्राणान् दास्यामि ते प्रिये ॥ १३॥  
  
मम प्राणात्प्रियतरो रामो राजीवलोचनः ।  
तस्योपरि शपे ब्रूहि त्वद्धितं तत्करोम्यहम् ॥ १४॥  
  
इति ब्रुवाणं राजानं शपन्तं राघवोपरि ।  
शनैर्विमृज्य नेत्रे सा राजानं प्रत्यभाषत ॥ १५॥  
  
यदि सत्यप्रतिज्ञोऽसि शपथं कुरुषे यदि ।  
याच्ञां मे सफलां कर्तुं शीघ्रमेव त्वमर्हसि ॥ १६॥  
  
पूर्वं देवासुरे युद्धे मया त्वं परिरक्षितः ।  
तदा वरद्वयं दत्तं त्वया मे तुष्टचेतसा ॥ १७॥  
  
तद्द्वयं न्यासभूतं मे स्थापितं त्वयि सुव्रत ।  
तत्रैकेन वरेणाशु भरतं मे प्रियं सुतम् ॥ १८॥  
  
एभिः सम्भृतसम्भारैर्यौवराज्येऽभिषेचय ।  
अपरेण वरेणाशु रामो गच्छतु दण्डकान् ॥ १९॥  
  
मुनिवेषधरः श्रीमान् जटावल्कलभूषणः ।  
चतुर्दश समास्तत्र कन्दमूलफलाशनः ॥ २०॥  
  
पुनरायातु तस्यान्ते वने वा तिष्ठतु स्वयम् ।  
प्रभाते गच्छतु वनं रामो राजीवलोचनः ॥ २१॥  
  
यदि किञ्चिद्विलम्बेत प्राणान्स्त्यक्ष्ये तवाग्रतः ।  
भव सत्यप्रतिज्ञस्त्वमेतदेव मम प्रियम् ॥ २२॥  
  
श्रुत्वैतद्दारुणं वाक्यं कैकेय्या रोमहर्षणम् ।  
निपपात महीपालो वज्राहत इवाचलः ॥ २३॥  
  
शनैरुन्मील्य नयने विमृज्य परया भिया ।  
दुःस्वप्नो वा मया दृष्टो ह्यथवा चित्तविभ्रमः ॥ २४॥  
  
इत्यालोक्य पुरः पत्नीं व्याघ्रीमिव पुरः स्थिताम् ।  
किमिदं भाषसे भद्रे मम प्राणहरं वचः ॥ २५॥  
  
रामः कमपराधं ते कृतवान् कमलेक्षणः ।  
ममाग्रे राघवगुणान् वर्णयस्यनिशं शुभान् ॥ २६॥  
  
कौसल्यां मां समं पश्यन् शुश्रूषा कुरुते सदा ।  
इति ब्रुवन्ती त्वं पूर्वमिदानीं भाषसेऽन्यथा ॥ २७॥  
  
राज्यं गृहाण पुत्राय रामस्तिष्ठतु मन्दिरे ।  
अनुगृह्णीष्व मां वामे रामान्नास्ति भयं तव ॥ २८॥  
  
इत्युक्त्वाश्रुपरीताक्षः पादयोर्निपपात ह ।  
कैकेयी प्रत्युवाचेदं सापि रक्तान्तलोचना ॥ २९॥  
  
राजेन्द्र किं त्वं भ्रान्तोऽसि उक्तं तद्भाषसेऽन्यथा ।  
मिथ्या करोषि चेत्स्वीयं भाषितं नरको भवेत् ॥ ३०॥  
  
वनं न गच्छेद्यदि रामचन्द्रः  
प्रभातकालेऽजिनचीरयुक्तः ।  
उद्बन्धनं वा विषभक्षणं वा  
कृत्वा मरिष्ये पुरतस्तवाहम् ॥ ३१॥  
  
सत्यप्रतिज्ञोऽहमितीह लोके  
विडम्बसे सर्वसभान्तरेषु ।  
रामोपरि त्वं शपथं च कृत्वा  
मिथ्याप्रतिज्ञो नरकं प्रयाहि ॥ ३२॥  
  
इत्युक्तः प्रियया दीनो मग्नो दुःखार्णवे नृपः ।  
मूर्च्छितः पतितो भूमौ विसञ्ज्ञो मृतको यथा ॥ ३३॥  
  
एवं रात्रिर्गता तस्य दुःखात्संवत्सरोपमा ।  
अरुणोदयकाले तु वन्दिनो गायका जगुः ॥ ३४॥  
  
निवारयित्वा तान् सर्वान् कैकेयी रोषमास्थिता ।  
ततः प्रभातसमये मध्यकक्षमुपस्थिताः ॥ ३५॥  
  
ब्राह्मणाः क्षत्रिया वैश्या ऋषयः कन्यकास्तथा ।  
छत्रं च चामरं दिव्यं गजो वाजी तथैव च ॥ ३६॥  
  
अन्याश्च वारमुख्या याः पौरजानपदास्तथा ।  
वसिष्ठेन यथाज्ञप्तं तत्सर्वं तत्र संस्थितम् ॥ ३७॥  
  
स्त्रियो बालाश्च वृद्धाश्च रात्रौ निद्रां न लेभिरे ।  
कदा द्रक्ष्यामहे रामं पीतकौशेयवाससम् ॥ ३८॥  
  
सर्वाभरणसम्पन्नं किरीटकटकोज्ज्वलम् ।  
कौस्तुभाभरणं श्यामं कन्दर्पशतसुन्दरम् ॥ ३९॥  
  
अभिषिक्तं समायातं गजारूढं स्मिताननम् ।  
श्वेतच्छत्रधरं तत्र लक्ष्मणं लक्षणान्वितम् ॥ ४०॥  
  
रामं कदा वा द्रक्ष्यामः प्रभातं वा कदा भवेत् ।  
इत्युत्सुकधियः सर्वे बभूवुः पुरवासिनः ॥ ४१॥  
  
नेदानीमुत्थितो राजा किमर्थं चेति चिन्तयन् ।  
सुमन्त्रः शनकैः प्रायाद्यत्र राजाऽवतिष्ठते ॥ ४२॥  
  
वर्धयन् जयशब्देन प्रणमन् शिरसा नृपम् ।  
अतिखिन्नं नृपं दृष्ट्वा कैकेयीं समपृच्छत ॥ ४३॥  
  
देवि कैकेयि वर्धस्व किं राजा दृश्यतेऽन्यथा ।  
तमाह कैकेयी राजा रात्रौ निद्रां न लब्धवान् ॥ ४४॥  
  
राम रामेति रामेति राममेवानुचिन्तयन् ।  
प्रजागरेण वै राजा ह्यस्वस्थ इव लक्ष्यते ।  
राममानय शीघ्रं त्वं राजा द्रष्टुमिहेच्छति ॥ ४५॥  
  
अश्रुत्वा राजवचनं कथं गच्छामि भामिनि ।  
तच्छ्रुत्वा मन्त्रिणो वाक्यं राजा मन्त्रिणमब्रवीत् ॥ ४६॥  
  
सुमन्त्र रामं द्रक्ष्यामि शीघ्रमानय सुन्दरम् ।  
इत्युक्तस्त्वरितं गत्वा सुमन्त्रो राममन्दिरम् ॥ ४७॥  
  
अवारितः प्रविष्टोऽयं त्वरितं राममब्रवीत् ।  
शीघ्रमागच्छ भद्रं ते राम राजीवलोचन ॥ ४८॥  
  
पितुर्गेहं मया सार्धं राजा त्वां द्रष्टुमिच्छति ।  
इत्युक्तो रथमारुह्य सम्भ्रमात्त्वरितो ययौ ॥ ४९॥  
  
रामः सारथिना सार्धं लक्ष्मणेन समन्वितः ।  
मध्यकक्षे वसिष्ठादीन् पश्यन्नेव त्वरान्वितः ॥ ५०॥  
  
पितुः समीपं सङ्गम्य ननाम चरणौ पितुः ।  
राममालिङ्गितुं राजा समुत्थाय ससम्भ्रमः ॥ ५१॥  
  
बाहू प्रसार्य रामेति दुःखान्मध्ये पपात ह ।  
हा हेति रामस्तं शीघ्रमालिङ्ग्याङ्के न्यवेशयत् ॥ ५२॥  
  
राजानं मूर्च्छितं दृष्ट्वा चुक्रुशुः सर्वयोषितः ।  
किमर्थं रोदनमिति वसिष्ठोऽपि समाविशत् ॥ ५३॥  
  
रामः पप्रच्छ किमिदं राज्ञो दुःखस्य कारणम् ।  
एवं पृच्छति रामे सा कैकेयी राममब्रवीत् ॥ ५४॥  
  
त्वमेव कारणं ह्यत्र राज्ञो दुःखोपशान्तये ।  
किञ्चित्कार्यं त्वया राम कर्तव्यं नृपतेर्हितम् ॥ ५५॥  
  
कुरु सत्यप्रतिज्ञस्त्वं राजानं सत्यवादिनम् ।  
राज्ञा वरद्वयं दत्तं मम सन्तुष्टचेतसा ॥ ५६॥  
  
त्वदधीनं तु तत्सर्वं वक्तुं त्वां लज्जते नृपः ।  
सत्यपाशेन सम्बद्धं पितरं त्रातुमर्हसि ॥ ५७॥  
  
पुत्रशब्देन चैतद्धि नरकात्त्रायते पिता ।  
रामस्तयोदितं श्रुत्वा शूलेनाभिहतो यथा ॥ ५८॥  
  
व्यथितः कैकेयीं प्राह किं मामेवं प्रभाषसे ।  
पित्रर्थे जीवितं दास्ये पिबेयं विषमुल्बणम् ॥ ५९॥  
  
सीतां त्यक्ष्येऽथ कौसल्यां राज्यं चापि त्यजाम्यहम् ।  
अनाज्ञप्तोऽपि कुरुते पितुः कार्यं स उत्तमः ॥ ६०॥  
  
उक्तः करोति यः पुत्रः स मध्यम उदाहृतः ।  
उक्तोऽपि कुरुते नैव स पुत्रो मल उच्यते ॥ ६१॥  
  
अतः करोमि तत्सर्वं यन्मामाह पिता मम ।  
सत्यं सत्यं करोम्येव रामो द्विर्नाभिभाषते ॥ ६२॥  
  
इति रामप्रतिज्ञां सा श्रुत्वा वक्तुं प्रचक्रमे ।  
राम त्वदभिषेकार्थं सम्भाराः सम्भृताश्च ये ॥ ६३॥  
  
तैरेव भरतोऽवश्यमभिषेच्यः प्रियो मम ।  
अपरेण वरेणाशु चीरवासा जटाधरः ॥ ६४॥  
  
वनं प्रयाहि शीघ्रं त्वमद्यैव पितुराज्ञया ।  
चतुर्दश समास्तत्र वस मुन्यन्नभोजनः ॥ ६५॥  
  
एतदेव पितुस्तेऽद्य कार्यं त्वं कर्तुमर्हसि ।  
राजा तु लज्जते वक्तुं त्वामेवं रघुनन्दन ॥ ६६॥  
  
श्रीराम उवाच  
भरतस्यैव राज्यं स्यादहं गच्छामि दण्डकान् ।  
किन्तु राजा न वक्तीह मां न जानेऽत्र कारणम् ॥ ६७॥  
  
श्रुत्वैतद्रामवचनं दृष्ट्वा रामं पुरः स्थितम् ।  
प्राह राजा दशरथो दुःखितो दुःखितं वचः ॥ ६८॥  
  
स्त्रीजितं भ्रान्तहृदयमुन्मार्गपरिवर्तिनम् ।  
निगृह्य मां गृहाणेदं राज्यं पापं न तद्भवेत् ॥ ६९॥  
  
एवं चेदनृतं नैव मां स्पृशेद्रघुनन्दन ।  
इत्युक्त्वा दुःखसन्तप्तो विललाप नृपस्तदा ॥ ७०॥  
  
हा राम हा जगन्नाथ हा मम प्राणवल्लभ ।  
मां विसृज्य कथं घोरं विपिनं गन्तुमर्हसि ॥ ७१॥  
  
इति रामं समालिङ्ग्य मुक्तकण्ठो रुरोद ह ।  
विमृज्य नयने रामः पितुः सजलपाणिना ॥ ७२॥  
  
आश्वासयामास नृपं शनैः स नयकोविदः ।  
किमत्र दुःखेन विभो राज्यं शासतु मेऽनुजः ॥ ७३॥  
  
अहं प्रतिज्ञां निस्तीर्य पुनर्यास्यामि ते पुरम् ।  
राज्यात्कोटिगुणं सौख्यं मम राजन् वने सतः ॥ ७४॥  
  
त्वत्सत्यपालनं देव कार्यं चापि भविष्यति ।  
कैकेय्याश्च प्रियो राजन् वनवासो महागुणः ॥ ७५॥  
  
इदानीं गन्तुमिच्छामि व्येतु मातुश्च हृज्ज्वरः ।  
सम्भारश्चोपह्रीयन्तामभिषेकार्थमाहृताः ॥ ७६॥  
  
मातरं समनुश्वास्य अनुनीय च जानकीम् ।  
आगत्य पादौ वन्दित्वा तव यास्ये सुखं वनम् ॥ ७७॥  
  
इत्युक्त्वा तु परिक्रम्य मातरं द्रष्टुमाययौ ।  
कौसल्यापि हरेः पूजां कुरुते रामकारणात् ॥ ७८॥  
  
होमं च कारयामास ब्राह्मणेभ्यो ददौ धनम् ।  
ध्यायते विष्णुमेकाग्रमनसा मौनमास्थिता ॥ ७९॥  
  
अन्तःस्थमेकं घनचित्प्रकाशं  
निरस्तसर्वातिशयस्वरूपम् ।  
विष्णुं सदानन्दमयं हृदब्जे  
सा भावयन्ती न ददर्श रामम् ॥ ८०॥  
  
इति श्रीमदध्यात्मरामायणे उमामहेश्वरसंवादे  
अयोध्याकाण्डे तृतीयः सर्गः ॥ ३॥  
  
  
॥ चतुर्थः सर्गः ॥  
ततः सुमित्रा दृष्ट्वैनं रामं राज्ञीं ससम्भ्रमा ।  
कौसल्यां बोधयामास रामोऽयं समुपस्थितः ॥ १॥  
  
श्रुत्वैव रामनामैषा बहिर्दृष्टिप्रवाहिता ।  
रामं दृष्ट्वा विशालाक्षमालिङ्ग्याङ्के न्यवेशयत् ॥ २॥  
  
मूर्ध्न्यवघ्राय पस्पर्श गात्रं नीलोत्पलच्छवि ।  
भुङ्क्ष्व पुत्रेति च प्राह मिष्टमन्नं क्षुधार्दितः ॥ ३॥  
  
रामः प्राह न मे मातर्भोजनावसरः कुतः ।  
दण्डकागमने शीघ्रं मम कालोऽद्य निश्चितः ॥ ४॥  
  
कैकेयीवरदानेन सत्यसन्धः पिता मम ।  
भरताय ददौ राज्यं ममाप्यारण्यमुत्तमम् ॥ ५॥  
  
चतुर्दश समास्तत्र ह्युषित्वा मुनिवेषधृक् ।  
आगमिष्ये पुनः शीघ्रं न चिन्तां कर्तुमर्हसि ॥ ६॥  
  
तच्छ्रुत्वा सहसोद्विग्ना मूर्च्छिता पुनरुत्थिता ।  
आह रामं सुदुःखार्ता दुःखसागरसम्प्लुता ॥ ७॥  
  
यदि राम वनं सत्यं यासि चेन्नय मामपि ।  
त्वद्विहीना क्षणार्धं वा जीवितं धारये कथम् ॥ ८॥  
  
यथा गौर्बालकं वत्सं त्यक्त्वा तिष्ठेन्न कुत्रचित् ।  
तथैव त्वां न शक्नोमि त्यक्तुं प्राणात्प्रियं सुतम् ॥ ९॥  
  
भरताय प्रसन्नश्चेद्राज्यं राजा प्रयच्छतु ।  
किमर्थं वनवासाय त्वामाज्ञापयति प्रियम् ॥ १०॥  
  
कैकेय्या वरदो राजा सर्वस्वं वा प्रयच्छतु ।  
त्वया किमपराद्धं हि कैकेय्या वा नृपस्य वा ॥ ११॥  
  
पिता गुरुर्यथा राम तवाहमधिका ततः ।  
पित्राऽऽज्ञप्तो वनं गन्तुं वारयेयमहं सुतम् ॥ १२॥  
  
यदि गच्छसि मद्वाक्यमुल्लङ्घ्य नृपवाक्यतः ।  
तदा प्राणान् परित्यज्य गच्छामि यमसादनम् ॥ १३॥  
  
लक्ष्मणोऽपि ततः श्रुत्वा कौसल्यावचनं रुषा ।  
उवाच राघवं वीक्ष्य दहन्निव जगत्त्रयम् ॥ १४॥  
  
उन्मत्तं भ्रान्तमनसं कैकेयीवशवर्तिनम् ।  
बद्ध्वा निहन्मि भरतं तद्बन्धून्मातुलानपि ॥ १५॥  
  
अद्य पश्यन्तु मे शौर्यं लोकान् प्रदहतः पुरा ।  
राम त्वमभिषेकाय कुरु यत्नमरिन्दम ॥ १६॥  
  
धनुष्पाणिरहं तत्र निहन्यां विघ्नकारिणः ।  
इति ब्रुवन्तं सौमित्रिमालिङ्ग्य रघुनन्दनः ॥ १७॥  
  
शूरोऽसि रघुशार्दूल ममात्यन्तहिते रतः ।  
जानामि सर्वं ते सत्यं किन्तु तत्समयो न हि ॥ १८॥  
  
यदिदं दृश्यते सर्वं राज्यं देहादिकं च यत् ।  
यदि सत्यं भवेत्तत्र आयासः सफलश्च ते ॥ १९॥  
  
भोगा मेघवितानस्थविद्युल्लेखेव चञ्चलाः ।  
आयुरप्यग्निसन्तप्तलोहस्थजलबिन्दुवत् ॥ २०॥  
  
यथा व्यालगलस्थोऽपि भेको दंशानपेक्षते ।  
तथा कालाहिना ग्रस्तो लोको भोगानशाश्वतान् ॥ २१॥  
  
करोति दुःखेन हि कर्मतन्त्रं  
शरीरभोगार्थमहर्निशं नरः ।  
देहस्तु भिन्नः पुरुषात्समीक्ष्यते  
को वात्र भोगः पुरुषेण भुज्यते ॥ २२॥  
  
पितृमातृसुतभ्रातृदारबन्ध्वादिसङ्गमः ।  
प्रपायामिव जन्तूनां नद्यां काष्ठौघवच्चलः ॥ २३॥  
  
छायेव लक्ष्मीश्चपला प्रतीता  
तारुण्यमम्बूर्मिवदध्रुवं च ।  
स्वप्नोपमं स्त्रीसुखमायुरल्पं  
तथापि जन्तोरभिमान एषः ॥ २४॥  
  
संसृतिः स्वप्नसदृशी सदा रोगादिसङ्कुला ।  
गन्धर्वनगरप्रख्या मूढस्तामनुवर्तते ॥ २५॥  
  
आयुष्यं क्षीयते यस्मादादित्यस्य गतागतैः ।  
दृष्ट्वान्येषां जरामृत्यू कथञ्चिन्नैव बुध्यते ॥ २६॥  
  
स एव दिवसः सैव रात्रिरित्येव मूढधीः ।  
भोगाननुपतत्येव कालवेगं न पश्यति ॥ २७॥  
  
प्रतिक्षणं क्षरत्येतदायुरामघटाम्बुवत् ।  
सपत्ना इव रोगौघाः शरीरं प्रहरन्त्यहो ॥ २८॥  
  
जरा व्याघ्रीव पुरतस्तर्जयन्त्यवतिष्ठते ।  
मृत्युः सहैव यात्येष समयं सम्प्रतीक्षते ॥ २९॥  
  
देहेऽहम्भावमापन्नो राजाहं लोकविश्रुतः ।  
इत्यस्मिन्मनुते जन्तुः कृमिविड्भस्मसञ्ज्ञिते ॥ ३०॥  
  
त्वगस्थिमान्सविण्मूत्ररेतोरक्तादिसंयुतः ।  
विकारी परिणामी च देह आत्मा कथं वद ॥ ३१॥  
  
यमास्थाय भवान्ल्लोकं दग्धुमिच्छति लक्ष्मण ।  
देहाभिमानिनः सर्वे दोषाः प्रादुर्भवन्ति हि ॥ ३२॥  
  
देहोऽहमिति या बुद्धिरविद्या सा प्रकीर्तिता ।  
नाहं देहश्चिदात्मेति बुद्धिर्विद्येति भण्यते ॥ ३३॥  
  
अविद्या संसृतेर्हेतुर्विद्या तस्या निवर्तिका ।  
तस्माद्यत्नः सदा कार्यो विद्याभ्यासे मुमुक्षुभिः ।  
कामक्रोधादयस्तत्र शत्रवः शत्रुसूदन ॥ ३४॥  
  
तत्रापि क्रोध एवालं मोक्षविघ्नाय सर्वदा ।  
येनाविष्टः पुमान् हन्ति पितृभ्रातृसुहृत्सखीन् ॥ ३५॥  
  
क्रोधमूलो मनस्तापः क्रोधः संसारबन्धनम् ।  
धर्मक्षयकरः क्रोधस्तस्मात्क्रोधं परित्यज ॥ ३६॥  
  
क्रोध एष महान् शत्रुस्तृष्णा वैतरणी नदी ।  
सन्तोषो नन्दनवनं शान्तिरेव हि कामधुक् ॥ ३७॥  
  
तस्माच्छान्तिं भजस्वाद्य शत्रुरेवं भवेन्न ते ।  
देहेन्द्रियमनःप्राणबुद्ध्यादिभ्यो विलक्षणः ॥ ३८॥  
  
आत्मा शुद्धः स्वयञ्ज्योतिरविकारी निराकृतिः ।  
यावद्देहेन्द्रियप्राणैर्भिन्नत्वं नात्मनो विदुः ॥ ३९॥  
  
तावत्संसारदुःखौघैः पीड्यन्ते मृत्युसंयुताः ।  
तस्मात्त्वं सर्वदा भिन्नमात्मानं हृदि भावय ॥ ४०॥  
  
बुद्ध्यादिभ्यो बहिः सर्वमनुवर्तस्व मा खिदः ।  
भुञ्जन् प्रारब्धमखिलं सुखं वा दुःखमेव वा ॥ ४१॥  
  
प्रवाहपतितं कार्यं कुर्वन्नपि न लिप्यसे ।  
बाह्ये सर्वत्र कर्तृत्वमावहन्नपि राघव ॥ ४२॥  
  
अन्तःशुद्धस्वभावस्त्वं लिप्यसे न च कर्मभिः ।  
एतन्मयोदितं कृत्स्नं हृदि भावय सर्वदा ॥ ४३॥  
  
संसारदुःखैरखिलैर्बाध्यसे न कदाचन ।  
त्वमप्यम्ब ममाऽऽदिष्टं हृदि भावय नित्यदा ॥ ४४॥  
  
समागमं प्रतीक्षस्व न दुःखैः पीड्यसे चिरम् ।  
न सदैकत्र संवासः कर्ममार्गानुवर्तिनाम् ॥ ४५॥  
  
यथा प्रवाहपतितप्लवानां सरितां तथा ।  
चतुर्दशसमा सङ्ख्या क्षणार्द्धमिव जायते ॥ ४६॥  
  
अनुमन्यस्व मामम्ब दुःखं सन्त्यज्य दूरतः ।  
एवं चेत्सुखसंवासो भविष्यति वने मम ॥ ४७॥  
  
इत्युक्त्वा दण्डवन्मातुः पादयोरपतच्चिरम् ।  
उत्थाप्याङ्के समावेश्य आशीर्भिरभ्यनन्दयत् ॥ ४८॥  
  
सर्वे देवाः सगन्धर्वा ब्रह्मविष्णुशिवादयः ।  
रक्षन्तु त्वां सदा यान्तं तिष्ठन्तं निद्रया युतम् ॥ ४९॥  
  
इति प्रस्थापयामास समालिङ्ग्य पुनः पुनः ।  
लक्ष्मणोऽपि तदा रामं नत्वा हर्षाश्रुगद्गदः ॥ ५०॥  
  
आह राम ममान्तःस्थः संशयोऽयं त्वया हृतः ।  
यास्यामि पृष्ठतो राम सेवां कर्तुं तदादिश ॥ ५१॥  
  
अनुगृह्णीष्व मां राम नोचेत्प्राणान्स्त्यजाम्यहम् ।  
तथेति राघवोऽप्याह लक्ष्मणं याहि मा चिरम् ॥ ५२॥  
  
प्रतस्थे तां समाधातुं गतः सीतापतिर्विभुः ।  
आगतं पतिमालोक्य सीता सुस्मितभाषिणी ॥ ५३॥  
  
स्वर्णपात्रस्थसलिलैः पादौ प्रक्षाल्य भक्तितः ।  
पप्रच्छ पतिमालोक्य देव किं सेनया विना ॥ ५४॥  
  
आगतोऽसि गतः कुत्र श्वेतच्छत्रं च ते कुतः ।  
वादित्राणि न वाद्यन्ते किरीटादिविवर्जितः ॥ ५५॥  
  
सामन्तराजसहितः सम्भ्रमान्नागतोऽसि किम् ।  
इति स्म सीतया पृष्टो रामः सस्मितमब्रवीत् ॥ ५६॥  
  
राज्ञा मे दण्डकारण्ये राज्यं दत्तं शुभेऽखिलम् ।  
अतस्तत्पालनार्थाय शीघ्रं यास्यामि भामिनि ॥ ५७॥  
  
अद्यैव यास्यामि वनं त्वं तु श्वश्रूसमीपगा ।  
शुश्रूषां कुरु मे मातुर्न मिथ्यावादिनो वयम् ॥ ५८॥  
  
इति ब्रुवन्तं श्रीरामं सीता भीताब्रवीद्वचः ।  
किमर्थं वनराज्यं ते पित्रा दत्तं महात्मना ॥ ५९॥  
  
तामाह रामः कैकेय्यै राजा प्रीतो वरं ददौ ।  
भरताय ददौ राज्यं वनवासं ममानघे ॥ ६०॥  
  
चतुर्दश समास्तत्र वासो मे किल याचितः ।  
तया देव्या ददौ राजा सत्यवादी दयापरः ॥ ६१॥  
  
अतः शीघ्रं गमिष्यामि मा विघ्नं कुरु भामिनि ।  
श्रुत्वा तद्रामवचनं जानकी प्रीतिसंयुता ॥ ६२॥  
  
अहमग्रे गमिष्यामि वनं पश्चात्त्वमेष्यसि ।  
इत्याह मां विना गन्तुं तव राघव नोचितम् ॥ ६३॥  
  
तामाह राघवः प्रीतः स्वप्रियां प्रियवादिनीम् ।  
कथं वनं त्वां नेष्येऽहं बहुव्याघ्रमृगाकुलम् ॥ ६४॥  
  
राक्षसा घोररूपाश्च सन्ति मानुषभोजिनः ।  
सिंहव्याघ्रवराहाश्च सञ्चरन्ति समन्ततः ॥ ६५॥  
  
कट्वम्लफलमूलानि भोजनार्थं सुमध्यमे ।  
अपूपान्नव्यञ्जनानि विद्यन्ते न कदाचन ॥ ६६॥  
  
काले काले फलं वापि विद्यते कुत्र सुन्दरि ।  
मार्गो न दृश्यते क्वापि शर्कराकण्टकान्वितः ॥ ६७॥  
  
गुहागह्वरसम्बाधं झिल्लीदंशादिभिर्युतम् ।  
एवं बहुविधं दोषं वनं दण्डकसञ्ज्ञितम् ॥ ६८॥  
  
पादचारेण गन्तव्यं शीतवातातपादिमत् ।  
राक्षसादीन् वने दृष्ट्वा जीवितं हास्यसेऽचिरात् ॥ ६९॥  
  
तस्माद्भद्रे गृहे तिष्ठ शीघ्रं द्रक्ष्यसि मां पुनः ।  
रामस्य वचनं श्रुत्वा सीता दुःखसमन्विता ॥ ७०॥  
  
प्रत्युवाच स्फुरद्वक्त्रा किञ्चित्कोपसमन्विता ।  
कथं मामिच्छसे त्यक्तुं धर्मपत्नीं पतिव्रताम् ॥ ७१॥  
  
त्वदनन्यामदोषां मां धर्मज्ञोऽसि दयापरः ।  
त्वत्समीपे स्थितां राम को वा मां धर्षयेद्वने ॥ ७२॥  
  
फलमूलादिकं यद्यत्तव भुक्तावशेषितम् ।  
तदेवामृततुल्यं मे तेन तुष्टा रमाम्यहम् ॥ ७३॥  
  
त्वया सह चरन्त्या मे कुशाः काशाश्च कण्टकाः ।  
पुष्पास्तरणतुल्या मे भविष्यन्ति न संशयः ॥ ७४॥  
  
अहं त्वां क्लेशये नैव भवेयं कार्यसाधिनी ।  
बाल्ये मां वीक्ष्य कश्चिन्मां ज्योतिःशास्त्रविशारदः ॥ ७५॥  
  
प्राह ते विपिने वासः पत्या सह भविष्यति ।  
सत्यवादी द्विजो भूयाद्गमिष्यामि त्वया सह ॥ ७६॥  
  
अन्यत्किञ्चित्प्रवक्ष्यामि श्रुत्वा मां नय काननम् ।  
रामायणानि बहुशः श्रुतानि बहुभिर्द्विजैः ॥ ७७॥  
  
सीतां विना वनं रामो गतः किं कुत्रचिद्वद ।  
अतस्त्वया गमिष्यामि सर्वथा त्वत्सहायिनी ॥ ७८॥  
  
यदि गच्छसि मां त्यक्त्वा प्राणान्स्त्यक्ष्यामि तेऽग्रतः ।  
इति तं निश्चयं ज्ञात्वा सीताया रघुनन्दनः ॥ ७९॥  
  
अब्रवीद्देवि गच्छ त्वं वनं शीघ्रं मया सह ।  
अरुन्धत्यै प्रयच्छाशु हारानाभरणानि च ॥ ८०॥  
  
ब्राह्मणेभ्यो धनं सर्वं दत्त्वा गच्छामहे वनम् ।  
इत्युक्त्वा लक्ष्मणेनाशु द्विजानाहूय भक्तितः ॥ ८१॥  
  
ददौ गवां वृन्दशतं धनानि  
वस्त्राणि दिव्यानि विभूषणानि ।  
कुटुम्बवद्भ्यः श्रुतशीलवद्भ्यो  
मुदा द्विजेभ्यो रघुवंशकेतुः ॥ ८२॥  
  
अरुन्धत्यै ददौ सीता मुख्यान्याभरणानि च ।  
रामो मातुः सेवकेभ्यो ददौ धनमनेकधा ॥ ८३॥  
  
स्वकान्तःपुरवासिभ्यः सेवकेभ्यस्तथैव च ।  
पौरजानपदेभ्यश्च ब्राह्मणेभ्यः सहस्रशः ॥ ८४॥  
  
लक्ष्मणोऽपि सुमित्रां तु कौसल्यायै समर्पयत् ।  
धनुष्पाणिः समागत्य रामस्याग्रे व्यवस्थितः ॥ ८५॥  
  
रामः सीता लक्ष्मणश्च जग्मुः सर्वे नृपालयम् ॥ ८६॥  
  
श्रीरामः सह सीतया नृपपथे गच्छन् शनैः सानुजः ।  
पौरान् जानपदान् कुतूहलदृशः सानन्दमुद्वीक्षयन् ।  
श्यामः कामसहस्रसुन्दरवपुः कान्त्या दिशो भासयन् ।  
पादन्यासपवित्रिताऽखिलजगत् प्रापालयं तत्पितुः ॥ ८७॥  
  
इति श्रीमदध्यात्मरामायणे उमामहेश्वरसंवादे  
अयोध्याकाण्डे चतुर्थः सर्गः ॥ ४॥  
  
  
॥ पञ्चमः सर्गः ॥  
आयान्तं नागरा दृष्ट्वा मार्गे रामं सजानकीम् ।  
लक्ष्मणेन समं वीक्ष्य ऊचुः सर्वे परस्परम् ॥ १॥  
  
कैकेय्या वरदानादि श्रुत्वा दुःखसमावृताः ।  
बत राजा दशरथः सत्यसन्धं प्रियं सुतम् ॥ २॥  
  
स्त्रीहेतोरत्यजत्कामी तस्य सत्यवता कुतः ।  
कैकेयी वा कथं दुष्टा रामं सत्यं प्रियङ्करम् ॥ ३॥  
  
विवासयामास कथं क्रूरकर्माऽतिमूढधीः ।  
हे जना नात्र वस्तव्यं गच्छामोऽद्यैव काननम् ॥ ४॥  
  
यत्र रामः सभार्यश्च सानुजो गन्तुमिच्छति ।  
पश्यन्तु जानकीं सर्वे पादचारेण गच्छतीम् ॥ ५॥  
  
पुम्भिः कदाचिद्दृष्ट्वा वा जानकी लोकसुन्दरी ।  
सापि पादेन गच्छन्ती जनसङ्घेष्वनावृता ॥ ६॥  
  
रामोऽपि पादचारेण गजाश्वादिविवर्जितः ।  
गच्छति द्रक्ष्यथ विभुं सर्वलोकैकसुन्दरम् ॥ ७॥  
  
राक्षसी कैकेयीनाम्नी जाता सर्वविनाशिनी ।  
रामस्यापि भवेद्दुःखं सीतायाः पादयानतः ॥ ८॥  
  
बलवान् विधिरेवात्र पुम्प्रयत्नो हि दुर्बलः ।  
इति दुःखाकुले वृन्दे साधूनां मुनिपुङ्गवः ॥ ९॥  
  
अब्रवीद्वामदेवोऽथ साधूनां सङ्घमध्यगः ।  
मानुशोचथ रामं वा सीतां वा वच्मि तत्त्वतः ॥ १०॥  
  
एष रमः परो विष्णुरादिनारायणः स्मृतः ।  
एषा सा जानकी लक्ष्मीर्योगमायेति विश्रुता ॥ ११॥  
  
असौ शेषस्तमन्वेति लक्ष्मणाख्यश्च साम्प्रतम् ।  
एष मायागुणैर्युक्तस्तत्तदाकारवानिव ॥ १२॥  
  
एष एव रजोयुक्तो ब्रह्माभूद्विश्वभावनः ।  
सत्त्वाविष्टस्तथा विष्णुस्त्रिजगत्प्रतिपालकः ॥ १३॥  
  
एष रुद्रस्तामसोऽन्ते जगत्प्रलयकारणम् ।  
एष मत्स्यः पुरा भूत्वा भक्तं वैवस्वतं मनुम् ॥ १४॥  
  
नाव्यारोप्य लयस्यान्ते पालयामास राघवः ।  
समुद्रमथने पूर्वं मन्दरे सुतलं गते ॥ १५॥  
  
अधारयत्स्वपृष्ठेऽद्रिं कूर्मरूपी रघूत्तमः ।  
मही रसातलं याता प्रलये सूकरोऽभवत् ॥ १६॥  
  
तोलयामास दंष्ट्राग्रे तां क्षोणीं रघुनन्दनः ।  
नारसिंहं वपुः कृत्वा प्रह्लादवरदः पुरा ॥ १७॥  
  
त्रैलोक्यकण्टकं रक्षः पाटयामास तन्नखैः ।  
पुत्रराज्यं हृतं दृष्ट्वा ह्यदित्या याचितः पुरा ॥ १८॥  
  
वामनत्वमुपागम्य याच्ञया चाहरत्पुनः ।  
दुष्टक्षत्रियभूभारनिवृत्त्यै भार्गवोऽभवत् ॥ १९॥  
  
स एव जगतां नाथ इदानीं रामतां गतः ।  
रावणादीनि रक्षांसि कोटिशो निहनिष्यति ॥ २०॥  
  
मानुषेणैव मरणं तस्य दृष्टं दुरात्मनः ।  
राज्ञा दशरथेनापि तपसाराधितो हरिः ॥ २१॥  
  
पुत्रत्वाकाङ्क्षया विष्णोस्तदा पुत्रोऽभवद्धरिः ।  
स एव विष्णुः श्रीरामो रावणादिवधाय हि ॥ २२॥  
  
गन्ताद्यैव वनं रामो लक्ष्मणेन सहायवान् ।  
एषा सीता हरेर्माया सृष्टिस्थित्यन्तकारिणी ॥ २३॥  
  
राजा वा कैकेयी वापि नात्र कारणमण्वपि ।  
पूर्वेद्युर्नारदः प्राह भूभारहरणाय च ॥ २४॥  
  
रामोऽप्याह स्वयं साक्षाच्छ्वो गमिष्याम्यहं वनम् ।  
अतो रामं समुद्दिश्य चिन्तां त्यजत बालिशाः ॥ २५॥  
  
रामरामेति ये नित्यं जपन्ति मनुजा भुवि ।  
तेषां मृत्युभयादीनि न भवन्ति कदाचन ॥ २६॥  
  
का पुनस्तस्य रामस्य दुःखशङ्का महात्मनः ।  
रामनाम्नैव मुक्तिः स्यात्कलौ नान्येन केनचित् ॥ २७॥  
  
मायामानुषरूपेण विडम्बयति लोककृत् ।  
भक्तानां भजनार्थाय रावणस्य वधाय च ॥ २८॥  
  
राज्ञश्चाभीष्टसिद्ध्यर्थं मानुषं वपुराश्रितः ।  
इत्युक्त्वा विररामाथ वामदेवो माहामुनिः ॥ २९॥  
  
श्रुत्वा तेऽपि द्विजाः सर्वे रामं ज्ञात्वा हरिं विभुम् ।  
जहुर्हृत्संशयग्रन्थिं राममेवान्वचिन्तयन् ॥ ३०॥  
  
य इदं चिन्तयेन्नित्यं रहस्यं रामसीतयोः ।  
तस्य रामे दृढा भक्तिर्भवेद्विज्ञानपूर्विका ॥ ३१॥  
  
रहस्यं गोपनीयं वो यूयं वै राघवप्रियाः ।  
इत्युक्त्वा प्रययौ विप्रस्तेऽपि रामं परं विदुः ॥ ३२॥  
  
ततो रामः समाविश्य पितृगेहमवारितः ।  
सानुजः सीतया गत्वा कैकेयीमिदमब्रवीत् ॥ ३३॥  
  
आगताः स्मो वयं मातस्त्रयस्ते सम्मतं वनम् ।  
गन्तुं कृतधियः शीघ्रमाज्ञापयतु नः पिता ॥ ३४॥  
  
इत्युक्ता सहसोत्थाय चीराणि प्रददौ स्वयम् ।  
रामाय लक्ष्मणायाथ सीतायै च पृथक् पृथक् ॥ ३५॥  
  
रामस्तु वस्त्राण्युत्सृज्य वन्यचीराणि पर्यधात् ।  
लक्ष्मणोऽपि तथा चक्रे सीता तन्न विजानती ॥ ३६॥  
  
हस्ते गृहीत्वा रामस्य लज्जया मुखमैक्षत ।  
रामो गृहीत्वा तच्चीरमंशुके पर्यवेष्टयत् ॥ ३७॥  
  
तद् दृष्ट्वा रुरुदुः सर्वे राजदाराः समन्ततः ।  
वसिष्ठस्तु तदाकर्ण्य रुदितं भर्त्सयन् रुषा ॥ ३८॥  
  
कैकेयीं प्राह दुर्वृत्ते राम एव त्वया वृतः ।  
वनवासाय दुष्टे त्वं सीतायै किं प्रयच्छसि ॥ ३९॥  
  
यदि रामं समन्वेति सीता भक्त्या पतिव्रता ।  
दिव्याम्बरधरा नित्यं सर्वाभरणभूषिता ॥ ४०॥  
  
रमयत्वनिशं रामं वनदुःखनिवारिणी ।  
राजा दशरथोऽप्याह सुमन्त्रं रथमानय ॥ ४१॥  
  
रथमारुह्य गच्छन्तु वनं वनचरप्रियाः ।  
इत्युक्त्वा राममालोक्य सीतां चैव सलक्ष्मणम् ॥ ४२॥  
  
दुःखान्निपतितो भूमौ रुरोदाश्रुपरिप्लुतः ।  
आरुरोह रथं सीता शीघ्रं रामस्य पश्यतः ॥ ४३॥  
  
रामः प्रदक्षिणं कृत्वा पितरं रथमारुहत् ।  
लक्ष्मणः खड्गयुगलं धनुस्तूणीयुगं तथा ॥ ४४॥  
  
गृहीत्वा रथमारुह्य नोदयामास सारथिम् ।  
तिष्ठ तिष्ठ सुमन्त्रेति राजा दशरथोऽब्रवीत् ॥ ४५॥  
  
गच्छ गच्छेति रामेण नोदितोऽचोदयद्रथम् ।  
रामे दूरं गते राजा मूर्च्छितः प्रापतद्भुवि ॥ ४६॥  
  
पौरास्तु बालवृद्धाश्च वृद्धा ब्राह्मणसत्तमाः ।  
तिष्ठ तिष्ठेति रामेति क्रोशन्तो रथमन्वयुः ॥ ४७॥  
  
राजा रुदित्वा सुचिरं मां नयन्तु गृहं प्रति ।  
कौसल्याया राममातुरित्याह परिचारकान् ॥ ४८॥  
  
किञ्चित्कालं भवेत्तत्र जीवनं दुःखितस्य मे ।  
अत ऊर्ध्वं न जीवामि चिरं रामं विना कृतः ॥ ४९॥  
  
ततो गृहं प्रविश्यैव कौसल्यायाः पपात ह ।  
मूर्च्छितश्च चिराद्बुद्ध्वा तूष्णीमेवावतस्थिवान् ॥ ५०॥  
  
रामस्तु तमसातीरं गत्वा तत्रावसत्सुखी ।  
जलं प्राश्य निराहारो वृक्षमूलेऽस्वपद्विभुः ॥ ५१॥  
  
सीतया सह धर्मात्मा धनुष्पाणिस्तु लक्ष्मणः ।  
पालयामास धर्मज्ञः सुमन्त्रेण समन्वितः ॥ ५२॥  
  
पौराः सर्वे समागत्य स्थितास्तस्याविदूरतः ।  
शक्ता रामं पुरं नेतुं नो चेद्गच्छामहे वनम् ॥ ५३॥  
  
इति निश्चयमाज्ञाय तेषां रामोऽतिविस्मितः ।  
नाहं गच्छामि नगरमेते वै क्लेशभागिनः ॥ ५४॥  
  
भविष्यन्तीति निश्चित्य सुमन्त्रमिदमब्रवीत् ।  
इदानीमेव गच्छामः सुमन्त्र रथमानय ॥ ५५॥  
  
इत्याज्ञप्तः सुमन्त्रोऽपि रथं वाहैरयोजयत् ।  
आरुह्य रामः सीता च लक्ष्मणोऽपि ययुर्द्रुतम् ॥ ५६॥  
  
अयोध्याभिमुखं गत्वा किञ्चिद्दूरं ततो ययुः ।  
तेऽपि राममदृष्ट्वैव प्रातरुत्थाय दुःखिताः ॥ ५७॥  
  
रथनेमिगतं मार्गं पश्यन्तस्ते पुरं ययुः ।  
हृदि रामं ससीतं ते ध्यायन्तस्तस्थुरन्वहम् ॥ ५८॥  
  
सुमन्त्रोऽपि रथं शीघ्रं नोदयामास सादरम् ।  
स्फीतान् जनपदान् पश्यन् रामः सीतासमन्वितः ॥ ५९॥  
  
गङ्गातीरं समागच्छच्छृङ्गवेराविदूरतः ।  
गङ्गां दृष्ट्वा नमस्कृत्य स्नात्वा सानन्दमानसः ॥ ६०॥  
  
शिंशपावृक्षमूले स निषसाद रघूत्तमः ।  
ततो गुहो जनैः श्रुत्वा रामागममहोत्सवम् ॥ ६१॥  
  
सखायं स्वामिनं द्रष्टुं हर्षात्तूर्णं समापतत् ।  
फलानि मधुपुष्पादि गृहीत्वा भक्तिसंयुतः ॥ ६२॥  
  
रामस्याग्रे विनिक्षिप्य दण्डवत्प्रापतद्भुवि ।  
गुहमुत्थाप्य तं तूर्णं राघवः परिषस्वजे ॥ ६३॥  
  
सम्पृष्टकुशलो रामं गुहः प्राञ्जलिरब्रवीत् ।  
धन्योऽहमद्य मे जन्म नैषादं लोकपावन ॥ ६४॥  
  
बभूव परमानन्दः स्पृष्ट्वा तेऽङ्गं रघूत्तम ।  
नैषादराज्यमेतत्ते किङ्करस्य रघूत्तम ॥ ६५॥  
  
त्वदधीनं वसन्नत्र पालयास्मान् रघूद्वह ।  
आगच्छ यामो नगरं पावनं कुरु मे गृहम् ॥ ६६॥  
  
गृहाण फलमूलानि त्वदर्थं सञ्चितानि मे ।  
अनुगृह्णीष्व भगवन् दासस्तेऽहं सुरोत्तम ॥ ६७॥  
  
रामस्तमाह सुप्रीतो वचनं शृणु मे सखे ।  
न वेक्ष्यामि गृहं ग्रामं नव वर्षाणि पञ्च च ॥ ६८॥  
  
दत्तमन्येन नो भुञ्जे फलमूलादि किञ्चन ।  
राज्यं ममैतत्ते सर्वं त्वं सखा मेऽतिवल्लभः ॥ ६९॥  
  
वटक्षीरं समानाय्य जटामुकुटमादरात् ।  
बबन्ध लक्ष्मणेनाथ सहितो रघुनन्दनः ॥ ७०॥  
  
जलमात्रं तु सम्प्राश्य सीतया सह राघवः ।  
आस्तृतं कुशपर्णाद्यैः शयनं लक्ष्मणेन हि ॥ ७१॥  
  
उवास तत्र नगरप्रासादाग्रे यथा पुरा ।  
सुष्वाप तत्र वैदेह्या पर्यङ्क इव संस्कृते ॥ ७२॥  
  
ततोऽविदूरे परिगृह्य चापं  
सबाणतूणीरधनुः स लक्ष्मणः ।  
ररक्ष रामं परितो विपश्यन्  
गुहेन सार्धं सशरासनेन ॥ ७३॥  
  
इति श्रीमदध्यात्मरामायणे उमामहेश्वरसंवादे  
अयोध्याकाण्डे पञ्चमः सर्गः ॥ ५॥  
  
  
॥ षष्ठः सर्गः ॥  
सुप्तं रामं समालोक्य गुहः सोऽश्रुपरिप्लुतः ।  
लक्ष्मणं प्राह विनयाद् भ्रातः पश्यसि राघवम् ॥ १॥  
  
शयानं कुशपत्रौघसंस्तरे सीतया सह ।  
यः शेते स्वर्णपर्यङ्के स्वास्तीर्णे भवनोत्तमे ॥ २॥  
  
कैकेयी रामदुःखस्य कारणं विधिना कृता ।  
मन्थराबुद्धिमास्थाय कैकेयी पापमाचरत् ॥ ३॥  
  
तच्छ्रुत्वा लक्ष्मणः प्राह सखे शृणु वचो मम ।  
कः कस्य हेतुर्दुःखस्य कश्च हेतुः सुखस्य च ॥ ४॥  
  
स्वपूर्वार्जितकर्मैव कारणं सुखदुःखयोः ॥ ५॥  
  
सुखस्य दुःखस्य न कोऽपि दाता  
परो ददातीति कुबुद्धिरेषा ।  
अहं करोमीति वृथाभिमानः  
स्वकर्मसूत्रग्रथितो हि लोकः ॥ ६॥  
  
सुहृन्मित्रार्युदासीनद्वेष्यमध्यस्थबान्धवाः ।  
स्वयमेवाचरन् कर्म तथा तत्र विभाव्यते ॥ ७॥  
  
सुखं वा यदि वा दुःखं स्वकर्मवशगो नरः ।  
यद्यद्यथागतं तत्तद् भुक्त्वा स्वस्थमना भवेत् ॥ ८॥  
  
न मे भोगागमे वाञ्छा न मे भोगविवर्जने ।  
आगच्छत्वथ मागच्छत्वभोगवशगो भवेत् ॥ ९॥  
  
स्वस्मिन् देशे च काले च यस्माद्वा येन केन वा ।  
कृतं शुभाशुभं कर्म भोज्यं तत्तत्र नान्यथा ॥ १०॥  
  
अलं हर्षविषादाभ्यां शुभाशुभफलोदये ।  
विधात्रा विहितं यद्यत्तदलङ्घ्यं सुरासुरैः ॥ ११॥  
  
सर्वदा सुखदुःखाभ्यां नरः प्रत्यवरुध्यते ।  
शरीरं पुण्यपापाभ्यामुत्पन्नं सुखदुःखवत् ॥ १२॥  
  
सुखस्यानन्तरं दुःखं दुःखस्यानन्तरं सुखम् ।  
द्वयमेतद्धि जन्तूनामलङ्घ्यं दिनरात्रिवत् ॥ १३॥  
  
सुखमध्ये स्थितं दुःखं दुःखमध्ये स्थितं सुखम् ।  
द्वयमन्योन्यसंयुक्तं प्रोच्यते जलपङ्कवत् ॥ १४॥  
  
तस्माद्धैर्येण विद्वांस इष्टानिष्टोपपत्तिषु ।  
न हृष्यन्ति न मुह्यन्ति समं मायेति भावनात् ॥ १५॥  
  
गुहलक्ष्मणयोरेवं भाषतोर्विमलं नभः ।  
बभूव रामः सलिलं स्पृष्ट्वा प्रातः समाहितः ॥ १६॥  
  
उवाच शीघ्रं सुदृढं नावमानय मे सखे ।  
श्रुत्वा रामस्य वचनं निषादाधिपतिर्गुहः ॥ १७॥  
  
स्वयमेव दृढं नावमानिनाय सुलक्षणाम् ।  
स्वामिन्नारुह्यतां नौकां सीतया लक्ष्मणेन च ॥ १८॥  
  
वाहये ज्ञातिभिः सार्धमहमेव समाहितः ।  
तथेति राघवः सीतामारोप्य शुभलक्षणाम् ॥ १९॥  
  
गुहस्य हस्तावालम्ब्य स्वयं चारोहदच्युतः ।  
आयुधादीन् समारोप्य लक्ष्मणोऽप्यारुरोह च ॥ २०॥  
  
गुहस्तान् वाहयामास ज्ञातिभिः सहितः स्वयम् ।  
गङ्गामध्ये गतां गङ्गां प्रार्थयामास जानकी ॥ २१॥  
  
देवि गङ्गे नमस्तुभ्यं निवृत्ता वनवासतः ।  
रामेण सहिताहं त्वां लक्ष्मणेन च पूजये ॥ २२॥  
  
सुरामान्सोपहारैश्च नानाबलिभिरादृता ।  
इत्युक्त्वा परकूलं तौ शनैरुत्तीर्य जग्मतुः ॥ २३॥  
  
गुहोऽपि राघवं प्राह गमिष्यामि त्वया सह ।  
अनुज्ञां देहि राजेन्द्र नो चेत्प्राणान्स्त्यजाम्यहम् ॥ २४॥  
  
श्रुत्वा नैषादिवचनं श्रीरामस्तमथाब्रवीत् ।  
चतुर्दश समाः स्थित्वा दण्डके पुनरप्यहम् ॥ २५॥  
  
आयास्याम्युदितं सत्यं नासत्यं रामभाषितम् ।  
इत्युक्त्वालिङ्ग्य तं भक्तं समाश्वास्य पुनः पुनः ॥ २६॥  
  
निवर्तयामास गुहं सोऽपि कृच्छ्राद्ययौ गृहम् ॥ २७॥  
  
तत्र मेध्यं मृगं हत्वा पक्त्वा हुत्वा च ते त्रयः ।  
भुक्त्वा वृक्षतले सुप्त्वा सुखमासत तां निशाम् ॥ २८॥  
  
ततो रामस्तु वैदेह्या लक्ष्मणेन समन्वितः ।  
भरद्वाजाश्रमपदं गत्वा बहिरुपस्थितः ।  
तत्रैकं वटुकं दृष्ट्वा रामः प्राह च हे वटो ॥ २९॥  
  
रामो दाशरथिः सीतालक्ष्मणाभ्यां समन्वितः ।  
आस्ते बहिर्वनस्येति ह्युच्यतां मुनिसन्निधौ ॥ ३०॥  
  
तच्छ्रुत्वा सहसा गत्वा पादयोः पतितो मुनेः ।  
स्वामिन् रामः समागत्य वनाद्बहिरवस्थितः ॥ ३१॥  
  
सभार्यः सानुजः श्रीमानाह मां देवसन्निभः ।  
भरद्वाजाय मुनये ज्ञापयस्व यथोचितम् ॥ ३२॥  
  
तच्छ्रुत्वा सहसोत्थाय भरद्वाजो मुनीश्वरः ।  
गृहीत्वार्घ्यं च पाद्यं च रामसामीप्यमाययौ ॥ ३३॥  
  
दृष्ट्वा रामं यथान्यायं पूजयित्वा सलक्ष्मणम् ।  
आह मे पर्णशालां भो राम राजीवलोचन ॥ ३४॥  
  
आगच्छ पादरजसा पुनीहि रघुनन्दन ।  
इत्युक्त्वोटजमानीय सीतया सह रघावौ ॥ ३५॥  
  
भक्त्या पुनः पूजयित्वा चकारातिथ्यमुत्तमम् ।  
अद्याहं तपसः पारं गतोऽस्मि तव सङ्गमात् ॥ ३६॥  
  
ज्ञातं राम तवोदन्तं भूतं चागामिकं च यत् ।  
जानामि त्वां परात्मानं मायया कार्यमानुषम् ॥ ३७॥  
  
यदर्थमवतीर्णोऽसि प्रार्थितो ब्रह्मणा पुरा ।  
यदर्थं वनवासस्ते यत्करिष्यसि वै पुरः ॥ ३८॥  
  
जानामि ज्ञानदृष्ट्याहं जातया त्वदुपासनात् ।  
इतः परं त्वां किं वक्ष्ये कृतार्थोऽहं रघूत्तम ॥ ३९॥  
  
यस्त्वां पश्यामि काकुत्स्थं पुरुषं प्रकृतेः परम् ।  
रामस्तमभिवाद्याह सीतालक्ष्मणसंयुतः ॥ ४०॥  
  
अनुग्राह्यास्त्वया ब्रह्मन्वयं क्षत्रियबान्धवाः ।  
इति सम्भाष्य तेऽन्योन्यमुषित्वा मुनिसन्निधौ ॥ ४१॥  
  
प्रातरुत्थाय यमुनामुत्तीर्य मुनिवारकैः ।  
कृताप्लवेन मुनिना दृष्टमार्गेण राघवः ॥ ४२॥  
  
प्रययौ चित्रकूटाद्रिं वाल्मीकेर्यत्र चाश्रमः ।  
गत्वा रामोऽथ वाल्मीकेराश्रमं ऋषिसङ्कुलम् ॥ ४३॥  
  
नानामृगद्विजाकीर्णं नित्यपुष्पफलाकुलम् ।  
तत्र दृष्ट्वा समासीनं वाल्मीकिं मुनिसत्तमम् ॥ ४४॥  
  
ननाम शिरसा रामो लक्ष्मणेन च सीतया ।  
दृष्ट्वा रामं रमानाथं वाल्मीकिर्लोकसुन्दरम् ॥ ४५॥  
  
जानकीलक्ष्मणोपेतं जटामुकुटमण्डितम् ।  
कन्दर्पसदृशाकारं कमनीयाम्बुजेक्षणम् ॥ ४६॥  
  
दृष्ट्वैव सहसोत्तस्थौ विस्मयानिमिषेक्षणः ।  
आलिङ्ग्य परमानन्दं रामं हर्षाश्रुलोचनः ॥ ४७॥  
  
पूजयित्वा जगत्पूज्यं भक्त्यार्घ्यादिभिरादृतः ।  
फलमूलैः स मधुरैर्भोजयित्वा च लालितः ॥ ४८॥  
  
राघवः प्राञ्जलिः प्राह वाल्मीकिं विनयान्वितः ।  
पितुराज्ञां पुरस्कृत्य दण्डकानागता वयम् ॥ ४९॥  
  
भवन्तो यदि जानन्ति किं वक्ष्यामोऽत्र कारणम् ।  
यत्र मे सुखवासाय भवेत्स्थानं वदस्व तत् ॥ ५०॥  
  
सीतया सहितः कालं किञ्चित्तत्र नयाम्यहम् ।  
इत्युक्तो राघवेणासौ मुनिः सस्मितमब्रवीत् ॥ ५१॥  
  
त्वमेव सर्वलोकानां निवासस्थानमुत्तमम् ।  
तवापि सर्वभूतानि निवाससदनानि हि ॥ ५२॥  
  
एवं साधारणं स्थानमुक्तं ते रघुनन्दन ।  
सीतया सहितस्येति विशेषं पृच्छतस्तव ।  
तद्वक्ष्यामि रघुश्रेष्ठ यत्ते नियतमन्दिरम् ॥ ५३॥  
  
शान्तानां समदृष्टीनामद्वेष्टॄणां च जन्तुषु ।  
त्वामेव भजतां नित्यं हृदयं तेऽधिमन्दिरम् ॥ ५४॥  
  
धर्माधर्मान् परित्यज्य त्वामेव भजतोऽनिशम् ।  
सीतया सह ते राम तस्य हृत्सुखमन्दिरम् ॥ ५५॥  
  
त्वन्मन्त्रजापको यस्तु त्वामेव शरणं गतः ।  
निर्द्वन्द्वो निःस्पृहस्तस्य हृदयं ते सुमन्दिरम् ॥ ५६॥  
  
निरहङ्कारिणः शान्ता ये रागद्वेषवर्जिताः ।  
समलोष्टाश्मकनकास्तेषां ते हृदयं गृहम् ॥ ५७॥  
  
त्वयि दत्तमनोबुद्धिर्यः सन्तुष्टः सदा भवेत् ।  
त्वयि सन्त्यक्तकर्मा यस्तन्मनस्ते शुभं गृहम् ॥ ५८॥  
  
यो न द्वेष्ट्यप्रियं प्राप्य प्रियं प्राप्य न हृष्यति ।  
सर्वं मायेति निश्चित्य त्वां भजेत्तन्मनो गृहम् ॥ ५९॥  
  
षड्भावादिविकारान् यो देहे पश्यति नात्मनि ।  
क्षुत्तृट् सुखं भयं दुःखं प्राणबुद्ध्योर्निरीक्षते ॥ ६०॥  
  
संसारधर्मैर्निर्मुक्तस्तस्य ते मानसं गृहम् ॥ ६१॥  
  
पश्यन्ति ये सर्वगुहाशयस्थं  
त्वां चिद्घनं सत्यमनन्तमेकम् ।  
अलेपकं सर्वगतं वरेण्यं  
तेषां हृदब्जे सह सीतया वस ॥ ६२॥  
  
निरन्तराभ्यासदृढीकृतात्मनां  
त्वत्पादसेवापरिनिष्ठितानाम् ।  
त्वन्नामकीर्त्या हतकल्मषाणां  
सीतासमेतस्य गृहं हृदब्जे ॥ ६३॥  
  
राम त्वन्नाममहिमा वर्ण्यते केन वा कथम् ।  
यत्प्रभावादहं राम ब्रह्मर्षित्वमवाप्तवान् ॥ ६४॥  
  
अहं पुरा किरातेषु किरातैः सह वर्धितः ।  
जन्ममात्रद्विजत्वं मे शूद्राचाररतः सदा ॥ ६५॥  
  
शूद्रायां बहवः पुत्रा उत्पन्ना मेऽजितात्मनः ।  
ततश्चोरैश्च सङ्गम्य चौरोऽहमभवं पुरा ॥ ६६॥  
  
धनुर्बाणधरो नित्यं जीवानामन्तकोपमः ।  
एकदा मुनयः सप्त दृष्टा महति कानने ॥ ६७॥  
  
साक्षान्मया प्रकाशन्तो ज्वलनार्कसमप्रभाः ।  
तानन्वधावं लोभेन तेषां सर्वपरिच्छदान् ॥ ६८॥  
  
ग्रहीतुकामस्तत्राहं तिष्ठ तिष्ठेति चाब्रवम् ।  
दृष्ट्वा मां मुनयोऽपृच्छन् किमायासि द्विजाधम ॥ ६९॥  
  
अहं तानब्रवं किञ्चिदादातुं मुनिसत्तमाः ।  
पुत्रदारादयः सन्ति बहवो मे बुभुक्षिताः ॥ ७०॥  
  
तेषां संरक्षणार्थाय चरामि गिरिकानने ।  
ततो मामूचुरव्यग्राः पृच्छ गत्वा कुटुम्बकम् ॥ ७१॥  
  
यो यो मया प्रतिदिनं क्रियते पापसञ्चयः ।  
यूयं तद्भागिनः किं वा नेति वेतिपृथक्पृथक् ॥ ७२॥  
  
वयं स्थास्यामहे तावदागमिष्यसि निश्चयः ।  
तथेत्युक्त्वा गृहं गत्वा मुनिभिर्यदुदीरितम् ॥ ७३॥  
  
अपृच्छं पुत्रदारादीन्स्तैरुक्तोऽहं रघूत्तम ।  
पापं तवैव तत्सर्वं वयं तु फलभागिनः ॥ ७४॥  
  
तच्छ्रुत्वा जातनिर्वेदो विचार्य पुनरागमम् ।  
मुनयो यत्र तिष्ठन्ति करुणापूर्णमानसाः ॥ ७५॥  
  
मुनीनां दर्शनादेव शुद्धान्तःकरणोऽभवम् ।  
धनुरादीन् परित्यज्य दण्डवत्पतितोऽस्म्यहम् ॥ ७६॥  
  
रक्षध्वं मां मुनिश्रेष्ठा गच्छन्तं निरयार्णवम् ।  
इत्यग्रे पतितं दृष्ट्वा मामूचुर्मुनिसत्तमाः ॥ ७७॥  
  
उत्तिष्ठोत्तिष्ठ भद्रं ते सफलः सत्समागमः ।  
उपदेक्ष्यामहे तुभ्यं किञ्चित्तेनैव मोक्ष्यसे ॥ ७८॥  
  
परस्परं समालोच्य दुर्वृत्तोयं द्विजाधमः ।  
उपेक्ष्य एव सद्वृत्तैस्तथापि शरणं गतः ।  
रक्षणीयः प्रयत्नेन मोक्षमार्गोपदेशतः ॥ ७९॥  
  
इत्युक्त्वा राम ते नाम व्यत्यस्ताक्षरपूर्वकम् ।  
एकाग्रमनसात्रैव मरेति जप सर्वदा ॥ ८०॥  
  
आगच्छामः पुनर्यावत्तावदुक्तं सदा जप ।  
इत्युक्त्वा प्रययुः सर्वे मुनयो दिव्यदर्शनाः ॥ ८१॥  
  
अहं यथोपदिष्टं तैस्तथाकरवमञ्जसा ।  
जपन्नेकाग्रमनसा बाह्यं विस्मृतवानहम् ॥ ८२॥  
  
एवं बहुतिथे काले गते निश्चलरूपिणः ।  
सर्वसङ्गविहीनस्य वल्मीकोऽभून्ममोपरि ॥ ८३॥  
  
ततो युगसहस्रान्ते ऋषयः पुनरागमन् ।  
मामूचुर्निष्क्रमस्वेति तच्छ्रुत्वा तूर्णमुत्थितः ॥ ८४॥  
  
वल्मीकान्निर्गतश्चाहं नीहारादिव भास्करः ।  
मामप्याहुर्मुनिगणा वाल्मीकिस्त्वं मुनीश्वर ॥ ८५॥  
  
वल्मीकात्सम्भवो यस्माद् द्वितीयं जन्म तेऽभवत् ।  
इत्युक्त्वा ते ययुर्दिव्यगतिं रघुकुलोत्तम ॥ ८६॥  
  
अहं ते राम नाम्नश्च प्रभावादीदृशोऽभवम् ।  
अद्य साक्षात्प्रपश्यामि ससीतं लक्ष्मणेन च ॥ ८७॥  
  
रामं राजीवपत्राक्षं त्वां मुक्तो नात्र संशयः ।  
आगच्छ राम भद्रं ते स्थलं वै दर्शयाम्यहम् ॥ ८८॥  
  
एवमुक्त्वा मुनिः श्रीमान्ल्लक्ष्मणेन समन्वितः ।  
शिष्यैः परिवृतो गत्वा मध्ये पर्वतगङ्गयोः ॥ ८९॥  
  
तत्र शालां सुविस्तीर्णां कारयामास वासभूः ।  
प्राक्पश्चिमं दक्षिणोदक् शोभनं मन्दिरद्वयम् ॥ ९०॥  
  
जानक्या सहितो रामो लक्ष्मणेन समन्वितः ।  
तत्र ते देवसदृशा ह्यवसन् भवनोत्तमे ॥ ९१॥  
  
वाल्मीकिना तत्र सुपूजितोऽयं  
रामः ससीतः सह लक्ष्मणेन ।  
देवैर्मुनीद्रैः सहितो मुदास्ते  
स्वर्गे यथा देवपतिः सशच्या ॥ ९२॥  
  
इति श्रीमदध्यात्मरामायणे उमामहेश्वरसंवादे  
अयोध्याकाण्डे षष्ठः सर्गः ॥ ६॥  
  
  
॥ सप्तमः सर्गः ॥  
सुमन्त्रोऽपि तदायोध्यां दिनान्ते प्रविवेश ह ।  
वस्त्रेण मुखमाच्छाद्य बाष्पाकुलितलोचनः ॥ १॥  
  
बहिरेव रथं स्थाप्य राजानं द्रष्टुमाययौ ।  
जयशब्देन राजानं स्तुत्वा तं प्रणनाम ह ॥ २॥  
  
ततो राजा नमन्तं तं सुमन्त्रं विह्वलोऽब्रवीत् ।  
सुमन्त्र रामः कुत्रास्ते सीतया लक्ष्मणेन च ॥ ३॥  
  
कुत्र त्यक्तस्त्वया रामः किं मां पापिनमब्रवीत् ।  
सीता वा लक्ष्मणो वापि निर्दयं मां किमब्रवीत् ॥ ४॥  
  
हा राम हा गुणनिधे हा सीते प्रियवादिनि ।  
दुःखार्णवे निमग्नं मां म्रियमाणं न पश्यसि ॥ ५॥  
  
विलप्यैवं चिरं राजा निमग्नो दुःखसागरे ।  
एवं मन्त्री रुदन्तं तं प्राञ्जलिर्वाक्यमब्रवीत् ॥ ६॥  
  
रामः सीता च सौमित्रिर्मया नीता रथेन ते ।  
शृङ्गवेरपुराभ्याशे गङ्गाकूले व्यवस्थिताः ॥ ७॥  
  
गुहेन किञ्चिदानीतं फलमूलादिकं च यत् ।  
स्पृष्ट्वा हस्तेन सम्प्रीत्या नाग्रहीद्विससर्ज तत् ॥ ८॥  
  
वटक्षीरं समानाय्य गुहेन रघुनन्दनः ।  
जटामुकुटमाबद्ध्य मामाह नृपते स्वयम् ॥ ९॥  
  
सुमन्त्र ब्रूहि राजानं शोकस्तेऽस्तु न मत्कृते ।  
साकेतादधिकं सौख्यं विपिने नो भविष्यति ॥ १०॥  
  
मातुर्मे वन्दनं ब्रूहि शोकं त्यजतु मत्कृते ।  
आश्वासयतु राजानं वृद्धं शोकपरिप्लुतम् ॥ ११॥  
  
सीता चाश्रुपरीताक्षी मामाह नृपसत्तम ।  
दुःखगद्गदया वाचा रामं किञ्चिदवेक्षती ॥ १२॥  
  
साष्टाङ्गं प्रणिपातं मे ब्रूहि श्वश्र्वोः पदाम्बुजे ।  
इति प्ररुदती सीता गता किञ्चिदवाङ्मुखी ॥ १३॥  
  
ततस्तेऽश्रुपरीताक्षा नावमारुरुहुस्तदा ।  
यावद्गङ्गां समुत्तीर्य गतास्तावदहं स्थितः ॥ १४॥  
  
ततो दुःखेन महता पुनरेवाहमागतः ।  
ततो रुदन्ती कौसल्या राजानमिदमब्रवीत् ॥ १५॥  
  
कैकेय्यै प्रियभार्यायै प्रसन्नो दत्तवान् वरम् ।  
त्वं राज्यं देहि तस्यैव मत्पुत्रः किं विवासितः ॥ १६॥  
  
कृत्वा त्वमेव तत्सर्वमिदानीं किं नु रोदिषि ।  
कौसल्यावचनं श्रुत्वा क्षते स्पृष्ट इवाग्निना ॥ १७॥  
  
पुनः शोकाश्रुपूर्णाक्षः कौसल्यामिदमब्रवीत् ।  
दुःखेन म्रियमाणं मां किं पुनर्दुःखयस्यलम् ॥ १८॥  
  
इदानीमेव मे प्राणा उत्क्रमिष्यन्ति निश्चयः ।  
शप्तोऽहं बाल्यभावेन केनचिन्मुनिना पुरा ॥ १९॥  
  
पुराहं यौवने दृप्तश्चापबाणधरो निशि ।  
अचरं मृगयासक्तो नद्यास्तीरे महावने ॥ २०॥  
  
तत्रार्धरात्रसमये मुनिः कश्चित्तृषार्दितः ।  
पिपासार्दितयोः पित्रोर्जलमानेतुमुद्यतः ।  
अपूरयज्जले कुम्भं तदा शब्दोऽभवन्महान् ॥ २१॥  
  
गजः पिबति पानीयमिति मत्वा महानिशि ।  
बाणं धनुषि सन्धाय शब्दवेधिनमक्षिपम् ॥ २२॥  
  
हा हतोऽस्मीति तत्राभूच्छब्दो मानुषसूचकः ।  
कस्यापि न कृतो दोषो मया केन हतो विधे ॥ २३॥  
  
प्रतीक्षते मां माता च पिता च जलकाङ्क्षया ।  
तच्छ्रुत्वा भयसन्त्रस्तस्ततोऽहं पौरुषं वचः ॥ २४॥  
  
शनैर्गत्वाथ तत्पार्श्वं स्वामिन् दशरथोऽस्म्यहम् ।  
अजानता मया विद्धस्त्रातुमर्हसि मां मुने ॥ २५॥  
  
इत्युक्त्वा पादयोस्तस्य पतितो गद्गदाक्षरः ।  
तदा मामाह स मुनिर्मा भैषीर्नृपसत्तम ॥ २६॥  
  
ब्रह्महत्या स्पृशेन्न त्वां वैश्योऽहं तपसि स्थितः ।  
पितरौ मां प्रतीक्षेते क्षुत्तृड्भ्यां परिपीडितौ ॥ २७॥  
  
तयोस्त्वमुदकं देहि शीघ्रमेवाविचारयन् ।  
न चेत्त्वां भस्मसात्कुर्यात्पिता मे यदि कुप्यति ॥ २८॥  
  
जलं दत्वा तु तौ नत्वा कृतं सर्वं निवेदय ।  
शल्यमुद्धर मे देहात्प्राणान्स्त्यक्ष्यामि पीडितः ॥ २९॥  
  
इत्युक्तो मुनिना शीघ्रं बाणमुत्पाट्य देहतः ।  
सजलं कलशं धृत्वा गतोऽहं यत्र दम्पती ॥ ३०॥  
  
अतिवृद्धावन्धदृशौ क्षुत्पिपासार्दितौ निशि ।  
नायाति सलिलं गृह्य पुत्रः किं वात्र कारणम् ॥ ३१॥  
  
अनन्यगतिकौ वृद्धौ शोच्यौ तृट्परिपीडितौ ।  
आवामुपेक्षते किं वा भक्तिमानावयोः सुतः ॥ ३२॥  
  
इति चिन्ताव्याकुलौ तौ मत्पादन्यासजं ध्वनिम् ।  
श्रुत्वा प्राह पिता पुत्र किं विलम्बः कृतस्त्वया ॥ ३३॥  
  
देह्यावयोः सुपानीयं पिब त्वमपि पुत्रक ।  
इत्येवं लपतोर्भीत्या सकाशमगमं शनैः ॥ ३४॥  
  
पादयोः प्रणिपत्याहमब्रवं विनयान्वितः ।  
नाहं पुत्रस्त्वयोध्याया राजा दशरथोऽस्म्यहम् ॥ ३५॥  
  
पापोऽहं मृगयासक्तो रात्रौ मृगविहिंसकः ।  
जलावताराद्दूरेऽहं स्थित्वा जलगतं ध्वनिम् ॥ ३६॥  
  
श्रुत्वाहं शब्दवेधित्वादेकं बाणमथात्यजम् ।  
हतोऽस्मीति ध्वनिं श्रुत्वा भयात्तत्राहमागतः ॥ ३७॥  
  
जटां विकीर्य पतितं दृष्ट्वाहं मुनिदारकम् ।  
भीतो गृहीत्वा तत्पादौ रक्ष रक्षेति चाब्रवम् ॥ ३८॥  
  
मा भैषीरिति मां प्राह ब्रह्महत्याभयं न ते ।  
मत्पित्रोः सलिलं दत्त्वा नत्वा प्रार्थय जीवितम् ॥ ३९॥  
  
इत्युक्तो मुनिना तेन ह्यागतो मुनिहिंसकः ।  
रक्षेतां मां दयायुक्तौ युवां हि शरणागतम् ॥ ४०॥  
  
इति श्रुत्वा तु दुःखार्तौ विलप्य बहु शोच्य तम् ।  
पतितो नौ सुतो यत्र नय तत्राविलम्बयन् ॥ ४१॥  
  
ततो नीतौ सुतो यत्र मया तौ वृद्धदम्पती ।  
स्पृष्ट्वा सुतं तौ हस्ताभ्यां बहुशोऽथ विलेपतुः ॥ ४२॥  
  
हाहेति क्रन्दमानौ तौ पुत्र पुत्रेत्यवोचताम् ।  
जलं देहीति पुत्रेति किमर्थं न ददास्यलम् ॥ ४३॥  
  
ततो मामूचतुः शीघ्रं चितिं रचय भूपते ।  
मया तदैव रचिता चितिस्तत्र निवेशिताः ।  
त्रयस्तत्राग्निरुत्सृष्टो दग्धास्ते त्रिदिवं ययुः ॥ ४४॥  
  
तत्र वृद्धः पिता प्राह त्वमप्येवं भविष्यसि ।  
पुत्रशोकेन मरणं प्राप्स्यसे वचनान्मम ॥ ४५॥  
  
स इदानीं मम प्राप्तः शापकालोऽनिवारितः ।  
इत्युक्त्वा विललापाथ राजा शोकसमाकुलः ॥ ४६॥  
  
हा राम पुत्र हा सीते हा लक्ष्मण गुणाकर ।  
त्वद्वियोगादहं प्राप्तो मृत्युं कैकेयिसम्भवम् ॥ ४७॥  
  
वदन्नेवं दशरथः प्राणान्स्त्यक्त्वा दिवं गतः ।  
कौसल्या च सुमित्रा च तथान्या राजयोषितः ॥ ४८॥  
  
चुक्रुशुश्च विलेपुश्च उरस्ताडनपूर्वकम् ।  
वसिष्ठः प्रययौ तत्र प्रातर्मन्त्रिभिरावृतः ॥ ४९॥  
  
तैलद्रोण्यां दशरथं क्षिप्त्वा दूतानथाब्रवीत् ।  
गच्छत त्वरितं साश्वा युधाजिन्नगरं प्रति ॥ ५०॥  
  
तत्रास्ते भरतः श्रीमाञ्छत्रुघ्नसहितः प्रभुः ।  
उच्यतां भरतः शीघ्रमागच्छेति ममाज्ञया ॥ ५१॥  
  
अयोध्यां प्रति राजानं कैकेयीं चापि पश्यतु ।  
इत्युक्तास्त्वरितं दूता गत्वा भरतमातुलम् ॥ ५२॥  
  
युधाजितं प्रणम्योचुर्भरतं सानुजं प्रति ।  
वसिष्ठस्त्वब्रवीद्राजन् भरतः सानुजः प्रभुः ॥ ५३॥  
  
शीघ्रमागच्छतु  पुरीमयोध्यामविचारयन् ।  
इत्याज्ञप्तोऽथ भरतस्त्वरितं भयविह्वलः ॥ ५४॥  
  
आययौ गुरुणादिष्टः सह दूतैस्तु सानुजः ।  
राज्ञो वा राघवस्यापि दुःखं किञ्चिदुपस्थितम् ॥ ५५॥  
  
इति चिन्तापरो मार्गे चिन्तयन्नगरं ययौ ।  
नगरं भ्रष्टलक्ष्मीकं जनसम्बाधवर्जितम् ॥ ५६॥  
  
उत्सवैश्च परित्यक्तं दृष्ट्वा चिन्तापरोऽभवत् ।  
प्रविश्य राजभवनं राजलक्ष्मीविवर्जितम् ॥ ५७॥  
  
अपश्यत्कैकेयीं तत्र एकामेवासने स्थिताम् ।  
ननाम शिरसा पादौ मातुर्भक्तिसमन्वितः ॥ ५८॥  
  
आगतं भरतं दृष्ट्वा कैकेयी प्रेमसम्भ्रमात् ।  
उत्थायालिङ्ग्य रभसा स्वाङ्कमारोप्य संस्थिता ॥ ५९॥  
  
मूर्ध्न्यवघ्राय पप्रच्छ कुशलं स्वकुलस्य सा ।  
पिता मे कुशलो भ्राता माता च शुभलक्षणा ॥ ६०॥  
  
दिष्ट्या त्वमद्य कुशली मया दृष्टोऽसि पुत्रक ।  
इति पृष्टः स भरतो मात्रा चिन्ताकुलेन्द्रियः ॥ ६१॥  
  
दूयमानेन मनसा मातरं समपृच्छत ।  
मातः पिता मे कुत्रास्ते एका त्वमिह संस्थिता ॥ ६२॥  
  
त्वया विना न मे तातः कदाचिद्रहसि स्थितः ।  
इदानीं दृश्यते नैव कुत्र तिष्ठति मे वद ॥ ६३॥  
  
अदृष्ट्वा पितरं मेऽद्य भयं दुःखं च जायते ।  
अथाह कैकेयी पुत्र किं दुःखेन तवानघ ॥ ६४॥  
  
या गतिर्धर्मशीलानामश्वमेधादियाजिनाम् ।  
तां गतिं गतवानद्य पिता ते पितृवत्सल ॥ ६५॥  
  
तच्छ्रुत्वा निपपातोर्व्यां भरतः शोकविह्वलः ।  
हा तात क्व गतोऽसि त्वं त्यक्त्वा मां वृजिनार्णवे ॥ ६६॥  
  
असमर्प्यैव रामाय राज्ञे मां क्व गतोऽसि भोः ।  
इति विलपितं पुत्रं पतितं मुक्तमूर्धजम् ॥ ६७॥  
  
उत्थाप्यामृज्य नयने कैकेयी पुत्रमब्रवीत् ।  
समाश्वसिहि भद्रं ते सर्वं सम्पादितं मया ॥ ६८॥  
  
तामाह भरतस्तातो म्रियमाणः किमब्रवीत् ।  
तमाह कैकेयी देवी भरतं भयवर्जिता ॥ ६९॥  
  
हा राम राम सीतेति लक्ष्मणेति पुनः पुनः ।  
विलपन्नेव सुचिरं देहं त्यक्त्वा दिवं ययौ ॥ ७०॥  
  
तामाह भरतो हेऽम्ब रामः सन्निहितो न किम् ।  
तदानीं लक्ष्मणो वापि सीता वा कुत्र ते गताः ॥ ७१॥  
  
रामस्य यौवराज्यार्थं पित्रा ते सम्भ्रमः कृतः ।  
तव राज्यप्रदानाय तदाहं विघ्नमाचरम् ॥ ७२॥  
  
राज्ञा दत्तं हि मे पूर्वं वरदेन वरद्वयम् ।  
याचितं तदिदानीं मे तयोरेकेन तेऽखिलम् ॥ ७३॥  
  
राज्यं रामस्य चैकेन वनवासो मुनिव्रतम् ।  
ततः सत्यपरो राजा राज्यं दत्त्वा तवैव हि ॥ ७४॥  
  
रामं सम्प्रेषयामास वनमेव पिता तव ।  
सीताप्यनुगता रामं पातिव्रत्यमुपाश्रिता ॥ ७५॥  
  
सौभ्रात्रं दर्शयन् राममनुयातोऽपि लक्ष्मणः ।  
वनं गतेषु सर्वेषु राजा तानेव चिन्तयन् ॥ ७६॥  
  
प्रलपन् रामरामेति ममार नृपसत्तमः ।  
इति मातुर्वचः श्रुत्वा वज्राहत इव द्रुमः ॥ ७७॥  
  
पपात भूमौ निःसञ्ज्ञस्तं दृष्ट्वा दुःखिता तदा ।  
कैकेयी पुनरप्याह वत्स शोकेन किं तव ॥ ७८॥  
  
राज्ये महति सम्प्राप्ते दुःखस्यावसरः कुतः ।  
इति ब्रुवन्तीमालोक्य मातरं प्रदहन्निव ॥ ७९॥  
  
असम्भाष्यासि पापे मे घोरे त्वं भर्तृघातिनी ।  
पापे त्वद्गर्भजातोऽहं पापवानस्मि साम्प्रतम् ।  
अहमग्निं प्रवेक्ष्यामि विषं वा भक्षयाम्यहम् ॥ ८०॥  
  
खड्गेन वाथ चात्मानं हत्वा यामि यमक्षयम् ।  
भर्तृघातिनि दुष्टे त्वं कुम्भीपाकं गमिष्यसि ॥ ८१॥  
  
इति निर्भर्त्स्य कैकेयीं कौसल्याभवनं ययौ ।  
सापि तं भरतं दृष्ट्वा मुक्तकण्ठा रुरोद ह ॥ ८२॥  
  
पादयोः पतितस्तस्या भरतोऽपि तदाऽरुदत् ।  
आलिङ्ग्य भरतं साध्वी राममाता यशस्विनी ।  
कृशाऽतिदीनवदना साश्रुनेत्रेदमब्रवीत् ॥ ८३॥  
  
पुत्र त्वयि गते दूरमेवं सर्वमभूदिदम् ।  
उक्तं मात्रा श्रुतं सर्वं त्वया ते मातृचेष्टितम् ॥ ८४॥  
  
पुत्रः सभार्यो वनमेव यातः  
सलक्ष्मणो मे रघुरामचन्द्रः ।  
चीराम्बरो बद्धजटाकलापः  
सन्त्यज्य मां दुःखसमुद्रमग्नाम् ॥ ८५॥  
  
हा राम हा मे रघुवंशनाथ  
जातोऽसि मे त्वं परतः परात्मा ।  
तथापि दुःखं न जहाति मां वै  
विधिर्बलीयानिति मे मनीषा ॥ ८६॥  
  
स एवं भरतो वीक्ष्य विलपन्तीं भृशं शुचा ।  
पादौ गृहीत्वा प्राहेदं शृणु मातर्वचो  मम ॥ ८७॥  
  
कैकेय्या यत्कृतं कर्म रामराज्याभिषेचने ।  
अन्यद्वा यदि जानामि सा मया नोदिता यदि ॥ ८८॥  
  
पापं मेऽस्तु तदा मातर्ब्रह्महत्याशतोद्भवम् ।  
हत्वा वसिष्ठं खड्गेन अरुन्धत्या समन्वितम् ॥ ८९॥  
  
भूयात्तत्पापमखिलं मम जानामि यद्यहम् ।  
इत्येवं शपथं कृत्वा रुरोद भरतस्तदा ॥ ९०॥  
  
कौसल्या तमथालिङ्ग्य पुत्र जानामि मा शुचः ।  
एतस्मिन्नन्तरे श्रुत्वा भरतस्य समागमम् ॥ ९१॥  
  
वसिष्ठो मन्त्रिभिः सार्धं प्रययौ राजमन्दिरम् ।  
रुदन्तं भरतं दृष्ट्वा वसिष्ठः प्राह सादरम् ॥ ९२॥  
  
वृद्धो राजा दशरथो ज्ञानी सत्यपराक्रमः ।  
भुक्त्वा मर्त्यसुखं सर्वमिष्ट्वा विपुलदक्षिणैः ॥ ९३॥  
  
अश्वमेधादिभिर्यज्ञैर्लब्ध्वा रामं सुतं हरिम् ।  
अन्ते जगाम त्रिदिवं देवेन्द्रार्द्धासनं प्रभुः ॥ ९४॥  
  
तं शोचसि वृथैव त्वमशोच्यं मोक्षभाजनम् ।  
आत्मा नित्योऽव्ययः शुद्धो जन्मनाशादिवर्जितः ॥ ९५॥  
  
शरीरं जडमत्यर्थमपवित्रं विनश्वरम् ।  
विचार्यमाणे शोकस्य नावकाशः कथञ्चन ॥ ९६॥  
  
पिता वा तनयो वापि यदि मृत्युवशं गतः ।  
मूढास्तमनुशोचन्ति स्वात्मताडनपूर्वकम् ॥ ९७॥  
  
निःसारे खलु संसारे वियोगो ज्ञानिनां यदा ।  
भवेद्वैराग्यहेतुः स शान्तिसौख्यं तनोति च ॥ ९८॥  
  
जन्मवान् यदि लोकेऽस्मिन्स्तर्हि तं मृत्युरन्वगात् ।  
तस्मादपरिहार्योऽयं मृत्युर्जन्मवतां सदा ॥ ९९॥  
  
स्वकर्मवशतः सर्वजन्तूनां प्रभवाप्ययौ ।  
विजानन्नप्यविद्वान् यः कथं शोचति बान्धवान् ॥ १००॥  
  
ब्रह्माण्डकोटयो नष्टाः सृष्टयो बहुशो गताः ।  
शुष्यन्ति सागराः सर्वे कैवास्था क्षणजीविते ॥ १०१॥  
  
चलपत्रान्तलग्नाम्बुबिन्दुवत्क्षणभङ्गुरम् ।  
आयुस्त्यजत्यवेलायां कस्तत्र प्रत्ययस्तव ॥ १०२॥  
  
देही प्राक्तनदेहोत्थकर्मणा देहवान् पुनः ।  
तद्देहोत्थेन च पुनरेवं देहः सदात्मनः ॥ १०३॥  
  
यथा त्यजति वै जीर्णं वासो गृह्णाति नूतनम् ।  
तथा जीर्णं परित्यज्य देही देहं पुनर्नवम् ॥ १०४॥  
  
भजत्येव सदा तत्र शोकस्यावसरः कुतः ।  
आत्मा न म्रियते जातु  जायते न च वर्धते ॥ १०५॥  
  
षड्भावरहितोऽनन्तः  सत्यप्रज्ञानविग्रहः ।  
आनन्दरूपो बुद्ध्यादिसाक्षी लयविवर्जितः ॥ १०६॥  
  
एक एव परो ह्यात्मा ह्यद्वितीयः समः स्थितः ।  
इत्यात्मानं दृढं ज्ञात्वा त्यक्त्वा शोकं कुरु क्रियाम् ॥ १०७॥  
  
तैलद्रोण्याः पितुर्देहमुद्धृत्य सचिवैः सह ।  
कृत्यं कुरु यथान्यायमस्माभिः कुलनन्दन ॥ १०८॥  
  
इति सम्बोधितः साक्षाद्गुरुणा भरतस्तदा ।  
विसृज्याज्ञानजं शोकं चक्रे सविधिवत्क्रियाम् ॥ १०९॥  
  
गुरुणोक्तप्रकारेण आहिताग्नेर्यथाविधि ।  
संस्कृत्य स पितुर्देहं विधिदृष्टेन कर्मणा ॥ ११०॥  
  
एकादशेऽहनि प्राप्ते ब्राह्मणान् वेदपारगान् ।  
भोजयामास विधिवच्छतशोऽथ सहस्रशः ॥ १११॥  
  
उद्दिश्य पितरं तत्र ब्राह्मणेभ्यो धनं बहु ।  
ददौ गवां सहस्राणि ग्रामान् रत्नाम्बराणि च ॥ ११२॥  
  
अवसत्स्वगृहे यत्र राममेवानुचिन्तयन् ।  
वसिष्ठेन सह भ्रात्रा मन्त्रिभिः परिवारितः ॥ ११३॥  
  
रामेऽरण्यं प्रयाते सह जनकसुतालक्ष्मणाभ्यां सुघोरं  
माता मे राक्षसीव प्रदहति हृदयं दर्शनादेव सद्यः ।  
गच्छाम्यारण्यमद्य स्थिरमतिरखिलं दूरतोऽपास्य राज्यं  
रामं सीतासमेतं स्मितरुचिरमुखं नित्यमेवानुसेवे ॥ ११४॥  
  
इति श्रीमदध्यात्मरामायणे उमामहेश्वरसंवादे  
अयोध्याकाण्डे सप्तमः सर्गः ॥ ७॥  
  
  
॥ अष्टमः सर्गः ॥  
वसिष्ठो मुनिभिः सार्धं मन्त्रिभिः परिवारितः ।  
राज्ञः सभां देवसभासन्निभामविशद्विभुः ॥ १॥  
  
तत्रासने समासीनश्चतुर्मुख इवापरः ।  
आनीय भरतं तत्र उपवेश्य सहानुजम् ॥ २॥  
  
अब्रवीद्वचनं देशकालोचितमरिन्दमम् ।  
वत्स राज्येऽभिषेक्ष्यामस्त्वामद्य पितृशासनात् ॥ ३॥  
  
कैकेय्या याचितं राज्यं त्वदर्थे पुरुषर्षभ ।  
सत्यसन्धो दशरथः प्रतिज्ञाय ददौ किल ॥ ४॥  
  
अभिषेको भवत्वद्य मुनिभिर्मन्त्रपूर्वकम् ।  
तच्छ्रुत्वा भरतोऽप्याह मम राज्येन किं मुने ॥ ५॥  
  
रामो राजाधिराजश्च वयं तस्यैव किङ्कराः ।  
श्वः प्रभाते गमिष्यामो राममानेतुमञ्जसा ॥ ६॥  
  
अहं यूयं मातरश्च कैकेयीं राक्षसीं विना ।  
हनिष्याम्यधुनैवाहं कैकेयीं मातृगन्धिनीम् ॥ ७॥  
  
किन्तु मां नो रघुश्रेष्ठः स्त्रीहन्तारं सहिष्यते ।  
तच्छ्वोभूते गमिष्यामि पादचारेण दण्डकान् ॥ ८॥  
  
शत्रुघ्नसहितस्तूर्णं यूयमायात वा न वा ।  
रामो यथा वने यातस्तथाहं वल्कलाम्बरः ॥ ९॥  
  
फलमूलकृताहारः शत्रुघ्नसहितो मुने ।  
भूमिशायी जटाधारी यावद्रामो निवर्तते ॥ १०॥  
  
इति निश्चित्य भरतस्तूष्णीमेवावतस्थिवान् ।  
साधुसाध्विति तं सर्वे प्रशशंसुर्मुदान्विताः ॥ ११॥  
  
ततः प्रभाते भरतं गच्छन्तं सर्वसैनिकाः ।  
अनुजग्मुः सुमन्त्रेण नोदिताः साश्वकुञ्जराः ॥ १२॥  
  
कौसल्याद्या राजदारा वसिष्ठप्रमुखा द्विजाः ।  
छादयन्तो भुवं सर्वे पृष्ठतः पार्श्वतोऽग्रतः ॥ १३॥  
  
शृङ्गवेरपुरं गत्वा गङ्गाकूले समन्ततः ।  
उवास महती सेना शत्रुघ्नपरिचोदिता ॥ १४॥  
  
आगतं भरतं श्रुत्वा गुहः शङ्कितमानसः ।  
महत्या सेनया सार्धमागतो भरतः किल ॥ १५॥  
  
पापं कर्तुं न वा याति रामस्याविदितात्मनः ।  
गत्वा तद्धृदयं ज्ञेयं यदि शुद्धस्तरिष्यति ॥ १६॥  
  
गङ्गा नो चेत्समाकृष्य नावस्तिष्ठन्तु सायुधाः ।  
ज्ञातयो मे समायत्ताः पश्यन्तः सर्वतोदिशम् ॥ १७॥  
  
इति सर्वान् समादिश्य गुहो भरतमागतः ।  
उपायनानि सङ्गृह्य विविधानि बहून्यपि ॥ १८॥  
  
प्रययौ ज्ञातिभिः सार्धं बहुभिर्विविधायुधैः ।  
निवेद्योपायनान्यग्रे भरतस्य समन्ततः ॥ १९॥  
  
दृष्ट्वा भरतमासीनं सानुजं सह मन्त्रिभिः ।  
चीराम्बरं घनश्यामं जटामुकुटधारिणम् ॥ २०॥  
  
राममेवानुशोचन्तं रामरामेति वादिनम् ।  
ननाम शिरसा भूमौ गुहोऽहमिति चाब्रवीत् ॥ २१॥  
  
शीघ्रमुत्थाप्य भरतो गाढमालिङ्ग्य सादरम् ।  
पृष्ट्वाऽनामयमव्यग्रः सखायमिदमब्रवीत् ॥ २२॥  
  
भ्रातस्त्वं राघवेणात्र समेतः समवस्थितः ।  
रामेणालिङ्गितः सार्द्रनयनेनामलात्मना ॥ २३॥  
  
धन्योऽसि कृतकृत्योऽसि यत्त्वया परिभाषितः ।  
रामो राजीवपत्राक्षो लक्ष्मणेन च सीतया ॥ २४॥  
  
यत्र रामस्त्वया दृष्टस्तत्र मां नय सुव्रत ।  
सीतया सहितो यत्र सुप्तस्तद्दर्शयस्व मे ॥ २५॥  
  
त्वं रामस्य प्रियतमो भक्तिमानसि भाग्यवान् ।  
इति संस्मृत्य संस्मृत्य रामं साश्रुविलोचनः ॥ २६॥  
  
गुहेन सहितस्तत्र यत्र रामः स्थितो निशि ।  
ययौ ददर्श शयनस्थलं कुशसमास्तृतम् ॥ २७॥  
  
सीताऽऽभरणसंलग्नस्वर्णबिन्दुभिरर्चितम् ।  
दुःखसन्तप्तहृदयो भरतः पर्यदेवयत् ॥ २८॥  
  
अहोऽतिसुकुमारी या सीता जनकनन्दिनी ।  
प्रासादे रत्नपर्यङ्के कोमलास्तरणे शुभे ॥ २९॥  
  
रामेण सहिता शेते सा कथं कुशविष्टरे ।  
सीता रामेण सहिता दुःखेन मम दोषतः ॥ ३०॥  
  
धिङ्मां जातोऽस्मि कैकेय्या पापराशिसमानतः ।  
मन्निमित्तमिदं क्लेशं रामस्य परमात्मनः ॥ ३१॥  
  
अहोऽतिसफलं जन्म लक्ष्मणस्य महात्मनः ।  
राममेव सदान्वेति वनस्थमपि हृष्टधीः ॥ ३२॥  
  
अहं रामस्य दासा ये तेषां दासस्य किङ्करः ।  
यदि स्यां सफलं जन्म मम भूयान्न संशयः ॥ ३३॥  
  
भ्रातर्जानासि यदि तत्कथयस्व ममाखिलम् ।  
यत्र तिष्ठति तत्राहं गच्छाम्यानेतुमञ्जसा ॥ ३४॥  
  
गुहस्तं शुद्धहृदयं ज्ञात्वा सस्नेहमब्रवीत् ।  
देव त्वमेव धन्योऽसि यस्य ते भक्तिरीदृशी ॥ ३५॥  
  
रामे राजीवपत्राक्षे सीतायां लक्ष्मणे तथा ।  
चित्रकूटाद्रिनिकटे मन्दाकिन्यविदूरतः ॥ ३६॥  
  
मुनीनामाश्रमपदे रामस्तिष्ठति सानुजः ।  
जानक्या सहितो नन्दात्सुखमास्ते किल प्रभुः ॥ ३७॥  
  
तत्र गच्छामहे शीघ्रं गङ्गां तर्तुमिहार्हसि ।  
इत्युक्त्वा त्वरितं गत्वा नावः पञ्चशतानि ह ॥ ३८॥  
  
समानयत्ससैन्यस्य तर्तुं गङ्गां महानदीम् ।  
स्वयमेवानिनायैकां राजनावं गुहस्तदा ॥ ३९॥  
  
आरोप्य भरतं तत्र शत्रुघ्नं राममातरम् ।  
वसिष्ठं च तथान्यत्र कैकेयीं चान्ययोषितः ॥ ४०॥  
  
तीर्त्वा गङ्गां ययौ शीघ्रं भरद्वाजाश्रमं प्रति ।  
दूरे स्थाप्य महासैन्यं भरतः सानुजो ययौ ॥ ४१॥  
  
आश्रमे मुनिमासीनं ज्वलन्तमिव पावकम् ।  
दृष्ट्वा ननाम भरतः साष्टाङ्गमतिभक्तितः ॥ ४२॥  
  
ज्ञात्वा दाशरथिं प्रीत्या पूजयामास मौनिराट् ।  
पप्रच्छ कुशलं दृष्ट्वा जटावल्कलधारिणम् ॥ ४३॥  
  
राज्यं प्रशासतस्तेऽद्य किमेतद्वल्कलादिकम् ।  
आगतोऽसि किमर्थं त्वं विपिनं मुनिसेवितम् ॥ ४४॥  
  
भरद्वाजवचः श्रुत्वा भरतः साश्रुलोचनः ।  
सर्वं जानासि भगवन् सर्वभूताशयस्थितः ॥ ४५॥  
  
तथापि पृच्छसे किञ्चित्तदनुग्रह एव मे ।  
कैकेय्या यत्कृतं कर्म रामराज्यविघातनम् ॥ ४६॥  
  
वनवासादिकं वापि न हि जानामि किञ्चन ।  
भवत्पादयुगं मेऽद्य प्रमाणं मुनिसत्तम ॥ ४७॥  
  
इत्युक्त्वा पादयुगलं मुनेः स्पृष्ट्वाऽर्त्तमानसः ।  
ज्ञातुमर्हसि मां देव शुद्धो वाऽशुद्ध एव वा ॥ ४८॥  
  
मम राज्येन किं स्वामिन् रामे तिष्ठति राजनि ।  
किङ्करोऽहं मुनिश्रेष्ठ रामचन्द्रस्य शाश्वतः ॥ ४९॥  
  
अतो गत्वा मुनिश्रेष्ठ रामस्य चरणान्तिके ।  
पतित्वा राज्यसम्भारान् समर्प्यात्रैव राघवम् ॥ ५०॥  
  
अभिषेक्ष्ये वसिष्ठाद्यैः पौरजानपदैः सह ।  
नेष्येऽयोध्यां रमानाथं दासः सेवेऽतिनीचवत् ॥ ५१॥  
  
इत्युदीरितमाकर्ण्य भरतस्य वचो मुनिः ।  
आलिङ्ग्य मूर्ध्न्यवघ्राय प्रशशंस सविस्मयः ॥ ५२॥  
  
वत्स ज्ञातं पुरैवैतद्भविष्यं ज्ञानचक्षुषा ।  
मा शुचस्त्वं परो भक्तः श्रीरामे लक्ष्मणादपि ॥ ५३॥  
  
आतिथ्यं कर्तुमिच्छामि ससैन्यस्य तवानघ ।  
अद्य भुक्त्वा ससैन्यस्त्वं श्वो गन्ता रामसन्निधिम् ॥ ५४॥  
  
यथाऽऽज्ञापयति भवान्स्तथेति भरतोऽब्रवीत् ।  
भरद्वाजस्त्वपः स्पृष्ट्वा मौनी होमगृहे स्थितः ॥ ५५॥  
  
दध्यौ कामदुघां कामवर्षिणीं कामदो मुनिः ।  
असृजत्कामधुक् सर्वं यथाकाममलौकिकम् ॥ ५६॥  
  
भरतस्य ससैन्यस्य यथेष्टं च मनोरथम् ।  
यथा ववर्ष सकलं तृप्तास्ते सर्वसैनिकाः ॥ ५७॥  
  
वसिष्ठं पूजयित्वाग्रे शास्त्रदृष्टेन कर्मणा ।  
पश्चात्ससैन्यं भरतं तर्पयामास योगिराट् ॥ ५८॥  
  
उषित्वा दिनमेकं तु आश्रमे स्वर्गसन्निभे ।  
अभिवाद्य पुनः प्रातर्भरद्वाजं सहानुजः ॥ ५९॥  
  
भरतस्तु कृतानुज्ञः प्रययौ रामसन्निधिम् ।  
चित्रकूटमनुप्राप्य दूरे संस्थाप्य सैनिकान् ।  
रामसन्दर्शनाकाङ्क्षी प्रययौ भरतः स्वयम् ॥ ६०॥  
  
शत्रुघ्नेन सुमन्त्रेण गुहेन च परन्तपः ।  
तपस्विमण्डलं सर्वं विचिन्वानो न्यवर्तत ॥ ६१॥  
  
अदृष्ट्वा रामभवनमपृच्छदृषिमण्डलम् ।  
कुत्रास्ते सीतया सार्धं लक्ष्मणेन रघूत्तमः ॥ ६२॥  
  
ऊचुरग्रे गिरेः पश्चाद्गङ्गाया उत्तरे तटे ।  
विविक्तं रामसदनं रम्यं काननमण्डितम् ॥ ६३॥  
  
सफलैराम्रपनसैः कदलीखण्डसंवृतम् ।  
चम्पकैः कोविदारैश्च पुन्नागैर्विपुलैस्तथा ॥ ६४॥  
  
एवं दर्शितमालोक्य मुनिभिर्भरतोऽग्रतः ।  
हर्षाद्ययौ रघुश्रेष्ठभवनं मन्त्रिणा सह ॥ ६५॥  
  
ददर्श दूरादतिभासुरं शुभं  
रामस्य गेहं मुनिवृन्दसेवितम् ।  
वृक्षाग्रसंलग्नसुवल्कलाजिनं  
रामाभिरामं भरतः सहानुजः ॥ ६६॥  
  
इति श्रीमदध्यात्मरामायणे उमामहेश्वरसंवादे  
अयोध्याकाण्डे अष्टमः सर्गः ॥ ८॥  
  
  
॥ नवमः सर्गः ॥  
अथ गत्वाऽऽश्रमपदसमीपं भरतो मुदा ।  
सीतारामपदैर्युक्तं पवित्रमतिशोभनम् ॥ १॥  
  
स तत्र वज्राङ्कुशवारिजाञ्चित-  
ध्वजादिचिह्नानि पदानि सर्वतः ।  
ददर्श रामस्य भुवोऽतिमङ्गलानि  
अचेष्टयत्पादरजःसु सानुजः ॥ २॥  
  
अहो सुधन्योऽहममूनि  
रामपादारविन्दाङ्कितभूतलानि ।  
पश्यामि यत्पादरजो विमृग्यं  
ब्रह्मादिदेवैः श्रुतिभिश्च नित्यम् ॥ ३॥  
  
इत्यद्भुतप्रेमरसाप्लुताशयो  
विगाढचेता रघुनाथभावने ।  
आनन्दजाश्रुस्नपितस्तनान्तरः  
शनैरवापाश्रमसन्निधिं हरेः ॥ ४॥  
  
स तत्र दृष्ट्वा रघुनाथमास्थितं  
दूर्वादलश्यामलमायतेक्षणम् ।  
जटाकिरीटं नववल्कलाम्बरं  
प्रसन्नवक्त्रं तरुणारुणद्युतिम् ॥ ५॥  
  
विलोकयन्तं जनकात्मजां शुभां  
सौमित्रिणा सेवितपादपङ्कजम् ।  
तदाभिदुद्राव रघूत्तमं शुचा  
हर्षाच्च तत्पादयुगं त्वराग्रहीत् ॥ ६॥  
  
रामस्तमाकृष्य सुदीर्घबाहुर्दोर्भ्यां  
परिष्वज्य सिषिञ्च नेत्रजैः ।  
जलैरथाङ्कोपरि सन्न्यवेशयत्  
पुनः पुनः सम्परिषस्वजे विभुः ॥ ७॥  
  
अथ ता मातरः सर्वाः समाजग्मुस्त्वरान्विताः ।  
राघवं द्रष्टुकामास्तास्तृषार्ता गौर्यथा जलम् ॥ ८॥  
  
रामः स्वमातरं वीक्ष्य द्रुतमुत्थाय पादयोः ।  
ववन्दे साश्रु सा पुत्रमालिङ्ग्यातीव दुःखिता ॥ ९॥  
  
इतराश्च तथा नत्वा जननी रघुनन्दनः ।  
ततः समागतं दृष्ट्वा वसिष्ठं मुनिपुङ्गवम् ॥ १०॥  
  
साष्टाङ्गं प्रणिपत्याह धन्योऽस्मीति पुनः पुनः ।  
यथार्हमुपवेश्याह सर्वानेव रघूद्वहः ॥ ११॥  
  
पिता मे कुशली किं वा मां किमाहातिदुःखितः ।  
वसिष्ठस्तमुवाचेदं पिता ते रघुनन्दन ॥ १२॥  
  
त्वद्वियोगाभितप्तात्मा त्वामेव परिचिन्तयन् ।  
रामरामेति सीतेति लक्ष्मणेति ममार ह ॥ १३॥  
  
श्रुत्वा तत्कर्णशूलाभं गुरोर्वचनमञ्जसा ।  
हा हतोऽस्मीति पतितो रुदन् रामः सलक्ष्मणः ॥ १४॥  
  
ततोऽनुरुरुदुः सर्वा मातरश्च तथापरे ।  
हा तात मां परित्यज्य क्व गतोऽसि घृणाकर ॥ १५॥  
  
अनाथोऽस्मि महाबाहो मां को वा लालयेदितः ।  
सीता च लक्ष्मणश्चैव विलेपतुरतो भृशम् ॥ १६॥  
  
वसिष्ठः शान्तवचनैः शमयामास तां शुचम् ।  
ततो मन्दाकिनीं गत्वा स्नात्वा ते वीतकल्मषाः ॥ १७॥  
  
राज्ञे ददुर्जलं तत्र सर्वे ते जलकाङ्क्षिणे ।  
पिण्डान्निर्वापयामास रामो लक्ष्मणसंयुतः ॥ १८॥  
  
इङ्गुदीफलपिण्याकरचितान्मधुसम्प्लुतान् ।  
वयं यदन्नाः पितरस्तदन्नाः स्मृतिनोदिताः ॥ १९॥  
  
इति दुखाश्रुपूर्णाक्षः पुनः स्नात्वा गृहं ययौ ।  
सर्वे रुदित्वा सुचिरं स्नात्वा जग्मुस्तदाश्रमम् ॥ २०॥  
  
तस्मिन्स्तु दिवसे सर्वे उपवासं प्रचक्रिरे ।  
ततः परेद्युर्विमले स्नात्वा मन्दाकिनीजले ॥ २१॥  
  
उपविष्टं समागम्य भरतो राममब्रवीत् ।  
राम राम महाभाग स्वात्मानमभिषेचय ॥ २२॥  
  
राज्यं पालय पित्र्यं ते ज्येष्ठस्त्वं मे पिता तथा ।  
क्षत्रियाणामयं धर्मो यत्प्रजापरिपालनम् ॥ २३॥  
  
इष्ट्वा यज्ञैर्बहुविधैः पुत्रानुत्पाद्य तन्तवे ।  
राज्ये पुत्रं समारोप्य गमिष्यसि ततो वनम् ॥ २४॥  
  
इदानीं वनवासस्य कालो नैव प्रसीद मे ।  
मातुर्मे दुष्कृतं किञ्चित्स्मर्तुं नार्हसि पाहि नः ॥ २५॥  
  
इत्युक्त्वा चरणौ भ्रातुः शिरस्याधाय भक्तितः ।  
रामस्य पुरतः साक्षाद्दण्डवत्पतितो भुवि ॥ २६॥  
  
उत्थाप्य राघवः शीघ्रमारोप्याङ्केऽतिभक्तितः ।  
उवाच भरतं रामः स्नेहार्द्रनयनः शनैः ॥ २७॥  
  
शृणु वत्स प्रवक्ष्यामि त्वयोक्तं यत्तथैव तत् ।  
किन्तु मामब्रवीत्तातो नव वर्षाणि पञ्च च ॥ २८॥  
  
उषित्वा दण्डकारण्ये पुरं पश्चात्समाविश ।  
इदानीं भरतायेदं राज्यं दत्तं मयाखिलम् ॥ २९॥  
  
ततः पित्रैव सुव्यक्तं राज्यं दत्तं तवैव हि ।  
दण्डकारण्यराज्यं मे दत्तं पित्रा तथैव च ॥ ३०॥  
  
अतः पितुर्वचः कार्यमावाभ्यामतियत्नतः ।  
पितुर्वचनमुल्लङ्घ्य स्वतन्त्रो यस्तु वर्तते ॥ ३१॥  
  
स जीवन्नेव मृतको देहान्ते निरयं व्रजेत् ।  
तस्माद्राज्यं प्रशाधि त्वं वयं दण्डकपालकाः ॥ ३२॥  
  
भरतस्त्वब्रवीद्रामं कामुको मूढधीः पिता ।  
स्त्रीजितो भ्रान्तहृदय उन्मत्तो यदि वक्ष्यति ।  
तत्सत्यमिति न ग्राह्यं भ्रान्तवाक्यं यथा सुधीः ॥ ३३॥  
  
श्रीराम उवाच  
न स्त्रीजितः पिता ब्रूयान्न कामी नैव मूढधीः ।  
पूर्वं प्रतिश्रुतं तस्य सत्यवादी ददौ भयात् ॥ ३४॥  
  
असत्याद्भीतिरधिका महतां नरकादपि ।  
करोमीत्यहमप्येतत्सत्यं तस्यै प्रतिश्रुतम् ॥ ३५॥  
  
कथं वाक्यमहं कुर्यामसत्यं राघवो हि सन् ।  
इत्युदीरितमाकर्ण्य रामस्य भरतोऽब्रवीत् ॥ ३६॥  
  
श्रीभरत उवाच  
तथैव चीरवसनो वने वत्स्यामि सुव्रत ।  
चतुर्दश समास्त्वं तु राज्यं कुरु यथासुखम् ॥ ३७॥  
  
श्रीराम उवाच  
पित्रा दत्तं तवैवैतद्राज्यं मह्यं वनं ददौ ।  
व्यत्ययं यद्यहं कुर्यामसत्यं पूर्ववत् स्थितम् ॥ ३८॥  
  
अहमप्यागमिष्यामि सेवे त्वां लक्ष्मणो यथा ।  
नोचेत्प्रायोपवेशेन त्यजाम्येतत्कलेवरम् ॥ ३९॥  
  
इत्येवं निश्चयं कृत्वा दर्भानास्तीर्य चातपे ।  
मनसापि विनिश्चित्य प्राङ्मुखोपविवेश सः ॥ ४०॥  
  
भरतस्यापि निर्बन्धं दृष्ट्वा रामोऽतिविस्मितः ।  
नेत्रान्तसञ्ज्ञां गुरवे चकार रघुनन्दनः ॥ ४१॥  
  
एकान्ते भरतं प्राह वसिष्ठो ज्ञानिनां वरः ।  
वत्स गुह्यं शृणुष्वेदं मम वाक्यात्सुनिश्चितम् ॥ ४२॥  
  
रामो नारायणः साक्षाद्ब्रह्मणा याचितः पुरा ।  
रावणस्य वधार्थाय जातो दशरथात्मजः ॥ ४३॥  
  
योगमायापि सीतेति जाता जनकनन्दिनी ।  
शेषोऽपि लक्ष्मणो जातो राममन्वेति सर्वदा ॥ ४४॥  
  
रावणं हन्तुकामास्ते गमिष्यन्ति न संशयः ।  
कैकेय्या वरदानादि यद्यन्निष्ठुरभाषणम् ॥ ४५॥  
  
सर्वं देवकृतं नो चेदेवं सा भाषयेत्कथम् ।  
तस्मात्त्यजाऽऽग्रहं तात रामस्य विनिवर्तने ॥ ४६॥  
  
निवर्तस्व महासैन्यैर्भ्रातृभिः सहितः पुरम् ।  
रावणं सकुलं हत्वा शीघ्रमेवागमिष्यति ॥ ४७॥  
  
इति श्रुत्वा गुरोर्वाक्यं भरतो विस्मयान्वितः ।  
गत्वा समीपं रामस्य विस्मयोत्फुल्ललोचनः ॥ ४८॥  
  
पादुके देहि राजेन्द्र राज्याय तव पूजिते ।  
तयोः सेवां करोम्येव यावदागमनं तव ॥ ४९॥  
  
इत्युक्त्वा पादुके दिव्ये योजयामास पादयोः ।  
रामस्य ते ददौ रामो भरतायातिभक्तितः ॥ ५०॥  
  
गृहीत्वा पादुके दिव्ये भरतो रत्नभूषिते ।  
रामं पुनः परिक्रम्य प्रणनाम पुनः पुनः ॥ ५१॥  
  
भरतः पुनराहेदं भक्त्या गद्गदया गिरा ।  
नवपञ्चसमान्ते तु प्रथमे दिवसे यदि ॥ ५२॥  
  
नागमिष्यसि चेद्राम प्रविशामि महानलम् ।  
बाढमित्येव तं रामो भरतं सन्न्यवर्तयत् ॥ ५३॥  
  
ससैन्यः सवसिष्ठश्च शत्रुघ्नसहितः सुधीः ।  
मातृभिर्मन्त्रिभिः सार्धं गमनायोपचक्रमे ॥ ५४॥  
  
कैकेयी राममेकान्ते स्रवन्नेत्रजलाकुला ।  
प्राञ्जलिः प्राह हे राम तव राज्यविघातनम् ॥ ५५॥  
  
कृतं मया दुष्टधिया मायामोहितचेतसा ।  
क्षमस्व मम दौरात्म्यं क्षमासारा हि साधवः ॥ ५६॥  
  
त्वं साक्षाद्विष्णुरव्यक्तः परमात्मा सनातनः ।  
मायामानुषरूपेण मोहयस्यखिलं जगत् ।  
त्वयैव प्रेरितो लोकः कुरुते साध्वसाधु वा ॥ ५७॥  
  
त्वदधीनमिदं विश्वमस्वतन्त्रं करोति किम् ।  
यथा कृत्रिमनर्तक्यो नृत्यन्ति कुहकेच्छया ॥ ५८॥  
  
त्वदधीना तथा माया नर्तकी बहुरूपिणी ।  
त्वयैव प्रेरिताहं च देवकार्यं करिष्यता ॥ ५९॥  
  
पापिष्ठं पापमनसा कर्माचरमरिन्दम ।  
अद्य प्रतीतोऽसि मम देवानामप्यगोचरः ॥ ६०॥  
  
पाहि विश्वेश्वरानन्त जगन्नाथ नमोऽस्तु ते ।  
छिन्धि स्नेहमयं पाशं पुत्रवित्तादिगोचरम् ॥ ६१॥  
  
त्वज्ज्ञानानलखड्गेन त्वामहं शरणं गता ।  
कैकेय्या वचनं श्रुत्वा रामः सस्मितमब्रवीत् ॥ ६२॥  
  
यदाह मां महाभागे नानृतं सत्यमेव तत् ।  
मयैव प्रेरिता वाणी तव वक्त्राद्विनिर्गता ॥ ६३॥  
  
देवकार्यार्थसिद्ध्यर्थमत्र दोषः कुतस्तव ।  
गच्छ त्वं हृदि मां नित्यं भावयन्ती दिवानिशम् ॥ ६४॥  
  
सर्वत्र विगतस्नेहा मद्भक्त्या मोक्ष्यसेऽचिरात् ।  
अहं सर्वत्र समदृग् द्वेष्यो वा प्रिय एव वा ॥ ६५॥  
  
नास्ति मे कल्पकस्येव भजतोऽनुभजाम्यहम् ।  
मन्मायामोहितधियो मामम्ब मनुजाकृतिम् ॥ ६६॥  
  
सुखदुःखाद्यनुगतं जानन्ति न तु तत्त्वतः ।  
दिष्ट्या मद्गोचरं ज्ञानमुत्पन्नं ते भवापहम् ॥ ६७॥  
  
स्मरन्ती तिष्ठ भवने लिप्यसे न च कर्मभिः ।  
इत्युक्ता सा परिक्रम्य रामं सानन्दविस्मया ॥ ६८॥  
  
प्रणम्य शतशो भूमौ ययौ गेहं मुदान्विता ।  
भरतस्तु सहामात्यैर्मातृभिर्गुरुणा सह ॥ ६९॥  
  
अयोध्यामगमच्छ्रीघ्रं राममेवानुचिन्तयन् ।  
पौरजानपदान् सर्वानयोध्यायामुदारधीः ॥ ७०॥  
  
स्थापयित्वा यथान्यायं नन्दिग्रामं ययौ स्वयम् ।  
तत्र सिंहासने नित्यं पादुके स्थाप्य भक्तितः ॥ ७१॥  
  
पूजयित्वा यथा रामं गन्धपुष्पाक्षतादिभिः ।  
राजोपचारैरखिलैः प्रत्यहं नियतव्रतः ॥ ७२॥  
  
फलमूलाशनो दान्तो जटावल्कलधारकः ।  
अधःशायी ब्रह्मचारी शत्रुघ्नसहितस्तदा ॥ ७३॥  
  
राजकार्याणि सर्वाणि यावन्ति पृथिवीतले ।  
तानि पादुकयोः सम्यङ्निवेदयति राघवः ॥ ७४॥  
  
गणयन् दिवसान्येव रामागमनकाङ्क्षया ।  
स्थितो रामार्पितमनाःसाक्षाद्ब्रह्ममुनिर्यथा ॥ ७५॥  
  
रामस्तु चित्रकूटाद्रौ वसन्मुनिभिरावृतः ।  
सीतया लक्ष्मणेनापि किञ्चित्कालमुपावसत् ॥ ७६॥  
  
नागराश्च सदा यान्ति रामदर्शनलालसाः ।  
चित्रकूटस्थितं ज्ञात्वा सीतया लक्ष्मणेन च ॥ ७७॥  
  
दृष्ट्वा तज्जनसम्बाधं रामस्तत्याज तं गिरिम् ।  
दण्डकारण्यगमने कार्यमप्यनुचिन्तयन् ॥ ७८॥  
  
अन्वगात्सीतया भ्रात्रा ह्यत्रेराश्रममुत्तमम् ।  
सर्वत्र सुखसंवासं जनसम्बाधवर्जितम् ॥ ७९॥  
  
गत्वा मुनिमुपासीनं भासयन्तं तपोवनम् ।  
दण्डवत्प्रणिपत्याह रामोऽहमभिवादये ॥ ८०॥  
  
पितुराज्ञां पुरस्कृत्य दण्डकाननमागतः ।  
वनवासमिषेणापि धन्योऽहं दर्शनात्तव ॥ ८१॥  
  
श्रुत्वा रामस्य वचनं रामं ज्ञात्वा हरिं परम् ।  
पूजयामास विधिवद्भक्त्या परमया मुनिः ॥ ८२॥  
  
वन्यैः फलैः कृतातिथ्यमुपविष्टं रघूत्तमम् ।  
सीतां च लक्ष्मणं चैव सन्तुष्टो वाक्यमब्रवीत् ॥ ८३॥  
  
भार्या मेऽतीव संवृद्धा ह्यनसूयेति विश्रुता ।  
तपश्चरन्ती सुचिरं धर्मज्ञा धर्मवत्सला ॥ ८४॥  
  
अन्तस्तिष्ठति तां सीता पश्यत्वरिनिषूदन ।  
तथेति जानकीं प्राह रामो राजीवलोचनः ॥ ८५॥  
  
गच्छ देवीं नमस्कृत्य शीघ्रमेहि पुनः शुभे ।  
तथेति रामवचनं सीता चापि तथाकरोत् ॥ ८६॥  
  
दण्डवत्पतितामग्रे सीतां दृष्ट्वातिहृष्टधीः ।  
अनसूया समालिङ्ग्य वत्से सीतेति सादरम् ॥ ८७॥  
  
दिव्ये ददौ कुण्डले द्वे निर्मिते विश्वकर्मणा ।  
दुकूले द्वे ददौ तस्यै निर्मले भक्तिसंयुता ॥ ८८॥  
  
अङ्गरागं च सीतायै ददौ दिव्यं शुभानना ।  
न त्यक्ष्यतेऽङ्गरागेण शोभा त्वां कमलानने ॥ ८९॥  
  
पातिव्रत्यं पुरस्कृत्य राममन्वेहि जानकि ।  
कुशली राघवो यातु त्वया सह पुनर्गृहम् ॥ ९०॥  
  
भोजयित्वा यथान्यायं रामं सीतासमन्वितम् ।  
लक्ष्मणं च तदा रामं पुनः प्राह कृताञ्जलिः ॥ ९१॥  
  
राम त्वमेव भुवनानि विधाय तेषां  
संरक्षणाय सुरमानुषतिर्यगादीन् ।  
देहान् बिभर्षि न च देहगुणैर्विलिप्तस्-  
त्वत्तो बिभेत्यखिलमोहकरी च माया ॥ ९३॥  
  
इति श्रीमदध्यात्मरामायणे उमामहेश्वरसंवादे  
अयोध्याकाण्डे नवमः सर्गः ॥ ९॥  
  
समाप्तमिदमयोध्याकाण्डम्  
  
  
Encoded and proofread by Nagaraj Balijepalli nagaraj at iastate.edu  
Proofread by Sunder Hattangadi  
Revised by Agne Easwaran easwaranpsa at rediffmail.com and  
ahimsasoldier at gmail.com  
  
