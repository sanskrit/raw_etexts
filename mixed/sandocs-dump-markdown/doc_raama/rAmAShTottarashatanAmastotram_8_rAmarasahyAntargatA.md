+++
"Text title" = "rAmAShTottarashatanAmastotram 8"
"File name" = "rAmAShTottarashatanAmastotram8.itx"
itxtitle = "rAmAShTottarashatanAmastotram 8 (rAmarasahyAntargatA)"
engtitle = "rAmAShTottarashatanAmastotram 8"
Category = "raama, aShTottarashatanAma, nAmAvalI"
Location = "doc_raama"
Sublocation = "raama"
Language = "Sanskrit"
Subject = "philosophy/hinduism/religion"
"Transliterated by" = "NA"
"Proofread by" = "NA"
Indexextra = "(Scan)"
"Latest update" = "April 20, 2019"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "रामाष्टोत्तरशतनामस्तोत्रम् ८ (रामरसह्यान्तर्गता)"

+++
  
 श्रीरामरहस्योक्त श्रीरामाष्टोत्तरशतनामस्तोत्रम्   
रामो रावणसंहारकृतमानुषविग्रहः ।  
कौसल्यासुकृतव्रातफलं दशरथात्मजः ॥ १॥  
  
लक्ष्मणार्चितपादाब्जसर्वलोकप्रियङ्करः  
साकेतवासिनेत्राब्जसंप्रीणनदिवाकरः ॥ २॥  
  
विश्वामित्रप्रियश्शान्तः ताटकाध्वान्तभास्करः ।  
सुबाहुराक्षसरिपुः कौशिकाध्वरपालकः ॥ ३॥  
  
अहल्यापापसंहर्ता जनकेन्द्रप्रियातिथिः ।  
पुरारिचापदलनो वीरलक्ष्मीसमाश्रयः ॥ ४॥  
  
सीतावरणमाल्याढ्यो जामदग्न्यमदापहः ।  
वैदेहीकृतशृङ्गारः पितृप्रीतिविवर्धनः ॥ ५॥  
  
ताताज्ञोत्सृष्टहस्तस्थराज्यस्सत्यप्रतिश्रवः ।  
तमसातीरसंवासी गुहानुग्रहतत्परः ॥ ६॥  
  
सुमन्त्रसेवितपदो भरद्वाजप्रियातिथिः ।  
चित्रकूटप्रियावासः पादुकान्यस्तभूभरः ॥ ७॥ चित्रकूटप्रियस्थानः  
  
अनसूयाङ्गरागाङ्कसीतासाहित्यशोभितः ।  
दण्डकारण्यसञ्चारी विराधस्वर्गदायकः ॥ ८॥  
  
रक्षःकालान्तकस्सर्वमुनिसङ्घमुदावहः ।  
प्रतिज्ञातास्शरवधः शरभभङ्गगतिप्रदः ॥ ९॥  
  
अगस्त्यार्पितबाणासखड्गतूणीरमण्डितः ।  
प्राप्तपञ्चवटीवासो गृध्रराजसहायवान् ॥ १०॥  
  
कामिशूर्पणखाकर्णनासाच्छेदनियामकः ।  
खरादिराक्षसव्रातखण्डनावितसज्जनः ॥ ११॥  
  
सीतासंश्लिष्टकायाभाजितविद्युद्युताम्बुदः ।  
मारीचहन्ता मायाढ्यो जटायुर्मोक्षदायकः ॥ १२॥  
  
कबन्धबाहुदलनश्शबरीप्रार्थितातिथिः ।  
हनुमद्वन्दितपदस्सुग्रीवसुहृदव्ययः ॥ १३॥  
  
दैत्यकङ्कालविक्षेपी सप्ततालप्रभेदकः ।  
एकेषुहतवाली च तारासंस्तुतसद्गुणः ॥ १४॥  
  
कपीन्द्रीकृतसुग्रीवस्सर्ववानरपूजितः ।  
वायुसूनुसमानीतसीतासन्देशनन्दितः ॥ १५॥  
  
जैत्रयात्रोत्सवः जिष्णुर्विष्णुरूपो निराकृतिः । जैत्रयात्रोद्यतो  
कम्पिताम्भोनिधिस्सम्पत्प्रदस्सेतुनिबन्धनः ॥ १६॥  
  
लङ्काविभेदनपटुर्निशाचरविनाशकः ।  
कुम्भकर्णाख्यकुम्भीन्द्रमृगराजपराक्रमः ॥ १७॥  
  
मेघनादवधोद्युक्तलक्ष्मणास्त्रबलप्रदः ।  
दशग्रीवान्धतामिस्रप्रमापणप्रभाकरः ॥ १८॥  
  
इन्द्रादिदेवतास्तुत्यश्चन्द्राभमुखमण्डलः ।  
बिभीषणार्पितनिशाचरराज्यो वृषप्रियः ॥ १९॥  
  
वैश्वानरस्तुतगुणावनिपुत्रीसमागतः ।  
पुष्पकस्थानसुभगः पुण्यवत्प्राप्यदर्शनः ॥ २०॥  
  
राज्याभिषिक्तो राजेन्द्रो राजीवसदृशेक्षणः ।  
लोकतापपरिहन्ता च धर्मसंस्थापनोद्यतः ॥ २१॥ लोकतापापहर्ता  
शरण्यः कीर्तिमान्नित्यो वदान्यः करुणार्णवः ।  
संसारसिन्धुसम्मग्नतारकाख्यामहोज्जवलः ॥ २२॥ तारकाख्यमनोहरः  
  
मधुरोमधुरोक्तिश्च मधुरानायकाग्रजः ।  
शम्बूकदत्तस्वर्लोकश्शम्बरारातिसुन्दरः ॥ २३॥  
  
अश्वमेधमहायाजी वाल्मीकिप्रीतिमान्वशी ।  
स्वयंरामायणश्रोता पुत्रप्राप्तिप्रमोदितः ॥ २४॥  
  
ब्रह्मादिस्तुतमाहात्म्यो ब्रह्मर्षिगणपूजितः ।  
वर्णाश्रमरतो वर्णाश्रमधर्मनियामकः ॥ २५॥  
  
रक्षापरो राजवंशप्रतिष्ठापनतत्परः । रक्षावहः  
गन्धर्वहिंसासंहारी धृतिमान्दीनवत्सलः ॥ २६॥  
  
ज्ञानोपदेष्टा वेदान्तवेद्यो भक्तप्रियङ्करः ।  
वैकुण्ठवासी पायान्नश्चराचरविमुक्तिदः ॥ २७॥ वैकुण्ठलोकसंवासी  
  
इति श्रीरामरहस्योक्तं श्रीरामाष्टोत्तरशतनामस्त्तोरं सम्पूर्णम् ।  
  
  
  
  
