+++
"Text title" = "jaTAyukRitaM rAmastotram"
"File name" = "jataayuraamastotra.itx"
itxtitle = "rAmastotram (jaTAyukRitam)"
engtitle = "jaTAyukRitaM rAmastotram"
Category = "raama, stotra"
Location = "doc_raama"
Sublocation = "raama"
Texttype = "stotra"
Author = "jaTAyu"
Language = "Sanskrit"
Subject = "philosophy/hinduism/religion"
"Transliterated by" = "http://www.webdunia.com"
"Proofread by" = "Kirk Wortman kirkwort at hotmail.com"
Description-comments = "adhyAtmarAmAyaNa"
"Latest update" = "January 13, 2002"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "रामस्तोत्रम् (जटायुकृइतम्)"

+++
  
 जटायुकृतं रामस्तोत्रम्   
  
जटायुरुवाच  
अगणितगुणमप्रमेयमाद्यं सकलजगत्स्थितिसंयमादिहेतुम् ।  
उपरमपरमं परात्मभूतं सततमहं प्रणतोऽस्मि रामचन्द्रम् ॥ १॥  
  
निरवधिसुखमिन्दिराकटाक्षं क्षपितसुरेन्द्रचतुर्मुखादिदुःखम् ।  
नरवरमनिशं नतोऽस्मि रामं वरदमहं वरचापबाणहस्तम् ॥ २॥  
  
त्रिभुवनकमनीयरूपमीड्यं रविशतभासुरमीहितप्रदानम् ।  
शरणदमनिशं सुरागमूले कृतनिलयं रघुनन्दनं प्रपद्ये ॥ ३॥  
  
भवविपिनदवाग्निनामधेयं भवमुखदैवतदैवतं दयालुम् ।  
दनुजपतिसहस्रकोटिनाशं रवितनयासदृशं हरिं प्रपद्ये ॥ ४॥  
  
अविरतभवभावनातिदूरं भवविमुखैर्मुनिभिः सदैव दृश्यम् ।  
भवजलधिसुतारणाङ्घ्रिपोतं शरणमहं रघुनन्दनं प्रपद्ये ॥ ५॥  
  
गिरिशगिरिसुतामनोनिवासं गिरिवरधारिणमीहिताभिरामम् ।  
सुरवरदनुजेन्द्रसेविताङ्घ्रिं सुरवरदं रघुनायकं प्रपद्ये ॥ ६॥  
  
परधनपरदारवर्जितानां परगुणभूतिषु तुष्टमानसानाम् ।  
परहितनिरतात्मनां सुसेव्यं रघुवरमम्बुजलोचनं प्रपद्ये ॥ ७॥  
  
स्मितरुचिरविकासिताननाब्जमतिसुलभं सुरराजनीलनीलम् ।  
सितजलरुहचारुनेत्रशोभं रघुपतिमीशगुरोर्गुरुं प्रपद्ये ॥ ८॥  
  
हरिकमलजशम्भुरूपभेदात्त्वमिह विभासि गुणत्रयानुवृत्तः ।  
रविरिव जलपूरितोदपात्रेष्वमरपतिस्तुतिपात्रमीशमीडे ॥ ९॥  
  
रतिपतिशतकोटिसुन्दराङ्गं शतपथगोचरभावनाविदूरम् ।  
यतिपतिहृदये सदा विभातं रघुपतिमार्तिहरं प्रभुं प्रपद्ये ॥ १०॥  
  
इत्येवं स्तुवतस्तस्य प्रसन्नोऽभूद्रघूत्तमः ।  
उवाच गच्छ भद्रं ते मम विष्णोः परं पदम् ॥ ११॥  
  
शृणोति य इदं स्तोत्रं लिखेद्वा नियतः पठेत् ।  
स याति मम सारूप्यं मरणे मत्स्मृतिं लभेत् ॥ १२॥  
  
इति राघवभाषितं तदा श्रुतवान् हर्षसमाकुलो द्विजः ॥  
  
रघुनन्दनसाम्यमास्थितः प्रययौ ब्रह्मसुपूजितं पदम् ॥ १३॥  
  
॥ इति श्रीमदध्यात्मरामायणे अरण्यकाण्डेऽष्टमे  
                    सर्गे जटायुकृतं श्रीरामस्तोत्र ॥  
  
  
Visit http://www.webdunia.com for additional texts with Hindi meanings.  
  
