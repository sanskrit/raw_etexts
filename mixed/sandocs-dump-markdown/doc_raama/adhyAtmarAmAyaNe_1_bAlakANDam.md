+++
"Text title" = "adhyAtma rAmAyaNa"
"File name" = "adhyaatmaRamBal.itx"
itxtitle = "adhyAtmarAmAyaNe 1 bAlakANDam"
engtitle = "adhyAtmarAmAyaNa bAlakANDa"
Category = "adhyAtmarAmAyaNa, raama"
Location = "doc_raama"
Sublocation = "raama"
Texttype = "pramukha"
Author = "Traditional"
Language = "Sanskrit"
Subject = "philosophy/hinduism/religion"
"Transliterated by" = "Nagaraj Balijepalli"
"Proofread by" = "Nagaraj Balijepalli, Sunder Httangadi, PSA Easwaran, ahimsasoldier"
Indexextra = "(Hindi)"
"Latest update" = "july 22, 2006, April 4, 2015"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "अध्यात्मरामायणे १ बालकाण्डम्"

+++
  
 अध्यात्मरामायणे बालकाण्डम्   
॥ प्रथमः सर्गः॥  
       ॥ राम हृदयम्॥  
  
यः पृथिवीभरवारणाय दिविजैः सम्प्रार्थितश्चिन्मयः  
       सञ्जातः पृथिवीतले रविकुले मायामनुष्योऽव्ययः ।  
निश्चक्रं हतराक्षसः पुनरगाद् ब्रह्मत्वमाद्यं स्थिरां  
       कीर्तिं पापहरां विधाय जगतां तं जानकीशं भजे ॥ १॥  
  
विश्वोद्भवस्थितिलयादिषु हेतुमेकं  
      मायाश्रयं विगतमायमचिन्त्यमूर्तिम् ।  
आनन्दसान्द्रममलं निजबोधरूपं  
      सीतापतिं विदिततत्त्वमहं नमामि ॥ २॥  
  
पठन्ति ये नित्यमनन्यचेतसः  
          शृण्वन्ति चाध्यात्मिकसञ्ज्ञितं शुभम् ।  
रामायणं सर्वपुराणसंमतं  
      निर्धूतपापा हरिमेव यान्ति ते ॥ ३॥  
  
अध्यात्मरामायणमेव नित्यं  
      पठेद्यदीच्छेद्भवबन्धमुक्तिम् ।  
गवां सहस्रायुतकोटिदानात्  
      फलं लभेद्यः शृणुयात्स नित्यम् ॥ ४॥  
  
पुरारिगिरिसम्भूता श्रीरामार्णवसङ्गता ।  
अध्यात्मरामगङ्गेयं पुनाति भुवनत्रयम् ॥ ५॥  
  
कैलासाग्रे कदाचिद्रविशतविमले मन्दिरे रत्नपीठे  
       संविष्टं ध्याननिष्ठं त्रिनयनमभयं सेवितं सिद्धसन्घैः ।  
देवी वामाङ्कसंस्था गिरिवरतनया पार्वती भक्तिनम्रा  
       प्राहेदं देवमीशं सकलमलहरं वाक्यमानन्दकन्दम् ॥ ६॥  
  
         पार्वत्युवाच  
नमोऽस्तु ते देव जगन्निवास  
      सर्वात्मदृक् त्वं परमेश्वरोऽसि ।  
पृच्छामि तत्त्वं पुरुषोत्तमस्य  
      सनातनं त्वं च सनातनोऽसि ॥ ७॥  
  
गोप्यं यदत्यन्तमनन्यवाच्यं  
      वदन्ति भक्तेषु महानुभावाः ।  
तदप्यहोऽहं तव देव भक्ता  
      प्रियोऽसि मे त्वं वद यत्तु पृष्टम् ॥ ८॥  
  
ज्ञानं सविज्ञानमथानुभक्तिवैराग्ययुक्तं  
            च मितं विभास्वत् ।  
जानाम्यहं योषिदपि त्वदुक्तं  
      यथा तथा ब्रूहि तरन्ति येन ॥ ९॥  
  
पृच्छामि चान्यच्च परं रहस्यं  
      तदेव चाग्रे वद वारिजाक्ष ।  
श्रीरामचन्द्रेऽखिललोकसारे  
      भक्तिर्दृढा नौर्भवति प्रसिद्धा ॥ १०॥  
  
भक्तिः प्रसिद्धा भवमोक्षणाय  
      नान्यत्ततः साधनमस्ति किञ्चित् ।  
तथापि हृत्संशयबन्धनं मे  
      विभेत्तुमर्हस्यमलोक्तिभिस्त्वम् ॥ ११॥  
  
वदन्ति रामं परमेकमाद्यं  
      निरस्तमायागुणसम्प्रवाहम् ।  
भजन्ति चाहर्निशमप्रमत्ताः  
      परं पदं यान्ति तथैव सिद्धाः ॥ १२॥  
  
वदन्ति केचित्परमोऽपि रामः  
      स्वाविद्यया संवृतमात्मसञ्ज्ञम् ।  
जानाति नात्मानमतः परेण  
      सम्बोधितो वेद परात्मतत्त्वम् ॥ १३॥  
  
यदि स्म जानाति कुतो विलापः  
      सीताकृतेऽनेन कृतः परेण ।  
जानाति नैवं यदि केन सेव्यः  
      समो हि सर्वैरपि जीवजातैः ॥ १४॥  
  
अत्रोत्तरं किं विदितं भवद्भिः  
       तद्ब्रूत मे संशयभेदि वाक्यम् ॥ १५॥  
  
         श्रीमहादेव उवाच  
धन्यासि भक्तासि परात्मनस्त्वं  
      यज्ज्ञातुमिच्छा तव रामतत्त्वम् ।  
पुरा न केनाप्यभिचोदितोऽहं  
      वक्तुं रहस्यं परमं निगूढम् ॥ १६॥  
  
त्वयाद्य भक्त्या परिनोदितोऽहं  
      वक्ष्ये नमस्कृत्य रघूत्तमं ते ।  
रामः परात्मा प्रकृतेरनादि-  
      रानन्द एकः पुरुषोत्तमो हि ॥ १७॥  
  
स्वमायया कृत्स्नमिदं हि सृष्ट्वा  
      नभोवदन्तर्बहिरास्थितो यः ।  
सर्वान्तरस्थोऽपि निगूढ आत्मा  
      स्वमायया सृष्टमिदं विचष्टे ॥ १८॥  
  
जगन्ति नित्यं परितो भ्रमन्ति  
      यत्सन्निधौ चुम्बकलोहवद्धि ।  
एतन्न जानन्ति विमूढचित्ताः  
      स्वाविद्यया संवृतमानसा ये ॥ १९॥  
  
स्वाज्ञानमप्यात्मनि शुद्धबुद्धे  
            स्वारोपयन्तीह निरस्तमाये ।  
संसारमेवानुसरन्ति ते वै  
      पुत्रादिसक्ताः पुरुकर्मयुक्ताः ॥ २०॥  
  
यथाऽप्रकाशो न तु विद्यते रवौ  
      ज्योतिःस्वभावे परमेश्वरे तथा ।  
विशुद्धविज्ञानघने रघूत्तमेऽविद्या  
      कथं स्यात्परतः परात्मनि ॥ २१॥  
  
यथा हि चाक्ष्णा भ्रमता गृहादिकं  
      विनष्टदृष्टेर्भ्रमतीव दृश्यते ।  
तथैव देहेन्द्रियकर्तुरात्मनः  
      कृते परेऽध्यस्य जनो विमुह्यति ॥ २२॥  
  
नाहो न रात्रिः सवितुर्यथा भवेत्  
      प्रकाशरूपाव्यभिचारतः क्वचित् ।  
ज्ञानं तथाज्ञानमिदं द्वयं हरौ  
      रामे कथं स्थास्यति शुद्धचिद्घने ॥ २३॥  
  
तस्मात्परानन्दमये रघूत्तमे  
      विज्ञानरूपे हि न विद्यते तमः ।  
अज्ञानसाक्षिण्यरविन्दलोचने  
      मायाश्रयत्वान्न हि मोहकारणम् ॥ २४॥  
  
अत्र ते कथयिष्यामि रहस्यमपि दुर्लभम् ।  
सीताराममरुत्सूनुसंवादं मोक्षसाधनम् ॥ २५॥  
  
पुरा रामायणे रामे रावणं देवकण्टकम् ।  
हत्वा रणे रणश्लाघी सपुत्रबलवाहनम् ॥ २६॥  
  
सीतया सह सुग्रीवलक्ष्मणाभ्यां समन्वितः ।  
अयोध्यामगमद्रामो हनूमत्प्रमुखैर्वृतः ॥ २७॥  
  
अभिषिक्तः परिवृतो वसिष्ठाद्यैर्महात्मभिः ।  
सिंहासने समासीनः कोटिसूर्यसमप्रभः ॥ २८॥  
  
दृष्ट्वा तदा हनूमन्तं  प्राञ्जलिं पुरतः स्थितम् ।  
कृतकार्यं निराकाङ्क्षं ज्ञानापेक्षं महामतिम् ॥ २९॥  
  
रामः सीतामुवाचेदं ब्रूहि तत्त्वं हनूमते ।  
निष्कल्मषोऽयं ज्ञानस्य पात्रं नो नित्यभक्तिमान् ॥ ३०॥  
  
तथेति जानकी प्राह तत्त्वं रामस्य निश्चितम् ।  
हनूमते प्रपन्नाय सीता लोकविमोहिनी ॥ ३१॥  
  
         सीतोवाच  
रामं विद्धि परं ब्रह्म सच्चिदानन्दमद्वयम् ।  
सर्वोपाधिविनिर्मुक्तं सत्तामात्रमगोचरम् ॥ ३२॥  
  
आनन्दं निर्मलं शान्तं निर्विकारं निरञ्जनम् ।  
सर्वव्यापिनमात्मानं स्वप्रकाशमकल्मषम् ॥ ३३॥  
  
मां विद्धि मूलप्रकृतिं सर्गस्थित्यन्तकारिणीम् ।  
तस्य सन्निधिमात्रेण सृजामीदमतन्द्रिता ॥ ३४॥  
  
तत्सान्निध्यान्मया सृष्टं तस्मिन्नारोप्यतेऽबुधैः ।  
अयोध्यानगरे जन्म रघुवंशेऽतिनिर्मले ॥ ३५॥  
  
विश्वामित्रसहायत्वं मखसंरक्षणं ततः ।  
अहल्याशापशमनं चापभङ्गो महेशितुः ॥ ३६॥  
  
मत्पाणिग्रहणं पश्चाद्भार्गवस्य मदक्षयः ।  
अयोध्यानगरे वासो मया द्वादशवार्षिकः ॥ ३७॥  
  
दण्डकारण्यगमनं विराधवध एव च ।  
मायामारीचमरणं मायासीताहृतिस्तथा ॥ ३८॥  
  
जटायुषो मोक्षलाभः कबन्धस्य तथैव च ।  
शबर्याः पूजनं पश्चात्सुग्रीवेण समागमः ॥ ३९॥  
  
वालिनश्च वधः पश्चात्सीतान्वेषणमेव च ।  
सेतुबन्धश्च जलधौ लङ्कायाश्च निरोधनम् ॥ ४०॥  
  
रावणस्य वधो युद्धे सपुत्रस्य दुरात्मनः ।  
विभीषणे राज्यदानं पुष्पकेण मया सह ॥ ४१॥  
  
अयोध्यागमनं पश्चाद्राज्ये रामाभिषेचनम् ।  
एवमादीनि कर्माणि मयैवाचरितान्यपि  
आरोपयन्ति रामेऽस्मिन्निर्विकारेऽखिलात्मनि ॥ ४२॥  
  
रामो न गच्छति न तिष्ठति नानुशोचत्याकाङ्क्षते  
     त्यजति नो न करोति किञ्चित् ।  
आनन्दमूर्तिरचलः परिणामहीनो  
      मायागुणाननुगतो हि तथा विभाति ॥ ४३॥  
  
ततो रामः स्वयं प्राह हनूमन्तमुपस्थितम् ।  
शृणु तत्त्वं प्रवक्ष्यामि ह्यात्मानात्मपरात्मनाम् ॥ ४४॥  
  
आकाशस्य यथा भेदस्त्रिविधो दृश्यते महान् ।  
जलाशये महाकाशस्तदवच्छिन्न एव हि ।  
प्रतिबिम्बाख्यमपरं दृश्यते त्रिविधं नभः ॥ ४५॥  
  
बुद्ध्यवच्छिन्नचैतन्यमेकं पूर्णमथापरम् ।  
आभासस्त्वपरं बिम्बभूतमेवं त्रिधा चितिः ॥ ४६॥  
  
साभासबुद्धेः कर्तृत्वमविच्छिन्नेऽविकारिणि ।  
साक्षिण्यारोप्यते भ्रान्त्या जीवत्वं च तथा बुधैः ॥ ४७॥  
  
आभासस्तु मृषा बुद्धिरविद्याकार्यमुच्यते ।  
अविच्छिन्नं तु तद्ब्रह्म विच्छेदस्तु विकल्पतः ॥ ४८॥  
  
अविच्छिन्नस्य पूर्णेन एकत्वं प्रतिपाद्यते ।  
तत्त्वमस्यादिवाक्यैश्च साभासस्याहमस्तथा ॥ ४९॥  
  
ऐक्यज्ञानं यदोत्पन्नं महावाक्येन चात्मनोः ।  
तदाऽविद्या स्वकार्यैश्च नश्यत्येव न संशयः ॥ ५०॥  
  
एतद्विज्ञाय मद्भक्तो मद्भावायोपपद्यते ।  
मद्भक्तिविमुखानां हि शास्त्रगर्तेषु मुह्यताम् ।  
न ज्ञानं न च मोक्षः स्यात्तेषां जन्मशतैरपि ॥ ५१॥  
  
इदं रहस्यं हृदयं ममात्मनो  
      मयैव साक्षात्कथितं तवानघ ।  
मद्भक्तिहीनाय शठाय न त्वया  
      दातव्यमैन्द्रादपि राज्यतोऽधिकम् ॥ ५२॥  
  
          श्रीमहादेव उवाच  
एतत्तेऽभिहितं देवि श्रीरामहृदयं मया ।  
अतिगुह्यतमं हृद्यं पवित्रं पापशोधनम् ॥ ५३॥  
  
साक्षाद्रामेण कथितं सर्ववेदान्तसङ्ग्रहम् ।  
यः पठेत्सततं भक्त्या स मुक्तो नात्र संशयः ॥ ५४॥  
  
ब्रह्महत्यादि पापानि बहुजन्मार्जितान्यपि ।  
नश्यन्त्येव न सन्देहो रामस्य वचनं यथा ॥ ५५॥  
  
योऽतिभ्रष्टोऽतिपापी परधनपरदारेषु नित्योद्यतो वा  
       स्तेयी ब्रह्मघ्नमातापितृवधनिरतो योगिवृन्दापकारी  
यः सम्पूज्याभिरामं पठति च हृदयं रामचन्द्रस्य भक्त्या  
       योगीन्द्रैरप्यलभ्यं पदमिह लभते सर्वदेवैः स पूज्यम् ॥ ५६॥  
  
इति श्रीमदध्यात्मरामायणे उमामहेश्वरसंवादे बालकाण्डे  
        श्रीरामहृदयं नाम प्रथमः सर्गः ॥ १॥  
  
  
॥ द्वितीयः सर्गः॥  
          पार्वत्युवाच  
धन्यास्म्यनुगृहीतास्मि कृतार्थास्मि जगत्प्रभो ।  
विच्छिन्नो मेऽतिसन्देहग्रन्थिर्भवदनुग्रहात् ॥ १॥  
  
त्वन्मुखाद्गलितं रामतत्त्वामृतरसायनम् ।  
पिबन्त्या मे मनो देव न तृप्यति भवापहम् ॥ २॥  
  
श्रीरामस्य कथा त्वत्तः श्रुता सङ्क्षेपतो मया ।  
इदानीं श्रोतुमिच्छामि विस्तरेण स्फुटाक्षरम् ॥ ३॥  
  
          श्रीमहादेव उवाच  
शृणु देवि प्रवक्ष्यामि गुह्याद्गुह्यतरं महत् ।  
अध्यात्मरामचरितं रामेणोक्तं पुरा मम ॥ ४ ।  
तदद्य कथयिष्यामि शृणु तापत्रयापहम् ।  
यच्छ्रुत्वा मुच्यते जन्तुरज्ञानोत्थमहाभयात् ।  
प्राप्नोति परमामृद्धिम् दीर्घायुः पुत्रसन्ततिम् ॥ ५॥  
  
भूमिर्भारेण मग्ना दशवदनमुखाशेषरक्षोगणानां  
धृत्वा गोरूपमादौ दिविजमुनिजनैः साकमब्जासनस्य ।  
गत्वा लोकं रुदन्ती व्यसनमुपगतं ब्रह्मणे प्राह सर्वं  
ब्रह्मा ध्यात्वा मुहूर्तं सकलमपि हृदावेदशेषात्मकत्वात् ॥ ६॥  
  
तस्मात्क्षीरसमुद्रतीरमगमद् ब्रह्माथ देवैर्वृतो  
देव्या चाखिललोकहृत्स्थमजरं सर्वज्ञमीशं हरिम् ।  
अस्तौषीच्छ्रुतिसिद्धनिर्मलपदैः स्तोत्रैः पुराणोद्भवैः  
भक्त्या गद्गदया गिरातिविमलैरानन्दबाष्पैर्वृतः ॥ ७॥  
  
ततः स्फुरत्सहस्रांशुसहस्रसदृशप्रभः ।  
आविरासीद्धरिः प्राच्यां दिशां व्यपनयन्स्तमः ॥ ८॥  
  
कथञ्चिद्दृष्टवान् ब्रह्मा दुर्दर्शमकृतात्मनाम् ।  
इन्द्रनीलप्रतीकाशं स्मितास्यं पद्मलोचनम् ॥ ९॥  
  
किरीटहारकेयूरकुण्डलैः कटकादिभिः ।  
विभ्राजमानं श्रीवत्सकौस्तुभप्रभयान्वितम् ॥ १०॥  
  
स्तुवद्भिः सनकाद्यैश्च पार्षदैः परिवेष्टितम् ।  
शङ्खचक्रगदापद्मवनमालाविराजितम् ॥ ११॥  
  
स्वर्णयज्ञोपवीतेन स्वर्णवर्णाम्बरेण च ।  
श्रिया भूम्या च सहितं गरुडोपरि संस्थितम् ॥ १२॥  
  
हर्षगद्गदया वाचा स्तोतुं समुपचक्रमे ॥ १३॥  
  
          ब्रह्मोवाच  
नतोऽस्मि ते पदं देव प्राणबुद्धीन्द्रियात्मभिः ।  
यच्चिन्त्यते कर्मपाशाद्धृदि नित्यं मुमुक्षुभिः ॥ १४॥  
  
मायया गुणमय्या त्वं सृजस्यवसि लुम्पसि ।  
जगत्तेन न ते लेप आनन्दानुभवात्मनः ॥ १५॥  
  
तथा शुद्धिर्न दुष्टानां दानाध्ययनकर्मभिः ।  
शुद्धात्मता ते यशसि सदा भक्तिमतां यथा ॥ १६॥  
  
अतस्तवाङ्घ्रिर्मे दृष्टश्चित्तदोषापनुत्तये ।  
सद्योऽन्तर्हृदये नित्यं मुनिभिः सात्वतैर्वृतः ॥ १७॥  
  
ब्रह्माद्यैः स्वार्थसिद्ध्यर्थमस्माभिः पूर्वसेवितः ।  
अपरोक्षानुभूत्यर्थं ज्ञानिभिर्हृदि भावितः ॥ १८॥  
  
तवाङ्घ्रिपूजानिर्माल्यतुलसीमालया विभो ।  
स्पर्धते वक्षसि पदं लब्ध्वापि श्रीः सपत्निवत् ॥ १९॥  
  
अतस्त्वत्पादभक्तेषु तव भक्तिः श्रियोऽधिका ।  
भक्तिमेवाभिवाञ्छन्ति त्वद्भक्ताः सारवेदिनः ॥ २०॥  
  
अतस्त्वत्पादकमले भक्तिरेव सदास्तु मे ।  
संसाराऽऽमयतप्तानां भेषजं भक्तिरेव ते ॥ २१॥  
  
इति ब्रुवन्तं ब्रह्माणं बभाषे भगवान् हरिः ।  
किं करोमीति तं वेधाः प्रत्युवाचातिहर्षितः ॥ २२॥  
  
भगवन् रावणो नाम पौलस्त्यतनयो महान् ।  
राक्षसानामधिपतिर्मद्दत्तवरदर्पितः ॥ २३॥  
  
त्रिलोकीं लोकपालान्श्च बाधते विश्वबाधकः ।  
मानुषेण मृतिस्तस्य मया कल्याण कल्पिता ॥ २४॥  
  
अतस्त्वं मानुषो भूत्वा जहि देवरिपुं प्रभो ॥ २५॥  
  
          श्रीभगवानुवाच  
कश्यपस्य वरो दत्तस्तपसा तोषितेन मे ।  
याचितः पुत्रभावाय तथेत्यङ्गीकृतं मया ।  
स इदानीं दशरथो भूत्वा तिष्ठति भूतले ॥ २६॥  
  
तस्याहं पुत्रतामेत्य कौसल्यायां शुभे दिने ।  
चतुर्धाऽऽत्मानमेवाहं सृजामीतरयोः पृथक् ॥ २७॥  
  
योगमायापि सीतेति जनकस्य गृहे तदा ।  
उत्पत्स्यते तया सार्धं सर्वं सम्पादयाम्यहम् ।  
इत्युक्त्वान्तर्दधे विष्णुर्ब्रह्मा देवानथाब्रवीत् ॥ २८॥  
  
          ब्रह्मोवाच  
विष्णुर्मानुषरूपेण भविष्यति रघोः कुले ॥ २९॥  
  
यूयं सृजध्वं सर्वेऽपि वानरेष्वंशसम्भवान् ।  
विष्णोः सहायं कुरुत यावत्स्थास्यति भूतले ॥ ३०॥  
  
इति देवान् समादिश्य समाश्वास्य च मेदिनीम् ।  
ययौ ब्रह्मा स्वभवनं विज्वरः सुखमास्थितः ॥ ३१॥  
  
देवाश्च सर्वे हरिरूपधारिणः  
      स्थिताः सहायार्थमितस्ततो हरेः ।  
महाबलाः पर्वतवृक्षयोधिनः  
      प्रतीक्षमाणा भगवन्तमीश्वरम् ॥ ३२॥  
  
इति श्रीमदध्यात्मरामायणे उमामहेश्वरसंवादे  
      बालकाण्डे द्वितीयः सर्गः ॥ २॥  
  
  
॥ तृतीयः सर्गः ॥  
          श्रीमहादेव उवाच  
अथ राजा दशरथः श्रीमान् सत्यपरायणः ।  
अयोध्याधिपतिर्वीरः सर्वलोकेषु विश्रुतः ॥ १॥  
  
सोऽनपत्यत्वदुःखेन पीडितो गुरुमेकदा ।  
वसिष्ठं स्वकुलाचार्यमभिवाद्येदमब्रवीत् ॥ २॥  
  
स्वामिन् पुत्राः कथं मे स्युः सर्वलक्षणलक्षिताः ।  
पुत्रहीनस्य मे राज्यं सर्वं दुःखाय कल्पते ॥ ३॥  
  
ततोऽब्रवीद्वसिष्ठस्तं भविष्यन्ति सुतास्तव ।  
चत्वारः सत्त्वसम्पन्ना लोकपाला इवापराः ॥ ४॥  
  
शान्ताभर्तारमानीय ऋष्यशृङ्गं तपोधनम् ।  
अस्माभिः सहितः पुत्रकामेष्टिं शीघ्रमाचर ॥ ५॥  
  
तथेति मुनिमानीय मन्त्रिभिः सहितः शुचिः ।  
यज्ञकर्म समारेभे मुनिभिर्वीतकल्मषैः ॥ ६॥  
  
श्रद्धया हूयमानेऽग्नौ तप्तजाम्बूनदप्रभः ।  
पायसं स्वर्णपात्रस्थं गृहीत्वोवाच हव्यवाट् ॥ ७॥  
  
गृहाण पायसं दिव्यं पुत्रीयं देवनिर्मितम् ।  
लप्स्यसे परमात्मानं पुत्रत्वेन न संशयः ॥ ८॥  
  
इत्युक्त्वा पायसं दत्त्वा राज्ञे सोऽन्तर्दधेऽनलः ।  
ववन्दे मुनिशार्दूलौ राजा लब्धमनोरथः ॥ ९॥  
  
वसिष्ठऋष्यशृङ्गाभ्यामनुज्ञातो ददौ हविः ।  
कौसल्यायै सकैकेय्यै अर्धमर्धं प्रयत्नतः ॥ १०॥  
  
ततः सुमित्रा सम्प्राप्ता जगृध्नुः पौत्रिकं चरुम् ।  
कौसल्या तु स्वभागार्धं ददौ तस्यै मुदान्विता ॥ ११॥  
  
कैकेयी च स्वभागार्धं ददौ प्रीतिसमन्विता ।  
उपभुज्य चरुं सर्वाः स्त्रियो गर्भसमन्विताः ॥ १२॥  
  
देवता इव रेजुस्ताः स्वभासा राजमन्दिरे ।  
दशमे मासि कौसल्या सुषुवे पुत्रमद्भुतम् ॥ १३॥  
  
मधुमासे सिते पक्षे नवम्यां कर्कटे शुभे ।  
पुनर्वस्वृक्षसहिते उच्चस्थे ग्रहपञ्चके ॥ १४॥  
  
मेषं पूषणि सम्प्राप्ते पुष्पवृष्टिसमाकुले ।  
आविरासीज्जगन्नाथः परमात्मा सनातनः ॥ १५॥  
  
नीलोत्पलदलश्यामः पीतवासाश्चतुर्भुजः ।  
जलजारुणनेत्रान्तः स्फुरत्कुण्डलमण्डितः ॥ १६॥  
  
सहस्रार्कप्रतीकाशः किरीटी कुञ्चितालकः ।  
शङ्खचक्रगदापद्मवनमालाविराजितः ॥ १७॥  
  
अनुग्रहाख्यहृत्स्थेन्दुसूचकस्मितचन्द्रिकः ।  
करुणारससम्पूर्णविशालोत्पललोचनः ।  
श्रीवत्सहारकेयूरनूपुरादिविभूषणः ॥ १८॥  
  
दृष्ट्वा तं परमात्मानं कौसल्या विस्मयाकुला ।  
हर्षाश्रुपूर्णनयना नत्वा प्राञ्जलिरब्रवीत् ॥ १९॥  
  
          कौसल्योवाच  
देवदेव नमस्तेऽस्तु शङ्खचक्रगदाधर ।  
परमात्माच्युतोऽनन्तः पूर्णस्त्वं पुरुषोत्तमः ॥ २०॥  
  
वदन्त्यगोचरं वाचां बुद्ध्यादीनामतीन्द्रियम् ।  
त्वां वेदवादिनः सत्तामात्रं ज्ञानैकविग्रहम् ॥ २१॥  
  
त्वमेव मायया विश्वं सृजस्यवसि हन्सि च ।  
सत्त्वादिगुणसंयुक्तस्तुर्य एवामलः सदा ॥ २२॥  
  
करोषीव न कर्ता त्वं गच्छसीव न गच्छसि ।  
शृणोषि न शृणोषीव पश्यसीव न पश्यसि ॥ २३॥  
  
अप्राणो ह्यमनाः शुद्ध इत्यादि श्रुतिरब्रवीत् ।  
समः सर्वेषु भूतेषु तिष्ठन्नपि न लक्ष्यसे ॥ २४॥  
  
अज्ञानध्वान्तचित्तानां व्यक्त एव सुमेधसाम् ।  
जठरे तव दृश्यन्ते ब्रह्माण्डाः परमाणवः ॥ २५॥  
  
त्वं ममोदरसम्भूत इति लोकान् विडम्बसे ।  
भक्तेषु पारवश्यं ते दृष्टं मेऽद्य रघूत्तम ॥ २६॥  
  
संसारसागरे मग्ना पतिपुत्रधनादिषु ।  
भ्रमामि मायया तेऽद्य पादमूलमुपागता ॥ २७॥  
  
देव त्वद्रूपमेतन्मे सदा तिष्ठतु मानसे ।  
आवृणोतु न मां माया तव विश्वविमोहिनी ॥ २८॥  
  
उपसंहर विश्वात्मन्नदो रूपमलौकिकम् ।  
दर्शयस्व महानन्दबालभावं सुकोमलम् ।  
ललितालिङ्गनालापैस्तरिष्याम्युत्कटं तमः ॥ २९॥  
  
          श्रीभगवानुवाच  
यद्यदिष्टं तवास्त्यम्ब तत्तद्भवतु नान्यथा ॥ ३०॥  
  
अहं तु ब्रह्मणा पूर्वं भूमेर्भारापनुत्तये ।  
प्रार्थितो रावणं हन्तुं मानुषत्वमुपागतः ॥ ३१॥  
  
त्वया दशरथेनाहं तपसाराधितः पुरा ।  
मत्पुत्रत्वाभिकाङ्क्षिण्या तथा कृतमनिन्दिते ॥ ३२॥  
  
रूपमेतत्त्वया दृष्टं प्राक्तनं तपसः फलम् ।  
मद्दर्शनं विमोक्षाय कल्पते ह्यन्यदुर्लभम् ॥ ३३॥  
  
संवादमावयोर्यस्तु पठेद्वा शृणुयादपि ।  
स याति मम सारूप्यं मरणे मत्स्मृतिं लभेत् ॥ ३४॥  
  
इत्युक्त्वा मातरं रामो बालो भूत्वा रुरोद ह ।  
बालत्वेऽपीन्द्रनीलाभो विशालाक्षोऽतिसुन्दरः ॥ ३५॥  
  
बालारुणप्रतीकाशो लालिताखिललोकपः ।  
अथ राजा दशरथः श्रुत्वा पुत्रोद्भवोत्सवम् ।  
आनन्दार्णवमग्नोऽसावाययौ गुरुणा सह ॥ ३६॥  
  
रामं राजीवपत्राक्षं दृष्ट्वा हर्षाश्रुसम्प्लुतः ।  
गुरुणा जातकर्माणि कर्तव्यानि चकार सः ॥ ३७॥  
  
कैकेयी चाथ भरतमसूत कमलेक्षणा ।  
सुमित्रायां यमौ जातौ पूर्णेन्दुसदृशाननौ ॥ ३८॥  
  
तदा ग्रामसहस्राणि ब्राह्मणेभ्यो मुदा ददौ ।  
सुवर्णानि च रत्नानि वासांसि सुरभीः शुभाः ॥ ३९॥  
  
यस्मिन् रमन्ते मुनयो विद्यया ज्ञानविप्लवे ।  
तं गुरुः प्राह रामेति रमणाद्राम इत्यपि ॥ ४०॥  
  
भरणाद्भरतो नाम लक्ष्मणं लक्षणान्वितम् ।  
शत्रुघ्नं शत्रुहन्तारमेवं गुरुरभाषत ॥ ४१॥  
  
लक्ष्मणो रामचन्द्रेण शत्रुघ्नो भरतेन च ।  
द्वन्द्वीभूय चरन्तौ तौ पायसांशानुसारतः ॥ ४२॥  
  
रामस्तु लक्ष्मणेनाथ विचरन् बाललीलया ।  
रमयामास पितरौ चेष्टितैर्मुग्धभाषितैः ॥ ४३॥  
  
भाले स्वर्णमयाश्वत्थपर्णमुक्ताफलप्रभम् ।  
कण्ठे रत्नमणिव्रातमध्यद्वीपिनखाञ्चितम् ॥ ४४॥  
  
कर्णयोः स्वर्णसम्पन्नरत्नार्जुनसटालुकम् ।  
शिञ्जानमणिमञ्जीरकटिसूत्राङ्गदैर्वृतम् ॥ ४५॥  
  
स्मितवक्त्राल्पदशनमिन्द्रनीलमणिप्रभम् ।  
अङ्गणे रिङ्गमाणं तं तर्णकाननु सर्वतः ।  
दृष्ट्वा दशरथो राजा कौसल्या मुमुदे तदा ॥ ४६॥  
  
भोक्ष्यमाणो दशरथो राममेहीति चासकृत् ।  
आह्वयत्यतिहर्षेण प्रेम्णा नायाति लीलया ॥ ४७॥  
  
आनयेति च कौसल्यामाह सा सस्मिता सुतम् ।  
धावत्यपि न शक्नोति स्प्रष्टुं योगिमनोगतिम् ॥ ४८॥  
  
प्रहसन् स्वयमायाति कर्दमाङ्कितपाणिना ।  
किञ्चिद्गृहीत्वा कवलं पुनरेव पलायते ॥ ४९॥  
  
कौसल्या जननी तस्य मासि मासि प्रकुर्वती ।  
वायनानि विचित्राणि समलङ्कृत्य राघवम् ॥ ५०॥  
  
अपूपान् मोदकान् कृत्वा कर्णशष्कुलिकास्तथा ।  
कर्णपूरान्श्च विविधान् वर्षवृद्धौ च वायनम् ॥ ५१॥  
  
गृहकृत्यं तया त्यक्तं तस्य चापल्यकारणात् ।  
एकदा रघुनाथोऽसौ गतो मातरमन्तिके ॥ ५२॥  
  
भोजनं देहि मे मातर्न श्रुतं कार्यसक्तया ।  
ततः क्रोधेन भाण्डानि लगुडेनाहनत्तदा ॥ ५३॥  
  
शिक्यस्थं पातयामास गव्यं च नवनीतकम् ।  
लक्ष्मणाय ददौ रामो भरताय यथाक्रमम् ॥ ५४॥  
  
शत्रुघ्नाय ददौ पश्चाद्दधि दुग्धं तथैव च ।  
सूदेन कथिते मात्रे हास्यं कृत्वा प्रधावति ॥ ५५॥  
  
आगतां तां विलोक्याथ ततः सर्वैः पलायितम् ।  
कौसल्या धावमानापि प्रस्खलन्ती पदे पदे ॥ ५६॥  
  
रघुनाथं करे धृत्वा किञ्चिन्नोवाच भामिनी ।  
बालभावं समाश्रित्य मन्दं मन्दं रुरोद ह ॥ ५७॥  
  
ते सर्वे लालिता मात्रा गाढमालिङ्ग्य यत्नतः ।  
एवमानन्दसन्दोहजगदानन्दकारकः ॥ ५८॥  
  
मायाबालवपुर्धृत्वा रमयामास दम्पती ।  
अथ कालेन ते सर्वे कौमारं प्रतिपेदिरे ॥ ५९॥  
  
उपनीता वसिष्ठेन सर्वविद्याविशारदाः ।  
धनुर्वेदे च निरताः सर्वशास्त्रार्थवेदिनः ॥ ६०॥  
  
बभूवुर्जगतां नाथा लीलया नररूपिणः ।  
लक्ष्मणस्तु सदा राममनुगच्छति सादरम् ॥ ६१॥  
  
सेव्यसेवकभावेन शत्रुघ्नो भरतं तथा ।  
रामश्चापधरो नित्यं तूणीबाणान्वितः प्रभुः ॥ ६२॥  
  
अश्वारूढो वनं याति मृगयायै सलक्ष्मणः ।  
हत्वा दुष्टमृगान् सर्वान् पित्रे सर्वं न्यवेदयत् ॥ ६३॥  
  
प्रातरुत्थाय सुस्नातः पितरावभिवाद्य च ।  
पौरकार्याणि सर्वाणि करोति विनयान्वितः ॥ ६४॥  
  
बन्धुभिः सहितो नित्यं भुक्त्वा मुनिभिरन्वहम् ।  
धर्मशास्त्ररहस्यानि शृणोति व्याकरोति च ॥ ६५॥  
  
एवं परात्मा मनुजावतारो मनुष्यलोकाननुसृत्य सर्वम् ।  
चक्रेऽविकारी परिणामहीनो विचार्यमाणे न करोति किञ्चित् ॥ ६६॥  
  
इति श्रीमदध्यात्मरामायणे उमामहेश्वरसंवादे  
बालकाण्डे तृतीयः सर्गः ॥ ३॥  
  
  
॥ चतुर्थः सर्गः ॥  
          श्रीमहादेव उवाच  
कदाचित्कौशिकोऽभ्यागादयोध्यां ज्वलनप्रभः ।  
द्रष्टुं रामं परात्मानं जातं ज्ञात्वा स्वमायया ॥ १॥  
  
दृष्ट्वा दशरथो राजा प्रत्युत्थायाचिरेण तु ।  
वसिष्ठेन समागम्य पूजयित्वा यथाविधि ॥ २॥  
  
अभिवाद्य मुनिं राजा प्राञ्जलिर्भक्तिनम्रधीः ।  
कृतार्थोऽस्मि मुनीन्द्राहं त्वदागमनकारणात् ॥ ३॥  
  
त्वद्विधा यद्गृहम् यान्ति तत्रैवायान्ति सम्पदः ।  
यदर्थमागतोऽसि त्वं ब्रूहि सत्यं करोमि तत् ॥ ४॥  
  
विश्वामित्रोऽपि तं प्रीतः प्रत्युवाच महीपतिम् ।  
अहं पर्वणि सम्प्राप्ते दृष्ट्वा यष्टुं सुरान् पितॄन् ॥ ५॥  
  
यदारभे तदा दैत्या विघ्नं कुर्वन्ति नित्यशः ।  
मारीचश्च सुबाहुश्चापरे चानुचरास्तयोः ॥ ६॥  
  
अतस्तयोर्वधार्थाय ज्येष्ठं रामं प्रयच्छ मे ।  
लक्ष्मणेन सह भ्रात्रा तव श्रेयो भविष्यति ॥ ७॥  
  
वसिष्ठेन सहामन्त्र्य दीयतां यदि रोचते ।  
पप्रच्छ गुरुमेकान्ते राजा चिन्तापरायणः ॥ ८॥  
  
किं करोमि गुरो रामं त्यक्तुं नोत्सहते मनः ।  
बहुवर्षसहस्रान्ते कष्टेनोत्पादिताः सुताः ॥ ९॥  
  
चत्वारोऽमरतुल्यास्ते तेषां रामोऽतिवल्लभः ।  
रामस्त्वितो गच्छति चेन्न जीवामि कथञ्चन ॥ १०॥  
  
प्रत्याख्यातो यदि मुनिः शापं दास्यत्यसंशयः ।  
कथं श्रेयो भवेन्मह्यमसत्यं चापि न स्पृशेत् ॥ ११॥  
  
          वसिष्ठ उवाच  
शृणु राजन् देवगुह्यं गोपनीयं प्रयत्नतः ।  
रामो न मानुषो जातः परमात्मा सनातनः ॥ १२॥  
  
भूमेर्भारावताराय ब्रह्मणा प्रार्थितः पुरा ।  
स एव जातो भवने कौसल्यायां तवानघ ॥ १३॥  
  
त्वं तु प्रजापतिः पूर्वं कश्यपो ब्रह्मणः सुतः ।  
कौसल्या चादितिर्देवमाता पूर्वं यशस्विनी ॥ १४॥  
  
भवन्तौ तप उग्रं वै तेपाथे बहुवत्सरम् ।  
अग्राम्यविषयौ विष्णुपूजाध्यानैकतत्परौ ।  
तदा प्रसन्नो भगवान् वरदो भक्तवत्सलः ॥ १५॥  
  
वृणीष्व वरमित्युक्ते त्वं मे पुत्रो भवामल ।  
इति त्वया याचितोऽसौ भगवान् भूतभावनः ॥ १६॥  
  
तथेत्युक्त्वाद्य पुत्रस्ते जातो रामः स एव हि ।  
शेषस्तु लक्ष्मणो राजन् राममेवान्वपद्यत ॥ १७॥  
  
जातौ भरतशत्रुघ्नौ शङ्खचक्रे गदाभृतः ।  
योगमायापि सीतेति जाता जनकनन्दिनी ॥ १८॥  
  
विश्वामित्रोऽपि रामाय तां योजयितुमागतः ।  
एतद्गुह्यतमं राजन्न वक्तव्यं कदाचन ॥ १९॥  
  
अतः प्रीतेन मनसा पूजयित्वाथ कौशिकम् ।  
प्रेषयस्व रमानाथं राघवं सहलक्ष्मणम् ॥ २०॥  
  
वसिष्ठेनैवमुक्तस्तु राजा दशरथस्तदा ।  
कृतकृत्यमिवात्मानं मेने प्रमुदितान्तरः ॥ २१॥  
  
आहूय रामरामेति लक्ष्मणेति च सादरम् ।  
आलिङ्ग्य मूर्ध्न्यवघ्राय कौशिकाय समर्पयत् ॥ २२॥  
  
ततोऽतिहृष्टो भगवान् विश्वामित्रः प्रतापवान् ।  
आशीर्भिरभिनन्द्याथ आगतौ रामलक्ष्मणौ ।  
गृहीत्वा चापतूणीरबाणखड्गधरौ ययौ ॥ २३॥  
  
किञ्चिद्देशमतिक्रम्य राममाहूय भक्तितः ।  
ददौ बलां चातिबलां विद्ये द्वे देवनिर्मिते ॥ २४॥  
  
ययोर्ग्रहणमात्रेण क्षुत्क्षामादि न जायते ॥ २५॥  
  
तत उत्तीर्य गङ्गां ते ताटकावनमागमन् ।  
विश्वामित्रस्तदा प्राह रामं सत्यपराक्रमम् ॥ २६॥  
  
अत्रास्ति ताटका नाम राक्षसी कामरूपिणी ।  
बाधते लोकमखिलं जहि तामविचारयन् ॥ २७॥  
  
तथेति धनुरादाय सगुणं रघुनन्दनः ।  
टङ्कारमकरोत्तेन शब्देनापूरयद्वनम् ॥ २८॥  
  
तच्छ्रुत्वासहमाना सा ताटका घोररूपिणी ।  
क्रोधसंमूर्च्छिता राममभिदुद्राव मेघवत् ॥ २९॥  
  
तामेकेन शरेणाशु ताडयामास वक्षसि ।  
पपात विपिने घोरा वमन्ती रुधिरं बहु ॥ ३०॥  
  
ततोऽतिसुन्दरी यक्षी सर्वाभरणभूषिता ।  
शापात्पिशाचतां प्राप्ता मुक्ता रामप्रसादतः ॥ ३१॥  
  
नत्वा रामं परिक्रम्य गता रामाज्ञया दिवम् ॥ ३२॥  
  
ततोऽतिहृष्टः परिरभ्य रामं  
       मूर्धन्यवघ्राय विचिन्त्य किञ्चित् ।  
सर्वास्त्रजालं सरहस्यमन्त्रं  
       प्रीत्याभिरामाय ददौ मुनीन्द्रः ॥ ३३॥  
  
इति श्रीमदध्यात्मरामायणे उमामहेश्वरसंवादे  
बालकाण्डे चतुर्थः सर्गः ॥ ४॥  
  
  
॥ पञ्चमः सर्गः ॥  
          श्रीमहादेव उवाच  
तत्र कामाश्रमे रम्ये कानने मुनिसङ्कुले ।  
उषित्वा रजनीमेकां प्रभाते प्रस्थिताः शनैः ॥ १॥  
  
सिद्धाश्रमं गताः सर्वे सिद्धचारणसेवितम् ।  
विश्वामित्रेण सन्दिष्टा मुनयस्तन्निवासिनः ॥ २॥  
  
पूजां च महतीं चक्रू रामलक्ष्मणयोर्द्रुतम् ।  
श्रीरामः कौशिकं प्राह मुने दीक्षां प्रविश्यताम् ॥ ३॥  
  
दर्शयस्व महाभाग कुतस्तौ राक्षसाधमौ ।  
तथेत्युक्त्वा मुनिर्यष्टुमारेभे मुनिभिः सह ॥ ४॥  
  
मध्याह्ने ददृशाते तौ राक्षसौ कामरूपिणौ ।  
मारीचश्च सुबाहुश्च वर्षन्तौ रुधिरास्थिनी ॥ ५॥  
  
रामोऽपि धनुरादाय द्वौ बाणौ सन्दधे सुधीः ।  
आकर्णान्तं समाकृष्य विससर्ज तयोः पृथक् ॥ ६॥  
  
तयोरेकस्तु मारीचं भ्रामयञ्छतयोजनम् ।  
पातयामास जलधौ तदद्भुतमिवाभवत् ॥ ७॥  
  
द्वितीयोऽग्निमयो बाणः सुबाहुमजयत्क्षणात् ।  
अपरे लक्षमणेनाशु हतास्तदनुयायिनः ॥ ८॥  
  
पुष्पौघैराकिरन् देवा राघवं सहलक्ष्मणम् ।  
देवदुन्दुभयो नेदुस्तुष्टुवुः सिद्धचारणाः ॥ ९॥  
  
विश्वामित्रस्तु सम्पूज्य पूजार्हं रघुनन्दनम् ।  
अङ्के निवेश्य चालिङ्ग्य भक्त्या बाष्पाकुलेक्षणः ॥ १०॥  
  
भोजयित्वा सह भ्रात्रा रामं पक्वफलादिभिः ।  
पुराणवाक्यैर्मधुरैर्निनाय दिवसत्रयम् ॥ ११॥  
  
चतुर्थेऽहनि सम्प्राप्ते कौशिको राममब्रवीत् ।  
राम राम महायज्ञं द्रष्टुं गच्छामहे वयम् ॥ १२॥  
  
विदेहराजनगरे जनकस्य महात्मनः ।  
तत्र माहेश्वरं चापमस्ति न्यस्तं पिनाकिना ॥ १३॥  
  
द्रक्ष्यसि त्वं महासत्त्वं पूज्यसे जनकेन च ।  
इत्युक्त्वा मुनिभिस्ताभ्यां ययौ गङ्गासमीपगम् ॥ १४॥  
  
गौतमस्याश्रमं पुण्यं यत्राहल्याऽऽस्थिता तपः ।  
दिव्यपुष्पफलोपेतपादपैः परिवेष्टितम् ॥ १५॥  
  
मृगपक्षिगणैर्हीनं नानाजन्तुविवर्जितम् ।  
दृष्ट्वोवाच मुनिं श्रीमान् रामो राजीवलोचनः ॥ १६॥  
  
कस्यैतदाश्रमपदं भाति भास्वच्छुभं महत् ।  
पत्रपुष्पफलैर्युक्तं जन्तुभिः परिवर्जितम् ॥ १७॥  
  
आह्लादयति मे चेतो भगवन् ब्रूहि तत्त्वतः ॥ १८॥  
  
          विश्वामित्र उवाच  
शृणु राम पुरा वृत्तं गौतमो लोकविश्रुतः ।  
सर्वधर्मभृतां श्रेष्ठस्तपसाराधयन् हरिम् ॥ १९॥  
  
तस्मै ब्रह्मा ददौ कन्यामहल्यां लोकसुन्दरीम् ।  
ब्रह्मचर्येण सन्तुष्टः शुश्रूषणपरायणाम् ॥ २०॥  
  
तया सार्धमिहावात्सीद्गौतमस्तपतां वरः ।  
शक्रस्तु तां धर्षयितुमन्तरं प्रेप्सुरन्वहम् ॥ २१॥  
  
कदाचिन्मुनिवेषेण गौतमे निर्गते गृहात् ।  
धर्षयित्वाथ निरगात्त्वरितं मुनिरप्यगात् ॥ २२॥  
  
दृष्ट्वा यान्तं स्वरूपेण मुनिः परमकोपनः ।  
पप्रच्छ कस्त्वं दुष्टात्मन् मम रूपधरोऽधमः ॥ २३॥  
  
सत्यं ब्रूहि न चेद्भस्म करिष्यामि न संशयः ।  
सोऽब्रवीद्देवराजोऽहं पाहि मां कामकिङ्करम् ॥ २४॥  
  
कृतं जुगुप्सितं कर्म मया कुत्सितचेतसा ।  
गौतमः क्रोधताम्राक्षः शशाप दिविजाधिपम् ॥ २५॥  
  
योनिलम्पट दुष्टात्मन् सहस्रभगवान् भव ।  
शप्त्वा तं देवराजानं प्रविश्य स्वाश्रमं द्रुतम् ॥ २६॥  
  
दृष्ट्वाहल्यां वेपमानां प्राञ्जलिं गौतमोऽब्रवीत् ।  
दुष्टे त्वं तिष्ठ दुर्वृत्ते शिलायामाश्रमे मम ॥ २७॥  
  
निराहारा दिवारात्रं तपः परममास्थिता ।  
आतपानिलवर्षादिसहिष्णुः परमेश्वरम् ॥ २८॥  
  
ध्यायन्ती राममेकाग्रमनसा हृदि संस्थितम् ।  
नानाजन्तुविहीनोऽयमाश्रमो मे भविष्यति ॥ २९॥  
  
एवं वर्षसहस्रेषु ह्यनेकेषु गतेषु च ।  
रामो दाशरथिः श्रीमानागमिष्यति सानुजः ॥ ३०॥  
  
यदा त्वदाश्रयशिलां पादाभ्यामाक्रमिष्यति ।  
तदैव धूतपापा त्वं रामं सम्पूज्य भक्तितः ॥ ३१॥  
  
परिक्रम्य नमस्कृत्य स्तुत्वा शापाद्विमोक्ष्यसे ।  
पूर्ववन्मम शुश्रूषां करिष्यसि यथासुखम् ॥ ३२॥  
  
इत्युक्त्वा गौतमः प्रागाद्धिमवन्तं नगोत्तमम् ।  
तदाद्यहल्या भूतानामदृश्या स्वाश्रमे शुभे ॥ ३३॥  
  
तव पादरजःस्पर्शं काङ्क्षते पवनाशना ।  
आस्तेऽद्यापि रघुश्रेष्ठ तपो दुष्करमास्थिता ॥ ३४॥  
  
पावयस्व मुनेर्भार्यामहल्यां ब्रह्मणः सुताम् ।  
इत्युक्त्वा राघवं हस्ते गृहीत्वा मुनिपुङ्गवः ॥ ३५॥  
  
दर्शयामास चाहल्यामुग्रेण तपसा स्थिताम् ।  
रामः शिलां पदा स्पृष्ट्वा तां चापश्यत्तपोधनाम् ॥ ३६॥  
  
ननाम राघवोऽहल्यां रामोऽहमिति चाब्रवीत् ।  
ततो दृष्ट्वा रघुश्रेष्ठं पीतकौशेयवाससम् ॥ ३७॥  
  
चतुर्भुजं शङ्खचक्रगदापङ्कजधारिणम् ।  
धनुर्बाणधरं रामं लक्ष्मणेन समन्वितम् ॥ ३८॥  
  
स्मितवक्त्रं पद्मनेत्रं श्रीवत्साङ्कितवक्षसम् ।  
नीलमाणिक्यसङ्काशं द्योतयन्तं दिशो दश ॥ ३९॥  
  
दृष्ट्वा रामं रमानाथं हर्षविस्फारितेक्षणा ।  
गौतमस्य वचः स्मृत्वा ज्ञात्वा नारायणं वरम् ॥ ४०॥  
  
सम्पूज्य विधिवद्राममर्घ्यादिभिरनिन्दिता ।  
हर्षाश्रुजलनेत्रान्ता दण्डवत्प्रणिपत्य सा ॥ ४१॥  
  
उत्थाय च पुनर्दृष्ट्वा रामं राजीवलोचनम् ।  
पुलकाङ्कितसर्वाङ्गा गिरा गद्गदयैलत ॥ ४२॥  
  
          अहल्योवाच  
अहो कृतार्थास्मि जगन्निवास ते  
            पादाब्जसंलग्नरजःकणादहम् ।  
स्पृशामि यत्पद्मजशङ्करादिभि-  
      र्विमृग्यते रन्धितमानसैः सदा ॥ ४३॥  
  
अहो विचित्रं तव राम चेष्टितं  
      मनुष्यभावेन विमोहितं जगत् ।  
चलस्यजस्रं चरणादिवर्जितः  
      सम्पूर्ण आनन्दमयोऽतिमायिकः ॥ ४४॥  
  
यत्पादपङ्कजपरागपवित्रगात्रा  
      भागीरथी भवविरिञ्चिमुखान् पुनाति ।  
साक्षात्स एव मम दृग्विषयो यदास्ते  
      किं वर्ण्यते मम पुराकृतभागधेयम् ॥ ४५॥  
  
मर्त्यावतारे मनुजाकृतिं हरिं  
      रामाभिधेयं रमणीयदेहिनम् ।  
धनुर्धरं पद्मविशाललोचनं  
      भजामि नित्यं न परान् भजिष्ये ॥ ४६॥  
  
यत्पादपङ्कजरजः श्रुतिभिर्विमृग्यं  
      यन्नाभिपङ्कजभवः कमलासनश्च ।  
यन्नामसाररसिको भगवान् पुरारिस्तं  
      रामचन्द्रमनिशं हृदि भावयामि ॥ ४७॥  
  
यस्यावतारचरितानि विरिञ्चिलोके  
      गायन्ति नारदमुखा भवपद्मजाद्याः ।  
आनन्दजाश्रुपरिषिक्तकुचाग्रसीमा  
      वागीश्वरी च तमहं शरणं प्रपद्ये ॥ ४८॥  
  
सोऽयं परात्मा पुरुषः पुराण  
      एकः स्वयञ्ज्योतिरनन्त आद्यः ।  
मायातनुं लोकविमोहनीयां  
      धत्ते परानुग्रह एष रामः ॥ ४९॥  
  
अयं हि विश्वोद्भवसंयमानामेकः  
      स्वमायागुणबिम्बितो यः ।  
विरिञ्चिविष्ण्वीश्वरनामभेदान्  
      धत्ते स्वतन्त्रः परिपूर्ण आत्मा ॥ ५०॥  
  
नमोऽस्तु ते राम तवाङ्घ्रिपङ्कजं  
      श्रिया धृतं वक्षसि लालितं प्रियात् ।  
आक्रान्तमेकेन जगत्त्रयं पुरा  
      ध्येयं मुनीन्द्रैरभिमानवर्जितैः ॥ ५१॥  
  
जगतामादिभूतस्त्वं जगत्त्वं जगदाश्रयः ।  
सर्वभूतेष्वसंयुक्त एको भाति भवान् परः ॥ ५२॥  
  
ओङ्कारवाच्यस्त्वं राम वाचामविषयः पुमान् ।  
वाच्यवाचकभेदेन भवानेव जगन्मयः ॥ ५३॥  
  
कार्यकारणकर्तृत्वफलसाधनभेदतः ।  
एको विभासि राम त्वं मायया बहुरूपया ॥ ५४॥  
  
त्वन्मायामोहितधियस्त्वां न जानन्ति तत्त्वतः ।  
मानुषं त्वाभिमन्यन्ते मायिनं परमेश्वरम् ॥ ५५॥  
  
आकाशवत्त्वं सर्वत्र बहिरन्तर्गतोऽमलः ।  
असङ्गो ह्यचलो नित्यः शुद्धो बुद्धः सदव्ययः ॥ ५६॥  
  
योषिन्मूढाहमज्ञा ते तत्त्वं जाने कथं विभो ।  
तस्मात्ते शतशो राम नमस्कुर्यामनन्यधीः ॥ ५७॥  
  
देव मे यत्र कुत्रापि स्थिताया अपि सर्वदा ।  
त्वत्पादकमले सक्ता भक्तिरेव सदास्तु मे ॥ ५८॥  
  
नमस्ते पुरुषाध्यक्ष नमस्ते भक्तवत्सल ।  
नमस्तेऽस्तु हृषीकेश नारायण नमोऽस्तुते ॥ ५९॥  
  
भवभयहरमेकं भानुकोटिप्रकाशं  
      करधृतशरचापं कालमेघावभासम् ।  
कनकरुचिरवस्त्रं रत्नवत्कुण्डलाढ्यं  
      कमलविशदनेत्रं सानुजं राममीडे ॥ ६०॥  
  
स्तुत्वैवं पुरुषं साक्षाद्राघवं पुरतः स्थितम् ।  
परिक्रम्य प्रणम्याशु साऽनुज्ञाता ययौ पतिम् ॥ ६१॥  
  
अहल्यया कृतं स्तोत्रं यः पठेद्भक्तिसंयुतः ।  
स मुच्यतेऽखिलैः पापैः परं ब्रह्माधिगच्छति ॥ ६२॥  
  
पुत्राद्यर्थे पठेद्भक्त्या रामं हृदि निधाय च ।  
संवत्सरेण लभते वन्ध्या अपि सुपुत्रकम् ॥ ६३॥  
  
सर्वान् कामानवाप्नोति रामचन्द्रप्रसादतः ॥ ६४॥  
  
ब्रह्मघ्नो गुरुतल्पगोऽपि पुरुषः स्तेयी सुरापोऽपि वा  
   मातृभ्रातृविहिंसकोऽपि सततं भोगैकबद्धातुरः ।  
नित्यं स्तोत्रमिदं जपन् रघुपतिं भक्त्या हृदिस्थं स्मरन्  
   ध्यायन्मुक्तिमुपैति किं पुनरसौ स्वाचारयुक्तो नरः ॥ ६५॥  
  
इति श्रीमदध्यात्मरामायणे उमामहेश्वरसंवादे बालकाण्डे  
 अहल्योद्धरणं नाम पञ्चमः सर्गः ॥ ५॥  
  
  
॥ षष्ठः सर्गः ॥  
विश्वामित्रोऽथ तं प्राह राघवं सहलक्ष्मणम् ।  
गच्छामो वत्स मिथिलां जनकेनाभिपालिताम् ॥ १॥  
  
दृष्ट्वा क्रतुवरं पश्चादयोध्यां गन्तुमर्हसि ।  
इत्युक्त्वा प्रययौ गङ्गामुत्तर्तुं सहराघवः ।  
तस्मिन् काले नाविकेन निषिद्धो रघुनन्दनः ॥ २॥  
  
          नाविक उवाच  
क्षालयामि तव पादपङ्कजं  
       नाथ दारुदृषदोः किमन्तरम् ।  
मानुषीकरणचूर्णमस्ति ते  
       पादयोरिति कथा प्रथीयसी ॥ ३॥  
  
पादाम्बुजं ते विमलं हि कृत्वा  
       पश्चात्परं तीरमहं नयामि ।  
नो चेत्तरी सद्युवती मलेन  
       स्याच्चेद्विभो विद्धि कुटुम्बहानिः ॥ ४॥  
  
इत्युक्त्वा क्षालितौ पादौ परं तीरं ततो गताः ।  
कौशिको रघुनाथेन सहितो मिथिलां ययौ ॥ ५॥  
  
विदेहस्य पुरं प्रातरृषिवाटं समाविशत् ।  
प्राप्तं कौशिकमाकर्ण्य जनकोऽतिमुदान्वितः ॥ ६॥  
  
पूजाद्रव्याणि सङ्गृह्य सोपाध्यायः समाययौ ।  
दण्डवत्प्रणिपत्याथ पूजयामास कौशिकम् ॥ ७॥  
  
पप्रच्छ राघवौ दृष्ट्वा सर्वलक्षणसंयुतौ ।  
द्योतयन्तौ दिशः सर्वाश्चन्द्रसूर्याविवापरौ ॥ ८॥  
  
कस्यैतौ नरशार्दूलौ पुत्रौ देवसुतोपमौ ।  
मनःप्रीतिकरौ मेऽद्य नरनारायणाविव ॥ ९॥  
  
प्रत्युवाच मुनिः प्रीतो हर्षयन् जनकं तदा ।  
पुत्रौ दशरथस्यैतौ भ्रातरौ रामलक्ष्मणौ ॥ १०॥  
  
मखसंरक्षणार्थाय मयानीतौ पितुः पुरात् ।  
आगच्छन् राघवो मार्गे ताटकां विश्वघातिनीम् ॥ ११॥  
  
शरेणैकेन हतवान्नोदितो मेऽतिविक्रमः ।  
ततो ममाश्रमं गत्वा मम यज्ञविहिंसकान् ॥ १२॥  
  
सुबाहुप्रमुखान् हत्वा मारीचं सागरेऽक्षिपत् ।  
ततो गङ्गातटे पुण्ये गौतमस्याश्रमं शुभम् ॥ १३॥  
  
गत्वा तत्र शिलारूपा गौतमस्य वधूः स्थिता ।  
पादपङ्कजसंस्पर्शात्कृता मानुषरूपिणी ॥ १४॥  
  
दृष्ट्वाहल्यां नमस्कृत्य तया सम्यक्प्रपूजितः ।  
इदानीं द्रष्टुकामस्ते गृहे माहेश्वरं धनुः ॥ १५॥  
  
पूजितं राजभिः सर्वैर्दृष्टमित्यनुशुश्रुवे ।  
अतो दर्शय राजेन्द्र शैवं चापमनुत्तमम् ।  
दृष्ट्वायोध्यां जिगमिषुः पितरं द्रष्टुमिच्छति ॥ १६॥  
  
इत्युक्तो मुनिना राजा पूजार्हाविति पूजया ।  
पूजयामास धर्मज्ञो विधिदृष्टेन कर्मणा ।  
ततः सम्प्रेषयामास मन्त्रिणं बुद्धिमत्तरम् ॥ १७॥  
  
     जनक उवाच  
शीघ्रमानय विश्वेशचापं रामाय दर्शय ॥ १८॥  
  
ततो गते मन्त्रिवरे राजा कौशिकमब्रवीत् ।  
यदि रामो धनुर्धृत्वा कोट्यामारोपयेद्गुणम् ॥ १९॥  
  
तदा मयात्मजा सीता दीयते राघवाय हि ।  
तथेति कौशिकोऽप्याह रामं संवीक्ष्य सस्मितम् ॥ २०॥  
  
शीघ्रं दर्शय चापाग्र्यं रामायामिततेजसे ।  
एवं ब्रुवति मौनीशे आगताश्चापवाहकाः ॥ २१॥  
  
चापं गृहीत्वा बलिनः पञ्चसाहस्रसङ्ख्यकाः ।  
घण्टाशतसमायुक्तं मणिवज्रादिभूषितम् ॥ २२॥  
  
दर्शयामास रामाय मन्त्री मन्त्रयतां वरः ।  
दृष्ट्वा रामः प्रहृष्टात्मा बद्ध्वा परिकरं दृढम् ॥ २३॥  
  
गृहीत्वा वामहस्तेन लीलया तोलयन् धनुः ।  
आरोपयामास गुणं पश्यत्स्वखिलराजसु ॥ २४॥  
  
ईषदाकर्षयामास पाणिना दक्षिणेन सः ।  
बभञ्जाखिलहृत्सारो दिशः शब्देन पूरयन् ॥ २५॥  
  
दिशश्च विदिशश्चैव स्वर्गं मर्त्यं रसातलम् ।  
तदद्भुतमभूत्तत्र देवानां दिवि पश्यताम् ॥ २६॥  
  
आच्छादयन्तः कुसुमैर्देवाः स्तुतिभिरीडिरे ।  
देवदुन्दुभयो नेदुर्ननृतुश्चाप्सरोगणाः ॥ २७॥  
  
द्विधा भग्नं धनुर्दृष्ट्वा राजालिङ्ग्य रघूद्वहम् ।  
विस्मयं लेभिरे सीतामातरोऽन्तःपुराजिरे ॥ २८॥  
  
सीता स्वर्णमयीं मालां गृहीत्वा दक्षिणे करे ।  
स्मितवक्त्रा स्वर्णवर्णा सर्वाभरणभूषिता ॥ २९॥  
  
मुक्ताहारैः कर्णपत्रैः क्वणच्चरणनूपुरा ।  
दुकूलपरिसंवीता वस्त्रान्तर्व्यञ्जितस्तनी ॥ ३०॥  
  
रामस्योपरि निक्षिप्य स्मयमाना मुदं ययौ ।  
ततो मुमुदिरे सर्वे राजदाराः स्वलङ्कृतम् ॥ ३१॥  
  
गवाक्षजालरन्ध्रेभ्यो दृष्ट्वा लोकविमोहनम् ।  
ततोऽब्रवीन्मुनिं राजा सर्वशास्त्रविशारदः ॥ ३२॥  
  
भो कौशिक मुनिश्रेष्ठ पत्रं प्रेषय सत्वरम् ।  
राजा दशरथः शीघ्रमागच्छतु सपुत्रकः ॥ ३३।  
विवाहार्थं कुमाराणां सदारः सहमन्त्रिभिः ।  
तथेति प्रेषयामास दूतान्स्त्वरितविक्रमान् ॥ ३४॥  
  
ते गत्वा राजशार्दूलं रामश्रेयो न्यवेदयन् ।  
श्रुत्वा रामकृतं राजा हर्षेण महताप्लुतः ॥ ३५॥  
  
मिथिलागमनार्थाय त्वरयामास मन्त्रिभिः ।  
गच्छन्तु मिथिलां सर्वे गजाश्वरथपत्तयः ॥ ३६॥  
  
रथमानय मे शीघ्रं गच्छाम्यद्यैव मा चिरम् ।  
वसिष्ठस्त्वग्रतो यातु सदारः सहितोऽग्निभिः ॥ ३७॥  
  
राममातॄः समादाय मुनिर्मे भगवान् गुरुः ।  
एवं प्रस्थाप्य सकलं राजर्षिर्विपुलं रथम् ॥ ३८॥  
  
महत्या सेनया सार्धमारुह्य त्वरितो ययौ ।  
आगतं राघवं श्रुत्वा राजा हर्षसमाकुलः ॥ ३९॥  
  
प्रत्युज्जगाम जनकः शतानन्दपुरोधसा ।  
यथोक्तपूजया पूज्यं पूजयामास सत्कृतम् ॥ ४०॥  
  
रामस्तु लक्ष्मणेनाशु ववन्दे चरणौ पितुः ।  
ततो हृष्टो दशरथो रामं वचनमब्रवीत् ॥ ४१॥  
  
दिष्ट्या पश्यामि ते राम मुखं फुल्लाम्बुजोपमम् ।  
मुनेरनुग्रहात्सर्वं सम्पन्नं मम शोभनम् ॥ ४२॥  
  
इत्युक्त्वाघ्राय मूर्धानमालिङ्ग्य च पुनः पुनः ।  
हर्षेण महताविष्टो ब्रह्मानन्दं गतो यथा ॥ ४३॥  
  
ततो जनकराजेन मन्दिरे सन्निवेशितः ।  
शोभने सर्वभोगाढ्ये सदारः ससुतः सुखी ॥ ४४॥  
  
ततः शुभे दिने लग्ने सुमुहूर्ते रघूत्तमम् ।  
आनयामास धर्मज्ञो रामं सभ्रातृकं तदा ॥ ४५॥  
  
रत्नस्तम्भसुविस्तारे सुविताने सुतोरणे ।  
मण्डपे सर्वशोभाढ्ये मुक्तापुष्पफलान्विते ॥ ४६॥  
  
वेदविद्भिः सुसम्बाधे ब्राह्मणैः स्वर्णभूषितैः ।  
सुवासिनीभिः परितो निष्ककण्ठीभिरावृते ॥ ४७॥  
  
भेरीदुन्दुभिनिर्घोषैर्गीतनृत्यैः समाकुले ।  
दिव्यरत्नाञ्चिते स्वर्णपीठे रामं न्यवेशयत् ॥ ४८॥  
  
वसिष्ठं कौशिकं चैव शतानन्दः पुरोहितः ।  
यथाक्रमं पूजयित्वा रामस्योभयपार्श्वयोः ॥ ४९॥  
  
स्थापयित्वा स तत्राग्निं ज्वालयित्वा यथाविधि ।  
सीतामानीय शोभाढ्यां नानारत्नविभूषिताम् ॥ ५०॥  
  
सभार्यो जनकः प्रायाद्रामं राजीवलोचनम् ।  
पादौ प्रक्षाल्य विधिवत्तदपो मूर्ध्न्यधारयत् ॥ ५१॥  
  
या धृता मूर्ध्नि शर्वेण ब्रह्मणा मुनिभिः सदा ।  
ततः सीतां करे धृत्वा साक्षतोदकपूर्वकम् ॥ ५२॥  
  
रामाय प्रददौ प्रीत्या पाणिग्रहविधानतः ।  
सीता कमलपत्राक्षी स्वर्णमुक्तादिभूषिता ॥ ५३॥  
  
दीयते मे सुता तुभ्यं प्रीतो भव रघूत्तम ।  
इति प्रीतेन मनसा सीतां रामकरेऽर्पयन् ॥ ५४॥  
  
मुमोद जनको लक्ष्मीं क्षीराब्धिरिव विष्णवे ।  
उर्मिलां चौरसीं कन्यां लक्ष्मणाय ददौ मुदा ॥ ५५॥  
  
तथैव श्रुतिकीर्तिं च माण्डवीं भ्रातृकन्यके ।  
भरताय ददावेकां शत्रुघ्नायापरां ददौ ॥ ५६॥  
  
चत्वारो दारसम्पन्ना भ्रातरः शुभलक्षणाः ।  
विरेजुः प्रजया सर्वे लोकपाला इवापरे ॥ ५७॥  
  
ततोऽब्रवीद्वसिष्ठाय विश्वामित्राय मैथिलः ।  
जनकः स्वसुतोदन्तं नारदेनाभिभाषितम् ॥ ५८॥  
  
यज्ञभूमिविशुद्ध्यर्थं कर्षतो लाङ्गलेन मे ।  
सीतामुखात्समुत्पन्ना कन्यका शुभलक्षणा ॥ ५९॥  
  
तामद्राक्षमहं प्रीत्या पुत्रिकाभावभाविताम् ।  
अर्पिता प्रियभार्यायै शरच्चन्द्रनिभानना ॥ ६०॥  
  
एकदा नारदोऽभ्यागाद्विविक्ते मयि संस्थिते ।  
रणयन्महतीम् वीणां गायन्नारायणं विभुम् ॥ ६१॥  
  
पूजितः सुखमासीनो मामुवाच सुखान्वितः ।  
शृणुष्व वचनं गुह्यं तवाभ्युदयकारणम् ॥ ६२॥  
  
परमात्मा हृषीकेशो भक्तानुग्रहकाम्यया ।  
देवकार्यार्थसिद्ध्यर्थं रावणस्य वधाय च ॥ ६३॥  
  
जातो राम इति ख्यातो मायामानुषवेषधृक् ।  
आस्ते दाशरथिर्भूत्वा चतुर्धा परमेश्वरः ॥ ६४॥  
  
योगमायाऽपि सीतेति जाता वै तव वेश्मनि ।  
अतस्त्वं राघवायैव देहि सीतां प्रयत्नतः ॥ ६५॥  
  
नान्येभ्यः पूर्वभार्यैषा रामस्य परमात्मनः ।  
इत्युक्त्वा प्रययौ देवगतिं देवमुनिस्तदा ॥ ६६॥  
  
तदारभ्य मया सीता विष्णोर्लक्ष्मीर्विभाव्यते ।  
कथं मया राघवाय दीयते जानकी शुभा ॥ ६७॥  
  
इति चिन्तासमाविष्टः कार्यमेकमचिन्तयम् ।  
मत्पितामहगेहे तु न्यासभूतमिदं धनुः ॥ ६८॥  
  
ईश्वरेण पुरा क्षिप्तं पुरदाहादनन्तरम् ।  
धनुरेतत्पणं कार्यमिति चिन्त्य कृतं तथा ॥ ६९॥  
  
सीतापाणिग्रहार्थाय सर्वेषां माननाशनम् ।  
त्वत्प्रसादान्मुनिश्रेष्ठ रामो राजीवलोचनः ॥ ७०॥  
  
आगतोऽत्र धनुर्द्रष्टुं फलितो मे मनोरथः ।  
अद्य मे सफलं जन्म राम त्वां सह सीतया ॥ ७१॥  
  
एकासनस्थं पश्यामि भ्राजमानं रविं यथा ॥ ७२॥  
  
त्वत्पादाम्बुधरो ब्रह्मा सृष्टिचक्रप्रवर्तकः ।  
बलिस्त्वत्पादसलिलं धृत्वाभूद्दिविजाधिपः ॥ ७३॥  
  
त्वत्पादपांसुसंस्पर्शादहल्या भर्तृशापतः ।  
सद्य एव विनिर्मुक्ता कोऽन्यस्त्वत्तोऽधिरक्षिता ॥ ७४॥  
  
यत्पादपङ्कजपरागसुरागयोगि-  
       वृन्दैर्जितम्भवभयं जितकालचक्रैः ।  
यन्नामकीर्तनपरा जितदुःखशोका  
       देवास्तमेव शरणं सततं प्रपद्ये ॥ ७५॥  
  
इति स्तुत्वा नृपः प्रादाद्राघवाय महात्मने ।  
दीनाराणां कोटिशतं रथानामयुतं तदा ॥ ७६॥  
  
अश्वानां नियुतं प्रादाद्गजानां षट्शतं तथा ।  
पत्तीनां लक्षमेकं तु दासीनां त्रिशतं ददौ ॥ ७७॥  
  
दिव्याम्बराणि हारान्श्च मुक्तारत्नमयोज्ज्वलान् ।  
सीतायै जनकः प्रादात्प्रीत्या दुहितृवत्सलः ॥ ७८॥  
  
वसिष्ठादीन् सुसम्पूज्य भरतं लक्ष्मणं तथा ।  
पूजयित्वा यथान्यायं तथा दशरथं नृपम् ॥ ७९॥  
  
प्रस्थापयामास नृपो राजानं रघुसत्तमम् ।  
सीतामालिङ्ग्य रुदतीं मातरः साश्रुलोचनाः ॥ ८०॥  
  
श्वश्रूशुश्रूषणपरा नित्यं राममनुव्रता ।  
पातिव्रत्यमुपालम्ब्य तिष्ठ वत्से यथा सुखम् ॥ ८१॥  
  
प्रयाणकाले रघुनन्दनस्य भेरीमृदङ्गानकतूर्यघोषः ।  
स्वर्वासिभेरीघनतूर्यशब्दैः संमूर्च्छितो भूतभयङ्करोऽभूत् ॥ ८२॥  
  
इति श्रीमदध्यात्मरामायणे उमामहेश्वरसंवादे  
   बालकाण्डे षष्ठः सर्गः ॥ ६॥  
  
  
॥ सप्तमः सर्गः ॥  
अथ गच्छति श्रीरामे मैथिलाद्योजनत्रयम् ।  
निमित्तान्यतिघोराणि ददर्श नृपसत्तमः ॥ १॥  
  
नत्वा वसिष्ठं पप्रच्छ किमिदं मुनिपुङ्गव ।  
निमित्तानीह दृश्यन्ते विषमाणि समन्ततः ॥ २॥  
  
वसिष्ठस्तमथ प्राह भयमागामि सूच्यते ।  
पुनरप्यभयं तेऽद्य शीघ्रमेव भविष्यति ॥ ३॥  
  
मृगाः प्रदक्षिणं यान्ति पश्य त्वां शुभसूचकाः ।  
इत्येवं वदतस्तस्य ववौ घोरतरोऽनिलः ॥ ४॥  
  
मुष्णन्श्चक्षूंषि सर्वेषां पांसुवृष्टिभिरर्दयन् ।  
ततो व्रजन् ददर्शाग्रे तेजोराशिमुपस्थितम् ॥ ५॥  
  
कोटिसूर्यप्रतीकाशं विद्युत्पुञ्जसमप्रभम् ।  
तेजोराशिं ददर्शाथ जामदग्न्यं प्रतापवान् ॥ ६॥  
  
नीलमेघनिभं प्रांशुं जटामण्डलमण्डितम् ।  
धनुः परशुपाणिं च साक्षात्कालमिवान्तकम् ॥ ७॥  
  
कार्तवीर्यान्तकं रामं दृप्तक्षत्रियमर्दनम् ।  
प्राप्तं दशरथस्याग्रे कालमृत्युमिवापरम् ॥ ८॥  
  
तं दृष्ट्वा भयसन्त्रस्तो राजा दशरथस्तदा ।  
अर्घ्यादिपूजां विस्मृत्य त्राहि त्राहीति चाब्रवीत् ॥ ९॥  
  
दण्डवत्प्रणिपत्याह पुत्रप्राणं प्रयच्छ मे ।  
इति ब्रुवन्तं राजानमनादृत्य रघूत्तमम् ॥ १०॥  
  
उवाच निष्ठुरं वाक्यं क्रोधात्प्रचलितेन्द्रियः ।  
त्वं राम इति नाम्ना मे चरसि क्षत्रियाधम ॥ ११॥  
  
द्वन्द्वयुद्धं प्रयच्छाशु यदि त्वं क्षत्रियोऽसि वै ।  
पुराणं जर्जरं चापं भङ्क्त्वा त्वं कत्थसे मुधा ॥ १२॥  
  
अस्मिन्स्तु वैष्णवे चापे आरोपयसि चेद्गुणम् ।  
तदा युद्धं त्वया सार्धं करोमि रघुवंशज ॥ १३॥  
  
नो चेत्सर्वान् हनिष्यामि क्षत्रियान्तकरो ह्यहम् ।  
इति ब्रुवति वै तस्मिन्श्चचाल वसुधा भृशम् ॥ १४॥  
  
अन्धकारो बभूवाथ सर्वेषामपि चक्षुषाम् ।  
रामो दाशरथिर्वीरो वीक्ष्य तं भार्गवं रुषा ॥ १५॥  
  
धनुराच्छिद्य तद्धस्तादारोप्य गुणमञ्जसा ।  
तूणीराद्बाणमादाय सन्धायाकृष्य वीर्यवान् ॥ १६॥  
  
उवाच भार्गवं रामं शृणु ब्रह्मन् वचो मम ।  
लक्ष्यं दर्शय बाणस्य ह्यमोघो मम सायकः ॥ १७॥  
  
 लोकान् पादयुगं वापि वद शीघ्रं ममाज्ञया ।  
अयं लोकः परो वाथ त्वया गन्तुं न शक्यते ॥ १८॥  
  
एवं त्वं हि प्रकर्तव्यं वद शीघ्रं ममाज्ञया ।  
एवं वदति श्रीरामे भार्गवो विकृताननः ॥ १९॥  
  
संस्मरन् पूर्ववृत्तान्तमिदं वचनमब्रवीत् ।  
राम राम महाबाहो जाने त्वां परमेश्वरम् ॥ २०॥  
  
पुराणपुरुषं विष्णुं जगत्सर्गलयोद्भवम् ।  
बाल्येऽहं तपसा विष्णुमाराधयितुमञ्जसा ॥ २१॥  
  
चक्रतीर्थं शुभं गत्वा तपसा विष्णुमन्वहम् ।  
अतोषयं महात्मानं नारायणमनन्यधीः ॥ २२॥  
  
ततः प्रसन्नो देवेशः शङ्खचक्रगदाधरः ।  
उवाच मां रघुश्रेष्ठ प्रसन्नमुखपङ्कजः ॥ २३॥  
  
          श्रीभगवानुवाच  
उत्तिष्ठ तपसो ब्रह्मन् फलितं ते तपो महत् ।  
मच्चिदंशेन युक्तस्त्वं जहि हैहयपुङ्गवम् ॥ २४॥  
  
कार्तवीर्यं पितृहणं यदर्थं तपसः श्रमः ।  
ततस्त्रिःसप्तकृत्वस्त्वं हत्वा क्षत्रियमण्डलम् ॥ २५॥  
  
कृत्स्नां भूमिं कश्यपाय दत्त्वा शान्तिमुपावह ।  
त्रेतामुखे दाशरथिर्भूत्वा रामोऽहमव्ययः ॥ २६॥  
  
उत्पत्स्ये परया शक्त्या तदा द्रक्ष्यसि मां ततः ।  
मत्तेजः पुनरादास्ये त्वयि दत्तं मया पुरा ॥ २७॥  
  
तदा तपश्चरन्ल्लोके तिष्ठ त्वं ब्रह्मणो दिनम् ।  
इत्युक्त्वान्तर्दधे देवस्तथा सर्वं कृतं मया ॥ २८॥  
  
स एव विष्णुस्त्वं राम जातोऽसि ब्रह्मणार्थितः ।  
मयि स्थितं तु त्वत्तेजस्त्वयैव पुनराहृतम् ॥ २९॥  
  
अद्य मे सफलं जन्म प्रतीतोऽसि मम प्रभो ।  
ब्रह्मादिभिरलभ्यस्त्वं प्रकृतेः पारगो मतः ॥ ३०॥  
  
त्वयि जन्मादिषड्भावा न सन्त्यज्ञानसम्भवाः ।  
निर्विकारोऽसि पूर्णस्त्वं गमनादिविवर्जितः ॥ ३१॥  
  
यथा जले फेनजालं धूमो वह्नौ तथा त्वयि ।  
त्वदाधारा त्वद्विषया माया कार्यं सृजत्यहो ॥ ३२॥  
  
यावन्मायावृता लोकास्तावत्त्वां न विजानते ।  
अविचारितसिद्धैषाऽविद्या विद्याविरोधिनी ॥ ३३॥  
  
अविद्याकृतदेहादिसङ्घाते प्रतिबिम्बिता ।  
चिच्छक्तिर्जीवलोकेऽस्मिन् जीव इत्यभिधीयते ॥ ३४॥  
  
यावद्देहमनःप्राणबुद्ध्यादिष्वभिमानवान् ।  
तावत्कर्तृत्वभोक्तृत्वसुखदुःखादिभाग्भवेत् ॥ ३५॥  
  
आत्मनःसंसृतिर्नास्ति बुद्धेर्ज्ञानं न जात्विति ।  
अविवेकाद्द्वयं युङ्क्त्वा संसारीति प्रवर्तते ॥ ३६॥  
  
जडस्य चित्समायोगाच्चित्त्वं भूयाच्चितेस्तथा ।  
जडसङ्गाज्जडत्वं हि जलाग्न्योर्मेलनं यथा ॥ ३७॥  
  
यावत्त्वत्पादभक्तानां सङ्गसौख्यं न विन्दति ।  
तावत्संसारदुःखौघान्न निवर्तेन्नरः सदा ॥ ३८॥  
  
तत्सङ्गलब्धया भक्त्या यदा त्वां समुपासते ।  
तदा माया शनैर्याति तानवं प्रतिपद्यते ॥ ३९॥  
  
ततस्त्वज्ज्ञानसम्पन्नः सद्गुरुस्तेन लभ्यते ।  
वाक्यज्ञानं गुरोर्लब्ध्वा त्वत्प्रसादाद्विमुच्यते ॥ ४०॥  
  
तस्मात्त्वद्भक्तिहीनानां कल्पकोटिशतैरपि ।  
न मुक्तिशङ्का विज्ञानशङ्का नैव सुखं तथा ॥ ४१॥  
  
अतस्त्वत्पादयुगले भक्तिर्मे जन्मजन्मनि ।  
स्यात्त्वद्भक्तिमतां सङ्गोऽविद्या याभ्यां विनश्यति ॥ ४२॥  
  
लोके त्वद्भक्तिनिरतास्त्वद्धर्मामृतवर्षिणः ।  
पुनन्ति लोकमखिलं किं पुनः स्वकुलोद्भवान् ॥ ४३॥  
  
नमोऽस्तु जगतां नाथ नमस्ते भक्तिभावन ।  
नमः कारुणिकानन्त रामचन्द्र नमोऽस्तु ते ॥ ४४॥  
  
देव यद्यत्कृतं पुण्यं मया लोकजिगीषया ।  
तत्सर्वं तव बाणाय भूयाद्राम नमोऽस्तु ते ॥ ४५॥  
  
ततः प्रसन्नो भगवान् श्रीरामः करुणामयः ।  
प्रसन्नोऽस्मि तव ब्रह्मन् यत्ते मनसि वर्तते ॥ ४६॥  
  
दास्ये तदखिलं कामं मा कुरुष्वात्र संशयम् ।  
ततः प्रीतेन मनसा भार्गवो राममब्रवीत् ॥ ४७॥  
  
यदि मेऽनुग्रहो राम तवास्ति मधुसूदन ।  
त्वद्भक्तसङ्गस्त्वत्पादे दृढा भक्तिः सदास्तु मे ॥ ४८॥  
  
स्तोत्रमेतत्पठेद्यस्तु भक्तिहीनोऽपि सर्वदा ।  
त्वद्भक्तिस्तस्य विज्ञानं भूयादन्ते स्मृतिस्तव ॥ ४९॥  
  
तथेति राघवेणोक्तः परिक्रम्य प्रणम्य तम् ।  
पूजितस्तदनुज्ञातो महेन्द्राचलमन्वगात् ॥ ५०॥  
  
राजा दशरथो हृष्टो रामं मृतमिवागतम् ।  
आलिङ्ग्यालिङ्ग्य हर्षेण नेत्राभ्यां जलमुत्सृजत् ॥ ५१॥  
  
ततः प्रीतेन मनसा स्वस्थचित्तः पुरं ययौ ।  
रामलक्ष्मणशत्रुघ्नभरता देवसंमिताः ॥ ५२॥  
  
स्वां स्वां भार्यामुपादाय रेमिरे स्वस्वमन्दिरे ।  
मातापितृभ्यां संहृष्टो रामः सीतासमन्वितः ।  
रेमे वैकुण्ठभवने श्रिया सह यथा हरिः ॥ ५३॥  
  
युधाजिन्नाम कैकेयीभ्राता भरतमातुलः ।  
भरतं नेतुमागच्छत्स्वराज्यं प्रीतिसंयुतः ॥ ५४॥  
  
प्रेषयामास भरतं राजा स्नेहसमन्वितः ।  
शत्रुघ्नं चापि सम्पूज्य युधाजितमरिन्दमः ॥ ५५॥  
  
कौसल्या शुशुभे देवी रामेण सह सीतया ।  
देवमातेव पौलोम्या शच्या शक्रेण शोभना ॥ ५६॥  
  
साकेते लोकनाथप्रथितगुणगणो लोकसङ्गीतकीर्तिः  
    श्रीरामः सीतयास्तेऽखिलजननिकरानन्दसन्दोहमूर्तिः ।  
नित्यश्रीर्निर्विकारो निरवधिविभवो नित्यमायानिरासो  
       मायाकार्यानुसारी मनुज इव सदा भाति देवोऽखिलेशः ॥ ५७॥  
  
इति श्रीमदध्यात्मरामायणे उमामहेश्वरसंवादे  
   बालकाण्डे सप्तमः सर्गः ॥ ७॥  
  
      समाप्तोऽयं बालकाण्डः  
  
  
Encoded and proofread by Nagaraj Balijepalli nagaraj at iastate.edu  
Proofread by Sunder Hattangadi  
Revised by Agne Easwaran easwaranpsa at rediffmail.com and  
ahimsasoldier at gmail.com  
   
  
