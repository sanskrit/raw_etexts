---
Category: raama, sahasranAma
File name: rAmasahasranAmastotrambhushuNDIrAmAyaNa.itx
Indexextra: (Book 1)
Language: Sanskrit
Latest update: February 25, 2018
Location: doc_raama
Proofread by: Pallasena Narayanaswami ppnswami at gmail.com
Send corrections to: Sanskrit@cheerful.com
Site access: https://sanskritdocuments.org
Source: Bhushundi Ramayanam pUrvakhaNDa, adhyAYa 13
Subject: philosophy/hinduism/religion
Sublocation: raama
Text title: rAmasahasranAmastotram 4 from bhushuNDIrAmAyaNa
engtitle: rAmasahasranAmastotram 4 from bhushuNDIrAmAyaNa
itxtitle: rAmasahasranAmastotram 4 (bhushuNDIrAmAyaNAntargatam)
title: रामसहस्रनामस्तोत्रम् ४ (भुशुण्डीरामायणान्तर्गतम्)

---
  
 रामसहस्रनामस्तोत्रम् भुषुण्डिरामायणान्तर्गतम्   
त्रयोदशोऽध्यायः  
ब्रह्मोवाच -  
अथ त्रयोदशतमे दिने नामविघित्सया ।  
कुमाराणां सुजनुषां परमायुश्चिकीर्षया ॥ १॥  
  
वसिष्ठो वंशपौरौधाः मुदायुक्तः समाययौ ।  
राज्ञो दशरथस्यान्तःपुरे सर्वसमर्द्धने ॥ २॥  var  समृद्धने  
  
समायातं मुनिधेष्ठं राजा दशरथोऽग्रहीत् ।  
अहो मे भाग्यसम्पत्या सङ्गतोऽद्य पुरोहितः ॥ ३॥  
  
प्राजापत्यो मुनिश्रेष्ठः परमानन्ददर्शनः ।  
नमस्ते मुनिशार्दूल प्राजापत्य महाप्रभ ॥ ४॥  var  महाप्रभो  
  
वसिष्ठ उवाच -  
नरेन्द्र वत ते भाग्यं जातोऽसि तनु पुत्रवान् ॥ ५॥  
  
तेषामहं कुमाराणां नामकृत्यं सुखप्रदम् ।  
तवाज्ञया विधास्यामि यद्गोप्यममरैरपि ॥ ६॥  
  
अहो अमी प्रभोरंशा रामस्यामिततेजसः ।  
योऽसौ तव कुमाराणामग्रणी राम एव सः ॥ ७॥  
  
अस्य चत्वार एवांशाः ब्रह्मरूपाः सनातनाः ।  
वासुदेवः सङ्कर्षणः प्रद्युम्नश्चानिरुद्धकः ॥ ८॥  
  
चत्वार एते पुरुषाः स्वस्वकार्यविधायकाः ।  
धर्मरूपास्तु रामस्य पुरुषोत्तमरूपिणः ॥ ९॥  
  
ततः संस्तातसंस्कारान् मन्त्रितान् विधिवर्त्मना ।  
नामानि चक्रे व्रह्मर्षिः कोटिकल्पविदुत्तमः ॥ १०॥  
  
वसिष्ठ उवाच -  
रामः श्यामो हरिर्विष्णुः केशवः केशिनाशनः ।  
नारायणो माधवश्च श्रीधरो मधुसूदनः ॥ ११॥  
  
रावणारिः कंसनिहा वकीप्राणनिवर्त्तनः ।  
ताडकाहननोद्युक्तो विश्वामित्रप्रियः कृती ॥ १२॥  
  
वेदाङ्गो यज्ञवाराहो धर्मज्ञो मेदिनीपतिः ।  
वासुदेवोऽरविन्दाक्षो गोविन्दो गोपतिः प्रभुः ॥ १३॥  
  
पद्माकान्तो विकुण्ठाभूः कीर्तिकन्यासुखप्रदः ।  
जानकीप्राणनाथश्च सीताविश्लेषनाशनः ॥ १४॥  
  
मुकुन्दो मुक्तिदाता च कौस्तुभी करुणाकरः ।  
खरदूषणनाशी च मारीचप्राणनाशकः ॥ १५॥  
  
सुबाहुमारणोत्साही पक्षिश्राद्धविधायकः ।  
विहङ्गपितृसम्बन्धी क्षणतुष्टो गतिप्रदः ॥ १६॥  
  
पूतनामातृगतिदो विनिवृत्ततृणानिलः ।  
पावनः परमानन्दः कालिन्दीजलकेलिकृत् ॥ १७॥  
  
सरयूजलकेलिश्च साकेतपुरदैवतः ।  
मथुरास्थाननिलयो विश्रुतात्मा त्रयीस्तुतः ॥ १८॥  
  
कौन्तेयविजयोद्युक्तः सेतुकृत् सिन्धुगर्भवित् ।  
सप्ततालप्रभेदी च महास्थिक्षेपणोद्धुरः ॥ १९॥  
  
कौशल्यानन्दनः कृष्णः किशोरीजनवल्लभः ।  
आभीरीवल्लभो वीरः कोटिकन्दर्पविग्रहः ॥ २०॥  
  
गोवर्द्धनगिरिप्राशी गोवर्द्धनगिरीश्वरः ।  
गोकुलेशो न्नजेशश्च सहजाप्राणवल्लभः ॥ २१॥  
  
भूलीलाकेलिसन्तोषी वामाकोटिप्रसादनः ।  
भिल्लपत्नीकृपासिन्धुः कैवर्त्तकरुणाकरः ॥ २२॥  
  
जाम्बवद्भक्तिदो भोक्ता जाम्बवत्यङ्गनापतिः ।  
सीताप्रियो रुक्मिणीशः कल्याणगुणसागरः ॥ २३॥  
  
भक्तप्रियो दाशरथिः कैटभारिः कृतोत्सवः ।  
कदम्बवनमध्यस्थः शिलासन्तारदायकः ॥ २४॥  
  
राघवो रघुवीरश्च हनुमत्सख्यवर्द्धनः ।  
पीताम्बरोऽच्युतः श्रीमान् श्रीगोपीजनवल्लभः ॥ २५॥  
  
भक्तेष्टो भक्तिदाता च भार्गवद्विजगर्वजित् ।  
कोदण्डरामः क्रोधात्मा लङ्काविजयपण्डितः ॥ २६॥  
  
कुम्भकर्णनिहन्ता च युवा कैशोरसुन्दरः ।  
वनमाली घनश्यामो गोचारणपराक्रमी ॥ २७॥  
  
काकपक्षधरो वेषो विटो धृष्टः शठः पतिः ।  
अनुकूलो दक्षिणश्च तारः कपटकोविदः ॥ २८॥  
  
अश्वमेधप्रणेता च राजा दशरथात्मजः ।  
राघवेन्द्रो महाराजः श्रीरामानन्दविग्रहः ॥ २९॥  
  
क्षत्त्रः क्षत्त्रकुलोत्तसो महातेजाः प्रतापवान् ।  
महासैन्यो महाचापो लक्ष्मणैकान्तसुप्रियः ॥ ३०॥  
  
कैकेयीप्रणनिर्माता वीतराज्यो वनालयः ।  
चित्रकूटप्रियस्थानो मृगयाचारतत्परः ॥ ३१॥  
  
किरातवेषः क्रूरात्मा पशुमांसैकभोजनः ।  
फलपुष्पकृताहारः कन्दमूलनिषेवणः ॥ ३२॥  
  
पयोव्रतो विधानज्ञः सद्धर्मप्रतिपालकः ।  
गदाधरो यज्ञकर्त्ता श्राद्धकर्ता द्विजार्चकः ॥ ३३॥  
  
पितृभक्तो मातृभक्तो बन्धुः स्वजनतोषकृत् ।  
मत्स्यः कूर्मो नृसिंहश्च वराहो वामनस्तथा ॥ ३४॥  
  
रघुरामः परशुरामो बलरामो रमापतिः ।  
रामलिङ्गस्थापयिता शिवभक्तिपरायणः ॥ ३५॥  var  रुद्रमाहात्म्यवर्धनः  
  
चण्डिकार्चनकृत्यज्ञश्चण्डीपाठविधानवित् ।  
अष्टमीव्रतकर्मज्ञो विजयादशमीप्रियः ॥ ३६॥  
  
कपिसैन्यसमारम्भी सुग्रीवप्राणदः परः ।  
सूर्यवंशध्वजो धीरो ब्रह्मण्यो ब्राह्मणप्रियः ॥ ३७॥  
  
ब्रह्मार्पणी ब्रह्महोता ब्रह्मकर्मविदुत्तमः ।  
ब्रह्मज्ञो ब्राह्मणाचारः कृतकृत्यः सनातनः ॥ ३८॥  
  
सच्चिदानन्दरूपश्च निरीहो निर्विकारकः ।  
नित्याकारो निराधारो रामो रमयतां वरः ॥ ३९॥  
  
रकारादिर्मकारादिः रामः कैवल्यमङ्गलः ।  
सन्दर्भो संशयच्छेत्ता शेषशायी सतां गतिः ॥ ४०॥  
  
पुरुषः पुरुषाकारः प्रमेयः पुरुषोत्तमः ।  
वशीधरो विहारज्ञो रसानन्दीजितस्मरः ॥ ४१॥  
  
पूर्णातिथिविनोदी च वृन्दावनविलासकृत् ।  
रत्नकटकधरो वीरो मुक्ताहारविभूषणः ॥ ४२॥  
  
नृत्यप्रियो नृत्यकरो नित्यसीताविहारवान् ।  
महालक्ष्मीदृढानन्दो प्रमोदवननायकः ॥ ४३॥  
  
परप्रेमा परानन्दः परभक्तिस्वरूपकः ।  
अग्निरूपः कालरूपः प्रलयान्तमहानलः ॥ ४४॥  var  महबलः  
  
सुप्रसन्नः प्रसादात्मा प्रसन्नास्यः परः प्रभुः ।  
प्रीतिः प्रीति मनाः प्रीतिः शकटासुरभञ्जनः ॥ ४५॥  var  प्रीतः प्रीत मनाः  
  
खट्वासुरवधोद्युक्तः कालरूपो दुरन्तकः ।  
हंसः स्मरसहस्रात्मा स्मरणीयो रुचिप्रदः ॥ ४६॥  
  
पण्डा पण्डितमानी च वेदरूपः सरस्वती ।  
गुह्यार्थदो गुरुर्देवो मन्त्रज्ञो मन्त्रदीक्षितः ॥ ४७॥  
  
योगज्ञो योगविन्नाथः स्वात्मयोगविशारदः ।  
अध्यात्मशास्त्रसारज्ञो रसरूपो रसात्मकः ॥ ४८॥  
  
शृङ्गारवेशो मदनो मानिनीमानवर्द्धनः ।  
चन्दनद्रवसशीतश्चन्दनद्रवलेपनः ॥ ४९॥  
  
श्रीवत्सलान्छनः श्रीमान् मानी मानुषविग्रहः ।  
करणं कारणं कर्ताऽऽधारो विधरणो धरः ॥ ५०॥  
  
धरित्रीधरणो धीरः स्त्र्यधीशः सत्यवाक् प्रियः ।  
सत्यकृत् सत्रकर्ता च कर्मी कर्मविवर्द्धनः ॥ ५१॥  
  
कार्मुकी विशिखी शक्तिधरो विजयदायकः  
ऊर्ज्जस्वलो बली जिष्णुर्लङ्केशप्राणनाशकः ॥ ५२॥  
  
शिशुपालप्रहन्ता च दन्तवक्त्रविनाशनः ।  
परमोत्साहनोऽसह्यः कलिदोषविनाशनः ॥ ५३॥  var  परमोत्साहनो सत्त्व  
  
जरासन्धमहायुद्धो निःकिञ्चनजनप्रियः ।  var  योद्धा  
द्वारकास्थाननिर्माता मथुरावासशून्यकृत् ॥ ५४॥  
  
काकुत्स्थो विनयी वाग्मी मनस्वी दक्षिणाप्रदः ।  
प्राच्यवाचीप्रतीच्युक्तदक्षिणो भूरिदक्षिणः ॥ ५५॥  
  
दक्षयज्ञसमानेता विश्वकेलिः सुरार्चितः ।  
देवाधिपो दिवोदासो दिवास्वापी दिवाकरः ॥ ५६॥  
  
कमलाक्षः कृपावासो द्विजपत्नीमनोहरः ।  
विभीषणशरण्यश्च शरणं परमा गतिः ॥ ५७॥  
  
चाणूरबलनिर्माथी महामातङ्गनाशनः ।  
बद्धकक्षो महामल्ली मल्लयुद्धविशारदः ॥ ५८॥  
  
अप्रमेयः प्रमेयात्मा प्रमाणात्मा सनातनः ।  
मर्यादावतरो विज्ञो मर्यादापुरुषोत्तमः ॥ ५९॥  
  
महाक्रतुविधानज्ञः क्रतुकर्मा क्रतुप्रियः ।  
वृषस्कन्धो वृषस्कन्दो वृषध्वजमहासखः ॥ ६०॥  
  
चक्री शार्ङ्गी गदापाणिः शङ्खभृत् सुस्मिताननः ।  
योगध्यानी योगगम्यो योगाचार्यो दृढासनः ॥ ६१॥  
  
जिताहारो मिताहारः परहा दिग्जयोद्धुरः ।  
सुपर्णासनसंस्थाता गजाभो गजमोक्षणः ॥ ६२॥  
  
गजगामी ज्ञानगम्यो भक्तिगम्यो भयापहः ।  
भगवान् सुमहैश्वर्यः परमः परमामृतः ॥ ६३॥  
  
स्वानन्दी सच्चिदानन्दी नन्दिग्रामनिकेतनः ।   
वर्होत्तंसः कलाकान्तः कालरूपः कलाकरः ॥ ६४॥  
  
कमनीयः कुमाराभो मुचुकुन्दगतिप्रदः ।  
मुक्तिभूरिफलाकारः कारुण्यधृतविग्रहः ॥ ६५॥  
  
भूलीलारमणोद्युक्तः शतधाकृतविग्रहः ।  
रसास्वादी रसानन्दी रसातलविनोदकृत् ॥ ६६॥  
  
अप्रतर्क्यः पुनीतात्मा विनीतात्मा विधानवित् ।  
भुज्युः सभाजनः सभ्यः पण्डः पण्डुर्विपण्यजः ॥ ६७॥  
  
चर्षणी उत्कटो वीतो वित्तदः सविताऽविता ।  
विभवो विविधाकारो रामः कल्याणसागरः ॥ ६८॥  
  
सीतास्वयवरोद्युक्तो हरकार्मुकभञ्जनः ।  
रावणोन्मादशमनः सीताविरहकातरः ॥ ६९॥  
  
कुमारकुशलः कामः कामदः कोतिवर्द्धनः ।  
दुर्योधनमहावैरी युधिष्ठिरहितप्रदः ॥ ७०॥  
  
द्रौपदीचीरविस्तारी कुन्तीशोकनिवारणः ।  
गान्धारीशोकसन्तानः कृपाकोमलमानसः ॥ ७१॥  
  
चित्रकूटकृतावासो गङ्गासलिलपावनः ।  
ब्रह्मचारी सदाचारः कमलाकेलिभाजनः ॥ ७२॥  
  
दुरासदः कलहकृत् कलिः कलिविनाशनः ।  
चारी दण्डाजिनी छत्री पुस्तकी कृष्णमेखलः ॥ ७३॥  var  ब्रह्मचारी दण्डछत्री  
  
दण्डकारण्यमध्यस्थः पञ्चवट्यालयस्थितः ।  
परिणामजयानन्दी नन्दिग्रामसुखप्रदः ॥ ७४॥  
  
इन्द्रारिमानमथनो बद्धदक्षिणसागरः ।  
शैलसेतुविनिर्माता कपिसैन्यमहीपतिः ॥ ७५॥  
  
रथारूढो गजारूढो हयारूढो महाबली ।  
निषङ्गी कवची खड्गी खलगर्वनिवहणः ॥ ७६॥  
  
वेदान्तविज्ञो विज्ञानी जानकीब्रह्मदर्शनः ।  
लङ्काजेता विमानस्थो नागपाशविमोचकः ॥ ७७॥  
  
अनन्तकोटिगणभूः कल्याणः केलिनीपतिः ।  
दुर्वासापूजनपरो वनवासी महाजवः ॥ ७८॥  
  
सुस्मयः सुस्मितमुखः कालियाहिफणानटः ।  
विभुर्विषहरो वत्सो वत्सासुरविनाशनः ॥ ७९॥  
  
वृषप्रमथनो वेत्ता मरीचिर्मुनिरङ्गिराः ।  
वसिष्ठो द्रोणपुत्रश्च द्रोणाचार्यो रघूत्तमः ॥ ८०॥  
  
रघुवर्यो दुःखहन्ता वनधावनसश्रमः ।  
भिल्लग्रामनिवासी च भिल्लभिल्लिहितप्रदः ॥ ८१॥  
  
रामो रविकुलोत्तंसः वृष्णिगर्भो महामणिः ।  var  पृश्निगर्भो  
यशोदाबन्धनप्राप्तो यमलार्जुनभञ्जनः ॥ ८२॥  
  
दामोदरो दुराराध्यो दूरगः प्रियदर्शनः ।  
मृत्तिकाभक्षणक्रीडो ब्रह्माण्डावलिविग्रहः ॥ ८३॥  
  
बाललीलाविनोदी च रतिलीलाविशारदः ।  
वसुदेवसुतः श्रीमान् भव्यो दशरथात्मजः ॥ ८४॥  
  
वलिप्रियो वालिहन्ता विक्रमी केसरी करी ।  
सनिग्रहफलानन्दी सनिग्रहनिवारणः ॥ ८५॥  
  
सीतावामाङ्गसंलिष्टः कमलापाङ्गवीक्षितः ।  
स्यमन्तपञ्चकस्थायी भृगुवंशमहायशाः ॥ ८६॥  
  
अनन्तोऽनन्तमाता च रामो राजीवलोचनः ।  
इत्येवं नामसाहस्रं राजेन्द्र तनयस्य ते ॥ ८७॥  
  
यः पठेत्प्रातरुत्थाय धौतपादः शुचिव्रत्रः ।  
स याति रामसायुज्यं भुक्त्वान्ते केवलं पदम् ॥ ८८॥  
  
न यत्र त्रिगुणग्रासो न माया न स्मयो मदः ।  
तद्याति विरजं स्थानं रामनामानुकीर्तयन् ॥ ८९॥  
  
न ते पुत्रस्य नामानि सङ्ख्यातुमहमीश्वरः ।  
सङ्क्षेपेण तु यत्प्रोक्तं तन्मात्रमवधारय ॥ ९०॥  
  
यावन्ति सन्ति रूपाणि विष्णोरमिततेजसः ।  
तावन्ति तव पुत्रस्य परब्रह्मस्वरूपिणः ॥ ९१॥  
  
पाज्वभौतिकमेतद्धि विश्वं समुपधारय ।  
ततः परं परब्रह्म विद्धि रामं सनातनम् ॥ ९२॥  
  
नश्वरं सकलं दृश्यं रामं ब्रूमः सनातनम् ।  
एतद्धि तव पुत्रत्वं प्राप्तो रामः परात्परः ॥ ९३॥  
  
सद्वेदैरपि वेदान्तैर्नेति नेतीति गीयते ।  var  वेदान्ते  
तमेव जलदश्यामं रामं भावय भावय ॥ ९४॥  
  
य एतत् पठते नित्यं रामसाहस्रकं विभो ।  
स याति परमां मुक्तिं रामकैवल्यरूपिणीम् ॥ ९५॥  
  
मा शङ्किष्ठा नराधीशः श्रीरामरसिकस्य च ।  
अनन्तकोटिरूपाणि रामस्तेषां विभावकः ॥ ९५॥  
  
त्रैलोक्यमेतदखिलं रामवीर्ये प्रतिष्ठितम् ।  
विजानन्ति नराः सर्वे नास्य रूपं च नाम च ॥ ९७॥  
  
य एतस्मिन् महाप्रीतिं कलयिष्यन्ति मानवाः ।  
त एव धन्या राजेन्द्र नान्ये स्वजनदूषकाः ॥ ९८॥  
  
इति श्रीमदादिरामायणे ब्रह्मभुशुण्डसवादे वसिष्ठकृतनाम-  
सहस्रकथनं नाम त्रयोदशोऽध्यायः ॥ १३॥  
  
  
Proofread by Pallasena Narayanaswami ppnswami at gmail.com  
  
