---
Author: Sarvabhauma.  Sanskrit commentary (in the scan) is by Chenna Bhatta in 14th
  century
Category: raama, laharI
File name: rAmasaundaryalaharI.itx
Indexextra: (Commentary and Tamil translation)
Language: Sanskrit
Latest update: July 4, 2018
Location: doc_raama
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: Rama Saundarya Lahari
engtitle: Rama Saundarya Lahari
itxtitle: rAmasaundaryalaharI
title: रामसौन्दर्यलहरी

---
  
 श्रीरामसौन्दर्यलहरी   
यद्दीनेषु धरासुतारमण ते नेत्रद्वयं जात्वपि  
      प्रान्तेक्षाकनिताखिलार्त्यपगमद्ध्यानाद्यकुर्वत्स्वपि ।  
नित्यं प्रेमदयोर्जितं निविशते तत्सन्ततं भक्तितः  
      त्वत्सेवैकहृदः कथं न विषयीकुर्यात्तथा नः कृशान् ॥ १॥  
  
मुग्धं राम तवाननं सहृदयं लोकस्य सम्पश्यतो  
      नेत्रं विस्तृतपक्ष्मविभ्रममितो नापैति लक्ष्म्या यया ।  
शीतांशुं विमलं न सा बहुशरद्राकोद्भवास्वेकदा  
      श्रीष्वप्यार्य गतासु तादृशि मनाग्लक्ष्येत भिन्ने किमु ॥ २॥  
  
चन्द्रं तवाननसमं द्रुहिणो विधातु-  
      मेकैकया प्रतिदिनं कलया युनक्ति ।  
पर्वण्यवेक्ष्य स तयोर्विषमत्वमुच्चै-  
      रादर्शमाक्षिपति ता हि तथाधुनापि ॥ ३॥  
  
रामाह्नि ते सदृशतां कमलानि दृग्भ्यां  
      गन्तुं जलेषु वरदं समुपासतेऽर्कम् ।  
तत्कान्तिलेशमनवाप्य ततोऽपि रात्र्यां  
      शुष्यन्ति मीलनमिषादतिदुःखितानि ॥ ४॥  
  
रम्यं दृशौ जगति राघव ते सिसृक्षु-  
      र्धाताब्जकोटिमसृजत्करपाटवाय ।  
सृष्ट्वाथ ते स तु तयोरनुरूपमेकं  
      लब्धुं पुनः सृजति पद्मकुलं न लेभे ॥ ५॥  
  
स्निग्धानि राम नव सान्द्रतराणि भान्ति  
      पक्ष्माणि नीलनिबिडानि दरोन्नतानि ।  
प्रायेण लग्ननयनाम्बुरुहप्रवेक-  
      नीलान्यनुक्षणनिमेषकुलैरिव स्वैः ॥ ६॥  
  
नीलोत्पलादहनि पद्मकुलाद्रजन्यां  
      लक्ष्मीरपैति कुत इत्यवधार्य वेधाः ।  
त्वन्नेत्रयोर्विरचितामनपायिनीं तां  
      कर्तुं चकार नृप पक्ष्ममिषेण वप्राम् ॥ ७॥  
  
आप्रान्तमायतनते रघुवंशचन्द्र  
      देव भ्रुवौ नयनयोर्जितमार भातः ।  
सञ्जातरक्तनलिनज्वलदग्रभागे  
      वल्ल्याविवाद्भुततरे जगतीह केऽपि ॥ ८॥  
  
मुग्धाङ्गनाजयसिसाधयिषोदयेन  
      स्वप्रार्थितेन मदनः कमलासनेन ।  
तं संहितं सुमुख माद्यति नेत्रकोणं  
      त्वद्भूधनुष्युपरिपक्ष्मगुणेऽधिगत्य ॥ ९॥  
  
दीर्घं विशालमलमुत्तरकोसलेन्द्र  
      मध्ये विशेषकविशोभ्यलिकं तवाच्छम् ।  
त्वद्वर्ष्मनिष्कुटतटेषु सदा चरन्त्या  
      विश्रान्तिपीठमिव राजति रूपलक्ष्म्याः ॥ १०॥  
  
रेखात्रयेण तव राम लसल्ललाटं  
      तिर्यग्विभाति ननु सूक्ष्मतरेण मध्ये ।  
सम्भावितर्धवदनोज्ज्वलताप्रवाह-  
      वेगाहितानभिहतायतसत्रिनिम्नम् ॥ ११॥  
  
तीक्ष्णोन्नताग्रमहिमांशुकुलावतंस  
      घ्राणं मनाक् तव विजृम्भितचम्पकश्रि ।  
सौन्दर्यनिर्झरचरद्वनिताक्षिमत्स्या  
      नादातुमत्र बडिशं निहितं नु भाति ॥ १२॥  
  
काकुत्स्थ ते सुमनसां चयमब्जयोनि-  
      र्नासां ततान तिलपुष्षसमां गृहीत्वा ।  
तन्निर्गतस्य पवनस्य यतः स गन्धो  
      यः स्यात्तरामुपवने चरतो वसन्ते ॥ १३॥  
  
ओष्ठोपरि स्फुरदनङ्गसमाङ्ग निम्नम्  
      गाढं तवोल्लसति दाडिमबीजदघ्नम् ।  
त्वामेव चेतसि शुचिं सततं दधत्याः  
      स्वप्नोपभोगदशनक्षतमङ्गनायाः ॥ १४॥  
  
निर्माय ते मृदुतयोत्पलभास्वरोष्ठं  
      भूयः परीक्षितुमिमं चतुराननेन ।  
तस्मिन्नसान्द्रनिहिताग्रकनिष्ठिकाया  
      विद्योतते पदमिवोष्ठतलोर्ध्वनिम्नम् ॥ १५॥  
  
लक्ष्येत राम तव चेदधरः कवीन्द्रैः  
      कथ्येत विद्रुमगणेषु कथं तथा श्रीः ।  
ज्ञायेत चेत्स मधुरोऽतिशयः सुधायां  
      स्पृश्येत चेदभिनवे मृदुता शिरीषे ॥ १६॥  
  
बिम्बैः फलैर्जगति यत्कविनाधराणां  
      रामोपमामधरबिम्बपदं प्रयुक्तम् ।  
तत्तेऽधरस्य गुणवाचि कथं न वा स्या-  
      दत्यन्ततुच्छमिति बिम्बफलं किलातः ॥ १७॥  
  
मुक्ताफलानि भुवि यान्यतिसुन्दराणि  
      तान्येव चेदवनिचन्द्र नरो दिदृक्षुः ।  
स्वच्छं समुज्ज्वल्लमिदं निशताग्रशालि  
      पश्येत्समं स मसृणं तव द्न्तजालम् ॥ १८॥  
  
ऊर्ध्वं स्थितेषु भरताग्रज तेऽप्यधस्तात्  
      सत्स्वम्बुजाक्षतनयः सममानसिद्ध्यै ।  
चक्रे ध्रुवं तनुशलाकिकयान्तरन्त-  
      र्लेखाः कृशा विरलसन्धिमिषादनेकाः ॥ १९॥  
  
सौमित्रिपूर्वज तवानिशमास्यभाजः  
शुद्धात्वषः सुमुख वागधिदेवतायाः  
तेजो बहिः प्रसरदेव शरद्धवाच्छ  
      ज्योत्स्नाविशोभि तनुहास इतीर्यतेऽन्यैः ॥ २०॥  
  
मन्दस्मितं दशरथात्मज ते यदच्छं  
      त्वद्वक्त्रपूर्णशशिजा ननु चन्द्रिका सा ।  
आलोकतः सरसतां यदमुष्य चन्द्र-  
      कान्ताननं भजति हि प्रमदाजनस्य ॥ २१॥  
  
सङ्क्षिप्तशब्दमपि दुर्ग्रहमर्थजालैः  
      यद्रोचते विबुध ते वचनं पशुभ्यः ।  
तन्मन्दहासशरदुद्भवचन्द्रिकोष्ठ  
      पीय्यूषसङ्गजमहो मधुरत्वमस्य ॥ २२॥  
  
आदीयते स्म सुत कोसलराजपुत्र्याः  
      वाग्भ्योऽनु ते किसलयैर्मृदुता नवीनैः ।  
आहोस्विदत्र किमु सुस्मित वैपरीत्यं  
      वाक्तां तवापुरुत तानि नु यन्न भेदः ॥ २३॥  
  
सम्पश्यतां गुणागणाम्बुनिधे खनीं नः  
      वृत्तां स्थितां भवति ते चुबुकादधोऽत्र ।  
धात्रोन्नमय्य मुखमेतदवेक्षितुं ते  
      दत्तादिमाङ्गुलितलाग्रखनीति शङ्का ॥ २४॥  
  
आदर्शसाम्यमनुचिन्त्य निषेधयामो  
      गण्डद्वयस्य तव राम कवीन्द्रबद्धम् ।  
अस्मिन्यथाऽभिमुखसंस्थितमच्छमेव-  
      मन्यत्र न प्रतिफलत्युपमानमात्मा ॥ २५॥  
  
मन्दस्मितस्य विशदैस्तव तैर्महोभी  
      रामाभितो विततमच्छकपोलयुग्मम् ।  
सान्द्रं सरोरुहभुवा परितो विलिप्तं  
      शुद्धामृतस्य कणिकाभिरिवाद्य भाति ॥ २६॥  
  
ऊर्ध्वस्फुरन्मकरकुण्डलभाविलिप्त-  
      रन्ध्रश्रुतिद्वययुजी तव राम नेत्रे ।  
सौन्दर्यनिर्झरमहृदयुग्मतोऽलं  
      तीरे झषाविव ततः पतितौ चलन्तौ ॥ २७॥  
  
श्रीराम कामसम वृत्ततया त्वदीयं  
      कर्णद्वयं प्रतिनिधीकृतशष्कुलीकम् ।  
दोर्मूलदेशयुगले विनिहीर्षयाऽऽभा-  
      मुत्तभ्य कुण्डलयुगस्य शनैरुपैति ॥ २८॥  
  
अन्तर्जनस्य तव योऽस्ति गुणाढ्य रागः  
      स्थातुं शशाक न मुहुः स समेधृमानः ।  
शिष्टस्ततः श्रवणरन्ध्रयुगादुपास्ते  
      निर्गत्य तत्कनककुण्डलयुग्मरूपात् ॥ २९॥  
  
अङ्गस्य यस्य भुवि या कमनीयभूषा  
      सा निर्मलापि यदि तच्छ्रियमातनोति ।  
गण्डप्रभाव्यतिकरादिव कर्णभूषे  
      काष्ठामुपेत्य तु विभूषयतस्तवास्यम् ॥ ३०॥  
  
श्रीराम ते सदय लोचनयोरुपान्ते  
      रागो विनिर्जितनवाङ्कुरकान्तिदर्पः ।  
मन्ये तमद्य मनुजेषु निजानुरागं  
      दृग्भ्यां स्वतः प्रकटितं प्रचुरञ्जनाय ॥ ३१॥  
  
आताम्रकृष्णसितनेत्रयुगात्स्रवन्त्यो  
      भासो विभान्ति बहुवर्णमनोज्ञरूपाः ।  
पृज्याग्रतस्तव मुदे गगनान्तराले  
      सिद्धेन राम रचिता इव चित्रलेखाः ॥ ३२॥  
  
भूतेषु जन्मसु न यैर्बहु चेदकारि  
      पुण्यं न तेषु पुरुषोत्तम तं कटाक्षः ।  
इष्टार्थदः स तु सुधारसपूरतुल्य-  
      स्तापं हरन्परम मां विषयीकरोति ॥ ३३॥  
  
पश्चात्कृतस्य पशुना बुध चामरस्य  
      मूर्ध्नि त्वयाऽद्य विधृतस्य सुकेशराशेः ।  
नेहेऽस्मि साम्यमनुवर्णयितुं सुगन्नु  
      यानञ्जनस्य विमतेरपहास्यतायाः ॥ ३४॥  
  
दृग्भ्यां सरोरुहरुचिक्षतिकृत्सुधाव-  
      द्बिम्बाधरेण हसितेन सचन्द्रिकं च ।  
पद्मेक्षणाननसुधाकरमण्डलं ते  
      नः पश्यतां शशिसमीक्षणतो विरक्तिः ॥ ३५॥  
  
आस्यं त्रिलोकमपि दाशरथे स्फुटाक्षं  
      विस्मेरमावहत उज्वलतागुणस्य ।  
विश्रामभूरुहमनाप्य न पापकृत्कः  
      जङ्घालमेणधरदर्पभिदाकृतीदम् ॥ ३६॥  
  
उन्निद्रमर्धमहिमांशुमहोभिरर्ध-  
      निद्रायितं च कमलं विधुनैकदा चेत् ।  
तेनातिसुन्दर तवैव समीक्रियेत  
      ग्रीवा तु सुन्दरतया रहितो हि कम्बुः ॥ ३७॥  
  
आश्लेषसक्तहृदयेन यदा यदा ते  
      कण्ठो व्यलोकि सुयशो वनिताजनेन ।  
रागस्तदीयमनसोऽत्र तदा तदालं  
      सक्तस्ततोऽस्ति नु भवानतिरक्तकण्ठः ॥ ३८॥  
  
सत्वेन राम मिलितेन सहातिरिक्तै-  
      स्तैरामणीयकरसैः स्वकरोपपीडम् ।  
ते पिण्डितेन रचितस्य गलस्य तिर्य-  
      गाकुञ्चनात्त्रिवलि विश्वसृजोदगात्किम् ॥ ३९॥  
  
लोकत्रयस्य विजये मदनेन साक्षा-  
      द्यः पूर्यते मुस्वमरुद्भिरनन्यसाध्ये ।  
शङ्खः स एव तव कण्ठमिषेण राम  
      हारैरनर्घतरलैरमलैर्विभाति ॥ ४०॥  
  
स्कन्धौ तवामरनिभाच्छसुवर्णकर्ण  
      भूषाप्रभारसझरस्य कपोलयुग्मम् ।  
आक्रम्य सम्प्रवहतः पूनरप्यधस्तात्  
      व्यूढत्वमापतुरिवाधरणाय कामम् ॥ ४१॥  
  
सृष्ट्वा विधिस्तव शरण्य विशालमंसं  
      मेने पुनर्बहुविशालतया विहीनम् ।  
जत्र्वङ्गमस्य समवायि चकार सोऽत-  
      स्तस्मान्न सम्प्रति विभो वयि दृश्यते तत् ॥ ४२॥  
  
सङ्ख्यावतां जगति राम भुजोत्तमाङ्ग-  
      मंसं वदन्ति निकराः प्रथितोरुकीर्त्या ।  
तेनाहमेव भुजतश्च किलोत्तमाङ्ग-  
      मित्युन्नतिं किमभजन्नु तवांसयुग्मम् ॥ ४३॥  
  
शुद्धा प्रभा बहुगुणैरमलं स्वहार-  
      माच्छाद्य राम निबिडोपरिसंसरन्ती ।  
अत्युन्नतादिव तवांसगिरेर्गलन्ती  
      सौन्दर्यहृद्यरसजा लहरी विभाति ॥ ४४॥  
  
यत्ते नरेन्द्र सकलाननिवारिताभ्यो  
      बाहू जनानुपनतानवतो विपद्भ्यः ।  
गम्भीरसत्त्वगुणयुक्ततया ततोऽमूं  
      सद्वृत्ततां नु किमवापतुरेव तौ द्वौ ॥ ४५॥  
  
सङ्ग्राममूर्ध्नि रिपुषु स्वबलेन साकं  
      प्राणान्विहाय पतितेष्वथवा द्रुतेषु ।  
आवेशतस्तव भुजौ विरतिं भजेते  
      दार्ढ्यं यतः सरलता न तयोः शिलायाः ॥ ४६॥  
  
यावत्प्रभो न भुजयोस्तव सत्त्वमन्तः  
      प्राप्नोति मानमधुनास्ति तदैव तावत् ।  
तस्माद्ध्रुवं दृढतया दरमप्यभिन्नौ  
      नुन्नौ न तेन शिथिलत्वमिमौ लभन्ते ॥ ४७॥  
  
मध्येऽभिराम तव शैशवसम्प्रयुक्तं  
      पीनत्वमद्य परिगृह्य च यौवनेन ।  
बाहोर्न्यधायि ननु तद्यदनुप्रवेशे  
      पीने तनुत्वमतनुत्वमपीनयोश्च ॥ ४८॥  
  
सृष्ट्वा मिथस्तव भुजौ सदृशौ विधाता  
      भूयः परीक्षितुमनुत्तम तत्समत्वम् ।  
आकर्षति स्म दृढमेव ततोऽतिदैर्घ्य-  
      माजानु राम समजन्यनयोस्तु नूनम् ॥ ४९॥  
  
पारावारपयोविशोषणचणैबाणैर्निहत्याशरान्  
      क्लिष्टान्साधुजनान्ररक्ष कृपया धर्मञ्चयोऽस्थापयत् ।  
सोऽयं श्रीजनकात्मजासहचरो निश्श्रेयसाधीश्वरः  
      क्षेमस्थैर्यजयानभीप्सितमथो भद्रञ्च दद्यात्सताम् ॥  
  
इति श्रीरामसौन्दर्यलहरी समाप्ता ।  
      ॥ शुभमस्तु ॥  
  
  
Incomplete composition by sArvabhauma  
  
Encoded and proofread bu Sunder Hattangadi sunderh at hotmail.com  
  
