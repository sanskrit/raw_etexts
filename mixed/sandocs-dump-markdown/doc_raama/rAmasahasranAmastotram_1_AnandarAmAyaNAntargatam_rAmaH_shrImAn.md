+++
"Text title" = "shrIrAmasahasranAmastotra 1 shrImadAnandarAmAyaNe"
"File name" = "rama1000Ananda.itx"
itxtitle = "rAmasahasranAmastotram 1 (AnandarAmAyaNAntargatam rAmaH shrImAn)"
engtitle = "Ramasahasranamastotram 1 from Anandaramayana"
Category = "sahasranAma, raama, vAlmIki"
Location = "doc_raama"
Sublocation = "raama"
Author = "Valmiki"
Language = "Sanskrit"
Subject = "philosophy/hinduism/religion"
"Transliterated by" = "PSA Easwaran psaeaswaran at gmail"
"Proofread by" = "PSA Easwaran psaeaswaran at gmail"
"Description/comments" = "shrImadAnandarAmAyaNe rAjyakANDe pUrvArdhe prathamaH sargaH"
Indexextra = "(book)"
"Latest update" = "September 6, 2014"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "रामसहस्रनामस्तोत्रम् १ (आनन्दरामायणान्तर्गतम् रामः श्रीमान्)"

+++
  
 श्रीरामसहस्रनामम् श्रीमदानन्दरामायणे   
श्रीपार्वत्युवाच  
श्रोतुमिच्छामि देवेश तदहं सर्वकामदम् ।  
नाम्नां सहस्रं मां ब्रूहि यदस्ति मयि ते दया ॥ २८॥  
  
श्रीमहादेव उवाच  
अथ वक्ष्यामि भो देवि रामनामसहस्रकम् ।  
शृणुष्वैकमनाः स्तोत्रं गुह्याद्गुह्यतरं महत् ॥ २९॥  
  
ऋषिर्विनायकश्चास्य ह्यनुष्टुप् छन्द उच्यते ।  
परब्रह्मात्मको रामो देवता शुभदर्शने ॥ ३०॥  
  
ॐ अस्य श्रीरामसहस्रनाममालामन्त्रस्य विनायक ऋषिः ।  
अनुष्टुप् छन्दः । श्रीरामो देवता ।  
महाविष्णुरिति बीजम् । गुणभृन्निर्गुणो महानिति शक्तिः ।  
सच्चिदानन्दविग्रह इति कीलकम् ।  
श्रीरामप्रीत्यर्थे जपे विनियोगः ॥  
  
आङ्गुलिन्यासः  
ॐ श्रीरामचन्द्राय अङ्गुष्ठाभ्यां नमः ।  
सीतापतये तर्जनीभ्यां नमः ।  
रघुनाथाय मध्यमाभ्यां नमः ।  
भरताग्रजाय अनामिकाभ्यां नमः ।  
दशरथात्मजाय कनिष्ठिकाभ्यां नमः ।  
हनुमत्प्रभवे करतलकरपृष्ठाभ्यां नमः ॥  
  
हृदयादिन्यासः  
ॐ श्रीरामचन्द्राय हृदयाय नमः ।  
सीतापतये शिरसे स्वाहा ।  
रघुनाथाय शिखायै वषट् ।  
भरताग्रजाय कवचाय हुम् ।  
दशरथात्मजाय नेत्रत्रयाय वौषट् ।  
हनुमत्प्रभवे अस्त्राय फट् ॥  
  
अथ ध्यानम् ।  
ध्यायेदाजानुबाहुं धृतशरधनुषं बद्धपद्मासनस्थं  
पीतं वासो वसानं नवकमलस्पर्धि नेत्रं प्रसन्नम् ।  
वामाङ्कारूढसीतामुखकमलमिलल्लोचनं नीरदाभं  
नानालङ्कारदीप्तं दधतमुरुजटामण्डलं रामचन्द्रम् ॥ ३१॥  
  
वैदेहीसहितं सुरद्रुमतले हैमे महामण्डपे  
मध्ये पुष्पकमासने मणिमये वीरासने संस्थितम् ।  
अग्रे वाचयति प्रभञ्जनेसुते तत्त्वं मुनिभ्यः परं  
व्याख्यान्तं भरतादिभिः परिवृतं रामं भजे श्यामलम् ॥ ३२॥  
  
सौवर्णमण्डपे दिव्ये पुष्पके सुविराजिते ।  
मूले कल्पतरोः स्वर्णपीठे सिंहाष्टसंयुते ॥ ३३॥  
  
मृदुश्लक्ष्णतरे तत्र जानक्या सह संस्थितम् ।  
रामं नीलोत्पलश्यामं द्विभुजं पीतवाससम् ॥ ३४॥  
  
स्मितवक्त्रं सुखासीनं पद्मपत्रनिभेक्षणम् ।  
किरीटहारकेयूरकुण्डलैः कटकादिभिः ॥ ३५॥  
  
भ्राजमानं ज्ञानमुद्राधरं वीरासनस्थितम् ।  
स्पृशन्तं स्तनयोरग्रे जानक्याः सव्यपाणिना ॥ ३६॥  
  
वसिष्ठवामदेवाद्यैः सेवितं लक्ष्मणादिभिः ।  
अयोध्यानगरे रम्ये ह्यभिषिक्तं रघूद्वहम् ॥ ३७॥  
  
एवं ध्यात्वा जपेन्नित्यं रामनामसहस्रकम् ।  
हत्याकोटियुतो वापि मुच्यते नात्र संशयः ॥ ३८॥  
  
(अथ सहस्रनाम स्तोत्र प्रारम्भः ।)  
ॐ रामः श्रीमान्महाविष्णुर्जिष्णुर्देवहितावहः ।  
तत्त्वात्मा तारकब्रह्म शाश्वतः सर्वसिद्धिदः ॥ ३९॥  
  
राजीवलोचनः श्रीमान् श्रीरामो रघुपुङ्गवः ।  
रामभद्रः सदाचारो राजेन्द्रो जानकीपतिः ॥ ४०॥  
  
अग्रगण्यो वरेण्यश्च वरदः परमेश्वरः ।  
जनार्दनो जितामित्रः परार्थैकप्रयोजनः ॥ ४१॥  
  
विश्वामित्रप्रियो दाता शत्रुजिच्छत्रुतापनः ।  
सर्वज्ञः सर्ववेदादिः शरण्यो वालिमर्दनः ॥ ४२॥  
  
ज्ञानभव्योऽपरिच्छेद्यो वाग्मी सत्यव्रतः शुचिः ।  
ज्ञानगम्यो दृढप्रज्ञः खरध्वंसः प्रतापवान् ॥ ४३॥  
  
द्युतिमानात्मवान् वीरो जितक्रोधोऽरिमर्दनः ।  
विश्वरूपो विशालाक्षः प्रभुः परिवृढो दृढः ॥ ४४॥  
  
ईशः खड्गधरः श्रीमान् कौसल्येयोऽनसूयकः ।  
विपुलांसो महोरस्कः परमेष्ठी परायणः ॥ ४५॥  
  
सत्यव्रतः सत्यसन्धो गुरुः परमधार्मिकः ।  
लोकेशो लोकवन्द्यश्च लोकात्मा लोककृद्विभुः ॥ ४६॥  
  
अनादिर्भगवान् सेव्यो जितमायो रघूद्वहः ।  
रामो दयाकरो दक्षः सर्वज्ञः सर्वपावनः ॥ ४७॥  
  
ब्रह्मण्यो नीतिमान् गोप्ता सर्वदेवमयो हरिः ।  
सुन्दरः पीतवासाश्च सूत्रकारः पुरातनः ॥ ४८॥  
  
सौम्यो महर्षिः कोदण्डः सर्वज्ञः सर्वकोविदः ।  
कविः सुग्रीववरदः सर्वपुण्याधिकप्रदः ॥ ४९॥  
  
भव्यो जितारिषड्वर्गो महोदारोऽघनाशनः ।  
सुकीर्तिरादिपुरुषः कान्तः पुण्यकृतागमः ॥ ५०॥  
  
अकल्मषश्चतुर्बाहुः सर्वावासो दुरासदः ।  100  
स्मितभाषी निवृत्तात्मा स्मृतिमान् वीर्यवान् प्रभुः ॥ ५१॥  
  
धीरो दान्तो घनश्यामः सर्वायुधविशारदः ।  
अध्यात्मयोगनिलयः सुमना लक्ष्मणाग्रजः ॥ ५२॥  
  
सर्वतीर्थमयः शूरः सर्वयज्ञफलप्रदः ।  
यज्ञस्वरूपो यज्ञेशो जरामरणवर्जितः ॥ ५३॥  
  
वर्णाश्रमगुरुर्वर्णी शत्रुजित्पुरुषोत्तमः ।  
शिवलिङ्गप्रतिष्ठाता परमात्मा परापरः ॥ ५४॥  
  
प्रमाणभूतो दुर्ज्ञेयः पूर्णः परपुरञ्जयः ।  
अनन्तदृष्टिरानन्दो धनुर्वेदो धनुर्धरः ॥ ५५॥  
  
गुणाकारो गुणश्रेष्ठः सच्चिदानन्दविग्रहः ।  
अभिवाद्यो महाकायो विश्वकर्मा विशारदः ॥ ५६॥  
  
विनीतात्मा वीतरागस्तपस्वीशो जनेश्वरः ।  
कल्याणः प्रह्वतिः कल्पः सर्वेशः सर्वकामदः ॥ ५७॥  
  
अक्षयः पुरुषः साक्षी केशवः पुरुषोत्तमः ।  
लोकाध्यक्षो महाकार्यो विभीषणवरप्रदः ॥ ५८॥  
  
आनन्दविग्रहो ज्योतिर्हनुमत्प्रभुरव्ययः ।  
भ्राजिष्णुः सहनो भोक्ता सत्यवादी बहुश्रुतः ॥ ५९॥  
  
सुखदः कारणं कर्ता भवबन्धविमोचनः ।  
देवचूडामणिर्नेता ब्रह्मण्यो ब्रह्मवर्धनः ॥ ६०॥  
  
संसारतारको रामः सर्वदुःखविमोक्षकृत् ।  
विद्वत्तमो विश्वकर्ता विश्वकृद्विश्वकर्म च ॥ ६१॥  
  
नित्यो नियतकल्याणः सीताशोकविनाशकृत् ।  
काकुत्स्थः पुण्डरीकाक्षो विश्वामित्रभयापहः ॥ ६२॥  
  
मारीचमथनो रामो विराधवधपण्डितः ।  
दुःस्वप्ननाशनो रम्यः किरीटी त्रिदशाधिपः ॥ ६३॥  
  
महाधनुर्महाकायो भीमो भीमपराक्रमः ।  
तत्त्वस्वरूपस्तत्त्वज्ञस्तत्त्ववादी सुविक्रमः ॥ ६४॥  
  
भूतात्म भूतकृत्स्वामी कालज्ञानी महावपुः ।  
अनिर्विण्णो गुणग्रामो निष्कलङ्कः कलङ्कहा ॥ ६५॥  
  
स्वभावभद्रः शत्रुघ्नः केशवः स्थाणुरीश्वरः ।  
भूतादिः शंभुरादित्यः स्थविष्ठः शाश्वतो ध्रुवः ॥ ६६॥  
  
कवची कुण्डली चक्री खड्गी भक्तजनप्रियः ।  
अमृत्युर्जन्मरहितः सर्वजित्सर्वगोचरः ॥ ६७॥  
  
अनुत्तमोऽप्रमेयात्मा सर्वात्मा गुणसागरः ।  200   
रामः समात्मा समगो जटामुकुटमण्डितः ॥ ६८॥  
  
अजेयः सर्वभूतात्मा विष्वक्सेनो महातपाः ।  
लोकाध्यक्षो महाबाहुरमृतो वेदवित्तमः ॥ ६९॥  
  
सहिष्णुः सद्गतिः शास्ता विश्वयोनिर्महाद्युतिः ।  
अतीन्द्र ऊर्जितः प्रांशुरुपेन्द्रो वामनो बलिः ॥ ७०॥  
  
धनुर्वेदो विधाता च ब्रह्मा विष्णुश्च शङ्करः ।  
हंसो मरीचिर्गोविन्दो रत्नगर्भो महद्द्युतिः ॥ ७१॥  var  महाद्युतिः  
व्यासो वाचस्पतिः सर्वदर्पितासुरमर्दनः ।  
जानकीवल्लभः श्रीमान् प्रकटः प्रीतिवर्धनः ॥ ७२॥  
  
संभवोऽतीन्द्रियो वेद्यो निर्देशो जाम्बवत्प्रभुः ।  
मदनो मन्मथो व्यापी विश्वरूपो निरञ्जनः ॥ ७३॥  
  
नारायणोऽग्रणी साधुर्जटायुप्रीतिवर्धनः ।  
नैकरूपो जगन्नाथः सुरकार्यहितः प्रभुः ॥ ७४॥  
  
जितक्रोधो जितारातिः प्लवगाधिपराज्यदः ।  
वसुदः सुभुजो नैकमायो भव्यः प्रमोदनः ॥ ७५॥  
  
चण्डांशुः सिद्धिदः कल्पः शरणागतवत्सलः ।  
अगदो रोगहर्ता च मन्त्रज्ञो मन्त्रभावनः ॥ ७६॥  
  
सौमित्रिवत्सलो धुर्यो व्यक्ताव्यक्तस्वरूपधृक् ।  
वसिष्ठो ग्रामणीः श्रीमाननुकूलः प्रियंवदः ॥ ७७॥  
  
अतुलः सात्त्विको धीरः शरासनविशारदः ।  
ज्येष्ठः सर्वगुणोपेतः शक्तिमांस्ताटकान्तकः ॥ ७८॥  
  
वैकुण्ठः प्राणिनां प्राणः कमलः कमलाधिपः ।  
गोवर्धनधरो मत्स्यरूपः कारुण्यसागरः ॥ ७९॥  
  
कुम्भकर्णप्रभेत्ता च गोपिगोपालसंवृतः ।  300  
मायावी व्यापको व्यापी रेणुकेयबलापहः ॥ ८०॥  
  
पिनाकमथनो वन्द्यः समर्थो गरुडध्वजः ।  
लोकत्रयाश्रयो लोकभरितो भरताग्रजः ॥ ८१॥  
  
श्रीधरः सङ्गतिर्लोकसाक्षी नारायणो विभुः ।  
मनोरूपी मनोवेगी पूर्णः पुरुषपुङ्गवः ॥ ८२॥  
  
यदुश्रेष्ठो यदुपतिर्भूतावासः सुविक्रमः ।  
तेजोधरो धराधरश्चतुर्मूर्तिर्महानिधिः ॥ ८३॥  
  
चाणूरमथनो वन्द्यः शान्तो भरतवन्दितः ।  
शब्दातिगो गभीरात्मा कोमलाङ्गः प्रजागरः ॥ ८४॥  
  
लोकोर्ध्वगः शेषशायी क्षीराब्धिनिलयोऽमलः ।  
आत्मज्योतिरदीनात्मा सहस्रार्चिः सहस्रपात् ॥ ८५॥  
  
अमृतांशुर्महीगर्तो निवृत्तविषयस्पृहः ।  
त्रिकालज्ञो मुनिः साक्षी विहायसगतिः कृती ॥ ८६॥  
  
पर्जन्यः कुमुदो भूतावासः कमललोचनः ।  
श्रीवत्सवक्षाः श्रीवासो वीरहा लक्ष्मणाग्रजः ॥ ८७॥  
  
लोकाभिरामो लोकारिमर्दनः सेवकप्रियः ।  
सनातनतमो मेघश्यामलो राक्षसान्तकः ॥ ८८॥  
  
दिव्यायुधधरः श्रीमानप्रमेयो जितेन्द्रियः ।  
भूदेववन्द्यो जनकप्रियकृत्प्रपितामहः ॥ ८९॥  
  
उत्तमः सात्विकः सत्यः सत्यसन्धस्त्रिविक्रमः ।  
सुवृत्तः सुगमः सूक्ष्मः सुघोषः सुखदः सुहृत् ॥ ९०॥  
  
दामोदरोऽच्युतः शार्ङ्गी वामनो मथुराधिपः ।  
देवकीनन्दनः शौरिः शूरः कैटभमर्दनः ॥ ९१॥  
  
सप्ततालप्रभेत्ता च मित्रवंशप्रवर्धनः ।  
कालस्वरूपी कालात्मा कालः कल्याणदः कलिः ॥ ९२॥ 400  
संवत्सरो ऋतुः पक्षो ह्ययनं दिवसो युगः ।  
स्तव्यो विविक्तो निर्लेपः सर्वव्यापी निराकुलः ॥ ९३॥  
  
अनादिनिधनः सर्वलोकपूज्यो निरामयः ।  
रसो रसज्ञः सारज्ञो लोकसारो रसात्मकः ॥ ९४॥  
  
सर्वदुःखातिगो विद्याराशिः परमगोचरः ।  
शेषो विशेषो विगतकल्मषो रघुपुङ्गवः ॥ ९५॥  
  
वर्णश्रेष्ठो वर्णभाव्यो वर्णो वर्णगुणोज्ज्वलः ।  
कर्मसाक्षी गुणश्रेष्ठो देवः सुरवरप्रदः ॥ ९६॥  
  
देवाधिदेवो देवर्षिर्देवासुरनमस्कृतः ।  
सर्वदेवमयश्चक्री शार्ङ्गपाणी रघूत्तमः ॥ ९७॥  
  
मनोगुप्तिरहङ्कारः प्रकृतिः पुरुषोऽव्ययः ।  
न्यायो न्यायी नयी श्रीमान् नयो नगधरो ध्रुवः ॥ ९८॥  
  
लक्ष्मीविश्वम्भरो भर्ता देवेन्द्रो बलिमर्दनः ।  
बाणारिमर्दनो यज्वानुत्तमो मुनिसेवितः ॥ ९९॥  
  
देवाग्रणीः शिवध्यानतत्परः परमः परः ।  
सामगेयः प्रियः शूरः पूर्णकीर्तिः सुलोचनः ॥ १००॥  
  
अव्यक्तलक्षणो व्यक्तो दशास्यद्विपकेसरी ।  
कलानिधिः कलानाथः कमलानन्दवर्धनः ॥ १०१॥  
  
पुण्यः पुण्याधिकः पूर्णः पूर्वः पूरयिता रविः ।  
जटिलः कल्मषध्वान्तप्रभञ्जनविभावसुः ॥ १०२॥  
  
जयी जितारिः सर्वादिः शमनो भवभञ्जनः ।  
अलङ्करिष्णुरचलो रोचिष्णुर्विक्रमोत्तमः ॥ १०३॥  
  
आशुः शब्दपतिः शब्दगोचरो रञ्जनो लघुः ।  
निःशब्दपुरुषो मायो स्थूलः सूक्ष्मो विलक्षणः ॥ १०४॥  500  
आत्मयोनिरयोनिश्च सप्तजिह्वः सहस्रपात् ।  
सनातनतमः स्रग्वी पेशलो विजितांबरः ॥ १०५॥  
  
शक्तिमान् शङ्खभृन्नाथो गदाधररथाङ्गभृत् ।  
निरीहो निर्विकल्पश्च चिद्रूपो वीतसाध्वसः ॥ १०६॥  
  
सनातनः सहस्राक्षः शतमूर्तिर्घनप्रभः ।  
हृत्पुण्डरीकशयनः कठिनो द्रव एव च ॥ १०७॥  
  
सूर्यो ग्रहपतिः श्रीमान् समर्थोऽनर्थनाशनः ।  
अधर्मशत्रू रक्षोघ्नः पुरुहूतः पुरस्तुतः ॥ १०८॥  
  
ब्रह्मगर्भो बृहद्गर्भो धर्मधेनुर्धनागमः ।  
हिरण्यगर्भो ज्योतिष्मान् सुललाटः सुविक्रमः ॥ १०९॥  
  
शिवपूजारतः श्रीमान् भवानीप्रियकृद्वशी ।  
नरो नारायणः श्यामः कपर्दी नीललोहितः ॥ ११०॥  
  
रुद्रः पशुपतिः स्थाणुर्विश्वामित्रो द्विजेश्वरः ।  
मातामहो मातरिश्वा विरिञ्चिर्विष्टरश्रवाः ॥ १११॥  
  
अक्षोभ्यः सर्वभूतानां चण्डः सत्यपराक्रमः ।  
वालखिल्यो महाकल्पः कल्पवृक्षः कलाधरः ॥ ११२॥  
  
निदाघस्तपनो मेघः शुक्रः परबलापहृत् ।  
वसुश्रवाः कव्यवाहः प्रतप्तो विश्वभोजनः ॥ ११३॥  
  
रामो नीलोत्पलश्यामो ज्ञानस्कन्दो महाद्युतिः ।  
कबन्धमथनो दिव्यः कम्बुग्रीवः शिवप्रियः ॥ ११४॥  
  
सुखी नीलः सुनिष्पन्नः सुलभः शिशिरात्मकः ।  
असंसृष्टोऽतिथिः शूरः प्रमाथी पापनाशकृत् ॥ ११५॥  
  
पवित्रपादः पापारिर्मणिपूरो नभोगतिः ।  
उत्तारणो दुष्कृतिहा दुर्धर्षो दुःसहो बलः ॥ ११६॥ 600  
अमृतेशोऽमृतवपुर्धर्मी धर्मः कृपाकरः ।  
भगो विवस्वानादित्यो योगाचार्यो दिवस्पतिः ॥ ११७॥  
  
उदारकीर्तिरुद्योगी वाङ्मयः सदसन्मयः ।  
नक्षत्रमानी नाकेशः स्वाधिष्ठानः षडाश्रयः ॥ ११८॥  
  
चतुर्वर्गफलं वर्णशक्तित्रयफलं निधिः ।  
निधानगर्भो निर्व्याजो निरीशो व्यालमर्दनः ॥ ११९॥  
  
श्रीवल्लभः शिवारंभः शान्तो भद्रः समञ्जयः ।  
भूशायी भूतकृद्भूतिर्भूषणो भूतभावनः ॥ १२०॥  
  
अकायो भक्तकायस्थः कालज्ञानी महापटुः ।  
परार्धवृत्तिरचलो विविक्तः श्रुतिसागरः ॥ १२१॥  
  
स्वभावभद्रो मध्यस्थः संसारभयनाशनः ।  
वेद्यो वैद्यो वियद्गोप्ता सर्वामरमुनीश्वरः ॥ १२२॥  
  
सुरेन्द्रः कारणं कर्मकरः कर्मी ह्यधोक्षजः ।  
धैर्योऽग्रधुर्यो धात्रीशः सङ्कल्पः शर्वरीपतिः ॥ १२३॥  
  
परमार्थगुरुर्दृष्टिः सुचिराश्रितवत्सलः ।  
विष्णुर्जिष्णुर्विभुर्यज्ञो यज्ञेशो यज्ञपालकः ॥ १२४॥  
  
प्रभुर्विष्णुर्ग्रसिष्णुश्च लोकात्मा लोकपालकः ।  
केशवः केशिहा काव्यः कविः कारणकारणम् ॥ १२५॥  
  
कालकर्ता कालशेषो वासुदेवः पुरुष्टुतः ।  
आदिकर्ता वराहश्च वामनो मधुसूदनः ॥ १२६॥  
  
नारायणो नरो हंसो विष्वक्सेनो जनार्दनः ।  
विश्वकर्ता महायज्ञो ज्योतिष्मान्पुरुषोत्तमः ॥ १२७॥ 700  
वैकुण्ठः पुण्डरीकाक्षः कृष्णः सूर्यः सुरार्चितः ।  
नारसिंहो महाभीमो वज्रदंष्ट्रो नखायुधः ॥ १२८॥  
  
आदिदेवो जगत्कर्ता योगीशो गरुडध्वजः ।  
गोविन्दो गोपतिर्गोप्ता भूपतिर्भुवनेश्वरः ॥ १२९॥  
  
पद्मनाभो हृषीकेशो धाता दामोदरः प्रभुः ।  
त्रिविक्रमस्त्रिलोकेशो ब्रह्मेशः प्रीतिवर्धनः ॥ १३०॥  
  
संन्यासी शास्त्रतत्त्वज्ञो मन्दिरो गिरिशो नतः ।  
वामनो दुष्टदमनो गोविन्दो गोपवल्लभः ॥ १३१॥  
  
भक्तप्रियोऽच्युतः सत्यः सत्यकीर्तिर्धृतिः स्मृतिः ।  
कारुण्यः करुणो व्यासः पापहा शान्तिवर्धनः ॥ १३२॥  
  
बदरीनिलयः शान्तस्तपस्वी वैद्युतः प्रभुः ।  
भूतावासो महावासो श्रीनिवासः श्रियः पतिः ॥ १३३॥  
  
तपोवासो मुदावासः सत्यवासः सनातनः ।  
पुरुषः पुष्करः पुण्यः पुष्कराक्षो महेश्वरः ॥ १३४॥  
  
पूर्णमूर्तिः पुराणज्ञः पुण्यदः प्रीतिवर्धनः ।  
पूर्णरूपः कालचक्रप्रवर्तनसमाहितः ॥ १३५॥  
  
नारायणः परञ्ज्योतिः परमात्मा सदाशिवः ।  
शङ्खी चक्री गदी शार्ङ्गी लाङ्गली मुसली हली ॥ १३६॥  
  
किरीटी कुण्डली हारी मेखली कवची ध्वजी ।  
योद्धा जेता महावीर्यः शत्रुघ्नः शत्रुतापनः ॥ १३७॥  
  
शास्ता शास्त्रकरः शास्त्रं शङ्करः शङ्करस्तुतः ।  
सारथी सात्त्विकः स्वामी सामवेदप्रियः समः ॥ १३८॥ 800  
पवनः संहितः शक्तिः सम्पूर्णाङ्गः समृद्धिमान् ।  
स्वर्गदः कामदः श्रीदः कीर्तिदः कीर्तिदायकः ॥ १३९॥  
  
मोक्षदः पुण्डरीकाक्षः क्षीराब्धिकृतकेतनः ।  
सर्वात्मा सर्वलोकेशः प्रेरकः पापनाशनः ॥ १४०॥  
  
वैकुण्ठः पुण्डरीकाक्षः  सर्वदेवनमस्कृतः ।  
सर्वव्यापी जगन्नाथः सर्वलोकमहेश्वरः ॥ १४१॥  
  
सर्गस्थित्यन्तकृद्देवः सर्वलोकसुखावहः ।  
अक्षयः शाश्वतोऽनन्तः क्षयवृद्धिविवर्जितः ॥ १४२॥  
  
निर्लेपो निर्गुणः सूक्ष्मो निर्विकारो निरञ्जनः ।  
सर्वोपाधिविनिर्मुक्तः सत्तामात्रव्यवस्थितः ॥ १४३॥  
  
अधिकारी विभुर्नित्यः परमात्मा सनातनः ।  
अचलो निश्चलो व्यापी नित्यतृप्तो निराश्रयः ॥ १४४॥  
  
श्यामी युवा लोहिताक्षो दीप्त्या शोभितभाषणः ।  
आजानुबाहुः सुमुखः सिंहस्कन्धो महाभुजः ॥ १४५॥  
  
सत्त्ववान् गुणसम्पन्नो दीप्यमानः स्वतेजसा ।  
कालात्मा भगवान् कालः कालचक्रप्रवर्तकः ॥ १४६॥  
  
नारायणः परञ्ज्योतिः परमात्मा सनातनः ।  
विश्वकृद्विश्वभोक्ता च विश्वगोप्ता च शाश्वतः ॥ १४७॥  
  
विश्वेश्वरो विश्वमूर्तिर्विश्वात्मा विश्वभावनः ।  
सर्वभूतसुहृच्छान्तः सर्वभूतानुकम्पनः ॥ १४८॥  
  
सर्वेश्वरः सर्वशर्वः सर्वदाऽऽश्रितवत्सलः ।  
सर्वगः सर्वभूतेशः सर्वभूताशयस्थितः ॥ १४९॥  
  
अभ्यन्तरस्थस्तमसश्छेत्ता नारायणः परः ।  
अनादिनिधनः स्रष्टा प्रजापतिपतिर्हरिः ॥ १५०॥  
  
नरसिंहो हृषीकेशः सर्वात्मा सर्वदृग्वशी ।  
जगतस्तस्थुषश्चैव प्रभुर्नेता सनातनः ॥ १५१॥ 900  
कर्ता धाता विधाता च  सर्वेषां पतिरीश्वरः ।  
सहस्रमूर्धा विश्वात्मा विष्णुर्विश्वदृगव्ययः ॥ १५२॥  
  
पुराणपुरुषः श्रेष्ठः सहस्राक्षः सहस्रपात् ।  
तत्त्वं नारायणो विष्णुर्वासुदेवः सनातनः ॥ १५३॥  
  
परमात्मा परंब्रह्म सच्चिदानन्दविग्रहः ।  
परञ्ज्योतिः परन्धाम पराकाशः परात्परः ॥ १५४॥  
  
अच्युतः पुरुषः कृष्णः शाश्वतः शिव ईश्वरः ।  
नित्यः सर्वगतः स्थाणू रुद्रः साक्षी प्रजापतिः ॥ १५५॥  
  
हिरण्यगर्भः सविता लोककृल्लोकभुग्विभुः ।  
ॐकारवाच्यो भगवान् श्रीभूलीलापतिः प्रभुः ॥ १५६॥  
  
सर्वलोकेश्वरः श्रीमान् सर्वज्ञः सर्वतोमुखः ।  
स्वामी सुशीलः सुलभः सर्वगः सर्वशक्तिमान् ॥ १५७॥  
  
नित्यः सम्पूर्णकामश्च नैसर्गिकसुहृत्सुखी ।  
कृपापीयूषजलधिः शरण्यः सर्वशक्तिमान् ॥ १५८॥  
  
श्रीमान्नारायणः स्वामी जगतां प्रभुरीश्वरः ।  
मत्स्यः कूर्मो वराहश्च नारसिंहोऽथ वामनः ॥ १५९॥  
  
रामो रामश्च कृष्णश्च बौद्धः कल्की परात्परः ।  
अयोध्येशो नृपश्रेष्ठः कुशबालः परन्तपः ॥ १६०॥  
  
लवबालः कञ्जनेत्रः कञ्जाङ्घ्रिः पङ्कजाननः ।  
सीताकान्तः सौम्यरूपः शिशुजीवनतत्परः ॥ १६१॥  
  
सेतुकृच्चित्रकूटस्थः शबरीसंस्तुतः प्रभुः ।  
योगिध्येयः शिवध्येयः शास्ता रावणदर्पहा ॥ १६२॥  
  
श्रीशः शरण्यो भूतानां संश्रिताभीष्टदायकः ।  
अनन्तः श्रीपती रामो गुणभृन्निर्गुणो महान् ॥ १६३॥  1000  
एवमादीनि नामानि ह्यसङ्ख्यान्यपराणि च ।  
एकैकं नाम रामस्य सर्वपापप्रणाशनम् ॥ १६४॥  
  
सहस्रनामफलदं सर्वैश्वर्यप्रदायकम् ।  
सर्वसिद्धिकरं पुण्यं भुक्तिमुक्तिफलप्रदम् ॥ १६५॥  
  
मन्त्रात्मकमिदं सर्वं व्याख्यातं सर्वमङ्गलम् ।  
उक्तानि तव पुत्रेण विघ्नराजेन धीमता ॥ १६६॥  
  
सनत्कुमाराय पुरा तान्युक्तानि मया तव ।  
यः पठेच्छृणुयाद्वापि स तु ब्रह्मपदं लभेत् ॥ १६७॥  
  
तावदेव बलं तेषां महापातकदन्तिनाम् ।  
यावन्न श्रूयते रामनामपञ्चाननध्वनिः ॥ १६८॥  
  
ब्रह्मघ्नश्च सुरापश्च स्तेयी च गुरुतल्पगः ।  
शरणागतघाती च मित्रविश्वासघातकः ॥ १६९॥  
  
मातृहा पितृहा चैव भ्रूणहा वीरहा तथा ।  
कोटिकोटिसहस्राणि ह्युपपापानि यान्यपि ॥ १७०॥  
  
संवत्सरं क्रमाज्जप्त्वा प्रत्यहं रामसन्निधौ ।  
निष्कण्टकं सुखं भुक्त्वा ततो मोक्षमवाप्नुयात् ॥ १७१॥  
  
श्रीरामनाम्नां परमं सहस्रकं पापापहं सौख्यविवृद्धिकारकम् ।  
भवापहं भक्तजनैकपालकं स्त्रीपुत्रपौत्रप्रदमृद्धिदायकम् ॥  
  
इति श्रीशतकोटिरामचरितान्तर्गते श्रीमदानन्दरामायणे वाल्मीकीये  
राज्यकाण्डे पूर्वार्धे श्रीरामसहस्रनामकथनं नाम प्रथमः सर्गः ॥  
  
  
  
]hrule  
  
Encoded and poofread by PSA Easwaran psaeaswaran at gmail  
Verse numbers are as per the Ananda Ramayana and have not been reset to  
start with 1.  
  
