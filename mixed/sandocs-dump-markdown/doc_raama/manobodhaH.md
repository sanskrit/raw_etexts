---
Author: Swami Ramdas, translator Dasanudasa
Category: raama, samartha-rAmadAsa
Description-comments: in Sanskrit, verses addressed to/for mind
File name: manobodha-skt.itx
Indexextra: (Sanskrit,Marathi,English Excel)
Language: Sanskrit
Latest update: October 21, 2013
Location: doc_raama
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: manobodhaH marAThI manAche shlokasya saMskRitAnuvAda
Texttype: pramukha
engtitle: manobodhaH
itxtitle: manobodhaH
title: मनोबोधः

---
  
 मनोबोधः   
  
॥ श्री राम ॥  
  
मनोबोधः  
  
श्रीरामदासानुदासः  
  
गणेशोऽस्ति यः षड्गुणैश्वर्ययुक्तः  
तथा शारदा या चतुर्वाक्स्वरूपा ।  
प्रणम्याऽथ तौ सृष्टिनिर्माणमूलं  
अनन्तं हितं राममार्गं प्रवक्ष्ये ॥ १॥  
  
मनो रामभक्तेः पथा यास्यसि त्वं  
तदा श्रीहरिं प्राप्स्यसे तं स्वभावात् ।  
जनैर्निन्दितं यत् त्वया तन्न कार्यं  
नरैः श्लाघितं कर्म यत्नेन सेव्यम् ॥ २॥  
  
प्रभाते तु यश्चिन्तयेद् रामचन्द्रं  
ततः कीर्तयेत् तद्गुणांश्चारुवाचा ।  
सदाचारमेनं त्यजेन्नैकचित्तो  
जगत्यां स एवातिधन्यत्वमेति ॥ ३॥  
  
मनो वासनां दुःखदां सन्त्यजाशु  
मनः सर्वदा पापबुद्धिं जहीहि ।  
मनो मा त्यजाऽज्ञानतो धर्ममार्गं  
मनस्तिष्ठ सत्सारभूते विचारे ॥ ४॥  
  
मनः पापकर्मादरस्त्याज्य एव  
मनः सत्यसङ्कल्प एवानुसेव्यः ।  
मनः कल्पनां मुञ्च शब्दादिकानां  
विकाराश्रयेणेह धिग् धिक्त्वमेति ॥ ५॥  
  
मनो माऽस्तु ते क्लेशदः क्रोधलेशो  
मनो माऽस्तु कामो विकारस्य मूलम् ।  
मनो मा मदं दुष्टमङ्गीकुरु त्वं  
मनो माऽस्तु ते मत्सरो मा च दम्भः ॥ ६॥  
  
मनो धार्यमार्येषु मार्गेषु धैर्यं  
मनो हीनपुंसो वचः क्षाम्यमेव ।  
मनोज्ञैस्त्वया शीतलैर्वाक्प्रबन्धैः  
मनः सर्वदा सज्जनास्तोषणीयाः ॥ ७॥  
  
मनो देहपातेऽपि कीर्तिः स्थिरा स्याद्  
यया तां क्रियां सर्वदेवाऽऽरभस्य ।  
मनश्चान्दनं सद्गुणं सम्प्रगुह्य  
त्वया सर्वथा सज्जनाः प्रीणनीयाः ॥ ८॥  
  
मनः पारकीयं वनं मा चिनु त्वम्  
अतिस्वार्थधीः शिष्यतेऽत्रातिपापा ।  
सदा पापजन्यं फलं भोग्यमेव  
यदा नेप्सिताऽऽप्तिस्तदा दुःखमेव ॥ ९॥  
  
मनो रामचन्द्रे सदा प्रीतिरस्तु  
बलाद् हृद्गतं दुःखजालं निवार्यम् ।  
त्वया देहदुःखं सुखत्वेन मान्यं  
रमस्त्वात्मरूपे विचारेण नित्यम् ॥ १०॥  
  
समस्तैः सुखैः संयुतः कोऽस्ति लोके  
मनः सद्विचारैः शनैर्निश्चिनुत्वम् ।  
मनो यत् त्वया सञ्चितं कर्म पूर्वं  
तदेवेह भोग्यं शुभं वाऽशुभं वा ॥ ११॥  
  
मनो माऽन्तरं दुःखजालस्य देही  
मनः सर्वथा शोकचिन्ते विसर्ज ।  
ततो देहबुद्धिं विवेकाद्विहाय  
विदेहस्थितौ मुक्तिभाग् संरमस्व ॥ १२॥  
  
मनो ब्रूहि तत् चेत् श्रुतं रावणस्य  
क्षणेनैव राज्यं समस्तं विनिष्टम् ।  
त्यजातोऽशुभां वासनं दुःखदात्रीं  
बलेनैति कालो हठात् पृष्ठलग्नः ॥ १३॥  
  
मनो देह एषोऽतिपुण्येन लब्धः  
कृतान्तेन नीतः स एवान्तकाले ।  
महान्तोऽपि वै मृत्युमार्गेण याता  
असङ्ख्येय-जीवा जनिं प्राप्य नष्टाः ॥ १४॥  
  
मनः पश्य ये संस्थिता मृत्युभूमौ  
वदन्त्यामृतिं तेऽहमेवाहमित्थम् ।  
चिरं जीवितं मानयन्त्यात्मनोऽज्ञाः  
क्षणात् ते परित्यज्य सर्वं प्रयान्ति ॥ १५॥  
  
मृतं बन्धुमालोक्य शोचत्यपार्थः  
क्षणात् सोऽपि मृत्योः पथा सम्प्रयाति ।  
यतोऽज्ञस्य नो याति लोभः प्रशान्तिं  
ततोऽसौ पुनर्देहयोगं प्रयाति ॥ १६॥  
  
जनो मूढभावेन शोचत्यपार्थं  
क्षणेनैव भाव्यं भवत्येव नित्यम् ।  
भवेत् कर्मणा स्वेन पुत्रादियोगो  
वृथा खिद्यते तद्वियोगेऽल्पबुद्धिः ॥ १७॥  
  
मनो धारयाशां सदा राघवस्य  
ततोऽन्यं नरं नैव सङ्कीर्तय त्वम् ।  
पुराणानि वेदाश्च यं वर्णयन्ति  
नरः श्लाघ्यतामेति तद्वर्णनेन ॥ १८॥  
  
मनो मा कदापि त्यज ब्रह्मसत्यं  
मनोऽसन्मतिं मा कृथाः सर्वथैव ।  
मनो ब्रूहि सत्यं सदा सद्विचोभिः  
मनोऽसत् त्यज प्राज्ञ मिथ्येति मत्वा ॥ १९॥  
  
अतीव श्रमो जायते मातृगर्भे  
मनस्तन्न कार्यं यतो दुःखभाक् स्यात् ।  
शिशुः पच्यते जाठरे वह्निकुण्डे  
तदाऽधःशिराश्चोर्ध्वपात् चातिखिन्नः ॥ २०॥  
  
मनो जन्म-मृत्यु-प्रदां दुःखदात्रीं  
धनाऽऽप्त-प्रिया-कामनां सन्त्यजाशु ।  
यतो यातना गर्भवासेऽस्त्यसह्या  
ततो राघवे प्रीतियोगं कुरुष्व ॥ २१॥  
  
मनो मे हितं कार्यमेतत् त्वयाऽद्य  
सदा रामपादौ प्रयत्नेन सेव्यौ ।  
प्रभुर्वायुपुत्रस्य यः ख्यातकीर्तिः  
जनानुद्धरेत् स त्रिलोकाधिनाथः ॥ २२॥  
  
मनो रामनाम्नस्त्वयाऽन्यन्न वाच्यं  
वृथा वाक्प्रबन्धात् सुखं नैति कश्चित् ।  
क्षणेनायुरग्रे हरत्येव कालः  
शरीरावसानेऽथ को मोचयेत् त्वाम् ॥ २३॥  
  
विना रामसेवां श्रमो व्यर्थ एव  
जनस्य प्रलापो यथा निद्रितस्य ।  
अतो ब्रूहि वाचा हरेर्नाम नित्यं  
अहन्तां महापापिनी संहराशु ॥ २४॥  
  
मनस्ते मदुक्तिर्हितैवेति मान्या  
न चेद् राम-पादाब्ज-लब्धिः कुतस्ते ।  
सुखाप्ति-क्षणे जायते सौख्यमेव  
ततः सर्वनाशः स्थिरं नैव किञ्चित् ॥ २५॥  
  
कृतः केनचिद् देह-रक्षा-प्रयत्नः  
स देहः क्षणेनैव कालेन नीतः ।  
अतस्त्वं मनो रामचन्द्रं भजस्व  
प्रमुञ्चान्तरात् सर्वचिन्तां भवस्य ॥ २६॥  
  
भवस्यास्य भीत्या मनः किं बिभेषि  
जहीमां धियं धैर्यमेवावलम्ब्य ।  
प्रभौ रक्षके रामचन्द्रे शिरःस्थे  
भयं किं नु ते दण्डहस्तात् कृतान्तात् ॥ २७॥  
  
मनो दीननाथं प्रभुं चापपाणिं  
विलोक्याग्रतः कम्पते काल एषः ।  
जनैर्मद्वचः सत्यमेवेति मान्यं  
स नोपेक्षते रामचन्द्रः स्वभक्तम् ॥ २८॥  
  
व्रतं रामचन्द्रस्य तु ख्यातमेतत्  
स्वभक्तद्विषो मस्तकं ताड्यमेव ।  
पुरी येन नीता क्षणाद् देवलोकं  
स नोपेक्षते रामचन्द्रः स्वभक्तम् ॥ २९॥  
  
प्रभोः सेवकं लोकयेत् क्रूरदृष्ट्या  
स ईदृउग्विधः कोऽस्ति भूम्यामबुद्धिः ।  
त्रिलोक्यां जना यद्यशो वर्णयन्ति  
स नोपेक्षते रामचन्द्रः स्वभक्तम् ॥ ३०॥  
  
महा सङ्कटान्मोचिता येन देवाः  
बलेन प्रतापैर्गुणैर्यो वरिष्ठः ।  
स्मरत्यम्बिका शूलपाणिस्तथा यं  
स नोपेक्षते रामचन्द्रः स्वभक्तम् ॥ ३१॥  
  
अहल्या शिलीभूतदेहाऽपि येन  
कृता पादसंस्पर्शतोऽतीव पूता ।  
श्रुतिर्यद्यशोवर्णने मौनमाप  
स नोपेक्षते रामचन्द्रः स्वभक्तम् ॥ ३२॥  
  
मनश्चन्द्र-सूर्यर्क्षमेर्वादिकं तु  
वसत्यञ्जसा यत्स्वरूपे समस्तम् ।  
चिरञ्जीवतां येन नीतौ स्वदासौ  
स नोपेक्षते रामचन्द्रः स्वभक्तम् ॥ ३३॥  
  
उपेक्षा न कस्यापि यस्य स्वरूपे  
इति प्रत्ययो नास्ति मूढस्य चित्ते ।  
पुराणानि यं विश्वपालं वदन्ति  
स नोपेक्षते रामचन्द्रः स्वभक्तम् ॥ ३४॥  
  
हृदि स्वे स्थितो यादृशो यस्य भावो  
वसत्यञ्जसा तादृशस्तत्र देवः ।  
अनन्यस्य यो रक्षकश्चापपाणिः  
स नोपेक्षते रामचन्द्रः स्वभक्तम् ॥ ३५॥  
  
हरिः प्राणिनां सन्निधौ सर्वदाऽऽस्ते  
कृपालुः स्वभक्तस्य धैर्यं विलोक्य ।  
सुखानन्द-कैवल्य-दाताऽस्ति यो वै  
स नोपेक्षते रामचन्द्रः स्वभक्तम् ॥ ३६॥  
  
यथा भास्करश्चक्रवाकस्य गोप्ता  
तथा सङ्कटेऽस्ति प्रभुः सेवकस्य ।  
हरेर्भक्तिमाहात्म्यमुद्गीयते ज्ञैः  
स नोपेक्षते रामचन्द्रः स्वभक्तम् ॥ ३७॥  
  
मनः प्रार्थनां रे शृणु त्वं ममैकां  
रघूत्तंसरूपं प्रपश्याचलस्त्वम् ।  
इदं मद्वचस्ते न हेयं कदापि  
मनो राघवे त्वं निवासं कुरुष्व ॥ ३८॥  
  
पुराणानि वेदाश्च यं वर्णयन्ति  
समाधानता स्यात् सदा यस्य सङ्गात् ।  
समर्प्याशु तस्मिन् निजं चञ्चलत्वं  
मनो राघवे सन्निवासं कुरुष्व ॥ ३९॥  
  
मनः प्राप्यते वै सुखं यत्र सर्वम्  
अतीवादरेणेह तल्लक्षितव्यम् ।  
विवेकेन दुष्कल्पनां सन्निवार्य  
मनो राघवे सन्निवासं कुरुष्व ॥ ४०॥  
  
सदैवाटने नो सुखङ्किञ्चिदस्ति  
श्रमो जायते नो हितं किञ्चिदेव ।  
विवेकेन लब्ध्वा घनानन्द-बोधं  
मनो राघवे सन्निवासं कुरुष्व ॥ ४१॥  
  
अलं विस्तरेण ब्रवीम्येकमेव  
मनो राघवं त्वं स्वकीयं कुरुष्व ।  
तदीयं व्रतं दीननाथेति श्रुत्वा  
मनः सज्जन स्वस्वरूपे वस त्वम् ॥ ४२॥  
  
मनः सद्वचो मे त्वया ग्राह्यमेकं  
हितं कार्यमेवात्मनः सर्वथेति ।  
कदाप्येह रामेतरं नैव वाच्यं  
सदाऽऽत्मस्वरूपं निदिध्यासनीयम् ॥ ४३॥  
  
मनो मूढसङ्गे तु मौनं विधेयं  
कथास्वादरो राघवस्यैव कार्यः ।  
न रामो गृहे यत्र सन्त्यज्य तत्तु  
सुखार्थे सदाऽरण्यवासो विधेयः ॥ ४४॥  
  
समाधानभङ्गो भवेद्यस्य सङ्गात्  
अहन्ता तथाऽऽकस्मिकी स्यात्स्वदेहे ।  
मतिर्यस्य सङ्गात् त्यजेद्रामचन्द्रं  
तदीयेन सङ्गेन पुंसां सुखं किम् ॥ ४५॥  
  
मनो या गता रामहीना स्ववेला  
तदायुस्त्वया नाशितं बुद्धिजाड्यात् ।  
श्रमो रामसेवां विना जीवितं यत्  
स दक्षोऽत्र यो रामसेवी सदैव ॥ ४६॥  
  
हृदा चिन्तयन् लोचनाभ्यां प्रपश्यन्  
हरिं भक्तियुक्तो य आस्ते बुधोऽपि ।  
गुणप्रीतियुक्तश्चरेत् साधनं यः  
स धन्योऽस्ति दासोऽत्र सर्वोत्तमस्य ॥  ४७॥  
  
सदा देवकार्ये स्वदेहं युनक्ति  
सदा यस्य वाग् वक्ति सद्-रामनाम ।  
वरिष्ठे स्वधर्मे स्थितिर्यस्य नित्यं  
स धन्योऽस्ति दासोऽत्र सर्वोत्तमस्य ॥ ४८॥  
  
सदा वक्ति यद् याति मार्गेण तेन  
प्रपश्यत्यनेकेषु तो देवमेकम् ।  
भ्रमस्य क्षयाद् यो भजेद्वासुदेवं  
स धन्योऽस्ति दासोऽत्र सर्वोत्तमस्य ॥ ४९॥  
  
विकारा न कामादयो यस्य चित्ते  
तपस्वी विरागी स्वयं ब्रह्मचारी ।  
सदा शान्तचित्तस्तमोलेशहीनः  
स धन्योऽस्ति दासोऽत्र सर्वोत्तमस्य ॥ ५०॥  
  
मदो मत्सरः स्वार्थबुद्धिर्निरस्ताः  
प्रपञ्चोद्भवो यस्य चित्ते न खेदः ।  
सदा वक्ति यः सूनृतामेव वाचं  
स धन्योऽस्ति दासोऽत्र सर्वोत्तमस्य ॥ ५१॥  
  
क्रमेत् तत्त्वचिन्तानुवादेन कालं  
प्रलिप्तो न दोषेण दम्भादिकेन ।  
करोत्युत्तमैः प्रत्यहं ब्रह्मवादं  
स धन्योऽस्ति दासोऽत्र सर्वोत्तमस्य ॥ ५२॥  
  
सदैवार्जवी सर्वलोकप्रियो यः  
सदा सर्वदा सत्यवादी विवेकी ।  
वचो भाषते नोऽनृतं नो कदाचित्  
स धन्योऽस्ति दासोऽत्र सर्वोत्तमस्य ॥ ५३॥  
  
सदाऽरण्यसंस्थो भवेद् यो युवाऽपि  
विकल्पस्य चित्ते मलो नैव यस्य ।  
दृढः प्रत्ययो यस्य चित्तान्न याति  
स धन्योऽस्ति दासोऽत्र सर्वोत्तमस्य ॥ ५४॥  
  
दुराशा गता यस्य चित्तात् समूला  
प्रवृद्धा हरि-प्रेमरूपा सुतृष्णा ।  
ऋणी देवदेवः कृतो येन भक्त्या  
स धन्योऽस्ति दासोऽत्र सर्वोत्तमस्य ॥ ५५॥  
  
दयालुः कृपालुश्च यः कोमलान्तो  
जने स्नेहयुक्तश्च यो दास-पालः ।  
मनो यस्य न क्रोध-सन्ताप-युक्तं  
स धन्योऽस्ति दासोऽत्र सर्वोत्तमस्य ॥ ५६॥  
  
हरेर्नाम-सङ्कीर्तनोपासनाभ्यां  
जनो धन्यतां एत्यजस्रं जगत्याम् ।  
उदासीनता सा पदार्थेषु सारं  
तया सर्वदा चित्तवृत्तेः प्रशान्तिः ॥ ५७॥  
  
मनो माऽस्तु शब्दादिषु प्रीतियोगः  
पदार्थेषु कामो भवेत् पूर्वपापैः ।  
सुनिष्काम-भक्त्या प्रभुश्चिन्तनीयो  
विकल्पस्य लेशोऽपि तूर्णं प्रहेयः ॥ ५८॥  
  
जनः कल्पनां कल्पयन् कोटिकल्पं  
समभ्येति रामं प्रभुं नैव नैव ।  
धृतश्चेतसा येन कामो न रामः  
कुतस्तस्य रामे तु सुप्रीतियोगः ॥ ५९॥  
  
मनो रामचन्द्रो निधिः कामधेनुः  
सुरद्रुर्मणिश्चिन्तितार्थप्रदश्च ।  
प्रभावाद् हि यस्यैव सर्वस्य सत्ता  
न तत्तुल्यतामेति कश्चिद् जगत्याम् ॥ ६०॥  
  
समाश्रित्य कल्पद्रुमं दुःखितो यः  
सदा तस्य चित्ते वसत्येव दुःखम् ।  
समं सज्जनैर्यो विवादं करोति  
ततो याति सन्तापमन्तर्महान्तम् ॥ ६१॥  
  
भवद्वै निदिध्यास-भङ्गोऽपि तस्य  
बलादुद्भवेत् शोक-सन्ताप-वृत्तिः ।  
सुखानन्द-नाशो भवेद् भेदबुद्ध्या  
मनोनिश्चयो लुप्तते हन्त सर्वः ॥ ६२॥  
  
यथा कामधेनुप्रभोस्तक्र-याञ्चा  
तथैवात्मवेत्तुश्च वादप्रियत्वम् ।  
स सन्त्यज्य चिन्तामणिं काचखण्डान्  
प्रयाचेत तस्मै न कस्तान् प्रदद्यात् ॥ ६३॥  
  
दृढा नास्ति बुद्धिर्विमूढस्य पुंसो  
न चित्तेऽस्ति रामोऽतिकामाकुलस्य ।  
प्रवृत्तेऽतिलाभे भवेत् क्षुब्ध-चित्तः  
प्रसक्तोऽतिभोगेषु दैन्यं प्रयाति ॥ ६४॥  
  
अभक्त्या हरी जीवितं माऽस्तु दीनं  
भवेत् चातिमौढ्ये सदा दुःखदुःखम् ।  
मनो रामचन्द्रेऽर्पय प्रीतियोगं  
विरामेषु ते मास्तु वाञ्छा धनादौ ॥ ६५॥  
  
असारोऽस्ति संसार एषोऽतिघोरो  
मनः सज्जनान्वेषय त्वं हि सत्यम् ।  
विषं भक्षितं चेत् सुखं ते कुतः स्याद्  
अतो रामचन्द्रं सदा चिन्तय त्वम् ॥ ६६॥  
  
घनश्यामवर्णोऽतिलावण्ययुक्तो  
गभीरोऽतिधीरः प्रतापेन पूर्णः ।  
स्वभक्तस्य यः सङ्कटे पक्षपाती  
स रामः प्रभाते हृदा चिन्तनीयः ॥ ६७॥  
  
बलेनाधिको राघवस्चापपाणिः  
करालस्तु कालोऽपि तस्माद् बिभेति ।  
कथा कैव मर्त्यस्य रङ्कस्य तत्र  
प्रभाते हृदा राघवश्चिन्तनीयः ॥ ६८॥  
  
सुखानन्दकृद् वारको यो भयस्य  
स हि प्रीतियोगेन सेव्यो जगत्याम् ।  
विवेकादनाचारबुद्धिं विसृज्य  
प्रभाते हृदा राघवश्चिन्तनीयः ॥ ६९॥  
  
मनः कीर्तय त्वं हरिं कामपूरं  
न वै बाध्यसे दुःखजालैः कदापि ।  
मदालस्यमाशु त्वया सम्प्रहेयं  
प्रभाते हृदा राघवश्चिन्तनीयः ॥  ७०॥  
  
महादोषनाशोऽस्ति यत्कीर्तनेन  
नरः सद्गतिं याति यत्कीर्तनेन ।  
भवेत् पुण्यवृद्धिश्च यत्कीर्तनेन  
स रामः प्रभाते हृदा चिन्तनीयः ॥ ७१॥  
  
भवेन्न व्ययः स्वीयवित्तस्य किञ्चित्  
ततोच्चारणे रामनाम्नो न कष्टम् ।  
क्षयो जायते येन संसारशत्रोः  
स रामः प्रभाते हृदा चिन्तनीयः ॥ ७२॥  
  
महद् दुःखमुत्पद्यते देहदण्डात्  
परं नामसङ्कीर्तने नैव दुःखम् ।  
शिवश्चिन्तयत्येव यं देवदेवं  
स रामः प्रभाते हृदा चिन्तनीयः ॥ ७३॥  
  
तपःपूर्वके साधने देहकष्टं  
धनेनैव दानं व्रतोद्यापनं च ।  
कृपालुः सदा दीनजीवेषु योऽसौ  
प्रभाते हृदा राघवश्चिन्तनीयः ॥ ७४॥  
  
मनः साधनेष्वेतदेव प्रशस्तं  
न चेन्मन्यसे साधुभिर्निश्चिनु त्वम् ।  
वृथा संशयस्त्याज्य एवान्तकारी  
प्रभाते हृदा राघवश्चिन्तनीयः ॥ ७५॥  
  
भवेन्नैव योगो न धर्मो न कर्म  
न भोगो न च त्याग एकोऽपि साङ्गः ।  
मनो नाम-सङ्कीर्तने श्रद्दधस्व  
प्रभाते हृदा राघवश्चिन्तनीयः ॥ ७६॥  
  
हरेर्नाम सङ्कीर्तने श्रद्दधानो  
भवेद् द्वन्द्वशून्योजपन् रामनाम ।  
हरेः कर्म कुर्वन् भविष्यत्यकामो  
स्वरूपं च सर्वत्र पश्येत् तदानीम् ॥ ७७॥  
  
अहो यस्य रामे न विश्वस्तबुद्धिः  
भवेत् पामरः सर्वदा दुःखभाक् सः ।  
स्थिते किन्तु कैवल्यदे रामचन्द्रे  
वृथा देह-संसार-चिन्ताऽल्पबुद्धेः ॥ ७८॥  
  
मनः पावनां भावनां राघवस्य  
निधेह्यन्तरे माऽस्तु संसारचिन्ता ।  
भवो भ्रामयत्येव जीवं सदैव  
असद्-वस्तु-सन्धारणं व्यर्थमेव ॥ ७९॥  
  
मनः संश्रय श्रीशमीशस्य हृत्स्थं  
  
तराद्यैव दुष्पार-संसार-वार्धिम् ।  
प्रहेयस्त्वया दुर्भरः काम एषः  
खरो मत्सरः सर्वथा दण्ड्य एव ॥ ८०॥  
  
मनो मत्सरात् मा त्यज श्रीशनाम  
निदिध्यास एषोऽस्त्वतीवादरात् ते ।  
मनो रामनामोत्तमं साधनं रे  
न चैतस्य तुल्यं किमप्यस्ति लोके ॥ ८१॥  
  
बहून्यन्यनामानि तुल्यानि नास्येति  
अभाग्यान्न जानात्ययं पामरोऽज्ञः ।  
इदं पार्वतीशेन बुद्धं विषघ्नं  
कथा मानवस्यात्र का किङ्करस्य ॥ ८२॥  
  
स्मरारीः सदा ध्यायतीशं हि रामं  
उमासंयुतो गायति प्रेमबद्धः ।  
दृढ-ज्ञान-वैराग्य-सामर्थ्य-युक्तः  
सदाऽऽस्ते सुखं राम-विश्वास-पूर्णः ॥ ८३॥  
  
शिरःसंस्थितो यः प्रभुर्विठ्ठलस्य  
शिवः सोऽपि तद्ध्यान-मग्नो न किं त्वम् ।  
यतो नीलकण्ठोऽपि  शान्तिं प्रपेदे  
स रामः कृतान्तान्नरं मोचयेद् वै ॥ ८४॥  
  
भजेद् राघवं योगि-विश्रान्ति-हेतुं  
जपत्यस्य नामानि गौर्या महेशः ।  
तपस्वी स्वयं शङ्करः शान्त आसीद्  
भवेन्मुक्तिदोऽन्ते ह्यसौ राम एकः ॥ ८५॥  
  
मुखे यस्य रामः सुखं तस्य नित्यं  
सदानन्दरूपे निमग्नः स आस्ते ।  
विना राममन्यत्र सन्देहखेदौ  
निजं धाम नामैव शोकापहारि ॥ ८६॥  
  
मुखे यस्य रामो न कामोऽस्ति चित्ते  
न तद्-धैर्यलोपो भवेत् सङ्कटेषु ।  
हरेर्भक्तियोगेन कामं विजित्य  
स धन्योऽभवद् मारुतिब्रह्मचारी ॥ ८७॥  
  
अतीवोत्तमं सुन्दरं स्वल्पवर्णं  
अमूल्यं सुलभ्यं हितं रामनाम ।  
जनैः कीर्त्यमानं भवध्वंसकं यत्  
तदेवेह कैवल्यरूपं नराणाम् ॥ ८८॥  
  
सदा भोजनादौ वदेद् रामनाम  
ततो भोजने सादरं घोषणीयम् ।  
प्रतिग्रासमेवं वदेन्नाम पुण्यं  
तदा प्राप्यते श्रीहरिः स स्वभावात् ॥ ८९॥  
  
सदा नामहीनस्य घोराऽस्ति हानिः  
न यस्यादरो नाम्नि तज्जन्म तुच्छम् ।  
हरेर्नाम वेदेषु शास्त्रेषु श्रेय-  
स्करंवै परं ख्यापितं व्यासवाण्या ॥ ९०॥  
  
मनो रामचन्द्रे न कार्या उपेक्षा  
हरेर्नाम सङ्कीर्तयेदादरेण ।  
न किञ्चिद्व्ययः कीर्तने रामनाम्नः  
ततो घोषयेज्जानकीशस्य नाम ॥ ९१॥  
  
ससत्कारमुद्घोषिते रामनामे  
सुदूरं स्वहृत्स्थाश्च दोषाः प्रयान्ति ।  
हरिस्तिष्ठति प्रीत आकर्ण्य कीर्तिं  
अतः श्रीशिवो रामनामैकतन्द्रः ॥ ९२॥  
  
प्रभुर्योऽन्नदः स्वैरमाकीटकेभ्यः  
सदा हृद्गता यस्य चिन्ता जनानाम् ।  
सुलभ्येऽपि तन्नामसङ्कीर्तने ते  
मनो हीयते किं नु तन्मे वदाशु ॥ ९३॥  
  
त्रिलोकी-विदाहे क्षमो योऽस्ति रुष्टः  
स ईशः शमं प्राप यत्कीर्तनेन ।  
जपत्यादराद्यत् शिवा विश्वमाता  
तदेवेह सर्वैर्जनैज़् कीर्तनीयम् ॥ ९४॥  
  
मनोऽजामिलो दुष्कृती पुत्रनाम  
गुणन्नेव नारायणेत्याप मुक्तिम् ।  
शुकं कुट्टिनी राघवेत्याह्वयन्ती  
पुराणप्रसिद्धां सुविख्यातिमाप ॥ ९५॥  
  
स्वभक्तोत्तमो दैत्यवंशेऽपि जातः  
प्रह्लादनामाऽजपन्नाम नित्यम् ।  
पिता तस्य  तन्नैव सेहे दुरात्मा  
जगत्यां स नैवाजपद् रामनाम ॥ ९६॥  
  
न यद्वाचि रामः कथं तस्य मुक्तिः  
अहन्तावशो यातनां याति व्यर्थम् ।  
ततो देहनाशे महादुःखमेतीति  
यतो ब्रूत रे रामरामेति नित्यम् ॥ ९७॥  
  
स्फुटं तारिताः प्रस्तरा रामनाम्ना  
जडा मानवास्तातिता नैकशोऽत्र ।  
परं संशयात्मा सदा तत्प्रभावे  
जपेन्नैव यः सोऽस्ति ना पापरूपः ॥ ९८॥  
  
जगत्यां हि वाराणसी पुण्यभूमिः  
जना यत्र याताः पितॄनुद्धरन्ति ।  
सदा चन्द्रमौलिर्गुणन् रामनाम  
स्थितस्तत्र जीवान् समुद्बोधनार्थम् ॥ ९९॥  
  
नृभिः कर्म कर्तुं न शक्यं यथावत्  
कृते धर्मकृत्येऽपि नो पुण्यलाभः ।  
दया सर्वभूतेषु नैवास्ति चित्ते  
अमूल्यं हरेर्नाम नो हन्त वक्त्रे ॥ १००॥  
  
न यस्य प्रियं नाम तं शास्ति कालो  
विकल्पात् कुतर्के गतिर्नारकी स्यात् ।  
अतः सादरं नाम सङ्कीर्तितव्यं  
ततो जायते दोषनाशः स्वभावात् ॥ १०१॥  
  
प्रकृत्योररीकृत्य नम्रत्वमेव  
मनः सज्जनास्तेन सन्तोषितव्याः ।  
स्वदेहं च लोकोपकार्ये नियुज्य  
भजातिप्रमोदेन साकारमीशम् ॥ १०२॥  
  
हरेः कीर्तने तद्गुणप्रीतिरस्तु  
परब्रह्मबोधे त्वहन्ता च माऽस्तु ।  
धने चान्यदीये तथाऽन्यप्रियायां  
निरूढोऽभिमानः परित्याज्य एव ॥ १०३॥  
  
यथा वक्ति तद्वन्न यस्य प्रवृत्तिः  
विमूढः स तेनैव लज्जामुपैति ।  
मनः केवलं यस्य वाग्विभ्रमोअऽस्ति  
कथं प्राप्नुयाद् देवदेवं स मूढः ॥ १०४॥  
  
विवेकादशुद्धां क्रियां स्वां विहाय  
विशुद्धां क्रियामादरेणाऽऽचर त्वम् ।  
यथा भाषसे तद्वदेवाचर त्वं  
मनः कल्पनां मुञ्च संसारदात्रीम् ॥ १०५॥  
  
समाचर्य सन्ध्यादि नित्यं स्वकर्म  
विवेकान्मनः स्थापयात्मप्रभ्रष्टम् ।  
दया सर्वभूतेषु यस्य प्रवृद्धा  
सदा भक्तिभावात् स आप्नोति शान्तिम् ॥ १०६॥  
  
मनो नैव कार्यः प्रकोपः कदाचित्  
मनः साधुसङ्गे प्रवृत्तिं कुरुष्व ।  
मनो मुञ्च सङ्गं सदा दुर्जनानां  
मनस्तेन ते मोक्षलाभोऽस्ति सत्यम् ॥ १०७॥  
  
मनः सर्वदा साधुसङ्गेन पुंसां  
भवेद् विक्रियाहानिरीशे च भक्तिः ।  
विना सत्क्रियां मास्तु वाचालता ते  
यतो वादहानिः स संवाद इष्टः ॥ १०८॥  
  
वितण्डः सदा त्याज्य एवात्र सर्वैः  
सुखेनोत्तमैः सद्विवादो विधेयः ।  
सुसंवाद एवेह शोकोपहारी  
यतो वादहानिः स संवाद इष्टः ॥ १०९॥  
  
असद्वादहा यः स संवाद एव  
विवेकेन जेतव्य एवाभिमानः ।  
अहन्ता हि वादे विकारान् करोति  
यतो वादहानिः स संवाद इष्टः ॥ ११०॥  
  
हितायैव ते सत्यवागीरितेयं  
हितायात्मनस्त्वं विचार्याचरात्र ।  
हितायैव पाखण्डबुद्धिर्विवर्ज्या  
यतो वादहानिः स संवाद इष्टः ॥  १११॥  
  
गतं जन्म वक्तुस्तथा श्रोतुरेव  
विवादः परं नैव शान्तो जनेषु ।  
विवादोद्भवः संशयो दम्भकारी  
यतो वादहानिः स संवाद इष्टः ॥ ११२॥  
  
हितं विस्मृतं पण्डितैर्वादशौण्डैः  
अहन्ताबलाद् राक्षसत्वं गतास्ते ।  
परेशाद्विना पण्डितो नास्ति कश्चिद्  
अतो हे मनस्त्वं त्यज स्वामहन्ताम् ॥ ११३॥  
  
परायोपदेशे व्ययो नैव कश्चिद्  
वृथाऽनुक्षणं वर्धते गर्ववेगः ।  
क्रियामन्तरा वाक्पटुत्वं धिगेव  
मनः सर्वथैवादरान्निश्चिनु त्वम् ॥ ११४॥  
  
न यो वादभाक् संवदेत् तेन पुंसां  
विवेकादहङ्कारलेशोऽपि हेयः ।  
वदेद्यत् तदेवाचरेत् सर्वथैव  
विशुद्धक्रियो भक्तिमार्गेण गच्छेत् ॥ ११५॥  
  
मुनेः शापजं गर्भवासस्य दुःखं  
स्वयं योऽम्बरीषस्य जग्राह विष्णुः ।  
ददौ चोपमन्युं शिवः क्षीरसिन्धुं  
स नोपेक्षते देवदेवः स्वभक्तम् ॥ ११६॥  
  
ध्रुवं बालमज्ञं तथा दैन्यभाजं  
परं ध्याननिष्ठं विलोक्यानुकम्प्य ।  
चकाराचलं यस्तु ताराङ्गणे तं  
स नोपेक्षते देवदेवः स्वभक्तम् ॥ ११७॥  
  
गजेन्द्रः सरस्युग्रनक्रेण पादे  
धृतो विष्णुमेवास्मरत् खिन्नगात्रः ।  
हरिस्तत्क्षणदेत्य योऽमोचयत्तं  
स नोपेक्षते देवदेवः स्वभक्तम् ॥ ११८॥  
  
द्विजोऽजामिलः पापकर्माऽन्तकाले  
वदन् पुत्रनाम प्रपेदे विमुक्तिम् ।  
अनाथस्य योऽस्त्याश्रयश्चक्रपाणिः  
स नोपेक्षते देवदेवः स्वभक्तम् ॥ ११९॥  
  
विधातुर्हितायाभवत् मत्स्यरूपो  
दधाराचलां कूर्मरूपेण पृष्ठे ।  
स्वभक्तान् हि पातुं श्रितो नीचयोनीः  
स नोपेक्षते देवदेवः स्वभक्तम् ॥ १२०॥  
  
महाभक्त-प्रह्लाद-संरक्षणार्थं  
नृसिंहस्वरूपं प्रपेदे य उग्रम् ।  
न यत्सन्न्निधौ कोऽपि गन्तुं समर्थः  
स नोपेक्षते देवदेवः स्वभक्तम् ॥ १२१॥  
  
ययाचे कृपां वज्रपाणिर्यदा वै  
तदा वामनोऽभूत् स्वयं चक्रपाणिः ।  
तथा भार्गवो यो द्विजार्थं बभूव  
स नोपेक्षते देवदेवः स्वभक्तम् ॥ १२२॥  
  
अहल्या-सती-पक्षपातादरण्यं  
सिषेवेऽपि देवांश्च बन्धाद्विमोक्तुम् ।  
रिपोर्यो ध्वजं प्राहरद् रावणस्य  
स नोपेक्षते देवदेवः स्वभक्तम् ॥ १२३॥  
  
पुरा द्रौपदी-प्रीतये देवदेवः  
स्वयं तत्क्षणादेव तत्राऽऽविरासीत् ।  
कलौ योऽभवन्मौनि-बुद्धस्तथैव  
स नोपेक्षते देवदेवः स्वभक्तम् ॥ १२४॥  
  
अनाथान् स्वभक्तान् परित्रातुमेव  
कलौ सम्भविष्यत्यसावेव कल्किः ।  
श्रुतिर्यद्गुणख्यापने मौनमाप  
स नोपेक्षते देवदेवः स्वभक्तम् ॥ १२५॥  
  
जनानुग्रहार्थं हि लीलावतारा  
अनेका धृता येन पूर्वं धरण्याम् ।  
न तं सेवते यः स एवातिपापो  
दुरात्मा कुबुद्धिः स चाण्डालरूपः ॥ १२६॥  
  
स धन्यो हरेर्नामघोषेण शान्तः  
तथाऽऽकर्ण्य यस्तत्कथां तत्र लीनः ।  
प्रनष्टा कुबुद्धिस्तदीया स्वबोधाद्  
मनोवासना यस्य रामे विलीना ॥ १२७॥  
  
मनो वासना वासुदेवे तवास्तु  
मनः कामना कामसङ्गे तु माऽस्तु ।  
मनः कल्पना ते वृथा नैव कार्या  
मनः सज्जन ! सन्त-सङ्गे रमस्व ॥ १२८॥  
  
मनः सद्गति-प्राप्तये साधुसङ्गः  
ततो नश्यते दुर्मतिर्दुर्जनस्य ।  
रतीशो मनःक्षोभकोऽस्तीति मत्वा  
विधेयः प्रयत्नो बुधैर्निर्ममत्वे ॥ १२९॥  
  
मनो माऽस्तु रामं विना ते विकल्पः  
सदा सत्यसङ्कल्प एवाऽस्तु चित्ते ।  
परित्यज्य जल्पं च लोके सदा त्वं  
रमाकान्तमेकान्तवृत्या भजस्व ॥ १३०॥  
  
जगत्यां जनैः सेव्य एको हि रामः  
स त्वेकवागेकबाणस्तथैव ।  
चरित्रं यदीयं जनोद्धारकं च  
स सीतापतिः सेव्य आदौ विवेकात् ॥ १३१॥  
  
विचार्यैव यो भाषते वर्तते वा  
तदीयेन सङ्गेन सन्ताप-शान्तिः ।  
प्रवाच्यं विचारं विना नैव किञ्चित्  
सदा सत्पथा च प्रयातव्यमेव ॥ १३२॥  
  
विरक्तिश्च भक्तिश्च विज्ञानयोगः  
सदाऽऽत्मानुबोधो दृढो यद्-हृदिर्हि ।  
सदा दर्शनं स्पर्शनं तस्य पुण्यं  
तथा भाषणं नाशकं संशयस्य ॥ १३३॥  
  
न यस्यास्ति गर्वो सदा वीतरागः  
क्षमाशान्तियुक्तो दयायां च दक्षः ।  
नहि क्षोभलोभौ न दैन्यं च यस्मिन्  
वसत्यञ्जसा तत्र योगीश्वरत्वम् ॥ १३४॥  
  
विधेया मनः सङ्गतिः सज्जनस्य  
यतो दुर्जनस्यापि धीः शुद्धिमेति ।  
सुसद्भाव-सद्बुद्धि-सन्मार्गलाभः  
ततो निर्भयत्वं करालाच्छ कालात् ॥ १३५॥  
  
सदा भीतियुक्तं हि ब्रह्माण्डमेतद्  
अनन्तं तु तत् साधवश्चाभया वै ।  
भवेद् यस्य तद्-ज्ञानतो द्वैतहानिः  
भयं मानसात् सर्वथा तस्य नष्टम् ॥ १३६॥  
  
प्रबोध्येह जीवं प्रयाता हि श्रेष्ठाः  
तथाप्यज्ञ एवेह जीवोऽस्ति हन्त ।  
लयं यस्य नो यात्यहङ्कार-कर्म  
न स ज्ञानधिं विन्दतेऽहन्तया वै ॥ १३७॥  
  
भ्रमात् चिद्-धनं यस्य गुप्तं बभुव  
मृतिर्जन्मदारिद्र्यमाविर्बभूव ।  
विलीना न यस्येह देहात्मबुद्धिः  
न स ज्ञानधिं विन्दतेऽहन्तया वै ॥ १३८॥  
  
न वेत्त्यात्मतत्त्वं ततं सर्वतोऽपि  
जडं मन्यते हन्त दृश्यं ह्यभाग्यः ।  
न चाश्रद्धया पुण्यलेशोऽपि यस्य  
न स ज्ञानधिं विन्दतेऽहन्तया वै ॥ १३९॥  
  
निजं वस्तु न प्राप्यते स्वप्रमादात्  
गुणानं हि बन्धोऽत्र दुःखस्य हेतुः ।  
भवन्नैव यावद् गुणातीतवृत्तिः  
निधिर्विद्यतेऽहन्तया नैव तावत् ॥ १४०॥ ??स्तर्त् नेव्  
अथहास्ति तो ब्रह्मवित् तस्य सेवा  
तथा वन्दनीयं तदीयाङ्घ्रियुग्मम् ।  
विना सद्गुरोरञ्जनं तन्न वेद्यं  
मनोऽहन्तयाऽसौ निधिर्नैव लभ्यः ॥ १४१॥  
  
न तद् ज्ञायते ज्ञायते नैव यावद्  
विमूढस्य सन्देह-हानिर्न भूयात् ।  
अहन्ता न यावद् विनिर्याति तावद्  
बलान्नैव तद् विद्यते लभ्यते न ॥ १४२॥  
  
अविद्यावशो मानवो मूढबुद्धिः  
भ्रमाद् विस्मृतं स्वं हितं नोपयाति ।  
यथाऽसम्परीक्ष्यादृतं किन्त्वशुद्धं  
न तन्नाणकं स्वेप्सितार्थक्रयार्थम् ॥ १४३॥  
  
जगत्यां मनः किं नु सत्यं यथार्थं  
त्वया सादरं तत्तु संशोधनीयम् ।  
तथा कुर्वता ब्रह्म-सत्तानुभूतिः  
ततोऽज्ञानजन्यो भ्रमो नाशमेति ॥ १४४॥  
  
सदा दृश्यचिन्तोद्भवं जीवजातं  
अहङ्कारतोऽज्ञानता विज्ञतेऽस्य ।  
विवेकात् सदा स्व-स्वरूपं हि सेव्यं  
न हि ब्रह्ममूले जनुर्नैव मृत्युः ॥ १४५॥  
  
दृशो गोचरं यन्न सत् तत्कदाचित्  
अकस्माद् भवेत् तच्च कालेन नश्येत् ।  
यतः सर्वनाशः स्थिरं नैव किञ्चित्  
मनोऽनन्त-सत्-चित् समन्वेषणीयम् ॥ १४६॥  
  
न भङ्ग्यं न छेद्यं न चाल्यं न भ्रंशं  
स्थितं सर्वतोऽहन्तया नैव वेद्यम् ।  
न तस्यैकरूपस्य द्वैतं तु सह्यं  
मनोऽनन्त-सत्-चित् समन्वेषणीयम् ॥ १४७॥  
  
स्वयम्भ्वादिरूपेऽपि यन्निर्विकारं  
श्रुतिर्वर्णने यस्य मौनं प्रपेदे ।  
विवेकेन तद्रूपमासादनीयं  
मनोऽनन्त-सत्-चित् समन्वेषणीयम् ॥ १४८॥  
  
जगत्यां न यत् चर्मचक्षुर्निरीक्ष्यं  
जगत्यां तु यद् ज्ञानचक्षुर्विलोक्यम् ।  
यदालोकने स्याल्लयो लोकनस्य  
मनोऽन्वेषणीयं सदानन्दरूपम् ॥ १४९॥  
  
न पीतं न शुभ्रं न वा श्याममेतत्  
न च व्यक्तमव्यक्तरूपं न नीलम् ।  
सुविश्वास आप्ते तु मुक्तिप्रदोऽत्र  
मनोऽन्वेषणीयं सदानन्दरूपम् ॥ १५०॥  
  
नृभिर्वस्तु सञ्चिन्त्य सञ्चिन्त्य वेद्यं  
मनो बोध्य सम्बोध्य बुद्धं प्रकार्यम् ।  
परं सङ्गमात् सज्जनैः सर्व-सिद्धिः  
वरो निश्चयो जायते सानुरागात् ॥ १५१॥  
  
कृते तत्त्वसङ्ख्यासु चातुर्ययोगेपि  
अवश्यो परब्रह्मणो हि प्रबोधः ।  
मनः सारभूतं तु सत्यं विदूरे  
समस्तेषु तद् ह्येकमेवाद्वितीयम् ॥ १५२॥  
  
विमुष्टैर्न देहेन्द्रियैर्नैव तत्त्वैः  
समाधानता नैव रागप्रलापैः ।  
न योगैर्न यागैर्न वा त्यागभोगैः  
भवेत् सा तु सङ्गात् स्फुटं सज्जनानाम् ॥ १५३॥  
  
महावाक्यबोधात् तथा पञ्चकानां  
विवृत्या परब्रह्म-दिग्दर्शनं वै ।  
द्वितीया-दिने चन्द्रसन्दर्शनार्थं  
यथा वृक्षशाखाङ्गुलीर्निर्दिशन्ति ॥ १५४॥  
  
जगत्यां न यद् दृश्यते तद्विलोक्यं  
समालोच्यते चेत् तदैव स्फुटं स्यात् ।  
करे नैव तद् गृह्यते यत्नतोऽपि  
न तत् सर्वतो विद्यमानं तु गम्यम् ॥ १५५॥  
  
अहं ब्रह्म वेद्यीति यो वक्ति सोऽज्ञः  
क्षमस्तर्कितुं को जगत्याम् अतर्क्यम् ।  
अहन्ताबलाज् ज्ञायते तन्न मूढैः  
तदालोकिते कोऽस्ति तस्माद् विभिन्नः ॥ १५६॥  
  
श्रमो नैकशास्त्रावलोकेऽस्त्यतीव  
परन्त्वेकता-निश्चयो नैव तने ।  
विवादात्मकः शास्त्रजन्यो विरोधो  
मतिर्लीयते प्रत्युताऽऽत्मप्रबोधे ॥ १५७॥  
  
श्रुतिः शास्त्रषट्कं तथा धर्मशास्त्रं  
सहस्राननोऽपि स्वयं शेष-नागः ।  
अशक्ता हि तद्वर्णने सर्वथेमे  
मनो ज्ञानदर्पं ततस्त्वं विमुञ्च ॥ १५८॥  
  
अहन्तात्मिका मक्षिका भक्षिता चेद्  
रुचिर्भोजने तस्य पुंसः कुतः स्यात् ।  
अहन्ता हि हृत्स्था न यावत्प्रयाति  
सुजीर्णं भवेत् ज्ञानमन्नं न तावत् ॥ १५९॥  
  
मनो माऽस्तु वादे मतिः खेदकर्त्री  
द्वैते रुचिः क्रोधकर्त्री च माऽस्तु ।  
अहन्ता मनो यावदन्ते तवास्ते  
परेभ्यो न हि ज्ञानदाने त्वमर्हः ॥ १६०॥  
  
अहन्तोदये जायते सर्वदुःखम्  
मुखादुद्गता ज्ञानवार्ता वृथैव ।  
अहन्ता-लये सर्वतस्ते सुखं स्याद्  
अहन्तां स्वयं तां मनश्चिन्तय त्वम् ॥ १६१॥  
  
विवेकेऽप्यहन्ताबलाद् यात्यनीतिम्  
अनीत्या जनः श्लाघ्यतां याति लोके ।  
परं वेत्ति चित्ते निजं दम्भभावं  
प्रमाणान्तराण्यस्य बुद्धिर्जहाति ॥ १६२॥  
  
दृढो निश्चयो यस्य देहात्मबुद्धौ  
सुदूरं हितादात्मनः सो नु यातः ।  
परित्यज्य तां चात्मबुद्धिः प्रधार्या  
सदा सङ्गतिः सज्जनानां विधेया ॥ १६३॥  
  
मनः कल्पिता द्वैतबुद्धिः प्रहेया  
प्रधार्या हृदा कल्पनाऽद्वैतरूपा ।  
स्वरूपस्थितौ साऽपि यायाद् हृदन्तात्  
सदा सङ्गतिः सज्जनानां विधेया ॥ १६४॥  
  
प्रपञ्चे स्वदेहादि-सञ्चिन्तनात्तु  
मनो वर्धते लोभ एतान्तरे स्वे ।  
अतः श्रीश-भक्त्या प्रवृण्वीत मुक्तिं  
तदर्थं सदा साधुसङ्गो विधेयः ॥ १६५॥  
  
अहङ्कार-विस्तार एषोऽस्ति देह-  
प्रिया-पुत्र-मित्रादिको मोहजन्यः ।  
अतोऽहम्भ्रमं जन्महेतुं निरस्येत्  
तदर्थं सदा साधुसङ्गं विदध्यात् ॥ १६६॥  
  
वरो निश्चयः शाश्वतस्यैव कार्यो  
मनः संशयो दासवाक्याद् विसर्ज्यः ।  
क्षणेऽनुक्षणे जन्मसार्थक्यमस्तु  
तदर्थं सदा साधुसङ्गो विधेयः ॥ १६७॥  
  
प्रशान्तां करोत्यात्मवृत्तिं स साधुः  
दुराशाश्रयाद् दीनतां नोपयाति ।  
उपाधिर्हि देहात्म-धी-वृद्धि-कर्त्री  
कथं सा प्रबाधेत साधुं विरागम् ॥ १६८॥  
  
मनोऽनन्त-बोधाय साधुं ह्युपेयाद्  
अहङ्कार-विस्तारमेतं निरस्येत् ।  
गुणातीततामेत्य चिन्त्यो ह्यनन्तो  
न देहात्मबुद्धिः कदापीह कार्या ॥ १६९॥  
  
त्यजेदात्मबोधेन देहात्मबुद्धिं  
विवेकेन सद्-वस्तु-योगो विधेयः ।  
चिदाकार-वृत्तिः स्वतो नैवभाव्या  
ततः सर्वदा तत् समन्वेषणीयम् ॥ १७०॥  
  
सुगुप्तं स्थितं वस्तु यत्सारभूतम्  
भवेद् गोचरं चक्षुषोदृश्यमात्रम् ।  
अदृश्यं गुणाभाव-निर्भासमेतद्  
अहन्ताबलान्नैव यत्नेऽपि वेद्यम् ॥ १७१॥  
  
स्फुटा वैषयी कल्पना सा त्वविद्या  
यया ब्रह्म विज्ञायते स सुविद्या ।  
बभूव द्विधा साऽऽदिकल्पे हि माया  
विवेकाद् भवत्यात्मरूपे विलीना ॥ १७२॥  
  
प्रवृत्ते हि चिद्-व्योम्न्यहङ्कार-राहौ  
चिदाकाशमाच्छादितं दृश्यते वै ।  
तमिस्रानिशावद्भवेद्दिग्भ्रमोऽपि  
विवेकाद् विचाराच्च साक्षात्क्रियेत् तत् ॥ १७३॥  
  
न तच्चक्षुषा लक्ष्यते यत्नतोऽपि  
भवे भक्षिते तेन नो तस्य रक्षा ।  
यदक्षय्य-मोक्षं ददात्यक्षयं तद्  
दयालुः स्वभक्तस्य पक्षं करोति ॥ १७४॥  
  
लिखत्येव भाव्यं विधिः सर्वभाले  
परं तल्ललाटेऽस्ति को लेखकर्ता ।  
हरः सर्वसंहारकोऽस्त्यन्तकाले  
परं शङ्करो दह्यतेऽन्ते च केन ॥ १७५॥  
  
कृता येन ते द्वादशादित्यदेवा  
असङ्ख्यातशक्राश्च रुद्रास्तथैव ।  
अन्विष्यमाणः स देवो न लभ्यो  
न विज्ञायते कीदृशः कोऽस्ति मुख्यः ॥ १७६॥  
  
न खण्ड्यो न भङ्ग्यो भवेद् देवदेवो  
न चाल्यो न नाम्यो न वै दीनकल्पः ।  
न चादेयरूपो न दृग्गोचरोऽस्ति  
न विज्ञायतेऽहन्तया सर्वगोऽपि ॥ १७७॥  
  
प्रियो यस्य यस्तस्य पूज्यः स देवः  
परं वेत्ति नो देवदेवं तु कश्चित् ।  
वसन्त्येव देवा जगत्यामनन्ता  
रतिर्यत्र तद्-भक्तिरेवाऽस्ति वर्या ॥ १७८॥  
  
त्रय्स्ते तु लोका यतः सम्बभूवुः  
न तं देववर्यं प्रवक्तीह कश्चित् ।  
जगत्यां वरिष्ठोऽस्ति देवः सुगुप्तो  
विना सद्गुरुं नैव दृश्यः कदाचित् ॥ १७९॥  
  
गुरुत्वे स्थिताः कोटिशः सन्ति भूमौ  
अनेकेषु मन्त्रेषु तन्त्रेषु शक्ताः ।  
सदा कामकामाः कथा-गीत-कारा  
नृणां भ्रामका नैव मोक्षप्रदास्ते ॥ १८०॥  
  
न वै वञ्चको नाभिचारी न चाढ्यो  
न वा निन्दको मत्सरी भक्तिहीनः ।  
न यत्सङ्गबाधा न वित्तापहारी  
जगत्यां तु यो ब्रह्मबोधः स साधुः ॥ १८१॥  
  
हृदा कामुको निःस्पृहत्वं वदेच्छेद्  
विना तत्क्रियां वाक्पटुत्वं वृथैव ।  
यथा वक्ति तादृक् प्रवृत्तिर्हि यस्य  
मनः सद्गुरुर्निश्चितव्यः स एव ॥ १८२॥  
  
ज्ञानी विवेकी विरक्तश्च भक्तः  
कृपालुर्मनस्वी क्षमी योगयुक्तः ।  
सुदक्षः प्रभुश्चातुरो यश्च विद्वान्  
भवेत् तस्य सङ्गे समाधान-लाभः ॥ १८३॥  
  
अजं यत् तथाऽनागतं चैव यद्धि  
वचोभिस्तु तज्ज्ञायते सज्जनानाम् ।  
अनिर्वाच्यमेवास्ति यत् तच्च वाच्यं  
मनः सच्चिदानन्दमन्वेषणीयम् ॥ १८४॥  
  
निलीनो भवेदादराद् रामरूपे  
भयातीतता निश्चिता स्वे स्वरूपे ।  
कदाप्येह नासाद्यते मार्ग्यमाणः  
सदैकं भवेद्यन्न तस्मिन् विभेदः ॥ १८५॥  
  
मनः सन्निधौ ते सदा राघवोऽस्ति  
मनः सज्जन ! मार्गय त्वं हि सत्यम् ।  
तवाऽखण्डितो राघवेणास्ति योगो  
विनिष्कासय स्वान्तरात् तामहन्ताम् ॥ १८६॥  
  
मनः पिण्ड-ब्रह्माण्डयोर्भूतसाम्यं  
समस्तं त्विदं ब्रह्मरूपे न किञ्चिद् ।  
मनो भाति यद्यत् न तत्तत् सदस्ति  
सुखे संस्थितिः सङ्गमुत्सृज्य कार्या ॥ १८७॥  
  
अहं-पाशमुच्छिद्य विज्ञान-शस्त्रैः  
विदेहस्थितिर्भक्तितः सेवनीया ।  
विरक्तेर्बलात् सर्वनिन्द्यं विवर्ज्य  
सुखे संस्थितिः सङ्गमुत्सृज्य कार्या ॥ १८८॥  
  
पृथिव्यादिकृद् देव आलोकनीयो  
यदालोकने मुक्तिलाभोऽस्ति सद्यः ।  
गुणैः संयुतो निर्गुण सेवनीयः  
सुखे संस्थितिः सङ्गमुत्सृज्य कार्या ॥ १८९॥  
  
स नो कार्यकर्ता न वा सृष्टिभर्ता  
परायाः परो नो विवर्तेन लिप्तः ।  
स वै निर्विकल्पो विकल्प्यैव सेव्यः  
परित्यज्य सङ्गं सुखं स्थेयमत्र ॥ १९०॥  
  
न देहात्मधी-निश्चयो यस्य नष्टो  
न कल्पान्तकालेऽपि स ज्ञानवान् स्यात् ।  
परं ब्रह्म नोऽहन्तया वेत्ति कश्चिद्  
मनोऽज्ञानजां शून्यतां नो जहाति ॥ १९१॥  
  
मनःस्पर्शहीनं स्थिरं यत्स्वरूपं  
अभेदेन चिन्त्यं हि सर्वोत्तमस्य ।  
न दृष्टान्तयोग्यं भवेत् तस्य किञ्चिद्  
न निःसङ्गता सङ्गता तत्र सत्या ॥ १९२॥  
  
परेशे न विज्ञातताऽज्ञातता वा  
स नो वर्ण्यते वेदशास्त्रैः पुराणैः ।  
अदृश्यो न दृश्यो न साक्षी तयोर्वा  
श्रुतिर्यस्य नान्तं विजानाति नैव ॥ १९३॥  
  
हृदिस्थोऽस्ति कः कीदृशो देववर्यो  
गुरुः सादरं साधकेनाऽथ पृष्टः ।  
परित्यज्य देहं वसत्येष कुत्र  
प्नर्वासयोग्यं क्व संस्थानमस्य ॥ १९४॥  
  
इति प्राह जानीहि देवो हि हृत्स्थो  
नभोवत्सदा व्यापकोऽप्यप्रलिप्तः ।  
न गच्छत्यथो नोपगच्छत्यजस्रं  
ऋते तेन रिक्तं स्थलं नैव किञ्चित् ॥ १९५॥  
  
नभोविभ्रमद्-रेणुमात्रं स्थलं नो  
रघूणामधीशेन रिक्तं विभाति ।  
प्रवृत्तो हि तद्दर्शने यः स तस्मिन्  
लयं यात्यलक्ष्यं च लक्ष्यं च लीनम् ॥ १९६॥  
  
नभोवद्धि तद् व्यापकं रामरूपं  
हृदा चिन्तितं स्याद् भवभ्रंशहेतुः ।  
विलीना भवेद्देहधीस्तस्य बोधाद्  
यथेच्छं सुदृष्टेऽपि तृप्तिस्तु नास्ति ॥ १९७॥  
  
नभः संस्थितं व्याप्य विश्वं यथेदं  
तथा राम इत्थं न साम्यं कथञ्चित् ।  
स चास्त्यद्वितीयः स्वभावाद् हि रामः  
तदर्थं हि व्यर्थं पदं व्यापकेति ॥ १९८॥  
  
पुराणं ततं सर्वतो यत्स्वरूपं  
न तर्कस्य लेशोऽपि यस्मिन्विधेयः ।  
निगूढं परन्त्वाशु तत्स्यात्सुगम्यं  
प्रतापाद् गुरोरद्वितीयेतिसञ्ज्ञम् ॥ १९९॥  
  
स्वरूपं तु यज्ज्ञायते ज्ञानयोगात्  
स्फुट साक्षिताऽन्तर्हिता तत्र सर्वा ।  
भवेदुन्मनी कुण्ठिता वाक्च सद्यः  
स एव स्वयं रामदृक् सर्वतो यः ॥ २००॥  
  
कदाप्यात्मबोधे द्वितीयं न भाति  
न वै मानसे द्वैतलेशोऽस्ति किञ्चित् ।  
गतैर्जन्मसङ्घैः स्वरूपोपलब्धिः  
विदेहस्थितौ सर्व-काया-निरासः ॥ २०१॥  
  
मनो यत्सुगुह्यं त्वया तद्धि लब्धं  
प्रकार्यस्त्वया रक्षणे तस्य यत्नः ।  
दृढप्रत्ययार्थं सदा श्राव्यमेतन्  
मनः साधुसङ्गाद्धि धन्यत्वमेषि ॥ २०२॥  
  
मनः सर्वसङ्गं परित्यज्य दूराद्  
विधेयः सदा सादरं साधुसङ्गः ।  
महादुःखभङ्गः सतां सङ्गमेन  
विना साधनं तेन सन्मार्गलाभः ॥ २०३॥  
  
मना सर्व सङ्गापहः साधुसङ्गो  
मनस्तत्क्षणं मोक्षदः सङ्गमैषः ।  
मनः साधकान् मोचयत्येष शीघ्रं  
मनः सर्वथा द्वैतनाशक्षमोऽयम् ॥ २०४॥  
  
मनोबोधमाकर्ण्य दोषाः प्रयान्ति  
जडाः साधना-योग्यतां चोपयान्ति ।  
ततो ज्ञानवैराग्यसामर्थ्यलाभो  
विमुक्तिस्ततो दासवाक्यप्रतीत्या ॥ २०५॥  
  
॥ जय जय रधुवीर समर्थ ॥  
  
गुणाभ्राङ्कशीतांशुभिः सम्मितेऽब्दे  
ततश्चैत्रशुक्लेऽर्कवारे नवम्याम् ।  
मनोबोधमेनं तपत्यास्तटस्थो  
गुरो रामदासस्य दासश्चकार ॥  
  
परं नोऽखिलं तद्यथार्थप्रकाशं  
सदोषं पुनर्मुद्रणं चाप्ययुक्तम् ।  
अतः श्रीसमर्थैरनुप्रेरितेन  
समग्रं सुसंशोधितं प्रीतयेऽस्तु ॥  
  
आपदामपहर्तारं दातारं सर्वसम्पदाम् ।  
लोकाभिरामं श्रीरामं भूयो भूयो नमाम्यहम् ॥  
  
॥ श्री राम जय राम जय जय राम ॥  
  
  
translation of Samarth Ramdas's manAche shloka  
from marAthI to sanskrit by shrI dAsAnudAsa  
  
  
