---
Author: Shri Veda Vyas
Category: adhyAtmarAmAyaNa, raama, vyAsa
File name: adhyaatmaRamsundara.itx
Indexextra: (Hindi)
Language: Sanskrit
Latest update: July 22, 2006, April 15, 2018
Location: doc_raama
Proofread by: Vishwas Bhide , PSA EASWARAN psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: adhyAtma rAmAyaNa sundara kANDa
Texttype: pramukha
Transliterated by: Vishwas Bhide vishwas underscore bhide at yahoo.com
engtitle: adhyAtmarAmAyaNa sundarakANDa
itxtitle: adhyAtmarAmAyaNe 5 sundarakANDam
title: अध्यात्मरामायणे ५ सुन्दरकाण्डम्

---
  
 अध्यात्मरामायणे सुन्दरकाण्डम्   
॥ प्रथमः सर्गः ॥  
श्रीमहादेव उवाच ।  
शतयोजनविस्तीर्णं समुद्रं मकरालयम् ।  
लिलङ्घयिषुरानन्दसन्दोहो मारुतात्मजः ॥ १॥  
  
ध्यात्वा रामं परात्मानमिदं वचनमब्रवीत् ।  
पश्यन्तु वानराः सर्वे गच्छन्तं मां विहायसा ॥ २॥  
  
अमोघं रामनिर्मुक्तं महाबाणमिवाखिलाः ।  
पश्याम्यद्यैव रामस्य पत्नीं जनकनन्दिनीम् ॥ ३॥  
  
कृतार्थोऽहं कृतार्थोऽहं पुनः पश्यामि राघवम् ।  
प्राणप्रयाणसमये यस्य नाम सकृत्स्मरन् ॥ ४॥  
  
नरस्तीर्त्वा भवाम्भोधिमपारं याति तत्पदम् ।  
किं पुनस्तस्य दूतोऽहं तदङ्गाङ्गुलिमुद्रिकः ॥ ५॥  
  
तमेव हृदये ध्यात्वा लङ्घयाम्यल्पवारिधिम् ।  
इत्युक्त्वा हनुमान् बाहू प्रसार्यायतवालधिः ॥ ६॥  
  
ऋजुग्रीवोर्ध्वदृष्टिः सन्नाकुञ्चितपदद्वयः ।  
दक्षिणाभिमुखस्तूर्णं पुप्लुवेऽनिलविक्रमः ॥ ७॥  
  
आकशात्त्वरितं देवैर्वीक्ष्यमाणो जगाम सः ।  
दृष्ट्वानिलसुतं देवा गच्छन्तं वायुवेगतः ॥ ८॥  
  
परीक्षणार्थं सत्त्वस्य वानरस्येदमब्रुवन् ।  
गच्छत्येष महासत्त्वो वानरो वायुविक्रमः ॥ ९॥  
  
लङ्कां प्रवेष्टुं शक्तो वा न वा जानीमहे बलम् ।  
एवं विचार्य नागानां मातरं सुरसाभिधाम् ॥ १०॥  
  
अब्रवीद्देवतावृन्दः कौतूहलसमन्वितः ।  
गच्छ त्वं वानरेन्द्रस्य किञ्चिद्विघ्नं समाचर ॥ ११॥  
  
ज्ञात्वा तस्य बलं बुद्धिं पुनरेहि त्वरान्विता ।  
इत्युक्ता सा ययौ शिघ्रं हनुमद्विघ्नकारणात् ॥ १२॥  
  
आवृत्य मार्गं पुरतः स्थित्वा वानरमब्रवीत् ।  
एहि मे वदनं शीघ्रं प्रविशस्व महामते ॥ १३॥  
  
देवैस्त्वं कल्पितो भक्ष्यः क्षुधासम्पीडितात्मनः ।  
तामाह हनुमान् मातरहं रामस्य शासनात् ॥ १४॥  
  
गच्छामि जानकीं द्रष्टुं पुनरागम्य सत्वरः ।  
रामाय कुशलं तस्याः कथयित्वा त्वदाननम् ॥ १५॥  
  
निवेक्ष्ये देहि मे मार्गं सुरसायै नमोऽस्तु ते ।  
इत्युक्ता पुनरेवाह सुरसा क्षुधितास्म्यहम् ॥ १६॥  
  
प्रविश्य गच्छ मे वक्त्रं नो चेत्त्वां भक्षयाम्यहम् ।  
इत्युक्तो हनुमानाह मुखं शीघ्रं विदारय ॥ १७॥  
  
प्रविश्य वदनं तेऽद्य गच्छामि त्वरयान्वितः ।  
इत्युक्त्वा  योजनायामदेहो भूत्वा पुरः स्थितः ॥ १८॥  
  
दृष्ट्वा हनूमतो रूपं सुरसा पञ्चयोजनम् ।  
मुखं चकार हनुमान् द्विगुणं रूपमादधत् ॥ १९॥  
  
ततश्चकार सुरसा योजनानां च विंशतिम् ।  
वक्त्रं चकार हनुमांस्त्रिंशद्योजनसम्मितम् ॥ २०॥  
  
ततश्चकार सुरसा पञ्चाशद्योजनायतम् ।  
वक्त्रं तदा हनूमांस्तु बभूवाङ्गुष्ठसन्निभः ॥ २१॥  
  
प्रविश्य वदनं तस्याः पुनरेत्य पुरः स्थितः ।  
प्रविष्टो निर्गतोऽहं ते वदनं देवि ते नमः ॥ २२॥  
  
एवं वदन्तं दृष्ट्वा सा हनूमन्तमथाब्रवीत् ।  
गच्छ साधय रामस्य कार्यं बुद्धिमतां वर ॥ २३॥  
  
देवैः सम्प्रेषिताहं ते बलं जिज्ञासुभिः कपे ।  
दृष्ट्वा सीतां पुनर्गत्वा रामं द्रक्ष्यसि गच्छ भोः ॥ २४॥  
  
इत्युक्त्वा सा ययौ देवलोकं वायुसुतः पुनः ।  
जगाम वायुमार्गेण गरुत्मानिव पक्षिराट् ॥ २५॥  
  
समुद्रोऽप्याह मैनाकं मणिकाञ्चनपर्वतम् ।  
गच्छत्येष महासत्त्वो हनूमान्मारुतात्मजः ॥ २६॥  
  
रामस्य कार्यसिद्ध्यर्थं तस्य त्वं सचिवो भव ।  
सगरैर्वर्द्धितो यस्मात्पुराहं सागरोऽभवम् ॥ २७॥  
  
तस्यान्वये बभूवासौ रामो दाशरथिः प्रभुः ।  
तस्य कार्यार्थसिद्ध्यर्थं गच्छत्येष महाकपिः ॥ २८॥  
  
त्वमुत्तिष्ठ जलात्तूर्णं त्वयि विश्रम्य गच्छतु ।  
स तथेति प्रादुरभूज्जलमध्यान्महोन्नतः ॥ २९॥  
  
नानामणिमयैः शृङ्गैस्तस्योपरि नराकृतिः ।  
प्राह यान्तं हनूमन्तं मैनाकोऽहं महाकपे ॥ ३०॥  
  
समुद्रेण समादिष्टस्त्वद्विश्रामाय मारुते ।  
आगच्छामृतकल्पानि जग्ध्वा पक्वफलानि मे ॥ ३१॥  
  
विश्रम्यात्र क्षणं पश्चाद्गमिष्यसि यथासुखम् ।  
एवमुक्तोऽथ तं प्राह हनूमान्मारुतात्मजः ॥ ३२॥  
  
गच्छतो रामकार्यार्थं भक्षणं मे कथं भवेत् ।  
विश्रामो वा कथं मे स्याद्गन्तव्यं त्वरितं मया ॥ ३३॥  
  
इत्युक्त्वा स्पृष्टशिखरः कराग्रेण ययौ कपिः ।  
किञ्चिद्दूरं गतस्यास्य छायां छायाग्रहोऽग्रहीत् ॥ ३४॥  
  
सिंहिका नाम सा घोरा जलमध्ये स्थिता सदा ।  
आकाशगामिनां छायामाक्रम्याकृष्य भक्षयेत् ॥ ३५॥  
  
तया गृहीतो हनुमांश्चिन्तयामास वीर्यवान् ।  
केनेदं मे कृतं वेगरोधनं विघ्नकारिणा ॥ ३६॥  
  
दृश्यते नैव कोऽप्यत्र विस्मयो मे प्रजायते ।  
एवं विचिन्त्य हनुमानधो दृष्टिं प्रसारयत् ॥ ३७॥  
  
तत्र दृष्ट्वा महाकायां सिंहिकां घोररूपिणीम् ।  
पपात सलिले तूर्णं पद्भ्यामेवाहनद्रुषा ॥ ३८॥  
  
पुनरुत्प्लुत्य हनूमान् दक्षिणाभिमुखो ययौ ।  
ततो दक्षिणमासाद्य कूलं नानाफलद्रुमम् ॥ ३९॥  
  
नानापक्षिमृगाकीर्णं नानापुष्पलतावृतम् ।  
ततो ददर्श नगरं त्रिकूटाचलमूर्धनि ॥ ४०॥  
  
प्राकारैर्बहुभिर्युक्तं परिखाभिश्च सर्वतः ।  
प्रवेक्ष्यामि कथं लङ्कामिति चिन्तापरोऽभवत् ॥ ४१॥  
  
रात्रौ वेक्ष्यामि सूक्ष्मोऽहं लङ्कां रावणपालिताम् ।  
एवं विचिन्त्य तत्रैव स्थित्वा लङ्कां जगाम सः ॥ ४२॥  
  
धृत्वा सूक्ष्मं वपुर्द्वारं प्रविवेश प्रतापवान् ।  
तत्र लङ्कापुरी साक्षाद्राक्षसीवेषधारिणी ॥ ४३॥  
  
प्रविशन्तं हनूमन्तं दृष्ट्वा लङ्का व्यतर्जयत् ।  
कस्त्वं वानररूपेण मामनादृत्य लङ्किनीम् ॥ ४४॥  
  
प्रविश्य चोरवद्रात्रौ किं भवान् कर्तुमिच्छति ।  
इत्युक्त्वा रोषताम्राक्षी पादेनाभिजघान तम् ॥ ४५॥  
  
हनुमानपि तां वाममुष्टिनावज्ञयाहनत् ।  
तदैव पतिता भूमौ रक्तमुद्वमती भृशम् ॥ ४६॥  
  
उत्थाय प्राह सा लङ्का हनूमन्तं महाबलम् ।  
हनूमन् गच्छ भद्रं ते जिता लङ्का त्वयानघ ॥ ४७॥  
  
पुराहं ब्रह्मणा प्रोक्ता ह्यष्टाविंशतिपर्यये ।  
त्रेतायुगे दाशरथी रामो नारायणोऽव्ययः ॥ ४८॥  
  
जनिष्यते योगमाया सीता जनकवेश्मनि ।  
भूभारहरणार्थाय प्रार्थितोऽयं मया क्वचित् ॥ ४९॥  
  
सभार्यो राघवो भ्रात्रा गमिष्यति महावनम् ।  
तत्र सीतां महामायां रावणोऽपहरिष्यति ॥ ५०॥  
  
पश्चादरामेण साचिव्यं सुग्रीवस्य भविष्यति ।  
सुग्रीवो जानकीं द्रष्टुं वानरान् प्रेषयिष्यति ॥ ५१॥  
  
तत्रैको वानरो रात्रावागमिष्यति तेऽन्तिकम् ।  
त्वया च भर्त्सितः सोऽपि त्वां हनिष्यति मुष्टिना ॥ ५२॥  
  
तेनाहता त्वं व्यथिता भविष्यसि यदानघे ।  
तदैव रावणस्यान्तो भविष्यति न संशयः ॥ ५३॥  
  
तस्मात् त्वया जिता लङ्का जितं सर्वं त्वयानघ ।  
रावणान्तःपुरवरे क्रीडाकाननमुत्तमम् ॥ ५४॥  
  
तन्मध्येऽशोकवनिका दिव्यपादपसङ्कुला ।  
अस्ति तस्यां महावृक्षः शिंशपा नाम मध्यगः ॥ ५५॥  
  
तत्रास्ते जानकी घोरराक्षसीभिः सुरक्षिता ।  
दृष्ट्वैव गच्छ त्वरितं राघवाय निवेदय ॥ ५६॥  
  
धन्याहमप्यद्य चिराय राघव-  
       स्मृतिर्ममासीद्भवपाशमोचिनी ।  
तद्भक्तसङ्गोऽप्यतिदुर्लभो मम  
       प्रसीदतां दाशरथिः सदा हृदि ॥ ५७॥  
  
उल्लङ्घितेऽब्धौ पवनात्मजेन  
       धरासुतायाश्च दशाननस्य ।  
पुस्फोर वामाक्षि भुजश्च तीव्रं  
       रामस्य दक्षाङ्गमतीन्द्रियस्य ॥ ५८॥  
  
इति श्रीमदध्यात्मरामायणे उमामहेश्वरसंवादे सुन्दरकाण्डे  
प्रथमः सर्गः ॥ १॥  
  
  
॥ द्वितीयः सर्गः ॥  
  
श्रीमहादेव उवाच ।  
  
ततो जगाम हनुमान् लङ्कां परमशोभनाम् ।  
रात्रौ सूक्ष्मतनुर्भूत्वा बभ्राम परितः पुरीम् ॥ १॥  
  
सीतान्वेषणकार्यार्थी प्रविवेश नृपालयम् ।  
तत्र सर्वप्रदेशेषु विविच्य हनुमान् कपिः ॥ २॥  
  
नापश्यज्जानकीं स्मृत्वा ततो लङ्काभिभाषितम् ।  
जगाम हनुमान् शीघ्रमशोकवनिकां शुभाम् ॥ ३॥  
  
सुरपादपसम्बाधां रत्नसोपानवापिकाम् ।  
नानापक्षिमृगाकीर्णां स्वर्णप्रासादशोभिताम् ॥ ४॥  
  
फलैरानम्रशाखाग्रपादपैः परिवारिताम् ।  
विचिन्वन् जानकीं तत्र प्रतिवृक्षं मरुत्सुतः ॥ ५॥  
  
ददर्शाभ्रंलिहं तत्र चैत्यप्रासादमुत्तमम् ।  
दृष्ट्वा विस्मयमापन्नो मणिस्तम्भशतान्वितम् ॥ ६॥  
  
समतीत्य पुनर्गत्वा किञ्चिद्दूरं स मारुतिः ।  
ददर्श शिंशपावृक्षमत्यन्तनिबिडच्छदम् ॥ ७॥  
  
अदृष्टातपमाकीर्णं स्वर्णवर्णविहङ्गमम् ।  
तन्मूले राक्षसीमध्ये स्थितां जनकनन्दिनीम् ॥ ८॥  
  
ददर्श हनुमान् वीरो देवतामिव भूतले ।  
एकवेणीं कृशां दीनां मलिनाम्बरधारिणीम् ॥ ९॥  
  
भुमौ शयानां शोचन्तीं रामरामेति भाषिणीम् ।  
त्रातारं नाधिगच्छन्तीमुपवासकृशां शुभाम् ॥ १०॥  
  
शाखान्तच्छदमध्यस्थो ददर्श कपिकुञ्जरः ।  
कृतार्थोऽहं कृतार्थोऽहं दृष्ट्वा जनकनन्दिनीम् ॥ ११॥  
  
मयैव साधितं कार्यं रामस्य परमात्मनः ।  
ततः किलकिलाशब्दो बभूवान्तःपुराद्बहिः ॥ १२॥  
  
किमेतदिति सँल्लीनो वृक्षपत्रेषु मारुतिः ।  
आयान्तं रावणं तत्र स्त्रीजनैः परिवारितम् ॥ १३॥  
  
दशास्यं विंशतिभुजं नीलाञ्जनचयोपमम् ।  
दृष्ट्वा विस्मयमापन्नः पत्रखण्डेष्वलीयत ॥ १४॥  
  
रावणो राघवेणाशु मरणं मे कथं भवेत् ।  
सीतार्थमपि नायाति रामः किं कारणं भवेत् ॥ १५॥  
  
इत्येवं चिन्तयन्नित्यं राममेव सदा हृदि ।  
तस्मिन् दिनेऽपररात्रौ रावणो राक्षसाधिपः ॥ १६॥  
  
स्वप्ने रामेण सन्दिष्टः कश्चिदागत्य वानरः ।  
कामरूपधरः सूक्ष्मो वृक्षाग्रस्थोऽनुपश्यति ॥ १७॥  
  
इति दृष्ट्वाद्भुतं स्वप्नं स्वात्मन्येवानुचिन्त्य सः ।  
स्वप्नः कदाचित्सत्यः स्यादेवं तत्र करोम्यहम् ॥ १८॥  
  
जानकीं वाक्शरैर्विद्ध्वा दुःखितां नितरामहम् ।  
करोमि दृष्ट्वा रामाय निवेदयतु वानरः ॥ १९॥  
  
इत्येवं चिन्तयन् सीतासमीपमगमद्द्रुतम् ।  
नूपुराणां किङ्किणीनां श्रुत्वा शिञ्जितमङ्गना ॥ २०॥  
  
सीता भीता लीयमाना स्वात्मन्येव सुमध्यमा ।  
अधोमुख्यश्रुनयना स्थिता रामार्पितान्तरा ॥ २१॥  
  
रावणोऽपि तदा सीतामालोक्याह सुमध्यमे ।  
मां दृष्ट्वा किं वृथा सुभ्रु स्वात्मन्येव विलीयसे ॥ २२॥  
  
रामो वनचराणां हि मध्ये तिष्ठति सानुजः ।  
कदाचिद्दृश्यते कैश्चित्कदाचिन्नैव दृश्यते ॥ २३॥  
  
मया तु बहुधा लोकाः प्रेषितास्तस्य दर्शने ।  
न पश्यन्ति प्रयत्नेन वीक्षमाणाः समन्ततः ॥ २४॥  
  
किं करिष्यसि रामेण निःस्पृहेण सदा त्वयि ।  
त्वया सदालिङ्गितोऽपि समीपस्थोऽपि सर्वदा ॥ २५॥  
  
हृदयेऽस्य न च स्नेहस्त्वयि रामस्य जायते ।  
त्वत्कृतान् सर्वभोगांश्च त्वद्गुणानपि राघवः ॥ २६॥  
  
भुञ्जानोऽपि न जानाति कृतघ्नो निर्गुणोऽधमः ।  
त्वमानीता मया साध्वी दुःखशोकसमाकुला ॥ २७॥  
  
इदानीमपि नायाति भक्तिहीनः कथं व्रजेत् ।  
निःसत्त्वो निर्ममो मानी मूढः पण्डितमानवान् ॥ २८॥  
  
नराधमं त्वद्विमुखं किं करिष्यसि भामिनि ।  
त्वय्यतीव समासक्तं मां भजस्वासुरोत्तमम् ॥ २९॥  
  
देवगन्धर्वनागानां यक्षकिन्नरयोषिताम् ।  
भविष्यसि नियोक्त्री त्वं यदि मां प्रतिपद्यसे ॥ ३०॥  
  
रावणस्य वचः श्रुत्वा सीताऽमर्षसमन्विता ।  
उवाचाधोमुखी भूत्वा निधाय तृणमन्तरे ॥ ३१॥  
  
राघवाद्बिभ्यता नूनं भिक्षुरूपं त्वया धृतम् ।  
रहिते राघवाभ्यां त्वं शुनीव हविरध्वरे ॥ ३२॥  
  
हृतवानसि मां नीच तत्फलं प्राप्स्यसेऽचिरात् ।  
यदा रामशराघातविदारितवपुर्भवान् ॥ ३३॥  
  
ज्ञास्यसेऽमानुषं रामं गमिष्यसि यमान्तिकम् ।  
समुद्रं शोषयित्वा वा शरैर्बद्ध्वाथ वारिधिम् ॥ ३४॥  
  
हन्तुं त्वां समरे रामो लक्ष्मणेन समन्वितः ।  
आगमिष्यत्यसन्देहो द्रक्ष्यसे राक्षसाधम ॥ ३५॥  
  
त्वां सपुत्रं सहबलं हत्वा नेष्यति मां पुरम् ॥  
  
श्रुत्वा रक्षःपतिः क्रुद्धो जानक्याः परुषाक्षरम् ॥ ३६॥  
  
वाक्यं क्रोधसमाविष्टः खड्गमुद्यम्य सत्वरः ।  
हन्तुं जनकराजस्य तनयां ताम्रलोचनः ॥ ३७॥  
  
मन्दोदरी निवार्याह पतिं पतिहिते रता ।  
त्यजैनां मानुषीं दीनां दुःखितां कृपणां कृशाम् ॥ ३८॥  
  
देवगन्धर्वनागानां बह्व्यः सन्ति वराङ्गनाः ।  
त्वामेव वरयन्त्युच्चैर्मदमत्तविलोचनाः ॥ ३९॥  
  
ततोऽब्रवीद्दशग्रीवो राक्षसीर्विकृताननाः ।  
यथा मे वशगा सीता भविष्यति सकामना ।  
तथा यतध्वं त्वरितं तर्जनादरणादिभिः ॥ ४०॥  
  
द्विमासाभ्यन्तरे सीता यदि मे वशगा भवेत् ।  
तदा सर्वसुखोपेता राज्यं भोक्ष्यति सा मया ॥ ४१॥  
  
यदि मासद्वयादूर्ध्वं मच्छय्यां नाभिनन्दति ।  
तदा मे प्रातराशाय हत्वा कुरुत मानुषीम् ॥ ४२॥  
  
इत्युक्त्वा प्रययौ स्त्रीभी रावणोऽन्तःपुरालयम् ।  
राक्षस्यो जानकीमेत्य भीषयन्त्यः स्वतर्जनैः ॥ ४३॥  
  
तत्रैका जानकीमाह यौवनं ते वृथा गतम् ।  
रावणेन समासाद्य सफलं तु भविष्यति ॥ ४४॥  
  
अपरा चाह कोपेन किं विलम्बेन जानकि ।  
इदानीं छेद्यतामङ्गं विभज्य च पृथक् पृथक् ॥ ४५॥  
  
अन्या तु खड्गमुद्यम्य जानकीं हन्तुमुद्यता ।  
अन्या करालवदना विदार्यास्यमभीषयत् ॥ ४६॥  
  
एवं तां भीषयन्तीस्ता राक्षसीर्विकृताननाः ।  
निवार्य त्रिजटा वृद्धा राक्षसी वाक्यमब्रवीत् ॥ ४७॥  
  
शृणुध्वं दुष्टराक्षस्यो मद्वाक्यं वो हितं भवेत् ॥ ४८॥  
  
न भीषयध्वं रुदतीं नमस्कुरुत जानकीम् ।  
इदानीमेव मे स्वप्ने रामः कमललोचनः ॥ ४९॥  
  
आरुह्यैरावतं शुभ्रं लक्ष्मणेन समागतः ।  
दग्ध्वा लङ्कापुरीं सर्वां हत्वा रावणमाहवे ॥ ५०॥  
  
आरोप्य जानकीं स्वाङ्के स्थितो दृष्टोऽगमूर्धनि ।  
रावणो गोमयह्रदे तैलाभ्यक्तो दिगम्बरः ॥ ५१॥  
  
अगाहत्पुत्रपौत्रैश्च कृत्वा वदनमालिकाम् ।  
विभीषणस्तु रामस्य सन्निधौ हृष्टमानसः ॥ ५२॥  
  
सेवां करोति रामस्य पादयोर्भक्तिसंयुतः ।  
सर्वथा रावणं रामो हत्वा सकुलमञ्जसा ॥ ५३॥  
  
विभीषणायाधिपत्यं दत्त्वा सीतां शुभाननाम् ।  
अङ्के निधाय स्वपुरीं गमिष्यति न संशयः ॥ ५४॥  
  
त्रिजटाया वचः श्रुत्वा भीतास्ता राक्षसस्त्रियः ।  
तूष्णीमासंस्तत्र तत्र निद्रावशमुपागताः ॥ ५५॥  
  
तर्जिता राक्षसीभिः सा सीता भीतातिविह्वला ।  
त्रातारं नाधिगच्छन्ती दुःखेन परिमूर्च्छिता ॥ ५६॥  
  
अश्रुभिः पूर्णनयना चिन्तयन्तीदमब्रवीत् ।  
प्रभाते भक्षयिष्यन्ति राक्षस्यो मां न संशयः ।  
इदानीमेव मरणं केनोपायेन मे भवेत् ॥ ५७॥  
  
एवं सुदुःखेन परिप्लुता सा  
         विमुक्तकण्ठं रुदती चिराय ।  
आलम्ब्य शाखां कृतनिश्चया मृतौ  
         न जानती कश्चिदुपायमङ्गना ॥ ५८॥  
  
इति श्रीमदध्यात्मरामायणे उमामहेश्वरसंवादे सुन्दरकाण्डे  
द्वितीयः सर्गः ॥ २॥  
  
  
॥ तृतीयः सर्गः ॥  
  
श्रीमहादेव उवाच ।  
  
उद्बन्धनेन वा मोक्ष्ये शरीरं राघवं विना ।  
जीवितेन फलं किं स्यान्मम रक्षोऽधिमध्यतः ॥ १॥  
  
दीर्घा वेणी ममात्यर्थमुद्बन्धाय भविष्यति ।  
एवं निश्चितबुद्धिं तां मरणायाथ जानकीम् ॥ २॥  
  
विलोक्य हनुमान् किञ्चिद्विचार्यैतदभाषत ।  
शनैः शनैः सूक्ष्मरूपो जानक्याः श्रोत्रगं वचः ॥ ३॥  
  
इक्ष्वाकुवंशसम्भूतो राजा दशरथो महान् ।  
अयोध्याधिपतिस्तस्य चत्वारो लोकविश्रुताः ॥ ४॥  
  
पुत्रा देवसमाः सर्वे लक्षणैरुपलक्षिताः ।  
रामश्चलक्ष्मणश्चैव भरतश्चैव शत्रुहा ॥ ५॥  
  
ज्येष्ठो रामः पितुर्वाक्याद्दण्डकारण्यमागतः ।  
लक्ष्मणेन सह भ्रात्रा सीतया भार्यया सह ॥ ६॥  
  
उवास गौतमीतीरे पञ्चवट्यां महामनाः ।  
तत्र नीता महाभागा सीता जनकनन्दिनी ॥ ७॥  
  
रहिते रामचन्द्रेण रावणेन दुरात्मना ।  
ततो रामोऽतिदुःखार्तो मार्गमाणोऽथ जानकीम् ॥ ८॥  
  
जटायुषं पक्षिराजमपश्यत्पतितं भुवि ।  
तस्मै दत्त्वा दिवं शीघ्रमृष्यमूकमुपागमत् ॥ ९॥  
  
सुग्रीवेण कृता मैत्री रामस्य विदितात्मनः ।  
तद्भार्याहारिणं हत्वा वालिनं रघुनन्दनः ॥ १०॥  
  
राज्येऽभिषिच्य सुग्रीवं मित्रकार्यं चकार सः ।  
सुग्रीवस्तु समानाय्य वानरान् वानरप्रभुः ॥ ११॥  
  
प्रेषयामास परितो वानरान् परिमार्गणे ।  
सीतायास्तत्र चैकोऽहं सुग्रीवसचिवो हरिः ॥ १२॥  
  
सम्पातिवचनाच्छीघ्रमुल्लङ्घ्य शतयोजनम् ।  
समुद्रं नगरीं लङ्कां विचिन्वन् जानकीं शुभाम् ॥ १३॥  
  
शनैरशोकवनिकां विचिन्वन् शिंशपातरुम् ।  
अद्राक्षं जानकीमत्र शोचन्तीं दुःखसम्प्लुताम् ॥ १४॥  
  
रामस्य महिषीं देवीं कृतकृत्योऽहमागतः ।  
इत्युक्त्वोपररामाथ मारुतिर्बुद्धिमत्तरः ॥ १५॥  
  
सीता क्रमेण तत्सर्वं श्रुत्वा विस्मयमाययौ ।  
किमिदं मे श्रुतं व्योम्नि वायुना समुदीरितम् ॥ १६॥  
  
स्वप्नो वा मे मनोभ्रान्तिर्यदि वा सत्यमेव तत् ।  
निद्रा मे नास्ति दुःखेन जानाम्येतत्कुतो भ्रमः ॥ १७॥  
  
येन मे कर्णपीयुषं वचनं समुदीरितम् ।  
स दृश्यतां महाभागः प्रियवादी ममाग्रतः ॥ १८॥  
  
श्रुत्वा तज्जानकीवाक्यं हनुमान् पत्रखण्डतः ।  
अवतीर्य शनैः सीतापुरतः समवस्थितः ॥ १९॥  
  
कलविङ्कप्रमाणाङ्गो रक्तास्यः पीतवानरः ।  
ननाम शनकैः सीतां प्राञ्जलिः पुरतः स्थितः ॥ २०॥  
  
दृष्ट्वा तं जानकी भीता रावणोऽयमुपागतः ।  
मां मोहयितुमायातो मायया वानराकृतिः ॥ २१॥  
  
इत्येवं चिन्तयित्वा सा तूष्णिमासीदधोमुखी ।  
पुनरप्याह तां सीतां देवि यत्त्वं विशङ्कसे ॥ २२॥  
  
नाहं तथाविधो मातस्त्यज शङ्कां मयि स्थिताम् ।  
दासोऽहं कोसलेन्द्रस्य रामस्य परमात्मनः ॥ २३॥  
  
सचिवोऽहं हरीन्द्रस्य सुग्रीवस्य शुभप्रदे ।  
वायोः पुत्रोऽहमखिलप्राणभूतस्य शोभने ॥ २४॥  
  
तच्छ्रुत्वा जानकी प्राह हनूमन्तं कृताञ्जलिम् ।  
वानराणां मनुष्याणां सङ्गतिर्घटते कथम् ॥ २५॥  
  
यथा त्वं रामचन्द्रस्य दासोऽहमिति भाषसे ।  
तामाह मारुतिः प्रीतो जानकीं पुरतः स्थितः ॥ २६॥  
  
ऋष्यमूकमगाद्रामः शबर्या नोदितः सुधीः ।  
सुग्रीवो ऋष्यमूकस्थो दृष्टवान् रामलक्ष्मणौ ॥ २७॥  
  
भीतो मां प्रेषयामास ज्ञातुं रामस्य हृद्गतम् ।  
ब्रह्मचारिवपुर्धृत्वा गतोऽहं रामसन्निधिम् ॥ २८॥  
  
ज्ञात्वा रामस्य सद्भावं स्कन्धोपरि निधाय तौ ।  
नीत्वा सुग्रीवसामीप्यं सख्यं चाकरवं तयोः ॥ २९॥  
  
सुग्रीवस्य हृता भार्या वालिना तं रघूत्तमः ।  
जघानैकेन बाणेन ततो राज्येऽभ्यषेचयत् ॥ ३०॥  
  
सुग्रीवं वानराणां स प्रेषयामास वानरान् ।  
दिग्भ्यो महाबलान् वीरान् भवत्याः परिमार्गणे ॥ ३१॥  
  
गच्छन्तं राघवो दृष्ट्वा मामभाषत सादरम् ॥ ३२॥  
  
त्वयि कार्यमशेषं मे स्थितं मारुतनन्दन ।  
ब्रूहि मे कुशलं सर्वं सीतायै लक्ष्मणस्य च ॥ ३३॥  
  
अङ्गुलीयकमेतन्मे परिज्ञानार्थमुत्तमम् ।  
सीतायै दीयतां साधु मन्नामाक्षरमुद्रितम् ॥ ३४॥  
  
इत्युक्त्वा प्रददौ मह्यं कराग्रादङ्गुलीयकम् ।  
प्रयत्नेन मयानीतं देवि पश्याङ्गुलीयकम् ॥ ३५॥  
  
इत्युक्त्वा प्रददौ देव्यै मुद्रिकां मारुतात्मजः ।  
नमस्कृत्य स्थितो दूराद्बद्धाञ्जलिपुटो हरिः ॥ ३६॥  
  
दृष्ट्वा सीता प्रमुदिता रामनामाङ्कितां तदा ।  
मुद्रिकां शिरसा धृत्वा स्रवदानन्दनेत्रजा ॥ ३७॥  
  
कपे मे प्राणदाता त्वं बुद्धिमानसि राघवे ।  
भक्तोऽसि प्रियकारी त्वं विश्वासोऽस्ति तवैव हि ॥ ३८॥  
  
नो चेन्मत्सन्निधिं चान्यं पुरुषं प्रेषयेत्कथम् ।  
हनूमन् दृष्टमखिलं मम दुःखादिकं त्वया ॥ ३९॥  
  
सर्वं कथय रामाय यथा मे जायते दया ।  
मासद्वयावधि प्राणाः स्थास्यन्ति मम सत्तम ॥ ४०॥  
  
नागमिष्यति चेद्रामो भक्षयिष्यति मां खलः ।  
अतः शीघ्रं कपीन्द्रेण सुग्रीवेण समन्वितः ॥ ४१॥  
  
वानरानीकपैः सार्धं हत्वा रावणमाहवे ।  
सपुत्रं सबलं रामो यदि मां मोचयेत्प्रभुः ॥ ४२॥  
  
तत्तस्य सदृशं वीर्यं वीर वर्णय वर्णितम् ।  
यथा मां तारयेद्रामो हत्वा शीघ्रं दशाननम् ॥ ४३॥  
  
तथा यतस्व हनुमन् वाचा धर्ममवाप्नुहि ।  
हनुमानपि तामाह देवि दृष्टो यथा मया ॥ ४४॥  
  
रामः सलक्ष्मणः शीघ्रमागमिष्यति सायुधः ।  
सुग्रीवेण ससैन्येन हत्वा दशमुखं बलात् ॥ ४५॥  
  
समानेष्यति देवि त्वामयोध्यां नात्र संशयः ।  
तमाह जानकी रामः कथं वारिधिमाततम् ॥ ४६॥  
  
तीर्त्वायास्यत्यमेयात्मा वानरानीकपैः सह ।  
हनूमानाह मे स्कन्धावारुह्य पुरुषर्षभौ ॥ ४७॥  
  
आयास्यतः ससैन्यश्च सुग्रीवो वानरेश्वरः ।  
विहायसा क्षणेनैव तीर्त्वा वारिधिमाततम् ॥ ४८॥  
  
निर्दहिष्यति रक्षौघांस्त्वत्कृते नात्र संशयः ।  
अनुज्ञां देहि मे देवि गच्छामि त्वरयान्वितः ॥ ४९॥  
  
द्रष्टुं रामं सह भ्रात्रा त्वरयामि तवान्तिकम् ।  
देवि किञ्चिदभिज्ञानं देहि मे येन राघवः ॥ ५०॥  
  
विश्वसेन्मां प्रयत्नेन ततो गन्ता समुत्सुकः ।  
ततः किञ्चिद्विचार्याथ सीता कमललोचना ॥ ५१॥  
  
विमुच्य केशपाशान्ते स्थितं चूडामणिं ददौ ।  
अनेन विश्वसेद्रामस्त्वां कपीन्द्र सलक्ष्मणः ॥ ५२॥  
  
अभिज्ञानार्थमन्यच्च वदामि तव सुव्रत ।  
चित्रकूटगिरौ पूर्वमेकदा रहसि स्थितः ।  
मदङ्के शिर आधाय निद्राति रघुनन्दनः ॥ ५३॥  
  
ऐन्द्रः काकस्तदागत्य नखैस्तुण्डेन चासकृत् ।  
मत्पादाङ्गुष्ठमारक्तं विददारामिषाशया ॥ ५४॥  
  
ततो रामः प्रबुद्ध्याथ दृष्ट्वा पादं कृतव्रणम् ।  
केन भद्रे कृतं चैतद्विप्रियं मे दुरात्मना ॥ ५५॥  
  
इत्युक्त्वा पुरतोऽपश्यद्वायसं मां पुनः पुनः ।  
अभिद्रवन्तं रक्ताक्तनखतुण्डं चुकोप ह ॥ ५६॥  
  
तृणमेकमुपादाय दिव्यास्त्रेणाभियोज्य तत् ।  
चिक्षेप लीलया रामो वायसोपरि तज्ज्वलन् ॥ ५७॥  
  
अभ्यद्रवद्वायसश्च भीतो लोकान् भ्रमन् पुनः ।  
इन्द्रब्रह्मादिभिश्चापि न शक्यो रक्षितुं तदा ॥ ५८॥  
  
रामस्य पादयोरग्रेऽपतद्भीत्या दयानिधेः ।  
शरणागतमालोक्य रामस्तमिदमब्रवीत् ॥ ५९॥  
  
अमोघमेतदस्त्रं मे दत्वैकाक्षिमितो व्रज ।  
सव्यं दत्त्वा गतः काक एवं पौरुषवानपि ॥ ६०॥  
  
उपेक्षते किमर्थं मामिदानीं सोऽपि राघवः ।  
हनूमानपि तामाह श्रुत्वा सीतानुभाषितम् ॥ ६१॥  
  
देवि त्वां यदि जानाति स्थितामत्र रघूत्तमः ।  
करिष्यति क्षणाद्भस्म लङ्कां राक्षसमण्डिताम् ॥ ६२॥  
  
जानकी प्राह तं वत्स कथं त्वं योत्स्यसेऽसुरैः ।  
अतिसूक्ष्मवपुः सर्वे वानराश्च भवादृशाः ॥ ६३॥  
  
श्रुत्वा तद्वचनं देव्यै पूर्वरूपमदर्शयत् ।  
मेरुमन्दरसङ्काशं रक्षोगणविभीषणम् ॥ ६४॥  
  
दृष्ट्वा सीता हनुमन्तं महापर्वतसन्निभम् ।  
हर्षेण महताविष्टा प्राह तं  कपिकुञ्जरम् ॥ ६५॥  
  
समर्थोऽसि महासत्त्व द्रक्ष्यन्ति त्वां महाबलम् ।  
राक्षस्यस्ते शुभः पन्था गच्छ रामान्तिकं द्रुतम् ॥ ६६॥  
  
बुभुक्षितः कपिः प्राह दर्शनात्पारणं मम ।  
भविष्यति फलैः सर्वैस्तव दृष्टौ स्थितैर्हि मे ॥ ६७॥  
  
तथेत्युक्तः स जानक्या भक्षयित्वा फलं कपिः ।  
ततः प्रस्थापितोऽगच्छज्जानकीं प्रणिपत्य सः ।  
किञ्चिद्दूरमथो गत्वा स्वात्मन्येवान्वचिन्तयत् ॥ ६८॥  
  
कार्यार्थमागतो दूतः स्वामिकार्याविरोधतः ।  
अन्यत्किञ्चिदसम्पाद्य गच्छत्यधम एव सः ॥ ६९॥  
  
अतोऽहं किञ्चिदन्यच्च कृत्वा दृष्ट्वाथ रावणम् ।  
सम्भाष्य च ततो रामदर्शनार्थं व्रजाम्यहम् ॥ ७०॥  
  
इति निश्चित्य मनसा वृक्षखण्डान् महाबलः ।  
उत्पाट्याशोकवनिकां निर्वृक्षामकरोत्क्षणात् ॥ ७१॥  
  
सीताऽऽश्रयनगं त्यक्त्वा वनं शून्यं चकार सः ।  
उत्पाटयन्तं विपिनं दृष्ट्वा राक्षसयोषितः ॥ ७२॥  
  
अपृच्छन् जानकीं कोऽसौ वानराकृतिरुद्भटः ॥७३॥  
  
जानक्युवाच ।  
भवत्य एव जानन्ति मायां राक्षसनिर्मिताम् ।  
नाहमेनं विजानामि दुःखशोकसमाकुला ॥ ७४॥  
  
इत्युक्तास्त्वरितं गत्वा राक्षस्यो भयपीडिताः ।  
हनूमता कृतं सर्वं रावणाय न्यवेदयन् ॥ ७५॥  
  
देव कश्चिन्महासत्त्वो वानराकृतिदेहभृत् ।  
सीतया सह सम्भाष्य ह्यशोकवनिकां क्षणात् ।  
उत्पाट्य चैत्यप्रासादं बभञ्जामितविक्रमः ॥ ७६॥  
  
प्रासादरक्षिणः सर्वान् हत्वा तत्रैव तस्थिवान् ।  
तच्छ्रुत्वा तूर्णमुत्थाय वनभङ्गं महाऽप्रियम् ॥ ७७॥  
  
किङ्करान् प्रेषयामास नियुतं राक्षसाधिपः ।  
निभग्नचैत्यप्रासादप्रथमान्तरसंस्थितः ॥ ७८॥  
  
हनुमान् पर्वताकारो लोहस्तम्भकृतायुधः ।  
किञ्चिल्लाङ्गूलचलनो रक्तास्यो भीषणाकृतिः ॥ ७९॥  
  
आपतन्तं महासङ्घं राक्षसानां ददर्श सः ।  
चकार सिंहनादं च श्रुत्वा ते मुमुहुर्भृशम् ॥ ८०॥  
  
हनुमन्तमथो दृष्ट्वा राक्षसा भीषणाकृतिम् ।  
निर्जघ्नुर्विविधास्त्रौघैः सर्वराक्षसघातिनम् ॥ ८१॥  
  
तत उत्थाय हनुमान् मुद्गरेण समन्ततः ।  
निष्पिपेष क्षणादेव मशकानिव यूथपः ॥ ८२॥  
  
निहतान् किङ्करान् श्रुत्वा रावणः क्रोधमूर्च्छितः ।  
पञ्च सेनापतींस्तत्र प्रेषयामास दुर्मदान् ॥ ८३॥  
  
हनूमानपि तान् सर्वांल्लोहस्तम्भेन चाहनत् ।  
ततः क्रुद्धो मन्त्रिसुतान् प्रेषयामास सप्त सः ॥ ८४॥  
  
आगतानपि तान् सर्वान् पूर्ववद्वानरेश्वरः ।  
क्षणान्निःशेषतो हत्वा लोहस्तम्भेन मारुतिः ॥ ८५॥  
  
पूर्वस्थानमुपाश्रित्य प्रतीक्षन् राक्षसान् स्थितः ।  
ततो जगाम बलवान् कुमारोऽक्षः प्रतापवान् ॥ ८६॥  
  
तमुत्पपात हनुमान् दृष्ट्वाकाशे समुद्गरः ।  
गगनात्त्वरितो मूर्ध्नि मुद्गरेण व्यताडयत् ॥ ८७॥  
  
हत्वा तमक्षं निःशेषं बलं सर्वं चकार सः ॥ ८८॥  
  
ततः श्रुत्वा कुमारस्य वधं राक्षसपुङ्गवः ।  
क्रोधेन महताविष्ट इन्द्रजेतारमब्रवीत् ॥ ८९॥  
  
पुत्र गच्छाम्यहं तत्र यत्रास्ते पुत्रहा रिपुः ।  
हत्वा तमथवा बद्ध्वा आनयिष्यामि तेऽन्तिकम् ॥९०॥  
  
इन्द्रजित्पितरं प्राह त्यज शोकं महामते ।  
मयि स्थिते किमर्थं त्वं भाषसे दुःखितं वचः ॥ ९१॥  
  
बद्ध्वाऽऽनेष्ये द्रुतं तात वानरं ब्रह्मपाशतः ।  
इत्युक्त्वा रथमारुह्य राक्षसैर्बहुभिर्वृतः ॥ ९२॥  
  
जगाम वायुपुत्रस्य समीपं वीरविक्रमः ।  
ततोऽतिगर्जितं श्रुत्वा स्तम्भमुद्यम्य वीर्यवान् ॥ ९३॥  
  
उत्पपात नभोदेशं गरुत्मानिव मारुतिः ।  
ततो भ्रमन्तं नभसि हनूमन्तं शिलीमुखैः ॥ ९४॥  
  
विद्ध्वा तस्य शिरोभागमिषुभिश्चाष्टभिः पुनः ।  
हृदयं पादयुगलं षड्भिरेकेन वालधिम् ॥ ९५॥  
  
भेदयित्वा ततो घोरं सिंहनादमथाकरोत् ।  
ततोऽतिहर्षाद्धनुमान् स्तम्भमुद्यस्य वीर्यवान् ॥ ९६॥  
  
जघान सारथिं साश्वं रथं चाचूर्णयत्क्षणात् ।  
ततोऽन्यं रथमादाय मेघनादो महाबलः ॥ ९७॥  
  
शीघ्रं ब्रह्मास्त्रमादाय बद्ध्वा वानरपुङ्गवम् ।  
निनाय निकटं राज्ञो रावणस्य महाबलः ॥ ९८॥  
  
यस्य नाम सततं जपन्ति ये-  
       ऽज्ञानकर्मकृतबन्धनं क्षणात् ।  
सद्य एव परिमुच्य तत्पदं  
       यान्ति कोटिरविभासुरं शिवम् ॥ ९९॥  
  
तस्यैव रामस्य पदाम्बुजं सदा  
       हृत्पद्ममध्ये सुनिधाय मारुतिः ।  
सदैव निर्मुक्तसमस्तबन्धनः  
       किं तस्य पाशैरितरैश्च बन्धनैः ॥ १००॥  
  
इति श्रीमदध्यात्मरामायणे उमामहेश्वरसंवादे सुन्दरकाण्डे  
तृतीयः सर्गः ॥ ३॥  
  
  
॥ चतुर्थः सर्गः ॥  
  
श्रीमहादेव उवाच ।  
  
यान्तं कपीन्द्रं धृतपाशबन्धनं  
       विलोकयन्तं  नगरं विभीतवत् ।  
अताडयन्मुष्टितलैः सुकोपनाः  
       पौराः समन्तादनुयान्त ईक्षितुम् ॥ १॥  
  
ब्रह्मास्त्रमेनं क्षणमात्रसङ्गमं  
       कृत्वा गतं ब्रह्मवरेण सत्वरम् ।  
ज्ञात्वा हनूमानपि फल्गुरज्जुभि-  
       र्धृतो ययौ कार्यविशेषगौरवात् ॥ २॥  
  
सभान्तरस्थस्य च रावणस्य तं  
       पुरो निधायाह बलारिजित्तदा ।  
बद्धो मया ब्रह्मवरेण वानरः  
       समागतोऽनेन हता महासुराः ॥ ३॥  
  
यद्युक्तमत्रार्य विचार्य मन्त्रिभि-  
         र्विधीयतामेष न लौकिको हरिः ।  
ततो विलोक्याह स राक्षसेश्वरः  
         प्रहस्तमग्रे स्थितमञ्जनाद्रिभम् ॥ ४॥  
  
प्रहस्त पृच्छैनमसौ किमागतः  
         किमत्र कार्यं कुत एव वानरः ।  
वनं किमर्थं सकलं विनाशितं  
         हताः किमर्थं मम राक्षसा बलात् ॥ ५॥  
  
ततः प्रहस्तो हनुमन्तमादरात्  
         पप्रच्छ केन प्रहितोऽसि वानर ।  
भयं च ते मास्तु विमोक्ष्यसे मया  
       सत्यं वदस्वाखिलराजसन्निधौ ॥ ६॥  
  
ततोऽतिहर्षात्पवनात्मजो रिपुं  
         निरीक्ष्य लोकत्रयकण्टकासुरम् ।  
वक्तुं प्रचक्रे रघुनाथसत्कथां  
         क्रमेण रामं मनसा स्मरन्मुहुः ॥ ७॥  
  
शृणु स्फुटं देवगणाद्यमित्र हे  
       रामस्य दूतोऽहमशेषहृत्स्थितेः  ।  
यस्याखिलेशस्य हृताधुना त्वया  
         भार्या स्वनाशाय शुनेव सद्धविः ॥ ८॥  
  
स राघवोऽभ्येत्य मतङ्गपर्वतं  
         सुग्रीवमैत्रीमनलस्य सन्निधौ ।  
कृत्वैकबाणेन निहत्य वालिनं  
         सुग्रीवमेवाधिपतिं चकार तम् ॥ ९॥  
  
स वानराणामधिपो महाबली  
       महाबलैर्वानरयूथकोटिभिः ।  
रामेण सार्धं सह लक्ष्मणेन भोः  
       प्रवर्षणेऽमर्षयुतोऽवतिष्ठते ॥ १०॥  
  
सञ्चोदितास्तेन महाहरीश्वरा  
       धरासुतां मार्गयितुं दिशो दश ।  
तत्राहमेकः पवनात्मजः कपिः  
         सीतां विचिन्वन् शनकैः समागतः ॥ ११॥  
  
दृष्टा मया पद्मपलाशलोचना  
       सीता कपित्वाद्विपिनं विनाशितम् ।  
दृष्ट्वा ततोऽहं रभसा समागतान्  
       मां हन्तुकामान् धृतचापसायकान् ॥ १२॥  
  
मया हतास्ते परिरक्षितं वपुः  
       प्रियो हि देहोऽखिलदेहिनां प्रभो ।  
ब्रह्मास्त्रपाशेन निबध्य मां ततः  
       समागमन्मेघनिनादनामकः ॥ १३॥  
  
स्पृष्ट्वैव मां ब्रह्मवरप्रभावतः  
       त्यक्त्वा गतं सर्वमवैमि रावण ।  
तथाप्यहं बद्ध इवागतो हितं  
       प्रवक्तुकामः करुणारसार्द्रधीः ॥। १४॥  
  
विचार्य लोकस्य विवेकतो गतिं  
       न राक्षसीं बुद्धिमुपैहि रावण ।  
दैवीं गतिं संसृतिमोक्षहैतुकीं  
       समाश्रयात्यन्तहिताय देहिनः ॥ १५॥  
  
त्वं ब्रह्मणो ह्युत्तमवंशसम्भवः ।  
       पौलस्त्यपुत्रोऽसि कुबेरबान्धवः ।  
देहात्मबुद्ध्यापि च पश्य राक्षसो  
       नास्यात्मबुद्ध्या किमु राक्षसो नहि ॥ १६॥  
  
शरीरबुद्धीन्द्रियदुःखसन्ततिः  
       न ते न च त्वं तव निर्विकारतः ।  
अज्ञानहेतोश्च तथैव सन्ततेः  
       असत्त्वमस्याः स्वपतो हि दृश्यवत् ॥ १७॥  
  
इदं तु सत्यं तव नास्ति विक्रिया  
       विकारहेतुर्न च तेऽद्वयत्वतः ।  
यथा नभः सर्वगतं न लिप्यते  
       तथा भवान् देहगतोऽपि सूक्ष्मकः ।  
देहेन्द्रियप्राणशरीरसङ्गतः  
       त्वात्मेति बुद्ध्वाखिलबन्धभाग्भवेत् ॥ १८॥  
  
चिन्मात्रमेवाहमजोऽहमक्षरो  
       ह्यानन्दभावोऽहमिति प्रमुच्यते ।  
देहोऽप्यनात्मा पृथिवीविकारजो  
       न प्राण आत्माऽनिल एष एव सः ॥ १९॥  
  
मनोऽप्यहङ्कारविकार एव नो  
       न चापि बुद्धिः प्रकृतेर्विकारजा ।  
आत्मा चिदानन्दमयोऽविकारवान्  
       देहादिसङ्घाद्व्यतिरिक्त ईश्वरः ॥ २०॥  
  
निरञ्जनो मुक्त उपाधितः सदा  
       ज्ञात्वैवमात्मानमितो विमुच्यते ।  
अतोऽहमात्यन्तिकमोक्षसाधनं  
       वक्ष्ये शृणुष्वावहितो महामते ॥ २१॥  
  
विष्णोर्हि भक्तिः सुविशोधनं धियः  
       ततो भवेज्ज्ञानमतीव निर्मलम् ।  
विशुद्धतत्त्वानुभवो भवेत्ततः  
       सम्यग्विदित्वा परमं पदं व्रजेत् ॥ २२॥  
  
अतो भजस्वाद्य हरिं रमापतिं  
         रामं पुराणं प्रकृतेः परं विभुम् ।  
विसृज्य मौर्ख्यं हृदि शत्रुभावनां  
         भजस्व रामं शरणागतप्रियम् ।  
सीतां पुरस्कृत्य सपुत्रबान्धवो  
         रामं नमस्कृत्य विमुच्यसे भयात् ॥ २३॥  
  
रामं परात्मानमभावयन् जनो  
       भक्त्या हृदिस्थं सुखरूपमद्वयम् ।  
कथं परं तीरमवाप्नुयाज्जनो  
         भवाम्बुधेर्दुःखतरङ्गमालिनः ॥ २४॥  
  
नो चेत्त्वमज्ञानमयेन वह्निना  
         ज्वलन्तमात्मानमरक्षितारिवत् ।  
नयस्यधोऽधः स्वकृतैश्च पातकैः  
         विमोक्षशङ्का न च ते भविष्यति ॥ २५॥  
  
श्रुत्वामृतास्वादसमानभाषितं  
       तद्वायुसूनोर्दशकन्धरोऽसुरः ।  
अमृष्यमाणोऽतिरुषा कपीश्वरं  
         जगाद रक्तान्तविलोचनो ज्वलन् ॥२६॥  
  
कथं ममाग्रे विलपस्यभीतवत्  
       प्लवङ्गमानामधमोऽसि दुष्टधीः ।  
क एष रामः कतमो वनेचरो  
       निहन्मि सुग्रीवयुतं नराधमम् ॥ २७॥  
  
त्वां चाद्य हत्वा जनकात्मजां ततो  
         निहन्मि रामं सहलक्ष्मणं ततः ।  
सुग्रीवमग्रे बलिनं कपीश्वरं  
       सवानरं हन्म्यचिरेण वानर ।  
श्रुत्वा दशग्रीववचः स मारुतिः  
         विवृद्धकोपेन दहन्निवासुरम् ॥ २८॥  
  
न मे समा रावणकोटयोऽधम  
         रामस्य दासोऽहमपारविक्रमः ।  
श्रुत्वातिकोपेन हनूमतो वचो  
         दशाननो राक्षसमेवमब्रवीत् ॥ २९॥  
  
पार्श्वे स्थितं मारय खण्डशः कपिं  
         पश्यन्तु सर्वेऽसुरमित्रबान्धवाः ।  
निवारयामास ततो विभीषणो  
       महासुरं सायुधमुद्यतं वधे ।  
राजन् वधार्हो न भवेत्कथञ्चन  
         प्रतापयुक्तैः परराजवानरः ॥ ३०॥  
  
हतेऽस्मिन् वानरे दूते वार्ता को वा निवेदयेत्  
रामाय त्वं यमुद्दिश्य वधाय समुपस्थितः ॥ ३१॥  
  
अतो वधसमं किञ्चिदन्यच्चिन्तय वानरे ।  
सचिह्नो गच्छतु हरिर्यं दृष्ट्वाऽऽयास्यति द्रुतम् ॥ ३२॥  
  
रामः सुग्रीवसहितस्ततो युद्धं भवेत्तव ।  
विभीषणवचः श्रुत्वा रावणोऽप्येतदब्रवीत् ॥ ३३॥  
  
वानराणां हि लाङ्गूले महामानो भवेत्किल ।  
अतो वस्त्रादिभिः पुच्छं वेष्टयित्वा प्रयत्नतः ॥३४॥  
  
वह्निना योजयित्वैनं भ्रामयित्वा पुरेऽभितः ।  
विसर्जयत पश्यन्तु सर्वे वानरयूथपाः ॥ ३५॥  
  
तथेति शणपट्टैश्च वस्त्रैरन्यैरनेकशः ।  
तैलाक्तैर्वेष्टयामासुर्लाङ्गूलं मारुतेर्दृढम् ॥ ३६॥  
  
पुच्छाग्रे किञ्चिदनलं दीपयित्वाथ राक्षसाः ।  
रज्जुभिः सुदृढं बद्ध्वा धृत्वा तं बलिनोऽसुराः ॥ ३७॥  
  
समन्ताद्भ्रामयामासुश्चोरोऽयमिति वादिनः ।  
तूर्यघोषैर्घोषयन्तस्ताडयन्तो मुहुर्मुहुः ॥ ३८॥  
  
हनूमतापि तत्सर्वं सोढं किञ्चिच्चिकीर्षुणा ।  
गत्वा तु पश्चिमद्वारसमीपं तत्र मारुतिः ॥ ३९॥  
  
सूक्ष्मो बभूव बन्धेभ्यो निःसृतः पुनरप्यसौ ।  
बभूव पर्वताकारस्तत उत्प्लुत्य गोपुरम् ॥ ४०॥  
  
तत्रैकं स्तम्भमादाय हत्वा तान् रक्षिणः क्षणात् ।  
विचार्य कार्यशेषं स प्रासादाग्राद्गृहाद्गृहम् ॥ ४१॥  
  
उत्प्लुत्योप्लुत्य सन्दीप्तपुच्छेन महता कपिः ।  
ददाह लङ्कामखिलां साट्टप्रासादतोरणाम् ॥ ४२॥  
  
हा तात पुत्र नाथेति क्रन्दमानाः समन्ततः ।  
व्याप्ताः प्रासादशिखरेऽप्यारूढा दैत्ययोषितः ॥ ४३॥  
  
देवता इव दृश्यन्ते पतन्त्यः पावकेऽखिलाः ।  
विभीषणगृहं  त्यक्त्वा सर्वं भस्मीकृतं पुरम् ॥ ४४॥  
  
तत उत्प्लुत्य जलधौ हनूमान्मारुतात्मजः ।  
लाङ्गूलं मज्जयित्वान्तः स्वस्थचित्तो बभूव सः ॥ ४५॥  
  
वायोः प्रियसखित्वाच्च सीतया प्रार्थितोऽनलः ।  
न ददाह हरेः पुच्छं बभूवात्यन्तशीतलः ॥ ४६॥  
  
यन्नामसंस्मरणधूतसमस्तपापाः  
         तापत्रयानलमपीह तरन्ति सद्यः ।  
तस्यैव किं रघुवरस्य विशिष्टदूतः  
       सन्तप्यते कथमसौ प्रकृतानलेन ॥ ४७॥  
  
इति श्रीमदध्यात्मरामायणे उमामहेश्वरसंवादे सुन्दरकाण्डे  
चतुर्थः सर्गः ॥ ४॥  
  
  
॥ पञ्चमः सर्गः ॥  
  
श्रीमहादेव उवाच ।  
  
ततः सीतां नमस्कृत्य हनूमानब्रवीद्वचः ।  
आज्ञापयतु मां देवि भवती रामसन्निधिम् ॥ १॥  
  
गच्छामि रामस्त्वां द्रष्टुमागमिष्यति सानुजः  ।  
इत्युक्त्वा त्रिःपरिक्रम्य जानकीं मारुतात्मजः ॥ २॥  
  
प्रणम्य प्रस्थितो गन्तुमिदं वचनमब्रवीत् ।  
देवि गच्छामि भद्रं ते तूर्णं द्रक्ष्यसि राघवम् ॥३॥  
  
लक्ष्मणं च ससुग्रीवं वानरायुतकोटिभिः ।  
ततः प्राह हनूमन्तं जानकी दुःखकर्शिता॥ ४॥  
  
त्वां दृष्ट्वा विस्मृतं दुःखमिदानीं त्वं गमिष्यसि ।  
इतः परं कथं वर्ते रामवार्ताश्रुतिं विना ॥ ५ ॥  
  
मारुतिरुवाच ।  
यद्येवं देवि मे स्कन्धमारोह क्षणमात्रतः  
रामेण योजयिष्यामि मन्यसे यदि जानकि ॥ ६॥  
  
सीतोवाच ।  
रामः सागरमाशोष्य बद्ध्वा वा शरपञ्जरैः ।  
आगत्य वानरैः सार्धं हत्वा रावणमाहवे ॥ ७॥  
  
मां नयेद्यदि रामस्य कीर्तिर्भवति शाश्वती ।  
अतो गच्छ कथं चापि प्राणान् सन्धारयाम्यहम् ॥ ८॥  
  
इति प्रस्थापितो वीरः सीतया प्रणिपत्य ताम् ।  
जगाम पर्वतस्याग्रे गन्तुं पारं महोदधेः ॥ ९॥  
  
तत्र गत्वा महासत्त्वः पादाभ्यां पीडयन् गिरिम् ।  
जगाम वायुवेगेन पर्वतश्च महीतलम् ॥ १०॥  
  
गतो महीसमानत्वं त्रिंशद्योजनमुच्छ्रितः ।  
मारुतिर्गगनान्तःस्थो महाशब्दं चकार सः ॥ ११॥  
  
तं श्रुत्वा वानराः सर्वे ज्ञात्वा मारुतिमागतम् ।  
हर्षेण महताविष्टाः शब्दं चक्रुर्महास्वनम् ॥ १२॥  
  
शब्देनैव विजानीमः कृतकार्यः समागतः ।  
हनूमानेव पश्यध्वं वानरा वानरर्षभम् ॥ १३॥  
  
एवं ब्रुवत्सु वीरेषु वानरेषु स मारुतिः ।  
अवतीर्य गिरेर्मुर्ध्नि वानरानिदमब्रवीत् ॥ १४॥  
  
दृष्टा सीता मया लङ्का धर्षिता च सकानना ।  
सम्भाषितो दशग्रीवस्ततोऽहं पुनरागतः ॥ १५॥  
  
इदानीमेव गच्छामो रामसुग्रीवसन्निधिम् ।  
इत्युक्ता वानराः सर्वे हर्षेणालिङ्ग्य मारुतिम् ॥ १६॥  
  
केचिच्चुचुम्बुर्लाङ्गूलं ननृतुः केचिदुत्सुकाः ।  
हनूमता समेतास्ते जग्मुः प्रस्रवणं गिरिम् ॥ १७॥  
  
गच्छन्तो ददृशुर्वीरा वनं सुग्रीवरक्षितम् ।  
मधुसञ्ज्ञं तदा प्राहुरङ्गदं वानरर्षभाः ॥ १८॥  
  
क्षुधिताः स्मो वयं वीर देह्यनुज्ञां महामते ।  
भक्षयामः फलान्यद्य पिबामोऽमृतवन्मधु ॥ १९॥  
  
सन्तुष्टा राघवं द्रष्टुं गच्छामोऽद्यैव सानुजम् ॥ २०॥  
  
अङ्गद उवाच ।  
हनूमान् कृतकार्योऽयं पिबतैतत्प्रसादतः ।  
जक्षध्वं फलमूलानि त्वरितं हरिसत्तमाः ॥ २१॥  
  
ततः प्रविश्य हरयः पातुमारेभिरे मधु ।  
रक्षिणस्ताननादृत्य दधिवक्त्रेण नोदितान् ॥ २२॥  
  
पिबतस्ताडयामासुर्वानरान् वानरर्षभाः ।  
ततस्तान् मुष्टिभिः पादैश्चूर्णयित्वा पपुर्मधु ॥ २३॥  
  
ततो दधिमुखः क्रुद्धः सुग्रीवस्य स मातुलः ।  
जगाम रक्षिभिः सार्धं यत्र राजा कपीश्वरः ॥ २४॥  
  
गत्वा तमब्रवीद्देव चिरकालाभिरक्षितम् ।  
नष्टं मधुवनं तेऽद्य कुमारेण हनूमता ॥ २५॥  
  
श्रुत्वा दधिमुखेनोक्तं सुग्रीवो हृष्टमानसः ।  
दृष्ट्वागतो न सन्देहः सीतां पवननन्दनः ॥ २६॥  
  
नो चेन्मधुवनं द्रष्टुं समर्थः को भवेन्मम ।  
तत्रापि वायुपुत्रेण कृतं कार्यं न संशयः ॥ २७॥  
  
श्रुत्वा सुग्रीववचनं हृष्टो रामस्तमब्रवीत् ।  
किमुच्यते त्वया राजन् वचः सीताकथान्वितम् ॥ २८॥  
  
सुग्रीवस्त्वब्रवीद्वाक्यं देव दृष्टावनीसुता  ।  
हनुमत्प्रमुखाः सर्वे प्रविष्टा मधुकाननम् ॥ २९॥  
  
भक्षयन्ति स्म सकलं ताडयन्ति स्म रक्षिणः ।  
अकृत्वा देवकार्यं ते द्रष्टुं मधुवनं मम ॥ ३०॥  
  
न समर्थास्ततो देवी दृष्टा सीतेति निश्चितम् ।  
रक्षिणो वो भयं मास्तु गत्वा ब्रूत ममाज्ञया ॥ ३१॥  
  
वानरानङ्गदमुखानानयध्वं ममान्तिकम् ।  
श्रुत्वा सुग्रीववचनं गत्वा ते वायुवेगतः ॥ ३२॥  
  
हनूमत्प्रमुखानूचुर्गच्छतेश्वरशासनात् ।  
द्रष्टुमिच्छति सुग्रीवः सरामो लक्ष्मणान्वितः ॥ ३३॥  
  
युष्मानतीव हृष्टास्ते त्वरयन्ति महाबलाः ।  
तथेत्यम्बरमासाद्य ययुस्ते वानरोत्तमाः ॥ ३४॥  
  
हनूमन्तं पुरस्कृत्य युवराजं तथाङ्गदम् ।  
रामसुग्रीवयोरग्रे निपेतुर्भुवि सत्वरम् ॥ ३५॥  
  
हनूमान् राघवं प्राह दृष्टा सीता निरामया ।  
साष्टाङ्गं प्रणिपत्याग्रे रामं पश्चाद्धरीश्वरम् ॥ ३६॥  
  
कुशलं प्राह राजेन्द्र जानकी त्वां शुचान्विता ।  
अशोकवनिकामध्ये शिंशपामूलमाश्रिता ॥ ३७॥  
  
राक्षसीभिः परिवृता निराहारा कृशा प्रभो ।  
हा राम राम रामेति शोचन्ती मलिनाम्बरा ॥ ३८॥  
  
एकवेणी मया दृष्टा शनैराश्वासिता शुभा ।  
वृक्षशाखान्तरे स्थित्वा सूक्ष्मरूपेण ते कथाम् ॥ ३९॥  
  
जन्मारभ्य तवात्यर्थं दण्डकागमनं तथा ।  
दशाननेन हरणं जानक्या रहिते त्वयि ॥ ४०॥  
  
सुग्रीवेण यथा मैत्री कृत्वा वालिनिबर्हणम् ।  
मार्गणार्थं च वैदेह्या सुग्रीवेण विसर्जिताः ॥ ४१॥  
  
महाबला महासत्त्वा हरयो जितकाशिनः ।  
गताः सर्वत्र सर्वे वै तत्रैकोऽहमिहागतः ॥ ४२॥  
  
अहं सुग्रीवसचिवो दासोऽहं राघवस्य हि ।  
दृष्टा यज्जानकी भाग्यात्प्रयासः फलितोऽद्य मे ॥ ४३॥  
  
इत्युदीरितमाकर्ण्य सीता विस्फारितेक्षणा ।  
केन वा कर्णपीयुषं श्रावितं मे शुभाक्षरम् ॥ ४४॥  
  
यदि सत्यं तदायातु मद्दर्शनपथं तु सः ।  
ततोऽहं वानराकारः सूक्ष्मरूपेण जानकीम् ॥ ४५॥  
  
प्रणम्य प्राञ्जलिर्भूत्वा दूरादेव स्थितः प्रभो ।  
पृष्टोऽहं सीतया कस्त्वमित्यादि बहुविस्तरम् ॥ ४६॥  
  
मया सर्वं क्रमेणैव विज्ञापितमरिन्दम ।  
पश्चान्मयार्पितं देव्यै भवद्दत्ताङ्गुलीयकम् ॥ ४७॥  
  
तेन मामतिविश्वस्ता वचनं चेदमब्रवीत् ।  
यथा दृष्टास्मि हनुमन् पीड्यमाना दिवानिशम् ॥ ४८॥  
  
राक्षसीनां तर्जनैस्तत्सर्वं कथय राघवे ।  
मयोक्तं देवि रामोऽपि त्वच्चिन्तापरिनिष्ठितः ॥ ४९॥  
  
परिशोचत्यहोरात्रं त्वद्वार्तां नाधिगम्य सः ।  
इदानीमेव गत्वाहं स्थितिं रामाय ते ब्रुवे ॥ ५०॥  
  
रामः श्रवणमात्रेण सुग्रीवेण सलक्ष्मणः ।  
वानरानीकपैः सार्धमागमिष्यति तेऽन्तिकम् ॥ ५१॥  
  
रावणं सकुलं हत्वा नेष्यति त्वां स्वकं पुरम् ।  
अभिज्ञां देहि मे देवि यथा मां विश्वसेद्विभुः ॥ ५२॥  
  
इत्युक्ता सा शिरोरत्नं चूडापाशे स्थितं प्रियम् ।  
दत्त्वा काकेन यद्वृत्तं चित्रकूटगिरौ पुरा ॥ ५३॥  
  
तदप्याहाश्रुपूर्णाक्षी कुशलं ब्रूहि राघवम् ।  
लक्ष्मणं ब्रूहि मे किञ्चिद्दुरुक्तं भाषितं पुरा ॥ ५४॥  
  
तत्क्षमस्वाज्ञभावेन भाषितं कुलनन्दन ।  
तारयेन्मां यथा रामस्तथा कुरु कृपान्वितः ॥ ५५॥  
  
इत्युक्त्वा रुदती सीता दुःखेन महतावृता ।  
मयाप्याश्वासिता राम वदता सर्वमेव ते ॥ ५६॥  
  
ततः प्रस्थापितो राम त्वत्समीपमिहागतः ।  
तदागमनवेलायामशोकवनिकां प्रियाम् ॥ ५७॥  
  
उत्पाट्य राक्षसांस्तत्र बहून् हत्वा क्षणादहम् ।  
रावणस्य सुतं हत्वा रावणेनाभिभाष्य च ॥ ५८॥  
  
लङ्कामशेषतो दग्ध्वा पुनरप्यागमं क्षणात् ।  
श्रुत्वा हनूमतो वाक्यं रामोऽत्यन्तप्रहृष्टधीः ॥ ५९॥  
  
हनूमंस्ते कृतं कार्यं देवैरपि सुदुष्करम् ।  
उपकारं न पश्यामि तव प्रत्युपकारिणः ॥ ६०॥  
  
इदानीं ते प्रयच्छामि सर्वस्वं मम मारुते ।  
इत्यालिङ्ग्य समाकृष्य गाढं वानरपुङ्गवम् ॥ ६१॥  
  
सार्द्रनेत्रो रघुश्रेष्ठः परां प्रीतिमवाप सः ।  
हनूमन्तमुवाचेदं राघवो भक्तवत्सलः ॥ ६२॥  
  
परिरम्भो हि मे लोके दुर्लभः परमात्मनः ।  
अतस्त्वं मम भक्तोऽसि प्रियोऽसि हरिपुङ्गव ॥ ६३॥  
  
यत्पादपद्मयुगलं तुलसीदलाद्यैः  
         सम्पूज्य विष्णुपदवीमतुलां प्रयान्ति ।  
तेनैव किं पुनरसौ परिरब्धमूर्ती  
         रामेण वायुतनयः कृतपुण्यपुञ्जः ॥ ६४॥  
  
इति श्रीमदध्यात्मरामायणे उमामहेश्वरसंवादे सुन्दरकाण्डे  
पञ्चमः सर्गः ॥ ५॥  
  
॥ समाप्तमिदम् सुन्दरकाण्डम् ॥  
  
  
  
Encoded and proofread by  
Vishwas Bhide vishwas underscore bhide at yahoo.com  
Revised by PSA Easwaran psaeaswaran at gmail.com and  
ahimsasoldier at gmail.com  
  
