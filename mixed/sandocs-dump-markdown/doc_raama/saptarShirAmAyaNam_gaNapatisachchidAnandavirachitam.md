+++
"Text title" = "saptarShirAmAyaNa by"
"File name" = "saptarShirAmAyaNa.itx"
itxtitle = "saptarShirAmAyaNam (gaNapatisachchidAnandavirachitam)"
engtitle = "saptarShirAmAyaNam"
Category = "raama"
Location = "doc_raama"
Sublocation = "raama"
Author = "Swami Ganapati Sacchidananda"
Language = "Sanskrit"
Subject = "philosophy/hinduism/religion"
"Proofread by" = "Sunder Hattangadi sunderh@hotmail.com"
"Description/comments" = "Hanumana who propitiated Saptarshis to narrate the Ramayana"
"Latest update" = "March 10, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "सप्तर्षिरामायणम् (गणपतिसच्चिदानन्दविरचितम्)"

+++
  
 सप्तर्षिरामायणम्   
काश्यपः - बालकाण्डम्  
      जातः श्री रघुनायको दशरथान्मुन्याश्रयस्ताटकां  
      ह्त्वा रक्षितकौशिकक्रतुवरः कृत्वाप्यहल्यां शुभाम् ।  
      भङ्क्त्वा रुद्रशरासनं जनकजां पाणौ गृहीत्वा ततो  
      जित्वार्द्धाध्वनि भार्गवं पुनरगात्सीतासमेतः पुरीम् ॥  
  
अत्रिः - अयोध्याकाण्डम्  
      दास्या मन्थरया दयारहितया दुर्भेदिता कैकयी  
      श्रीरामप्रथमाभिषेकसमये माताप्ययाचद्वरौ ।  
      भर्तारं भरतः प्रशास्तु धरणीं रामो वनं गच्छता-  
      दित्याकर्ण्य सचोत्तरं नहि ददौ दुःखेन मूर्च्छां गतः ॥  
  
भरद्वाजः - आरण्यकाण्डम्  
      श्रीरामः पितृशासनाद्वनमगात् सौमित्रिसीतान्वितो  
      गंगां प्राप्य जटां निबध्य सगुहः सच्चित्रकूटे वसन् ।  
      कृत्वा तत्र पितृक्रियां सभरतो दत्वाऽभयं दण्डके  
      प्राप्यागस्त्यमुनीश्वरं तदुदितं धृत्वा धनुश्चाक्षयम् ॥  
  
विश्वामित्रः - किष्किन्धाकाण्डम्  
      गत्वा पञ्चवटीमगस्त्यवचनाद्दत्वाऽभयं मौनिनां  
      छित्वा शूर्पणखास्यकर्णयुगलं त्रातुं समस्तान् मुनीन् ।  
      हत्वा तं च खरं सुवर्णहरिणं भित्वा तथा वालिनं  
      तारारत्न मवैरिराज्यमकरोत्सर्वं च सुग्रीवसात् ॥   
           
गौतमः - सुन्दरकाण्डम्  
      दूतो दाशरथेः सलीलमुदधीं तीर्त्त्वा हनूमान् महान्  
      दृष्ट्वाऽशोकवने स्थितां जनकजां दत्वांगुलेर्मुद्रिकाम् ।  
      अक्षादीनसुरान्निहत्य महतीं लङ्कां च दग्ध्वा पुनः  
      श्रीरामं च समेत्य देव जननी दृष्टा मयेत्यब्रवीत् ॥  
  
जमदग्निः - युद्धकाण्डम्  
      रामो बद्धपयोनिधिः कपिवरैर्वीरैर्नलाद्यैर्वृतो  
      लङ्कां प्राप्य सकुंभकर्णतनुजं हत्वा रणे रावणम् ।  
      त्सयाम् न्यस्य विभीषणं पुनरसौ सीतापतिः पुष्पका-  
      रूढः सन् पुरमागतः सभरतः सिंहासनस्थो बभौ ॥  
  
वसिष्ठः - उत्तरकाण्डम्  
      श्री रामो हयमेधमुख्यमखकृत् सम्यक् प्रजाः पालयन्  
      कृत्वा राज्यमथानुजश्च सुचिरं भूरिस्वधर्मान्वितौ ।  
      पुत्रौ भ्रातृसमन्वितौ कुशलवौ संस्थाप्य भूमण्डले  
      सोऽयोध्यापुरवासिभिश्च सरयूस्नातः प्रपेदे दिवं ॥     
  
सर्वे ऋषयः  
      श्रीरामस्य कथासुधातिमधुरान् श्लोकानिमानुत्तमान्  
      ये शृण्वन्ति पठन्ति च प्रतिदिनं तेऽघौघविध्वंसिनः ।  
      श्रीमन्तो बहुपुत्रपौत्रसहिता भुक्त्वेह भोगाश्चिरं  
      भोगान्ते तु सदार्चितं सुरगणैर्विष्णोर्ल्लभन्ते पदम् ॥   
  
  
  
Sri Swami Ganapati Sacchidananda mentions that the Saptarshi Ramayana was  
revealed to him in a vision with Hanumana who propitiated Saptarshis to  
narrate the Ramayana.  
  
Encoded and proofread by Sunder Hattangadi sunderh  at hotmail.com  
  
