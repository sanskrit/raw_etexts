---
Author: indra
Category: raama, stotra, vyAsa
Description-comments: adhyAtmarAmAyaNa
File name: indraraamastotra.itx
Language: Sanskrit
Latest update: January 8, 2002
Location: doc_raama
Proofread by: Kirk Wortman kirkwort at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: indrakRitaM rAmastotram
Texttype: stotra
Transliterated by: http://www.webdunia.com
engtitle: indrakRitaM rAmastotram
itxtitle: rAmastotram (indrakRitam)
title: रामस्तोत्रम् (इन्द्रकृइतम्)

---
  
 इन्द्रकृतं रामस्तोत्रम्   
  
इन्द्र उवाच  
भजेऽहं सदा राममिन्दीवराभं भवारण्यदावानलाभाभिधानम् ।  
भवानीहृदा भावितानन्दरूपं भवाभावहेतुं भवादिप्रपन्नम् ॥ १॥  
  
सुरानीकदुःखौघनाशैकहेतुं नराकारदेहं निराकारमीड्यम् ।  
परेशं परानन्दरूपं वरेण्यं हरिं राममीशं भजे भारनाशम् ॥ २॥  
  
प्रपन्नाखिलानन्ददोहं प्रपन्नं प्रपन्नार्तिनिःशेषनाशाभिधानम् ।  
तपोयोगयोगीशभावाभिभाव्यं कपीशादिमित्रं भजे राममित्रम् ॥ ३॥  
  
सदा भोगभाजां सुदूरे विभान्तं सदा योगभाजामदूरे विभान्तम् ।  
चिदानन्दकन्दं सदा राघवेशं विदेहात्मजानन्दरूपं प्रपद्ये ॥ ४॥  
  
महायोगमायाविशेषानुयुक्तो विभासीश लीलानराकारवृत्तिः ।  
त्वदानन्दलीलाकथापूर्णकर्णाः सदानन्दरूपा भवन्तीह लोके ॥ ५॥  
  
अहं मानपानाभिमत्तप्रमत्तो न वेदाखिलेशाभिमानाभिमानः ।  
इदानीं भवत्पादपद्मप्रसादात्त्रिलोकाधिपत्याभिमानो विनष्टः ॥ ६॥  
  
स्फुरद्रत्नकेयूरहाराभिरामं धराभारभूतासुरानीकदावम् ।  
शरच्चन्द्रवक्त्रं लसत्पद्मनेत्रं दुरावारपारं भजे राघवेशम् ॥ ७॥  
  
सुराधीशनीलाभ्रनीलाङ्गकान्तिं विराधादिरक्षोवधाल्लोकशान्तिम् ।  
किरीटादिशोभं पुरारातिलाभं भजे रामचन्द्रं रघूणामधीशम् ॥ ८॥  
  
लसच्चन्द्रकोटिप्रकाशादिपीठे समासीनमङ्के समाधाय सीताम् ।  
स्फुरद्धेमवर्णां तडित्पुञ्जभासां भजे रामचन्द्रं निवृत्तार्तितन्द्रम् ॥ ९॥  
  
॥ इति श्रीमदध्यात्मरामायणे युद्धकाण्डे त्रयोदशसर्गे  
इन्द्रकृतश्रीरामस्तोत्रं सम्पूर्णम् ॥  
  
  
Visit http://www.webdunia.com for additional texts with Hindi meanings.  
  
