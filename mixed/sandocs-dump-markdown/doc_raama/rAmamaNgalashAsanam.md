+++
"Text title" = "rAmamaNgalAshAsanam"
"File name" = "rAmamangalAshAsanam.itx"
itxtitle = "rAmamaNgalashAsanam"
engtitle = "Shrirama mangalashasanam"
Category = "raama, stotra, mangala"
Location = "doc_raama"
Sublocation = "raama"
Texttype = "stotra"
Author = "varavaramunisvAmi"
Language = "Sanskrit"
Subject = "philosophy/hinduism/religion"
"Transliterated by" = "Ankur Nagpal ankurnagpal108 at gmail.com"
"Proofread by" = "Ankur Nagpal ankurnagpal108 at gmail.com"
"Latest update" = "September 28, 2013"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "राममण्गलशासनम्"

+++
  
 श्रीराममङ्गलशासनम्   
  
मङ्गलं कौशलेन्द्राय महनीयगुणाब्धये ।  
चक्रवर्तितनूजाय सार्वभौमाय मङ्गलम् ॥ १॥  
  
वेदवेदान्तवेद्याय मेघश्यामलमूर्तये ।  
पुंसां मोहनरूपाय पुण्यश्लोकाय मङ्गलम् ॥ २॥  
  
विश्वामित्रान्तरङ्गाय मिथिलानगरीपतेः ।  
भाग्यानां परिपाकाय भव्यरूपाय मङ्गलम् ॥ ३॥  
  
पितृभक्ताय सततं भ्रातृभिः सह सीतया ।  
नन्दिताखिललोकाय रामभद्राय मङ्गलम् ॥ ४॥  
  
त्यक्तसाकेतवासाय चित्रकूटविहारिणे ।  
सेव्याय सर्वयमिनां धीरोदयाय मङ्गलम् ॥ ५॥  
  
सौमित्रिणा च जानक्या चापबाणसिधारिणे ।  
संसेव्याय सदा भक्त्या स्वामिने मम मङ्गलम् ॥ ६॥  
  
दण्डकारायवासाय खरदूषणशत्रवे ।  
गृध्रराजाय भक्ताय मुक्तिदायास्तु मङ्गलम् ॥ ७॥  
  
सादरं शबरीदत्तफलमूलाभिलाषिणे ।  
सौलभ्यपरिपूर्णाय सत्त्वोद्रिक्ताय मङ्गलम् ॥ ८॥  
  
हनुमत्समवेताय हरीशाभीष्टदायिने ।  
बालिप्रमथानायास्तु महाधीराय मङ्गलम् ॥ ९॥  
  
श्रीमते रघुवीराय सेतूल्लङ्घितसिन्धवे ।  
जितराक्षसराजाय रणधीराय मङ्गलम् ॥ १०॥  
  
विभीषणकृते प्रीत्या लङ्काभीष्टप्रदायिने ।  
सर्वलोकशरण्याय श्रीराघवाय मङ्गलम् ॥ ११॥  
  
आसाद्य नगरीं दिव्यामभिषिक्ताय सीतया ।  
राजाधिराजराजाय रामभद्राय मङ्गलम् ॥ १२॥  
  
ब्रह्मादिदेवसेव्याय ब्रह्मण्याय महात्मने ।  
जानकीप्राणनाथाय रघुनाथाय मङ्गलम् ॥ १३॥  
  
श्रीसौम्यजामातृमुनेः कृपयास्मानुपेयुषे ।  
महते मम नाथाय रघुनाथाय मङ्गलम् ॥ १४॥  
  
मङ्गलाशासनपरिर्मदाचार्यपुरोगमैः ।  
सर्वैश्च पूर्वैराचार्यः सत्कृतायास्तु मङ्गलम् ॥ १५॥  
  
रम्यजामातृमुनिना मङ्गलाशासनं कृतम् ।  
त्रैलोक्याधिपतिः श्रीमान् करोतु मङ्गलं सदा ॥ १६॥  
  
॥ इति श्रीवरवरमुनिस्वामिकृतश्रीराममङ्गलाशासनं सम्पूर्णम् ॥   
  
  
  
Ankur Nagpal ankurnagpal108 at gmail.com  
  
