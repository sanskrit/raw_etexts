---
Category: stavarAja, raama
Description-comments: sanatkumArasaMhitAyAM nAradoktam
File name: rAmastavarAjastotra.itx
Indexextra: (sanatkumArasaMhitA)
Language: Sanskrit
Latest update: June 23, 2012, December 21, 2015
Location: doc_raama
Proofread by: Madhavi U mupadrasta at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: rAmastavarAjastotra
Transliterated by: Madhavi U mupadrasta at gmail.com
engtitle: Shri Ramastavaraja from Sanatkumarasamhita
itxtitle: rAmastavarAjaH (sanatkumArasaMhitAntargataH)
title: रामस्तवराजः (सनत्कुमारसंहितान्तर्गतः)

---
  
 श्रीरामस्तवराजः सनत्कुमारसंहितायाम्   
  
अस्य श्रीरामचन्द्रस्तवराजस्तोत्रमन्त्रस्य सनत्कुमारऋषिः ।  
श्रीरामो देवता । अनुष्टुप् छन्दः । सीता बीजम् । हनुमान् शक्तिः ।  
श्रीरामप्रीत्यर्थे जपे विनियोगः ॥  
  
सूत उवाच ।  
सर्वशास्त्रार्थत्त्वज्ञं व्यासं सत्यवतीसुतम् ।  
धर्मपुत्रः प्रहृष्टात्मा प्रत्युवाच मुनीश्वरम् ॥ १॥  
  
युधिष्ठिर उवाच ।  
भगवन्योगिनां श्रेष्ठ सर्वशास्त्रविशारद ।  
किं तत्त्वं किं परं जाप्यं किं ध्यानं मुक्तिसाधनम् ॥ २॥  
  
श्रोतुमिच्छामि तत्सर्वं ब्रूहि मे मुनिसत्तम ।  
वेदव्यास उवाच ।  
धर्मराज महाभाग शृणु वक्ष्यामि तत्त्वतः ॥ ३॥  
  
यत्परं यद्गुणातीतं यज्ज्योतिरमलं शिवम् ।  
तदेव परमं तत्त्वं कैवल्यपदकारणम् ॥ ४॥  
  
श्रीरामेति परं जाप्यं तारकं ब्रह्मसञ्ज्ञकम् ।  
ब्रह्महत्यादिपापघ्नमिति वेदविदो विदुः ॥ ५॥  
  
श्रीराम रामेति जना ये जपन्ति च सर्वदा ।  
तेषां भुक्तिश्च मुक्तिश्च भविष्यति न संशयः ॥ ६॥  
  
स्तवराजं पुरा प्रोक्तं नारदेन च धीमता ।  
तत्सर्वं सम्प्रवक्ष्यामि हरिध्यानपुरःसरम् ॥ ७॥  
  
तापत्रयाग्निशमनं सर्वाघौघनिकृन्तनम् ।  
दारिद्र्यदुःखशमनं सर्वसम्पत्करं शिवम् ॥ ८॥  
  
विज्ञानफलदं दिव्यं मोक्षैकफलसाधनम् ।  
नमस्कृत्य प्रवक्ष्यामि रामं कृष्णं जगन्मयम् ॥ ९॥  
  
अयोध्यानगरे रम्ये रत्नमण्डपमध्यगे ।  
स्मरेत्कल्पतरोर्मूले रत्नसिंहासनं शुभम् ॥ १०॥  
  
तन्मध्येऽष्टदलं पद्मं नानारत्नैश्च वेष्टितम् ।  
स्मरेन्मध्ये दाशरथिं सहस्रादित्यतेजसम् ॥ ११॥  
  
पितुरङ्कगतं राममिन्द्रनीलमणिप्रभम् ।  
कोमलाङ्गं विशालाक्षं विद्युद्वर्णाम्बरावृतम् ॥ १२॥  
  
भानुकोटिप्रतीकाशं किरीटेन विराजितम् ।  
रत्नग्रैवेयकेयूररत्नकुण्डलमण्डितम् ॥ १३॥  
  
रत्नकङ्कणमञ्जीरकटिसूत्रैरलङ्कृतम् ।  
श्रीवत्सकौस्तुभोरस्कं मुक्ताहारोपशोभितम् ॥ १४॥  
  
दिव्यरत्नसमायुक्तमुद्रिकाभिलङ्कृतम् ।  
राघवं द्विभुजं बालं राममीषत्स्मिताननम् ॥ १५॥  
  
तुलसीकुन्दमन्दारपुष्पमाल्यैरलङ्कृतम् ।  
कर्पूरागरुकस्तूरीदिव्यगन्धानुलेपनम् ॥ १६॥  
  
योगशास्त्रेष्वभिरतं योगेशं योगदायकम् ।  
सदा भरतसौमित्रिशत्रुघ्नैरुपशोभितम् ॥ १७॥  
  
विद्याधरसुराधीशसिद्धगन्धर्वकिन्नरैः ।  
योगीन्द्रैर्नारदाद्यैश्च स्तूयमानमहर्निशम् ॥ १८॥  
  
विश्वामित्रवसिष्ठादिमुनिभिः परिसेवितम् ।  
सनकादिमुनिश्रेष्ठैर्योगिवृन्दैश्च सेवितम् ॥ १९॥  
  
रामं रघुवरं वीरं धनुर्वेदविशारदम् ।  
मङ्गलायतनं देवं रामं राजीवलोचनम् ॥ २०॥  
  
सर्वशास्त्रार्थतत्त्वज्ञमानन्दकरसुन्दरम् ।  
कौसल्यानन्दनं रामं धनुर्बाणधरं हरिम् ॥ २१॥  
  
एवं सञ्चिन्तयन्विष्णुं यज्ज्योतिरमलं विभुम् ।  
प्रहृष्टमानसो भूत्वा मुनिवर्यः स नारदः ॥ २२॥  
  
सर्वलोकहितार्थाय तुष्टाव रघुनन्दनम् ।  
कृताञ्जलिपुटो भूत्वा चिन्तयन्नद्भुतं हरिम् ॥ २३॥  
  
यदेकं यत्परं नित्यं यदनन्तं चिदात्मकम् ।  
यदेकं व्यापकं लोके तद्रूपं चिन्तयाम्यहम् ॥ २४॥  
  
विज्ञानहेतुं विमलायताक्षं प्रज्ञानरूपं स्वसुखैकहेतुम् ।  
श्रीरामचन्द्रं हरिमादिदेवं परात्परं राममहं भजामि ॥ २५॥  
  
कविं पुराणं पुरुषं पुरस्तात्सनातनं योगिनमीशितारम् ।  
अणोरणीयांसमनन्तवीर्यं प्राणेश्वरं राममसौददर्श ॥ २६॥  
  
नारद उवाच ।  
नारायणं जगन्नाथमभिरामं जगत्पतिम् ।  
कविं पुराणं वागीशं रामं दशरथात्मजम् ॥ २७॥  
  
राजराजं रघुवरं कौसल्यानन्दवर्धनम् ।  
भर्गं वरेण्यं विश्वेशं रघुनाथं जगद्गुरुम् ॥ २८॥  
  
सत्यं सत्यप्रियं श्रेष्ठं जानकीवल्लभं विभुम् ।  
सौमित्रिपूर्वजं शान्तं कामदं कमलेक्षणम् ॥ २९॥  
  
आदित्यं रविमीशानं घृणिं सूर्यमनामयम् ।  
आनन्दरूपिणं सौम्यं राघवं करुणामयम् ॥ ३०॥  
  
जामदग्न्यं तपोमूर्तिं रामं परशुधारिणम् ।  
वाक्पतिं वरदं वाच्यं श्रीपतिं पक्षिवाहनम् ॥ ३१॥  
  
श्रीशार्ड़गधारिणं रामं चिन्मयानन्दविग्रहम् ।  
हलधृग्विष्णुमीशानं बलरामं कृपानिधिम् ॥ ३२॥  
  
श्रीवल्लभं कृपानाथं जगन्मोहनमच्युतम् ।  
मत्स्यकूर्मवराहादिरूपधारिणमव्ययम् ॥ ३३॥  
  
वासुदेवं जगद्योनिमनादिनिधनं हरिम् ।  
गोविन्दं गोपतिं विष्णुं गोपीजनमनोहरम् ॥ ३४॥  
  
गोगोपालपरीवारं गोपकन्यासमावृतम् ।  
विद्युत्पुञ्जप्रतीकाशं रामं कृष्णं जगन्मयम् ॥ ३५॥  
  
गोगोपिकासमाकीर्णं वेणुवादनतत्परम् ।  
कामरूपं कलावन्तं कामिनीकामदं विभुम् ॥ ३६॥  
  
मन्मथं मथुरानाथं माधवं मकरध्वजम् ।  
श्रीधरं श्रीकरं श्रीशं श्रीनिवासं परात्परम् ॥ ३७॥  
  
भूतेशं भूपतिं भद्रं विभूतिं भूतिभूषणम् ।  
सर्वदुःखहरं वीरं दुष्टदानववैरिणम् ॥ ३८॥  
  
श्रीनृसिंहं महाबाहुं महान्तं दीप्ततेजसम् ।  
चिदानन्दमयं नित्यं प्रणवं ज्योतिरूपिणम् ॥ ३९॥  
  
आदित्यमण्डलगतं निश्चितार्थस्वरूपिणम् ।  
भक्तप्रियं पद्मनेत्रं भक्तानामीप्सितप्रदम् ॥ ४०॥  
  
कौसल्येयं कलामूर्तिं काकुत्स्थं कमलाप्रियम् ।  
सिंहासने समासीनं नित्यव्रतमकल्मषम् ॥ ४१॥  
  
विश्वामित्रप्रियं दान्तं स्वदारनियतव्रतम् ।  
यज्ञेशं यज्ञपुरुषं यज्ञपालनतत्परम् ॥ ४२॥  
  
सत्यसन्धं जितक्रोधं शरणागतवत्सलम् ।  
सर्वक्लेशापहरणं विभीषणवरप्रदम् ॥ ४३॥  
  
दशग्रीवहरं रौद्रं केशवं केशिमर्दनम् ।  
वालिप्रमथनं वीरं सुग्रीवेप्सितराज्यदम् ॥ ४४॥  
  
नरवानरदेवैश्चसेवितं हनुमत्प्रियम् ।  
शुद्धं सूक्ष्मं परं शान्तं तारकाब्रह्मरूपिणम् ॥ ४५॥  
  
सर्वभूतात्मभूतस्थं सर्वाधारं सनातनम् ।  
सर्वकारणकर्तारं निदानं प्रकृतेः परम् ॥ ४६॥  
  
निरामयं निराभासं निरवध्यं निरञ्जनम् ।  
नित्यानन्दं निराकारमद्वैतं तमसः परम् ॥ ४७॥  
  
परात्परतरं तत्त्वं सत्यानन्दं चिदात्मकम् ।  
मनसा शिरसा नित्यं प्रणमामि रघूत्तमम् ॥ ४८॥  
  
सूर्यमण्डलमध्यस्थं रामं सीतासमन्वितम् ।  
नमामि पुण्डरीकाक्षममेयं गुरुतत्परम् ॥ ४९॥  
  
नमोऽस्तु वासुदेवाय ज्योतिषां पतये नमः ।  
नमोऽस्तु रामदेवाय जगदानन्दरूपिणे ॥ ५०॥  
  
नमो वेदान्तनिष्ठाय योगिने ब्रह्मवादिने ।  
मायामयनिरासाय प्रपन्नजनसेविने ॥ ५१॥  
  
वन्दामहे महेशानचण्डकोदण्डखण्डनम् ।  
जानकीहृदयानन्दवर्धनं रघुनन्दनम् ॥ ५२॥  
  
उत्फुल्लामलकोमलोत्पलदलश्यामाय रामाय ते  
      कामाय प्रमदामनोहरगुणग्रामाय रामात्मने ।  
योगारूढमुनीन्द्रमानससरोहंसाय संसारविध्वंसाय   
      स्फुरदोजसे रघुकुलोत्तंसाय पुंसे नमः ॥ ५३॥  
  
भवोद्भवं वेदविदां वरिष्ठमादित्यचन्द्रानलसुप्रभावम् ।  
सर्वात्मकं सर्वगतस्वरूपं नमामि रामं तमसः परस्तात् ॥ ५४॥  
  
निरञ्जनं निःष्प्रतिमं निरीहं निराश्रयं निष्कलमप्रपञ्चम् ।  
नित्यं ध्रुवं निर्विषयस्वरूपं निरन्तरं राममहं भजामि ॥ ५५॥  
  
भवाब्धिपोतं भरताग्रजं तं भक्तप्रियं भानुकुलप्रदीपम् ।  
भूतत्रिनाथं भुवनाधिपं तं भजामि रामं भवरोगवैद्यम् ॥ ५६॥  
  
सर्वाधिपत्यं समराङ्गधीरं सत्यं चिदानन्दमयस्वरूपम् ।  
सत्यं शिवं शान्तिमयं शरण्यं सनातनं राममहं भजामि ॥ ५७॥  
  
कार्यक्रियाकारणमप्रमेयं कविं पुराणं कमलायताक्षम् ।  
कुमारवेद्यं करुणामयं तं कल्पद्रुमं राममहं भजामि ॥ ५८॥  
  
त्रैलोक्यनाथं सरसीरुहाक्षं दयानिधिं द्वन्द्वविनाशहेतुम् ।  
महाबलं वेदविधिं सुरेशं सनातनं राममहं भजामि ॥ ५९॥  
  
वेदान्तवेद्यं कविमीशितारमनादिमध्यान्तमचिन्त्यमाद्यम् ।  
अगोचरं निर्मलमेकरूपं नमामि रामं तमसः परस्तात् ॥ ६०॥  
  
अशेषवेदात्मकमादिसञ्ज्ञमजं हरिं विष्णुमनन्तमाद्यम् ।  
अपारसंवित्सुखमेकरूपं परात्परं राममहं भजामि ॥ ६१॥  
  
तत्त्वस्वरूपं पुरुषं पुराणं स्वतेजसा पूरितविश्वमेकम् ।  
राजाधिराजं रविमण्डलस्थं विश्वेश्वरं राममहं भजामि ॥ ६२॥  
  
लोकाभिरामं रघुवंशनाथं हरिं चिदानन्दमयं मुकुन्दम् ।  
अशेषविद्याधिपतिं कवीन्द्रं नमामि रामं तमसः परस्तात् ॥ ६३॥  
  
योगीन्द्रसङ्घैश्च सुसेव्यमानं नारायणं निर्मलमादिदेवम् ।  
नतोऽस्मि नित्यं जगदेकनाथमादित्यवर्णं तमसः परस्तात् ॥ ६४॥  
  
विभूतिदं विश्वसृजं विरामं राजेन्द्रमीशं रघुवंशनाथम् ।  
अचिन्त्यमव्यक्तमनन्तमूर्तिं ज्योतिर्मयं राममहं भजामि ॥ ६५॥  
  
अशेषसंसारविहारहीनमादित्यगं पूर्णसुखाभिरामम् ।  
समस्तसाक्षिं तमसः परस्तान्नारायणं विष्णुमहं भजामि ॥ ६६॥  
  
मुनीन्द्रगुह्यं परिपूर्णकामं कलानिधिं कल्मषनाशहेतुम् ।  
परात्परं यत्परमं पवित्रं नमामि रामं महतो महान्तम् ॥ ६७॥  
  
ब्रह्मा विष्णुश्च रुद्रश्च देवेन्द्रो देवतास्तथा ।  
आदित्यादिग्रहाश्चैव त्वमेव रघुनन्दन ॥ ६८॥  
  
तापसा ऋषयः सिद्धाः साध्याश्च मरुतस्तथा ।  
विप्रा वेदास्तथा यज्ञाः पुराणधर्मसंहिताः ॥ ६९॥  
  
वर्णाश्रमास्तथा धर्मा वर्णधर्मास्तथैव च ।  
यक्षराक्षसगन्धर्वादिक्पाला दिग्गजादयः ॥ ७०॥  
  
सनकादिमुनिश्रेष्ठास्त्वमेव रघुपुङ्गव ।  
वसवोऽष्टौ त्रयः काला रुद्रा एकादश स्मृताः ॥ ७१॥  
  
तारका दश दिक् चैव त्वमेव रघुनन्दन ।  
सप्तद्वीपाः समुद्राश्च नगा नद्यस्तथा द्रुमाः ॥ ७२॥  
  
स्थावरा जङ्गमाश्चैव त्वमेव रघुनायक ।  
देवतिर्यड़मनुष्याणां दानवानां तथैव च ॥ ७३॥  
  
माता पिता तथा भ्राता त्वमेव रघुवल्लभ ।  
सर्वेषां त्वं परं ब्रह्म त्वन्मयं सर्वमेव हि ॥ ७४॥  
  
त्वमक्षरं परं ज्योतिस्त्वमेव पुरुषोत्तम ।  
त्वमेव तारकं ब्रह्म त्वत्तोऽन्यन्नैव किञ्चन ॥ ७५॥  
  
शान्तं सर्वगतं सूक्ष्मं परं ब्रह्म सनातनम् ।  
राजीवलोचनं रामं प्रणमामि जगत्पतिम् ॥ ७६॥  
  
व्यास उवाच ।  
ततः प्रसन्नः श्रीरामः प्रोवाच मुनिपुङ्गवम् ।  
तुष्टोऽस्मि मुनिशार्दूल वृणीष्व वरमुत्तमम् ॥ ७७॥  
  
नारद उवाच ।  
यदि तुष्टोऽसि सर्वज्ञ श्रीराम करुणानिधे ।  
त्वन्मूर्तिदर्शनेनैव कृतार्थोऽहं च सर्वदा ॥ ७८॥  
  
धन्योऽहं कृतकृत्योऽहं पुण्योऽहं पुरुषोत्तम ।  
अद्य मे सफलं जन्म जीवितं सफलं च मे ॥ ७९॥  
  
अद्य मे सफलं ज्ञानमद्य मे सफलं तपः ।  
अद्य मे सफलं कर्म त्वत्पादाम्भोजदर्शनात् ।  
अद्य मे सफलं सर्वं त्वन्नामस्मरणं तथा ॥ ८०॥  
  
त्वत्पादाम्भोरुहद्वन्द्वसद्भक्तिं देहि राघव ।  
ततः परमसम्प्रीतः स रामः प्राह नारदम् ॥ ८१॥  
  
श्रीराम उवाच ।  
मुनिवर्य महाभाग मुनेत्विष्टं ददामि ते ।  
यत्त्वया चेप्सितं सर्व मनसा तद्भविष्यति ॥ ८२॥  
  
नारद उवाच ।  
वरं न याचे रघुनाथ युष्मत्पदाब्जभक्तिः सततं ममास्तु ।  
इदं प्रियं नाथ वरं हि याचे पुनःपुनस्त्वामिदमेव याचे ॥ ८३॥  
  
व्यास उवाच ।  
इत्येवमीडितो रामः प्रादात्तस्मै वरान्तरम् ।  
वीरो रामो महातेजाः सच्चिदानन्दविग्रहः ॥ ८४॥  
  
अद्वैतममलं ज्ञानं स्वनामस्मरणं तथा ।  
अन्तर्दधौ जगन्नाथः पुरतस्तस्य राघवः ॥ ८५॥  
  
इति श्रीरघुनाथस्य स्तवराजमनुत्तमम् ।  
सर्वसौभाग्यसम्पत्तिदायकं मुक्तिदं शुभम् ॥ ८६॥  
  
कथितं ब्रह्मपुत्रेण वेदानां सारमुत्तमम् ।  
गुह्याद्गुह्यतमं दिव्यं तव स्नेहात्प्रकीर्तितम् ॥ ८७॥  
  
यः पठेच्छृणुयाद्वापि त्रिसन्ध्यं श्रद्धयान्वितः ।  
ब्रह्महत्यादिपापानि तत्समानि बहूनि च ॥ ८८॥  
  
स्वर्णस्तेयं सुरापानं गुरुतल्पगतिस्तथा ।  
गोवधाद्युपपापानि अनृतात्सम्भवानि च ॥ ८९॥  
  
सर्वैः प्रमुच्यते पापैः कल्पायुतशतोद्भवैः ।  
मानसं वाचिकं पापं कर्मणा समुपार्जितम् ॥ ९०॥  
  
श्रीरामस्मरणेनैव तत्क्षणान्नश्यति ध्रुवम् ।  
इदं सत्यमिदं सत्यं सत्यमेतदिहोच्यते ॥ ९१॥  
  
रामं सत्यं परं ब्रह्म रामात्किञ्चिन्न विद्यते ।  
तस्माद्रामस्वरूपं हि सत्यं सत्यमिदं जगत् ॥ ९२॥  
  
श्रीरामचन्द्र रघुपुङ्गव राजवर्य  
   रजेन्द्र राम रघुनायक राघवेश ।  
राजाधिराज रघुनन्दन रामचन्द्र  
   दासोऽहमद्यभवतः शरणागतोऽस्मि ॥ ९३॥  
  
वैदेहीसहितं सुरद्रुमतले हैमे महामण्डपे मध्ये   
     पुष्पकृतासने मणिमये वीरासने संस्थितम् ।  
अग्रे वाचयति प्रभञ्जनसुते तत्त्वं मुनीन्द्रैः परं  
     व्याख्यातं भरतादिभिः परिवृतं रामं भजे श्यामलम् ॥ ९४॥  
  
रामं रत्नकिरीटकुण्डलयुतं केयूरहारान्वितं  
     सीतालङ्कृतवामभागममलं सिंहासनस्थं विभुम् ।  
सुग्रीवादिहरीश्वरैः सुरगणैः संसेव्यमानं सदा  
     विश्वामित्रपराशरादिमुनिभिः संस्तूयमानं प्रभुम् ॥ ९५॥  
  
सकलगुणनिधानं योगिभिः स्तूयमानं   
  भुजविजितसमानं राक्षसेन्द्रादिमानम् ।  
महितनृपभयानं सीताया शोभमानं  
  स्मर हृदय विमानं ब्रह्म रामाभिधानम् ॥ ९६॥  
  
रघुवर तव मूर्तिर्मामके मानसाब्जे  
  नरकगतिहरं ते नामधेयं मुखे मे ।  
अनिशमतुलभक्त्या मस्तकं त्वत्पादाब्जे  
  भवजलनिधिमग्नं रक्षमामार्तबन्धो ॥ ९७॥  
  
रामरत्नमहं वन्दे चित्रकूटपतिं हरिम् ।  
कौसल्याभक्तिसम्भूतं जानकीकण्ठभूषणम् ॥ ९८॥  
  
विमलकमलनेत्रं विस्फुरन्नीलगात्रं  
     तपनकुलपवित्रं दानविद्वांसमित्रम् ।  
भुवनकुलचरित्रं भूमिपुत्रिकलत्रम्-  
     अमितगुणसमुद्रं रामचन्द्रं नमामि ॥ ९९।  
  
इति श्रीसनत्कुमारसंहितायां नारदोक्तं श्रीरामस्तवराजस्तोत्रं सम्पूर्णम् ॥  
  
  
  
Encoded and proofread by Madhavi U mupadrasta at gmail.com  
  
