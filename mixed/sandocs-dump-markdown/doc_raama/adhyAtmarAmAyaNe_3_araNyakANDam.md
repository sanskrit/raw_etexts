---
Author: Traditional
Category: adhyAtmarAmAyaNa, raama
Description-comments: adhyAtma raamAyaNa
File name: adhyaatmaRamAra.itx
Indexextra: (Hindi)
Language: Sanskrit
Latest update: July 22, 2006, April 4, 2015
Location: doc_raama
Proofread by: Nagaraj Balijepalli, Sunder Hattangadi, PSA Easwaran, ahimsasoldier
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: adhyAtma rAmAyaNa araNyakANDam
Texttype: pramukha
Transliterated by: Nagaraj Balijepalli
engtitle: adhyAtmarAmAyaNa araNyakANDa
itxtitle: adhyAtmarAmAyaNe 3 araNyakANDam
title: अध्यात्मरामायणे ३ अरण्यकाण्डम्

---
  
 अध्यात्मरामायणे अरण्यकाण्डम्   
॥ प्रथमः सर्गः ॥  
          श्रीमहादेव उवाच  
अथ तत्र दिनं स्थित्वा प्रभाते रघुनन्दनः ।  
स्नात्वा मुनिं समामन्त्र्य प्रयाणायोपचक्रमे ॥ १॥  
  
मुने गच्छामहे सर्वे मुनिमण्डलमण्डितम् ।  
विपिनं दण्डकं यत्र त्वमाज्ञातुमिहार्हसि ॥ २॥  
  
मार्गप्रदर्शनार्थाय शिष्यानाज्ञप्तुमर्हसि ।  
श्रुत्वा रामस्य वचनं प्रहस्यात्रिर्महायशाः ।  
प्राह तत्र रघुश्रेष्ठं राम राम सुराश्रय ॥ ३॥  
  
सर्वस्य मार्गद्रष्टा त्वं तव को मार्गदर्शकः ।  
तथापि दर्शयिष्यन्ति तव लोकानुसारिणः ॥ ४॥  
  
इति शिष्यान् समादिश्य स्वयं किञ्चित्तमन्वगात् ।  
रामेण वारितः प्रीत्या अत्रिः स्वभवनं ययौ ॥ ५॥  
  
क्रोशमात्रं ततो गत्वा ददर्श महतीं नदीम् ।  
अत्रेः शिष्यानुवाचेदं रामो राजीवलोचनः ॥ ६॥  
  
नद्याः सन्तरणे कश्चिदुपायो विद्यते न वा ।  
ऊचुस्ते विद्यते नौका सुदृढा रघुनन्दन ॥ ७॥  
  
तारयिष्यामहे युष्मान् वयमेव क्षणादिह ।  
ततो नावि समारोप्य सीतां राघवलक्ष्मणौ ॥ ८॥  
  
क्षणात्सन्तारयामासुर्नदीं मुनिकुमारकाः ।  
रामाभिनन्दिताः सर्वे जग्मुरत्रेरथाश्रमम् ॥ ९॥  
  
तावेत्य विपिनं घोरं झिल्लीझङ्कारनादितम् ।  
नानामृगगणाकीर्णं सिंहव्याघ्रादिभीषणम् ॥ १०॥  
  
राक्षसैर्घोररूपैश्च सेवितं रोमहर्षणम् ।  
प्रविश्य विपिनं घोरं रामो लक्ष्मणमब्रवीत् ॥ ११॥  
  
इतः परं प्रयत्नेन गन्तव्यं सहितेन मे ।  
धनुर्गुणेन संयोज्य शरानपि करे दधत् ॥ १२॥  
  
अग्रे यास्याम्यहं पश्चात्त्वमन्वेहि धनुर्धर ।  
आवयोर्मध्यगा सीता मायेवात्मपरात्मनोः ॥ १३॥  
  
चक्षुश्चारय सर्वत्र दृष्टं रक्षोभयं महत् ।  
विद्यते दण्डकारण्ये श्रुतपूर्वमरिन्दम ॥ १४॥  
  
इत्येवं भाषमाणौ तौ जग्मतुः सार्धयोजनम् ।  
तत्रैका पुष्करिण्यास्ते कल्हारकुमुदोत्पलैः ॥ १५॥  
  
अम्बुजैः शीतलोदेन शोभमाना व्यदृश्यत ।  
तत्समीपमथो गत्वा पीत्वा तत्सलिलं शुभम् ॥ १६॥  
  
ऊषुस्ते सलिलाभ्याशे क्षणं छायामुपाश्रिताः ।  
ततो ददृशुरायान्तं महासत्त्वं भयानकम् ॥ १७॥  
  
करालदंष्ट्रवदनं भीषयन्तं स्वगर्जितैः ।  
वामांसे न्यस्तशूलाग्रग्रथितानेकमानुषम् ॥ १८॥  
  
भक्षयन्तं गजव्याघ्रमहिषं वनगोचरम् ।  
ज्यारोपितं धनुर्धृत्वा रामो लक्ष्मणमब्रवीत् ॥ १९॥  
  
पश्य भ्रातर्महाकायो राक्षसोऽयमुपागतः ।  
आयात्यभिमुखं नोऽग्रे भीरूणां भयमावहन् ॥ २०॥  
  
सज्जीकृतधनुस्तिष्ठ मा भैर्जनकनन्दिनि ।  
इत्युक्त्वा बाणमादाय स्थितो राम इवाचलः ॥ २१॥  
  
स तु दृष्ट्वा रमानाथं लक्ष्मणं जानकीं तदा ।  
अट्टहासं ततः कृत्वा भीषयन्निदमब्रवीत् ॥ २२॥  
  
कौ युवां बाणतूणीरजटावल्कलधारिणौ ।  
मुनिवेषधरौ बालौ स्त्रीसहायौ सुदुर्मदौ ॥ २३॥  
  
सुन्दरौ बत मे वक्त्रप्रविष्टकवलोपमौ ।  
किमर्थमागतौ घोरं वनं व्यालनिषेवितम् ॥ २४॥  
  
श्रुत्वा रक्षोवचो रामः स्मयमान उवाच तम् ।  
अहं रामस्त्वयं भ्राता लक्ष्मणो मम सम्मतः ॥ २५॥  
  
एषा सीता मम प्राणवल्लभा वयमागताः ।  
पितृवाक्यं पुरस्कृत्य शिक्षणार्थं भवादृशाम् ॥ २६॥  
  
शृत्वा तद्रामवचनमट्टहासमथाकरोत् ।  
व्यादाय वक्त्रं बाहुभ्यां शूलमादाय सत्वरः ॥ २७॥  
  
मां न जानासि राम त्वं विराधं लोकविश्रुतम् ।  
मद्भयान्मुनयः सर्वे त्यक्त्वा वनमितो गताः ॥ २८॥  
  
यदि जीवितुमिच्छास्ति त्यक्त्वा सीतां निरायुधौ ।  
पलायत न चेच्छीघ्रं भक्षयामि युवामहम् ॥ २९॥  
  
इत्युक्त्वा राक्षसः सीतामादातुमभिदुद्रुवे ।  
रामश्चिच्छेद तद्बाहू शरेण प्रहसन्निव ॥ ३०॥  
  
ततः क्रोधपरीतात्मा व्यादाय विकटं मुखम् ।  
राममभ्यद्रवद्रामश्चिच्छेद परिधावतः ॥ ३१॥  
  
पदद्वयं विराधस्य तदद्भुतमिवाभवत् ॥ ३२॥  
  
ततः सर्प इवास्येन ग्रसितुं राममापतत् ।  
ततोऽर्धचन्द्राकारेण बाणेनास्य महच्छिरः ॥ ३३॥  
  
चिच्छेद रुधिरौघेण पपात धरणीतले ।  
ततः सीता समालिङ्ग्य प्रशशंस रघूत्तमम् ॥ ३४॥  
  
ततो दुन्दुभयो नेदुर्दिवि देवगणेरिताः ।  
ननृतुश्चाप्सरा हृष्टा जगुर्गन्धर्वकिन्नराः ॥ ३५॥  
  
विराधकायादतिसुन्दराकृतिः  
               विभ्राजमानो विमलाम्बरावृतः ।  
प्रतप्तचामीकरचारुभूषणो  
       व्यदृश्यताग्रे गगने रविर्यथा ॥ ३६॥  
  
प्रणम्य रामं प्रणतार्तिहारिणं  
               भवप्रवाहोपरमं घृणाकरम् ।  
प्रणम्य भूयः प्रणनाम दण्डवत्  
               प्रपन्नसर्वार्तिहरं प्रसन्नधीः ॥ ३७॥  
  
               विराध उवाच  
श्रीराम राजीवदलायताक्ष  
               विद्याधरोऽहं विमलप्रकाशः ।  
दुर्वाससाकारणकोपमूर्तिना  
       शप्तः पुरा सोऽद्य विमोचितस्त्वया ॥ ३८॥  
  
इतः परं त्वच्चरणारविन्दयोः  
               स्मृतिः सदा मेऽस्तु भवोपशान्तये ।  
त्वन्नामसङ्कीर्तनमेव वाणी  
               करोतु मे कर्णपुटं त्वदीयम् ॥ ३९॥  
  
कथामृतं पातु करद्वयं ते  
               पादारविन्दार्चनमेव कुर्यात् ।  
शिरश्च ते पादयुगप्रणामं  
               करोतु नित्यं भवदीयमेवम् ॥ ४०॥  
  
नमस्तुभ्यं भगवते विशुद्धज्ञानमूर्तये ।  
आत्मारामाय रामाय सीतारामाय वेधसे ॥ ४१॥  
  
प्रपन्नं पाहि मां राम यास्यामि त्वदनुज्ञया ।  
देवलोकं रघुश्रेष्ठ माया मां मा वृणोतु ते ॥ ४२॥  
  
इति विज्ञापितस्तेन प्रसन्नो रघुनन्दनः ।  
ददौ वरं तदा प्रीतो विराधाय महामतिः ॥ ४३॥  
  
गच्छ विद्याधराशेषमायादोषगुणा जिताः ।  
त्वया मद्दर्शनात्सद्यो मुक्तो ज्ञानवतां वरः ॥ ४४॥  
  
मद्भक्तिर्दुर्लभा लोके जाता चेन्मुक्तिदा यतः ।  
अतस्त्वं भक्तिसम्पन्नः परं याहि ममाज्ञया ॥ ४५॥  
  
रामेण रक्षोनिधनं सुघोरं  
               शापाद्विमुक्तिर्वरदानमेवम् ।  
विद्याधरत्वं पुनरेव लब्धं  
               रामं गृणन्नेति नरोऽखिलार्थान् ॥ ४६॥  
  
इति श्रीमदध्यात्मरामायणे उमामहेश्वरसंवादे  
   अरण्यकाण्डे प्रथमः सर्गः ॥ १॥  
  
  
॥ द्वितीयः सर्गः ॥  
          श्रीमहादेव उवाच  
विराधे स्वर्गते रामो लक्ष्मणेन च सीतया ।  
जगाम शरभङ्गस्य वनं सर्वसुखावहम् ॥ १॥  
  
शरभङ्गस्ततो दृष्ट्वा रामं सौमित्रिणा सह ।  
आयान्तं सीतया सार्धं सम्भ्रमादुत्थितः सुधीः ॥ २॥  
  
अभिगम्य सुसम्पूज्य विष्टरेषूपवेशयत् ।  
आतिथ्यमकरोत्तेषां कन्दमूलफलादिभिः ॥ ३॥  
  
प्रीत्याऽऽह शरभङ्गोऽपि रामं भक्तिपरायणम् ।  
बहुकालमिहैवाऽऽसं तपसे कृतनिश्चयः ॥ ४॥  
  
अद्य मत्तपसा सिद्धं यत्पुण्यं बहु विद्यते ।  
तत्सर्वं तव दास्यामि ततो मुक्तिं व्रजाम्यहम् ॥ ५॥  
  
समर्प्य रामस्य महत्सुपुण्यफलं  
               विरक्तः शरभङ्गयोगी ।  
चितिं समारोहयदप्रमेयं  
               रामं ससीतं सहसा प्रणम्य ॥ ६॥  
  
ध्यायन्श्चिरं राममशेषहृत्स्थं  
               दूर्वादलश्यामलमम्बुजाक्षम् ।  
चीराम्बरं स्निग्धजटाकलापं  
               सीतासहायं सहलक्ष्मणं तम् ॥ ७॥  
  
को वा दयालुः स्मृतकामधेनुरन्यो  
               जगत्यां रघुनायकादहो ।  
स्मृतो मया नित्यमनन्यभाजा  
               ज्ञात्वा स्मृतिं मे स्वयमेव यातः ॥ ८॥  
  
पश्यत्विदानीं देवेशो रामो दाशरथिः प्रभुः ।  
दग्ध्वा स्वदेहं गच्छामि ब्रह्मलोकमकल्मषः ॥ ९॥  
  
अयोध्याधिपतिर्मेऽस्तु हृदये राघवः सदा ।  
यद्वामाङ्के स्थिता सीता मेघस्येव तटिल्लता ॥ १०॥  
  
इति रामं चिरं ध्यात्वा दृष्ट्वा च पुरतः स्थितम् ।  
प्रज्वाल्य सहसा वह्निं दग्ध्वा पञ्चात्मकं वपुः ॥ ११॥  
  
दिव्यदेहधरः साक्षाद्ययौ लोकपतेः पदम् ।  
ततो मुनिगणाः सर्वे दण्डकारण्यवासिनः ।  
आजग्मू राघवं द्रष्टुं शरभङ्गनिवेशनम् ॥ १२॥  
  
दृष्ट्वा मुनिसमूहं तं जानकीरामलक्ष्मणाः ।  
प्रणेमुः सहसा भूमौ मायामानुषरूपिणः ॥१३॥  
  
आशीर्भिरभिनन्द्याथ रामं सर्वहृदि स्थितम् ।  
ऊचुः प्राञ्जलयः सर्वे धनुर्बाणधरं हरिम् ॥ १४॥  
  
भूमेर्भारावताराय जातोऽसि ब्रह्मणार्थितः ।  
जानीमस्त्वां हरिं लक्ष्मीं जानकीं लक्ष्मणं तथा ॥ १५॥  
  
शेषांशं शङ्खचक्रे द्वे भरतं सानुजं तथा ।  
अतश्चादौ ऋषीणां त्वं दुःखं मोक्तुमिहार्हसि ॥ १६॥  
  
आगच्छ यामो मुनिसेवितानि  
               वनानि सर्वाणि रघूत्तम क्रमात् ।  
द्रष्टुं सुमित्रासुतजानकीभ्यां  
               तदा दयाऽस्मासु दृढा भविष्यति ॥ १७॥  
  
इति विज्ञापितो रामः कृताञ्जलिपुटैर्विभुः ।  
जगाम मुनिभिः सार्धं द्रष्टुं मुनिवनानि सः ॥ १८॥  
  
ददर्श तत्र पतितान्यनेकानि शिरांसि सः ।  
अस्थिभूतानि सर्वत्र रामो वचनमब्रवीत् ॥ १९॥  
  
अस्थीनि केषामेतानि किमर्थं पतितानि वै ।  
तमूचुर्मुनयो राम ऋषीणां मस्तकानि हि ॥ २०॥  
  
राक्षसैर्भक्षितानीश प्रमत्तानां समाधितः ॥  
  
अन्तरायं मुनीनां ते पश्यन्तोऽनुचरन्ति हि ॥ २१॥  
  
श्रुत्वा वाक्यं मुनीनां स भयदैन्यसमन्वितम् ।  
प्रतिज्ञामकरोद्रामो वधायाशेषरक्षसाम् ॥ २२॥  
  
पूज्यमानः सदा तत्र मुनिभिर्वनवासिभिः ।  
जानक्या सहितो रामो लक्ष्मणेन समन्वितः ॥ २३॥  
  
उवास कतिचित्तत्र वर्षाणि रघुनन्दनः ।  
एवं क्रमेण सम्पश्यन्नृषीणामाश्रमान् विभुः ॥ २४॥  
  
सुतीक्ष्णस्याश्रमं प्रागात्प्रख्यातमृषिसङ्कुलम् ।  
सर्वर्तुगुणसम्पन्नं सर्वकालसुखावहम् ॥ २५॥  
  
राममागतमाकर्ण्य सुतीक्ष्णः स्वयमागतः ।  
अगस्त्यशिष्यो रामस्य  मन्त्रोपासनतत्परः ।  
विधिवत्पूजयामास भक्त्युत्कण्ठितलोचनः ॥ २६॥  
  
        सुतीक्ष्ण उवाच  
त्वन्मन्त्रजाप्यहमनन्तगुणाप्रमेय  
        सीतापते शिवविरिञ्चिसमाश्रिताङ्घ्रे ।  
संसारसिन्धुतरणामलपोतपाद  
        रामाभिराम सततं तव दासदासः ॥ २७॥  
  
मामद्य सर्वजगतामविगोचरस्त्वं  
        त्वन्मायया सुतकलत्रगृहान्धकूपे ।  
मग्नं निरीक्ष्य मलपुद्गलपिण्डमोह-  
        पाशानुबद्धहृदयं स्वयमागतोऽसि ॥ २८॥  
  
त्वं सर्वभूतहृदयेषु कृतालयोऽपि  
        त्वन्मन्त्रजाप्यविमुखेषु तनोषि मायाम् ।  
त्वन्मन्त्रसाधनपरेष्वपयाति माया  
        सेवानुरूपफलदोऽसि यथा महीपः ॥ २९॥  
  
विश्वस्य सृष्टिलयसंस्थितिहेतुरेकः  
        त्वं मायया त्रिगुणया विधिरीशविष्णू ।  
भासीश मोहितधियां विविधाकृतिस्त्वं  
        यद्वद्रविः सलिलपात्रगतो ह्यनेकः ॥ ३०॥  
  
प्रत्यक्षतोऽद्य भवतश्चरणारविन्दं  
        पश्यामि राम तमसः परतः स्थितस्य ।  
दृग्रूपतस्त्वमसतामविगोचरोऽपि  
        त्वन्मन्त्रपूतहृदयेषु सदा प्रसन्नः ॥ ३१॥  
  
पश्यामि राम तव रूपमरूपिणोऽपि  
        मायाविडम्बनकृतं सुमनुष्यवेषम् ।  
कन्दर्पकोटिसुभगं कमनीयचापबाणं  
        दयार्द्रहृदयं स्मितचारुवक्त्रम् ॥ ३२॥  
  
सीतासमेतमजिनाम्बरमप्रधृष्यं  
        सौमित्रिणा नियतसेवितपादपद्मम् ।  
नीलोत्पलद्युतिमनन्तगुणं प्रशान्तं  
        मद्भागधेयमनिशं प्रणमामि रामम् ॥ ३३॥  
  
जानन्तु राम तव रूपमशेषदेश-  
        कालाद्युपाधिरहितं घनचित्प्रकाशम् ।  
प्रत्यक्षतोऽद्य मम गोचरमेतदेव  
       रूपं विभातु हृदये न परं विकाङ्क्षे ॥ ३४॥  
  
इत्येवं स्तुवतस्तस्य रामः सस्मितमब्रवीत् ।  
मुने जानामि ते चित्तं निर्मलं मदुपासनात् ॥ ३५॥  
  
अतोऽहमागतो द्रष्टुं मदृते नान्यसाधनम् ।  
मन्मन्त्रोपासका लोके मामेव शरणं गताः ॥ ३६॥  
  
निरपेक्षा नान्यगतास्तेषां दृश्योऽहमन्वहम् ।  
स्तोत्रमेतत्पठेद्यस्तु त्वत्कृतं मत्प्रियं सदा ॥ ३७॥  
  
सद्भक्तिर्मे भवेत्तस्य ज्ञानं च विमलं भवेत् ।  
त्वं ममोपासनादेव विमुक्तोऽसीह सर्वतः ॥ ३८॥  
  
देहान्ते मम सायूज्यं लप्स्यसे नात्र संशयः ।  
गुरुं ते द्रष्टुमिच्छामि ह्यगस्त्यं मुनिनायकम् ।  
किञ्चित्कालं तत्र वस्तुं मनो मे त्वरयत्यलम् ॥ ३९॥  
  
सुतीक्ष्णोऽपि तथेत्याह श्वो गमिष्यसि राघव ।  
अहमप्यागमिष्यामि चिराद् दृष्टो महामुनिः ॥ ४०॥  
  
अथ प्रभाते मुनिना समेतो  
               रामः ससीतः सह लक्ष्मणेन ।  
अगस्त्यसम्भाषणलोलमानसः  
               शनैरगस्त्यानुजमन्दिरं ययौ ॥ ४१॥  
  
इति श्रीमदध्यात्मरामायणे उमामहेश्वरसंवादे  
   अरण्यकाण्डे द्वितीयः सर्गः ॥ २॥  
  
  
॥ तृतीयः सर्गः ॥  
अथ रामः सुतीक्ष्णेन जानक्या लक्ष्मणेन च ।  
अगस्त्यस्यानुजस्थानं मध्याह्ने समपद्यत ॥ १॥  
  
तेन सम्पूजितः सम्यग्भुक्त्वा मूलफलादिकम् ।  
परेद्युः प्रातरुत्थाय जग्मुस्तेऽगस्त्यमण्डलम् ॥ २॥  
  
सर्वर्तुफलपुष्पाढ्यं नानामृगगणैर्युतम् ।  
पक्षिसङ्घैश्च विविधैर्नादितं नन्दनोपमम् ॥ ३॥  
  
ब्रह्मर्षिभिर्देवर्षिभिः सेवितं मुनिमन्दिरैः ।  
सर्वतोऽलङ्कृतं साक्षाद् ब्रह्मलोकमिवापरम् ॥ ४॥  
  
बहिरेवाश्रमस्याथ स्थित्वा रामोऽब्रवीन्मुनिम् ।  
सुतीक्ष्ण गच्छ त्वं शीघ्रमागतं मां निवेदय ॥ ५॥  
  
अगस्त्यमुनिवर्याय सीतया लक्ष्मणेन च ।  
महाप्रसाद इत्युक्त्वा सुतीक्ष्णः प्रययौ गुरोः ॥ ६॥  
  
आश्रमं त्वरया तत्र ऋषिसङ्घसमावृतम् ।  
उपविष्टं रामभक्तैर्विशेषेण समायुतम् ॥ ७॥  
  
व्याख्यातराममन्त्रार्थं शिष्येभ्यश्चातिभक्तितः ।  
दृष्ट्वागस्त्यं मुनिश्रेष्ठं सुतीक्ष्णः प्रययौ मुनेः ॥ ८॥  
  
दण्डवत्प्रणिपत्याह विनयावनतः सुधीः ।  
रामो दाशरथिर्ब्रह्मन् सीतया लक्ष्मणेन च ।  
आगतो दर्शनार्थं ते बहिस्तिष्ठति साञ्जलिः ॥ ९॥  
  
          अगस्त्य उवाच  
शीघ्रमानय भद्रं ते रामं मम हृदिस्थितम् ।  
तमेव ध्यायमानोऽहं काङ्क्षमाणोऽत्र संस्थितः ॥ १०॥  
  
इत्युक्त्वा स्वयमुत्थाय मुनिभिः सहितो द्रुतम् ।  
अभ्यगात्परया भक्त्या गत्वा राममथाब्रवीत् ॥ ११॥  
  
आगच्छ राम भद्रं ते दिष्ट्या तेऽद्य समागमः ।  
प्रियातिथिर्मम प्राप्तोऽस्यद्य मे सफलं दिनम् ॥ १२॥  
  
रामोऽपि मुनिमायान्तं दृष्ट्वा हर्षसमाकुलः ।  
सीतया लक्ष्मणेनापि दण्डवत्पतितो भुवि ॥ १३॥  
  
द्रुतमुत्थाप्य मुनिराड् राममालिङ्ग्य भक्तितः ।  
तद्गात्रस्पर्शजाह्लादस्रवन्नेत्रजलाकुलः ॥ १४॥  
  
गृहीत्वा करमेकेन करेण रघुनन्दनम् ।  
जगाम स्वाश्रमं हृष्टो मनसा मुनिपुङ्गवः ॥ १५॥  
  
सुखोपविष्टं सम्पूज्य पूजया बहुविस्तरम् ।  
भोजयित्वा यथान्यायं भोज्यैर्वन्यैरनेकधा ॥ १६॥  
  
सुखोपविष्टमेकान्ते रामं शशिनिभाननम् ।  
कृताञ्जलिरुवाचेदमगस्त्यो भगवानृषिः ॥ १७॥  
  
त्वदागमनमेवाहं प्रतीक्षन् समवस्थितः ।  
यदा क्षीरसमुद्रान्ते ब्रह्मणा प्रार्थितः पुरा ॥ १८॥  
  
भूमेर्भारापनुत्त्यर्थं रावणस्य वधाय च ।  
तदादि दर्शनाकाङ्क्षी तव राम तपश्चरन् ।  
वसामि मुनिभिः सार्धं त्वामेव परिचिन्तयन् ॥ १९॥  
  
सृष्टेः प्रागेक एवासीर्निर्विकल्पोऽनुपाधिकः ।  
त्वदाश्रया त्वद्विषया माया ते शक्तिरुच्यते ॥ २०॥  
  
त्वामेव निर्गुणं शक्तिरावृणोति यदा तदा ।  
अव्याकृतमिति प्राहुर्वेदान्तपरिनिष्ठिताः ॥ २१॥  
  
मूलप्रकृतिरित्येके प्राहुर्मायेति केचन ।  
अविद्या संसृतिर्बन्ध इत्यादि बहुधोच्यते ॥ २२॥  
  
त्वया सङ्क्षोभ्यमाणा सा महत्तत्त्वं प्रसूयते ।  
महत्तत्त्वादहङ्कारस्त्वया सञ्चोदितादभूत् ॥ २३॥  
  
अहङ्कारो महत्तत्त्वसंवृतस्त्रिविधोऽभवत् ।  
सात्त्विको राजसश्चैव तामसश्चेति भण्यते ॥ २४॥  
  
तामसात्सूक्ष्मतन्मात्राण्यासन् भूतान्यतः परम् ।  
स्थूलानि क्रमशो राम क्रमोत्तरगुणानि ह ॥ २५॥  
  
राजसानीन्द्रियाण्येव सात्त्विका देवता मनः ।  
तेभ्योऽभवत्सूत्ररूपं लिङ्गं सर्वगतं महत् ॥ २६॥  
  
ततो विराट् समुत्पन्नः स्थूलाद्भूतकदम्बकात् ।  
विराजः पुरुषात्सर्वं जगत्स्थावरजङ्गमम् ॥ २७॥  
  
देवतिर्यङ्मनुष्याश्च कालकर्मक्रमेण तु ।  
त्वं रजोगुणतो ब्रह्मा जगतः सर्वकारणम् ॥ २८॥  
  
सत्त्वाद्विष्णुस्त्वमेवास्य पालकः सद्भिरुच्यते ।  
लये रुद्रस्त्वमेवास्य त्वन्मायागुणभेदतः ॥ २९॥  
  
जाग्रत्स्वप्नसुषुप्त्याख्या वृत्तयो बुद्धिजैर्गुणैः ।  
तासां विलक्षणो राम त्वं साक्षी चिन्मयोऽव्ययः ॥ ३०॥  
  
सृष्टिलीलां यदा कर्तुमीहसे रघुनन्दन ।  
अङ्गीकरोषि मायां त्वं तदा वै गुणवानिव ॥ ३१॥  
  
राम माया द्विधा भाति विद्याऽविद्येति ते सदा ।  
प्रवृत्तिमार्गनिरता अविद्यावशवर्तिनः ।  
निवृत्तिमार्गनिरता वेदान्तार्थविचारकाः ॥ ३२॥  
  
त्वद्भक्तिनिरता ये च ते वै विद्यामयाः स्मृताः ।  
अविद्यावशगा ये तु नित्यं संसारिणश्च ते ।  
विद्याभ्यासरता ये तु नित्यमुक्तास्त एव हि ॥ ३३॥  
  
लोके त्वद्भक्तिनिरतास्त्वन्मन्त्रोपासकाश्च ये ।  
विद्या प्रादुर्भवेत्तेषां नेतरेषां कदाचन ॥ ३४॥  
  
अतस्त्वद्भक्तिसम्पन्ना मुक्ता एव न संशयः ।  
त्वद्भक्त्यमृतहीनानां मोक्षः स्वप्नेऽपि नो भवेत् ॥ ३५॥  
  
किं राम बहुनोक्तेन सारं किञ्चिद्ब्रवीमि ते ।  
साधुसङ्गतिरेवात्र मोक्षहेतुरुदाहृता ॥ ३६॥  
  
साधवः समचित्ता ये निःस्पृहा विगतैषिणः ।  
दान्ताः प्रशान्तास्त्वद्भक्ता निवृत्ताखिलकामनाः ॥ ३७॥  
  
इष्टप्राप्तिविपत्त्योश्च समाः सङ्गविवर्जिताः ।  
सन्न्यस्ताखिलकर्माणः सर्वदा ब्रह्मतत्पराः ॥ ३८॥  
  
यमादिगुणसम्पन्नाः सन्तुष्टा येन केनचित् ।  
सत्सङ्गमो भवेद्यर्हि त्वत्कथाश्रवणे रतिः ॥ ३९॥  
  
समुदेति ततो भक्तिस्त्वयि राम सनातने ।  
त्वद्भक्तावुपपन्नायां विज्ञानं विपुलं स्फुटम् ॥ ४०॥  
  
उदेति मुक्तिमार्गोऽयमाद्यश्चतुरसेवितः ।  
तस्माद्राघव सद्भक्तिस्त्वयि मे प्रेमलक्षणा ॥ ४१॥  
  
सदा भूयाद्धरे सङ्गस्त्वद्भक्तेषु विशेषतः ।  
अद्य मे सफलं जन्म भवत्सन्दर्शनादभूत् ॥ ४२॥  
  
अद्य मे क्रतवः सर्वे बभूवुः सफलाः प्रभो ।  
दीर्घकालं मया तप्तमनन्यमतिना तपः ।  
तस्येह तपसो राम फलं तव यदर्चनम् ॥ ४३॥  
  
सदा मे सीतया सार्धं हृदये वस राघव ।  
गच्छतस्तिष्ठतो वापि स्मृतिः स्यान्मे सदा त्वयि ॥ ४४॥  
  
इति स्तुत्वा रमानाथमगस्त्यो मुनिसत्तमः ।  
ददौ चापं महेन्द्रेण रामार्थे स्थापितं पुरा ॥ ४५॥  
  
अक्षय्यौ बाणतूणीरौ खड्गो रत्नविभूषितः ।  
जहि राघव भूभारभूतं राक्षसमण्डलम् ॥ ४६॥  
  
यदर्थमवतीर्णोऽसि मायया मनुजाकृतिः ।  
इतो योजनयुग्मे तु पुण्यकाननमण्डितः ॥ ४७॥  
  
अस्ति पञ्चवटीनाम्ना आश्रमो गौतमीतटे ।  
नेतव्यस्तत्र ते कालः शेषो रघुकुलोद्वह ॥ ४८॥  
  
तत्रैव बहुकार्याणि देवानां कुरु सत्पते ॥ ४९॥  
  
श्रुत्वा तदागस्त्यसुभाषितं वचः  
      स्तोत्रं च तत्त्वार्थसमन्वितं विभुः ।  
मुनिं समाभाष्य मुदान्वितो ययौ  
      प्रदर्शितं मार्गमशेषविद्धरिः ॥ ५०॥  
  
इति श्रीमदध्यात्मरामयणे उमामहेश्वरसंवादे  
   अरण्यकाण्डे तृतीयः सर्गः ॥ ३॥  
  
  
॥ चतुर्थः सर्गः ॥  
          श्री महादेव उवाच  
मार्गे व्रजन् ददर्शाथ शैलशृङ्गमिव स्थितम् ।  
वृद्धं जटायुषं रामः किमेतदिति विस्मितः ॥ १॥  
  
धनुरानय सौमित्रे राक्षसोऽयं पुरः स्थितः ।  
इत्याह लक्ष्मणं रामो हनिष्याम्यृषिभक्षकम् ॥ २॥  
  
तच्छ्रुत्वा रामवचनं गृध्रराड् भयपीडितः ।  
वधार्होऽहं न ते राम पितुस्तेऽहं प्रियः सखा ॥ ३॥  
  
जटायुर्नाम भद्रं ते गृध्रोऽहं प्रियकृत्तव ॥ ४॥  
  
पञ्चवट्यामहं वत्स्ये तवैव प्रियकाम्यया ।  
मृगयायां कदाचित्तु प्रयाते लक्ष्मणेऽपि च ॥ ५॥  
  
सीता जनककन्या मे रक्षितव्या प्रयत्नतः ।  
श्रुत्वा तद्गृध्रवचनं रामः सस्नेहमब्रवीत् ॥ ६॥  
  
साधु गृध्र महाराज तथैव कुरु मे प्रियम् ।  
अत्रैव मे समीपस्थो नातिदूरे वने वसन् ॥ ७॥  
  
इत्यामन्त्रितमालिङ्ग्य ययौ पञ्चवटीं प्रभुः ।  
लक्ष्मणेन सह भ्रात्रा सीतया रघुनन्दनः ॥ ८॥  
  
गत्वा ते गौतमीतीरं पञ्चवट्यां सुविस्तरम् ।  
मन्दिरं कारयामास लक्ष्मणेन सुबुद्धिना ॥ ९॥  
  
तत्र ते न्यवसन् सर्वे गङ्गाया उत्तरे तटे ।  
कदम्बपनसाम्रादिफलवृक्षसमाकुले ॥ १०॥  
  
विविक्ते जनसम्बाधवर्जिते नीरुजस्थले ।  
विनोदयन् जनकजां लक्ष्मणेन विपश्चिता ॥ ११॥  
  
अध्युवास सुखं रामो देवलोक इवापरः ।  
कन्दमूलफलादीनि लक्ष्मणोऽनुदिनं तयोः ॥ १२॥  
  
आनीय प्रददौ रामसेवातत्परमानसः ।  
धनुर्बाणधरो नित्यं रात्रौ जागर्ति सर्वतः ॥ १३॥  
  
स्नानं कुर्वन्त्यनुदिनं त्रयस्ते गौतमीजले ।  
उभयोर्मध्यगा सीता कुरुते च गमागमौ ॥ १४॥  
  
आनीय सलिलं नित्यं लक्ष्मणः प्रीतमानसः ।  
सेवतेऽहरहः प्रीत्या एवमासन् सुखं त्रयः ॥ १५॥  
  
एकदा लक्ष्मणो राममेकान्ते समुपस्थितम् ।  
विनयावनतो भूत्वा पप्रच्छ परमेश्वरम् ॥ १६॥  
  
भगवन् श्रोतुमिच्छामि मोक्षस्यैकान्तिकीं गतिम् ।  
त्वत्तः कमलपत्राक्ष सङ्क्षेपाद्वक्तुमर्हसि ॥ १७॥  
  
ज्ञानं विज्ञानसहितं भक्तिवैराग्यबृंहितम् ।  
आचक्ष्व मे रघुश्रेष्ठ वक्ता नान्योऽस्ति भूतले ॥ १८॥  
  
          श्रीराम उवाच  
शृणु वक्ष्यामि ते वत्स गुह्याद्गुह्यतरं परम् ।  
यद्विज्ञाय नरो जह्यात्सद्यो वैकल्पकं भ्रमम् ॥ १९॥  
  
आदौ मायास्वरूपं ते वक्ष्यामि तदनन्तरम् ।  
ज्ञानस्य साधनं पश्चाज्ज्ञानविज्ञानसंयुतम् ॥ २०॥  
  
ज्ञेयं च परमात्मानं यज्ज्ञात्वा मुच्यते भयात् ।  
अनात्मनि शरीरादावात्मबुद्धिस्तु या भवेत् ॥ २१॥  
  
सैव माया तयैवासौ संसारः परिकल्प्यते ।  
रूपे द्वे निश्चिते पूर्वे मायायाः कुलनन्दन ॥ २२॥  
  
विक्षेपावरणे तत्र प्रथमं कल्पयेज्जगत् ।  
लिङ्गाद्यब्रह्मपर्यन्तं स्थूलसूक्ष्मविभेदतः ॥ २३॥  
  
अपरं त्वखिलं ज्ञानरूपमावृत्य तिष्ठति ।  
मायया कल्पितं विश्वं परमात्मनि केवले ॥ २४॥  
  
रज्जौ भुजङ्गवद्भ्रान्त्या विचारे नास्ति किञ्चन ।  
श्रूयते दृश्यते यद्यत्स्मर्यते वा नरैः सदा ॥ २५॥  
  
असदेव हि तत्सर्वं यथा स्वप्नमनोरथौ ।  
देह एव हि संसारवृक्षमूलं दृढं स्मृतम् ॥ २६॥  
  
तन्मूलः पुत्रदारादिबन्धः किं तेऽन्यथात्मनः ॥ २७॥  
  
देहस्तु स्थूलभूतानां पञ्च तन्मात्रपञ्चकम् ।  
अहङ्कारश्च बुद्धिश्च इन्द्रियाणि तथा दश ॥ २८॥  
  
चिदाभासो मनश्चैव मूलप्रकृतिरेव च ।  
एतत्क्षेत्रमिति ज्ञेयं देह इत्यभिधीयते ॥ २९॥  
  
एतैर्विलक्षणो जीवः परमात्मा निरामयः ।  
तस्य जीवस्य विज्ञाने साधनान्यपि मे शृणु ॥ ३०॥  
  
जीवश्च परमात्मा च पर्यायो नात्र भेदधीः ।  
मानाभावस्तथा दम्भहिंसादिपरिवर्जनम् ॥ ३१॥  
  
पराक्षेपादिसहनं सर्वत्रावक्रता तथा ।  
मनोवाक्कायसद्भक्त्या सद्गुरोः परिसेवनम् ॥ ३२॥  
  
बाह्याभ्यन्तरसंशुद्धिः स्थिरता सत्क्रियादिषु ।  
मनोवाक्कायदण्डश्च विषयेषु निरीहता ॥ ३३॥  
  
निरहङ्कारता जन्मजराद्यालोचनं तथा ।  
असक्तिः स्नेहशून्यत्वं पुत्रदारधनादिषु ॥ ३४॥  
  
इष्टानिष्टागमे नित्यं चित्तस्य समता तथा ।  
मयि सर्वात्मके रामे ह्यनन्यविषया मतिः ॥ ३५॥  
  
जनसम्बाधरहितशुद्धदेशनिषेवणम् ।  
प्राकृतैर्जनसङ्घैश्च ह्यरतिः सर्वदा भवेत् ॥ ३६॥  
  
आत्मज्ञाने सदोद्योगो वेदान्तार्थावलोकनम् ।  
उक्तैरेतैर्भवेज्ज्ञानं विपरीतैर्विपर्ययः ॥ ३७॥  
  
बुद्धिप्राणमनोदेहाहङ्कृतिभ्यो विलक्षणः ।  
चिदात्माहं नित्यशुद्धो बुद्ध एवेति निश्चयम् ॥ ३८॥  
  
येन ज्ञानेन संवित्ते तज्ज्ञानं निश्चितं च मे ।  
विज्ञानं च तदैवैतत्साक्षादनुभवेद्यदा ॥ ३९॥  
  
आत्मा सर्वत्र पूर्णः स्याच्चिदानन्दात्मकोऽव्ययः ।  
बुद्ध्याद्युपाधिरहितः परिणामादिवर्जितः ॥ ४०॥  
  
स्वप्रकाशेन देहादीन् भासयन्ननपावृतः ।  
एक एवाद्वितीयश्च सत्यज्ञानादिलक्षणः ॥ ४१॥  
  
असङ्गः स्वप्रभो द्रष्टा विज्ञानेनावगम्यते ।  
आचार्यशास्त्रोपदेशाद्यैक्यज्ञानं यदा भवेत् ॥ ४२॥  
  
आत्मनोर्जीवपरयोर्मूलाविद्या तदैव हि ।  
लीयते कार्यकरणैः सहैव परमात्मनि ॥ ४३॥  
  
सावस्था मुक्तिरित्युक्ता ह्युपचारोऽयमात्मनि ।  
इदं मोक्षस्वरूपं ते कथितं रघुनन्दन ॥ ४४॥  
  
ज्ञानविज्ञानवैराग्यसहितं मे परात्मनः ।  
किन्त्वेतद्दुर्लभं मन्ये मद्भक्तिविमुखात्मनाम् ॥ ४५॥  
  
चक्षुष्मतामपि तथा रात्रौ सम्यङ् न दृश्यते ।  
पदं दीपसमेतानां दृश्यते सम्यगेव हि ॥ ४६॥  
  
एवं मद्भक्तियुक्तानामात्मा सम्यक् प्रकाशते ।  
मद्भक्तेः कारणं किञ्चिद्वक्ष्यामि शृणु तत्त्वतः ॥ ४७॥  
  
मद्भक्तसङ्गो मत्सेवा मद्भक्तानां निरन्तरम् ।  
एकादश्युपवासादि मम पर्वानुमोदनम् ॥ ४८॥  
  
मत्कथाश्रवणे पाठे व्याख्याने सर्वदा रतिः ।  
मत्पूजापरिनिष्ठा च मम नामानुकीर्तनम् ॥ ४९॥  
  
एवं सततयुक्तानां भक्तिरव्यभिचारिणी ।  
मयि सञ्जायते नित्यं ततः किमवशिष्यते ॥ ५०॥  
  
अतो मद्भक्तियुक्तस्य ज्ञानं विज्ञानमेव च ।  
वैराग्यं च भवेच्छीघ्रं ततो मुक्तिमवाप्नुयात् ॥ ५१॥  
  
कथितं सर्वमेतत्ते तव प्रश्नानुसारतः ।  
अस्मिन्मनः समाधाय यस्तिष्ठेत्स तु मुक्तिभाक् ॥ ५२॥  
  
न वक्तव्यमिदं यत्नान्मद्भक्तिविमुखाय हि ।  
मद्भक्ताय प्रदातव्यमाहूयापि प्रयत्नतः ॥ ५३॥  
  
य इदं तु पठेन्नित्यं श्रद्धाभक्तिसमन्वितः ।  
अज्ञानपटलध्वान्तं विधूय परिमुच्यते ॥ ५४॥  
  
भक्तानां मम योगिनां सुविमलस्वान्तातिशान्तात्मनां  
मत्सेवाभिरतात्मनां च विमलज्ञानात्मनां सर्वदा ।  
सङ्गं यः कुरुते सदोद्यतमतिस्तत्सेवनानन्यधीः  
मोक्षस्तस्य करे स्थितोऽहमनिशं दृश्यो भवे नान्यथा ॥ ५५॥  
  
इति श्रीमदध्यात्मरामयणे उमामहेश्वरसंवादे  
   अरण्यकाण्डे चतुर्थः सर्गः ॥ ४॥  
  
  
॥ पञ्चमः सर्गः ॥  
        श्री महादेव उवाच  
तस्मिन् काले महारण्ये राक्षसी कामरूपिणी ।  
विचचार महासत्त्वा जनस्थाननिवासिनी ॥ १॥  
  
एकदा गौतमीतीरे पञ्चवट्यां समीपतः ।  
पद्मवज्राङ्कुशाङ्कानि पदानि जगतीपतेः ॥ २॥  
  
दृष्ट्वा कामपरीतात्मा पादसौन्दर्यमोहिता ।  
पश्यन्ती सा शनैरायाद्राघवस्य निवेशनम् ॥ ३॥  
  
तत्र सा तं रमानाथं सीतया सह संस्थितम् ।  
कन्दर्पसदृशं रामं दृष्ट्वा कामविमोहिता ॥ ४॥  
  
राक्षसी राघवं प्राह कस्य त्वं कः किमाश्रमे ।  
युक्तो जटावल्कलाद्यैः साध्यं किं तेऽत्र मे वद ॥ ५॥  
  
अहं शूर्पणखा नाम राक्षसी कामरूपिणी ।  
भगिनी राक्षसेन्द्रस्य रावणस्य महात्मनः ॥ ६॥  
  
खरेण सहिता भ्रात्रा वसाम्यत्रैव कानने ।  
राज्ञा दत्तं च मे सर्वं मुनिभक्षा वसाम्यहम् ॥ ७॥  
  
त्वां तु वेदितुमिच्छामि वद मे वदतां वर ।  
तामाह रामनामाहमयोध्याधिपतेः सुतः ॥ ८॥  
  
एषा मे सुन्दरी भार्या सीता जनकनन्दिनी ।  
स तु भ्राता कनीयान् मे लक्ष्मणोऽतीवसुन्दरः ॥ ९॥  
  
किं कृत्यं ते मया ब्रूहि कार्यं भुवनसुन्दरि ।  
इति रामवचः श्रुत्वा कामार्ता साब्रवीदिदम् ॥ १०॥  
  
एहि राम मया सार्धं रमस्व गिरिकानने ।  
कामार्ताहं न शक्नोमि त्यक्तुं त्वां कमलेक्षणम् ॥ ११॥  
  
रामः सीतां कटाक्षेण पश्यन् सस्मितमब्रवीत् ।  
भार्या ममैषा कल्याणी विद्यते ह्यनपायिनी ॥ १२॥  
  
त्वं तु सापत्न्यदुःखेन कथं स्थास्यसि सुन्दरि ।  
बहिरास्ते मम भ्राता लक्ष्मणोऽतीव सुन्दरः ॥ १३॥  
  
तवानुरूपो भविता पतिस्तेनैव सञ्चर ।  
इत्युक्ता लक्ष्मणं प्राह पतिर्मे भव सुन्दर ॥ १४॥  
  
भ्रातुराज्ञां पुरस्कृत्य सङ्गच्छावोऽद्य मा चिरम् ।  
इत्याह राक्षसी घोरा लक्ष्मणं काममोहिता ॥ १५॥  
  
तामाह लक्ष्मणः साध्वि दासोऽहं तस्य धीमतः ।  
दासी भविष्यसि त्वं तु ततो दुःखतरं नु किम् ॥ १६॥  
  
तमेव गच्छ भद्रं ते स तु राजाखिलेश्वरः ।  
तच्छ्रुत्वा पुनरप्यागाद्राघवं दुष्टमानसा ॥ १७॥  
  
क्रोधाद्राम किमर्थं मां भ्रामयस्यनवस्थितः ।  
इदानीमेव तां सीतां भक्षयामि तवाग्रतः ॥ १८॥  
  
इत्युक्त्वा विकटाकारा जानकीमनुधावति ।  
ततो रामाज्ञया खड्गमादाय परिगृह्य ताम् ॥ १९॥  
  
चिच्छेद नासां कर्णौ च लक्ष्मणो लघुविक्रमः ।  
ततो घोरध्वनिं कृत्वा रुधिराक्तवपुर्द्रुतम् ॥ २०॥  
  
क्रन्दमाना पपाताग्रे खरस्य परुषाक्षरा ।  
किमेतदिति तामाह खरः खरतराक्षरः ॥ २१॥  
  
केनैवं कारितासि त्वं मृत्योर्वक्त्रानुवर्तिना ।  
वद मे तं वधिष्यामि कालकल्पमपि क्षणात् ॥ २२॥  
  
तमाह राक्षसी रामः सीतालक्ष्मणसंयुतः ।  
दण्डकं निर्भयं कुर्वन्नास्ते गोदावरीतटे ॥ २३॥  
  
मामेवं कृतवान्स्तस्य भ्राता तेनैव चोदितः ।  
यदि त्वं कुलजातोऽसि वीरोऽसि जहि तौ रिपू ॥ २४॥  
  
तयोस्तु रुधिरं पास्ये भक्षयैतौ सुदुर्मदौ ।  
नो चेत्प्राणान् परित्यज्य यास्यामि यमसादनम् ॥ २५॥  
  
तच्छ्रुत्वा त्वरितं प्रागात्खरः क्रोधेन मूर्च्छितः ।  
चतुर्दश सहस्राणि रक्षसां भीमकर्मणाम् ॥ २६॥  
  
चोदयामास रामस्य समीपं वधकाङ्क्षया ।  
खरश्च त्रिशिराश्चैव दूषणश्चैव राक्षसः ॥ २७॥  
  
सर्वे रामं ययुः शीघ्रं नानाप्रहरणोद्यताः ।  
श्रुत्वा कोलाहलं तेषां रामः सौमित्रिमब्रवीत् ॥ २८॥  
  
श्रूयते विपुलः शब्दो नूनमायान्ति राक्षसाः ।  
भविष्यति महद्युद्धं नूनमद्य मया सह ॥ २९॥  
  
सीतां नीत्वा गुहां गत्वा तत्र तिष्ठ महाबल ।  
हन्तुमिच्छाम्यहं सर्वान् राक्षसान् घोररूपिणः ॥ ३०॥  
  
अत्र किञ्चिन्न वक्तव्यं शापितोऽसि ममोपरि ।  
तथेति सीतामादाय लक्ष्मणो गह्वरं ययौ ॥ ३१॥  
  
रामः परिकरं बद्ध्वा धनुरादाय निष्ठुरम् ।  
तूणीरावक्षयशरौ बद्ध्वायत्तोऽभवत्प्रभुः ॥ ३२॥  
  
तत आगत्य रक्षांसि रामस्योपरि चिक्षिपुः ।  
आयुधानि विचित्राणि पाषाणान् पादपानपि ॥ ३३॥  
  
तानि चिच्छेद रामोऽपि लीलया तिलशः क्षणात् ।  
ततो बाणसहस्रेण हत्वा तान् सर्वराक्षसान् ॥ ३४॥  
  
खरं त्रिशिरसं चैव दूषणं चैव राक्षसम् ।  
जघान प्रहरार्धेन सर्वानेव रघूत्तमः ॥ ३५॥  
  
लक्ष्मणोऽपि गुहामध्यात्सीतामादाय राघवे ।  
समर्प्य राक्षसान् दृष्ट्वा हतान् विस्मयमाययौ ॥ ३६॥  
  
सीता रामं समालिङ्ग्य प्रसन्नमुखपङ्कजा ।  
शस्त्रव्रणानि चाङ्गेषु ममार्ज जनकात्मजा ॥ ३७॥  
  
सापि दुद्राव दृष्ट्वा तान् हतान् राक्षसपुङ्गवान् ।  
लङ्कां गत्वा सभामध्ये क्रोशन्ती पादसन्निधौ ॥ ३८॥  
  
रावणस्य पपातोर्व्यां भगिनी तस्य रक्षसः ।  
दृष्ट्वा तां रावणः प्राह भगिनीं भयविह्वलाम् ॥ ३९॥  
  
उत्तिष्ठोत्तिष्ठ वत्से त्वं विरूपकरणं तव ।  
कृतं शक्रेण वा भद्रे यमेन वरुणेन वा ॥ ४०॥  
  
कुबेरेणाथवा ब्रूहि भस्मीकुर्यां क्षणेन तम् ।  
राक्षसी तमुवाचेदं त्वं प्रमत्तो विमूढधीः ॥ ४१॥  
  
पानासक्तः स्त्रीविजितः षण्ढः सर्वत्र लक्ष्यसे ।  
चारचक्षुर्विहीनस्त्वं कथं राजा भविष्यसि ॥ ४२॥  
  
खरश्च निहतः सङ्ख्ये दूषणस्त्रिशिरास्तथा ।  
चतुर्दश सहस्राणि राक्षसानां महात्मनाम् ॥ ४३॥  
  
निहतानि क्षणेनैव रामेणासुरशत्रुणा ।  
जनस्थानमशेषेण मुनीनां निर्भयं कृतम् ।  
न जानासि विमूढस्त्वमत एव मयोच्यते ॥ ४४॥  
  
            रावण उवाच  
को वा रामः किमर्थं वा कथं तेनासुरा हताः ।  
सम्यक्कथय मे तेषां मूलघातं करोम्यहम् ॥ ४५॥  
  
           शूर्पणखोवाच  
जनस्थानादहं याता कदाचित् गौतमीतटे ।  
तत्र पञ्चवटी नाम पुरा मुनिजनाश्रया ॥ ४६॥  
  
तत्राश्रमे मया दृष्टो रामो राजीवलोचनः ।  
धनुर्बाणधरः श्रीमान् जटावल्कलमण्डितः ॥ ४७॥  
  
कनीयाननुजस्तस्य लक्ष्मणोऽपि तथाविधः ।  
तस्य भार्या विशालाक्षी रूपिणी श्रीरिवापरा ॥ ४८॥  
  
देवगन्धर्वनागानां मनुष्याणां तथाविधा ।  
न दृष्टा न श्रुता राजन् द्योतयन्ती वनं शुभा ॥ ४९॥  
  
आनेतुमहमुद्युक्ता तां भार्यार्थं तवानघ ।  
लक्ष्मणो नाम तद्भ्राता चिच्छेद मम नासिकाम् ॥ ५०॥  
  
कर्णौ च नोदितस्तेन रामेण स महाबलः ।  
ततोऽहमतिदुःखेन रुदती खरमन्वगाम् ॥ ५१॥  
  
सोऽपि रामं समासाद्य युद्धं राक्षसयूथपैः ।  
अतः क्षणेन रामेण तेनैव बलशालिना ॥ ५२॥  
  
सर्वे तेन विनष्टा वै राक्षसा भीमविक्रमाः ।  
यदि रामो मनः कुर्यात्त्रैलोक्यं निमिषार्धतः ॥ ५३॥  
  
भस्मीकुर्यान्न सन्देह इति भाति मम प्रभो ।  
यदि सा तव भार्या स्यात्सफलं तव जीवितम् ॥ ५४॥  
  
अतो यतस्व राजेन्द्र यथा ते वल्लभा भवेत् ।  
सीता राजीवपत्राक्षी सर्वलोकैकसुन्दरी ॥ ५५॥  
  
साक्षाद्रामस्य पुरतः स्थातुं त्वं न क्षमः प्रभो ।  
मायया मोहयित्वा तु प्राप्स्यसे तां रघूत्तमम् ॥ ५६॥  
  
श्रुत्वा तत्सूक्तवाक्यैश्च दानमानादिभिस्तथा ।  
आश्वास्य भगिनीं राजा प्रविवेश स्वकं गृहम् ।  
तत्र चिन्तापरो भूत्वा निद्रां रात्रौ न लब्धवान् ॥ ५७॥  
  
एकेन रामेण कथं मनुष्यमात्रेण  
      नष्टः सबलः खरो मे ।  
भ्राता कथं मे बलवीर्यदर्प-  
      युतो विनष्टो बत राघवेण ॥ ५८॥  
  
यद्वा न रामो मनुजः परेशो  
      मां हन्तुकामः सबलं बलौघैः ।  
सम्प्रार्थितोऽयं द्रुहिणेन पूर्वं  
      मनुष्यरूपोऽद्य रघोः कुलेऽभूत् ॥ ५९॥  
  
वध्यो यदि स्यां परमात्मनाहं  
      वैकुण्ठराज्यं परिपालयेऽहम् ।  
नो चेदिदं राक्षसराज्यमेव  
      भोक्ष्ये चिरं राममतो व्रजामि ॥ ६०॥  
  
इत्थं विचिन्त्याखिलराक्षसेन्द्रो  
      रामं विदित्वा परमेश्वरं हरिम् ।  
विरोधबुद्ध्यैव हरिं प्रयामि  
      द्रुतं न भक्त्या भगवान् प्रसीदेत् ॥ ६१॥  
  
इति श्रीमदध्यात्मरामयणे उमामहेश्वरसंवादे  
   अरण्यकाण्डे पञ्चमः सर्गः ॥ ५॥  
  
  
॥ षष्ठः सर्गः ॥  
विचिन्त्यैवं निशायां स प्रभाते रथमास्थितः ।  
रावणो मनसा कार्यमेकं निश्चित्य बुद्धिमान् ॥ १॥  
  
ययौ मारीचसदनं परं पारमुदन्वतः ।  
मारीचस्तत्र मुनिवज्जटावल्कलधारकः ॥ २॥  
  
ध्यायन् हृदि परात्मानं निर्गुणं गुणभासकम् ।  
समाधिविरमेऽपश्यद्रावणं गृहमागतम् ॥ ३॥  
  
द्रुतमुत्थाय चालिङ्ग्य पूजयित्वा यथाविधि ।  
कृतातिथ्यं सुखासीनं मारीचो वाक्यमब्रवीत् ॥ ४॥  
  
समागमनमेतत्ते रथेनैकेन रावण ।  
चिन्तापर इवाभासि हृदि कार्यं विचिन्तयन् ॥ ५॥  
  
ब्रूहि मे न हि गोप्यं चेत्करवाणि तव प्रियम् ।  
न्याय्यं चेद्ब्रूहि राजेन्द्र वृजिनं मां स्पृशेन्न हि ॥ ६॥  
  
            रावण उवाच  
अस्ति राजा दशरथः साकेताधिपतिः किल ।  
रामनामा सुतस्तस्य ज्येष्ठः सत्यपराक्रमः ॥ ७॥  
  
विवासयामास सुतं वनं वनजनप्रियम् ।  
भार्यया सहितं भ्रात्रा लक्ष्मणेन समन्वितम् ॥ ८॥  
  
स आस्ते विपिने घोरे पञ्चवट्याश्रमे शुभे ।  
तस्य भार्या विशालाक्षी सीता लोकविमोहिनी ॥ ९॥  
  
रामो निरपराधान्मे राक्षसान् भीमविक्रमान् ।  
खरं च हत्वा विपिने सुखमास्तेऽतिनिर्भयः ॥ १०॥  
  
भगिन्याः शूर्पणखाया निर्दोषायाश्च नासिकाम् ।  
कर्णौ चिच्छेद दुष्टात्मा वने तिष्ठति निर्भयः ॥ ११॥  
  
अतस्त्वया सहायेन गत्वा तत्प्राणवल्लभाम् ।  
आनयिष्यामि विपिने रहिते राघवेण ताम् ॥ १२॥  
  
त्वं तु मायामृगो भूत्वा ह्याश्रमादपनेष्यसि ।  
रामं च लक्ष्मणं चैव तदा सीतां हराम्यहम् ॥ १३॥  
  
त्वं तु तावत्सहायं मे कृत्वा स्थास्यसि पूर्ववत् ।  
इत्येवं भाषमाणं तं रावणं वीक्ष्य विस्मितः ॥ १४॥  
  
केनेदमुपदिष्टं ते मूलघातकरं वचः ।  
स एव शत्रुर्वध्यश्च यस्त्वन्नाशं प्रतीक्षते ॥ १५॥  
  
रामस्य पौरुषं स्मृत्वा चित्तमद्यापि रावण ।  
बालोऽपि मां कौशिकस्य यज्ञसंरक्षणाय सः ॥ १६॥  
  
आगतस्त्विषुणैकेन पातयामास सागरे ।  
योजनानां शतं रामस्तदादि भयविह्वलः ॥ १७॥  
  
स्मृत्वा स्मृत्वा तदेवाहं रामं पश्यामि सर्वतः ॥ १८॥  
  
दण्डकेऽपि पुनरप्यहं वने  
       पूर्ववैरमनुचिन्तयन् हृदि ।  
तीक्ष्णशृङ्गमृगरूपमेकदा  
        मादृशैर्बहुभिरावृतोऽभ्ययाम् ॥ १९॥  
  
राघवं जनकजासमन्वितं  
        लक्ष्मणेन सहितं त्वरान्वितः ।  
आगतोऽहमथ हन्तुमुद्यतो  
        मां विलोक्य शरमेकमक्षिपत् ॥ २०॥  
  
तेन विद्धहृदयोऽहमुद्भ्रमन्  
        राक्षसेन्द्र पतितोऽस्मि सागरे ।  
तत्प्रभृत्यहमिदं समाश्रितः  
        स्थानमूर्जितमिदं भयार्दितः ॥ २१॥  
  
राममेव सततं विभावये  
        भीतभीत इव भोगराशितः ।  
राजरत्नरमणीरथादिकं  
        श्रोत्रयोर्यदि गतं भयं भवेत् ॥ २२॥  
  
राम आगत इहेतिशङ्कया  
        बाह्यकार्यमपि सर्वमत्यजम् ।  
निद्रया परिवृतो यदा स्वपे  
        राममेव मनसानुचिन्तयन् ॥ २३॥  
  
स्वप्नदृष्टिगतराघवं तदा  
        बोधितो विगतनिद्र आस्थितः ।  
तद्भवानपि विमुच्य चाग्रहं  
        राघवं प्रति गृहं प्रयाहि भोः ॥ २४॥  
  
रक्ष राक्षसकुलं चिरागतं  
        तत्स्मृतौ सकलमेव नश्यति ।  
तव हितं वदतो मम भाषितं  
        परिगृहाण परात्मनि राघवे ।  
त्यज विरोधमतिं भज भक्तितः  
        परमकारुणिको रघुनन्दनः ॥ २५॥  
  
अहमशेषमिदं मुनिवाक्यतः  
        अशृणवमादियुगे परमेश्वरः ।  
ब्रह्मणार्थित उवाच तं हरिः  
        किं तवेप्सितमहं करवाणि तत् ॥ २६॥  
  
ब्रह्मणोक्तमरविन्दलोचन  
        त्वं प्रयाहि भुवि मानुषं वपुः ।  
दशरथात्मजभावमञ्जसा  
        जहि रिपुं दशकन्धरं हरे ॥ २७॥  
  
अतो न मानुषो रामः साक्षान्नारायणोऽव्ययः ।  
मायामानुषवेषेण वनं यातोऽतिनिर्भयः ॥ २८॥  
  
भूभारहरणार्थाय गच्छ तात गृहं सुखम् ।  
श्रुत्वा मारीचवचनं रावणः प्रत्यभाषत ॥ २९॥  
  
परमात्मा यदा रामः प्रार्थितो ब्रह्मणा किल ।  
मां हन्तुं मानुषो भूत्वा यत्नादिह समागतः ॥ ३०॥  
  
करिष्यत्यचिरादेव सत्यसङ्कल्प ईश्वरः ।  
अतोऽहं यत्नतः सीतामानेष्याम्येव राघवात् ॥ ३१॥  
  
वधे प्राप्ते रणे वीर प्राप्स्यामि परमं पदम् ।  
यद्वा रामं रणे हत्वा सीतां प्राप्स्यामि निर्भयः ॥ ३२॥  
  
तदुत्तिष्ठ महाभाग विचित्रमृगरूपधृक् ।  
रामं सलक्ष्मणं शीघ्रमाश्रमादतिदूरतः ॥ ३३॥  
  
आक्रम्य गच्छ त्वं शीघ्रं सुखं तिष्ठ यथा पुरा ।  
अतः परं चेद्यत्किञ्चिद्भाषसे मद्विभीषणम् ॥ ३४॥  
  
हनिष्याम्यसिनानेन त्वामत्रैव न संशयः ।  
मारीचस्तद्वचः श्रुत्वा स्वात्मन्येवान्वचिन्तयत् ॥ ३५॥  
  
यदि मां राघवो हन्यात्तदा मुक्तो भवार्णवात् ।  
मां हन्याद्यदि चेद्दुष्टस्तदा मे निरयो ध्रुवम् ॥ ३६॥  
  
इति निश्चित्य मरणं रामादुत्थाय वेगतः ।  
अब्रवीद्रावणं राजन् करोम्याज्ञां तव प्रभो ॥ ३७॥  
  
इत्युक्त्वा रथमास्थाय गतो रामाश्रमं प्रति ।  
शुद्धजाम्बूनदप्रख्यो मृगोऽभूद्रौप्यबिन्दुकः ॥ ३८॥  
  
रत्नशृङ्गो मणिखुरो नीलरत्नविलोचनः ।  
विद्युत्प्रभो विमुग्धास्यो विचचार वनान्तरे ॥ ३९॥  
  
रामाश्रमपदस्यान्ते सीतादृष्टिपथे चरन् ॥ ४०॥  
  
क्षणं च धावत्यवतिष्ठते क्षणं  
          समीपमागत्य पुनर्भयावृतः ।  
एवं स मायामृगवेषरूपधृक्  
          चचार सीतां परिमोहयन् खलः ॥ ४१॥  
  
इति श्रीमदध्यात्मरामयणे उमामहेश्वरसंवादे  
   अरण्यकाण्डे षष्ठः सर्गः ॥ ६॥  
  
  
॥ सप्तमः सर्गः ॥  
        श्रीमहादेव उवाच  
अथ रामोऽपि तत्सर्वं ज्ञात्वा रावणचेष्टितम् ।  
उवाच सीतामेकान्ते शृणु जानकि मे वचः ॥ १॥  
  
रावणो भिक्षुरूपेण आगमिष्यति तेऽन्तिकम् ।  
त्वं तु छायां त्वदाकारां स्थापयित्वोटजे विश ॥ २॥  
  
अग्नावदृश्यरूपेण वर्षं तिष्ठ ममाज्ञया ।  
रावणस्य वधान्ते मां पूर्ववत्प्राप्स्यसे शुभे ॥ ३॥  
  
श्रुत्वा रामोदितं वाक्यं सापि तत्र तथाकरोत् ।  
मायासीतां बहिः स्थाप्य स्वयमन्तर्दधेऽनले ॥ ४॥  
  
मायासीता तदाऽपश्यन्मृगं मायाविनिर्मितम् ।  
हसन्ती राममभ्येत्य प्रोवाच विनयान्विता ॥ ५॥  
  
पश्य राम मृगं चित्रं कानकं रत्नभूषितम् ।  
विचित्रबिन्दुभिर्युक्तं चरन्तमकुतोभयम् ।  
बद्ध्वा देहि मम क्रीडामृगो भवतु सुन्दरः ॥ ६॥  
  
तथेति धनुरादाय गच्छन् लक्ष्मणमब्रवीत् ।  
रक्ष त्वमतियत्नेन सीतां मत्प्राणवल्लभाम् ॥ ७॥  
  
मायिनः सन्ति विपिने राक्षसा घोरदर्शनाः ।  
अतोऽत्रावहितः साध्वीं रक्ष सीतामनिन्दिताम् ॥ ८॥  
  
लक्ष्मणो राममाहेदं देवायं मृगरूपधृक् ।  
मारीचोऽत्र न सन्देह एवम्भूतो मृगः कुतः ॥ ९॥  
  
          श्रीराम उवाच  
यदि मारीच एवायं तदा हन्मि न संशयः ।  
मृगश्चेदानयिष्यामि सीताविश्रमहेतवे ॥ १०॥  
  
गमिष्यामि मृगं बद्ध्वा ह्यानयिष्यामि सत्वरः ।  
त्वं प्रयत्नेन सन्तिष्ठ सीतासंरक्षणोद्यतः ॥ ११॥  
  
इत्युक्त्वा प्रययौ रामो मायामृगमनुद्रुतः ।  
माया यदाश्रया लोकमोहिनी जगदाकृतिः ॥ १२॥  
  
निर्विकारश्चिदात्मापि पूर्णोऽपि मृगमन्वगात् ।  
भक्तानुकम्पी भगवानिति सत्यं वचो हरिः ॥ १३॥  
  
कर्तुं सीताप्रियार्थाय जानन्नपि मृगं ययौ ।  
अन्यथा पूर्णकामस्य रामस्य विदितात्मनः ॥ १४॥  
  
मृगेण वा स्त्रिया वापि किं कार्यं परमात्मनः ॥ १५॥  
  
कदाचिद् दृश्यतेऽभ्याशे क्षणं धावति लीयते ।  
दृश्यते च ततो दूरादेवं राममपाहरत् ।  
ततो रामोऽपि विज्ञाय राक्षसोऽयमिति स्फुटम् ॥ १६॥  
  
विव्याध शरमादाय राक्षसं मृगरूपिणम् ।  
पपात रुधिराक्तास्यो मारीचः पूर्वरूपधृक् ॥ १७॥  
  
हा हतोऽस्मि महाबाहो त्राहि लक्ष्मण मां द्रुतम् ।  
इत्युक्त्वा रामवद्वाचा पपात रुधिराशनः ॥ १८॥  
  
यन्नामाज्ञोऽपि मरणे स्मृत्वा तत्साम्यमाप्नुयात् ।  
किमुताग्रे हरिं पश्यन्स्तेनैव निहतोऽसुरः ॥ १९॥  
  
तद्देहादुत्थितं तेजः सर्वलोकस्य पश्यतः ।  
राममेवाविशद्देवा विस्मयं परमं ययुः ॥ २०॥  
  
किं कर्म कृत्वा किं प्राप्तः पातकी मुनिहिंसकः ।  
अथवा राघवस्यायं महिमा नात्र संशयः ॥ २१॥  
  
रामबाणेन संविद्धः पूर्वं राममनुस्मरन् ।  
भयात्सर्वं परित्यज्य गृहवित्तादिकं च यत् ॥ २२॥  
  
हृदि रामं सदा ध्यात्वा निर्धूताशेषकल्मषः ।  
अन्ते रामेण निहतः पश्यन् राममवाप सः ॥ २३॥  
  
द्विजो वा राक्षसो वापि पापी वा धार्मिकोऽपि वा ।  
त्यजन् कलेवरं रामं स्मृत्वा याति परं पदम् ॥ २४॥  
  
इति तेऽन्योन्यमाभाष्य ततो देवा दिवं ययुः ॥ २५॥  
  
रामस्तच्चिन्तयामास म्रियमाणोऽसुराधमः ।  
हा लक्ष्मणेति मद्वाक्यमनुकुर्वन्ममार किम् ।  
श्रुत्वा मद्वाक्यसदृशं वाक्यं सीतापि किं भवेत् ॥ २६॥  
  
इति चिन्तापरीतात्मा रामो दूरान्न्यवर्तत ॥ २७॥  
  
सीता तद्भाषितं श्रुत्वा मारीचस्य दुरात्मनः ।  
भीतातिदुःखसंविग्ना लक्ष्मणं त्विदमब्रवीत् ।  
गच्छ लक्ष्मण वेगेन भ्राता तेऽसुरपीडितः ॥ २८॥  
  
हा लक्ष्मणेति वचनं भ्रातुस्ते न शृणोषि किम् ।  
तामाह लक्ष्मणो देवि रामवाक्यं न तद्भवेत् ॥ २९॥  
  
यः कश्चिद्राक्षसो देवि म्रियमाणोऽब्रवीद्वचः ।  
रामस्त्रैलोक्यमपि यः क्रुद्धो नाशयति क्षणात् ॥ ३०॥  
  
स कथं दीनवचनं भाषतेऽमरपूजितः ।  
क्रुद्धा लक्ष्मणमालोक्य सीता बाष्पविलोचना ॥ ३१॥  
  
प्राह लक्ष्मण दुर्बुद्धे भ्रातुर्व्यसनमिच्छसि ।  
प्रेषितो भरतेनैव रामनाशाभिकाङ्क्षिणा ॥ ३२॥  
  
मां नेतुमागतोऽसि त्वं रामनाश उपस्थिते ।  
न प्राप्स्यसे त्वं मामद्य पश्य प्राणान्स्त्यजाम्यहम् ॥ ३३॥  
  
न जानातीदृशं रामस्त्वां भार्याहरणोद्यतम् ।  
रामादन्यं न स्पृशामि त्वां वा भरतमेव वा ॥ ३४॥  
  
इत्युक्त्वा वध्यमाना सा स्वबाहुभ्यां रुरोद ह ।  
तच्छ्रुत्वा लक्ष्मणः कर्णौ पिधायातीव दुःखितः ॥ ३५॥  
  
मामेवं भाषसे चण्डि धिक् त्वां नाशमुपैष्यसि ।  
इत्युक्त्वा वनदेवीभ्यः समर्प्य जनकात्मजाम् ॥ ३६॥  
  
ययौ दुःखातिसंविग्नो राममेव शनैः शनैः ।  
ततोऽन्तरं समालोक्य रावणो भिक्षुवेषधृक् ॥ ३७॥  
  
सीतासमीपमगमत् स्फुरद्दण्डकमण्डलुः ।  
सीता तमवलोक्याशु नत्वा सम्पूज्य भक्तितः ॥ ३८॥  
  
कन्दमूलफलादीनि दत्त्वा स्वागतमब्रवीत् ।  
मुने भुङ्क्ष्व फलादीनि विश्रमस्व यथासुखम् ॥ ३९॥  
  
इदानीमेव भर्ता मे ह्यागमिष्यति ते प्रियम् ।  
करिष्यति विशेषेण तिष्ठ त्वं यदि रोचते ॥ ४०॥  
  
          भिक्षुरुवाच  
का त्वं कमलपत्राक्षि को वा भर्ता तवानघे ।  
किमर्थमत्र ते वासो वने राक्षससेविते ।  
ब्रूहि भद्रे ततः सर्वं स्ववृत्तान्तं निवेदये ॥ ४१॥  
  
            सीतोवाच  
अयोध्याधिपतिः श्रीमान् राजा दशरथो महान् ।  
तस्य ज्येष्ठः सुतो रामः सर्वलक्षणलक्षितः ॥ ४२॥  
  
तस्याहं धर्मतः पत्नी सीता जनकनन्दिनी ।  
तस्य भ्राता कनीयान्श्च लक्ष्मणो भ्रातृवत्सलः ॥ ४३॥  
  
पितुराज्ञां पुरस्कृत्य दण्डके वस्तुमागतः ।  
चतुर्दश समास्त्वां तु ज्ञातुमिच्छामि मे वद ॥ ४४॥  
  
          भिक्षुरुवाच  
पौलस्त्यतनयोऽहं तु रावणो राक्षसाधिपः ।  
त्वत्कामपरितप्तोऽहं त्वां नेतुं पुरमागतः ॥ ४५॥  
  
मुनिवेषेण रामेण किं करिष्यसि मां भज ।  
भुङ्क्ष्व भोगान् मया सार्धं त्यज दुःखं वनोद्भवम् ॥ ४६॥  
  
श्रुत्वा तद्वचनं सीता भीता किञ्चिदुवाच तम् ।  
यद्येवं भाषसे मां त्वं नाशमेष्यसि राघवात् ॥ ४७॥  
  
आगमिष्यति रामोऽपि क्षणं तिष्ठ सहानुजः ।  
मां को धर्षयितुं शक्तो हरेर्भार्यां शशो यथा ॥ ४८॥  
  
रामबाणैर्विभिन्नस्त्वं पतिष्यसि महीतले ॥ ४९॥  
  
इति सीतावचः श्रुत्वा रावणः क्रोधमूर्च्छितः ।  
स्वरूपं दर्शयामास महापर्वतसन्निभम् ।  
दशास्यं विंशतिभुजं कालमेघसमद्युतिम् ॥ ५०॥  
  
तद्दृष्ट्वा वनदेव्यश्च भूतानि च वितत्रसुः ।  
ततो विदार्य धरणीं नखैरुद्धृत्य बाहुभिः ॥ ५१॥  
  
तोलयित्वा रथे क्षिप्त्वा ययौ क्षिप्रं विहायसा ।  
हा राम हा लक्ष्मणेति रुदती जनकात्मजा ॥ ५२॥  
  
भयोद्विग्नमना दीना पश्यन्ती भुवमेव सा ।  
श्रुत्वा तत्क्रन्दितं दीनं सीतायाः पक्षिसत्तमः ॥ ५३॥  
  
जटायुरुत्थितः शीघ्रं नगाग्रात्तीक्ष्णतुण्डकः ।  
तिष्ठ तिष्ठेति तं प्राह को गच्छति ममाग्रतः ॥ ५४॥  
  
मुषित्वा लोकनाथस्य भार्यां शून्याद्वनालयात् ।  
शुनको मन्त्रपूतं त्वं पुरोडाशमिवाध्वरे ॥ ५५॥  
  
इत्युक्त्वा तीक्ष्णतुण्डेन चूर्णयामास तद्रथम् ।  
वाहान् बिभेद पादाभ्यां चूर्णयामास तद्धनुः ॥ ५६॥  
  
ततः सीतां परित्यज्य रावणः खड्गमाददे ।  
चिच्छेद पक्षौ सामर्षः पक्षिराजस्य धीमतः ॥ ५७॥  
  
पपात किञ्चिच्छेषेण प्राणेन भुवि पक्षिराट् ।  
पुनरन्यरथेनाशु सीतामादाय रावणः ॥ ५८॥  
  
क्रोशन्ती रामरामेति त्रातारं नाधिगच्छति ।  
हा राम हा जगन्नाथ मां न पश्यसि दुःखिताम् ॥ ५९॥  
  
रक्षसा नीयमानां स्वां भार्यां मोचय राघव ।  
हा लक्ष्मण महाभाग त्राहि मामपराधिनीम् ॥ ६०॥  
  
वाक्शरेण हतस्त्वं मे क्षन्तुमर्हसि देवर ।  
इत्येवं क्रोशमानां तां रामागमनशङ्कया ॥ ६१॥  
  
जगाम वायुवेगेन सीतामादाय सत्वरः ॥ ६२॥  
  
विहायसा नीयमाना सीतापश्यदधोमुखी ।  
पर्वताग्रे स्थितान् पञ्च वानरान् वारिजानना ।  
उत्तरीयार्धखण्डेन विमुच्याभरणादिकम् ॥ ६३॥  
  
बद्ध्वा चिक्षेप रामाय कथयन्त्विति पर्वते ॥ ६४॥  
  
ततः समुद्रमुल्लङ्घ्य लङ्कां गत्वा स रावणः ।  
स्वान्तःपुरे रहस्ये तामशोकविपिनेऽक्षिपत् ।  
राक्षसीभिः परिवृतां मातृबुद्ध्यान्वपालयत् ॥ ६५॥  
  
कृशाऽतिदीना परिकर्मवर्जिता  
        दुःखेन शुष्यद्वदनाऽतिविह्वला ।  
हा राम रामेति विलप्यमाना  
        सीता स्थिता राक्षसवृन्दमध्ये ॥ ६६॥  
  
इति श्रीमदध्यात्मरामयणे उमामहेश्वरसंवादे  
   अरण्यकाण्डे सप्तमः सर्गः ॥ ७॥  
  
  
॥ अष्टमः सर्गः ॥  
        श्रीमहादेव उवाच  
रामो मायाविनं हत्वा राक्षसं कामरूपिणम् ।  
प्रतस्थे स्वाश्रमं गन्तुं ततो दूराद्ददर्श तम् ॥ १॥  
  
आयान्तं लक्ष्मणं दीनं मुखेन परिशुष्यता ।  
राघवश्चिन्तयामास स्वात्मन्येव महामतिः ॥ २॥  
  
लक्ष्मणस्तन्न जानाति मायासीतां मया कृताम् ।  
ज्ञात्वाप्येनं वञ्चयित्वा शोचामि प्राकृतो यथा ॥ ३॥  
  
यद्यहं विरतो भूत्वा तूष्णीं स्थास्यामि मन्दिरे ।  
तदा राक्षसकोटीनां वधोपायः कथं भवेत् ॥ ४॥  
  
यदि शोचामि तां दुःखसन्तप्तः कामुको यथा ।  
तदा क्रमेणानुचिन्वन् सीतां यास्येऽसुरालयम् ।  
रावणं सकुलं हत्वा सीतामग्नौ स्थितां पुनः ॥ ५॥  
  
मयैव स्थापितां नीत्वा यातायोध्यामतन्द्रितः ॥ ६॥  
  
अहं मनुष्यभावेन जातोऽस्मि ब्रह्मणार्थितः ।  
मनुष्यभावमापन्नः किञ्चित्कालं वसामि कौ ।  
ततो मायामनुष्यस्य चरितं मेऽनुशृण्वताम् ॥ ७॥  
  
मुक्तिः स्यादप्रयासेन भक्तिमार्गानुवर्तिनाम् ।  
निश्चित्यैवं तदा दृष्ट्वा लक्ष्मणं वाक्यमब्रवीत् ॥ ८॥  
  
किमर्थमागतोऽसि त्वं सीतां त्यक्त्वा मम प्रियाम् ।  
नीता वा भक्षिता वापि राक्षसैर्जनकात्मजा ॥ ९॥  
  
लक्ष्मणः प्राञ्जलिः प्राह सीताया दुर्वचो रुदन् ।  
हा लक्ष्मणेति वचनं राक्षसोक्तं श्रुतं तया ॥ १०॥  
  
त्वद्वाक्यसदृशं श्रुत्वा मां गच्छेति त्वराब्रवीत् ।  
रुदन्ती सा मया प्रोक्ता देवि राक्षसभाषितम् ।  
नेदं रामस्य वचनं स्वस्था भव शुचिस्मिते ॥ ११॥  
  
इत्येवं सान्त्विता साध्वी मया प्रोवाच मां पुनः ।  
यदुक्तं दुर्वचो राम न वाच्यं पुरतस्तव ॥ १२॥  
  
कर्णौ पिधाय निर्गत्य यातोऽहं त्वां समीक्षितुम् ॥ १३॥  
  
रामस्तु लक्ष्मणं प्राह तथाप्यनुचितं कृतम् ।  
त्वया स्त्रीभाषितं सत्यं कृत्वा त्यक्ता शुभानना ।  
नीता वा भक्षिता वापि राक्षसैर्नात्र संशयः ॥ १४॥  
  
इति चिन्तापरो रामः स्वाश्रमं त्वरितो ययौ ।  
तत्रादृष्ट्वा जनकजां विललापातिदुःखितः ॥ १५॥  
  
हा प्रिये क्व गतासि त्वं नासि पूर्ववदाश्रमे ।  
अथवा मद्विमोहार्थं लीलया क्व विलीयसे ॥ १६॥  
  
इत्याचिन्वन् वनं सर्वं नापश्यज्जानकीं तदा ।  
वनदेव्यः कुतः सीतां ब्रुवन्तु मम वल्लभाम् ॥ १७॥  
  
मृगाश्च पक्षिणो वृक्षा दर्शयन्तु मम प्रियाम् ।  
इत्येवं विलपन्नेव रामः सीतां न कुत्रचित् ॥ १८॥  
  
सर्वज्ञः सर्वथा क्वापि नापश्यद्रघुनन्दनः ।  
आनन्दोऽप्यन्वशोचत्तामचलोऽप्यनुधावति ॥ १९॥  
  
निर्ममो निरहङ्कारोऽप्यखण्डानन्दरूपवान् ।  
मम जायेति सीतेति विललापातिदुःखितः ॥ २०॥  
  
एवं मायामनुचरन्नसक्तोऽपि रघूत्तमः ।  
आसक्त इव मूढानां भाति तत्त्वविदां न हि ॥ २१॥  
  
एवं विचिन्वन् सकलं वनं रामः सलक्ष्मणः ।  
भग्नं रथं छत्रचापं कूबरं पतितं भुवि ॥ २२॥  
  
दृष्ट्वा लक्ष्मणमाहेदं पश्य लक्ष्मण केनचित् ।  
नीयमानां जनकजां तं जित्वान्यो जहार ताम् ॥ २३॥  
  
ततः कञ्चिद्भुवो भागं गत्वा पर्वतसन्निभम् ।  
रुधिराक्तवपुर्दृष्ट्वा रामो वाक्यमथाब्रवीत् ॥ २४॥  
  
एष वै भक्षयित्वा तां जानकीं शुभदर्शनाम् ।  
शेते विविक्तेऽतितृप्तः पश्य हन्मि निशाचरम् ॥ २५॥  
  
चापमानय शीघ्रं मे बाणं च रघुनन्दन ।  
तच्छ्रुत्वा रामवचनं जटायुः प्राह भीतवत् ॥ २६॥  
  
मां न मारय भद्रं ते म्रियमाणं स्वकर्मणा ।  
अहं जटायुस्ते भार्याहारिणं समनुद्रुतः ॥ २७॥  
  
रावणं तत्र युद्धं मे बभूवारिविमर्दन ।  
तस्य वाहान् रथं चापं छित्त्वाहं तेन घातितः ॥ २८॥  
  
पतितोऽस्मि जगन्नाथ प्राणान्स्त्यक्ष्यामि पश्य माम् ।  
तच्छ्रुत्वा राघवो दीनं कण्ठप्राणं ददर्श ह ॥ २९॥  
  
हस्ताभ्यां संस्पृशन् रामो दुःखाश्रुवृतलोचनः ॥ ३०॥  
  
जटायो ब्रूहि मे भार्या केन नीता शुभानना ।  
मत्कार्यार्थं हतोऽसि त्वमतो मे प्रियबान्धवः ॥ ३१॥  
  
जटायुः सन्नया वाचा वक्त्राद्रक्तं समुद्वमन् ।  
उवाच रावणो राम राक्षसो भीमविक्रमः ॥ ३२॥  
  
आदाय मैथिलीं सीतां दक्षिणाभिमुखो ययौ ।  
इतो वक्तुं न मे शक्तिः प्राणान्स्त्यक्ष्यामि तेऽग्रतः ॥ ३३॥  
  
दिष्ट्या दृष्टोऽसि राम त्वं म्रियमाणेन मेऽनघ ।  
परमात्मासि विष्णुस्त्वं मायामनुजरूपधृक् ॥ ३४॥  
  
अन्तकालेऽपि दृष्ट्वा त्वां मुक्तोऽहं रघुसत्तम ।  
हस्ताभ्यां स्पृश मां राम पुनर्यास्यामि ते पदम् ॥ ३५॥  
  
तथेति रामः पस्पर्श तदङ्गं पाणिना स्मयन् ।  
ततः प्राणान् परित्यज्य जटायुः पतितो भुवि ॥ ३६॥  
  
रामस्तमनुशोचित्वा बन्धुवत् साश्रुलोचनः ।  
लक्ष्मणेन समानाय्य काष्ठानि प्रददाह तम् ॥३७॥  
  
स्नात्वा दुःखेन रामोऽपि लक्ष्मणेन समन्वितः ।  
हत्वा वने मृगं तत्र मांसखण्डान् समन्ततः ॥ ३८॥  
  
शाद्वले प्राक्षिपद्रामः पृथक् पृथगनेकधा ।  
भक्षन्तु पक्षिणः सर्वे तृप्तो भवतु पक्षिराट् ॥ ३९॥  
  
इत्युक्त्वा राघवः प्राह जटायो गच्छ मत्पदम् ।  
मत्सारूप्यं भजस्वाद्य सर्वलोकस्य पश्यतः ॥ ४०॥  
  
ततोऽनन्तरमेवासौ दिव्यरूपधरः शुभः ।  
विमानवरमारुह्य भास्वरं भानुसन्निभम् ॥ ४१॥  
  
शङ्खचक्रगदापद्मकिरीटवरभूषणैः ।  
द्योतयन् स्वप्रकाशेन पीताम्बरधरोऽमलः ॥ ४२॥  
  
चतुर्भिः पार्षदैर्विष्णोस्तादृशैरभिपूजितः ।  
स्तूयमानो योगिगणैः राममाभाष्य सत्वरः ।  
कृताञ्जलिपुटो भूत्वा तुष्टाव रघुनन्दनम् ॥ ४३॥  
  
          जटायुरुवाच  
अगणितगुणमप्रमेयमाद्यं  
        सकलजगत्स्थितिसंयमादिहेतुम् ।  
उपरमपरमं परात्मभूतं  
        सततमहं प्रणतोऽस्मि रामचन्द्रम् ॥ ४४॥  
  
निरवधिसुखमिन्दिराकटाक्षं  
        क्षपितसुरेन्द्रचतुर्मुखादिदुःखम् ।  
नरवरमनिशं नतोऽस्मि रामं  
        वरदमहं वरचापबाणहस्तम् ॥ ४५॥  
  
त्रिभुवनकमनीयरूपमीड्यं  
        रविशतभासुरमीहितप्रदानम् ।  
शरणदमनिशं सुरागमूले  
        कृतनिलयं रघुनन्दनं प्रपद्ये ॥ ४६॥  
  
भवविपिनदवाग्निनामधेयं  
        भवमुखदैवतदैवतं दयालुम् ।  
दनुजपतिसहस्रकोटिनाशं  
        रवितनयासदृशं हरिं प्रपद्ये ॥ ४७॥  
  
अविरतभवभावनातिदूरं  
        भवविमुखैर्मुनिभिः सदैव दृश्यम् ।  
भवजलधिसुतारणाङ्घ्रिपोतं  
        शरणमहं रघुनन्दनं प्रपद्ये ॥ ४८॥  
  
गिरिशगिरिसुतामनोनिवासं  
        गिरिवरधारिणमीहिताभिरामम् ।  
सुरवरदनुजेन्द्रसेविताङ्घ्रिं  
        सुरवरदं रघुनायकं प्रपद्ये ॥ ४९॥  
  
परधनपरदारवर्जितानां  
        परगुणभूतिषु तुष्टमानसानाम् ।  
परहितनिरतात्मनां सुसेव्यं  
        रघुवरमम्बुजलोचनं प्रपद्ये ॥ ५०॥  
  
स्मितरुचिरविकासिताननाब्ज-  
        मतिसुलभं सुरराजनीलनीलम् ।  
सितजलरुहचारुनेत्रशोभं  
        रघुपतिमीशगुरोर्गुरुं प्रपद्ये ॥ ५१॥  
  
हरिकमलजशम्भुरूपभेदात्-  
        त्वमिह विभासि गुणत्रयानुवृत्तः ।  
रविरिव जलपूरितोदपात्रे-  
        ष्वमरपतिस्तुतिपात्रमीशमीडे ॥ ५२॥  
  
रतिपतिशतकोटिसुन्दराङ्गं  
        शतपथगोचरभावनाविदूरम् ।  
यतिपतिहृदये सदा विभातं  
        रघुपतिमार्तिहरं प्रभुं प्रपद्ये ॥ ५३॥  
  
इत्येवं स्तुवतस्तस्य प्रसन्नोऽभूद्रघूत्तमः ।  
उवाच गच्छ भद्रं ते मम विष्णोः परं पदम् ॥ ५४॥  
  
शृणोति य इदं स्तोत्रं लिखेद्वा नियतः पठेत् ।  
स याति मम सारूप्यं मरणे मत्स्मृतिं लभेत् ॥ ५५॥  
  
इति राघवभाषितं तदा  
        श्रुतवान् हर्षसमाकुलो द्विजः ।  
रघुनन्दनसाम्यमास्थितः  
        प्रययौ ब्रह्मसुपूजितं पदम् ॥ ५६॥  
  
इति श्रीमदध्यात्मरामयणे उमामहेश्वरसंवादे  
   अरण्यकाण्डे अष्टमः सर्गः ॥ ८॥  
  
  
॥ नवमः सर्गः ॥  
        श्रीमहादेव उवाच  
ततो रामो लक्ष्मणेन जगाम विपिनान्तरम् ।  
पुनर्दुःखं समाश्रित्य सीतान्वेषणतत्परः ॥ १॥  
  
तत्राद्भुतसमाकारो राक्षसः प्रत्यदृश्यत ।  
वक्षस्येव महावक्त्रश्चक्षुरादिविवर्जितः ॥ २॥  
  
बाहू योजनमात्रेण व्यापृतौ तस्य रक्षसः ।  
कबन्धो नाम दैत्येन्द्रः सर्वसत्त्वविहिंसकः ॥ ३॥  
  
तद्बाह्वोर्मध्यदेशे तौ चरन्तौ रामलक्ष्मणौ ।  
ददर्शतुर्महासत्त्वं तद्बाहुपरिवेष्टितौ ॥ ४॥  
  
रामः प्रोवाच विहसन् पश्य लक्ष्मण राक्षसम् ।  
शिरःपादविहीनोऽयं यस्य वक्षसि चाननम् ॥ ५॥  
  
बाहुभ्यां लभ्यते यद्यत्तत्तद्भक्षन् स्थितो ध्रुवम् ।  
आवामप्येतयोर्बाह्वोर्मध्ये सङ्कलितौ ध्रुवम् ॥ ६॥  
  
गन्तुमन्यत्र मार्गो न दृश्यते रघुनन्दन ।  
किं कर्तव्यमितोऽस्माभिरिदानीं भक्षयेत्स नौ ॥ ७॥  
  
लक्ष्मणस्तमुवाचेदं किं विचारेण राघव ।  
आवामेकैकमव्यग्रौ छिन्द्यावास्य भुजौ ध्रुवम् ॥ ८॥  
  
तथेति रामः खड्गेन भुजं दक्षिणमच्छिनत् ।  
तथैव लक्ष्मणो वामं चिच्छेद भुजमञ्जसा ॥ ९॥  
  
ततोऽतिविस्मितो दैत्यः कौ युवां सुरपुङ्गवौ ।  
मद्बाहुच्छेदकौ लोके दिवि देवेषु वा कुतः ॥ १०॥  
  
ततोऽब्रवीद्धसन्नेव रामो राजीवलोचनः ।  
अयोध्याधिपतिः श्रीमान् राजा दशरथो महान् ॥ ११॥  
  
रामोऽहं तस्य पुत्रोऽसौ भ्राता मे लक्ष्मणः सुधीः ।  
मम भार्या जनकजा सीता त्रैलोक्यसुन्दरी ॥ १२॥  
  
आवां मृगयया यातौ तदा केनापि रक्षसा ।  
नीतां सीतां विचिन्वन्तौ चागतौ घोरकानने ॥ १३॥  
  
बाहुभ्यां वेष्टितावत्र तव प्राणरिरक्षया ।  
छिन्नौ तव भुजौ त्वं च को वा विकटरूपधृक् ॥ १४॥  
  
            कबन्ध उवाच  
धन्योऽहं यदि रामस्त्वमागतोऽसि ममान्तिकम् ।  
पुरा गन्धर्वराजोऽहं रूपयौवनदर्पितः ॥ १५॥  
  
विचरन्ल्लोकमखिलं वरनारीमनोहरः ।  
तपसा ब्रह्मणो लब्धमवध्यत्वं रघूत्तम ॥ १६॥  
  
अष्टावक्रं मुनिं दृष्ट्वा कदाचिदहसं पुरा ।  
क्रुद्धोऽसावाह दुष्ट त्वं राक्षसो भव दुर्मते ॥ १७॥  
  
अष्टावक्रः पुनः प्राह वन्दितो मे दयापरः ।  
शापस्यान्तं च मे प्राह तपसा द्योतितप्रभः ॥ १८॥  
  
त्रेतायुगे दाशरथिर्भूत्वा नारायणः स्वयम् ।  
आगमिष्यति ते बाहू छिद्येते योजनायतौ ॥ १९॥  
  
तेन शापाद्विनिर्मुक्तो भविष्यसि यथा पुरा ।  
इति शप्तोऽहमद्राक्षं राक्षसीं तनुमात्मनः ॥ २०॥  
  
कदाचिद्देवराजानमभ्यद्रवमहं रुषा ।  
सोऽपि वज्रेण मां राम शिरोदेशेऽभ्यताडयत् ॥ २१॥  
  
तदा शिरो गतं कुक्षिं पादौ च रघुनन्दन ।  
ब्रह्मदत्तवरान्मृत्युर्नाभून्मे वज्रताडनात् ॥ २२॥  
  
मुखाभावे कथं जीवेदयमित्यमराधिपम् ।  
ऊचुः सर्वे दयाविष्टा मां विलोक्याऽऽस्यवर्जितम् ॥ २३॥  
  
ततो मां प्राह मघवा जठरे ते मुखं भवेत् ।  
बाहू ते योजनायामौ भविष्यत इतो व्रज ॥ २४॥  
  
इत्युक्तोऽत्र वसन्नित्यं बाहुभ्यां वनगोचरान् ।  
भक्षयाम्यधुना बाहू खण्डितौ मे त्वयानघ ॥ २५॥  
  
इतः परं मां श्वभ्रास्ये निक्षिपाग्नीन्धनावृते ।  
अग्निना दह्यमानोऽहं त्वया रघुकुलोत्तम ॥ २६॥  
  
पूर्वरूपमनुप्राप्य भार्यामार्गं वदामि ते ॥ २७॥  
  
इत्युक्ते लक्ष्मणेनाशु श्वभ्रं निर्मित्य तत्र तम् ।  
निक्षिप्य प्रादहत्काष्ठैस्ततो देहात्समुत्थितः ।  
कन्दर्पसदृशाकारः सर्वाभरणभूषितः ॥ २८॥  
  
रामं प्रदक्षिणं कृत्वा साष्टाङ्गं प्रणिपत्य च ।  
कृताञ्जलिरुवाचेदं भक्तिगद्गदया गिरा ॥ २९॥  
  
            गन्धर्व उवाच  
स्तोतुमुत्सहते मेऽद्य मनो रामातिसम्भ्रमात् ।  
त्वामनन्तमनाद्यन्तं मनोवाचामगोचरम् ॥ ३०॥  
  
सूक्ष्मं ते रूपमव्यक्तं देहद्वयविलक्षणम् ।  
दृग्रूपमितरत्सर्वं दृश्यं जडमनात्मकम् ।  
तत्कथं त्वां विजानीयाद्व्यतिरिक्तं मनः प्रभो ॥ ३१॥  
  
बुद्ध्यात्माभासयोरैक्यं जीव इत्यभिधीयते ।  
बुद्ध्यादि साक्षी ब्रह्मैव तस्मिन्निर्विषयेऽखिलम् ॥ ३२॥  
  
आरोप्यतेऽज्ञानवशान्निर्विकारेऽखिलात्मनि ।  
हिरण्यगर्भस्ते सूक्ष्मं देहं स्थूलं विराट् स्मृतम् ॥ ३३॥  
  
भावनाविषयो राम सूक्ष्मं ते ध्यातृमङ्गलम् ।  
भूतं भव्यं भविष्यच्च यत्रेदं दृश्यते जगत् ॥ ३४॥  
  
स्थूलेऽण्डकोशे देहे ते महदादिभिरावृते ।  
सप्तभिरुत्तरगुणैर्वैराजो धारणाश्रयः ॥ ३५॥  
  
त्वमेव सर्वकैवल्यं लोकास्तेऽवयवाः स्मृताः ।  
पातालं ते पादमूलं पार्ष्णिस्तव महातलम् ॥ ३६॥  
  
रसातलं ते गुल्फौ तु तलातलमितीर्यते ।  
जानुनी सुतलं राम ऊरू ते वितलं तथा ॥ ३७॥  
  
अतलं च मही राम जघनं नाभिगं नभः ।  
उरःस्थलं ते ज्योतींषि ग्रीवा ते मह उच्यते ॥ ३८॥  
  
वदनं जनलोकस्ते तपस्ते शङ्खदेशगम् ।  
सत्यलोको रघुश्रेष्ठ शीर्षण्यास्ते सदा प्रभो ॥ ३९॥  
  
इन्द्रादयो लोकपाला बाहवस्ते दिशः श्रुती ।  
अश्विनौ नासिके राम वक्त्रं तेऽग्निरुदाहृतः ॥ ४०॥  
  
चक्षुस्ते सविता राम मनश्चन्द्र उदाहृतः ।  
भ्रूभङ्ग एव कालस्ते बुद्धिस्ते वाक्पतिर्भवेत् ॥ ४१॥  
  
रुद्रोऽहङ्काररूपस्ते वाचश्छन्दांसि तेऽव्यय ।  
यमस्ते दंष्ट्रदेशस्थो नक्षत्राणि द्विजालयः ॥ ४२॥  
  
हासो मोहकरी माया सृष्टिस्तेऽपाङ्गमोक्षणम् ।  
धर्मः पुरस्तेऽधर्मश्च पृष्ठभाग उदीरितः ॥ ४३॥  
  
निमिषोन्मेषणे रात्रिर्दिवा चैव रघूत्तम ।  
समुद्राः सप्त ते कुक्षिर्नाड्यो नद्यस्तव प्रभो ॥ ४४॥  
  
रोमाणि वृक्षौषधयो रेतो वृष्टिस्तव प्रभो ।  
महिमा ज्ञानशक्तिस्ते एवं स्थूलं वपुस्तव ॥ ४५॥  
  
यदस्मिन् स्थूलरूपे ते मनः सन्धार्यते नरैः ।  
अनायासेन मुक्तिः स्यादतोऽन्यन्नहि किञ्चन ॥ ४६॥  
  
अतोऽहं राम रूपं ते स्थूलमेवानुभावये ।  
यस्मिन् ध्याते प्रेमरसः सरोमपुलको भवेत् ॥ ४७॥  
  
तदैव मुक्तिः स्याद्राम यदा ते स्थूलभावकः ।  
तदप्यास्तां तवैवाहमेतद्रूपं विचिन्तये ॥ ४८॥  
  
धनुर्बाणधरं श्यामं जटावल्कलभूषितम् ।  
अपीच्यवयसं सीतां विचिन्वन्तं सलक्ष्मणम् ॥ ४९॥  
  
इदमेव सदा मे स्यान्मानसे रघुनन्दन ॥ ५०॥  
  
सर्वज्ञः शङ्करः साक्षात्पार्वत्या सहितः सदा ।  
त्वद्रूपमेव सततं ध्यायन्नास्ते रघूत्तम ।  
मुमूर्षूणां तदा काश्यां तारकं ब्रह्मवाचकम् ॥ ५१॥  
  
रामरामेत्युपदिशन् सदा सन्तुष्टमानसः ।  
अतस्त्वं जानकीनाथ परमात्मा सुनिश्चितः ॥ ५२॥  
  
सर्वे ते मायया मूढास्त्वां न जानन्ति तत्त्वतः ।  
नमस्ते रामभद्राय वेधसे परमात्मने ॥ ५३॥  
  
अयोध्याधिपते तुभ्यं नमः सौमित्रिसेवित ।  
त्राहि त्राहि जगन्नाथ मां माया नावृणोतु ते ॥ ५४॥  
  
            श्रीराम उवाच  
तुष्टोऽहं देवगन्धर्व भक्त्या स्तुत्या च तेऽनघ ।  
याहि मे परमं स्थानं योगिगम्यं सनातनम् ॥ ५५॥  
  
जपन्ति ये नित्यमनन्यबुद्ध्या  
          भक्त्या त्वदुक्तं स्तवमागमोक्तम् ।  
तेऽज्ञानसम्भूतभवं विहाय  
          मां यान्ति नित्यानुभवानुमेयम् ॥ ५६॥  
  
इति श्रीमदध्यात्मरामयणे उमामहेश्वरसंवादे  
   अरण्यकाण्डे नवमः सर्गः ॥ ९॥  
  
  
॥ दशमः सर्गः ॥  
        श्रीमहादेव उवाच  
लब्ध्वा वरं स गन्धर्वः प्रयास्यन् राममब्रवीत् ।  
शबर्यास्ते पुरोभागे आश्रमे रघुनन्दन ॥ १॥  
  
भक्त्या त्वत्पादकमले भक्तिमार्गविशारदा ।  
तां प्रयाहि महाभाग सर्वं ते कथयिष्यति ॥ २॥  
  
इत्युक्त्वा प्रययौ सोऽपि विमानेनार्कवर्चसा ।  
विष्णोः पदं रामनामस्मरणे फलमीदृशम् ॥ ३॥  
  
त्यक्त्वा तद्विपिनं घोरं सिंहव्याघ्रादिदूषितम् ।  
शनैरथाश्रमपदं शबर्या रघुनन्दनः ॥ ४॥  
  
शबरी राममालोक्य लक्ष्मणेन समन्वितम् ।  
आयान्तमाराद्धर्षेण प्रत्युत्थायाचिरेण सा ॥ ५॥  
  
पतित्वा पादयोरग्रे हर्षपूर्णाश्रुलोचना ।  
स्वागतेनाभिनन्द्याथ स्वासने सन्न्यवेशयत् ॥ ६॥  
  
रामलक्ष्मणयोः सम्यक्पादौ प्रक्षाल्य भक्तितः ।  
तज्जलेनाभिषिच्याङ्गमथार्घ्यादिभिरादृता ॥ ७॥  
  
सम्पूज्य विधिवद्रामं ससौमित्रिं सपर्यया ।  
सङ्गृहीतानि दिव्यानि रामार्थं शबरी मुदा ॥ ८॥  
  
फलान्यमृतकल्पानि ददौ रामाय भक्तितः ।  
पादौ सम्पूज्य कुसुमैः सुगन्धैः सानुलेपनैः ॥ ९॥  
  
कृतातिथ्यं रघुश्रेष्ठमुपविष्टं सहानुजम् ।  
शबरी भक्तिसम्पन्ना प्राञ्जलिर्वाक्यमब्रवीत् ॥ १०॥  
  
अत्राश्रमे रघुश्रेष्ठ गुरवो मे महर्षयः ।  
स्थिताः शुश्रूषणं तेषां कुर्वती समुपस्थिता ॥ ११॥  
  
बहुवर्षसहस्राणि गतास्ते ब्रह्मणः पदम् ।  
गमिष्यन्तोऽब्रुवन्मां त्वं वसात्रैव समाहिता ॥ १२॥  
  
रामो दाशरथिर्जातः परमात्मा सनातनः ।  
राक्षसानां वधार्थाय ऋषीणां रक्षणाय च ॥ १३॥  
  
आगमिष्यति चैकाग्रध्याननिष्ठा स्थिरा भव ।  
इदानीं चित्रकूटाद्रावाश्रमे वसति प्रभुः ॥ १४॥  
  
यावदागमनं तस्य तावद्रक्ष कलेवरम् ।  
दृष्ट्वैव राघवं दग्ध्वा देहं यास्यसि तत्पदम् ॥ १५॥  
  
तथैवाकरवं राम त्वद्ध्यानैकपरायणा ।  
प्रतीक्ष्यागमनं तेऽद्य सफलं गुरुभाषितम् ॥ १६॥  
  
तव सन्दर्शनं राम गुरूणामपि मे न हि ।  
योषिन्मूढाऽप्रमेयात्मन् हीनजातिसमुद्भवा ॥ १७॥  
  
तव दासस्य दासानां शतसङ्ख्योत्तरस्य वा ।  
दासीत्वे नाधिकारोऽस्ति कुतः साक्षात्तवैव हि ॥ १८॥  
  
कथं रामाद्य मे दृष्टस्त्वं मनोवागगोचरः ।  
स्तोतुं न जाने देवेश किं करोमि प्रसीद मे ॥ १९॥  
  
            श्रीराम उवाच  
पुंस्त्वे स्त्रीत्वे विशेषो वा जातिनामाश्रमादयः ।  
न कारणं मद्भजने भक्तिरेव हि कारणम् ॥ २०॥  
  
यज्ञदानतपोभिर्वा वेदाध्ययनकर्मभिः ।  
नैव द्रष्टुमहं शक्यो मद्भक्तिविमुखैः सदा ॥ २१॥  
  
तस्माद्भामिनि सङ्क्षेपाद्वक्ष्येऽहं भक्तिसाधनम् ॥ २२॥  
  
सतां सङ्गतिरेवात्र साधनं प्रथमं स्मृतम् ।  
द्वितीयं मत्कथालापस्तृतीयं मद्गुणेरणम् ।  
व्याख्यातृत्वं मद्वचसां चतुर्थं साधनं भवेत् ॥ २३॥  
  
आचार्योपासनं भद्रे मद्बुद्ध्याऽमायया सदा ।  
पञ्चमं पुण्यशीलत्वं यमादि नियमादि च ॥ २४॥  
  
निष्ठा मत्पूजने नित्यं षष्ठं साधनमीरितम् ।  
मम मन्त्रोपासकत्वं साङ्गं सप्तममुच्यते ॥ २५॥  
  
मद्भक्तेष्वधिका पूजा सर्वभूतेषु मन्मतिः ।  
बाह्यार्थेषु विरागित्वं शमादिसहितं तथा ॥ २६॥  
  
अष्टमं नवमं तत्त्वविचारो मम भामिनि ।  
एवं नवविधा भक्तिः साधनं यस्य कस्य वा ॥ २७॥  
  
स्त्रियो वा पुरुषस्यापि तिर्यग्योनिगतस्य वा ।  
भक्तिः सञ्जायते प्रेमलक्षणा शुभलक्षणे ॥ २८॥  
  
भक्तौ सञ्जातमात्रायां मत्तत्त्वानुभवस्तदा ।  
ममानुभवसिद्धस्य मुक्तिस्तत्रैव जन्मनि ॥ २९॥  
  
स्यात्तस्मात्कारणं भक्तिर्मोक्षस्येति सुनिश्चितम् ।  
प्रथमं साधनं यस्य भवेत्तस्य क्रमेण तु ॥ ३०॥  
  
भवेत्सर्वं ततो भक्तिर्मुक्तिरेव सुनिश्चितम् ।  
यस्मान्मद्भक्तियुक्ता त्वं ततोऽहं त्वामुपस्थितः ॥ ३१॥  
  
इतो मद्दर्शनान्मुक्तिस्तव नास्त्यत्र संशयः ।  
यदि जानासि मे ब्रूहि सीता कमललोचना ॥ ३२॥  
  
कुत्रास्ते केन वा नीता प्रिया मे प्रियदर्शना ॥ ३३॥  
  
            शबर्युवाच  
देव जानासि सर्वज्ञ सर्वं त्वं विश्वभावन ।  
तथाऽपि पृच्छसे यन्मां लोकाननुसृतः प्रभो ॥ ३४॥  
  
ततोऽहमभिधास्यामि सीता यत्राधुना स्थिता ।  
रावणेन हृता सीता लङ्कायां वर्ततेऽधुना ॥ ३५॥  
  
इतः समीपे रामाऽऽस्ते पम्पानाम सरोवरम् ।  
ऋष्यमूकगिरिर्नाम तत्समीपे महानगः ॥ ३६॥  
  
चतुर्भिर्मन्त्रिभिः सार्धं सुग्रीवो वानराधिपः ।  
भीतभीतः सदा यत्र तिष्ठत्यतुलविक्रमः ॥ ३७॥  
  
वालिनश्च भयाद् भ्रातुस्तदगम्यमृषेर्भयात् ।  
वालिनस्तत्र गच्छ त्वं तेन सख्यं कुरु प्रभो ॥ ३८॥  
  
सुग्रीवेण स सर्वं ते कार्यं सम्पादयिष्यति ।  
अहमग्निं प्रवेक्ष्यामि तवाग्रे रघुनन्दन ॥ ३९॥  
  
मुहूर्तं तिष्ठ राजेन्द्र यावद्दग्ध्वा कलेवरम् ।  
यास्यामि भगवन् राम तव विष्णोः परं पदम् ॥ ४०॥  
  
इति रामं समामन्त्र्य प्रविवेश हुताशनम् ।  
क्षणान्निर्धूय सकलमविद्याकृतबन्धनम् ।  
रामप्रसादाच्छबरी मोक्षं प्रापातिदुर्लभम् ॥ ४१॥  
  
किं दुर्लभं जगन्नाथे श्रीरामे भक्तवत्सले ।  
प्रसन्नेऽधमजन्मापि शबरी मुक्तिमाप सा ॥ ४२॥  
  
किं पुनर्ब्राह्मणा मुख्याः पुण्याः श्रीरामचिन्तकाः ।  
मुक्तिं यान्तीति तद्भक्तिर्मुक्तिरेव न संशयः ॥ ४३॥  
  
भक्तिर्मुक्तिविधायिनी भगवतः श्रीरामचन्द्रस्य हे  
       लोकाः कामदुघाङ्घ्रिपद्मयुगलं सेवध्वमत्युत्सुकाः ।  
नानाज्ञानविशेषमन्त्रविततिं त्यक्त्वा सुदूरे भृशं  
       रामं श्यामतनुं स्मरारिहृदये भान्तं भजध्वं बुधाः ॥ ४४॥  
  
इति श्रीमदध्यात्मरामायणे उमामहेश्वरसंवादे  
   अरण्यकाण्डे दशमः सर्गः ॥ १०॥  
  
अरण्यकाण्डम् समाप्तम् ॥  
  
  
  
Encoded by Nagaraj Balijepalli nagaraj at iastate.edu  
Proofread by Sunder Hattangadi  
Revised by Agne Easwaran easwaranpsa at rediffmail.com   
and ahimsasoldier at gmail.com  
   
  
