+++
"Text title" = "rAmapAdukAstotram"
"File name" = "rAmapAdukAstotram.itx"
itxtitle = "rAmapAdukAstotram (vedAntadeshikavirachitaM)"
engtitle = "rAmapAdukAstotram"
Category = "raama, vedAnta-deshika"
Location = "doc_raama"
Sublocation = "raama"
Author = "vedAntadeshika"
Language = "Sanskrit"
Subject = "philosophy/hinduism/religion"
"Proofread by" = "PSA Easwaran psawaswaran at gmail.com"
"Description/comments" = "Edited by S. V. Radhakrishna Shastriji"
Indexextra = "(VSM 3)"
Acknowledge-Permission = "Mahaperiaval Trust"
"Latest update" = "May 13, 2018"
"Send corrections to" = "sanskrit@cheerful.com"
"Site access" = "https://sanskritdocuments.org"
title = "रामपादुकास्तोत्रम् (वेदान्तदेशिकविरचितं)"

+++
  
 श्रीरामपादुकास्तोत्रम्   
  
(श्रीवेदान्तदेशिककृतम्)  
सन्तः श्रीरङ्ग-पृथ्वीश-चरणत्राण-शेखराः ।  
जयन्ति भुवन-त्राणपदपङ्कज-रेणवः ॥ १॥  
  
वन्दे विष्णुपदासक्तं तमृषिं तां च पादुकाम् ।  
यथार्था शठजित्संज्ञा मच्चित्तविजयाद्ययोः ॥ २॥  
  
वन्दे तद्रङ्गनाथस्य मान्यं पादुकयोर्युगम् ।  
उन्नतानामवनतिः नतानां यत्र चोन्नतिः ॥ ३॥  
  
भजामः पादुके याभ्यां भरतस्याग्रजस्तदा ।  
प्रायः प्रति-प्रयाणाय प्रास्थानिकमकल्पयत् ॥ ४॥  
  
प्रशस्ते रामपादाभ्यां पादुके पर्युपास्महे ।  
आनृशंस्यं ययोरासीदाश्रितेष्वनवग्रहम् ॥ ५॥  
  
अधीष्टे पादुका सा मे यस्याः साकेतवासिभिः ।  
अन्वयव्यतिरेकाभ्यामन्वमीयत वैभवम् ॥ ६॥  
  
पाहि नः पादुके यस्याः विधास्यन्नभिषेचनम् ।  
आभिषेचनिकं भाण्डं चक्रे रामः प्रदक्षिणम् ॥ ७॥  
  
अभिषेकोत्सवात्तस्माद्यस्या निर्यातनोत्सवः ।  
अत्यरिच्यत तां वन्दे भव्यां भरतदेवताम् ॥ ८॥  
  
नमस्ते पादुके  पुंसां संसारार्णवसेतवे ।  
पदारोहस्य वेदान्ताः वन्दिवैतालिकाः स्वयम् ॥ ९॥  
  
शौरेः शृङ्गारचेष्टानां प्रसूतिं पादुकां भजे ।  
यामेष भुङ्क्ते शुद्धान्तात्पूर्वं पश्चादपि प्रभुः ॥ १०॥  
  
अग्रतस्ते गमिष्यामि मृद्नन्ती कुश-कण्टकान् ।  
इति सीताऽपि यद्वृत्तिं इयेष प्रणमामि ताम् ॥ ११॥  
  
शौरेः सञ्चारकालेषु पुष्पवृष्टिर्दिवश्च्युता ।  
पर्यवस्यति यत्रैव प्रपद्ये तां पदावनीम् ॥ १२॥  
  
पान्तु वः पद्मनाभस्य पादुकाकेलिपांसवः ।  
अहल्यादेहनिर्माणपर्यायपरमाणवः ॥ १३॥  
  
श्रुतीनां भूषणानां ते शङ्के रङ्गेन्द्रपादुके ।  
मिथः सङ्घर्षसञ्जातं रजः किमपि शिञ्जितम् ॥ १४॥  
  
उदर्चिषस्ते रङ्गेन्द्रपदावनि  बहिर्मणीन् ।  
अन्तर्मणिरवं श्रुत्वा मन्ये रोमाञ्चिताकृतीन् ॥ १५॥  
  
मुखबाहूरूपादेभ्यो वर्णान् सृष्टवतः प्रभोः ।  
प्रपद्ये पादुकां रत्नैर्व्यक्तवर्णव्यवस्थितिम् ॥ १६॥  
  
प्रपद्ये रङ्गनाथस्य पादुकां पद्मरागिणीम् ।  
पदेकनियतां तस्य पद्मवासामिवापराम् ॥ १७॥  
  
बद्धानां यत्र नित्यानां मुक्तानामीश्वरस्य च ।  
प्रत्यक्षं शेषशेषित्वं सा मे सिद्ध्यतु पादुका ॥ १८॥  
  
वन्दे गारुत्मतीं वृत्त्या मणिस्तोमैश्च पादुकाम् ।  
यया नित्यं तुलस्येव हरितत्वं प्रकाश्यते ॥ १९॥  
  
हरिणा हरिनीलैश्च प्रतियत्नवतीं सदा ।  
अयत्नलभ्यनिर्वाणामाश्रये मणिपादुकाम् ॥ २०॥  
  
शौरेः शुद्धान्तनारीणां विहारमणिदर्पणम् ।  
प्रसत्तेरिव संस्थानं पदत्राणमुपास्महे ॥ २१॥  
  
कल्याणप्रकृतिं वन्दे भजन्तीं काञ्चनश्रियम् ।  
पदार्हां पादुकां शौरेः पद एव निवेशिताम् ॥ २२॥  
  
सृष्टं भूमावनन्तेन नित्यं शेषसमाधिना ।  
अहं सम्भावयामि त्वामात्मानमिव पादुके ॥ २३॥  
  
प्रपद्ये पादुकारूपं प्रणवस्य कलाद्वयम् ।  
ओन्तं मितमिदं यस्मिन् अनन्तस्यापि तत्पदम् ॥ २४॥  
  
अणोरणीयसीं विष्णोर्महतोऽपि महीयसीम् ।  
प्रपद्ये पादुकां नित्यं तत्पदेनैव सम्मताम् ॥ २५॥  
  
उदग्रयन्त्रकां वन्दे पादुकां यन्निवेशनात् ।  
उपर्यपि पदं विष्णोः प्रत्यादिष्टप्रसाधनम् ॥ २६॥  
  
सूचयन्तीं स्वरेखाभिरनालेख्यसरस्वतीम् ।  
आलेखनीयसौन्दर्यामाश्रये शौरिपादुकाम् ॥ २७॥  
  
कलासु काष्ठामातिष्ठन् भूम्ने सम्बन्धिनामपि ।  
पादुका रङ्गधुर्यस्य भरताराध्यतां गता ॥ २८॥  
  
विधौ प्रवृत्ते यद्द्रव्यं गुणसंस्कारनामभिः ।  
श्रेयस्साधनमाम्नतं तत्पदत्रं तथास्तु मे ॥ २९॥  
  
प्रतिष्ठां सर्वचित्राणां प्रपद्ये मणिपादुकाम् ।  
विचित्रजगदाधारो विष्णुर्यत्र प्रतिष्ठितः ॥ ३०॥  
  
प्रपद्ये पादुकां देवीं परविद्यामिव स्वयम् ।  
यामर्पयति दीनानां दयमानो जगद्गुरुः ॥ ३१॥  
  
उपाख्यातं तथात्वेन वसिष्ठाद्यैर्महर्षिभिः ।  
उपायफलयोः काष्ठामुपासे रामपादुकाम् ॥ ३२॥  
  
जयति यतिराजसूक्तिर्जयति मुकुन्दस्य पादुकायुगळी ।  
तदुभयधनास्त्रिवेदीमवन्ध्ययन्तो जयन्ति भुवि सन्तः ॥ ३३॥  
  
इति श्रीवेदान्तदेशिककृतं श्रीरामपादुकास्तोत्रं सम्पूर्णम् ।  
  
  
Proofread by PSA Easwaran psaeaswaran at gmail.com  
  
