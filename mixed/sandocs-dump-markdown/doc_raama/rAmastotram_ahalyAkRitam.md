---
Author: ahalyA
Category: raama, stotra
Description-comments: adhyAtmarAmAyaNa sarga 5, shloka 43-65
File name: ahalyaaraamstotra.itx
Indexextra: (Gita Press)
Language: Sanskrit
Latest update: August 5, 2015
Location: doc_raama
Proofread by: Ravin Bhalekar ravibhalekar at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: ahalyAkRitaM rAmastotram
Texttype: stotra
Transliterated by: WebD
engtitle: ahalyAkRitaM rAmastotram
itxtitle: rAmastotram (ahalyAkRitam)
title: रामस्तोत्रम् (अहल्याकृइतम्)

---
  
 श्रीरामस्तोत्रं अहल्याकृतम्   
  
श्री गणेशाय नमः ।  
अहल्योवाचः ।  
अहो कृतार्थाऽस्मि जगन्निवास ते पादाब्जसंलग्नरजःकणादहम् ।  
स्पृशामि यत्पद्मजशङ्करादिभिर्विमृग्यते रन्धितमानसैः सदा ॥ १॥  
  
अहो विचित्रं तव राम चेष्टितं मनुष्यभावेन विमोहितं जगत् ।  
चलस्यजस्रं चरणादिवर्जितः सम्पूर्ण आनन्दमयोऽतिमायिकः ॥ २॥  
  
यत्पादपङ्कजपरागपवित्रगात्रा भागीरथी भवविरिञ्चिमुखान्पुनाति ।  
साक्षात्स एव मम दृग्विषयो यदास्ते किं वर्ण्यते मम पुराकृतभागधेयम् ॥ ३॥  
  
मर्त्यावतारे मनुजाकृतिं हरिं रामाभिधेयं रमणीयदेहिनम् ।  
धनुर्धरं पद्मविशाललोचनं भजामि नित्यं न परान्भजिष्ये ॥ ४॥  
  
यत्पादपङ्करजः श्रुतिभिर्विमृग्यं यन्नाभिपङ्कजभवः कमलासनश्च ।  
यन्नामसाररसिको भगवान्पुरारिस्तं रामचन्द्रमनिशं हृदि भावयामि ॥ ५॥  
  
यस्यावतारचरितानि विरिञ्चिलोके गायन्ति नारदमुखा भवपद्मजाद्याः ।  
आनन्दजाश्रुपरिषिक्तकुचाग्रसीमा वागीश्वरी च तमहं शरणं प्रपद्ये ॥ ६॥  
  
सोऽयं परात्मा पुरुषः पुराण एषः स्वयञ्ज्योतिरनन्त आद्यः । var  एकः  
मायातनुं लोकविमोहनीयां धत्ते परानुग्रह एष रामः ॥ ७॥  
  
अयं हि विश्वोद्भवसंयमानामेकः स्वमायागुणबिम्बितो यः ।  
विरिञ्चिविष्ण्वीश्वरनामभेदान् धत्ते स्वतन्त्रः परिपूर्ण आत्मा ॥ ८॥  
  
नमोऽस्तु ते राम तवाङ्घ्रिपङ्कजं श्रिया धृतं वक्षसि लालितं प्रियात् ।  
आक्रान्तमेकेन जगत्त्रयं पुरा ध्येयं मुनीन्द्रैरभिमानवर्जितैः ॥ ९॥  
  
जगतामादिभूतस्त्वं जगत्त्वं जगदाश्रयः ।  
सर्वभूतेष्वसंयुक्त एको भाति भवान्परः ॥ १०॥  
  
ओङ्कारवाच्यस्त्वं राम वाचामविषयः पुमान् ।  
वाच्यवाचकभेदेन भवानेव जगन्मयः ॥ ११॥  
  
कार्यकारणकर्तृत्वफलसाधनभेदतः ।  
एको विभासि राम त्वं मायया बहुरूपया ॥ १२॥  
  
त्वन्मायामोहितधियस्त्वां न जानन्ति तत्त्वतः ।  
मानुषं त्वाऽभिमन्यन्ते मायिनं परमेश्वरम् ॥ १३॥  
  
आकाशवत्त्वं सर्वत्र बहिरन्तर्गतोऽमलः ।  
असङ्गो ह्यचलो नित्यः शुद्धो बुद्धः सदव्ययः ॥ १४॥  
  
योषिन्मूढाऽहमज्ञा ते तत्त्वं जाने कथं विभो ।  
तस्मात्ते शतशो राम नमस्कुर्यामनन्यधीः ॥ १५॥  
  
देव मे यत्र कुत्रापि स्थिताया अपि सर्वदा ।  
त्वत्पादकमले सक्ता भक्तिरेव सदाऽस्तु मे ॥ १६॥  
  
नमस्ते पुरुषाध्यक्ष नमस्ते भक्तवत्सल ।  
नमस्तेऽस्तु हृषीकेश नारायण नमोऽस्तु ते ॥ १७॥  
  
भवभयहरमेकं भानुकोटिप्रकाशं  
        करधृतशरचापं कालमेघावभासम् ।  
कनकरुचिरवस्त्रं रत्नवत्कुण्डलाढ्यं  
        कमलविशदनेत्रं सानुजं राममीडे ॥ १८॥  
  
स्तुत्वैवं पुरुषं साक्षाद्राघवं पुरतः स्थितम् ।  
परिक्रम्य प्रणम्याशु साऽनुज्ञाता ययौ पतिम् ॥ १९॥  
  
अहल्यया कृतं स्तोत्रं यः पठेद्भक्तिसंयुतः ।  
स मुच्यतेऽखिलैः पापैः परं ब्रह्माधिगच्छति ॥ २०॥  
  
पुत्राद्यर्थे पठेद्भक्त्या रामं हृदि निधाय च ।  
संवत्सरेण लभते वन्ध्या अपि सुपुत्रकम् ॥ २१॥  
  
सर्वान्कामानवाप्नोति रामचन्द्रप्रसादतः ॥ २२॥  
  
ब्रह्मघ्नो गुरुतल्पगोऽपि पुरुषः स्तेयी सुरापोऽपि वा  
मातृभ्रातृविहिंसकोऽपि सततं भोगैकबद्धातुरः ।  
नित्यं स्तोत्रमिदं जपन् रघुपतिं भक्त्या हृदिस्थं स्मरन्  
ध्यायन्मुक्तिमुपैति किं पुनरसौ स्वाचारयुक्तो नरः ॥ २३॥  
  
॥ इति श्रीमदध्यात्मरामायणे अहल्याविरचितं श्रीरामचन्द्रस्तोत्रं सम्पूर्णम् ॥  
  
  
Proofread by Ravin Bhalekar ravibhalekar at hotmail.com  
  
