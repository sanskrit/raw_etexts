---
Category: bhajana, raama
Description-comments: Popularly sung in the Ramakrishna order
File name: rAmanAmasankIrtanam.itx
Language: Sanskrit
Latest update: Januuary 6, 2009
Location: doc_raama
Proofread by: Swami Mahayogananda
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: raamanaamasaMkiirtanam
Transliterated by: Swami Mahayogananda
engtitle: rAmanAmasaMkIrtanam
itxtitle: rAmanAmasaNkIrtanam
title: रामनामसण्कीर्तनम्

---
  
 श्रीरामनामसङ्कीर्तनम्   
  
श्रीनाथे जानकीनाथे अभेदः परमात्मनि ।  
तथापि मम सर्वस्वः रामः कमललोचनः ॥  
  
ॐ श्रीरामचन्द्राय नमः ।  
  
                स्तवः  
वर्णानामर्थसङ्घानां रसानां छन्दसामपि ।  
मङ्गलानां च कर्तारौ वन्दे वाणीविनायकौ ॥ १॥  
  
भवानीशङ्करौ वन्दे श्रद्धाविश्वासरूपिणौ ।  
याभ्यां विना न पश्यन्ति सिद्धा स्वान्तःस्थमीश्वरम् ॥ २॥  
  
वन्दे बोधमयं नित्यं गुरुं शङ्कररूपिणम् ।  
यमाश्रितो हि वक्रोऽपि चन्द्रः सर्वत्र वन्द्यते ॥ ३॥  
  
सीतारामगुणग्रामपुण्यारण्यविहारिणौ ।  
वन्दे विशुद्धविज्ञानौ कवीश्वरकपीश्वरौ ॥ ४॥  
  
उद्भवस्थितिसंहारकारिणीं क्लेशहारिणीम् ।  
सर्वश्रेयस्करीं सीतां नतोऽहं रामवल्लभाम् ॥ ५॥  
  
यन्मायावशवर्ति विश्वमखिलं ब्रह्मादिदेवासुराः  
यत्सत्त्वादमृषैव भाति सकलं रज्जौ यथाहेर्भ्रमः ।  
यत्पादप्लवमेव भाति हि भवाम्भोधेस्तितीर्षावतां  
वन्देऽहं तमशेषकारणपरं रामाख्यमीशं हरिम् ॥ ६॥  
  
प्रसन्नतां या न गताभिषेकतस्तथा न मम्लौ वनवासदुःखतः ।  
मुखाम्बुजश्रीरघुनन्दनस्य मे सदास्तु सा मञ्जुलमङ्गलप्रदा ॥ ७॥  
  
नीलाम्बुजश्यामलकोमलाङ्गं सीतासमारोपितवामभागम् ।  
पाणौ महासायकचारुचापं नमामि रामं रघुवंशनाथम् ॥ ८॥  
  
मूलं धर्मतरोर्विवेकजलधेः पूर्णेन्दुमानन्ददं  
वैराग्याम्बुजभास्करं त्वघहरं ध्वान्तापहं तापहम् ।  
मोहाम्भोधरपुञ्जपाटनविधौ खेसम्भवं शङ्करं  
वन्दे ब्रह्मकुले कलङ्कशमनं श्रीरामभूपप्रियम् ॥ ९॥  
  
सान्द्रानन्दपयोदसौभगतनुं पीताम्बरं सुन्दरं  
पाणौ बाणशरासनं कटिलसत्तूणीरभारं वरम् ।  
राजीवायतलोचनं धृतजटाजूटेन संशोभितं  
सीतालक्ष्मणसंयुतं पथिगतं रामाभिरामं भजे ॥ १०॥  
  
कुन्देन्दीवरसुन्दरावतिबलौ विज्ञानधामावुभौ  
शोभाढ्यौ वरधन्विनौ श्रुतिनुतौ गोविप्रवृन्दप्रियौ ।  
मायामानुषरूपिणौ रघुवरौ सद्धर्मवन्तौ हितौ  
सीतान्वेषणतत्परौ पथिगतौ भक्तिप्रदौ तौ हि नः ॥ ११॥  
  
ब्रह्माम्भोधिसमुद्भवं कलिमलप्रध्वंसनं चाव्ययं  
श्रीमच्छम्भुमुखेन्दुसुन्दरवरे संशोभितं सर्वदा ।  
संसारामयभेषजं सुमधुरं श्रीजानकीजीवनं  
धन्यास्ते कृतिनः पिबन्ति सततं श्रीरामनामामृतम् ॥ १२॥  
  
शान्तं शाश्वतमप्रमेयमनघं निर्वाणशान्तिप्रदं  
ब्रह्माशम्भुफणीन्द्रसेव्यमनिशं वेदान्तवेद्यं विभुम् ।  
रामाख्यं जगदीश्वरं सुरगुरुं मायामनुष्यं हरिं  
वन्देऽहं करुणाकरं रघुवरं भूपालचूडामणिम् ॥ १३॥  
  
केकीकण्ठाभनीलं सुरवरविलसद्विप्रपादाब्जचिह्नं  
शोभाढ्यं पीतवस्त्रं सरसिजनयनं सर्वदा सुप्रसन्नम् ।  
पाणौ नाराचचापं कपिनिकरयुतं बन्धुना सेव्यमानं  
नौमीड्यं जानकीशं रघुवरमनिशं पुष्पकारूढरामम् ॥ १४॥  
  
आर्तानामार्तिहन्तारं भीतानां भयनाशनम् ।  
द्विषतां कालदण्डं तं रामचन्द्रं नमाम्यहम् ॥ १५॥  
  
श्रीराघवं दशरथात्मजमप्रमेयं  
सीतापतिं रघुकुलान्वयरत्नदीपम् ।  
आजानुबाहुमरविन्ददलायताक्षं  
रामं निशाचरविनाशकरं नमामि ॥ १६॥  
  
वैदेहीसहितं सुरद्रुमतले हैमे महामण्डपे  
मध्ये पुष्पक आसने मणिमये वीरासने संस्थितम् ।  
अग्रे वाचयति प्रभञ्जनसुते तत्त्वं मुनीन्द्रैः परं  
व्याख्यातं भरतादिभिः परिवृतं रामं भजे श्यामलम् ॥ १७॥  
  
         प्रार्थना  
नान्या स्पृहा रघुपते हृदयेऽस्मदीये  
सत्यं वदामि च भवानखिलान्तरात्मा ।  
भक्तिं प्रयच्छ रघुपुङ्गव निर्भरां  मे  
कामादिदोषरहितं कुरु मानसं च ॥  
  
ॐ श्रीसीता-लक्ष्मण-भरत-शत्रुघ्न-हनुमत्समेत-  
श्रीरामचन्द्रपरब्रह्मणे नमः ॥  
  
      अथ सङ्कीर्तनम् ।  
      बालकाण्डम्  
१. शुद्धब्रह्मपरात्पर राम ।  
२. कालात्मकपरमेश्वर राम ॥  
  
३. शेषतल्पसुखनिद्रित राम ।  
४. ब्रह्माद्यमरप्रार्थित राम ॥  
  
५. चण्डकिरणकुलमण्डन राम ।  
६. श्रीमद्दशरथनन्दन राम ॥  
  
७. कौशल्यासुखवर्धन राम ।  
८. विश्वामित्रप्रियधन राम ॥  
  
९. घोरताटकाघातक राम ।  
१०. मारीचादिनिपातक राम ॥  
  
११. कौशिकमखसंरक्षक राम ।  
१२. श्रीमदहल्योद्धारक राम ॥  
  
१३. गौतममुनिसम्पूजित राम ।  
१४. सुरमुनिवरगणसंस्तुत राम ॥  
  
१५. नाविकधावितमृदुपद राम ।  
१६. मिथिलापुरजनमोहक राम ॥  
  
१७. विदेहमानसरञ्जक राम ।  
१८. त्र्यम्बककार्मुकभञ्जक राम ॥  
  
१९. सीतार्पितवरमालिक राम ।  
२०. कृतवैवाहिककौतुक राम ॥  
  
२१. भार्गवदर्पविनाशक राम ।  
२२. श्रीमदयोध्यापालक राम ॥  
  
      अयोध्याकाण्डम्  
२३. अगणितगुणगणभूषित राम ।  
२४. अवनीतनयाकामित राम ॥  
  
२५. राकाचन्द्रसमानन राम ।  
२६. पितृवाक्याश्रितकानन राम ॥  
  
२७. प्रियगुहविनिवेदितपद राम ।  
२८. तत्क्षालितनिजमृदुपद राम ॥  
  
२९. भरद्वाजमुखनन्दक राम ।  
३०. चित्रकूटाद्रिनिकेतन राम ॥  
  
३१. दशरथसन्ततचिन्तित राम ।  
३२. कैकेयीतनयार्थित राम ॥  
  
३३. विरचितनिजपितृकर्मक राम ।  
३४. भरतार्पितनिजपादुक राम ॥  
  
      अरण्यकाण्डम्  
३५. दण्डकवनजनपावन राम ।  
३६. दुष्टविराधविनाशन राम ॥  
  
३७. शरभङ्गसुतीक्ष्णार्चित राम ।  
३८. अगस्त्यनुग्रहवर्धित राम ॥  
  
३९. गृध्राधिपसंसेवित राम ।  
४०. पञ्चवटीतटसुस्थित राम ॥  
  
४१. शूर्पणखार्तिविधायक राम ।  
४२. खरदूषणमुखसूदक राम ॥  
  
४३. सीताप्रियहरिणानुग राम ।  
४४. मारीचार्तिकृदाशुग राम ॥  
  
४५. विनष्टसीतान्वेषक राम ।  
४६. गृध्राधिपगतिदायक राम ॥  
  
४७. शबरीदत्तफलाशन राम ।  
४८. कबन्धबाहुच्छेदक राम ॥  
  
      किष्किन्धाकाण्डम्  
४९. हनुमत्सेवितनिजपद राम ।  
५०. नतसुग्रीवाभीष्टद  राम ॥  
  
५१. गर्वितवालिसंहारक राम ।  
५२. वानरदूतप्रेषक राम ॥  
  
५३. हितकरलक्ष्मणसंयुत राम ।  
      सुन्दरकाण्डम्  
५४. कपिवरसन्ततसंस्मृत राम ॥  
  
५५. तद्गतिविघ्नध्वंसक राम ।  
५६. सीताप्राणाधारक राम ॥  
  
५७. दुष्टदशाननदूषित राम ।  
५८. शिष्टहनूमद्भूषित राम ॥  
  
५९. सीतावेदितकाकावन राम ।  
६०. कृतचूडामणिदर्शन राम ॥  
  
६१. कपिवरवचनाश्वासित राम ।  
      युद्धकाण्डम्  
६२. रावणनिधनप्रस्थित राम ॥  
  
६३. वानरसैन्यसमावृत राम ।  
६४. शोषितसरिदीशार्थित राम ॥  
  
६५. विभीषणाभयदायक राम ।  
६६. पर्वतसेतुनिबन्धक राम ॥  
  
६७. कुम्भकर्णशिरच्छेदक राम ।  
६८. राक्षससङ्घविमर्दक राम ॥  
  
६९. अहिमहिरावणचारण राम ।  
७०. संहृतदशमुखरावण राम ॥  
  
७१. विधिभवमुखसुरसंस्तुत राम ।  
७२. खस्थितदशरथवीक्षित राम ॥  
  
७३. सीतादर्शनमोदित राम ।  
७४. अभिषिक्तविभीषणनत राम ॥  
  
७५. पुष्पकयानारोहण राम ।  
७६. भरद्वाजाभिनिषेवण राम ॥  
  
७७. भरतप्राणप्रियकर राम ।  
७८. साकेतपुरीभूषण राम ॥  
  
७९. सकलस्वीयसमानत राम ।  
८०. रत्नलसत्पीठास्थित राम ॥  
  
८१. पट्टाभिषेकालङ्कृत राम ।  
८२. पार्थिवकुलसम्मानित राम ॥  
  
८३. विभीषणार्पितरङ्गक राम ।  
८४. कीशकुलानुग्रहकर राम ॥  
  
८५. सकलजीवसंरक्षक राम ।  
८६. समस्तलोकाधारक राम ॥  
  
      उत्तरकाण्डम्  
८७. आगतमुनिगणसंस्तुत राम ।  
८८. विश्रुतदशकण्ठोद्भव राम ॥  
  
८९. सीतालिङ्गननिर्वृत राम ।  
९०. नीतिसुरक्षितजनपद राम ॥  
  
९१. विपिनत्याजितजनकज राम ।  
९२. कारितलवणासुरवध राम ॥  
  
९३. स्वर्गतशम्बुकसंस्तुत राम ।  
९४. स्वतनयकुशलवनन्दित राम ॥  
  
९५. अश्वमेधक्रतुदीक्षित राम ।  
९६. कालावेदितसुरपद राम ॥  
  
९७. आयोध्यकजनमुक्तिद राम ।  
९८. विधिमुखविबुधानन्दक राम ॥  
  
९९. तेजोमयनिजरूपक राम ।  
१००. संसृतिबन्धविमोचक राम ॥  
  
१०१. धर्मस्थापनतत्पर राम ।  
१०२. भक्तिपरायणमुक्तिद राम ॥  
  
१०३. सर्वचराचरपालक राम ।  
१०४. सर्वभवामयवारक राम ॥  
  
१०५. वैकुण्ठालयसंस्थित राम ।  
१०६. नित्यानन्दपदस्थित राम ॥  
  
१०७. राम राम जय राजा राम ।  
१०८. राम राम जय सीता राम ॥  
  
       भजनम्  
भयहर मङ्गल दशरथ राम ।  
जय जय मङ्गल सीता राम ॥  
  
मङ्गलकर जय मङ्गल राम ।  
सङ्गतशुभविभवोदय राम ॥  
  
आनन्दामृतवर्षक राम ।  
आश्रितवत्सल जय जय राम ॥  
  
रघुपति राघव राजा राम ।  
पतितपावन सीता राम ॥  
  
       स्तवः  
कनकाम्बर कमलासनजनकाखिल-धाम ।  
सनकादिकमुनिमानससदनानघ भूम ॥  
  
शरणागतसुरनायकचिरकामित काम ।  
धरणीतलतरण दशरथनन्दन राम ॥  
  
पिशिताशनवनितावधजगदानन्द राम ।  
कुशिकात्मजमखरक्षण चरिताद्भुत राम ॥  
  
धनिगौतमगृहिणीस्वजदघमोचन राम ।  
मुनिमण्डलबहुमानित पदपावन राम ॥  
  
स्मरशासनसुशरासनलघुभञ्जन राम ।  
नरनिर्जरजनरञ्जन सीतापति-राम ॥  
  
कुसुमायुधतनुसुन्दर कमलानन राम ।  
वसुमानितभृगुसम्भवमदमर्दन राम ॥  
  
करुणारसवरुणालय नतवत्सल राम ।  
शरणं तव चरणं भवहरणं मम राम ॥  
  
       श्रीरामप्रणामः  
आपदामपहर्तारं दातारं सर्वसम्पदाम् ।  
लोकाभिरामं श्रीरामं भूयो भूयो नमाम्यहम् ॥  
  
रामाय रामचन्द्राय रामभद्राय वेधसे ।  
रघुनाथाय नाथाय सीतायाः पतये नमः ॥  
  
       श्रीहनुमत्प्रणामः  
अतुलितबलधामं स्वर्णशैलाभदेहं  
दनुजवनकृशानुं ज्ञानिनामग्रगण्यम् ।  
सकलगुणनिधानं वानराणामधीशं  
रघुपतिवरदूतं वातजातं नमामि ॥ १॥  
  
गोष्पदीकृतवाराशिं मशकीकृतराक्षसम् ।  
रामायणमहामालारत्नं वन्देऽनिलात्मजम् ॥ २॥  
  
अञ्जनानन्दनं वीरं जानकीशोकनाशनम् ।  
कपीशमक्षहन्तारं वन्दे लङ्काभयङ्करम् ॥ ३॥  
  
उल्लङ्घ्य सिन्धोः सलिलं सलीलं यः शोकवह्निं जनकात्मजायाः ।  
आदाय तेनैव ददाह लङ्कां नमामि तं प्राञ्जलिराञ्जनेयम् ॥ ४॥  
  
मनोजवं मारुततुल्यवेगं जितेन्द्रियं बुद्धिमतां वरिष्ठम् ।  
वातात्मजं वानरयूथमुख्यं श्रीरामदूतं शिरसा नमामि ॥ ५॥  
  
आञ्जनेयमतिपाटलाननं काञ्चनाद्रिकमनीयविग्रहम् ।  
पारिजाततरुमूलवासिनं भावयामि पवमाननन्दनम् ॥ ६॥  
  
यत्र यत्र रघुनाथकीर्तनं तत्र तत्र कृतमस्तकाञ्जलिम् ।  
वाष्पवारिपरिपूर्णलोचनं मारुतिं नमत राक्षसान्तकम् ॥ ७॥  
  
इति अष्टोत्तरशतनामरामायणं समाप्तम् ।  
  
Encoded and proofread by  
Swami Mahayogananda  
This prayer is sung at many branches of the Ramakrishna Math and Ramakrishna Mission on ekadashi days.  
it is an expanded version of nAmarAmarAmAyaNa.  
  
