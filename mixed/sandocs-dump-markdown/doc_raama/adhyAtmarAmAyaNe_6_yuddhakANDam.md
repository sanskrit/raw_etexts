+++
"Text title" = "adhyAtma rAmAyaNa yuddha kANDa"
"File name" = "adhyaatmaRamyuddha.itx"
itxtitle = "adhyAtmarAmAyaNe 6 yuddhakANDam"
engtitle = "adhyAtmarAmAyaNa yuddhakANDa"
Category = "adhyAtmarAmAyaNa, raama, vyAsa"
Location = "doc_raama"
Sublocation = "raama"
Texttype = "pramukha"
Author = "Shri Veda Vyas"
Language = "Sanskrit"
Subject = "philosophy/hinduism/religion"
"Transliterated by" = "Vishwas Bhide vishwas underscore bhide at yahoo.com"
"Proofread by" = "Vishwas Bhide , PSA EASWARAN psaeaswaran at gmail.com"
Indexextra = "(Hindi)"
"Latest update" = "July 22, 2006, April 4, 2015"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "अध्यात्मरामायणे ६ युद्धकाण्डम्"

+++
  
 अध्यात्मरामायणे युद्धकाण्डम्   
॥ प्रथमः सर्गः ॥  
श्रीमहादेव उवाच ।  
यथावद्भाषितं वाक्यं श्रुत्वा रामो हनूमतः ।  
उवाचानन्तरं वाक्यं हर्षेण महतावृतः ॥ १॥  
  
कार्यं कृतं हनुमता देवैरपि सुदुष्करम् ।  
मनसापि यदन्येन स्मर्तुं शक्यं न भूतले ॥ २॥  
  
शतयोजनविस्तीर्णं लङ्घयेत्कः पयोनिधिम् ।  
लङ्कां च राक्षसैर्गुप्तां को वा धर्षयितुं क्षमः ॥ ३॥  
  
भृत्यकार्यं हनुमता कृतं सर्वमशेषतः ।  
सुग्रीवस्येदृशो लोके न भूतो न भविष्यति ॥ ४॥  
  
अहं च रघुवंशश्च लक्ष्मणश्च कपीश्वरः ।  
जानक्या दर्शनेनाद्य रक्षिताः स्मो हनूमता ॥ ५॥  
  
सर्वथा सुकृतं कार्यं जानक्याः परिमार्गणम् ।  
समुद्रं मनसा स्मृत्वा सीदतीव मनो मम ॥ ६॥  
  
कथं नक्रझषाकीर्णं समुद्रं शतयोजनम् ।  
लङ्घयित्वा रिपुं हन्यां कथं द्रक्ष्यामि जानकीम् ॥ ७॥  
  
श्रुत्वा तु रामवचनं सुग्रीवः प्राह राघवम् ।  
समुद्रं लङ्घयिष्यामो महानक्रझषाकुलम् ॥ ८॥  
  
लङ्कां च विधमिष्यामो हनिष्यामोऽद्य रावणम् ।  
चिन्तां त्यज रघुश्रेष्ठ चिन्ता कार्यविनाशिनी ॥ ९॥  
  
एतान् पश्य महासत्त्वान् शूरान् वानरपुङ्गवान् ।  
त्वत्प्रियार्थं समुद्युक्तान् प्रवेष्टुमपि पावकम् ॥ १०॥  
  
समुद्रतरणे बुद्धिं कुरुष्व प्रथमं ततः ।  
दृष्ट्वा लङ्कां दशग्रीवो हत इत्येव मन्महे ॥ ११॥  
  
नहि पश्याम्यहं कञ्चित्त्रिषु लोकेषु राघव ।  
गृहीतधनुषो यस्ते तिष्ठेदभिमुखो रणे ॥ १२॥  
  
सर्वथा नो जयो राम भविष्यति न संशयः ।  
निमित्तानि च पश्यामि तथा भूतानि सर्वशः ॥ १३॥  
  
सुग्रीववचनं श्रुत्वा भक्तिवीर्यसमन्वितम् ।  
अङ्गीकृत्याब्रवीद्रामो हनूमन्तं पुरःस्थितम् ॥ १४॥  
  
येन केन प्रकारेण लङ्घयामो महार्णवम् ।  
लङ्कास्वरूपं मे ब्रूहि दुःसाध्यं देवदानवैः ॥ १५॥  
  
ज्ञात्वा तस्य प्रतीकारं करिष्यामि कपीश्वर ।  
श्रुत्वा रामस्य वचनं हनूमान् विनयान्वितः ॥ १६॥  
  
उवाच प्राञ्जलिर्देव यथा दृष्टं ब्रवीमि ते ।  
लङ्का दिव्या पुरी देव त्रिकूटशिखरे स्थिता ॥ १७॥  
  
स्वर्णप्राकारसहिता स्वर्णाट्टालकसंयुता ।  
परिखाभिः परिवृता पूर्णाभिर्निर्मलोदकैः ॥ १८॥  
  
नानोपवनशोभाढ्या दिव्यवापीभिरावृता ।  
गृहैर्विचित्रशोभाढ्यैर्मणिस्तम्भमयैः शुभैः ॥ १९॥  
  
पश्चिमद्वारमासाद्य गजवाहाः सहस्रशः ।  
उत्तरे द्वारि तिष्ठन्ति साश्ववाहाः सपत्तयः ॥ २०॥  
  
तिष्ठन्त्यर्बुदसङ्ख्याकाः प्राच्यामपि तथैव च ।  
रक्षिणो राक्षसा वीरा द्वारं दक्षिणमाश्रिताः ॥ २१॥  
  
मध्यकक्षेऽप्यसङ्ख्याता गजाश्वरथपत्तयः ।  
रक्षयन्ति सदा लङ्कां नानास्त्रकुशलाः प्रभो ॥ २२॥  
  
सङ्क्रमैर्विविधैर्लङ्का शतघ्नीभिश्च संयुता ।  
एवं स्थितेऽपि देवेश शृणु मे तत्र चेष्टितम् ॥ २३॥  
  
दशाननबलौघस्य चतुर्थांशो मया हतः ।  
दग्ध्वा लङ्कां पुरीं स्वर्णप्रासादो धर्षितो मया ॥ २४॥  
  
शतघ्न्यः सङ्क्रमाश्चैव नाशिता मे रघूत्तम ।  
देव त्वद्दर्शनादेव लङ्का भस्मीकृता भवेत् ॥ २५॥  
  
प्रस्थानं कुरु देवेश गच्छामो लवणाम्बुधेः ।  
तीरं सह महावीरैर्वानरौघैः समन्ततः ॥ २६॥  
  
श्रुत्वा हनूमतो वाक्यमुवाच रघुनन्दनः ।  
सुग्रीव सैनिकान् सर्वान् प्रस्थानायाभिनोदय ॥ २७॥  
  
इदानीमेव विजयो मुहुर्तः परिवर्तते ।  
अस्मिन्मुहुर्ते गत्वाहं लङ्कां राक्षससङ्कुलाम् ॥ २८॥  
  
सप्राकारां सुदुर्धर्षां नाशयामि सरावणाम् ।  
आनेष्यामि च सीतां मे दक्षिणाक्षि स्फुरत्यधः ॥ २९॥  
  
प्रयातु वाहिनी सर्वा वानराणां तरस्विनाम् ।  
रक्षन्तु यूथपाः सेनामग्रे पृष्ठे च पार्श्वयोः ॥ ३०॥  
  
हनूमन्तमथारुह्य गच्छाम्यग्रेऽङ्गदं ततः ।  
आरुह्य लक्ष्मणो यातु सुग्रीव त्वं मया सह ॥ ३१॥  
  
गजो गवाक्षो गवयो मैन्दो द्विविद एव च ।  
नलो नीलः सुषेणश्च जाम्बवांश्च तथापरे ॥ ३२॥  
  
सर्वे गच्छन्तु सर्वत्र सेनायाः शत्रुघातिनः ।  
इत्याज्ञाप्य हरीन् रामः प्रतस्थे सहलक्ष्मणः ॥ ३३॥  
  
सुग्रीवसहितो हर्षात्सेनामध्यगतो विभुः ।  
वारणेन्द्रनिभाः सर्वे वानराः कामरूपिणः ॥ ३४॥  
  
क्ष्वेलन्तः परिगर्जन्तो जग्मुस्ते दक्षिणां दिशम् ।  
भक्षयन्तो ययुः सर्वे फलानि च मधूनि च ॥ ३५॥  
  
ब्रुवन्तो राघवस्याग्रे हनिष्यामोऽद्य रावणम् ।  
एवं ते वानरश्रेष्ठा गच्छन्त्यतुलविक्रमाः ॥ ३६॥  
  
हरिभ्यामुह्यमानौ तौ शुशुभाते रघूत्तमौ ।  
नक्षत्रैः सेवितौ यद्वच्चन्द्रसूर्याविवाम्बरे ॥ ३७॥  
  
आवृत्य पृथिवीं कृत्स्नां जगाम महती चमूः ।  
प्रस्फोटयन्तः पुच्छाग्रानुद्वहन्तश्च पादपान् ॥ ३८॥  
  
शैलानारोहयन्तश्च जग्मुर्मारुतवेगतः ।  
असङ्ख्याताश्च सर्वत्र वानराः परिपूरिताः ॥ ३९॥  
  
हृष्टास्ते जग्मुरत्यर्थं रामेण परिपालिताः ।  
गता चमूर्दिवारात्रं क्वचिन्नासज्जत क्षणम् ॥ ४०॥  
  
काननानि विचित्राणि पश्यन्मलयसह्ययोः ।  
ते सह्यं समतिक्रम्य मलयं च तथा गिरिम् ॥ ४१॥  
  
आययुश्चानुपूर्व्येण समुद्रं भीमनिःस्वनम् ।  
अवतीर्य हनूमन्तं रामः सुग्रीवसंयुतः ॥ ४२॥  
  
सलिलाभ्याशमासाद्य रामो वचनमब्रवीत् ।  
आगताः स्मो वयं सर्वे समुद्रं मकरालयम् ॥ ४३॥  
  
इतो गन्तुमशक्यं नो निरुपायेन वानराः ।  
अत्र सेनानिवेशोऽस्तु मन्त्रयामोऽस्य तारणे ॥ ४४॥  
  
श्रुत्वा रामस्य वचनं सुग्रीवः सागरान्तिके ।  
सेनां न्यवेशयत् क्षिप्रं रक्षितां कपिकुञ्जरैः ॥ ४५॥  
  
ते पश्यन्तो विषेदुस्तं सागरं भीमदर्शनम् ।  
महोन्नततरङ्गाढ्यं भीमनक्रभयङ्करम् ॥ ४६॥  
  
अगाधं गगनाकारं सागरं वीक्ष्य दुःखिताः ।  
तरिष्यामः कथं घोरं सागरं वरुणालयम् ॥ ४७॥  
  
हन्तव्योऽस्माभिरद्यैव रावणो राक्षसाधमः ।  
इति चिन्ताकुलाः सर्वे रामपार्श्वे व्यवस्थिताः ॥ ४८॥  
  
रामः सीतामनुस्मृत्य दुःखेन महतावृतः ।  
विलप्य जानकीं सीतां बहुधा कार्यमानुषः ॥ ४९॥  
  
अद्वितीयश्चिदात्मैकः परमात्मा सनातनः ।  
यस्तु जानाति रामस्य स्वरूपं तत्त्वतो जनः ॥ ५०॥  
  
तं न स्पृशति दुःखादि किमुतानन्दमव्ययम् ।  
दुःखहर्षभयक्रोधलोभमोहमदादयः ॥ ५१॥  
  
अज्ञानलिङ्गान्येतानि कुतः सन्ति चिदात्मनि ।  
देहाभिमानिनो दुःखं न देहस्य चिदात्मनः ॥ ५२॥  
  
सम्प्रसादे द्वयाभावात्सुखमात्रं हि दृश्यते ।  
बुद्ध्याद्यभावात्संशुद्धे दुःखं तत्र न दृश्यते ।  
अतो दुःखादिकं सर्वं बुद्धेरेव न संशयः ॥ ५३॥  
  
रामः परात्मा पुरुषः पुराणो  
         नित्योदितो नित्यसुखो निरीहः ।  
तथापि मायागुणसङ्गतोऽसौ  
         सुखीव दुःखीव विभाव्यतेऽबुधैः ॥ ५४॥  
  
इति श्रीमदध्यात्मरामायणे उमामहेश्वरसंवादे युद्धकाण्डे  
प्रथमः सर्गः ॥ १॥  
  
  
॥द्वितीयः सर्गः ॥  
श्रीमहादेव उवाच ।  
लङ्कायां रावणो दृष्ट्वा कृतं कर्म हनूमता ।  
दुष्करं दैवतैर्वाऽपि ह्रिया किञ्चिदवाङ्मुखः ॥ १॥  
  
आहूय मन्त्रिणः सर्वानिदं वचनमब्रवीत् ।  
हनूमता कृतं कर्म भवद्भिर्दृष्टमेव तत् ॥ २॥  
  
प्रविश्य लङ्कां दुर्धर्षां दृष्ट्वा सीतां दुरासदाम् ।  
हत्वा च राक्षसान् वीरानक्षं मन्दोदरीसुतम् ॥ ३॥  
  
दग्ध्वा लङ्कामशेषेण लङ्घयित्वा च सागरम् ।  
युष्मान् सर्वानतिक्रम्य स्वस्थोऽगात्पुनरेव सः ॥ ४॥  
  
किं कर्तव्यमितोऽस्माभिर्यूयं मन्त्रविशारदाः ।  
मन्त्रयध्वं प्रयत्नेन यत्कृतं मे हितं भवेत् ॥ ५॥  
  
रावणस्य वचः श्रुत्वा राक्षसास्तमथाब्रुवन् ।  
देव शङ्का कुतो रामात्तव लोकजितो रणे ॥ ६॥  
  
इन्द्रस्तु बद्ध्वा निक्षिप्तः पुत्रेण तव पत्तने ।  
जित्वा कुबेरमानीय पुष्पकं भुज्यते त्वया ॥ ७॥  
  
यमो जितः कालदण्डाद्भयं नाभूत्तव प्रभो ।  
वरुणो हुङ्कृतेनैव जितः सर्वेऽपि राक्षसाः ॥ ८॥  
  
मयो महासुरो भीत्या कन्यां दत्त्वा स्वयं तव ।  
त्वद्वशे वर्ततेऽद्यापि किमुतान्ये महासुराः ॥ ९॥  
  
हनूमद्धर्षणं यत्तु तदवज्ञाकृतं च नः ।  
वानरोऽयं किमस्माकमस्मिन् पौरुषदर्शने ॥ १०॥  
  
इत्युपेक्षितमस्माभिर्धर्षणं तेन किं भवेत् ।  
वयं प्रमत्ताः किं तेन वञ्चिताः स्मो हनूमता ॥ ११॥  
  
जानीमो यदि तं सर्वे कथं जीवन् गमिष्यति ।  
आज्ञापय जगत्कृत्स्नमवानरममानुषम् ॥ १२॥  
  
कृत्वायास्यामहे सर्वे प्रत्येकं वा नियोजय ।  
कुम्भकर्णस्तदा प्राह रावणं राक्षसेश्वरम् ॥ १३॥  
  
आरब्धं यत्त्वया कर्म स्वात्मनाशाय केवलम् ।  
न दृष्टोऽसि तदा भाग्यात्त्वं रामेण महात्मना ॥ १४॥  
  
यदि पश्यति रामस्त्वां जीवन्नायासि रावण ।  
रामो न मानुषो देवः साक्षान्नारायणोऽव्ययः ॥ १५॥  
  
सीता भगवती लक्ष्मी रामपत्नी यशस्विनी ।  
राक्षसानां विनाशाय त्वयानीता सुमध्यमा ॥ १६॥  
  
विषपिण्डमिवागीर्य महामीनो यथा तथा ।  
आनीता जानकी पश्चात्त्वया किं वा भविष्यति ॥ १७॥  
  
यद्यप्यनुचितं कर्म त्वया कृतमजानता ।  
सर्वं समं करिष्यामि स्वस्थचित्तो भव प्रभो ॥ १८॥  
  
कुम्भकर्णवचः श्रुत्वा वाक्यमिन्द्रजिदब्रवीत् ।  
देहि देव ममानुज्ञां हत्वा रामं सलक्ष्मणम् ।  
सुग्रीवं वानरांश्चैव पुनर्यास्यामि तेऽन्तिकम् ॥ १९॥  
  
तत्रागतो भागवतप्रधानो  
         विभीषणो बुद्धिमतां वरिष्ठः ।  
श्रीरामपादद्वय एकतानः ।  
       प्रणम्य देवारिमुपोपविष्टः ॥ २०॥  
  
विलोक्य कुम्भश्रवणादिदैत्यान्  
       मत्तप्रमत्तानतिविस्मयेन ।  
विलोक्य कामातुरमप्रमत्तो  
         दशाननं प्राह विशुद्धबुद्धिः ॥ २१॥  
  
न कुम्भकर्णेन्द्रजितौ च राजन्  
         तथा महापार्श्वमहोदरौ तौ ।  
निकुम्भकुम्भौ च तथातिकायः  
         स्थातुं न शक्ता युधि राघवस्य ॥ २२॥  
  
सीताभिधानेन महाग्रहेण  
         ग्रस्तोऽसि राजन् न च ते विमोक्षः ।  
तामेव सत्कृत्य महाधनेन  
         दत्त्वाभिरामाय सुखी भव त्वम् ॥ २३॥  
  
यावन्न रामस्य शिताः शिलीमुखा  
         लङ्कामभिव्याप्य शिरांसि रक्षसाम् ।  
छिन्दन्ति तावद्रघुनायकस्य भो-  
         स्तां जानकीं त्वं प्रतिदातुमर्हसि ॥ २४॥  
  
यावन्नगाभाः कपयो महाबला  
         हरीन्द्रतुल्या नखदंष्ट्रयोधिनः ।  
लङ्कां समाक्रम्य विनाशयन्ति ते  
       तावद्द्रुतं देहि रघूत्तमाय ताम् ॥ २५॥  
  
जीवन्न रामेण विमोक्ष्यसे त्वं  
         गुप्तः सुरेन्द्रैरपि शङ्करेण ।  
न देवराजाङ्कगतो न मृत्योः  
       पाताललोकानपि सम्प्रविष्टः ॥ २६॥  
  
शुभं हितं पवित्रं च विभीषणवचः खलः ।  
प्रतिजग्राह नैवासौ म्रियमाण इवौषधम् ॥ २७॥  
  
कालेन नोदितो दैत्यो विभीषणमथाब्रवीत् ।  
मद्दत्तभोगैः पुष्टाङ्गो मत्समीपे वसन्नपि ॥ २८॥  
  
प्रतीपमाचरत्येष ममैव हितकारिणः ।  
मित्रभावेन शत्रुर्मे जातो नास्त्यत्र संशयः ॥ २९॥  
  
अनार्येण कृतघ्नेन सङ्गतिर्मे न युज्यते ।  
विनाशमभिकाङ्क्षन्ति ज्ञातीनां ज्ञातयः सदा ॥ ३०॥  
  
योऽन्यस्त्वेवंविधं ब्रूयाद्वाक्यमेकं निशाचरः ।  
हन्मि तस्मिन् क्षणे एव धिक् त्वां रक्षःकुलाधमम् ॥ ३१॥  
  
रावणेनैवमुक्तः सन् परुषं स विभीषणः ।  
उत्पपात सभामध्याद्गदापाणिर्महाबलः ॥ ३२॥  
  
चतुर्भिर्मन्त्रिभिः सार्धं गगनस्थोऽब्रवीद्वचः ।  
क्रोधेन महताविष्टो रावणं दशकन्धरम् ।  
मा विनाशमुपैहि त्वं प्रियवादिनमेव माम् ॥ ३३॥  
  
धिक्करोषि तथापि त्वं ज्येष्ठो भ्राता पितुः समः ।  
कालो राघवरूपेण जातो दशरथालये ॥ ३४॥  
  
काली सीताभिधानेन जाता जनकनन्दिनी ।  
तावुभावागतावत्र भूमेर्भारापनुत्तये ॥ ३५॥  
  
तेनैव प्रेरितस्त्वं तु न शृणोषि हितं मम ।  
श्रीरामः प्रकृतेः साक्षात्परस्तात्सर्वदा स्थितः ॥ ३६॥  
  
बहिरन्तश्च भूतानां समः सर्वत्र संस्थितः ।  
नामरूपादिभेदेन तत्तन्मय इवामलः ॥ ३७॥  
  
यथा नानाप्रकारेषु वृक्षेष्वेको महानलः ।  
तत्तदाकृतिभेदेन भिद्यतेऽज्ञानचक्षुषाम् ॥ ३८॥  
  
पञ्चकोशादिभेदेन तत्तन्मय इवाबभौ ।  
नीलपीतादियोगेन निर्मलः स्फटिको यथा ॥ ३९॥  
  
स एव नित्यमुक्तोऽपि स्वमायागुणबिम्बितः ।  
कालः प्रधानं पुरुषोऽव्यक्तं चेति चतुर्विधः ॥ ४०॥  
  
प्रधानपुरुषाभ्यां स जगत्कृत्स्नं सृजत्यजः ।  
कालरूपेण कलनां जगतः कुरुतेऽव्ययः ॥ ४१॥  
  
कालरूपी स भगवान् रामरूपेण मायया ॥ ४२॥  
  
ब्रह्मणा प्रार्थितो देवस्त्वद्वधार्थमिहागतः ।  
तदन्यथा कथं कुर्यात्सत्यसङ्कल्प ईश्वरः ॥ ४३॥  
  
हनिष्यति त्वां रामस्तु सपुत्रबलवाहनम् ।  
हन्यमानं न शक्नोमि द्रष्टुं रामेण रावण ॥ ४४॥  
  
त्वां राक्षसकुलं कृत्स्नं ततो गच्छामि राघवम् ।  
मयि याते सुखीभूत्वा रमस्व भवने चिरम् ॥ ४५॥  
  
विभीषणो रावणवाक्यतः क्षणा-  
         द्विसृज्य सर्वं सपरिच्छदं गृहम् ।  
जगाम रामस्य पदारविन्दयोः  
सेवाभिकाङ्क्षी परिपूर्णमानसः ॥ ४६॥  
  
इति श्रीमदध्यात्मरामायणे उमामहेश्वरसंवादे युद्धकाण्डे द्वितीयः  
सर्गः ॥ २॥  
  
  
॥तृतीयः सर्गः ॥  
श्रीमहादेव उवाच ।  
विभीषणो महाभागश्चतुर्भिर्मन्त्रिभिः सह ।  
आगत्य गगने रामसम्मुखे समवस्थितः ॥ १॥  
  
उच्चैरुवाच भोः स्वामिन् राम राजीवलोचन ।  
रावणस्यानुजोऽहं ते दारहर्तुर्विभीषणः ॥ २॥  
  
नाम्ना भ्रात्रा निरस्तोऽहं त्वामेव शरणं गतः ।  
हितमुक्तं मया देव तस्य चाविदितात्मनः ॥ ३॥  
  
सीतां रामाय वैदेहीं प्रेषयेति पुनः पुनः ।  
उक्तोऽपि न शृणोत्येव कालपाशवशं गतः ॥ ४॥  
  
हन्तुं मां खड्गमादाय प्राद्रवद्राक्षसाधमः ।  
ततोऽचिरेण सचिवैश्चतुर्भिः सहितो भयात् ॥ ५॥  
  
त्वामेव भवमोक्षाय मुमुक्षुः  शरणं गतः ।  
विभीषणवचः श्रुत्वा सुग्रीवो वाक्यमब्रवीत् ॥ ६॥  
  
विश्वासार्हो न ते राम मायावी राक्षसाधमः ।  
सीताहर्तुर्विशेषेण रावणस्यानुजो बली ॥ ७॥  
  
मन्त्रिभिः सायुधैरस्मान् विवरे निहनिष्यति ।  
तदाज्ञापय मे देव वानरैर्हन्यतामयम् ॥ ८॥  
  
ममैवं भाति मे राम बुद्ध्या किं निश्चितं वद ।  
श्रुत्वा सुग्रीववचनं रामः सस्मितमब्रवीत् ॥ ९॥  
  
यदीच्छामि कपिश्रेष्ठ लोकान् सर्वान् सहेश्वरान् ।  
निमिषार्धेन संहन्यां सृजामि निमिषार्धतः ॥ १०॥  
  
अतो मयाऽभयं दत्तं शीघ्रमानय राक्षसम् ॥ ११॥  
  
सकृदेव प्रपन्नाय तवास्मीति च याचते ।  
अभयं सर्वभूतेभ्यो ददाम्येतद्व्रतं मम ॥ १२॥  
  
रामस्य वचनं श्रुत्वा सुग्रीवो हृष्टमानसः ।  
विभीषणमथानाय्य दर्शयामास राघवम् ॥ १३॥  
  
विभीषणस्तु साष्टाङ्गं प्रणिपत्य रघूत्तमम् ।  
हर्षगद्गदया वाचा भक्त्या च परयान्वितः ॥ १४॥  
  
रामं श्यामं विशालाक्षं प्रसन्नमुखपङ्कजम् ।  
धनुर्बाणधरं शान्तं लक्ष्मणेन समन्वितम् ॥ १५॥  
  
कृताञ्जलिपुटो भूत्वा स्तोतुं समुपचक्रमे ॥ १६॥  
  
         विभीषण  उवाच ।  
नमस्ते राम राजेन्द्र नमः सीतामनोरम ।  
नमस्ते चण्डकोदण्ड नमस्ते भक्तवत्सल ॥ १७॥  
  
नमोऽनन्ताय शान्ताय रामायामिततेजसे ।  
सुग्रीवमित्राय च ते रघूणां पतये नमः ॥ १८॥  
  
जगदुत्पत्तिनाशानां कारणाय महात्मने ।  
त्रैलोक्यगुरवेऽनादिगृहस्थाय नमो नमः ॥ १९॥  
  
त्वमादिर्जगतां राम त्वमेव स्थितिकारणम् ।  
त्वमन्ते निधनस्थानं स्वेच्छाचारस्त्वमेव हि ॥ २०॥  
  
चराचराणां भूतानां बहिरन्तश्च राघव ।  
व्याप्यव्यापकरूपेण भवान् भाति जगन्मयः ॥२१॥  
  
त्वन्मायया हृतज्ञाना नष्टात्मानो विचेतसः ।  
गतागतं प्रपद्यन्ते पापपुण्यवशात्सदा ॥ २२॥  
  
तावत्सत्यं जगद्भाति शुक्तिकारजतं यथा ।  
यावन्न ज्ञायते ज्ञानं चेतसानन्यगामिना ॥२३॥  
  
त्वदज्ञानात्सदा युक्ताः पुत्रदारगृहादिषु ।  
रमन्ते विषयान् सर्वानन्ते दुःखप्रदान् विभो ॥ २४॥  
  
त्वमिन्द्रोऽग्निर्यमो रक्षो वरुणश्च तथानिलः ।  
कुबेरश्च तथा रुद्रस्त्वमेव पुरुषोत्तम ॥  २५॥  
  
त्वमणोरप्यणीयांश्च स्थूलात् स्थूलतरः प्रभो ।  
त्वं पिता सर्वलोकानां माता धाता त्वमेव हि ॥ २६॥  
  
आदिमध्यान्तरहितः परिपूर्णोऽच्युतोऽव्ययः ।  
त्वं पाणिपादरहितश्चक्षुःश्रोत्रविवर्जितः ॥ २७॥  
  
श्रोता द्रष्टा ग्रहीता च जवनस्त्वं खरान्तक ।  
कोशेभ्यो व्यतिरिक्तस्त्वं निर्गुणो निरुपाश्रयः ॥ २८॥  
  
निर्विकल्पो निर्विकारो निराकारो निरीश्वरः ।  
षड्भावरहितोऽनादिः पुरुषः प्रकृतेः परः ॥ २९॥  
  
मायया गृह्यमाणस्त्वं मनुष्य इव भाव्यसे ।  
ज्ञात्वा त्वां निर्गुणमजं वैष्णवा मोक्षगामिनः ॥ ३०॥  
  
अहं त्वत्पादसद्भक्तिनिःश्रेणीं प्राप्य राघव ।  
इच्छामि ज्ञानयोगाख्यं सौधमारोढुमीश्वर ॥ ३१॥  
  
नमः सीतापते राम नमः कारुणिकोत्तम ।  
रावणारे नमस्तुभ्यं त्राहि मां भवसागरात् ॥ ३२॥  
  
ततः प्रसन्नः प्रोवाच श्रीरामो भक्तवत्सलः ।  
वरं वृणीष्व भद्रं ते वाञ्छितं  वरदोऽस्म्यहम् ॥ ३३॥  
  
         विभीषण उवाच ।  
धन्योऽस्मि कृतकृत्योऽस्मि कृतकार्योऽस्मि राघव ।  
त्वत्पाददर्शनादेव विमुक्तोऽस्मि न संशयः ॥ ३४॥  
  
नास्ति मत्सदृशो धन्यो नास्ति मत्सदृशः शुचिः ।  
नास्ति मत्सदृशो लोके राम त्वन्मूर्तिदर्शनात् ॥ ३५॥  
  
कर्मबन्धविनाशाय त्वज्ज्ञानं भक्तिलक्षणम् ।  
त्वद्ध्यानं परमार्थं च देहि मे रघुनन्दन ॥ ३६॥  
  
न याचे राम राजेन्द्र सुखं विषयसम्भवम् ।  
त्वत्पादकमले सक्ता भक्तिरेव सदास्तु मे ॥ ३७॥  
  
ओमित्युक्त्वा  पुनः प्रीतो रामः प्रोवाच राक्षसम् ।  
शृणु वक्ष्यामि ते भद्रं रहस्यं मम निश्चितम् ॥ ३८॥  
  
मद्भक्तानां प्रशान्तानां योगिनां वीतरागिणाम् ।  
हृदये सीतया नित्यं वसाम्यत्र न संशयः ॥ ३९॥  
  
तस्मात्त्वं सर्वदा शान्तः सर्वकल्मषवर्जितः ।  
मां ध्यात्वा मोक्ष्यसे नित्यं घोरसंसारसागरात् ॥ ४०॥  
  
स्तोत्रमेतत्पठेद्यस्तु लिखेद्यः शृणुयादपि ।  
मत्प्रीतये ममाभीष्टं सारूप्यं समवाप्नुयात् ॥ ४१॥  
  
इत्युक्त्वा लक्ष्मणं प्राह श्रीरामो भक्तभक्तिमान् ।  
पश्यत्विदानीमेवैष मम सन्दर्शने फलम् ॥ ४२॥  
  
लङ्काराज्येऽभिषेक्ष्यामि जलमानय सागरात् ।  
यावच्चन्द्रश्च सूर्यश्च यावत्तिष्ठति मेदिनी ॥ ४३॥  
  
यावन्मम कथा लोके तावद्राज्यं करोत्वसौ ।  
इत्युक्त्वा लक्ष्मणेनाम्बु ह्यानाय्य कलशेन तम् ॥ ४४॥  
  
लङ्काराज्याधिपत्यार्थमभिषेकं रमापतिः ।  
कारयामास सचिवैर्लक्ष्मणेन विशेषतः ॥ ४५॥  
  
साधु साध्विति ते सर्वे वानरास्तुष्टुवुर्भृशम् ।  
सुग्रीवोऽपि परिष्वज्य विभीषणमथाब्रवीत् ॥ ४६॥  
  
विभीषण वयं सर्वे रामस्य परमात्मनः ।  
किङ्करास्तत्र मुख्यस्त्वं भक्त्या रामपरिग्रहात् ।  
रावणस्य विनाशे त्वं साहाय्यं कर्तुमर्हसि ॥ ४७॥  
  
विभीषण उवाच ।  
अहं कियान् सहायत्वे रामस्य परमात्मनः ।  
किं तु दास्यं करिष्येऽहं भक्त्या शक्त्या ह्यमायया ॥ ४८॥  
  
दशग्रीवेण सन्दिष्टः शुको नाम महासुरः ।  
संस्थितो ह्यम्बरे वाक्यं सुग्रीवमिदमब्रवीत् ॥ ४९॥  
  
त्वामाह रावणो राजा भ्रातरं राक्षसाधिपः ।  
महाकुलप्रसूतस्त्वं राजासि वनचारिणाम् ॥ ५०॥  
  
मम भ्रातृसमानस्त्वं तव नास्त्यर्थविप्लवः ।  
अहं यदहरं भार्यां राजपुत्रस्य किं तव ॥ ५१॥  
  
किष्किन्धां याहि हरिभिर्लङ्का शक्या न दैवतैः ।  
प्राप्तुं किं मानवैरल्पसत्त्वैर्वानरयूथपैः ॥ ५२॥  
  
तं प्रापयन्तं वचनं तूर्णमुत्प्लुत्य वानराः ।  
प्रापद्यन्त तदा क्षिप्रं निहन्तुं दृढमुष्टिभिः ॥ ५३॥  
  
वानरैर्हन्यमानस्तु शुको राममथाब्रवीत् ।  
न दूतान् घ्नन्ति राजेन्द्र वानरान् वारय प्रभो ॥ ५४॥  
  
रामः श्रुत्वा तदा वाक्यं शुकस्य परिदेवितम् ।  
मा वधिष्टेति रामस्तान् वारयामास वानरान् ॥ ५५॥  
  
पुनरम्बरमासाद्य शुकः सुग्रीवमब्रवीत् ।  
ब्रूहि राजन् दशग्रीवं किं वक्ष्यामि व्रजाम्यहम् ॥ ५६॥  
  
         सुग्रीव उवाच ।  
यथा वाली मम भ्राता तथा त्वं राक्षसाधम ।  
हन्तव्यस्त्वं मया यत्नात्सपुत्रबलवाहनः ॥ ५७॥  
  
ब्रूहि मे रामचन्द्रस्य भार्यां हृत्वा क्व यास्यसि ।  
ततो रामाज्ञया धृत्वा शुकं बध्वान्वरक्षयत् ॥ ५८॥  
  
शार्दूलोऽपि ततः पूर्वं दृष्ट्वा कपिबलं महत् ।  
यथावत्कथयामास रावणाय स राक्षसः ॥ ५९॥  
  
दीर्घचिन्तापरो भूत्वा निःश्वसन्नास मन्दिरे ।  
ततः समुद्रमावेक्ष्य रामो रक्तान्तलोचनः ॥ ६०॥  
  
पश्य लक्ष्मण दुष्टोऽसौ वारिधिर्मामुपागतम् ।  
नाभिनन्दति दुष्टात्मा दर्शनार्थं ममानघ ॥ ६१॥  
  
जानाति मानुषोऽयं मे किं करिष्यति वानरैः ।  
अद्य पश्य महाबाहो शोषयिष्यामि वारिधिम् ॥ ६२॥  
  
पादेनैव गमिष्यन्ति वानरा विगतज्वराः ।  
इत्युक्त्वा क्रोधताम्राक्ष आरोपितधर्नुर्धरः ॥ ६३॥  
  
तूणीराद्बाणमादाय कालाग्निसदृशप्रभम् ।  
सन्धाय चापमाकृष्य रामो वाक्यमथाब्रवीत् ॥ ६४॥  
  
पश्यन्तु सर्वभूतानि रामस्य शरविक्रमम् ।  
इदानीं भस्मसात्कुर्यां समुद्रं सरितां पतिम् ॥ ६५॥  
  
एवं ब्रुवति रामे तु सशैलवनकानना ।  
चचाल वसुधा द्यौश्च दिशश्च तमसावृताः ॥ ६६॥  
  
चुक्षुभे सागरो वेलां भयाद्योजनमत्यगात् ।  
तिमिनक्रझषा मीनाः प्रतप्ताः परितत्रसुः ॥ ६७॥  
  
एतस्मिन्नन्तरे साक्षात्सागरो दिव्यरूपधृक् ।  
दिव्याभरणसम्पन्नः स्वभासा भासयन् दिशः ॥ ६८॥  
  
स्वान्तःस्थदिव्यरत्नानि कराभ्यां परिगृह्य सः ।  
पादयोः पुरतः क्षिप्त्वा रामस्योपायनं बहु ॥ ६९॥  
  
दण्डवत्प्रणित्याह रामं रक्तान्तलोचनम् ।  
त्राहि त्राहि जगन्नाथ राम त्रैलोक्यरक्षक ॥ ७०॥  
  
जडोऽहं राम ते सृष्टः सृजता निखिलं जगत् ।  
स्वभावमन्यथा कर्तुं कः शक्तो देवनिर्मितम् ॥ ७१॥  
  
स्थूलानि पञ्चभूतानि जडान्येव स्वभावतः ।  
सृष्टानि भवतैतानि त्वदाज्ञां लङ्घयन्ति न ॥ ७२॥  
  
तामसादहमो राम भूतानि प्रभवन्ति हि ।  
कारणानुगमात्तेषां जडत्वं तामसं स्वतः ॥ ७३॥  
  
निर्गुणस्त्वं निराकारो यदा मायागुणान् प्रभो ।  
लीलयाङ्गीकरोषि त्वं तदा वैराजनामवान् ॥ ७४॥  
  
गुणात्मनो विराजश्च सत्त्वाद्देवा बभूविरे ।  
रजोगुणात्प्रजेशाद्या मन्योर्भूतपतिस्तव ॥ ७५॥  
  
त्वामहं मायया छन्नं लीलया मानुषाकृतिम् ॥ ७६॥  
  
जडबुद्धिर्जडो मूर्खः कथं जानामि निर्गुणम् ।  
दण्ड एव हि मूर्खाणां सन्मार्गप्रापकः प्रभो ॥ ७७॥  
  
भूतानाममरश्रेष्ठ पशूनां लगुडो यथा ।  
शरणं ते व्रजामीशं शरण्यं भक्तवत्सल ।  
अभयं देहि मे राम लङ्कामार्गं ददामि ते ॥ ७८॥  
  
श्रीराम उवाच ।  
अमोघोऽयं महाबाणः कस्मिन् देशे निपात्यताम् ।  
लक्ष्यं दर्शय मे शीघ्रं बाणस्यामोघपातिनः ॥ ७९॥  
  
रामस्य वचनं श्रुत्वा करे दृष्ट्वा महाशरम् ।  
महोदधिर्महातेजा राघवं वाक्यमब्रवीत् ॥ ८०॥  
  
रामोत्तरप्रदेशे तु द्रुमकुल्य इति श्रुतः ।  
प्रदेशस्तत्र बहवः पापात्मानो दिवानिशम् ॥ ८१॥  
  
बाधन्ते मां रघुश्रेष्ठ तत्र ते पात्यतां शरः ।  
रामेण सृष्टो बाणस्तु क्षणादाभीरमण्डलम् ॥ ८२॥  
  
हत्वा पुनः समागत्य तूणीरे पूर्ववत्स्थितः ।  
ततोऽब्रवीद्रघुश्रेष्ठं सागरो विनयान्वितः ॥ ८३॥  
  
नलः सेतुं करोत्वस्मिन् जले मे विश्वकर्मणः ।  
सुतो धीमान् समर्थोऽस्मिन् कार्ये लब्धवरो हरिः ॥ ८४॥  
  
कीर्तिं जानन्तु ते लोकाः सर्वलोकमलापहाम् ।  
इत्युक्त्वा राघवं नत्वा ययौ सिन्धुरदृश्यताम् ॥ ८५॥  
  
ततो रामस्तु सुग्रीवलक्ष्मणाभ्यां समन्वितः ।  
नलमाज्ञापयच्छीघ्रं वानरैः सेतुबन्धने ॥ ८६॥  
  
ततोऽतिहृष्टः प्लवगेन्द्रयूथपै-  
         र्महानगेन्द्रप्रतिमैर्युतो नलः ।  
बबन्ध सेतुं शतयोजनायतं  
         सुविस्तृतं पर्वतपादपैर्दृढम् ॥ ८७॥  
  
इति श्रीमदध्यात्मरामायणे उमामहेश्वरसंवादे युद्धकाण्डे  
तृतीयः सर्गः ॥ ३॥  
  
  
॥ चतुर्थः सर्गः ॥  
श्रीमहादेव उवाच ।  
सेतुमारभमाणस्तु तत्र रामेश्वरं शिवम् ।  
संस्थाप्य पूजयित्वाह रामो लोकहिताय च ॥ १॥  
  
प्रणमेत्सेतुबन्धं यो दृष्ट्वा रामेश्वरं शिवम् ।  
ब्रह्महत्यादिपापेभ्यो मुच्यते मदनुग्रहात् ॥ २॥  
  
सेतुबन्धे नरः स्नात्वा दृष्ट्वा रामेश्वरं हरम् ।  
सङ्कल्पनियतो भूत्वा गत्वा वाराणसीं नरः ॥ ३॥  
  
आनीय गङ्गासलिलं रामेशमभिषिच्य च ।  
समुद्रे क्षिप्ततद्भारो ब्रह्म प्राप्नोत्यसंशयम् ॥ ४॥  
  
कृतानि प्रथमेनाह्ना योजनानि चतुर्दश ।  
द्वितीयेन तथा चाह्ना योजनानि तु विंशतिः ॥ ५॥  
  
तृतीयेन तथा चाह्ना योजनान्येकविंशतिः ।  
चतुर्थेन तथा चाह्ना द्वाविंशतिरिति श्रुतम् ॥ ६॥  
  
पञ्चमेन त्रयोविंशद्योजनानि समन्ततः ।  
बबन्ध सागरे सेतुं नलो वानरसत्तमः ॥ ७॥  
  
तेनैव जग्मुः कपयो योजनानां शतं द्रुतम् ।  
असङ्ख्याताः सुवेलाद्रिं रुरुधुः प्लवगोत्तमाः ॥ ८॥  
  
आरुह्य मारुतिं रामो लक्ष्मणोऽप्यङ्गदं तथा ।  
दिदृक्षू राघवो लङ्कामारुरोहाचलं महत् ॥ ९॥  
  
दृष्ट्वा लङ्कां सुविस्तीर्णां नानाचित्रध्वजाकुलाम् ।  
चित्रप्रासादसम्बाधां स्वर्णप्राकारतोरणाम् ॥ १०॥  
  
परिखाभिः शतघ्नीभिः सङ्क्रमैश्च विराजिताम् ।  
प्रासादोपरि विस्तीर्णप्रदेशे दशकन्धरः ॥११॥  
  
मन्त्रिभिः सहितो वीरैः किरीटदशकोज्ज्वलः ।  
नीलाद्रिशिखराकारः कालमेघसमप्रभः ॥१२॥  
  
रत्नदण्डैः सितच्छत्रैरनेकैः परिशोभितः ।  
एतस्मिन्नन्तरे बद्धो मुक्तो रामेण वै शुकः ॥ १३॥  
  
वानरैस्ताडितः सम्यग् दशाननमुपागतः ।  
प्रहसन् रावणः प्राह पीडितः किं परैः शुक ॥१४॥  
  
रावणस्य वचः श्रुत्वा शुको वचनमब्रवीत् ।  
सागरस्योत्तरे तीरेऽब्रवं ते वचनं यथा ।  
तत उत्प्लुत्य कपयो गृहीत्वा मां क्षणात्ततः ॥ १५॥  
  
मुष्टिभिर्नखदन्तैश्च हन्तुं लोप्तुं प्रचक्रमुः ।  
ततो मां राम रक्षेति क्रोशन्तं रघुपुङ्गवः ॥ १६॥  
  
विसृज्यतामिति प्राह विसृष्टोऽहं कपीश्वरैः ।  
ततोऽहमागतो भीत्या दृष्ट्वा तद्वानरं बलम् ॥ १७॥  
  
राक्षसानां बलौघस्य वानरेन्द्रबलस्य च ।  
नैतयोर्विद्यते सन्धिर्देवदानवयोरिव ॥ १८॥  
  
पुरप्राकारमायान्ति क्षिप्रमेकतरं कुरु ।  
सीतां वास्मै प्रयच्छाशु युद्धं वा दीयतां प्रभो ॥१९॥  
  
मामाह रामस्त्वं ब्रूहि रावणं मद्वचः शुक ।  
यद्बलं च समाश्रित्य सीतां मे हृतवानसि ॥ २०॥  
  
तद्दर्शय यथाकामं ससैन्यः सहबान्धवः ।  
श्वःकाले नगरीं लङ्कां सप्राकारां सतोरणाम् ॥ २१॥  
  
राक्षसं च बलं पश्य शरैर्विध्वंसितं मया ।  
घोररोषमहं मोक्ष्ये बलं धारय रावण ॥ २२॥  
  
इत्युक्त्वोपररामाथ रामः कमललोचनः ।  
एकस्थानगता यत्र चत्वारः पुरुषर्षभाः ॥ २३॥  
  
श्रीरामो लक्ष्मणश्चैव सुग्रीवश्च विभीषणः ।  
एत एव समर्थास्ते लङ्कां नाशयितुं प्रभो ॥ २४॥  
  
उत्पाट्य भस्मीकरणे सर्वे तिष्ठन्तु वानराः ।  
तस्य यादृग् बलं दृष्टं रूपं प्रहरणानि च ॥ २५॥  
  
वधिष्यति पुरं सर्वमेकस्तिष्ठन्तु ते त्रयः ।  
पश्य वानरसेनां तामसङ्ख्यातां प्रपूरिताम्  ॥ २६॥  
  
गर्जन्ति वानरास्तत्र पश्य पर्वतसन्निभाः ।  
न शक्यास्ते गणयितुं प्राधान्येन ब्रवीमि ते ॥ २७॥  
  
एष योऽभिमुखो लङ्कां नदंस्तिष्ठति वानरः ।  
यूथपानां सहस्राणां शतेन परिवारितः ॥ २८॥  
  
सुग्रीवसेनाधिपतिर्नीलो नामाग्निनन्दनः ।  
एष पर्वतशृङ्गाभः पद्मकिञ्जल्कसन्निभः ॥ २९॥  
  
स्फोटयत्यभिसंरब्धो लाङ्गूलं च पुनः पुनः ।  
युवराजोऽङ्गदो नाम वालिपुत्रोऽतिवीर्यवान् ॥ ३०॥  
  
येन दृष्टा जनकजा रामस्यातीववल्लभा ।  
हनूमानेष विख्यातो हतो येन तवात्मजः ॥  ३१॥  
  
श्वेतो रजतसङ्काशो महाबुद्धिपराक्रमः ।  
तूर्णं सुग्रीवमागत्य पुनर्गच्छति वानरः ॥ ३२॥  
  
यस्त्वेष सिंहसङ्काशः पश्यत्यतुलविक्रमः ।  
रम्भो नाम महासत्त्वो लङ्कां नाशयितुं क्षमः ॥ ३३॥  
  
एष पश्यति वै लङ्कां दिधक्षन्निव वानरः ।  
शरभो नाम राजेन्द्र कोटियूथपनायकः ॥ ३४॥  
  
पनसश्च महावीर्यो मैन्दश्च द्विविदस्तथा ।  
नलश्च सेतुकर्ताऽसौ विश्वकर्मसुतो बली ॥ ३५॥  
  
वानराणां वर्णने वा सङ्ख्याने वा क ईश्वरः ।  
शूराः सर्वे महाकायाः सर्वे युद्धाभिकाङ्क्षिणः ॥ ३६॥  
  
शक्ताः सर्वे चूर्णयितुं लङ्कां रक्षोगणैः सह ।  
एतेषां बलसङ्ख्यानं प्रत्येकं वच्मि ते शृणु ॥३७॥  
  
एषां कोटिसहस्राणि नव पञ्च च सप्त च ।  
तथा शङ्खसहस्राणि  तथार्बुदशतानि च ॥ ३८॥  
  
सुग्रीवसचिवानां ते बलमेतत्प्रकीर्तितम् ।  
अन्येषां तु बलं नाहं वक्तुं शक्तोऽस्मि रावण ॥३९॥  
  
रामो न मानुषः साक्षादादिनारायणः परः ।  
सीता साक्षाज्जगद्धेतुश्चिच्छक्तिर्जगदात्मिका ॥ ४०॥  
  
ताभ्यामेव समुत्पन्नं जगत्स्थावरजङ्गमम् ।  
तस्माद्रामश्च सीताच जगतस्तस्थुषश्च तौ ॥ ४१॥  
  
पितरौ पृथिवीपाल तयोर्वैरी कथं भवेत् ।  
अजानता त्वयानीता जगन्मातैव जानकी ॥ ४२॥  
  
क्षणनाशिनि संसारे शरीरे क्षणभङ्गुरे ।  
पञ्चभूतात्मके राजंश्चतुर्विंशतितत्त्वके ॥ ४३॥  
  
मलमांसास्थिदुर्गन्धभूयिष्ठेऽहङ्कृतालये ।  
कैवास्था व्यतिरिक्तस्य काये तव जडात्मके ॥ ४४॥  var  कैवास्य  
  
यत्कृते ब्रह्महत्यादिपातकानि कृतानि च ।  
भोगभोक्ता तु यो देहः स देहोऽत्र पतिष्यति ॥ ४५॥  
  
पुण्यपापे समायातो जीवेन सुखदुःखयोः ।  
कारणे देहयोगादिनाऽऽत्मनः कुरुतोऽनिशम् ॥४६॥  
  
यावद्देहोऽस्मि कर्तास्मीत्यात्माहङ्कुरुतेऽवशः ।  
अध्यासात्तावदेव स्याज्जन्मनाशादिसम्भवः ॥ ४७॥  
  
तस्मात्त्वं त्यज देहादावभिमानं महामते ।  
आत्मातिनिर्मलः शुद्धो विज्ञानात्माऽचलोऽव्ययः ॥ ४८॥  
  
स्वाज्ञानवशतो बन्धं प्रतिपद्य विमुह्यति ।  
तस्मात्त्वं शुद्धभावेन ज्ञात्वात्मानं सदा स्मर ॥ ४९॥  
  
विरतिं भज सर्वत्र पुत्रदारगृहादिषु ।  
निरयेष्वपि भोगः स्याच्छ्वशूकरतनावपि ॥ ५०॥  
  
देहं लब्ध्वा विवेकाढ्यं द्विजत्वं च विशेषतः ।  
तत्रापि भारते वर्षे कर्मभूमौ सुदुर्लभम् ॥ ५१ ॥  
  
को विद्वानात्मसात्कृत्वा देहं भोगानुगो भवेत् ।  
अतस्त्वं ब्राह्मणो भूत्वा पौलस्त्यतनयश्च सन् ॥ ५२॥  
  
अज्ञानीव सदा भोगाननुधावसि किं मुधा ।  
इतः परं वा त्यक्त्वा त्वं सर्वसङ्गं समाश्रय ॥ ५३॥  
  
राममेव परात्मनं भक्तिभावेन सर्वदा ।  
सीतां समर्प्य रामाय तत्पादानुचरो भव ॥ ५४॥  
  
विमुक्तः सर्वपापेभ्यो विष्णुलोकं प्रयास्यसि ।  
नो चेद्गमिष्यसेऽधोऽधः पुनरावृत्तिवर्जितः ।  
अङ्गीकुरुष्व मद्वाक्यं हितमेव वदामि ते ॥ ५५॥  
  
सत्सङ्गतिं कुरु भजस्व हरिं शरण्यं  
         श्रीराघवं मरकतोपलकान्तिकान्तम् ।  
सीतासमेतमनिशं धृतचापबाणं  
       सुग्रीवलक्ष्मणविभीषणसेविताङ्घ्रिम् ॥ ५६॥  
  
इति श्रीमदध्यात्मरामायणे उमामहेश्वरसंवादे युद्धकाण्डे  
चतुर्थः सर्गः ॥ ४॥  
  
  
॥ पञ्चमः सर्गः ॥  
श्रीमहादेव उवाच ।  
श्रुत्वा शुकमुखोद्गीतं वाक्यमज्ञाननाशनम् ।  
रावणः क्रोधताम्राक्षो दहन्निव तमब्रवीत् ॥ १॥  
  
अनुजीव्य सुदुर्बुद्धे गुरुवद्भाषसे कथम् ।  
शासिताहं त्रिजगतां त्वं मां शिक्षन्न लज्जसे ॥ २॥  
  
इदानीमेव हन्मि त्वां किन्तु पूर्वकृतं तव ।  
स्मरामि तेन रक्षामि त्वां यद्यपि वधोचितम् ॥ ३॥  
  
इतो गच्छ विमूढ त्वमेवं श्रोतुं न मे क्षमम् ।  
महाप्रसाद इत्युक्त्वा वेपमानो गृहं ययौ ॥ ४॥  
  
शुकोऽपि ब्राह्मणः पूर्वं ब्रह्मिष्ठो ब्रह्मवित्तमः ।  
वानप्रस्थविधानेन वने तिष्ठन् स्वकर्मकृत् ॥ ५॥  
  
देवानामभिवृद्ध्यर्थं विनाशाय सुरद्विषाम् ।  
चकार यज्ञविततिमविच्छिन्नां महामतिः ॥ ६॥  
  
राक्षसानां विरोधोऽभूच्छुको देवहितोद्यतः ।  
वज्रदंष्ट्र इति ख्यातस्तत्रैको राक्षसो महान् ॥ ७॥  
  
अन्तरं प्रेप्सुरातिष्ठच्छुकापकरणोद्यतः ।  
कदाचिदागतोऽगस्त्यस्तस्याश्रमपदं मुनेः ॥ ८॥  
  
तेन सम्पूजितोऽगस्त्यो भोजनार्थं निमन्त्रितः ।  
गते स्नातुं मुनौ कुम्भसम्भवे प्राप्य चान्तरम् ॥ ९॥  
  
अगस्त्यरूपधृक् सोऽपि राक्षसः शुकमब्रवीत् ।  
यदि दास्यसि मे ब्रह्मन् भोजनं देहि सामिषम् ॥ १०॥  
  
बहुकालं न भुक्तं मे मांसं छागाङ्गसम्भवम् ।  
तथेति कारयामास मांसभोज्यं सविस्तरम् ॥ ११॥  
  
उपविष्टे मुनौ भोक्तुं राक्षसोऽतीव सुन्दरम् ।  
शुकभार्यावपुर्धृत्वा तां चान्तर्मोहयन् खलः ॥ १२॥  
  
नरमांसं ददौ तस्मै सुपक्वं बहुविस्तरम् ।  
दत्त्वैवान्तर्दधे रक्षस्ततो दृष्ट्वा चुकोप सः ॥ १३॥  
  
अमेध्यं मानुषं मांसमगस्त्यः शुकमब्रवीत् ।  
अभक्ष्यं मानुषं मांसं दत्तवानसि दुर्मते ॥ १४॥  
  
मह्यं त्वं राक्षसो भूत्वा तिष्ठ त्वं मानुषाशनः ।  
इति शप्तः शुको भीत्या प्राहागस्त्यं मुने त्वया ॥ १५॥  
  
इदानीं भाषितं मेऽद्य मांसं देहीति विस्तरम् ।  
तथैव दत्तं भो देव किं मे शापं प्रदास्यसि ॥ १६॥  
  
श्रुत्वा शुकस्य वचनं मुहूर्तं ध्यानमास्थितः ।  
ज्ञात्वा रक्षःकृतं सर्वं ततः प्राह शुकं सुधीः ॥ १७॥  
  
तवापकारिणा सर्वं राक्षसेन कृतं त्विदम् ।  
अविचार्यैव मे दत्तः शापस्ते मुनिसत्तम ॥ १८॥  
  
तथापि मे वचोऽमोघमेवमेव भविष्यति ।  
राक्षसं वपुरास्थाय रावणस्य सहायकृत् ॥ १९॥  
  
तिष्ठ तावद्यदा रामो दशाननवधाय हि ।  
आगमिष्यति लङ्कायाः समीपं वानरैः सह ॥ २०॥  
  
प्रेषितो रावणेन त्वं चारो भूत्वा रघूत्तमम् ।  
दृष्ट्वा शापाद्विनिर्मुक्तो बोधयित्वा च रावणम् ॥ २१॥  
  
तत्त्वज्ञानं ततो मुक्तः परं पदमवाप्स्यसि ।  
इत्युक्तोऽगस्त्यमुनिना शुको ब्राह्मणसत्तमः ॥ २२॥  
  
बभूव राक्षसः सद्यो रावणं प्राप्य संस्थितः ।  
इदानीं चाररूपेण दृष्ट्वा रामं सहानुजम् ॥ २३॥  
  
रावणं तत्त्वविज्ञानं बोधयित्वा पुनर्द्रुतम् ।  
पूर्ववद्ब्राह्मणो भूत्वा स्थितो वैखानसैः सह ॥ २४॥  
  
ततः समागमद्वृद्धो माल्यवान् राक्षसो महान् ।  
बुद्धिमान्नीतिनिपुणो राज्ञो मातुः प्रियः पिता ॥ २५॥  
  
प्राह तं राक्षसं वीरं प्रशान्तेनान्तरात्मना ।  
शृणु राजन् वचो मेऽद्य श्रुत्वा कुरु यथेप्सितम् ॥ २६॥  
  
यदा प्रविष्टा नगरीं जानकी रामवल्लभा ।  
तदादि पुर्यां दृश्यन्ते निमित्तानि दशानन ॥ २७॥  
  
घोराणि नाशहेतूनि तानि मे वदतः शृणु ।  
खरस्तनितनिर्घोषा मेघा अतिभयङ्कराः ॥ २८॥  
  
शोणितेनाभिवर्षन्ति लङ्कामुष्णेन सर्वदा ।  
रुदन्ति देवलिङ्गानि स्विद्यन्ति प्रचलन्ति च ॥ २९॥  
  
कालिका पाण्डुरैर्दन्तैः प्रहसत्यग्रतः स्थिता ।  
खरा गोषु प्रजायन्ते मूषका नकुलैः सह ॥ ३०॥  
  
मार्जारेण तु युद्ध्यन्ति पन्नगा गरुडेन तु ।  
करालो विकटो मुण्डः पुरुषः कृष्णपिङ्गलः ॥ ३१॥  
  
कालो गृहाणि सर्वेषां काले काले त्ववेक्षते ।  
एतान्यन्यानि दृश्यन्ते निमित्तान्युद्भवन्ति च ॥ ३२॥  
  
अतः कुलस्य रक्षार्थं शान्तिं कुरु दशानन ।  
सीतां सत्कृत्य सधनां रामायाशु प्रयच्छ  भोः ॥ ३३॥  
  
रामं नारायणं विद्धि विद्वेषं त्यज राघवे ।  
यत्पादपोतमाश्रित्य ज्ञानिनो भवसागरम् ॥ ३४॥  
  
तरन्ति भक्तिपूतान्तास्ततो रामो न मानुषः ।  
भजस्व भक्तिभावेन रामं सर्वहृदालयम् ॥ ३५॥  
  
यद्यपि त्वं दुराचारो भक्त्या पूतो भविष्यसि ।  
मद्वाक्यं कुरु राजेन्द्र कुलकौशलहेतवे ॥ ३६॥  
  
तत्तु माल्यवतो वाक्यं हितमुक्तं दशाननः ।  
न मर्षयति दुष्टात्मा कालस्य वशमागतः ॥ ३७॥  
  
मानवं कृपणं राममेकं शाखामृगाश्रयम् ।  
समर्थं मन्यसे केन हीनं पित्रा मुनिप्रियम् ॥ ३८॥  
  
रामेण प्रेषितो नूनं भाषसे त्वमनर्गलम् ।  
गच्छ वृद्धोऽसि बन्धुस्त्वं सोढं सर्वं त्वयोदितम् ॥ ३९॥  
  
इतो मत्कर्णपदवीं दहत्येतद्वचस्तव ।  
इत्युक्त्वा सर्वसचिवैः सहितः प्रस्थितस्तदा ॥ ४०॥  
  
प्रासादाग्रे समासीनः पश्यन् वानरसैनिकान् ।  
युद्धायायोजयत्सर्वराक्षसान् समुपस्थितान् ॥ ४१॥  
  
रामोऽपि धनुरादाय लक्ष्मणेन समाहृतम् ।  
दृष्ट्वा रावणमासीनं कोपेन कलुषीकृतः ॥ ४२॥  
  
किरीटिनं समासीनं मन्त्रिभिः परिवेष्टितम् ।  
शशाङ्कार्धनिभेनैव बाणेनैकेन राघवः ॥ ४३॥  
  
श्वेतच्छत्रसहस्राणि किरीटदशकं तथा ।  
चिच्छेद निमिषार्धेन तदद्भुतमिवाभवत् ॥ ४४॥  
  
लज्जितो रावणस्तूर्णं विवेश भवनं स्वकम् ।  
आहूय राक्षसान् सर्वान् प्रहस्तप्रमुखान् खलः ॥ ४५॥  
  
वानरैः सह युद्धाय नोदयामास सत्वरः ।  
ततो भेरीमृदङ्गाद्यैः पणवानकगोमुखैः ॥ ४६॥  
  
महिषोष्ट्रैः खरैः सिंहैर्द्वीपिभिः कृतवाहनाः ।  
खड्गशूलधनुःपाशयष्टितोमरशक्तिभिः ॥४७॥  
  
लक्षिताः सर्वतो लङ्कां प्रतिद्वारमुपाययुः ।  
तत्पूर्वमेव रामेण नोदिता वानरर्षभाः ॥ ४८॥  
  
उद्यम्य गिरिशृङ्गाणि शिखराणि महान्ति च ।  
तरूंश्चोत्पाट्य विविधान् युद्धाय हरियूथपाः ॥ ४९॥  
  
प्रेक्षमाणा रावणस्य तान्यनीकानि भागशः ।  
राघवप्रियकामार्थं लङ्कामारुरुहुस्तदा ॥ ५०॥  
  
ते द्रुमैः पर्वताग्रैश्च मुष्टिभिश्च प्लवङ्गमाः ।  
ततः सहस्रयूथाश्च कोटियूथाश्च यूथपाः ॥ ५१॥  
  
कोटीशतयुताश्चान्ये रुरुधुर्नगरं भृशम् ।  
आप्लवन्तः प्लवन्तश्च गर्जन्तश्च प्लवङ्गमाः ॥ ५२॥  
  
रामो जयत्यतिबलो लक्ष्मणश्च महाबलः ।  
राजा जयति सुग्रीवो राघवेणानुपालितः ॥ ५३॥  
  
इत्येवं घोषयन्तश्च समं युयुधिरेऽरिभिः ।  
हनूमानङ्गदश्चैव कुमुदो नील एव च ॥ ५४॥  
  
नलश्च शरभश्चैव मैन्दो द्विविद एव च ।  
जाम्बवान् दधिवक्त्रश्च केसरी तार एव च ॥ ५५॥  
  
अन्ये च बलिनः सर्वे यूथपाश्च प्लवङ्गमाः ।  
द्वाराण्युत्प्लुत्य लङ्कायाः सर्वतो रुरुधुर्भृशम् ।  
तदा वृक्षैर्महाकायाः  पर्वताग्रैश्च वानराः ॥ ५६॥  
  
निजघ्नुस्तानि रक्षांसि नखैर्दन्तैश्च वेगिताः ।  
राक्षसाश्च तदा भीमा द्वारेभ्यः सर्वतो रुषा ॥ ५७॥  
  
निर्गत्य भिन्दिपालैश्च खड्गैः शूलैः परश्वधैः ।  
निजघ्नुर्वानरानीकं महाकाया महाबलाः ॥ ५८॥  
  
राक्षसांश्च तथा जघ्नुर्वानरा जितकाशिनः ।  
तदा बभूव समरो मांसशोणितकर्दमः ॥ ५९॥  
  
रक्षसां वानराणां च सम्बभूवाद्भुतोपमः ।  
ते हयैश्च गजैश्चैव रथैः काञ्चनसन्निभैः ॥ ६०॥  
  
रक्षोव्याघ्रा युयुधिरे नादयन्तो दिशो दश ।  
राक्षसाश्च कपीन्द्राश्च परस्परजयैषिणः ॥ ६१॥  
  
राक्षसान् वानरा जघ्नुर्वानरांश्चैव राक्षसाः ।  
रामेण विष्णुना दृष्टा हरयो दिविजांशजाः ॥ ६२॥  
  
बभूवुर्बलिनो हृष्टास्तदा पीतामृता इव ।  
सीताभिमर्शपापेन रावणेनाभिपालितान् ॥ ६३॥  
  
हतश्रीकान् हतबलान् राक्षसान् जघ्नुरोजसा ।  
चतुर्थांशावशेषेण निहतं राक्षसं बलम् ॥ ६४॥  
  
स्वसैन्यं निहतं दृष्ट्वा मेघनादोऽथ दुष्टधीः ।  
ब्रह्मदत्तवरः श्रीमानन्तर्धानं गतोऽसुरः ॥ ६५॥  
  
सर्वास्त्रकुशलो व्योम्नि ब्रह्मास्त्रेण समन्ततः ।  
नानाविधानि शस्त्राणि वानरानीकमर्दयन् ॥ ६६॥  
  
ववर्ष शरजालानि तदद्भुतमिवाभवत् ।  
रामोऽपि मानयन् ब्राह्ममस्त्रमस्त्रविदां वरः ॥ ६७॥  
  
क्षणं तूष्णीमुवासाथ ददर्श पतितं बलम् ।  
वानराणां रघुश्रेष्ठश्चुकोपानलसन्निभः ॥ ६८॥  
  
चापमानय सौमित्रे ब्रह्मास्त्रेणासुरं क्षणात् ।  
भस्मीकरोमि मे पश्य बलमद्य रघूत्तम ॥ ६९॥  
  
मेघनादोऽपि तच्छ्रुत्वा रामवाक्यमतन्द्रितः ।  
तूर्णं जगाम नगरं मायया मायिकोऽसुरः ॥ ७०॥  
  
पतितं वानरानीकं दृष्ट्वा रामोऽतिदुःखितः ।  
उवाच मारुतिं शीघ्रं गत्वा क्षीरमहोदधिम् ॥ ७१॥  
  
तत्र द्रोणगिरिर्नाम दिव्यौषधिसमुद्भवः ।  
तमानय द्रुतं गत्वा सञ्जीवय महामते ॥ ७२॥  
  
वानरौघान् महासत्त्वान् कीर्तिस्ते सुस्थिरा भवेत् ।  
आज्ञाप्रमाणमित्युक्त्वा जगामानिलनन्दनः ॥ ७३॥  
  
आनीय च गिरिं सर्वान् वानरान् वानरर्षभः ।  
जीवयित्वा पुनस्तत्र स्थापयित्वाऽऽययौ द्रुतम् ॥ ७४॥  
  
पूर्ववद्भैरवं नादं वानराणां बलौघतः ।  
श्रुत्वा विस्मयमापन्नो रावणो वाक्यमब्रवीत् ॥ ७५॥  
  
राघवो मे महान् शत्रुः प्राप्तो देवविनिर्मितः ।  
हन्तुं तं समरे शीघ्रं गच्छन्तु मम यूथपाः ॥ ७६॥  
  
मन्त्रिणो बान्धवाः शूरा ये च मत्प्रियकाङ्क्षिणः ।  
सर्वे गच्छन्तु युद्धाय त्वरितं मम शासनात् ॥ ७७॥  
  
ये न गच्छन्ति युद्धाय भीरवः प्राणविप्लवात् ।  
तान् हनिष्याम्यहं सर्वान् मच्छासनपराङ्मुखान् ॥ ७८॥  
  
तच्छ्रुत्वा भयसन्त्रस्ता निर्जग्मू रणकोविदाः ।  
अतिकायः प्रहस्तश्च महानादमहोदरौ ॥ ७९॥  
  
देवशत्रुर्निकुम्भश्च देवान्तकनरान्तकौ ।  
अपरे बलिनः सर्वे ययुर्युद्धाय वानरैः ॥ ८०॥  
  
एते चान्ये च बहवः शूराः शतसहस्रशः ।  
प्रविश्य वानरं सैन्यं ममन्थुर्बलदर्पिताः ॥ ८१॥  
  
भुशुण्डीभिन्दिपालैश्च बाणैः खड्गैः परश्वधैः ।  
अन्यैश्च विविधैरस्त्रैर्निजघ्नुर्हरियूथपान् ॥ ८२॥  
  
ते पादपैः पर्वताग्रैर्नखदंष्ट्रैश्च मुष्टिभिः ।  
प्राणैर्विमोचयामासुः सर्वराक्षसयूथपान् ॥ ८३॥  
  
रामेण निहताः केचित्सुग्रीवेण तथापरे ।  
हनूमता चाङ्गदेन लक्ष्मणेन महात्मना ।  
यूथपैर्वानराणां ते निहताः सर्वराक्षसाः ॥ ८४॥  
  
रामतेजः समाविश्य वानरा बलिनोऽभवन् ।  
रामशक्तिविहीनानामेवं शक्तिः कुतो भवेत् ॥ ८५॥  
  
सर्वेश्वरः सर्वमयो विधाता  
       मायामनुष्यत्वविडम्बनेन ।  
सदा चिदानन्दमयोऽपि रामो  
       युद्धादिलीलां वितनोति मायाम् ॥ ८६॥  
  
इति श्रीमदध्यात्मरामायणे उमामहेश्वरसंवादे युद्धकाण्डे  
पञ्चमः सर्गः ॥ ५॥  
  
  
॥षष्ठः सर्गः ॥  
श्रीमहादेव उवाच ।  
श्रुत्वा युद्धे बलं नष्टमतिकायमुखं महत् ।  
रावणो दुःखसन्तप्तः क्रोधेन महताऽऽवृतः ॥ १॥  
  
निधायेन्द्रजितं लङ्कारक्षणार्थं महाद्युतिः ।  
स्वयं जगाम युद्धाय रामेण सह राक्षसः ॥ २॥  
  
दिव्यं स्यन्दनमारुह्य सर्वशस्त्रास्त्रसंयुतम् ।  
राममेवाभिदुद्राव राक्षसेन्द्रो महाबलः ॥ ३॥  
  
वानरान् बहुशो हत्वा बाणैराशीविषोपमैः ।  
पातयामास सुग्रीवप्रमुखान् यूथनायकान् ॥ ४॥  
  
गदापाणिं महासत्त्वं तत्र दृष्ट्वा विभीषणम् ।  
उत्ससर्ज महाशक्तिं मयदत्तां विभीषणे ॥ ५॥  
  
तामापतन्तीमालोक्य विभीषणविघातिनीम् ।  
दत्ताभयोऽयं रामेण वधार्हो नायमासुरः ॥ ६॥  
  
इत्युक्त्वा लक्ष्मणो भीमं चापमादाय वीर्यवान् ।  
विभीषणस्य पुरतः स्थितोऽकम्प इवाचलः ॥ ७॥  
  
सा शक्तिर्लक्ष्मणतनुं विवेशामोघशक्तितः ।  
यावन्त्यः शक्तयो लोके मायायाः सम्भवन्ति हि ॥ ८॥  
  
तासामाधारभूतस्य लक्ष्मणस्य महात्मनः ।  
मायाशक्त्या भवेत्किं वा शेषांशस्य हरेस्तनोः ॥ ९॥  
  
तथापि मानुषं भावमापन्नस्तदनुव्रतः ।  
मूर्च्छितः पतितो भूमौ तमादातुं दशाननः ॥ १०॥  
  
हस्तैस्तोलयितुं शक्तो न बभूवातिविस्मितः ।  
सर्वस्य जगतः सारं विराजं परमेश्वरम् ॥ ११॥  
  
कथं लोकाश्रयं विष्णुं तोलयेल्लघुराक्षसः ।  
ग्रहीतुकामं सौमित्रिं रावणं वीक्ष्य मारुतिः ॥ १२॥  
  
आजघानोरसि क्रुद्धो वज्रकल्पेन मुष्टिना ।  
तेन मुष्टिप्रहारेण जानुभ्यामपतद्भुवि ॥ १३॥  
  
आस्यैश्च नेत्रश्रवणैरुद्वमन् रुधिरं बहु ।  
विघूर्णमाननयनो रथोपस्थ उपाविशत् ॥ १४॥  
  
अथ लक्ष्मणमादाय हनूमान् रावणार्दितम् ।  
आनयद्रामसामीप्यं बाहुभ्यां परिगृह्य तम् ॥ १५॥  
  
हनूमतः सुहृत्त्वेन भक्त्या च परमेश्वरः ।  
लघुत्वमगमद्देवो गुरूणां गुरुरप्यजः ॥ १६॥  
  
सा शक्तिरपि तं त्यक्त्वा ज्ञात्वा नारायणांशजम् ।  
रावणस्य रथं प्रागाद्रावणोऽपि शनैस्ततः ॥ १७॥  
  
सन्ज्ञामवाप्य जग्राह बाणासनमथो रुषा ।  
राममेवाभिदुद्राव दृष्ट्वा रामोऽपि तं क्रुधा ॥ १८॥  
  
आरुह्य जगतां नाथो हनूमन्तं महाबलम् ।  
रथस्थं रावणं दृष्ट्वा अभिदुद्राव राघवः ॥ १९॥  
  
ज्याशब्दमकरोत्तीव्रं वज्रनिष्पेषनिष्ठुरम् ।  
रामो गम्भीरया वाचा राक्षसेन्द्रमुवाच ह ॥ २०॥  
  
राक्षसाधम तिष्ठाद्य क्व गमिष्यसि मे पुरः ।  
कृत्वापराधमेवं मे सर्वत्र समदर्शिनः ॥ २१॥  
  
येन बाणेन निहता राक्षसास्ते जनालये ।  
तेनैव त्वां हनिष्यामि तिष्ठाद्य मम गोचरे ॥ २२॥  
  
श्रीरामस्य वचः श्रुत्वा रावणो मारुतात्मजम् ।  
वहन्तं राघवं सङ्ख्ये शरैस्तीक्ष्णैरताडयत् ॥ २३॥  
  
हतस्यापि शरैस्तीक्ष्णैर्वायुसूनोः स्वतेजसा ।  
व्यवर्धत पुनस्तेजो ननर्द च महाकपिः ॥ २४॥  
  
ततो दृष्ट्वा हनूमन्तं सव्रणं रघुसत्तमः ।  
क्रोधमाहारयामास कालरुद्र इवापरः ॥ २५॥  
  
साश्वं रथं ध्वजं सूतं शस्त्रौघं धनुरञ्जसा ।  
छत्रं पताकां तरसा चिच्छेद शितसायकैः ॥ २६॥  
  
ततो महाशरेणाशु रावणं रघुसत्तमः ।  
विव्याध वज्रकल्पेन पाकारिरिव पर्वतम् ॥ २७॥  
  
रामबाणहतो वीरश्चचाल च मुमोह च ।  
हस्तान्निपतितश्चापस्तं समीक्ष्य रघूत्तमः ॥ २८॥  
  
अर्धचन्द्रेण चिच्छेद तत्किरीटं रविप्रभम् ।  
अनुजानामि गच्छ त्वमिदानीं बाणपीडितः ॥ २९॥  
  
प्रविश्य लङ्कामाश्वास्य श्वः पश्यसि बलं मम ।  
रामबाणेन संविद्धो हतदर्पोऽथ रावणः ॥ ३०॥  
  
महत्या लज्जया युक्तो लङ्कां प्राविशदातुरः ।  
रामोऽपि लक्ष्मणं दृष्ट्वा मूर्च्छितं पतितं भुवि ॥ ३१॥  
  
मानुषत्वमुपाश्रित्य लीलयानुशुशोच ह ।  
ततः प्राह हनूमन्तं वत्स जीवय लक्ष्मणम् ॥ ३२॥  
  
महौषधीः समानीय पूर्ववद्वानरानपि ।  
तथेति रघवेणोक्तो जगामाशु महाकपिः ॥ ३३॥  
  
हनूमान् वायुवेगेन क्षणात्तीर्त्वा महोदधिम् ।  
एतस्मिन्नन्तरे चारा रावणाय न्यवेदयन् ॥ ३४॥  
  
रामेण प्रेषितो देव हनूमान् क्षीरसागरम् ।  
गतो नेतुं लक्ष्मणस्य जीवनार्थं महौषधीः ॥ ३५॥  
  
श्रुत्वा तच्चारवचनं राजा चिन्तापरोऽभवत् ।  
जगाम रात्रावेकाकी कालनेमिगृहं क्षणात् ॥ ३६॥  
  
गृहागतं समालोक्य रावणं विस्मयान्वितः ।  
कालनेमिरुवाचेदं प्राञ्जलिर्भयविह्वलः ।  
अर्घ्यादिकं ततः कृत्वा रावणस्याग्रतः स्थितः ॥ ३७॥  
  
किं ते करोमि राजेन्द्र किमागमनकारणम् ।  
कालनेमिमुवाचेदं रावणो दुःखपीडितः ॥ ३८॥  
  
ममापि कालवशतः कष्टमेतदुपस्थितम् ।  
मया शक्त्या हतो वीरो लक्ष्मणः पतितो भुवि ॥ ३९॥  
  
तं जीवयितुमानेतुमोषधीर्हनुमान् गतः ।  
यथा तस्य भवेद्विघ्नस्तथा कुरु महामते ॥ ४०॥  
  
मायया मुनिवेषेण मोहयस्व महाकपिम् ।  
कालात्ययो यथा भूयात्तथा कृत्वैहि मन्दिरे ॥ ४१॥  
  
रावणस्य वचः श्रुत्वा कालनेमिरुवाच तम् ।  
रावणेश वचो मेऽद्य शृणु धारय तत्त्वतः ॥ ४२॥  
  
प्रियं ते करवाण्येव न प्राणान् धारयाम्यहम् ।  
मारीचस्य यथारण्ये पुराभून्मृगरूपिणः ॥ ४३॥  
  
तथैव मे न सन्देहो भविष्यति दशानन ।  
हताः पुत्राश्च पौत्राश्च बान्धवा राक्षसाश्च ते ॥ ४४॥  
  
घातयित्वाऽसुरकुलं जीवितेनापि किं तव ।  
राज्येन वा सीतया वा किं देहेन जडात्मना ॥ ४५॥  
  
सीतां प्रयच्छ रामाय राज्यं देहि विभीषणे ।  
वनं याहि महाबाहो रम्यं मुनिगणाश्रयम् ॥ ४६॥  
  
स्नात्वा प्रातः शुभजले कृत्वा सन्ध्यादिकाः क्रियाः ।  
तत एकान्तमाश्रित्य सुखासनपरिग्रहः ॥ ४७॥  
  
विसृज्य सर्वतः सङ्गमितरान् विषयान् बहिः ।  
बहिःप्रवृत्ताक्षगणं शनैः प्रत्यक् प्रवाहय ॥ ४८॥  
  
प्रकृतेर्भिन्नमात्मानं विचारय सदानघ ।  
चराचरं जगत्कृत्स्नं देहबुद्धीन्द्रियादिकम् ॥ ४९॥  
  
आब्रह्मस्तम्बपर्यन्तं दृश्यते श्रूयते च यत् ।  
सैषा प्रकृतिरित्युक्ता सैव मायेति कीर्तिता ॥ ५०॥  
  
सर्गस्थितिविनाशानां जगद्वृक्षस्य कारणम् ।  
लोहितश्वेतकृष्णादि प्रजाः सृजति सर्वदा ॥ ५१॥  
  
कामक्रोधादिपुत्राद्यान् हिंसातृष्णादिकन्यकाः ।  
मोहयन्त्यनिशं देवमात्मानं स्वैर्गुणैर्विभुम् ॥ ५२॥  
  
कर्तृत्वभोक्तृत्वमुखान् स्वगुणानात्मनीश्वरे ।  
आरोप्य स्ववशं कृत्वा तेन क्रीडति सर्वदा ॥ ५३॥  
  
शुद्धोऽप्यात्मा यया युक्तः पश्यतीव सदा बहिः ।  
विस्मृत्य च स्वमात्मानं मायागुणविमोहितः ॥ ५४॥  
  
यदा सद्गुरुणा युक्तो बोध्यते बोधरूपिणा ।  
निवृत्तदृष्टिरात्मानं पश्यत्येव सदा स्फुटम् ॥ ५५॥  
  
जीवन्मुक्तः सदा देही मुच्यते प्राकृतैर्गुणैः ।  
त्वमप्येवं सदात्मानं विचार्य नियतेन्द्रियः ॥ ५६॥  
  
प्रकृतेरन्यमात्मानं ज्ञात्वा मुक्तो भविष्यसि ।  
ध्यातुं यद्यसमर्थोऽसि सगुणं देवमाश्रय ॥ ५७॥  
  
हृत्पद्मकर्णिके स्वर्णपीठे मणिगणान्विते ।  
मृदुश्लक्ष्णतरे तत्र जानक्या सह संस्थितम् ॥ ५८॥  
  
वीरासनं विशालाक्षं विद्युत्पुञ्जनिभाम्बरम् ।  
किरीटहारकेयूरकौस्तुभादिभिरन्वितम् ॥ ५९॥  
  
नूपुरैः कटकैर्भान्तं तथैव वनमालया ।  
लक्ष्मणेन धनुर्द्वन्द्वकरेण परिसेवितम् ॥ ६०॥  
  
एवं ध्यात्वा सदात्मानं रामं सर्वहृदि स्थितम् ।  
भक्त्या परमया युक्तो मुच्यते नात्र संशयः ॥ ६१॥  
  
शृणु वै चरितं तस्य भक्तैर्नित्यमनन्यधीः ।  
एवं चेत्कृतपूर्वाणि पापानि च महान्त्यपि ।  
क्षणादेव विनश्यन्ति यथाग्नेस्तूलराशयः ॥ ६२॥  
  
भजस्व रामं परिपूर्णमेकं  
       विहाय वैरं निजभक्तियुक्तः ।  
हृदा सदा भावितभावरूपं  
       अनामरूपं पुरुषं पुराणम् ॥ ६३॥  
  
इति श्रीमदध्यात्मरामायणे उमामहेश्वरसंवादे युद्धकाण्डे षष्ठः  
सर्गः ॥ ६॥  
  
  
॥सप्तमः सर्गः ॥  
श्रीमहादेव उवाच ।  
कालनेमिवचः श्रुत्वा रावणोऽमृतसन्निभम् ।  
जज्वाल क्रोधताम्राक्षः सर्पिरद्भिरिवाग्निमत् ॥ १॥  
  
निहन्मि त्वां दुरात्मानं मच्छासनपराङ्मुखम् ।  
परैः किञ्चिद्गृहीत्वा त्वं भाषसे रामकिङ्करः ॥ २॥  
  
कालनेमिरुवाचेदं रावणं देव किं क्रुधा ।  
न रोचते मे वचनं यदि गत्वा करोमि तत् ॥ ३॥  
  
इत्युक्त्वा प्रययौ शीघ्रं कालनेमिर्महासुरः ।  
नोदितो रावणेनैव हनूमद्विघ्नकारणात् ॥ ४॥  
  
स गत्वा हिमवत्पार्श्वं तपोवनमकल्पयत् ।  
तत्र शिष्यैः परिवृतो मुनिवेषधरः खलः ॥ ५॥  
  
गच्छतो मार्गमासाद्य वायुसूनोर्महात्मनः ।  
ततो गत्वा ददर्शाथ हनूमानाश्रमं शुभम् ॥ ६॥  
  
चिन्तयामास मनसा श्रीमान् पवननन्दनः ।  
पुरा न दृष्टमेतन्मे मुनिमण्डलमुत्तमम् ॥ ७॥  
  
मार्गो विभ्रंशितो वा मे भ्रमो वा चित्तसम्भवः ।  
यद्वाऽऽविश्याश्रमपदं दृष्ट्वा मुनिमशेषतः ॥ ८॥  
  
पीत्वा जलं ततो यामि द्रोणाचलमनुत्तमम् ।  
इत्युक्त्वा प्रविवेशाथ सर्वतो योजनायतम् ॥ ९॥  
  
आश्रमं कदलीशालखर्जूरपनसादिभिः ।  
समावृतं पक्वफलैर्नम्रशाखैश्च पादपैः ॥ १०॥  
  
वैरभावविनिर्मुक्तं शुद्धं निर्मललक्षणम् ।  
तस्मिन्महाश्रमे रम्ये कालनेमिः स राक्षसः ॥ ११॥  
  
इन्द्रयोगं समास्थाय चकार शिवपूजनम् ।  
हनूमानभिवाद्याह गौरवेण महासुरम् ॥ १२॥  
  
भगवन् रामदूतोऽहं हनूमान्नाम नामतः ।  
रामकार्येण महता क्षीराब्धिं गन्तुमुद्यतः ॥ १३॥  
  
तृषा मां बाधते ब्रह्मन्नुदकं कुत्र विद्यते ।  
यथेच्छं पातुमिच्छामि कथ्यतां मे मुनीश्वर ॥ १४॥  
  
तच्छ्रुत्वा मारुतेर्वाक्यं कालनेमिस्तमब्रवीत् ।  
कमण्डलुगतं तोयं मम त्वं पातुमर्हसि ॥ १५॥  
  
भुङ्क्ष्व चेमानि पक्वानि फलानि तदनन्तरम् ।  
निवसस्व सुखेनात्र निद्रामेहि त्वरास्तु मा ॥ १६॥  
  
भूतं भव्यं भविष्यं च जानामि तपसा स्वयम् ।  
उत्थितो लक्ष्मणः सर्वे वानरा रामवीक्षिताः ॥ १७॥  
  
तच्छ्रुत्वा हनुमानाह कमण्डलुजलेन मे ।  
न शाम्यत्यधिका तृष्णा ततो दर्शय मे जलम् ॥ १८॥  
  
तथेत्याज्ञापयामास वटुं मायाविकल्पितम् ।  
वटो दर्शय विस्तीर्णं वायुसूनोर्जलाशयम् ॥ १९॥  
  
निमील्य चाक्षिणी तोयं पीत्वागच्छ ममान्तिकम् ।  
उपदेक्ष्यामि ते मन्त्रं येन द्रक्ष्यसि चौषधीः ॥ २०॥  
  
तथेति दर्शितं शीघ्रं वटुना सलिलाशयम् ।  
प्रविश्य हनुमांस्तोयमपिबन्मीलितेक्षणः ॥ २१॥  
  
ततश्चागत्य मकरी महामाया महाकपिम् ।  
अग्रसत्तं महावेगान्मारुतिं घोररूपिणी ॥ २२॥  
  
ततो ददर्श हनुमान् ग्रसन्तीं मकरीं रुषा ।  
दारयामास हस्ताभ्यां वदनं सा ममार ह ॥ २३॥  
  
ततोऽन्तरिक्षे ददृशे दिव्यरूपधराङ्गना ।  
धान्यमालीति विख्याता हनूमन्तमथाब्रवीत् ॥ २४॥  
  
त्वत्प्रसादादहं शापाद्विमुक्तास्मि कपीश्वर ।  
शप्ताहं मुनिना पूर्वमप्सरा कारणान्तरे ॥ २५॥  
  
आश्रमे यस्तु ते दृष्टः कालनेमिर्महासुरः ।  
रावणप्रहितो मार्गे विघ्नं कर्तुं तवानघ ॥ २६॥  
  
मुनिवेषधरो नासौ  मुनिर्विप्रविहिंसकः ।  
जहि दुष्टं गच्छ शीघ्रं द्रोणाचलमनुत्तमम् ॥ २७॥  
  
गच्छाम्यहं ब्रह्मलोकं त्वत्स्पर्शाद्धतकल्मषा ।  
इत्युक्त्वा सा ययौ स्वर्गं हनूमानप्यथाश्रमम् ॥ २८॥  
  
आगतं तं समालोक्य कालनेमिरभाषत ।  
किं विलम्बेन महता तव वानरसत्तम ॥ २९॥  
  
गृहाण मत्तो मन्त्रांस्त्वं देहि मे गुरुदक्षिणाम् ।  
इत्युक्तो हनुमान्मुष्टिं दृढं बद्ध्वाह राक्षसम् ॥ ३०॥  
  
गृहाण दक्षिणामेतामित्युक्त्वा निजघान तम् ।  
विसृज्य मुनिवेषं स कालनेमिर्महासुरः ॥ ३१॥  
  
युयुधे वायुपुत्रेण नानामायाविधानतः ।  
महामायिकदूतोऽसौ हनूमान्मायिनां रिपुः ॥ ३२॥  
  
जघान मुष्टिना शीर्ष्णि भग्नमूर्धा ममार सः ।  
ततः क्षीरनिधिं गत्वा दृष्ट्वा द्रोणं महागिरिम् ॥ ३३॥  
  
अदृष्ट्वा चौषधीस्तत्र गिरिमुत्पाट्य सत्वरः ।  
गृहीत्वा वायुवेगेन गत्वा रामस्य सन्निधिम् ॥ ३४॥  
  
उवाच हनुमान् राममानीतोऽयं महागिरिः ।  
यद्युक्तं कुरु देवेश विलम्बो नात्र युज्यते ॥ ३५॥  
  
श्रुत्वा हनूमतो वाक्यं रामः सन्तुष्टमानसः ।  
गृहीत्वा चौषधीः शीघ्रं सुषेणेन महामतिः ॥ ३६॥  
  
चिकित्सां कारयामास लक्ष्मणाय महात्मने ।  
ततः सुप्तोत्थित इव बुद्ध्वा प्रोवाच लक्ष्मणः ॥ ३७॥  
  
तिष्ठ तिष्ठ क्व गन्तासि हन्मीदानीं दशानन ।  
इति ब्रुवन्तमालोक्य मूर्ध्न्यवघ्राय राघवः ॥ ३८॥  
  
मारुतिं प्राह वत्साद्य त्वत्प्रसादान्महाकपे ।  
निरामयं प्रपश्यामि लक्ष्मणं भ्रातरं मम ॥ ३९॥  
  
इत्युक्त्वा वानरैः सार्धं सुग्रीवेण समन्वितः ।  
विभीषणमतेनैव युद्धाय समवस्थितः ॥ ४०॥  
  
पाषाणैः पादपैश्चैव पर्वताग्रैश्च वानराः ।  
युद्धायाभिमुखा भूत्वा ययुः सर्वे युयुत्सवः ॥ ४१॥  
  
रावणो विव्यथे रामबाणैर्विद्धो महासुरः ।  
मातङ्ग इव सिंहेन गरुडेनेव पन्नगः ॥ ४२॥  
  
अभिभूतोऽगमद्राजा राघवेण महात्मना ।  
सिंहासने समाविश्य राक्षसानिदमब्रवीत् ॥ ४३॥  
  
मानुषेणैव मे मृत्युमाह पूर्वं पितामहः ।  
मानुषो हि न मां हन्तुं शक्तोऽस्ति भुवि कश्चन ॥ ४४॥  
  
ततो नारायणः साक्षान्मानुषोऽभून्न संशयः ।  
रामो दाशरथिर्भूत्वा मां हन्तुं समुपस्थितः ॥ ४५॥  
  
अनरण्येन यत्पूर्वं शप्तोऽहं राक्षसेश्वर ।  
उत्पत्स्यते च मद्वंशे परमात्मा सनातनः ॥ ४६॥  
  
तेन त्वं पुत्रपौत्रैश्च  बान्धवैश्च समन्वितः ।  
हनिष्यसे न सन्देह इत्युक्त्वा मां दिवं गतः ॥ ४७॥  
  
स एव रामः सञ्जातो मदर्थे मां हनिष्यति ।  
कुम्भकर्णस्तु मूढात्मा सदा निद्रावशं गतः ॥ ४८॥  
  
तं विबोध्य महासत्त्वमानयन्तु ममान्तिकम् ।  
इत्युक्तास्ते महाकायास्तूर्णं गत्वा तु यत्नतः ॥ ४९॥  
  
विबोध्य कुम्भश्रवणं निन्यू रावणसन्निधिम् ।  
नमस्कृत्य स राजानमासनोपरि संस्थितः ॥ ५०॥  
  
तमाह रावणो राजा भ्रातरं दीनया गिरा ।  
कुम्भकर्ण निबोध त्वं महत्कष्टमुपस्थितम् ॥ ५१॥  
  
रामेण निहताः शूराः पुत्राः प्रौत्राश्च बान्धवाः ।  
किं कर्तव्यमिदानीं मे मृत्युकाल उपस्थिते ॥ ५२॥  
  
एष दाशरथी रामः सुग्रीवसहितो बली ।  
समुद्रं सबलस्तीर्त्वा मूलं नः परिकृन्तति ॥ ५३॥  
  
ये राक्षसा मुख्यतमास्ते हता वानरैर्युधि ।  
वानराणां क्षयं युद्धे न पश्यामि कदाचन ॥ ५४॥  
  
नाशयस्व महाबाहो यदर्थं परिबोधितः ।  
भ्रातुरर्थे महासत्त्व कुरु कर्म सुदुष्करम् ॥ ५५॥  
  
श्रुत्वा तद्रावणेन्द्रस्य वचनं परिदेवितम् ।  
कुम्भकर्णो जहासोच्चैर्वचनं चेदमब्रवीत् ॥ ५६॥  
  
पुरा मन्त्रविचारे ते गदितं यन्मया नृप ।  
तदद्य त्वामुपगतं फलं पापस्य कर्मणः ॥ ५७॥  
  
पूर्वमेव मया प्रोक्तो रामो नारायणः परः ।  
सीता च योगमायेति बोधितोऽपि न बुध्यसे ॥ ५८॥  
  
एकदाहं वने सानौ विशालायां स्थितो निशि ।  
दृष्टो मया मुनिः साक्षान्नारदो दिव्यदर्शनः ॥ ५९॥  
  
तमब्रवं महाभाग कुतो गन्तासि मे वद ।  
इत्युक्तो नारदः प्राह देवानां मन्त्रणे स्थितः ॥ ६०॥  
  
तत्रोत्पन्नमुदन्तं ते वक्ष्यामि शृणु तत्त्वतः ।  
युवाभ्यां पीडिता देवाः सर्वे विष्णुमुपागताः ॥ ६१॥  
  
ऊचुस्ते देवदेवेशं स्तुत्वा भक्त्या समाहिताः ।  
जहि रावणमक्षोभ्यं देव त्रैलोक्यकण्टकम् ॥ ६२॥  
  
मानुषेण मृतिस्तस्य कल्पिता ब्रह्मणा पुरा ।  
अतस्त्वं मानुषो भूत्वा जहि रावणकण्टकम् ॥ ६३॥  
  
तथेत्याह महाविष्णुः सत्यसङ्कल्प ईश्वरः ।  
जातो रघुकुले देवो राम इत्यभिविश्रुतः ॥ ६४॥  
  
स हनिष्यति वः सर्वानित्युक्त्वा प्रययौ मुनिः ।  
अतो जानीहि रामं त्वं परं ब्रह्म सनातनम् ॥ ६५॥  
  
त्यज वैरं भजस्वाद्य मायामानुषविग्रहम् ।  
भजतो भक्तिभावेन प्रसीदति रघूत्तमः ॥ ६६॥  
  
भक्तिर्जनित्री ज्ञानस्य भक्तिर्मोक्षप्रदायिनी ।  
भक्तिहीनेन यत्किञ्चित्कृतं सर्वमसत्समम् ॥ ६७॥  
  
अवताराः सुबहवो विष्णोर्लीलानुकारिणः ।  
तेषां सहस्रसदृशो रामो ज्ञानमयः शिवः ॥ ६८॥  
  
रामं भजन्ति निपुणा मनसा वचसाऽनिशम् ।  
अनायासेन संसारं तीर्त्वा यान्ति हरेः पदम् ॥ ६९॥  
  
ये राममेव सततं भुवि शुद्धसत्त्वा  
         ध्यायन्ति तस्य चरितानि पठन्ति सन्तः ।  
मुक्तास्त एव भवभोगमहाहिपाशैः  
         सीतापतेः पदमनन्तसुखं प्रयान्ति ॥ ७०॥  
  
इति श्रीमदध्यात्मरामायणे उमामहेश्वरसंवादे युद्धकाण्डे सप्तमः  
सर्गः ॥ ७॥  
  
  
॥अष्टमः सर्गः ॥  
श्रीमहादेव उवाच ।  
कुम्भकर्णवचः श्रुत्वा भ्रुकुटीविकटाननः ।  
दशग्रीवो जगादेदमासनादुत्पतन्निव ॥ १॥  
  
त्वमानीतो न मे ज्ञानबोधनाय सुबुद्धिमान् ।  
मया कृतं समीकृत्य युध्यस्व यदि रोचते ॥ २॥  
  
नो चेद्गच्छ सुषुप्त्यर्थं निद्रा त्वां बाधतेऽधुना ।  
रावणस्य वचः श्रुत्वा कुम्भकर्णो महाबलः ॥ ३॥  
  
रुष्टोऽयमिति विज्ञाय तूर्णं युद्धाय निर्ययौ ।  
स लङ्घयित्वा प्राकारं महापर्वतसन्निभः ॥ ४॥  
  
निर्ययौ नगरात्तूर्णं भीषयन् हरिसैनिकान् ।  
स ननाद महानादं समुद्रमभिनादयन् ॥ ५॥  
  
वानरान् कालयामास बाहुभ्यां भक्षयन् रुषा ।  
कुम्भकर्णं तदा दृष्ट्वा सपक्षमिव पर्वतम् ॥ ६॥  
  
दुद्रुवुर्वानराः सर्वे कालान्तकमिवाखिलाः ।  
भ्रमन्तं हरिवाहिन्यां मुद्गरेण महाबलम् ॥ ७॥  
  
कालयन्तं हरीन् वेगाद्भक्षयन्तं समन्ततः ।  
चूर्णयन्तं मुद्गरेण पाणिपादैरनेकधा ॥ ८॥  
  
कुम्भकर्णं तदा दृष्ट्वा गदापाणिर्विभीषणः ।  
ननाम चरणं तस्य भ्रातुर्ज्येष्ठस्य बुद्धिमान् ॥ ९॥  
  
विभीषणोऽहं भ्रातुर्मे दयां कुरु महामते ।  
रावणस्तु मया भ्रातर्बहुधा परिबोधितः ॥ १०॥  
  
सीतां देहीति रामाय रामः साक्षाज्जनार्दनः ।  
न शृणोति च मां हन्तुं खड्गमुद्यम्य चोक्तवान् ॥ ११॥  
  
धिक् त्वां गच्छेति मां हत्वा पदा पापिभिरावृतः ।  
चतुर्भिर्मन्त्रिभिः सार्धं रामं शरणमागतः ॥ १२॥  
  
तच्छ्रुत्वा कुम्भकर्णोऽपि ज्ञात्वा भ्रातरमागतम् ।  
समालिङ्ग्य च वत्स त्वं जीव रामपदाश्रयात् ॥ १३॥  
  
कुलसंरक्षणार्थाय राक्षसानां हिताय च ।  
महाभागवतोऽसि त्वं पुरा मे नारदाच्छ्रुतम् ॥ १४॥  
  
गच्छ तात ममेदानीं दृश्यते न च किञ्चन ।  
मदीयो वा परो वापि मदमत्तविलोचनः ॥ १५॥  
  
इत्युक्तोऽश्रुमुखो भ्रातुश्चरणावभिवन्द्य सः ।  
रामपार्श्वमुपागत्य चिन्तापर उपस्थितः ॥ १६॥  
  
कुम्भकर्णोऽपि हस्ताभ्यां पादाभ्यां पेषयन् हरीन् ।  
चचार वानरीं सेनां कालयन् गन्धहस्तिवत् ॥ १७॥  
  
दृष्ट्वा तं राघवः क्रुद्धो वायव्यं शस्त्रमादरात् ।  
चिक्षेप कुम्भकर्णाय तेन चिच्छेद रक्षसः ॥ १८॥  
  
समुद्गरं दक्षहस्तं तेन घोरं ननाद सः ।  
स हस्तः पतितो भूमावनेकानर्दयन् कपीन् ॥ १९॥  
  
पर्यन्तमाश्रिताः सर्वे वानरा भयवेपिताः ।  
रामराक्षसयोर्युद्धं पश्यन्तः पर्यवस्थिताः ॥ २०॥  
  
कुम्भकर्णश्छिन्नहस्तः शालमुद्यम्य वेगतः ।  
समरे राघवं हन्तुं दुद्राव तमथोऽच्छिनत् ॥ २१॥  
  
शालेन सहितं वामहस्तमैन्द्रेण राघवः ।  
छिन्नबाहुमथायान्तं नर्दन्तं वीक्ष्य राघवः ॥ २२॥  
  
द्वावर्धचन्द्रौ निशितावादायास्य पदद्वयम् ।  
चिच्छेद पतितौ पादौ लङ्काद्वारि महास्वनौ ॥ २३॥  
  
निकृत्तपाणिपादोऽपि कुम्भकर्णोऽतिभीषणः ।  
वडवामुखवद्वक्त्रं व्यादाय रघुनन्दनम् ॥ २४॥  
  
अभिदुद्राव निनदन् राहुश्चन्द्रमसं यथा ।  
अपूरयच्छिताग्रैश्च सायकैस्तद्रघूत्तमः ॥ २५॥  
  
शरपूरितवक्त्रोऽसौ चुक्रोशातिभयङ्करः ।  
अथ सूर्यप्रतीकाशमैन्द्रं शरमनुत्तमम् ॥ २६॥  
  
वज्राशनिसमं रामश्चिक्षेपासुरमृत्यवे ।  
स तत्पर्वतसङ्काशं स्फुरत्कुण्डलदंष्ट्रकम् ॥ २७॥  
  
चकर्त रक्षोऽधिपतेः शिरो वृत्रमिवाशनिः ।  
तच्छिरः पतितं लङ्काद्वारि कायो महोदधौ ॥ २८॥  
  
शिरोऽस्य रोधयद्द्वारं कायो नक्राद्यचूर्णयत् ।  
ततो देवाः सऋषयो गन्धर्वाः पन्नगाः खगाः ॥ २९॥  
  
सिद्धा यक्षा गुह्यकाश्च अप्सरोभिश्च राघवम् ।  
ईडिरे कुसुमासारैर्वर्षन्तश्चाभिनन्दिताः ॥ ३०॥  
  
आजगाम तदा रामं द्रष्टुं देवमुनीश्वरः ।  
नारदो गगनात्तुर्णं स्वभासा भासयन् दिशः ॥ ३१॥  
  
राममिन्दीवरश्याममुदाराङ्गं धनुर्धरम् ।  
ईषत्ताम्रविशालाक्षमैन्द्रास्त्राञ्चितबाहुकम् ॥ ३२॥  
  
दयार्द्रदृष्ट्या पश्यन्तं वानराञ्छरपीडितान् ।  
दृष्ट्वा गद्गदया वाचा भक्त्या स्तोतुं प्रचक्रमे ॥ ३३॥  
  
नारद उवाच ।  
देवदेव जगन्नाथ परमात्मन् सनातन ।  
नारायणाखिलाधार विश्वसाक्षिन्नमोऽस्तु ते ॥ ३४॥  
  
विशुद्धज्ञानरूपोऽपि त्वं लोकानतिवञ्चयन् ।  
मायया मनुजाकारः सुखदुःखादिमानिव ॥ ३५॥  
  
त्वं मायया गुह्यमानः सर्वेषां हृदि संस्थितः ।  
स्वयञ्ज्योतिः स्वभावस्त्वं व्यक्त एवामलात्मनाम् ॥ ३६॥  
  
उन्मीलयन् सृजस्येतन्नेत्रे राम जगत्त्रयम् ।  
उपसंह्रियते सर्वं त्वया चक्षुर्निमीलनात् ॥ ३७॥  
  
यस्मिन् सर्वमिदं भाति यतश्चैतच्चराचरम् ।  
यस्मान्न किञ्चिल्लोकेऽस्मिंस्तस्मै ते ब्रह्मणे नमः ॥ ३८॥  
  
प्रकृतिं पुरुषं कालं व्यक्ताव्यक्तस्वरूपिणम् ।  
यं जानन्ति मुनिश्रेष्ठास्तस्मै रामाय ते नमः ॥ ३९॥  
  
विकाररहितं शुद्धं ज्ञानरूपं श्रुतिर्जगौ ।  
त्वां सर्वजगदाकारमूर्तिं चाप्याह सा श्रुतिः ॥ ४०॥  
  
विरोधो दृश्यते देव वैदिको वेदवादिनाम् ।  
निश्चयं नाधिगच्छन्ति त्वत्प्रसादं विना बुधाः ॥ ४१॥  
  
मायया क्रीडतो देव न विरोधो मनागपि ।  
रश्मिजालं रवेर्यद्वद्दृश्यते जलवद् भ्रमात् ॥ ४२॥  
  
भ्रान्तिज्ञानात्तथा राम त्वयि सर्वं प्रकल्प्यते ।  
मनसोऽविषयो देव रूपं ते निर्गुणं परम् ॥ ४३॥  
  
कथं दृश्यं भवेद्देव दृश्याभावे भजेत्कथम् ।  
अतस्तवावतारेषु रूपाणि निपुणा भुवि ॥ ४४॥  
  
भजन्ति बुद्धिसम्पन्नास्तरन्त्येव भवार्णवम् ।  
कामक्रोधादयस्तत्र बहवः परिपन्थिनः ॥ ४५॥  
  
भीषयन्ति सदा चेतो मार्जारा मूषकं यथा ।  
त्वन्नाम स्मरतां नित्यं त्वद्रूपमपि मानसे ॥ ४६॥  
  
त्वत्पूजानिरतानां ते कथामृतपरात्मनाम् ।  
त्वद्भक्तसङ्गिनां राम संसारो गोष्पदायते ॥ ४७॥  
  
अतस्ते सगुणं रूपं ध्यात्वाहं सर्वदा हृदि ।  
मुक्तश्चरामि लोकेषु पूज्योऽहं सर्वदैवतैः ॥ ४८॥  
  
राम त्वया महत्कार्यं कृतं देवहितेच्छया ।  
कुम्भकर्णवधेनाद्य भूभारोऽयं गतः प्रभो ॥ ४९॥  
  
श्वो हनिष्यति सौमित्रिरिन्द्रजेतारमाहवे ।  
हनिष्यसेऽथ राम त्वं परश्वो दशकन्धरम् ॥ ५०॥  
  
पश्यामि सर्वं देवेश सिद्धैः सह नभोगतः ।  
अनुगृह्णीष्व मां देव गमिष्यामि सुरालयम् ॥ ५१॥  
  
इत्युक्त्वा राममामन्त्र्य नारदो भगवानृषिः ।  
ययौ देवैः पूज्यमानो ब्रह्मलोकमकल्मषम् ॥ ५२॥  
  
भ्रातरं निहतं श्रुत्वा कुम्भकर्णं महाबलम् ।  
रावणः शोकसन्तप्तो रामेणाक्लिष्टकर्मणा ॥ ५३॥  
  
मूर्च्छितः पतितो भूमावुत्थाय विललाप ह ।  
पितृव्यं निहतं श्रुत्वा पितरं चातिविह्वलम् ॥ ५४॥  
  
इन्द्रजित्प्राह शोकार्तं त्यज शोकं महामते ।  
व्येतु ते दुःखमखिलं स्वस्थो भव महीपते ॥ ५६॥  
  
सर्वं समीकरिष्यामि हनिष्यामि च वै रिपून् ।  
गत्वा निकुम्भिलां सद्यस्तर्पयित्वा हुताशनम् ॥ ५७॥  
  
लब्ध्वा रथादिकं तस्मादजेयोऽहं भवाम्यरेः ।  
इत्युक्त्वा त्वरितं गत्वा निर्दिष्टं हवनस्थलम् ॥ ५८॥  
  
रक्तमाल्याम्बरधरो रक्तगन्धानुलेपनः ।  
निकुम्भिलास्थले मौनी हवनायोपचक्रमे ॥ ५९॥  
  
विभीषणोऽथ तच्छ्रुत्वा मेघनादस्य चेष्टितम् ।  
प्राह रामाय सकलं होमारम्भं दुरात्मनः ॥ ६०॥  
  
समाप्यते चेद्धोमोऽयं मेघनादस्य दुर्मतेः ।  
तदाजेयो भवेद्राम मेघनादः सुरासुरैः ॥ ६१॥  
  
अतः शीघ्रं लक्ष्मणेन घातयिष्यामि रावणिम् ।  
आज्ञापय मया सार्धं लक्ष्मणं बलिनां वरम् ।  
हनिष्यति न सन्देहो मेघनादं तवानुजः ॥ ६२॥  
  
श्रीरामचन्द्र उवाच ।  
अहमेवागमिष्यामि हन्तुमिन्द्रजितं रिपुम् ।  
आग्नेयेन महास्त्रेण सर्वराक्षसघातिना ॥ ६३॥  
  
विभीषणोऽपि तं प्राह नासावन्यैर्निहन्यते ।  
यस्तु द्वादश वर्षाणि निद्राहारविवर्जितः ॥ ६४॥  
  
तेनैव मृत्युर्निर्दिष्टो ब्रह्मणास्य दुरात्मनः ।  
लक्ष्मणस्तु अयोध्याया निर्गम्यायात्त्वया सह ॥ ६५॥  
  
तदादि निद्राहारादीन्न जानाति रघूत्तम ।  
सेवार्थं तव राजेन्द्र ज्ञातं सर्वमिदं मया ॥ ६६॥  
  
तदाज्ञापय देवेश लक्ष्मणं त्वरया मया ।  
हनिष्यति न सन्देहः शेषः साक्षाद्धराधरः ॥ ६७॥  
  
त्वमेव साक्षाज्जगतामधीशो  
       नारायणो लक्ष्मण एव शेषः ।  
युवां धराभारनिवारणार्थं  
       जातौ जगन्नाटकसूत्रधारौ ॥ ६८॥  
  
इति श्रीमदध्यात्मरामायणे उमामहेश्वरसंवादे युद्धकाण्डे अष्टमः  
सर्गः ॥ ८॥  
  
  
॥नवमः सर्गः ॥  
श्रीमहादेव उवाच ।  
विभीषणवचः श्रुत्वा रामो वाक्यमथाब्रवीत् ।  
जानामि तस्य रौद्रस्य मायां कृत्स्नां विभीषण ॥ १॥  
  
स हि ब्रह्मास्त्रविच्छूरो मायावी च महाबलः ।  
जानामि लक्ष्मणस्यापि स्वरूपं मम सेवनम् ॥ २॥  
  
ज्ञात्वैवासमहं तूष्णीं भविष्यत्कार्यगौरवात् ।  
इत्युक्त्वा लक्ष्मणं प्राह रामो ज्ञानवतां वरः ॥ ३॥  
  
गच्छ लक्ष्मण सैन्येन महता जहि रावणिम् ।  
हनूमत्प्रमुखैः सर्वैर्यूथपैः सह लक्ष्मण ॥ ४॥  
  
जाम्बवानृक्षराजोऽयं सह सैन्येन संवृतः ।  
विभीषणश्च सचिवैः सह त्वामभियास्यति ॥ ५॥  
  
अभिज्ञस्तस्य देशस्य जानाति विवराणि सः ।  
रामस्य वचनं श्रुत्वा लक्ष्मणः सविभीषणः ॥ ६॥  
  
जग्राह कार्मुकं श्रेष्ठमन्यद्भीमपराक्रमः ।  
रामपादाम्बुजं स्पृष्ट्वा हृष्टः सौमित्रिरब्रवीत् ॥ ७॥  
  
अद्य मत्कार्मुकान्मुक्ताः  शरा निर्भिद्य रावणिम् ।  
गमिष्यन्ति हि पातालं स्नातुं भोगवतीजले ॥ ८॥  
  
एवमुक्त्वा स सौमित्रिः परिक्रम्य प्रणम्य तम् ।  
इन्द्रजिन्निधनाकाङ्क्षी ययौ त्वरितविक्रमः ॥ ९॥  
  
वानरैर्बहुसाहस्रैर्हनूमान् पृष्ठतोऽन्वगात् ।  
विभीषणश्च सहितो मन्त्रिभिस्त्वरितं ययौ ॥ १०॥  
  
जाम्बवत्प्रमुखा ऋक्षाः सौमित्रिं त्वरयान्वयुः ।  
गत्वा निकुम्भिलादेशं लक्ष्मणो वानरैः सह ॥ ११॥  
  
अपश्यद्बलसङ्घातं दूराद्राक्षससङ्कुलम् ।  
धनुरायम्य सौमित्रिर्यत्तोऽभूद्भूरिविक्रमः ॥ १२॥  
  
अङ्गदेन च वीरेण जाम्बवान् राक्षसाधिपः ।  
तदा विभीषणः प्राह सौमित्रिं पश्य राक्षसान् ॥ १३॥  
  
यदेतद्राक्षसानीकं मेघश्यामं विलोक्यते ।  
अस्यानीकस्य महतो भेदने यत्नवान् भव ॥ १४॥  
  
राक्षसेन्द्रसुतोऽप्यस्मिन् भिन्ने दृश्यो भविष्यति ।  
अभिद्रवाशु यावद्वै नैतत्कर्म समाप्यते ॥ १५॥  
  
जही वीर दुरात्मानं हिंसापरमधार्मिकम् ।  
विभीषणवचः श्रुत्वा लक्ष्मणः शुभलक्ष्मणः ॥ १६॥  
  
ववर्ष शरवर्षाणि राक्षसेन्द्रसुतं प्रति ।  
पाषाणैः पर्वताग्रैश्च वृक्षैश्च हरियूथपाः ॥ १७॥  
  
निर्जघ्नुः सर्वतो दैत्यांस्तेऽपि वानरयूथपान् ।  
परश्वधैः शितैर्बाणैरसिभिर्यष्टितोमरैः ॥ १८॥  
  
निर्जघ्नुर्वानरानीकं तदा शब्दो महानभूत् ।  
स सम्प्रहारस्तुमुलः सञ्जज्ञे हरिरक्षसाम् ॥ १९॥  
  
इन्द्रजित्स्वबलं सर्वमर्द्यमानं विलोक्य सः ।  
निकुम्भिलां च होमं च त्यक्त्वा शीघ्रं विनिर्गतः ॥ २०॥  
  
रथमारुह्य सधनुः क्रोधेन महतागमत् ।  
समाह्वयन् स सौमित्रिं युद्धाय रणमूर्धनि ॥ २१॥  
  
सौमित्रे मेघनादोऽहं मया जीवन्न मोक्ष्यसे ।  
तत्र दृष्ट्वा पितृव्यं स प्राह निष्ठुरभाषणम् ॥ २२॥  
  
इहैव जातः संवृद्धः साक्षाद् भ्राता पितुर्मम ।  
यस्त्वं स्वजनमुत्सृज्य परभृत्यत्वमागतः ॥ २३॥  
  
कथं द्रुह्यसि पुत्राय पापीयानसि दुर्मतिः ।  
इत्युक्त्वा लक्ष्मणं दृष्ट्वा हनूमत्पृष्ठतः स्थितम् ॥ २४॥  
  
उद्यदायुधनिस्त्रिंशे रथे महति संस्थितः ।  
महाप्रमाणमुद्यम्य घोरं विस्फारयन् धनुः ॥ २५॥  
  
अद्य वो मामका बाणाः प्राणान् पास्यन्ति वानराः ।  
ततः शरं दाशरथिः सन्धायामित्रकर्षणः ॥ २६॥  
  
ससर्ज राक्षसेन्द्राय क्रुद्धः सर्प इव श्वसन् ।  
इन्द्रजिद्रक्तनयनो लक्ष्मणं समुदैक्षत ॥ २७॥  
  
शक्राशनिसमस्पर्शैर्लक्ष्मणेनाहतः शरैः ।  
मुहूर्तमभवन्मूढः पुनः प्रत्याहृतेन्द्रियः ॥ २८॥  
  
ददर्शावस्थितं वीरं वीरो दशरथात्मजम् ।  
सोऽभिचक्राम सौमित्रिं क्रोधसंरक्तलोचनः ॥ २९॥  
  
शरान् धनुषि सन्धाय लक्ष्मणं चेदमब्रवीत् ।  
यदि ते प्रथमे युद्धे न दृष्टो मे पराक्रमः ॥ ३०॥  
  
अद्य त्वां दर्शयिष्यामि तिष्ठेदानीं व्यवस्थितः ।  
इत्युक्त्वा सप्तभिर्बाणैरभिविव्याध लक्ष्मणम् ॥ ३१॥  
  
दशभिश्च हनूमन्तं तीक्ष्णधारैः शरोत्तमैः ।  
ततः शरशतेनैव सम्प्रयुक्तेन वीर्यवान् ॥ ३२॥  
  
क्रोधद्विगुणसंरब्धो निर्बिभेद विभीषणम् ।  
लक्ष्मणोऽपि तथा शत्रुं शरवर्षैरवाकिरत् ॥ ३३॥  
  
तस्य बाणैः सुसंविद्धं कवचं काञ्चनप्रभम् ।  
व्यशीर्यत रथोपस्थे तिलशः पतितं भुवि ॥ ३४॥  
  
ततः शरसहस्रेण सङ्क्रुद्धो रावणात्मजः ।  
बिभेद समरे वीरं लक्ष्मणं भीमविक्रमम् ॥ ३५॥  
  
व्यशीर्यतापतद्दिव्यं कवचं लक्ष्मणस्य च ।  
कृतप्रतिकृतान्योन्यं बभूवतुरभिद्रुतौ ॥ ३६॥  
  
अभीक्ष्णं निःश्वसन्तौ तौ युध्येतां तुमुलं पुनः ।  
शरसंवृतसर्वाङ्गौ सर्वतो रुधिरोक्षितौ ॥ ३७॥  
  
सुदीर्घकालं तौ वीरावन्योन्यं निशितैः शरैः ।  
अयुध्येतां महासत्त्वौ जयाजयविवर्जितौ ॥ ३८॥  
  
एतस्मिन्नन्तरे वीरो लक्ष्मणः पञ्चभिः शरैः ।  
रावणेः सारथिं साश्वं रथं च समचूर्णयत् ॥ ३९॥  
  
चिच्छेद कार्मुकं तस्य दर्शयन् हस्तलाघवम् ।  
सोऽन्यत्तु कार्मुकं भद्रं सज्यं चक्रे त्वरान्वितः ॥ ४०॥  
  
तच्चापमपि चिच्छेद लक्ष्मणस्त्रिभिराशुगैः ।  
तमेव छिन्नधन्वानं विव्याधानेकसायकैः ॥ ४१॥  
  
पुनरन्यत्समादाय कार्मुकं भीमविक्रमः ।  
इन्द्रजिल्लक्ष्मणं बाणैः शितैरादित्यसन्निभैः ॥ ४२॥  
  
बिभेद वानरान् सर्वान् बाणैरापूरयन् दिशः ।  
तत ऐन्द्रं समादाय लक्ष्मणो रावणिं प्रति ॥ ४३॥  
  
सन्धायाकृष्य कर्णान्तं कार्मुकं दृढनिष्ठुरम् ।  
उवाच लक्ष्मणो वीरः स्मरन् रामपदाम्बुजम् ॥ ४४॥  
  
धर्मात्मा सत्यसन्धश्च रामो दाशरथिर्यदि ।  
त्रिलोक्यामप्रतिद्वन्द्वस्तदेनं जहि रावणिम् ॥ ४५॥  
  
इत्युक्त्वा बाणमाकर्णाद्विकृष्य तमजिम्हगम् ।  
लक्ष्मणः समरे वीरः ससर्जेन्द्रजितं प्रति ॥ ४६॥  
  
स शरः सशिरस्त्राणं श्रीमज्ज्वलितकुण्डलम् ।  
प्रमथ्येन्द्रजितः कायात्पातयामास भूतले ॥ ४७॥  
  
ततः प्रमुदिता देवाः कीर्तयन्तो रघूत्तमम् ।  
ववर्षुः पुष्पवर्षाणि स्तुवन्तश्च मुहुर्मुहुः ॥ ४८॥  
  
जहर्ष शक्रो भगवान् सह देवैर्महर्षिभिः ।  
आकाशेऽपि च देवानां शुश्रुवे दुन्दुभिस्वनः ॥ ४९॥  
  
विमलं गगनं चासीत्स्थिराभूद्विश्वधारिणी ।  
निहतं रावणिं दृष्ट्वा जयजल्पसमन्वितः ॥ ५०॥  
  
गतश्रमः स सौमित्रिः शङ्खमापूरयद्रणे ।  
सिंहनादं ततः कृत्वा ज्याशब्दमकरोद्विभुः ॥ ५१॥  
  
तेन नादेन संहृष्टा वानराश्च गतश्रमाः ।  
वानरेन्द्रैश्च सहितः स्तुवद्भिर्हृष्टमानसैः ॥ ५२॥  
  
लक्ष्मणः परितुष्टात्मा ददर्शाभ्येत्य राघवम् ।  
हनूमद्राक्षसाभ्यां च सहितो विनयान्वितः ॥ ५३॥  
  
ववन्दे भ्रातरं रामं ज्येष्ठं नारायणं विभुम् ।  
त्वत्प्रसादाद्रघुश्रेष्ठ हतो रावणिराहवे ॥ ५४॥  
  
श्रुत्वा तल्लक्ष्मणाद्भक्त्या तमालिङ्ग्य रघूत्तमः ।  
मूर्ध्न्यवघ्राय मुदितः सस्नेहमिदमब्रवीत् ॥ ५५॥  
  
साधु लक्ष्मण तुष्टोऽस्मि कर्म ते दुष्करं कृतम् ।  
मेघनादस्य निधने जितं सर्वमरिन्दम ॥ ५६॥  
  
अहोरात्रैस्त्रिभिर्वीरः कथञ्चिद्विनिपातितः ।  
निःसपत्नः कृतोऽस्म्यद्य निर्यास्यति हि रावणः ॥ ५७॥  
  
पुत्रशोकान्मया योद्धुं तं हनिष्यामि रावणम् ॥ ५८॥  
  
मेघनादं हतं श्रुत्वा लक्ष्मणेन महाबलम् ।  
रावणः पतितो भुमौ मूर्च्छितः पुनरुत्थितः ।  
विललापातिदीनात्मा पुत्रशोकेन रावणः ॥ ५९॥  
  
पुत्रस्य गुणकर्माणि संस्मरन् पर्यदेवयत् ।  
अद्य देवगणाः सर्वे लोकपाला महर्षयः ॥ ६०॥  
  
हतमिन्द्रजितं ज्ञात्वा सुखं स्वप्स्यन्ति निर्भयाः ।  
इत्यादि बहुशः पुत्रलालसो विललाप ह ॥ ६१॥  
  
ततः परमसङ्क्रुद्धो रावणो राक्षसाधिपः ।  
उवाच राक्षसान् सर्वान्निनाशयिषुराहवे ॥ ६२॥  
  
स पुत्रवधसन्तप्तः शूरः क्रोधवशं गतः ।  
संवीक्ष्य रावणो बुद्ध्या हन्तुं सीतां प्रदुद्रुवे ॥ ६३॥  
  
खड्गपाणिमथायान्तं क्रुद्धं दृष्ट्वा दशाननम् ।  
राक्षसीमध्यगा सीता भयशोकाकुलाभवत् ॥ ६४॥  
  
एतस्मिन्नन्तरे तस्य सचिवो बुद्धिमान् शुचिः ।  
सुपार्श्वो नाम मेधावी रावणं वाक्यमब्रवीत् ॥ ६५॥  
  
ननु नाम दशग्रीव साक्षाद्वैश्रवणानुजः ।  
वेदविद्याव्रतस्नातः स्वकर्मपरिनिष्ठितः ॥ ६६॥  
  
अनेकगुणसम्पन्नः कथं स्त्रीवधमिच्छसि ।  
अस्माभिः सहितो युद्धे हत्वा रामं च लक्ष्मणम् ।  
प्राप्स्यसे जानकीं शीघ्रमित्युक्तः स न्यवर्तत ॥ ६७॥  
  
ततो दुरात्मा सुहृदा निवेदितं  
         वचः सुधर्म्यं प्रतिगृह्य रावणः ।  
गृहं जगामाशु शुचा विमूढधीः  
         पुनः सभां च प्रययौ सुहृद्वृतः ॥ ६८॥  
  
इति श्रीमदध्यात्मरामायणे उमामहेश्वरसंवादे युद्धकाण्डे नवमः  
सर्गः ॥ ९॥  
  
  
॥दशमः सर्गः ॥  
श्रीमहादेव उवाच ।  
स विचार्य सभामध्ये राक्षसैः सह मन्त्रिभिः ।  
निर्ययौ येऽवशिष्टास्तै राक्षसैः सह राघवम् ॥ १॥  
  
शलभः शलभैर्युक्तः प्रज्वलन्तमिवानलम् ।  
ततो रामेण निहताः सर्वे ते राक्षसा युधि ॥ २॥  
  
स्वयं रामेण निहतस्तीक्ष्णबाणेन वक्षसि ।  
व्यथितस्त्वरितं लङ्कां प्रविवेश दशाननः ॥ ३॥  
  
दृष्ट्वा रामस्य बहुशः पौरुषं चाप्यमानुषम् ।  
रावणो मारुतेश्चैव शीघ्रं शुक्रान्तिकं ययौ ॥ ४॥  
  
नमस्कृत्य दशग्रीवः शुक्रं प्राञ्जलिरब्रवीत् ।  
भगवन् राघवेणैवं लङ्का राक्षसयुथपैः ॥ ५॥  
  
विनाशिता महादैत्या निहताः पुत्रबान्धवाः ।  
कथं मे दुःखसन्दोहस्त्वयि तिष्ठति सद्गुरौ ॥ ६॥  
  
इति विज्ञापितो दैत्यगुरुः प्राह दशाननम् ।  
होमं कुरु प्रयत्नेन रहसि त्वं दशानन ॥ ७॥  
  
यदि विघ्नो न चेद्धोमे तर्हि होमानलोत्थितः ॥ ८॥  
  
महान् रथश्च वाहाश्च चापतूणीरसायकाः ।  
सम्भविष्यन्ति तैर्युक्तस्त्वमजेयो भविष्यसि ॥ ९॥  
  
गृहाण मन्त्रान् मद्दत्तान् गच्छ होमं कुरु द्रुतम् ।  
इत्युक्तस्त्वरितं गत्वा रावणो राक्षसाधिपः ॥ १०॥  
  
गुहां पातालसदृशीं मन्दिरे स्वे चकार ह ।  
लङ्काद्वारकपाटादि बद्ध्वा सर्वत्र यत्नतः ॥ ११॥  
  
होमद्रव्याणि सम्पाद्य यान्युक्तान्याभिचारिके ।  
गुहां प्रविश्य चैकान्ते मौनी होमं प्रचक्रमे ॥ १२॥  
  
उत्थितं धूममालोक्य महान्तं रावणानुजः ।  
रामाय दर्शयामास होमधूमं भयाकुलः ॥ १३॥  
  
पश्य राम दशग्रीवो होमं कर्तुं समारभत् ।  
यदि होमः समाप्तः स्यात्तदाऽजेयो भविष्यति ॥ १४॥  
  
अतो विघ्नाय होमस्य प्रेषयाशु हरीश्वरान् ।  
तथेति रामः सुग्रीवसम्मतेनाङ्गदं कपिम् ॥ १५॥  
  
हनूमत्प्रमुखान् वीरानादिदेश महाबलान् ।  
प्राकारं लङ्घयित्वा ते गत्वा रावणमन्दिरम् ॥ १६॥  
  
दशकोट्यः प्लवङ्गानां गत्वा मन्दिररक्षकान् ।  
चूर्णयामासुरश्वांश्च गजांश्च न्यहनन् क्षणात् ॥ १७॥  
  
ततश्च सरमा नाम प्रभाते हस्तसन्ज्ञया ।  
विभीषणस्य भार्या सा होमस्थानमसूचयत् ॥ १८॥  
  
गुहापिधानपाषाणमङ्गदः पादघट्टनैः ।  
चूर्णयित्वा महासत्त्वः प्रविवेश महागुहाम् ॥ १९॥  
  
दृष्ट्वा दशाननं तत्र मीलिताक्षं दृढासनम् ।  
ततोऽङ्गदाज्ञया सर्वे वानरा विविशुर्द्रुतम् ॥ २०॥  
  
तत्र कोलाहलं चक्रुस्ताडयन्तश्च सेवकान् ।  
सम्भारांश्चिक्षिपुस्तस्य होमकुण्डे समन्ततः ॥ २१॥  
  
स्रुवमाच्छिद्य हस्ताच्च रावणस्य बलाद्रुषा ।  
तेनैव सञ्जघानाशु हनूमान् प्लवगाग्रणीः ॥ २२॥  
  
घ्नन्ति दन्तैश्च काष्ठैश्च वानरास्तमितस्ततः ।  
न जहौ रावणो ध्यानं हतोऽपि विजिगीषया ॥ २३॥  
  
प्रविश्यान्तःपुरे वेश्मन्यङ्गदो वेगवत्तरः ।  
समानयत्केशबन्धे धृत्वा मन्दोदरीं शुभाम् ॥। २४॥  
  
रावणस्यैव पुरतो विलपन्तीमनाथवत् ।  
विददाराङ्गदस्तस्याः कञ्चुकं रत्नभूषितम् ॥ २५॥  
  
मुक्ता विमुक्ताः पतिताः समन्ताद्रत्नसञ्चयैः ।  
श्रोणिसूत्रं निपतितं त्रुटितं रत्नचित्रितम् ॥ २६॥  
  
कटिप्रदेशाद्विस्रस्ता नीवी तस्यैव पश्यतः ।  
भूषणानि च सर्वाणि पतितानि समन्ततः ॥ २७॥  
  
देवगन्धर्वकन्याश्च नीता हृष्टैः प्लवङ्गमैः ।  
मन्दोदरी रुरोदाथ रावणस्याग्रतो भृशम् ॥ २८॥  
  
क्रोशन्ती करुणं दीना जगाद दशकन्धरम् ।  
निर्लज्जोऽसि परैरेवं केशपाशे विकृष्यते ॥ २९॥  
  
भार्या तवैव पुरतः किं जुहोषि न लज्जसे ।  
हन्यते पश्यतो यस्य भार्या पापैश्च शत्रुभिः ॥ ३०॥  
  
मर्तव्यं तेन तत्रैव जीवितान्मरणं वरम् ।  
हा मेघनाद ते माता क्लिश्यते बत वानरैः ॥ ३१॥  
  
त्वयि जीवति मे दुःखमीदृशं च कथं भवेत् ।  
भार्या लज्जा च सन्त्यक्ता भर्त्रा मे जीविताशया ॥ ३२॥  
  
श्रुत्वा तद्देवितं राजा मन्दोदर्या दशाननः ।  
उत्तस्थौ खड्गमादाय त्यज देवीमिति ब्रुवन् ॥ ३३॥  
  
जघानाङ्गदमव्यग्रः कटिदेशे दशाननः ।  
तदोत्सृज्य ययुः सर्वे विध्वंस्य हवनं महत् ॥ ३४॥  
  
रामपार्श्वमुपागम्य तस्थुः सर्वे प्रहर्षिताः ॥ ३५॥  
  
रावणस्तु ततो भार्यामुवाच परिसान्त्वयन् ।  
दैवाधीनमिदं भद्रे जीवता किं न दृश्यते ।  
त्यज शोकं विशालाक्षि ज्ञानमालम्ब्य निश्चितम् ॥ ३६॥  
  
अज्ञानप्रभवः शोकः शोको ज्ञानविनाशकृत् ।  
अज्ञानप्रभवाहन्धीः शरीरादिष्वनात्मसु ॥ ३७॥  
  
तन्मूलः पुत्रदारादिसम्बन्धः संसृतिस्ततः ।  
हर्षशोकभयक्रोधलोभमोहस्पृहादयः ॥ ३८॥  
  
अज्ञानप्रभवा ह्येते जन्ममृत्युजरादयः ।  
आत्मा तु केवलं शुद्धो व्यतिरिक्तो ह्यलेपकः ॥ ३९॥  
  
आनन्दरूपो ज्ञानात्मा सर्वभावविवर्जितः ।  
न संयोगो वियोगो वा विद्यते केनचित्सतः ॥ ४०॥  
  
एवं ज्ञात्वा स्वमात्मानं त्यज शोकमनिन्दिते ।  
इदानीमेव गच्छामि हत्वा रामं सलक्ष्मणम् ॥ ४१॥  
  
आगमिष्यामि नो चेन्मां दारयिष्यति सायकैः ।  
श्रीरामो वज्रकल्पैश्च ततो गच्छामि तत्पदम् ॥ ४२॥  
  
तदा त्वया मे कर्तव्या क्रिया मच्छासनात्प्रिये ।  
सीतां हत्वा मया सार्धं त्वं प्रवेक्ष्यसि पावकम् ॥ ४३॥  
  
एवं श्रुत्वा वचस्तस्य रावणस्यातिदुःखिता ।  
उवाच नाथ मे वाक्यं शृणु सत्यं तथा कुरु ॥ ४४॥  
  
शक्यो न राघवो जेतुं त्वया चान्यैः कदाचन ।  
रामो देववरः साक्षात्प्रधानपुरुषेश्वरः ॥ ४५॥  
  
मत्स्यो भूत्वा पुरा कल्पे मनुं वैवस्वतं प्रभुः ।  
ररक्ष सकलापद्भ्यो राघवो भक्तवत्सलः ॥ ४६॥  
  
रामः कूर्मोऽभवत्पूर्वं लक्षयोजनविस्तृतः ।  
समुद्रमथने पृष्ठे दधार कनकाचलम् ॥ ४७॥  
  
हिरण्याक्षोऽतिदुर्वृत्तो हतोऽनेन महात्मना ।  
क्रोडरूपेण वपुषा क्षोणीमुद्धरता क्वचित् ॥ ४८॥  
  
त्रिलोककण्टकं दैत्यं हिरण्यकशिपुं पुरा ।  
हतवान्नारसिंहेन वपुषा रघुनन्दनः ॥ ४९॥  
  
विक्रमैस्त्रिभिरेवासौ बलिं बद्ध्वा जगत्त्रयम् ।  
आक्रम्यादात्सुरेन्द्राय भृत्याय रघुसत्तमः ॥ ५०॥  
  
राक्षसाः क्षत्रियाकारा जाता भूमेर्भरावहाः ।  
तान् हत्वा बहुशो रामो भुवं जित्वा ह्यदान्मुनेः ॥ ५१॥  
  
स एव साम्प्रतं जातो रघुवंशे परात्परः ।  
भवदर्थे रघुश्रेष्ठो मानुषत्वमुपागतः ॥ ५२॥  
  
तस्य भार्या किमर्थं वा हृता सीता वनाद्बलात् ।  
मम पुत्रविनाशार्थं स्वस्यापि निधनाय च ॥ ५३॥  
  
इतः परं वा वैदेहीं प्रेषयस्व रघूत्तमे ।  
विभीषणाय राज्यं तु दत्त्वा गच्छामहे वनम् ॥ ५४॥  
  
मन्दोदरीवचः श्रुत्वा रावणो वाक्यमब्रवीत् ।  
कथं भद्रे रणे पुत्रान् भ्रातॄन् राक्षसमण्डलम् ॥ ५५॥  
  
घातयित्वा राघवेण जीवामि वनगोचरः ।  
रामेण सह योत्स्यामि रामबाणैः सुशीघ्रगैः ॥ ५६॥  
  
विदार्यमाणो यास्यामि तद्विष्णोः परमं पदम् ।  
जानामि राघवं विष्णुं लक्ष्मीं जानामि जानकीम् ।  
ज्ञात्वैव जानकी सीता मयानीता वनाद्बलात् ॥ ५७॥  
  
रामेण निधनं प्राप्य यास्यामीति परं पदम् ।  
विमुच्य त्वां तु संसाराद्गमिष्यामि सह प्रिये ॥ ५८॥  
  
परानन्दमयी शुद्धा सेव्यते या मुमुक्षुभिः ।  
तां गतिं तु गमिष्यामि हतो रामेण संयुगे ॥ ५९॥  
  
प्रक्षाल्य कल्मषाणीह मुक्तिं यास्यामि दुर्लभाम् ॥ ६०॥  
  
क्लेशादिपञ्चकतरङ्गयुतं भ्रमाढ्यं  
       दारात्मजाप्तधनबन्धुझषाभियुक्तम् ।  
और्वानलाभनिजरोषमनङ्गजालं  
       संसारसागरमतीत्य हरिं व्रजामि ॥ ६१॥  
  
इति श्रीमदध्यात्मरामायणे उमामहेश्वरसंवादे युद्धकाण्डे दशमः  
सर्गः ॥ १०॥  
  
  
॥एकादशः सर्गः ॥  
श्रीमहादेव उवाच ।  
इत्युक्त्वा वचनं प्रेम्णा राज्ञीं मन्दोदरीं तदा ।  
रावणः प्रययौ योद्धुं रामेण सह संयुगे ॥ १॥  
  
दृढं स्यन्दनमास्थाय वृतो घोरैर्निशाचरैः ।  
चक्रैः षोडशभिर्युक्तं सवरूथं सकूबरम् ॥ २॥  
  
पिशाचवदनैर्घोरैः खरैर्युक्तं भयावहम् ।  
सर्वास्त्रशस्त्रसहितं सर्वोपस्करसंयुतम् ॥ ३॥  
  
निश्चक्रामाथ सहसा रावणो भीषणाकृतिः ।  
आयान्तं रावणं दृष्ट्वा भीषणं रणकर्कशम् ॥ ४॥  
  
सन्त्रस्ताभूत्तदा सेना वानरी रामपालिता ॥ ५॥  
  
हनूमानथ चोत्प्लुत्य रावणं योद्धुमाययौ ।  
आगत्य हनुमान् रक्षोवक्षस्यतुलविक्रमः ॥ ६॥  
  
मुष्टिबन्धं दृढं बद्ध्वा ताडयामास वेगतः ।  
तेन मुष्टिप्रहारेण जानुभ्यामपतद्रथे ॥ ७॥  
  
मूर्च्छितोऽथ मुहूर्तेन रावणः पुनरुत्थितः ।  
उवाच च हनूमन्तं शूरोऽसि मम सम्मतः ॥ ८॥  
  
हनूमानाह तं धिङ्मां यस्त्वं जीवसि रावण ।  
त्वं तावन्मुष्टिना वक्षो मम ताडय रावण ॥ ९॥  
  
पश्चान्मया हतः प्राणान्मोक्ष्यसे नात्र संशयः ।  
तथेति मुष्टिना वक्षो रावणेनापि ताडितः ॥ १०॥  
  
विघूर्णमाननयनः किञ्चित्कश्मलमाययौ ।  
सन्ज्ञामवाप्य कपिराड् रावणं हन्तुमुद्यतः ॥ ११॥  
  
ततोऽन्यत्र गतो भीत्या रावणो राक्षसाधिपः ।  
हनूमानङ्गदश्चैव नलो नीलस्तथैव च ॥ १२॥  
  
चत्वारः समवेत्याग्रे दृष्ट्वा राक्षसपुङ्गवान् ।  
अग्निवर्णं तथा सर्परोमाणं खड्गरोमकम् ॥ १३॥  
  
तथा वृश्चिकरोमाणं निर्जघ्नुः क्रमशोऽसुरान् ।  
चत्वारश्चतुरो हत्वा राक्षसान् भीमविक्रमान् ।  
सिंहनादं पृथक् कृत्वा रामपार्श्वमुपागताः ॥ १४॥  
  
ततः क्रुद्धो दशग्रीवः सन्दश्य दशनच्छदम् ॥ १५॥  
  
विवृत्य नयने क्रूरो राममेवान्वधावत ।  
दशग्रीवो रथस्थस्तु रामं वज्रोपमैः शरैः ॥ १६॥  
  
आजघान महाघोरैर्धाराभिरिव तोयदः ।  
रामस्य पुरतः सर्वान् वानरानपि विव्यधे ॥ १७॥  
  
ततः पावकसङ्काशैः शरैः काञ्चनभूषणैः ।  
अभ्यवर्षद्रणे रामो दशग्रीवं समाहितः ॥ १८॥  
  
रथस्थं रावणं दृष्ट्वा भूमिष्ठं रघुनन्दनम् ।  
आहूय मातलिं शक्रो वचनं चेदमब्रवीत् ॥ १९॥  
  
रथेन मम भूमिष्ठं शीघ्रं याहि रघूत्तमम् ।  
त्वरितं भूतलं गत्वा कुरु कार्यं ममानघ ॥ २०॥  
  
एवमुक्तोऽथ तं नत्वा मातलिर्देवसारथिः ।  
ततो हयैश्च संयोज्य हरितैः स्यन्दनोत्तमम् ॥ २१॥  
  
स्वर्गाज्जयार्थं रामस्य ह्युपचक्राम मातलिः ।  
प्राञ्जलिर्देवराजेन प्रेषितोऽस्मि रघूत्तम ॥ २२॥  
  
रथोऽयं देवराजस्य विजयाय तव प्रभो ।  
प्रेषितश्च महाराज धनुरैन्द्रं च भूषितम् ॥ २३॥  
  
अभेद्यं कवचं खड्गं दिव्यतूणीयुगं तथा ।  
आरुह्य च रथं राम रावणं जहि राक्षसम् ॥ २४॥  
  
मया सारथिना देव वृत्रं देवपतिर्यथा ।  
इत्युक्तस्तं परिक्रम्य नमस्कृत्य रथोत्तमम् ॥ २५॥  
  
आरुरोह रथं रामो लोकान्ल्लक्ष्म्या नियोजयन् ।  
ततोऽभवन्महायुद्धं भैरवं रोमहर्षणम् ॥ २६॥  
  
महात्मनो राघवस्य रावणस्य च धीमतः ।  
आग्नेयेन च आग्नेयं दैवं दैवेन राघवः ॥ २७॥  
  
अस्त्रं राक्षसराजस्य जघान परमास्त्रवित् ।  
ततस्तु ससृजे घोरं राक्षसं चास्त्रमस्त्रवित् ।  
क्रोधेन महताविष्टो रामस्योपरि रावणः ॥ २८॥  
  
रावणस्य धनुर्मुक्ताः सर्पा भूत्वा महाविषाः ।  
शराः काञ्चनपुङ्खाभा राघवं परितोऽपतन् ॥ २९॥  
  
तैः शरैः सर्पवदनैर्वमद्भिरनलं मुखैः ।  
दिशश्च विदिशश्चैव व्याप्तास्तत्र तदाभवन् ॥ ३०॥  
  
रामः सर्पांस्ततो दृष्ट्वा समन्तात्परिपूरितान् ।  
सौपर्णमस्त्रं तद्घोरं पुरः प्रावर्तयद्रणे ॥ ३१॥  
  
रामेण मुक्तास्ते बाणा भूत्वा गरुडरूपिणः ।  
चिच्छिदुः सर्पबाणांस्तान् समन्तात् सर्पशत्रवः ॥ ३२॥  
  
अस्त्रे प्रतिहते युद्धे रामेण दशकन्धरः ।  
अभ्यवर्षत्ततो रामं घोराभिः शरवृष्टिभिः ॥ ३३॥  
  
ततः पुनः शरानीकै राममक्लिष्टकारिणम् ।  
अर्दयित्वा तु घोरेण मातलिं प्रत्यविध्यत ॥ ३४॥  
  
पातयित्वा रथोपस्थे रथकेतुं च काञ्चनम् ।  
ऐन्द्रानश्वानभ्यहनद्रावणः क्रोधमूर्च्छितः ॥ ३५॥  
  
विषेदुर्देवगन्धर्वाश्चारणाः पितरस्तथा ।  
आर्त्ताकारं हरिं दृष्ट्वा व्यथिताश्च महर्षयः ॥ ३६॥  
  
व्यथिता वानरेन्द्राश्च बभूवुः सविभीषणाः ।  
दशास्यो विंशतिभुजः प्रगृहीतशरासनः ॥ ३७॥  
  
ददृशे रावणस्तत्र मैनाक इव पर्वतः ।  
रामस्तु भ्रुकुटिं बद्ध्वा क्रोधसंरक्तलोचनः ॥ ३८॥  
  
कोपं चकार सदृशं निर्दहन्निव राक्षसम् ।  
धनुरादाय देवेन्द्रधनुराकारमद्भुतम् ॥ ३९॥  
  
गृहीत्वा पाणिना बाणं कालानलसमप्रभम् ।  
निर्दहन्निव चक्षुर्भ्यां ददृशे रिपुमन्तिके ॥ ४०॥  
  
पराक्रमं दर्शयितुं तेजसा प्रज्वलन्निव ।  
प्रचक्रमे कालरूपी सर्वलोकस्य पश्यतः ॥ ४१॥  
  
विकृष्य चापं रामस्तु रावणं प्रतिविध्य च ।  
हर्षयन् वानरानीकं कालान्तक इवाबभौ ॥ ४३॥  
  
क्रुद्धं रामस्य वदनं दृष्ट्वा शत्रुं प्रधावतः ।  
तत्रसुः सर्वभूतानि चचाल च वसुन्धरा ॥ ४३॥  
  
रामं दृष्ट्वा महारौद्रमुत्पातांश्च सुदारुणान् ।  
त्रस्तानि सर्वभूतानि रावणं चाविशद्भयम् ॥ ४४॥  
  
विमानस्था सुरगणाः सिद्धगन्धर्वकिन्नराः ।  
ददृशुः सुमहायुद्धं लोकसंवर्तकोपमम् ।  
ऐन्द्रमस्त्रं समादाय रावणस्य शिरोऽच्छिनत् ॥ ४५॥  
  
मूर्धानो रावणस्याथ बहवो रुधिरोक्षिताः ।  
गगनात्प्रपतन्ति स्म तालादिव फलानि हि ॥ ४६॥  
  
न दिनं न च वै रात्रिर्न सन्ध्यां न दिशोऽपि वा ।  
प्रकाशन्ते न तद्रूपं दृश्यते तत्र सङ्गरे ॥ ४७॥  
  
ततो रामो बभूवाथ विस्मयाविष्टमानसः ।  
शतमेकोत्तरं छिन्नं शिरसां चैकवर्चसाम् ॥ ४८॥  
  
न चैव रावणः शान्तो दृश्यते जीवितक्षयात् ।  
ततः सर्वास्त्रविद्धीरः कौसल्यानन्दवर्धनः ॥ ४९॥  
  
अस्त्रैश्च बहुभिर्युक्तश्चिन्तयामास राघवः ।  
यैर्यैर्बाणैर्हता दैत्या महासत्त्वपराक्रमाः ॥ ५०॥  
  
त एते निष्फलं याता रावणस्य निपातने ।  
इति चिन्ताकुले रामे समीपस्थो विभीषणः ॥ ५१॥  
  
उवाच राघवं वाक्यं ब्रह्मदत्तवरो ह्यसौ ।  
विच्छिन्ना बाहवोऽप्यस्य विच्छिन्नानि शिरांसि च ॥ ५२॥  
  
उत्पत्स्यन्ति पुनः शीघ्रमित्याह भगवानजः ।  
नाभिदेशेऽमृतं तस्य कुण्डलाकारसंस्थितम् ॥ ५३॥  
  
तच्छोषयानलास्त्रेण तस्य मृत्युस्ततो भवेत् ।  
विभीषणवचः श्रुत्वा रामः शीघ्रपराक्रमः ॥ ५४॥  
  
पावकास्त्रेण संयोज्य नाभिं विव्याध रक्षसः ।  
अनन्तरं च चिच्छेद शिरांसि च महाबलः ॥ ५५॥  
  
बाहूनपि च संरब्धो रावणस्य रघूत्तमः ।  
ततो घोरां महाशक्तिमादाय दशकन्धरः ॥ ५६॥  
  
विभीषणवधार्थाय चिक्षेप क्रोधविह्वलः ।  
चिच्छेद राघवो बाणैस्तां शितैर्हेमभूषितैः ॥ ५७॥  
  
दशग्रीवशिरश्छेदात्तदा तेजो विनिर्गतम् ।  
म्लानरूपो बभूवाथ छिन्नैः शीर्षैर्भयङ्करैः ॥ ५८॥  
  
एकेन मुख्यशिरसा बाहुभ्यां रावणो बभौ ।  
रावणस्तु पुनः क्रुद्धो नानाशस्त्रास्त्रवृष्टिभिः ॥ ५९॥  
  
ववर्ष रामं तं रामस्तथा बाणैर्ववर्ष च ।  
ततो युद्धमभूद्घोरं तुमुलं लोमहर्षणम् ॥ ६०॥  
  
अथ संस्मारयामास मातली राघवं तदा ।  
विसृजास्त्रं वधायास्य ब्राह्मं शीघ्रं रघूत्तम ॥ ६१॥  
  
विनाशकालः प्रथितो यः सुरैः सोऽद्य वर्तते ।  
उत्तमाङ्गं न चैतस्य छेत्तव्यं राघव त्वया ॥ ६२॥  
  
नैव शीर्ष्णि प्रभो वध्यो वध्य एव हि मर्मणि ।  
ततः संस्मारितो रामस्तेन वाक्येन मातलेः ॥ ६३॥  
  
जग्राह स शरं दीप्तं निःश्वसन्तमिवोरगम् ।  
यस्य पार्श्वे तु पवनः फले भास्करपावकौ ॥ ६४॥  
  
शरीरमाकाशमयं गौरवे मेरुमन्दरौ ।  
पर्वस्वपि च विन्यस्ता लोकपाला महौजसः ॥ ६५॥  
  
जाज्वल्यमानं वपुषा भातं भास्करवर्चसा ।  
तमुग्रमस्त्रं लोकानां भयनाशनमद्भुतम् ॥ ६६॥  
  
अभिमन्त्र्य ततो रामस्तं महेषुं महाभुजः ।  
वेदप्रोक्तेन विधिना सन्दधे कार्मुके बली ॥ ६७॥  
  
तस्मिन् सन्धीयमाने तु राघवेण शरोत्तमे ।  
सर्वभूतानि वित्रेसुश्चचाल च वसुन्धरा ॥ ६८॥  
  
स रावणाय सङ्क्रुद्धो भृशमानम्य कार्मुकम् ।  
चिक्षेप परमायत्तस्तमस्त्रं मर्मघातिनम् ॥ ६९॥  
  
स वज्र इव दुर्धर्षो वज्रपाणिविसर्जितः ।  
कृतान्त इव घोरास्यो न्यपतद्रावणोरसि ॥ ७०॥  
  
स निमग्नो महाघोरः शरीरान्तकरः परः ।  
बिभेद हृदयं तूर्णं रावणस्य महात्मनः ॥ ७१॥  
  
रावणस्याहरत्प्राणान् विवेश धरणितले ।  
स शरो रावणं हत्वा रामतूणीरमाविशत् ॥ ७२॥  
  
तस्य हस्तात्पपाताशु सशरं कार्मुकं महत् ।  
गतासुर्भ्रमिवेगेन राक्षसेन्द्रोऽपतद्भुवि ॥ ७३॥  
  
तं दृष्ट्वा पतितं भूमौ हतशेषाश्च राक्षसाः ।  
हतनाथा भयत्रस्ता दुद्रुवुः सर्वतोदिशम् ॥ ७४॥  
  
दशग्रीवस्य निधनं विजयं राघवस्य च ।  
ततो विनेदुः संहृष्टा वानरा जितकाशिनः ॥ ७५॥  
  
वदन्तो रामविजयं रावणस्य च तद्वधम् ।  
अथान्तरिक्षे व्यनदत्सौम्यस्त्रिदशदुन्दुभिः ॥ ७६॥  
  
पपात पुष्पवृष्टिश्च समन्ताद्राघवोपरि ।  
तुष्टुवुर्मुनयः सिद्धाश्चारणाश्च दिवौकसः ॥ ७७॥  
  
अथान्तरिक्षे ननृतुः सर्वतोऽप्सरसो मुदा ।  
रावणस्य च देहोत्थं ज्योतिरादित्यवत्स्फुरत् ॥ ७८॥  
  
प्रविवेश रघुश्रेष्ठं देवानां पश्यतां सताम् ।  
देवा ऊचुरहो भाग्यं रावणस्य महात्मनः ॥ ७९॥  
  
वयं तु सात्त्विका देवा विष्णोः कारुण्यभाजनाः ।  
भयदुःखादिभिर्व्याप्ताः संसारे परिवर्तिनः ॥ ८०॥  
  
अयं तु राक्षसः क्रूरो ब्रह्महाऽतीव तामसः ।  
परदाररतो विष्णुद्वेषी तापसहिंसकः ॥ ८१॥  
  
पश्यत्सु सर्वभूतेषु राममेव प्रविष्टवान् ।  
एवं ब्रुवत्सु देवेषु नारदः प्राह सुस्मितः ॥ ८२॥  
  
शृणुतात्र सुरा यूयं धर्मतत्त्वविचक्षणाः ।  
रावणो राघवद्वेषादनिशं हृदि भावयन् ॥ ८३॥  
  
भृत्यैः सह सदा रामचरितं द्वेषसंयुतः ।  
श्रुत्वा रामात्स्वनिधनं भयात्सर्वत्र राघवम् ॥ ८४॥  
  
पश्यन्ननुदिनं स्वप्ने राममेवानुपश्यति ।  
क्रोधोऽपि रावणस्याशु गुरुबोधाधिकोऽभवत् ॥ ८५॥  
  
रामेण निहतश्चान्ते निर्धूताशेषकल्मषः ।  
रामसायुज्यमेवाप रावणो मुक्तबन्धनः ॥ ८६॥  
  
पापिष्ठो वा दुरात्मा परधनपरदारेषु सक्तो यदि स्या-  
       न्नित्यं स्नेहाद्भयाद्वा रघुकुलतिलकं भावयन् सम्परेतः ।  
भूत्वा शुद्धान्तरङ्गो भवशतजनितानेकदोषैर्विमुक्तः  
       सद्यो रामस्य विष्णोः सुरवरविनुतं  याति वैकुण्ठमाद्यम् ॥ ८७॥  
  
हत्वा युद्धे दशास्यं त्रिभुवनविषमं वामहस्तेन चापं  
       भुमौ विष्टभ्य तिष्ठन्नितरकरधृतं भ्रामयन् बाणमेकम् ।  
आरक्तोपान्तनेत्रः शरदलितवपुः सूर्यकोटिप्रकाशो  
       वीरश्रीबन्धुराङ्गस्त्रिदशपतिनुतः पातु मां वीररामः ॥ ८८॥  
  
इति श्रीमदध्यात्मरामायणे उमामहेश्वरसंवादे युद्धकाण्डे  
एकादशः सर्गः ॥ ११॥  
  
  
॥द्वादशः सर्गः ॥  
श्रीमहादेव उवाच ।  
रामो विभीषणं दृष्ट्वा हनूमन्तं तथाङ्गदम् ।  
लक्ष्मणं कपिराजं च जाम्बवन्तं तथा परान् ॥ १॥  
  
परितुष्टेन मनसा सर्वानेवाब्रवीद्वचः ।  
भवतां बाहुवीर्येण निहतो रावणो मया ॥ २॥  
  
कीर्तिः स्थास्यति वः पुण्या यावच्चन्द्रदिवाकरौ  
कीर्तयिष्यन्ति भवतां कथां त्रैलोक्यपावनीम् ॥ ३॥  
  
मयोपेतां कलिहरां यास्यन्ति परमां गतिम् ।  
एतस्मिन्नन्तरे दृष्ट्वा रावणं पतितं भुवि ॥ ४॥  
  
मन्दोदरीमुखाः सर्वाः स्त्रियो रावणपालिताः ।  
पतिता रावणस्याग्रे शोचन्त्यः पर्यदेवयन् ॥ ५॥  
  
विभीषणः शुशोचार्तः शोकेन महतावृतः ।  
पतितो रावणस्याग्रे बहुधा पर्यदेवयत् ॥ ६॥  
  
रामस्तु लक्ष्मणं प्राह बोधयस्व विभीषणम् ।  
करोतु भ्रातृसंस्कारं किं विलम्बेन मानद ॥ ७॥  
  
स्त्रियो मन्दोदरीमुख्याः पतिता विलपन्ति च ।  
निवारयतु ताः सर्वा राक्षसी रावणप्रियाः ॥ ८॥  
  
एवमुक्तोऽथ रामेण लक्ष्मणोऽगाद्विभीषणम् ।  
उवाच मृतकोपान्ते पतितं मृतकोपमम् ॥ ९॥  
  
शोकेन महताविष्टं  सौमित्रिरिदमब्रवीत् ।  
यं शोचसि त्वं दुःखेन कोऽयं तव विभीषण ॥ १०॥  
  
त्वं वास्य कतमः सृष्टेः पुरेदानीमतः परम् ।  
यद्वत्तोयौघपतिताः सिकता यान्ति तद्वशाः ॥ ११॥  
  
संयुज्यन्ते वियुज्यन्ते तथा कालेन देहिनः ।  
यथा धानासु वै धाना भवन्ति न भवन्ति च ॥ १२॥  
  
एवं भूतेषु भूतानि प्रेरितानीशमायया ।  
त्वं चेमे वयमन्ये च तुल्याः कालवशोद्भवाः ॥ १३॥  
  
जन्ममृत्यू यदा यस्मात्तदा तस्माद्भविष्यतः ।  
ईश्वरः सर्वभूतानि भूतैः सृजति हन्त्यजः ॥ १४॥  
  
आत्मसृष्टैरस्वतन्त्रैर्निरपेक्षोऽपि बालवत् ।  
देहेन देहिनो जीवा देहाद्देहोऽभिजायते ॥ १५॥  
  
बीजादेव यथा बीजं देहान्य इव शाश्वतः ।  
देहिदेहविभागोऽयमविवेककृतः पुरा ॥ १६॥  
  
नानात्वं जन्म नाशश्च क्षयो वृद्धिः क्रियाफलम् ।  
द्रष्टुराभान्त्यतद्धर्मा यथाग्नेर्दारुविक्रियाः ॥ १७॥  
  
त इमे देहसंयोगादात्मना भान्त्यसद्ग्रहात् ।  
यथा यथा तथा चान्यद्ध्यायतोऽसत्सदाग्रहात् ॥ १८॥  
  
प्रसुप्तस्यानहम्भावात्तदा भाति न संसृतिः ।  
जीवतोऽपि तथा तद्वद्विमुक्तस्यानहङ्कृतेः ॥ १९॥  
  
तस्मान्मायामनोधर्मं जह्यहम्ममताभ्रमम् ।  
रामभद्रे भगवति मनो धेह्यात्मनीश्वरे ॥ २०॥  
  
सर्वभूतात्मनि परे मायामानुषरूपिणि ।  
बाह्येन्द्रियार्थसम्बन्धात्त्याजयित्वा मनः शनैः ॥ २१॥  
  
तत्र दोषान् दर्शयित्वा रामानन्दे नियोजय ।  
देहबुद्ध्या भवेद्भ्राता पिता माता सुहृत्प्रियः ॥ २२॥  
  
विलक्षणं यदा देहाज्जानात्यात्मानमात्मना ।  
तदा कः कस्य वा बन्धुर्भ्राता माता पिता सुहृत् ॥ २३॥  
  
मिथ्याज्ञानवशाज्जाता दारागारादयः सदा ।  
शब्दादयश्च विषया विविधाश्चैव सम्पदः ॥ २४॥  
  
बलं कोशो भृत्यवर्गो राज्यं भूमिः सुतादयः ।  
अज्ञानजत्वात्सर्वे ते क्षणसङ्गमभङ्गुराः ॥ २५॥  
  
अथोत्तिष्ठ हृदा रामं भावयन् भक्तिभावितम् ।  
अनुवर्तस्व राज्यादि भुञ्जन् प्रारब्धमन्वहम् ॥ २६॥  
  
भूतं भविष्यदभजन् वर्तमानमथाचरन् ।  
विहरस्व यथान्यायं भवदोषैर्न लिप्यसे ॥ २७॥  
  
आज्ञापयति रामस्त्वां यद्भ्रातुः साम्परायिकम् ।  
तत्कुरुष्व यथाशास्त्रं रुदतीश्चापि योषितः ॥ २८॥  
  
निवारय महाबुद्धे लङ्कां गच्छन्तु मा चिरम् ।  
श्रुत्वा यथावद्वचनं लक्ष्मणस्य विभीषणः ॥ २९॥  
  
त्यक्त्वा शोकं च मोहं च रामपार्श्वमुपागमत् ।  
विमृश्य बुद्ध्या धर्मज्ञो धर्मार्थसहितं वचः ॥ ३०॥  
  
रामस्यैवानुवृत्त्यर्थमुत्तरं पर्यभाषत ।  
नृशंसमनृतं क्रूरं त्यक्तधर्मव्रतं प्रभो ॥ ३१॥  
  
नार्होऽस्मि देव संस्कर्तुं परदाराभिमर्शिनम् ।  
श्रुत्वा तद्वचनं प्रीतो रामो वचनमब्रवीत् ॥ ३२॥  
  
मरणान्तानि वैराणि निवृत्तं नः प्रयोजनम् ।  
क्रियतामस्य संस्कारो ममाप्येष यथा तव ॥ ३३॥  
  
रामाज्ञां शिरसा धृत्वा शीघ्रमेव विभीषणः ।  
सान्त्ववाक्यैर्महाबुद्धिं राज्ञीं मन्दोदरीं तदा ॥ ३४॥  
  
सान्त्वयामास धर्मात्मा धर्मबुद्धिर्विभीषणः ।  
त्वरयामास धर्मज्ञः संस्कारार्थं स्वबान्धवान् ॥ ३५॥  
  
चित्यां निवेश्य विधिवत्पितृमेधविधानतः ।  
आहिताग्नेर्यथा कार्यं रावणस्य विभीषणः ॥ ३६॥  
  
तथैव सर्वमकरोद्बन्धुभिः सह मन्त्रिभिः ।  
ददौ च पावकं तस्य विधियुक्तं विभीषणः ॥ ३७॥  
  
स्नात्वा चैवार्द्रवस्त्रेण तिलान् दर्भाभिमिश्रितान् ।  
उदकेन च सम्मिश्रान् प्रदाय विधिपूर्वकम् ॥ ३८॥  
  
प्रदाय चोदकं तस्मै मुर्ध्ना चैनं प्रणम्य च ।  
ताः स्त्रियोऽनुनयामास सान्त्वमुक्त्वा पुनः पुनः ॥ ३९॥  
  
गम्यतामिति ताः सर्वा विविशुर्नगरं तदा ।  
प्रविष्टासु च सर्वासु राक्षसीषु विभीषणः ॥ ४०॥  
  
रामपार्श्वमुपागत्य तदातिष्ठद्विनीतवत् ।  
रामोऽपि सह सैन्येन ससुग्रीवः सलक्ष्मणः ॥ ४१॥  
  
हर्षं लेभे रिपून् हत्वा यथा वृत्रं शतक्रतुः ।  
मातलिश्च तदा रामं परिक्रम्याभिवन्द्य च ॥ ४२॥  
  
अनुज्ञातश्च रामेण ययौ स्वर्गं विहायसा ।  
ततो हृष्टमना रामो लक्ष्मणं चेदमब्रवीत् ॥ ४३॥  
  
विभीषणाय मे लङ्काराज्यं दत्तं पुरैव हि ।  
इदानीमपि गत्वा त्वं लङ्कामध्ये विभीषणम् ॥ ४४॥  
  
अभिषेचय विप्रैश्च मन्त्रवद्विधिपूर्वकम् ।  
इत्युक्तो लक्ष्मणस्तूर्णं जगाम सह वानरैः ॥ ४५॥  
  
लङ्कां सुवर्णकलशैः समुद्रजलसंयुतैः ।  
अभिषेकं शुभं चक्रे राक्षसेन्द्रस्य धीमतः ॥ ४६॥  
  
ततः पौरजनैः सार्धं नानोपायनपाणिभिः ।  
विभीषणः ससौमित्रिरुपायनपुरस्कृतः ॥ ४७॥  
  
दण्डप्रणाममकरोद्रामस्याक्लिष्टकर्मणः ।  
रामो विभीषणं दृष्ट्वा प्राप्तराज्यं मुदान्वितः ॥ ४८॥  
  
कृतकृत्यमिवात्मानममन्यत सहानुजः ।  
सुग्रीवं च समालिङ्ग्य रामो वाक्यमथाब्रवीत् ॥ ४९॥  
  
सहायेन त्वया वीर जितो मे रावणो महान् ।  
विभीषणोऽपि लङ्कायामभिषिक्तो मयानघ ॥ ५०॥  
  
ततः प्राह हनूमन्तं पार्श्वस्थं विनयान्वितम् ।  
विभीषणस्यानुमतेर्गच्छ त्वं रावणालयम् ॥ ५१॥  
  
जानक्यै सर्वमाख्याहि रावणस्य वधादिकम् ।  
जानक्याः प्रतिवाक्यं मे शीघ्रमेव निवेदय ॥ ५२॥  
  
एवमाज्ञापितो धीमान् रामेण पवनात्मजः ।  
प्रविवेश पुरीं लङ्कां पूज्यमानो निशाचरैः ॥ ५३॥  
  
प्रविश्य रावणगृहं शिंशपामूलमाश्रिताम् ।  
ददर्श जानकीं तत्र कृशां दीनामनिन्दिताम् ॥ ५४॥  
  
राक्षसीभिः परिवृतां ध्यायन्तीं राममेव हि ।  
विनयावनतो भूत्वा प्रणम्य पवनात्मजः ॥ ५५॥  
  
कृताञ्जलिपुटो भूत्वा प्रह्वो भक्त्याऽग्रतः स्थितः ।  
तं दृष्ट्वा जानकी तूष्णीं स्थित्वा पूर्वस्मृतिं ययौ ॥ ५६॥  
  
ज्ञात्वा तं रामदूतं सा हर्षात्सौम्यमुखी बभौ ।  
स तां सौम्यमुखीं दृष्ट्वा तस्यै पवननन्दनः ।  
रामस्य भाषितं सर्वमाख्यातुमुपचक्रमे ॥ ५७॥  
  
देवि रामः ससुग्रीवो विभीषणसहायवान् ।  
कुशली वानराणां च सैन्यैश्च सहलक्ष्मणः ॥ ५८॥  
  
रावणं ससुतं हत्वा सबलं सह मन्त्रिभिः ।  
त्वामाह कुशलं रामो राज्ये कृत्वा विभीषणम् ॥ ५९॥  
  
श्रुत्वा भर्तुः प्रियं वाक्यं हर्षगद्गदया गिरा ।  
किं ते प्रियं करोम्यद्य न पश्यामि जगत्त्रये ॥ ६०॥  
  
समं ते प्रियवाक्यस्य रत्नान्याभरणानि च ।  
एवमुक्तस्तु वैदेह्या प्रत्युवाच प्लवङ्गमः ॥ ६१॥  
  
रत्नौघाद्विविधाद्वापि देवराज्याद्विशिष्यते ।  
हतशत्रुं विजयिनं रामं पश्यामि सुस्थिरम् ॥ ६२॥  
  
तस्य तद्वचनं श्रुत्वा मैथिली प्राह मारुतिम् ।  
सर्वे सौम्या गुणा सौम्य त्वय्येव परिनिष्ठिताः  ॥ ६३॥  
  
रामं द्रक्ष्यामि शीघ्रं मामाज्ञापयतु राघवः ।  
तथेति तां नमस्कृत्य ययौ द्रष्टुं रघूत्तमम् ॥ ६४॥  
  
जानक्या भाषितं सर्वं रामस्याग्रे न्यवेदयत् ।  
यन्निमित्तोऽयमारम्भः कर्मणां च फलोदयः ॥ ६५॥  
  
तां देवीं शोकसन्तप्तां द्रष्टुमर्हसि मैथिलीम् ।  
एवमुक्तो हनुमता रामो ज्ञानवतां वरः ॥ ६६॥  
  
मायासीतां परित्यक्तुं जानकीमनले स्थिताम् ।  
आदातुं मनसा ध्यात्वा रामः प्राह विभीषणम् ॥ ६७॥  
  
गच्छ राजन् जनकजामानयाशु ममान्तिकम् ।  
स्नातां विरजवस्त्राढ्यां सर्वाभरणभूषिताम् ॥ ६८॥  
  
विभीषणोऽपि तच्छ्रुत्वा जगाम सहमारुतिः ।  
राक्षसीभिः सुवृद्धाभिः स्नापयित्वा तु मैथिलीम् ॥ ६९॥  
  
सर्वाभरणसम्पन्नामारोप्य शिबिकोत्तमे ।  
याष्टीकैर्बहुभिर्गुप्तां कञ्चुकोष्णीषिभिः शुभाम् ॥ ७०॥  
  
तां द्रष्टुमागताः सर्वे वानरा जनकात्मजाम् ।  
तान् वारयन्तो बहवः सर्वतो वेत्रपाणयः ॥ ७१॥  
  
कोलाहलं प्रकुर्वन्तो रामपार्श्वमुपाययुः ।  
दृष्ट्वा तां शिबिकारूढां दूरादथ रघूत्तमः ॥ ७२॥  
  
विभीषण किमर्थं ते वानरान् वारयन्ति हि ।  
पश्यन्तु वानराः सर्वे मैथिलीं मातरं यथा ॥ ७३॥  
  
पादचारेण साऽऽयातु जानकी मम सन्निधिम् ।  
श्रुत्वा तद्रामवचनं शिबिकादवरुह्य सा ॥ ७४॥  
  
पादचारेण शनकैरागता रामसन्निधिम् ।  
रामोऽपि दृष्ट्वा तां मायासीतां कार्यार्थनिर्मिताम् ॥ ७५॥  
  
अवाच्यवादान् बहुशः प्राह तां रघुनन्दनः ।  
अमृष्यमाणा सा सीता वचनं राघवोदितम् ॥ ७६॥  
  
लक्ष्मणं प्राह मे शीघ्रं प्रज्वालय हुताशनम् ।  
विश्वासार्थं हि रामस्य लोकानां प्रत्ययाय च ॥ ७७॥  
  
राघवस्य मतं ज्ञात्वा लक्ष्मणोऽपि तदैव हि ।  
महाकाष्ठचयं कृत्वा ज्वालयित्वा हुताशनम् ॥ ७८॥  
  
रामपार्श्वमुपागम्य तस्थौ तूष्णीमरिन्दमः ।  
ततः सीता परिक्रम्य राघवं भक्तिसंयुता ॥ ७९॥  
  
पश्यतां सर्वलोकानां देवराक्षसयोषिताम् ।  
प्रणम्य देवताभ्यश्च ब्राह्मणेभ्यश्च मैथिली ॥ ८०॥  
  
बद्धाञ्जलिपुटा चेदमुवाचाग्निसमीपगा ।  
यथा मे हृदयं नित्यं नापसर्पति राघवात् ॥ ८१॥  
  
तथा लोकस्य साक्षी मां सर्वतः पातु पावकः ।  
एवमुक्त्वा तदा सीता परिक्रम्य हुताशनम् ॥ ८२॥  
  
विवेश ज्वलनं दीप्तं निर्भयेन हृदा सती ॥ ८३॥  
  
दृष्ट्वा ततो भूतगणाः ससिद्धाः  
       सीतां महावह्निगतां भृशार्ताः ।  
परस्परं प्राहुरहो स सीतां  
       रामः श्रियं स्वां कथमत्यजज्ज्ञः ॥ ८४॥  
  
इति श्रीमदध्यात्मरामायणे उमामहेश्वरसंवादे युद्धकाण्डे  
द्वादशः सर्गः ॥ १२॥  
  
  
॥त्रयोदशः सर्गः ॥  
श्रीमहादेव उवाच ।  
ततः शक्रः सहस्राक्षो यमश्च वरुणस्तथा ।  
कुबेरश्च महातेजाः पिनाकी वृषवाहनः ॥ १॥  
  
ब्रह्मा ब्रह्मविदां श्रेष्ठो मुनिभिः सिद्धचारणैः ।  
ऋषयः पितरः साध्या गन्धर्वाप्सरसोरगाः ॥ २॥  
  
एते चान्ये विमानाग्र्यैराजग्मुर्यत्र राघवः ।  
अब्रुवन् परमात्मानं रामं प्राञ्जलयश्च ते ॥ ३॥  
  
कर्ता त्वं सर्वलोकानां साक्षी विज्ञानविग्रहः ।  
वसूनामष्टमोऽसि त्वं रुद्राणां शङ्करो भवान् ॥ ४॥  
  
आदिकर्तासि लोकानां ब्रह्मा त्वं चतुराननः ।  
अश्विनौ घ्राणभूतौ ते चक्षुषी चन्द्रभास्करौ ॥ ५॥  
  
लोकानामादिरन्तोऽसि नित्य एकः सदोदितः ।  
सदा शुद्धः सदा बुद्धः सदा मुक्तोऽगुणोऽद्वयः ॥ ६॥  
  
त्वन्मायासंवृतानां त्वं भासि मानुषविग्रहः ।  
त्वन्नाम स्मरतां राम सदा भासि चिदात्मकः ॥ ७॥  
  
रावणेन हृतं स्थानमस्माकं तेजसा सह ।  
त्वयाद्य निहतो दुष्टः पुनः प्राप्तं पदं स्वकम् ॥ ८॥  
  
एवं स्तुवत्सु देवेषु ब्रह्मा साक्षात्पितामहः ।  
अब्रवीत्प्रणतो भूत्वा रामं सत्यपथे स्थितम् ॥ ९॥  
  
ब्रह्मोवाच  
वन्दे देवं विष्णुमशेषस्थितिहेतुं  
         त्वामध्यात्मज्ञानिभिरन्तर्हृदि भाव्यम् ।  
हेयाहेयद्वन्द्वविहीनं परमेकं  
         सत्तामात्रं सर्वहृदिस्थं दृशिरूपम् ॥ १०॥  
  
प्राणापानौ निश्चयबुद्ध्या हृदि रुद्ध्वा  
         छित्वा सर्वं संशयबन्धं विषयौघान् ।  
पश्यन्तीशं यं गतमोहा यतयस्तं  
         वन्दे रामं रत्नकिरीटं रविभासम् ॥ ११॥  
  
मायातीतं माधवमाद्यं जगदादिं  
         मानातीतं मोहविनाशं मुनिवन्द्यम् ।  
योगिध्येयं योगविधानं परिपूर्णं  
         वन्दे रामं रञ्जितलोकं रमणीयम् ॥ १२॥  
  
भावाभावप्रत्ययहीनं भवमुख्यैः  
         योगासक्तैरर्चितपादाम्बुजयुग्मम् ।  
नित्यं शुद्धं बुद्धमनन्तं प्रणवाख्यं  
         वन्दे रामं वीरमशेषासुरदावम् ॥ १३॥  
  
त्वं मे नाथो नाथितकार्याखिलकारी  
         मानातीतो माधवरूपोऽखिलधारी ।  
भक्त्या गम्यो भावितरूपो भवहारी  
         योगाभ्यासैर्भावितचेतःसहचारी ॥ १४॥  
  
त्वामाद्यन्तं लोकततीनां परमीशं  
         लोकानां नो लौकिकमानैरधिगम्यम् ।  
भक्तिश्रद्धाभावसमेतैर्भजनीयं  
         वन्दे रामं सुन्दरमिन्दीवरनीलम् ॥ १५॥  
  
को वा ज्ञातुं त्वामतिमानं गतमानं  
       मायासक्तो माधव शक्तो मुनिमान्यम् ।  
वृन्दारण्ये वन्दितवृन्दारकवृन्दं  
       वन्दे रामं भवमुखवन्द्यं सुखकन्दम् ॥ १६॥  
  
नानाशास्त्रैर्वेदकदम्बैः प्रतिपाद्यं  
         नित्यानन्दं निर्विषयज्ञानमनादिम् ।  
मत्सेवार्थं मानुषभावं प्रतिपन्नं  
         वन्दे रामं मरकतवर्णं मथुरेशम् ॥ १७॥  
  
श्रद्धायुक्तो यः पठतीमं स्तवमाद्यं  
         ब्राह्मं ब्रह्मज्ञानविधानं भुवि मर्त्यः ।  
रामं श्यामं कामितकामप्रदमीशं  
         ध्यात्वा ध्याता पातकजालैर्विगतः स्यात् ॥ १८॥  
  
श्रुत्वा स्तुतिं लोकगुरोर्विभावसुः  
         स्वाङ्के समादाय विदेहपुत्रिकाम् ।  
विभ्राजमानां विमलारुणद्युतिं  
         रक्ताम्बरां दिव्यविभूषणान्विताम् ॥ १९॥  
  
प्रोवाच साक्षी जगतां रघूत्तमं  
         प्रपन्नसर्वार्तिहरं हुताशनः ।  
गृहाण देवीं रघुनाथ जानकीं  
         पुरा त्वया मय्यवरोपितां वने ॥ २०॥  
  
विधाय मायाजनकात्मजां हरे  
         दशाननप्राणविनाशनाय च ।  
हतो दशास्यः सह पुत्रबान्धवै-  
         र्निराकृतोऽनेन भरो भुवः प्रभो ॥ २१॥  
  
तिरोहिता सा प्रतिबिम्बरूपिणी  
         कृता यदर्थं कृतकृत्यतां गता ।  
ततोऽतिहृष्टां परिगृह्य जानकीं  
         रामः प्रहृष्टः प्रतिपूज्य पावकम् ॥ २२॥  
  
स्वाङ्के समावेश्य सदाऽनपायिनीं  
       श्रियं त्रिलोकीजननीं श्रियः पतिः ।  
दृष्ट्वाथ रामं जनकात्मजायुतं  
       श्रिया स्फुरन्तं सुरनायको मुदा ।  
भक्त्या गिरा गद्गदया समेत्य  
         कृताञ्जलिः स्तोतुमथोपचक्रमे ॥ २३॥  
  
इन्द्र उवाच ।  
भजेऽहं सदा राममिन्दीवराभं  
        भवारण्यदावानलाभाभिधानम् ।  
भवानीहृदा भावितानन्दरूपं  
         भवाभावहेतुं भवादिप्रपन्नम् ॥ २४॥  
  
सुरानीकदुःखौघनाशैकहेतुं  
         नराकारदेहं निराकारमीड्यम् ।  
परेशं परानन्दरूपं वरेण्यं  
         हरिं राममीशं भजे भारनाशम् ॥ २५॥  
  
प्रपन्नाखिलानन्ददोहं प्रपन्नं  
       प्रपन्नार्तिनिःशेषनाशाभिधानम् ।  
तपोयोगयोगीशभावाभिभाव्यं  
         कपीशादिमित्रं भजे राममित्रम् ॥ २६॥  
  
सदा भोगभाजां सुदूरे विभान्तं  
       सदा योगभाजामदूरे विभान्तम् ।  
चिदानन्दकन्दं सदा राघवेशं  
         विदेहात्मजानन्दरूपं प्रपद्ये ॥ २७॥  
  
महायोगमायाविशेषानुयुक्तो  
         विभासीश लीलानराकारवृत्तिः ।  
त्वदानन्दलीलाकथापूर्णकर्णाः  
         सदानन्दरूपा भवन्तीह लोके ॥ २८॥  
  
अहं मानपानाभिमत्तप्रमत्तो  
         न वेदाखिलेशाभिमानाभिमानः ।  
इदानीं भवत्पादपद्मप्रसादात्  
         त्रिलोकाधिपत्याभिमानो विनष्टः ॥ २९॥  
  
स्फुरद्रत्नकेयूरहाराभिरामं  
         धराभारभूतासुरानीकदावम् ।  
शरच्चन्द्रवक्त्रं लसत्पद्मनेत्रं  
         दुरावारपारं भजे राघवेशम् ॥ ३०॥  
  
सुराधीशनीलाभ्रनीलाङ्गकान्तिं  
       विराधादिरक्षोवधाल्लोकशान्तिम् ।  
किरीटादिशोभं पुरारातिलाभं  
         भजे रामचन्द्रं रघूणामधीशम् ॥ ३१॥  
  
लसच्चन्द्रकोटिप्रकाशादिपीठे  
         समासीनमङ्के समाधाय सीताम् ।  
स्फुरद्धेमवर्णां तडित्पुञ्जभासां  
         भजे रामचन्द्रं निवृत्तार्तितन्द्रम् ॥ ३२॥  
  
ततः प्रोवाच भगवान् भवान्या सहितो भवः ।  
रामं कमलपत्राक्षं विमानस्थो नभःस्थले ॥ ३३॥  
  
आगमिष्याम्ययोध्यायां द्रष्टुं त्वां राज्यसत्कृतम् ।  
इदानीं पश्य पितरमस्य देहस्य राघव ॥ ३४॥  
  
ततोऽपश्यद्विमानस्थं रामो दशरथं पुरः ।  
ननाम शिरसा पादौ मुदा भक्त्या सहानुजः ॥ ३५॥  
  
आलिङ्ग्य मूर्ध्न्यवघ्राय रामं दशरथोऽब्रवीत् ।  
तारितोऽस्मि त्वया वत्स संसाराद्दुःखसागरात् ॥ ३६॥  
  
इत्युक्त्वा पुनरालिङ्ग्य ययौ रामेण पूजितः ।  
रामोऽपि देवराजं तं दृष्ट्वा प्राह कृताञ्जलिम् ॥ ३७॥  
  
मत्कृते निहतान् सङ्ख्ये वानरान् पतितान् भुवि ।  
जीवयाशु सुधावृष्ट्या सहस्राक्ष ममाज्ञया ॥ ३८॥  
  
तथेत्यमृतवृष्ट्या तान् जीवयामास वानरान् ।  
ये ये मृता मृधे पूर्वं ते ते सुप्तोत्थिता इव ।  
पूर्ववद्बलिनो हृष्टा रामपार्श्वमुपाययुः ॥ ३९॥  
  
नोत्थिता राक्षसास्तत्र पीयूषस्पर्शनादपि ।  
विभीषणस्तु साष्टाङ्गं प्रणिपत्याब्रवीद्वचः ॥ ४०॥  
  
देव मामनुगृह्णीष्व मयि भक्तिर्यदा तव ।  
मङ्गलस्नानमद्य त्वं कुरु सीतासमन्वितः ॥ ४१॥  
  
अलङ्कृत्य सह भ्रात्रा श्वो गमिष्यामहे वयम् ।  
विभीषणवचः श्रुत्वा प्रत्युवाच रघूत्तमः ॥ ४२॥  
  
सुकुमारोऽतिभक्तो मे भरतो मामवेक्षते ।  
जटावल्कलधारी स शब्दब्रह्मसमाहितः ॥ ४३॥  
  
कथं तेन विना स्नानमलङ्कारादिकं मम ।  
अतः सुग्रीवमुख्यांस्त्वं पूजयाशु विशेषतः ॥ ४४॥  
  
पूजितेषु कपीन्द्रेषु पूजितोऽहं न संशयः ।  
इत्युक्तो राघवेणाशु स्वर्णरत्नाम्बराणि च ॥ ४५॥  
  
ववर्ष राक्षसश्रेष्ठो यथाकामं यथारुचि ।  
ततस्तान् पूजितान् दृष्ट्वा रामो रत्नैश्च यूथपान् ॥ ४६॥  
  
अभिनन्द्य यथान्यायं विससर्ज हरीश्वरान् ।  
विभीषणसमानीतं पुष्पकं सूर्यवर्चसम् ॥ ४७॥  
  
आरुरोह ततो रामस्तद्विमानमनुत्तमम् ।  
अङ्के निधाय वैदेहीं लज्जमानां यशस्विनीम् ॥ ४८॥  
  
लक्ष्मणेन सह भ्रात्रा विक्रान्तेन धनुष्मता ।  
अब्रवीच्च विमानस्थः श्रीरामः  सर्ववानरान् ॥ ४९॥  
  
सुग्रीवं हरिराजं च अङ्गदं च विभीषणम् ।  
मित्रकार्यं कृतं सर्वं भवद्भिः सह वानरैः ॥ ५०॥  
  
अनुज्ञाता मया सर्वे यथेष्टं गन्तुमर्हथ ।  
सुग्रीव प्रतियाह्याशु किष्किन्धां सर्वसैनिकैः ॥ ५१॥  
  
स्वराज्ये वस लङ्कायां मम भक्तो विभीषण ।  
न त्वां धर्षयितुं शक्ताः सेन्द्रा अपि दिवौकसः ॥ ५२॥  
  
अयोध्यां गन्तुमिच्छामि राजधानीं पितुर्मम ।  
एवमुक्तास्तु रामेण वानरास्ते महाबलाः ॥ ५३॥  
  
ऊचुः प्राञ्जलयः सर्वे राक्षसश्च विभीषणः ।  
अयोध्यां गन्तुमिच्छामस्त्वया सह रघूत्तम ॥ ५४॥  
  
दृष्ट्वा त्वामभिषिक्तं तु कौसल्यामभिवाद्य च ।  
पश्चाद्वृणीमहे राज्यमनुज्ञां देहि नः प्रभो ॥ ५५॥  
  
रामस्तथेति सुग्रीव वानरैः सविभीषणः ।  
पुष्पकं सहनूमांश्च शीघ्रमारोह साम्प्रतम् ॥ ५६॥  
  
ततस्तु पुष्पकं दिव्यं सुग्रीवः सह सेनया ।  
विभीषणश्च सामात्यः सर्वे चारुरुहुर्द्रुतम् ॥ ५७॥  
  
तेष्वारूढेषु सर्वेषु कौबेरं परमासनम् ।  
राघवेणाभ्यनुज्ञातमुत्पपात विहायसा ॥ ५८॥  
  
बभौ तेन विमानेन हंसयुक्तेन भास्वता ।  
प्रहृष्टश्च तदा रामश्चतुर्मुख इवापरः ॥ ५९॥  
  
ततो बभौ भास्करबिम्बतुल्यं  
       कुबेरयानं तपसानुलब्धम् ।  
रामेण शोभां नितरां प्रपेदे  
       सीतासमेतेन सहानुजेन ॥ ६०॥  
  
इति श्रीमदध्यात्मरामायणे उमामहेश्वरसंवादे युद्धकाण्डे  
त्रयोदशः सर्गः ॥ १३॥  
  
  
॥चतुर्दशः सर्गः ॥  
श्रीमहादेव उवाच ।  
पातयित्वा ततश्चक्षुः सर्वतो रघुनन्दनः ।  
अब्रवीन्मैथिलीं सीतां रामः शशिनिभाननाम् ॥ १॥  
  
त्रिकूटशिखराग्रस्थां पश्य लङ्कां महाप्रभाम् ।  
एतां रणभुवं पश्य मांसकर्दमपङ्किलाम् ॥ २॥  
  
असुराणां प्लवङ्गानामत्र वैशसनं महत् ।  
अत्र मे निहतः शेते रावणो राक्षसेश्वरः ॥ ३॥  
  
कुम्भकर्णेन्द्रजिन्मुख्याः सर्वे चात्र निपातिताः ।  
एष सेतुर्मया बद्धः सागरे सलिलाशये ॥ ४॥  
  
एतच्च दृश्यते तीर्थं सागरस्य महात्मनः ।  
सेतुबन्धमिति ख्यातं त्रैलोक्येन च पूजितम् ॥ ५॥  
  
एतत्पवित्रं परमं दर्शनात्पातकापहम् ।  
अत्र रामेश्वरो देवो मया शम्भुः प्रतिष्ठितः ॥ ६॥  
  
अत्र मां शरणं प्राप्तो मन्त्रिभिश्च विभीषणः ।  
एषा सुग्रीवनगरी किष्किन्धा चित्रकानना ॥ ७॥  
  
तत्र रामाज्ञया ताराप्रमुखा हरियोषितः ।  
आनयामास सुग्रीवः सीतायाः प्रियकाम्यया ॥ ८॥  
  
ताभिः सहोत्थितं शीघ्रं विमानं प्रेक्ष्य राघवः ।  
प्राह चाद्रिमृष्यमूकं पश्य वाल्यत्र मे हतः ॥ ९॥  
  
एषा पञ्चवटी नाम राक्षसा यत्र मे हताः ।  
अगस्त्यस्य सुतीक्ष्णस्य पश्याश्रमपदे शुभे ॥ १०॥  
  
एते ते तापसाः सर्वे दृश्यन्ते वरवर्णिनि ।  
असौ शैलवरो देवि चित्रकूटः प्रकाशते ॥ ११॥  
  
अत्र मां कैकयीपुत्रः प्रसादयितुमागतः ।  
भरद्वाजाश्रमं पश्य दृश्यते यमुनातटे ॥ १२॥  
  
एषा भागीरथी गङ्गा दृश्यते लोकपावनी ।  
एषा सा दृश्यते सीते सरयूयूपमालिनी ॥ १३॥  
  
एषा सा दृश्यतेऽयोध्या प्रणामं कुरु भामिनि ।  
एवं क्रमेण सम्प्राप्तो भरद्वाजाश्रमं हरिः ॥ १४॥  
  
पूर्णे चतुर्दशे वर्षे पञ्चम्यां रघुनन्दनः ।  
भरद्वाजं मुनिं दृष्ट्वा ववन्दे सानुजः प्रभुः ॥ १५॥  
  
पप्रच्छ मुनिमासीनं विनयेन रघूत्तमः ।  
शृणोषि कच्चिद्भरतः कुशल्यास्ते सहानुजः ॥ १६॥  
  
सुभिक्षा वर्ततेऽयोध्या जीवन्ति च हि मातरः ।  
श्रुत्वा रामस्य वचनं भरद्वाजः प्रहृष्टधीः ॥ १७॥  
  
प्राह सर्वे कुशलिनो भरतस्तु महामनाः ।  
फलमूलकृताहारो जटावल्कलधारकः ॥ १८॥  
  
पादुके सकलं न्यस्य राज्यं त्वां सुप्रतीक्षते ।  
यद्यत्कृतं त्वया कर्म दण्डके रघुनन्दन ॥ १९॥  
  
राक्षसानां विनाशं च सीताहरणपूर्वकम् ।  
सर्वं ज्ञातं मया राम तपसा ते प्रसादतः ॥ २०॥  
  
त्वं ब्रह्म परमं साक्षादादिमध्यान्तवर्जितः ।  
त्वमग्रे सलिलं सृष्ट्वा तत्र सुप्तोऽसि भूतकृत् ॥ २१॥  
  
नारायणोऽसि विश्वात्मन्नराणामन्तरात्मकः ।  
त्वन्नाभिकमलोत्पन्नो ब्रह्मा लोकपितामहः ॥ २२॥  
  
अतस्त्वं जगतामीशः सर्वलोकनमस्कृतः ।  
त्वं विष्णुर्जानकी लक्ष्मीः शेषोऽयं लक्ष्मणाभिधः ॥ २३॥  
  
आत्मना सृजसीदं त्वमात्मन्येवात्ममायया ।  
न सज्जसे नभोवत्त्वं चिच्छक्त्या सर्वसाक्षिकः ॥ २४॥  
  
बहिरन्तश्च भूतानां त्वमेव रघुनन्दन ।  
पूर्णोऽपि मूढदृष्टीनां विच्छिन्न इव लक्ष्यसे ॥ २५॥  
  
जगत्त्वं जगदाधारस्त्वमेव परिपालकः ।  
त्वमेव सर्वभूतानां भोक्ता भोज्यं जगत्पते ॥ २६॥  
  
दृश्यते श्रूयते यद्यत्स्मर्यते वा रघूत्तम ।  
त्वमेव सर्वमखिलं त्वद्विनान्यन्न किञ्चन ॥ २७॥  
  
माया सृजति लोकांश्च स्वगुणैरहमादिभिः ।  
त्वच्छक्तिप्रेरिता राम तस्मात्त्वय्युपचर्यते ॥ २८॥  
  
यथा चुम्बकसान्निध्याच्चलन्त्येवायसादयः ।  
जडास्तथा त्वया दृष्टा माया सृजति वै जगत् ॥ २९॥  
  
देहद्वयमदेहस्य तव विश्वं रिरक्षिषोः ।  
विराट् स्थूलं शरीरं ते सूत्रं सूक्ष्ममुदाहृतम् ॥ ३०॥  
  
विराजः सम्भवन्त्येते अवताराः सहस्रशः ।  
कार्यान्ते प्रविशन्त्येव विराजं रघुनन्दन ॥ ३१॥  
  
अवतारकथां लोके ये गायन्ति गृणन्ति च ।  
अनन्यमनसो मुक्तिस्तेषामेव रघूत्तम ॥ ३२॥  
  
त्वं ब्रह्मणा पुरा भूमेर्भारहाराय राघव ।  
प्रार्थितस्तपसा तुष्टस्त्वं जातोऽसि रघोः कुले ॥ ३३॥  
  
देवकार्यमशेषेण कृतं ते राम दुष्करम् ।  
बहुवर्षसहस्राणि मानुषं देहमाश्रितः ॥ ३४॥  
  
कुर्वन् दुष्करकर्माणि लोकद्वयहिताय च ।  
पापहारीणि भुवनं यशसा पूरयिष्यसि ॥ ३५॥  
  
प्रार्थयामि जगन्नाथ पवित्रं कुरु मे गृहम् ।  
स्थित्वाद्य भुक्त्वा सबलः श्वो गमिष्यसि पत्तनम् ॥ ३६॥  
  
तथेति राघवोऽतिष्ठत्तस्मिन्नाश्रम उत्तमे ।  
ससैन्यः पूजितस्तेन सीतया लक्ष्मणेन च ॥ ३७॥  
  
ततो रामश्चिन्तयित्वा मुहूर्तं प्राह मारुतिम् ।  
इतो गच्छ हनूमंस्त्वमयोध्यां प्रति सत्वरः ॥ ३८॥  
  
जानीहि कुशली कच्चिज्जनो नृपतिमन्दिरे ।  
शृङ्गवेरपुरं गत्वा ब्रूहि मित्रं गुहं मम ॥ ३९॥  
  
जानकीलक्ष्मणोपेतमागतं मां निवेदय ।  
नन्दिग्रामं ततो गत्वा भ्रातरं भरतं मम ॥ ४०॥  
  
दृष्ट्वा ब्रूहि सभार्यस्य सभ्रातुः कुशलं मम ।  
सीतापहरणादीनि रावणस्य वधादिकम् ॥ ४१॥  
  
ब्रूहि क्रमेण मे भ्रातुः सर्वं तत्र विचेष्टितम् ।  
हत्वा शत्रुगणान् सर्वान् सभार्यः सहलक्ष्मणः ॥ ४२॥  
  
उपयाति समृद्धार्थः सह ऋक्षहरीश्वरैः ।  
इत्युक्त्वा तत्र वृत्तान्तं भरतस्य विचेष्टितम् ॥ ४३॥  
  
सर्वं ज्ञात्वा पुनः शीघ्रमागच्छ मम सन्निधिम् ।  
तथेति हनुमांस्तत्र मानुषं वपुरास्थितः ॥ ४४॥  
  
नन्दिग्रामं ययौ तूर्णं वायुवेगेन मारुतिः ।  
गरुत्मानिव वेगेन जिघृक्षन् भुजगोत्तमम् ॥ ४५॥  
  
शृङ्गवेरपुरं प्राप्य गुहमासाद्य मारुतिः ।  
उवाचा मधुरं वाक्यं प्रहृष्टेनान्तरात्मना ॥ ४६॥  
  
रामो दाशरथिः श्रीमान् सखा ते सह सीतया ।  
सलक्ष्मणस्त्वां धर्मात्मा क्षेमी कुशलमब्रवीत् ॥ ४७॥  
  
अनुज्ञातोऽद्य मुनिना भरद्वाजेन राघवः ।  
आगमिष्यति तं देवं द्रक्ष्यसि त्वं रघूत्तमम् ॥ ४८॥  
  
एवमुक्त्वा महातेजाः सम्प्रहृष्टतनूरुहम् ।  
उत्पपात महावेगो वायुवेगेन मारुतिः ॥ ४९॥  
  
सोऽपश्यद्रामतीर्थं च सरयूं च महानदीम् ।  
तामतिक्रम्य हनुमान्नन्दिग्रामं ययौ मुदा ॥ ५०॥  
  
क्रोशमात्रे त्वयोध्यायाश्चीरकृष्णाजिनाम्बरम् ।  
ददर्श भरतं दीनं कृशमाश्रमवासिनम् ॥ ५१॥  
  
मलपङ्कविदिग्धाङ्गं जटिलं वल्कलाम्बरम् ।  
फलमूलकृताहारं रामचिन्तापरायणम् ॥ ५२॥  
  
पादुके ते पुरस्कृत्य शासयन्तं वसुन्धराम् ।  
मन्त्रिभिः पौरमुख्यैश्च काषायाम्बरधारिभिः ॥ ५३॥  
  
वृतदेहं मूर्तिमन्तं साक्षाद्धर्ममिव स्थितम् ।  
उवाच प्राञ्जलिर्वाक्यं हनूमान्मारुतात्मजः ॥ ५४॥  
  
यं त्वं चिन्तयसे रामं तापसं दण्डके स्थितम् ।  
अनुशोचसि काकुत्स्थः स त्वां कुशलमब्रवीत् ॥ ५५॥  
  
प्रियमाख्यामि ते देव शोकं त्यज सुदारुणम् ।  
अस्मिन्मुहूर्ते भ्रात्रा त्वं रामेण सह सङ्गतः ॥ ५६॥  
  
समरे रावणं हत्वा रामः सीतामवाप्य च ।  
उपयाति समृद्धार्थः ससीतः सहलक्ष्मणः ॥ ५७॥  
  
एवमुक्तो महातेजा भरतो हर्षमूर्च्छितः ।  
पपात भुवि चास्वस्थः कैकयीप्रियनन्दनः ॥ ५८॥  
  
आलिङ्ग्य भरतः शीघ्रं मारुतिं प्रियवादिनम् ।  
आनन्दजैरश्रुजलैः सिषेच भरतः कपिम् ॥ ५९॥  
  
देवो वा मानुषो वा त्वमनुक्रोशादिहागतः ।  
प्रियाख्यानस्य ते सौम्य ददामि ब्रुवतः प्रियम् ॥ ६०॥  
  
गवां शतसहस्रं च ग्रामाणां च शतं वरम् ।  
सर्वाभरणसम्पन्ना मुग्धाः कन्यास्तु षोडश ॥ ६१॥  
  
एवमुक्त्वा पुनः प्राह भरतो मारुतात्मजम् ।  
बहूनीमानि वर्षाणि गतस्य सुमहद्वनम् ॥ ६२॥  
  
शृणोम्यहं प्रीतिकरं मम नाथस्य कीर्तनम् ।  
कल्याणी बत गाथेयं लौकिकी प्रतिभाति मे ॥ ६३॥  
  
एति जीवन्तमानन्दो नरं वर्षशतादपि ।  
राघवस्य हरीणां च कथमासीत्समागमः ॥ ६४॥  
  
तत्त्वमाख्याहि भद्रं ते विश्वसेयं वचस्तव ।  
एवमुक्तोऽथ हनुमान् भरतेन महात्मना ॥ ६५॥  
  
आचचक्षेऽथ रामस्य चरितं कृत्स्नशः क्रमात् ।  
श्रुत्वा तु परमानन्दं भरतो मारुतात्मजात् ॥ ६६॥  
  
आज्ञापयच्छत्रुहणं मुदा युक्तं मुदान्वितः ।  
दैवतानि च यावन्ति नगरे रघुनन्दन ॥ ६७॥  
  
नानोपहारबलिभिः पूजयन्तु महाधियः ।  
सूता वैतालिकाश्चैव वन्दिनः स्तुतिपाठकाः ॥ ६८॥  
  
वारमुख्याश्च शतशो निर्यान्त्वद्यैव सङ्घशः ।  
राजदारास्तथामात्याः सेना हस्त्यश्वपत्तयः ॥ ६९॥  
  
ब्राह्मणाश्च तथा पौरा राजानो ये समागताः ।  
निर्यान्तु राघवस्याद्य द्रष्टुं शशिनिभाननम् ॥ ७०॥  
  
भरतस्य वचः श्रुत्वा शत्रुघ्नपरिचोदिताः ।  
अलञ्चक्रुश्च नगरीं मुक्तारत्नमयोज्ज्वलैः ॥ ७१॥  
  
तोरणैश्च पताकाभिर्विचित्राभिरनेकधा ।  
अलङ्कुर्वन्ति वेश्मानि नानाबलिविचक्षणाः ॥ ७२॥  
  
निर्यान्ति वृन्दशः सर्वे रामदर्शनलालसाः ।  
हयानां शतसाहस्रं गजानामयुतं तथा ॥ ७३॥  
  
रथानां दशसाहस्रं स्वर्णसूत्रविभूषितम् ।  
पारमेष्ठीन्युपादाय द्रव्याण्युच्चावचानि च ॥ ७४॥  
  
ततस्तु शिबिकारूढा निर्ययू राजयोषितः ।  
भरतः पादुके न्यस्य शिरस्येव कृताञ्जलिः ॥ ७५॥  
  
शत्रुघ्नसहितो रामं पादचारेण निर्ययौ ।  
तदैव दृश्यते दूराद्विमानं चन्द्रसन्निभम् ॥ ७६॥  
  
पुष्पकं सूर्यसङ्काशं मनसा ब्रह्मनिर्मितम् ।  
एतस्मिन् भ्रातरौ वीरौ वैदेह्या रामलक्ष्मणौ ॥ ७७॥  
  
सुग्रीवश्च कपिश्रेष्ठो मन्त्रिभिश्च विभीषणः ।  
दृश्यते पश्यत जना इत्याह पवनात्मजः ॥ ७८॥  
  
ततो हर्षसमुद्भूतो निःस्वनो दिवमस्पृशत् ।  
स्त्रीबालयुववृद्धानां रामोऽयमिति कीर्तनात् ॥ ७९॥  
  
रथकुञ्जरवाजिस्था अवतीर्य महीं गताः ।  
ददृशुस्ते विमानस्थं जनाः सोममिवाम्बरे ॥ ८०॥  
  
प्राञ्जलिर्भरतो भूत्वा प्रहृष्टो राघवोन्मुखः ।  
ततो विमानाग्रगतं भरतो राघवं मुदा ॥ ८१॥  
  
ववन्दे प्रणतो रामं मेरुस्थमिव भास्करम् ।  
ततो रामाभ्यनुज्ञातं विमानमपतद्भुवि ॥ ८२॥  
  
आरोपितो विमानं तद्भरतः सानुजस्तदा ।  
राममासाद्य मुदितः पुनरेवाभ्यवादयत् ॥ ८३॥  
  
समुत्थाय चिराद्दृष्टं भरतं रघुनन्दनः ।  
भ्रातरं स्वाङ्कमारोप्य मुदा तं परिषस्वजे ॥ ८४॥  
  
ततो लक्ष्मणमासाद्य वैदेहीं नाम कीर्तयन् ।  
अभ्यवादयत प्रीतो भरतः प्रेमविह्वलः ॥ ८५॥  
  
सुग्रीवं जाम्बवन्तं च युवराजं तथाङ्गदम् ।  
मैन्दद्विविदनीलांश्च ऋषभं चैव सस्वजे ॥ ८६॥  
  
सुषेणं च नलं चैव गवाक्षं गन्धमादनम् ।  
शरभं पनसं चैव भरतः परिषस्वजे ॥ ८७॥  
  
सर्वे ते मानुषं रूपं कृत्वा भरतमादृताः ।  
पप्रच्छुः कुशलं सौम्याः प्रहृष्टाश्च प्लवङ्गमाः ॥ ८८॥  
  
ततः सुग्रीवमालिङ्ग्य भरतः प्राह भक्तितः ।  
त्वत्सहायेन रामस्य जयोऽभूद्रावणो हतः ॥ ८९॥  
  
त्वमस्माकं चतुर्णां तु भ्राता सुग्रीव पञ्चमः ।  
शत्रुघ्नश्च तदा राममभिवाद्य सलक्ष्मणम् ॥ ९०॥  
  
सीतायाश्चरणौ पश्चाद्ववन्दे विनयान्वितः ।  
रामो मातरमासाद्य विवर्णां शोकविह्वलाम् ॥ ९१॥  
  
जग्राह प्रणतः पादौ मनो मातुः प्रसादयन् ।  
कैकेयीं च सुमित्रां च ननामेतरमातरौ ॥ ९२॥  
  
भरतः पादुके ते तु राघवस्य सुपूजिते ।  
योजयामास रामस्य पादयोर्भक्तिसंयुतः ॥ ९३॥  
  
राज्यमेतन्न्यासभूतं मया निर्यातितं तव ।  
अद्य मे सफलं जन्म फलितो मे मनोरथः ॥ ९४॥  
  
यत्पश्यामि समायातमयोध्यां त्वामहं प्रभो ।  
कोष्ठागारं बलं कोशं कृतं दशगुणं मया ॥ ९५॥  
  
त्वत्तेजसा जगन्नाथ पालयस्व पुरं स्वकम् ।  
इति ब्रुवाणं भरतं दृष्ट्वा सर्वे कपीश्वराः ॥ ९६॥  
  
मुमुचुर्नेत्रजं तोयं प्रशशंसुर्मुदान्विताः ।  
ततो रामः प्रहृष्टात्मा भरतं स्वाङ्कगं मुदा ॥ ९७॥  
  
ययौ तेन विमानेन भरतस्याश्रमं तदा ।  
अवरुह्य तदा रामो विमानाग्र्यान्महीतलम् ॥ ९८॥  
  
अब्रवीत्पुष्पकं देवो गच्छ वैश्रवणं वह ।  
अनुगच्छानुजानामि कुबेरं धनपालकम् ॥ ९९॥  
  
रामो वसिष्ठस्य गुरोः पदाम्बुजं  
         नत्वा यथा देवगुरोः शतक्रतुः ।  
दत्त्वा महार्हासनमुत्तमं गुरो-  
         रुपाविवेशाथ गुरोः समीपतः ॥ १००॥  
  
इति श्रीमदध्यात्मरामायणे उमामहेश्वरसंवादे युद्धकाण्डे  
चतुर्दशः सर्गः ॥ १४॥  
  
  
॥पञ्चदशः सर्गः ॥  
श्रीमहादेव उवाच ।  
ततस्तु कैकयीपुत्रो भरतो भक्तिसंयुतः ।  
शिरस्यञ्जलिमाधाय ज्येष्ठं भ्रातरमब्रवीत् ॥ १॥  
  
माता मे सत्कृता राम दत्तं राज्यं त्वया मम ।  
ददामि तत्ते च पुनर्यथा त्वमददा मम ॥ २॥  
  
इत्युक्त्वा पादयोर्भक्त्या साष्टाङ्गं प्रणिपत्य च ।  
बहुधा प्रार्थयामास कैकेय्या गुरुणा सह ॥ ३॥  
  
तथेति प्रतिजग्राह भरताद्राज्यमीश्वरः ।  
मायामाश्रित्य सकलां नरचेष्टामुपागतः ॥ ४॥  
  
स्वाराज्यानुभवो यस्य सुखज्ञानैकरूपिणः ।  
निरस्तातिशयानन्दरूपिणः परमात्मनः ॥ ५॥  
  
मानुषेण तु राज्येन किं तस्य जगदीशितुः ।  
यस्य भ्रूभङ्गमात्रेण त्रिलोकी नश्यति क्षणात् ॥ ६॥  
  
यस्यानुग्रहमात्रेण भवन्त्याखण्डलश्रियः ।  
लीलासृष्टमहासृष्टेः कियदेतद्रमापतेः ॥ ७॥  
  
तथापि भजतां नित्यं कामपूरविधित्सया ।  
लीलामानुषदेहेन सर्वमप्यनुवर्तते ॥ ८॥  
  
ततः शत्रुघ्नवचनान्निपुणः श्मश्रुकृन्तकः  
सम्भाराश्चाभिषेकार्थमानीता राघवस्य हि ॥ ९॥  
  
पूर्वं तु भरते स्नाते लक्ष्मणे च महात्मनि ।  
सुग्रीवे वानरेन्द्रे च राक्षसेन्द्रे विभीषणे ॥ १०॥  
  
विशोधितजटः स्नातश्चित्रमाल्यानुलेपनः ।  
महार्हवसनोपेतस्तस्थौ तत्र श्रिया ज्वलन् ॥ ११॥  
  
प्रतिकर्म च रामस्य लक्ष्मणश्च महामतिः ।  
कारयामास भरतः सीताया राजयोषितः ॥ १२॥  
  
महार्हवस्त्राभरणैरलञ्चक्रुः सुमध्यमाम् ।  
ततो वानरपत्नीनां सर्वासामेव शोभना ॥ १३॥  
  
अकारयत कौसल्या प्रहृष्टा पुत्रवत्सला ।  
ततः स्यन्दनमादाय शत्रुघ्नवचनात्सुधीः ॥ १४॥  
  
सुमन्त्रः सूर्यसङ्काशं योजयित्वाग्रतः स्थितः ।  
आरुरोह रथं रामः सत्यधर्मपरायणः ॥ १५॥  
  
सुग्रीवो युवराजश्च हनुमांश्च विभीषणः ।  
स्नात्वा दिव्याम्बरधरा दिव्याभरणभूषिताः ॥ १६॥  
  
राममन्वीयुरग्रे च रथाश्वगजवाहनाः ।  
सुग्रीवपत्न्यः सीता च ययुर्यानैः पुरं महत् ॥ १७॥  
  
वज्रपाणिर्यथा देवैर्हरिताश्वरथे स्थितः ।  
प्रययौ रथमास्थाय तथा रामो महत्पुरम् ॥ १८॥  
  
सारथ्यं भरतश्चक्रे रत्नदण्डं महाद्युतिः ।  
श्वेतातपत्रं शत्रुघ्नो लक्ष्मणो व्यजनं दधे ॥ १९॥  
  
चामरं च समीपस्थो न्यवीजयदरिन्दमः ।  
शशिप्रकाशं त्वपरं जग्राहासुरनायकः ॥ २०॥  
  
दिविजैः सिद्धसङ्घैश्च ऋषिभिर्दिव्यदर्शनैः ।  
स्तूयमानस्य रामस्य शुश्रुवे मधुरध्वनिः ॥ २१॥  
  
मानुषं रूपमास्थाय वानरा गजवाहनाः ।  
भेरीशङ्खनिनादैश्च मृदङ्गपणवानकैः ॥ २२॥  
  
प्रययौ राघवश्रेष्ठस्तां पुरीं समलङ्कृताम् ।  
ददृशुस्ते समायान्तं राघवं पुरवासिनः ॥ २३॥  
  
दूर्वादलश्यामतनुं महार्ह-  
       किरीटरत्नाभरणाञ्चिताङ्गम् ।  
आरक्तकञ्जायतलोचनान्तं  
       दृष्ट्वा ययुर्मोदमतीव पुण्याः ॥ २४॥  
  
विचित्ररत्नाञ्चितसूत्रनद्ध-  
       पीताम्बरं पीनभुजान्तरालम् ।  
अनर्घ्यमुक्ताफलदिव्यहारैः  
       विरोचमानं रघुनन्दनं प्रजाः ॥ २५॥  
  
सुग्रीवमुख्यैर्हरिभिः प्रशान्तैः  
       निषेव्यमाणं रवितुल्यभासम् ।  
कस्तूरिकाचन्दनलिप्तगात्रं  
       निवीतकल्पद्रुमपुष्पमालम् ॥ २६॥  
  
श्रुत्वा स्त्रियो राममुपागतं मुदा  
       प्रहर्षवेगोत्कलिताननश्रियः ।  
अपास्य सर्वं गृहकार्यमाहितं  
       हर्म्याणि चैवारुरुहुः स्वलङ्कृताः ॥ २७॥  
  
दृष्ट्वा हरिं सर्वदृगुत्सवाकृतिं  
       पुष्पैः किरन्त्यः स्मितशोभिताननाः ।  
दृग्भिः पुनर्नेत्रमनोरसायनं  
       स्वानन्दमूर्तिं मनसाभिरेभिरे ॥ २८॥  
  
रामः स्मितस्निग्धदृशा प्रजास्तथा  
       पश्यन् प्रजानाथ इवापरः प्रभुः ।  
शनैर्जगामाथ पितुः स्वलङ्कृतं  
       गृहं महेन्द्रालयसन्निभं हरिः ॥ २९॥  
  
प्रविश्य वेश्मान्तरसंस्थितो मुदा  
       रामो ववन्दे चरणौ स्वमातुः ।  
क्रमेण सर्वाः पितृयोषितः प्रभुः  
       ननाम भक्त्या रघुवंशकेतुः ॥ ३०॥  
  
ततो भरतमाहेदं रामः सत्यपराक्रमः ।  
सर्वसम्पत्समायुक्तं मम मन्दिरमुत्तमम् ॥ ३१॥  
  
मित्राय वानरेन्द्राय सुग्रीवाय प्रदीयताम् ।  
सर्वेभ्यः सुखवासार्थं मन्दिराणि प्रकल्पय ॥ ३२॥  
  
रामेणैवं समादिष्टो भरतश्च तथाकरोत् ।  
उवाच च महातेजाः सुग्रीवं राघवानुजः ॥ ३३॥  
  
राघवस्याभिषेकार्थं चतुःसिन्धुजलं शुभम् ।  
आनेतुं प्रेषयस्वाशु दूतांस्त्वरितविक्रमान् ॥ ३४॥  
  
प्रेषयामास सुग्रीवो जाम्बवन्तं मरुत्सुतम् ।  
अङ्गदं च सुषेणं च ते गत्वा वायुवेगतः ॥ ३५॥  
  
जलपूर्णान् शातकुम्भकलशांश्च समानयन् ।  
आनीतं तीर्थसलिलं शत्रुघ्नो मन्त्रिभिः सह ॥ ३६॥  
  
राघवस्याभिषेकार्थं वसिष्ठाय न्यवेदयत् ।  
ततस्तु प्रयतो वृद्धो वसिष्ठो ब्राह्मणैः सह ॥ ३७॥  
  
रामं रत्नमये पीठे ससीतं संन्यवेशयत् ।  
वसिष्ठो वामदेवश्च जाबालिर्गौतमस्तथा ॥ ३८॥  
  
वाल्मीकिश्च तथा चक्रुः सर्वे रामाभिषेचनम् ।  
कुशाग्रतुलसीयुक्तपुण्यगन्धजलैर्मुदा ॥ ३९॥  
  
अभ्यषिञ्चन् रघुश्रेष्ठं वासवं वसवो यथा ।  
ऋत्विग्भिर्ब्राह्मणैः श्रेष्ठैः कन्याभिः सह मन्त्रिभिः ॥ ४०॥  
  
सर्वौषधिरसैश्चैव दैवतैर्नभसि स्थितैः ।  
चतुर्भिर्लोकपालैश्च स्तुवद्भिः सगणैस्तथा ॥ ४१॥  
  
छत्रं च तस्य जग्राह शत्रुघ्नः पाण्डुरं शुभम् ।  
सुग्रीवराक्षसेन्द्रौ तौ दधतुः श्वेतचामरे ॥ ४२॥  
  
मालां च काञ्चनीं वायुर्ददौ वासवचोदितः ।  
सर्वरत्नसमायुक्तं मणिकाञ्चनभूषितम् ॥ ४३॥  
  
ददौ हारं नरेन्द्राय स्वयं शक्रस्तु भक्तितः ।  
प्रजगुर्देवगन्धर्वा ननृतुश्चाप्सरोगणाः ॥ ४४॥  
  
देवदुन्दुभयो नेदुः पुष्पवृष्टिः पपात खात् ।  
नवदूर्वादलश्यामं पद्मपत्रायतेक्षणम् ॥ ४५॥  
  
रविकोटिप्रभायुक्तकिरीटेन विराजितम् ।  
कोटिकन्दर्पलावण्यं पीताम्बरसमावृतम् ॥ ४६॥  
  
दिव्याभरणसम्पन्नं दिव्यचन्दनलेपनम् ।  
अयुतादित्यसङ्काशं द्विभुजं रघुनन्दनम् ॥ ४७॥  
  
वामभागे समासीनां सीतां काञ्चनसन्निभाम् ।  
सर्वाभरणसम्पन्नां वामाङ्के समुपस्थिताम् ॥ ४८॥  
  
रक्तोत्पलकराम्भोजां वामेनालिङ्ग्य संस्थितम् ।  
सर्वातिशयशोभाढ्यं दृष्ट्वा भक्तिसमन्वितः ॥ ४९॥  
  
उमया सहितो देवः शङ्करो रघुनन्दनम् ।  
सर्वदेवगणैर्युक्तः स्तोतुं समुपचक्रमे ॥ ५०॥  
  
श्रीमहादेव उवाच ।  
नमोऽस्तु रामाय सशक्तिकाय  
       नीलोत्पलश्यामलकोमलाय ।  
किरीटहाराङ्गदभूषणाय  
       सिंहासनस्थाय महाप्रभाय ॥ ५१॥  
  
त्वमादिमध्यान्तविहीन एकः  
       सृजस्यवस्यत्सि च लोकजातम् ।  
स्वमायया तेन न लिप्यसे त्वं  
       यत्स्वे सुखेऽजस्ररतोऽनवद्यः ॥ ५२॥  
  
लीलां विधत्से गुणसंवृतस्त्वं  
       प्रपन्नभक्तानुविधानहेतोः ।  
नानावतारैः सुरमानुषाद्यैः  
       प्रतीयसे ज्ञानिभिरेव नित्यम् ॥ ५३॥  
  
स्वांशेन लोकं सकलं विधाय तं  
       बिभर्षि च त्वं तदधः फणीश्वरः ।  
उपर्यधो भान्वनिलोडुपौषधि-  
       प्रवर्षरूपोऽवसि नैकधा जगत् ॥ ५४॥  
  
त्वमिह देहभृतां शिखिरूपः  
       पचसि भुक्तमशेषमजस्रम् ।  
पवनपञ्चकरूपसहायो  
       जगदखण्डमनेन बिभर्षि ॥ ५५॥  
  
चन्द्रसूर्यशिखिमध्यगतं यत्  
       तेज ईश चिदशेषतनूनाम् ।  
प्राभवत्तनुभृतामिव धैर्यं  
       शौर्यमायुरखिलं तव सत्त्वम् ॥ ५६॥  
  
त्वं विरिञ्चिशिवविष्णुविभेदात्  
       कालकर्मशशिसूर्यविभागात् ।  
वादिनां पृथगिवेश विभासि  
       ब्रह्म निश्चितमनन्यदिहैकम् ॥ ५७॥  
  
मत्स्यादिरूपेण यथा त्वमेकः  
       श्रुतौ पुराणेषु च लोकसिद्धः ।  
तथैव सर्वं सदसद्विभाग-  
       स्त्वमेव नान्यद्भवतो विभाति ॥ ५८॥  
  
यद्यत्समुत्पन्नमनन्तसृष्टा-  
       वुत्पत्स्यते यच्च भवच्च यच्च ।  
न दृश्यते स्थावरजङ्गमादौ  
       त्वया विनातःपरतः परस्त्वम् ॥ ५९॥  
  
तत्त्वं न जानन्ति परात्मनस्ते  
       जनाः समस्तास्तव माययातः ।  
त्वद्भक्तसेवाऽमलमानसानां  
       विभाति तत्त्वं परमेकमैशम् ॥ ६०॥  
  
ब्रह्मादयस्ते न विदुः स्वरूपं  
       चिदात्मतत्त्वं बहिरर्थभावाः ।  
ततो बुधस्त्वामिदमेव रूपं  
       भक्त्या भजन्मुक्तिमुपैत्यदुःखः ॥ ६१॥  
  
अहं भवन्नाम गृणन् कृतार्थो  
       वसामि काश्यामनिशं भवान्या ।  
मुमूर्षमाणस्य विमुक्तयेऽहं  
       दिशामि मन्त्रं तव राम नाम ॥ ६२॥  
  
इमं स्तवं नित्यमनन्यभक्त्या  
       शृण्वन्ति गायन्ति लिखन्ति ये वै ।  
ते सर्वसौख्यं परमं च लब्ध्वा  
       भवत्पदं यान्तु भवत्प्रसादात् ॥ ६३॥  
  
इन्द्र उवाच ।  
रक्षोऽधिपेनाखिलदेव सौख्यं  
       हृतं च मे ब्रह्मवरेण देव ।  
पुनश्च सर्वं भवतः प्रसादात्  
       प्राप्तं हतो राक्षसदुष्टशत्रुः ॥ ६४॥  
  
देवा ऊचुः  
हृता यज्ञभागा धरादेवदत्ता  
       मुरारे खलेनादिदैत्येन विष्णो ।  
हतोऽद्य त्वया नो वितानेषु भागाः  
       पुरावद्भविष्यन्ति युष्मत्प्रसादात् ॥ ६५॥  
  
पितर ऊचुः  
हतोऽद्य त्वया दुष्टदैत्यो महात्मन्  
       गयादौ नरैर्दत्तपिण्डादिकान्नः ।  
बलादत्ति हत्वा गृहीत्वा समस्ता-  
       निदानीं पुनर्लब्धसत्त्वा भवामः ॥ ६६॥  
  
यक्षा ऊचुः  
सदा विष्टिकर्मण्यनेनाभियुक्ता  
       वहामो दशास्यं बलाद्दुःखयुक्ताः ।  
दुरात्मा हतो रावणो राघवेश  
       त्वया ते वयं दुःखजाताद्विमुक्ताः ॥ ६७॥  
  
गन्धर्वा ऊचुः  
वयं सङ्गीतनिपुणा गायन्तस्ते कथामृतम् ।  
आनन्दामृतसन्दोहयुक्ताः पूर्णाः  स्थिताः पुरा ॥ ६८॥  
  
पश्चाद्दुरात्मना राम रावणेनाभिविद्रुताः ।  
तमेव गायमानाश्च तदाराधनतत्पराः ॥ ६९॥  
  
स्थितास्त्वया परित्राता हतोऽयं दुष्टराक्षसः ।  
एवं महोरगाः सिद्धाः किन्नरा मरुतस्तथा ॥ ७०॥  
  
वसवो मुनयो गावो गुह्यकाश्च पतत्त्रिणः ।  
सप्रजापतयश्चैते तथा चाप्सरसां गणाः ॥ ७१॥  
  
सर्वे रामं समासाद्य दृष्ट्वा नेत्रमहोत्सवम् ।  
स्तुत्वा पृथक् पृथक् सर्वे राघवेणाभिवन्दिताः ॥ ७२॥  
  
ययुः स्वं स्वं पदं सर्वे ब्रह्मरुद्रादयस्तथा ।  
प्रशंसन्तो मुदा रामं गायन्तस्तस्य चेष्टितम् ॥ ७३॥  
  
ध्यायन्तस्त्वभिषेकार्द्रं सीतालक्ष्मणसंयुतम् ।  
सिंहासनस्थं राजेन्द्रं ययुः सर्वे हृदि स्थितम् ॥ ७४॥  
  
खे वाद्येषु ध्वनत्सु प्रमुदितहृदयैर्देववृन्दैः स्तुवद्भिः  
वर्षद्भिःपुष्पवृष्टिं दिवि मुनिनिकरैरीड्यमानः समन्तात् ।  
रामः श्यामः प्रसन्नस्मितरुचिरमुखः सूर्यकोटिप्रकाशः  
सीतासौमित्रिवातात्मजमुनिहरिभिः सेव्यमानो विभाति ॥ ७५॥  
  
इति श्रीमदध्यात्मरामायणे उमामहेश्वरसंवादे युद्धकाण्डे  
पञ्चदशः सर्गः ॥ १५॥  
  
  
॥षोडशः सर्गः ॥  
श्रीमहादेव उवाच ।  
रामेऽभिषिक्ते राजेन्द्रे सर्वलोकसुखावहे ।  
वसुधा सस्यसम्पन्ना फलवन्तो महीरुहाः ॥ १॥  
  
गन्धहीनानि पुष्पाणि गन्धवन्ति चकाशिरे ।  
सहस्रशतमश्वानां धेनूनां च गवां तथा ॥ २॥  
  
ददौ शतवृषान् पूर्वं द्विजेभ्यो रघुनन्दनः ।  
त्रिंशत्कोटिं सुवर्णस्य ब्राह्मणेभ्यो ददौ पुनः ॥ ३॥  
  
वस्त्राभरणरत्नानि ब्राह्मणेभ्यो मुदा तथा ।  
सूर्यकान्तिसमप्रख्यां सर्वरत्नमयीं स्रजम् ॥ ४॥  
  
सुग्रीवाय ददौ प्रीत्या राघवो भक्तवत्सलः ।  
अङ्गदाय ददौ दिव्ये ह्यङ्गदे रघुनन्दनः ॥ ५॥  
  
चन्द्रकोटिप्रतीकाशं मणिरत्नविभूषितम् ।  
सीतायै प्रददौ हारं प्रीत्या रघुकुलोत्तमः ॥ ६॥  
  
अवमुच्यात्मनः कण्ठाद्धारं जनकनन्दिनी ।  
अवैक्षत हरीन् सर्वान् भर्तारं च मुहुर्मुहुः ॥ ७॥  
  
रामस्तामाह वैदेहीमिङ्गितज्ञो विलोकयन् ।  
वैदेहि यस्य तुष्टासि देहि तस्मै वरानने ॥ ८॥  
  
हनूमते ददौ हारं पश्यतो राघवस्य च ।  
तेन हारेण शुशुभे मारुतिर्गौरवेण च ॥ ९॥  
  
रामोऽपि मारुतिं दृष्ट्वा कृताञ्जलिमुपस्थितम् ।  
भक्त्या परमया तुष्ट इदं वचनमब्रवीत् ॥ १०॥  
  
हनूमंस्ते प्रसन्नोऽस्मि वरं वरय काङ्क्षितम् ।  
दास्यामि देवैरपि यद्दुर्लभं भुवनत्रये ॥ ११॥  
  
हनूमानपि तं प्राह नत्वा रामं प्रहृष्टधीः ।  
त्वन्नाम स्मरतो राम न तृप्यति मनो मम ॥ १२॥  
  
अतस्त्वन्नाम सततं स्मरन् स्थास्यामि भूतले ।  
यावत्स्थास्यति ते नाम लोके तावत्कलेवरम् ॥ १३॥  
  
मम तिष्ठतु राजेन्द्र वरोऽयं मेऽभिकाङ्क्षितः ।  
रामस्तथेति तं प्राह मुक्तस्तिष्ठ यथासुखम् ॥ १४॥  
  
कल्पान्ते मम सायूज्यं प्राप्स्यसे नात्र संशयः ।  
तमाह जानकी प्रीता यत्र कुत्रापि मारुते ॥ १५॥  
  
स्थितं त्वामनुयास्यन्ति भोगाः सर्वे ममाज्ञया ।  
इत्युक्तो मारुतिस्ताभ्यामीश्वराभ्यां प्रहृष्टधीः ॥ १६॥  
  
आनन्दाश्रुपरीताक्षो भूयो भूयः प्रणम्य तौ ।  
कृच्छ्राद्ययौ तपस्तप्तुं हिमवन्तं महामतिः ॥ १७॥  
  
ततो गुहं समासाद्य रामः प्राञ्जलिमब्रवीत् ।  
सखे गच्छ पुरं रम्यं शृङ्गवेरमनुत्तमम् ॥ १८॥  
  
मामेव चिन्तयन्नित्यं भुङ्क्ष्व भोगान्निजार्जितान् ।  
अन्ते ममैव सारूप्यं प्राप्स्यसे त्वं न संशयः ॥ १९॥  
  
इत्युक्त्वा प्रददौ तस्मै दिव्यान्याभरणानि च ।  
राज्यं च विपुलं दत्त्वा विज्ञानं च ददौ विभुः ॥ २०॥  
  
रामेणालिङ्गितो हृष्टो ययौ स्वभवनं गुहः ।  
ये चान्ये वानराः श्रेष्ठा अयोध्यां समुपागताः ॥ २१॥  
  
अमूल्याभरणैर्वस्त्रैः पूजयामास राघवः ।  
सुग्रीवप्रमुखाः सर्वे वानराः सविभीषणाः ॥ २२॥  
  
यथार्हं पूजितास्तेन रामेण परमात्मना ।  
प्रहृष्टमनसः सर्वे जग्मुरेव यथागतम् ॥ २३॥  
  
सुग्रीवप्रमुखाः सर्वे किष्किन्धां प्रययुर्मुदा ।  
विभीषणस्तु सम्प्राप्य राज्यं निहतकण्टकम् ॥ २४॥  
  
रामेणः पूजितः प्रीत्या ययौ लङ्कामनिन्दितः ।  
राघवो राज्यमखिलं शशासाखिलवत्सलः ॥ २५॥  
  
अनिच्छन्नपि रामेण यौवराज्येऽभिषेचितः ।  
लक्ष्मणः परया भक्त्या रामसेवापरोऽभवत् ॥ २६॥  
  
रामस्तु परमात्मापि कर्माध्यक्षोऽपि निर्मलः ।  
कर्तृत्वादि विहीनोऽपि निर्विकारोऽपि सर्वदा ॥ २७॥  
  
स्वानन्देनापि तुष्टः सन् लोकानामुपदेशकृत् ।  
अश्वमेधादियज्ञैश्च सर्वैर्विपुलदक्षिणैः ॥ २८॥  
  
अयजत्परमानन्दो मानुषं वपुराश्रितः ।  
न पर्यदेवन् विधवा न च व्यालकृतं भयम् ॥ २९॥  
  
न व्याधिजं भयं चासीद्रामे राज्यं प्रशासति ।  
लोके दस्युभयं नासीदनर्थो नास्ति कश्चन ॥ ३०॥  
  
वृद्धेषु सत्सु बालानां नासीन्मृत्युभयं तथा ।  
रामपूजापराः सर्वे सर्वे राघवचिन्तकाः ॥ ३१॥  
  
ववर्षुर्जलदास्तोयं यथाकालं यथारुचि ।  
प्रजाः स्वधर्मनिरता वर्णाश्रमगुणान्विताः ॥ ३२॥  
  
औरसानिव रामोऽपि जुगोप पितृवत्प्रजाः ।  
सर्वलक्षणसंयुक्तः सर्वधर्मपरायणः ॥ ३३॥  
  
दशवर्षसहस्राणि रामो राज्यमुपास्त सः ॥ ३४॥  
  
इदं रहस्यं धनधान्यऋद्धिम-  
       द्दीर्घायुरारोग्यकरं सुपुण्यदम् ।  
पवित्रमाध्यात्मिकसन्ज्ञितं पुरा  
       रामायणं भाषितमादिशम्भुना ॥ ३५॥  
  
शृणोति भक्त्या मनुजः समाहितो  
       भक्त्या पठेद्वा परितुष्टमानसः ।  
सर्वाः समाप्नोति मनोगताशिषो  
       विमुच्यते पातककोटिभिः क्षणात् ॥ ३६॥  
  
रामाभिषेकं प्रयतः शृणोति यो  
       धनाभिलाषी लभते महद्धनम् ।  
पुत्राभिलाषी सुतमार्यसम्मतं  
       प्राप्नोति रामायणमादितः पठन् ॥ ३७॥  
  
शृणोति योऽध्यात्मिकरामसंहितां  
       प्राप्नोति राजा भुवमृद्धसम्पदम् ।  
शत्रून् विजित्यारिभिरप्रधर्षितो  
       व्यपेतदुःखो विजयी भवेन्नृपः ॥ ३८॥  
  
स्त्रियोऽपि शृण्वन्त्यधिरामसंहितां  
       भवन्ति ता जीविसुताश्च पूजिताः ।  
वन्ध्यापि पुत्रं लभते सुरूपिणं  
       कथामिमां भक्तियुता शृणोति या ॥ ३९॥  
  
श्रद्धान्वितो यः शृणुयात्पठेन्नरो  
       विजित्य कोपं च तथा विमत्सरः ।  
दुर्गाणि सर्वाणि विजित्य निर्भयो  
       भवेत्सुखी राघवभक्तिसंयुतः ॥ ४०॥  
  
सुराः समस्ता अपि यान्ति तुष्टतां  
       विघ्नाः समस्ता अपयान्ति शृण्वताम् ।  
अध्यात्मरामायणमादितो नृणां  
       भवन्ति सर्वा अपि सम्पदः पराः ॥ ४१॥  
  
रजस्वला वा यदि रामतत्परा  
       शृणोति रामायणमेतदादितः ।  
पुत्रं प्रसूते ऋषभं चिरायुषं  
       पतिव्रता लोकसुपूजिता भवेत् ॥ ४२॥  
  
पूजयित्वा तु ये भक्त्या नमस्कुर्वन्ति नित्यशः ।  
सर्वैः पापैर्विनिर्मुक्ता विष्णोर्यान्ति परं पदम् ॥ ४३॥  
  
अध्यात्मरामचरितं कृत्स्नं शृण्वन्ति भक्तितः ।  
पठन्ति वा स्वयं वक्त्रात्तेषां रामः प्रसीदति ॥ ४४॥  
  
राम एव परं ब्रह्म तस्मिंस्तुष्टेऽखिलात्मनि ।  
धर्मार्थकाममोक्षाणां यद्यदिच्छति तद्भवेत् ॥ ४५॥  
  
श्रोतव्यं नियमेनैतद्रामायणमखण्डितम् ।  
आयुष्यमारोग्यकरं कल्पकोट्यघनाशनम् ॥ ४६॥  
  
देवाश्च सर्वे तुष्यन्ति ग्रहाः सर्वे महर्षयः ।  
रामायणस्य श्रवणे तृप्यन्ति पितरस्तथा ॥ ४७॥  
  
अध्यात्मरामायणमेतदद्भुतं  
       वैराग्यविज्ञानयुतं पुरातनम् ।  
पठन्ति शृण्वन्ति लिखन्ति ये नराः  
       तेषां भवेऽस्मिन्न पुनर्भवो भवेत् ॥ ४८॥  
  
आलोड्याखिलवेदराशिमसकृद्यत्तारकं ब्रह्म तद्-  
रामो विष्णुरहस्यमूर्तिरिति यो विज्ञाय भूतेश्वरः ।  
उद्धृत्याखिलसारसङ्ग्रहमिदं सङ्क्षेपतः प्रस्फुटं  
श्रीरामस्य निगूढतत्त्वमखिलं प्राह प्रियायै भवः ॥ ४९॥  
  
इति श्रीमदध्यात्मरामायणे उमामहेश्वरसंवादे युद्धकाण्डे षोडशः  
सर्गः ॥ १६॥  
  
॥ समाप्तमिदं युद्धकाण्डम् ॥  
  
  
  
Encoded and proofread by  
Vishwas Bhide vishwas underscore bhide at yahoo.com  
Revised by Agne Easwaran easwaranpsa at rediffmail.com and  
ahimsasoldier at gmail.com  
  
