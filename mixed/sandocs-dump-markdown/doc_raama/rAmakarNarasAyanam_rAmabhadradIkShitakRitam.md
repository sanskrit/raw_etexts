---
Author: rAmabhadradIkShita
Category: raama
Description-comments: Vishnustutimanjari volume 2 print pages 311-399 niShyandaH 1-2
File name: rAmakarNarasAyanam.itx
Indexextra: (Scanned)
Language: Sanskrit
Latest update: November 27, 2017
Location: doc_raama
Proofread by: PSA Easwaran psaeaswaran at gmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: rAmakarNarasAyanam
engtitle: rAmakarNarasAyanam
itxtitle: rAmakarNarasAyanam (rAmabhadradIkShitakRitam)
title: रामकर्णरसायनम् (रामभद्रदीक्षितकृइतम्)

---
  
 रामकर्णरसायनम्   
  
श्रीरामभद्रदीक्षितकृतम् ।  
  
प्रथमो निष्यन्दः ।  
  
दिशतु स कुशलं जिते दशास्ये  
विधिविहितस्तुतिवेदितस्वरूपः ।  
उपदिशति शिवो नृणां यदीयं  
मनुमविमुक्तपुरे विभुक्तिहेतोः ॥ १॥  
  
विहितविधिमपास्यता निषिद्धा-  
न्यपि चरताप्यकृताक्षनिग्रहेण ।  
यदघमुपचितं मया यतिष्ये  
रघुवरसंस्मरणेन तन्निमार्ष्टुम् ॥ २॥  
  
चिरपरिचितया मनो विकृष्टं  
दिशि दिशि वासनया च मे नियाम्यम् ।  
इति कवनपथेऽवतार्य राम -  
स्मरणविधावनघे करोम्युपायम् ॥ ३॥  
  
प्रकृतिरिति सरस्वतीति लक्ष्मी-  
रिति गिरिजेति जगन्मयीति वा याम् ।  
गदति मुनिगणः कवित्वसिद्ध्यै  
कथमपि तां कलये विदेहकन्याम् ॥ ४॥  
  
मधुरभणितये पतिव्रतानां  
मकुटमणिं कलये महीकुमारीम् ।  
पतिकृतरिपुपातनप्रतिज्ञा-  
दलनभयादहितेऽप्यदत्तशापाम् ॥ ५॥  
  
हृदय विषयमेव सेवसे किं  
यदयमुदग्रविषोपमः क्रमेण ।  
मदयति च निहन्ति च प्रकामं  
तदयनमेत्य गिरां भजस्व रामम् ॥ ६॥  
  
रघुवरचरणारविन्दभक्ति-  
च्छलमकरन्दनिरन्तराभिषिक्ताः ।  
वकुलपरिमला गिरो मदीयाः  
कविकुलकर्परसायनानि सन्तु ॥ ७॥  
  
भरतविदितपादुकाप्रभावं  
धरणिसुतादरणीयनामधेयम् ।  
करतलधृतकार्मुकं पुमांसं  
मरकतनीलशरीरमाश्रयामः ॥ ८॥  
  
निटिलनयननिर्वृतिप्रदाख्यं  
कुटिलनिशाचरकुम्भिनां मृगेन्द्रम् ।  
कटिलसदसिमम्बुदाभमेकं  
ज्जन्तिलपुरीकृतचापबाणमीडे ॥ ९॥  
  
निलयमखिलमङ्गलस्य रक्षो-  
वलयवसप्रबलायितानलास्त्रम् ।  
कलयति हृदयं विदेहकन्या-  
वलयपदाङ्कितकन्धरं पुमांसम् ॥ १०॥  
  
विमोहयति विष्टपत्रयजनान्गुणारोपण-  
क्षपात्रुटितचण्डिकारमणचापचण्डध्वनौ ।  
जयत्यसकृदुन्मिषत्पुलकयोरपेतत्रपं  
परस्परनिरीक्षणं रघुवरक्षमाकन्ययोः ॥ ११॥  
  
करोमि हृदयाम्बुजे कमपि वीरमम्भोनिधेः  
निबन्धनमबिन्धनज्वलनबन्धुतूणीशयम् ।  
न कश्चिदपि दृश्यते जगति यस्य शक्तो जये  
स्मरप्रहितजानकीनयनपद्मबाणं विना ॥ १२॥  
  
कष दलदुत्पलद्युतिरुदारवेषोज्ज्वलः  
स्वयं विशति मे मनस्त्वरितमाः परिज्ञायते ।  
स एष ननु जानकीकुचतटीपटीरद्रव-  
प्रसक्तघनवासनाघुमुङ्घुमायमानः प्रभुः ॥ १३॥  
  
भजे शरधनुर्धरं विकटचित्रकूटाटवी-  
चरं कमपि शङ्करप्रणयिनीप्रियाख्यं प्रभुम् ।  
स्फुटाकलितकुङ्कुमा वदति यस्य वक्षस्तटी  
मृगेन्द्ररसितत्रसज्जनकजाहठालिङ्गनम् ॥ १४॥  
  
चिरस्य विधुरस्य मे विषयघर्मघोरातपैः  
पयोदनिचयोदयप्रतिनिधिः किलेयं दशा ।  
नराघमुषि राघवे यदधुना मनः प्रीयते  
समस्तसुरमस्तकप्रणतिकर्मणि ब्रह्मणि ॥ १५॥  
  
कटीघटितवल्कलं घनलसज्जटामण्डलं  
करात्तशरकार्मुकं कमलपत्रमित्रेक्षणम् ।  
तमालदलमेचकं धरणिकन्यकाकामुकं  
तरङ्गितकृपारसं तरणिवंशदीपं भजे ॥ १६॥  
  
अचोदितकुलक्रमं पुनरपृष्टजातिक्रियं  
नयानयविचारणाविधुरमस्तशङ्काकणम् ।  
उपेयुषि विभीषणे झटिति दत्तमस्याभयं  
मयेति समुदीरिता भगवतो गिरः पान्तु नः ॥ १७॥  
  
कह्लाराम्बुजगन्धिमन्दपवने खेलन्मृगालङ्कृते  
कूजत्कोकिलबालचूतगहने कूले सरय्वाः शुभे ।  
पश्यान्वेति शुकं शुकीति चुबुके गह्णन्करेण प्रियां  
चित्ते भाति स कोऽपि मे दशशिरोमत्तेभकण्ठीरवः ॥ १८॥  
  
माद्यत्केकिनि चित्रकूटकटके मन्दाकिनीमेदुरे  
प्रत्यग्रप्रसवस्य केसरतरोः प्रच्छायशीते तले ।  
कौशेयास्तरणे विदेहदुहितुः कुर्वाणमङ्के शिरो  
नीलाम्भोदनिभं भजे रघुकुलप्राचीनभाग्यं प्रभुम् ॥ १९॥  
  
त्रस्तप्रस्थितहंसयूथमभितोनृत्यन्मयूरव्रजं  
वल्मीकान्तरसम्प्रविष्टभुजगं पङ्क्तीभवच्चातकम् ।  
पुष्प्यन्नीपसिलिन्घ्रकेतकिजनस्थानाटवीमेयुषा  
कालिम्ना मम केनचित्कवचितं चेतो विराधद्विषा ॥ २०॥  
  
संरम्भस्खलितोत्तरीयमवनिन्यस्ताग्रपादं भुजा-  
बुद्यम्य श्लथनीवि पुष्पनिचयं सगलतीं जानकीम् ।  
पश्यन्पश्चवटीवने मुहुरपि प्रच्छन्न एवान्तिके  
हस्तोपात्तधनुःशरः स्फुरतु मे चित्ते रघुग्रामणीः ॥ २१॥  
  
निर्वृत्ते खरदूषणत्रिशिरसामुन्मूलनादाहवे  
वैदेही परिषस्वजे सपदि यं मूर्तां जयश्रीरिव ।  
उन्मीलत्पुलकश्रमाम्भसि धनुर्न्यस्तैकहस्ताम्बुजे  
तस्मिन्सस्मितवक्त्रचन्द्रमसि मे देवे मनो धावति ॥ २२॥  
  
पायात्पर्णकुटीगतो घनघटासिक्तावनीसौरभ-  
घ्राणव्यापृतपुष्करद्विपकुले नीपप्रसूनाकुले ।  
केकाकण्ठशिखण्डिताण्डवयुते खेलत्पुरोमारुते  
नन्दन्प्रावृषि चित्रकूटकटके सीतासखो राघवः ॥ २३॥  
  
अर्धावर्तितमन्त्रमर्धविरतस्वाध्यायमर्धोज्झित-  
ब्रह्मोपासनमर्धमुक्तहवनातिथ्यादिसर्वक्रियम् ।  
दृष्ट्वा पञ्चवटीजुषो यमृषयः सार्थं तपो मेनिरे  
कन्दर्पायुतसुन्दरं व्रजति मे काकुत्स्थमेनं मनः ॥ २४॥  
  
चारुस्मेरमुखाम्बुजं चरणयोर्मञ्जुक्वणन्नूपुपरं  
चञ्चद्रत्नललन्तिकालिकलसत्कस्तूरिकाचित्रकम् ।  
कान्तव्याघ्रनखानुबन्धिकनकग्रैवेयकालङ्कृतं  
कौसल्याङ्कविभूषणं कुवलयश्यामं भजामः शिशुम् ॥ २५॥  
  
दत्त्वा पार्श्वजुषो विदेहदुहितुश्चापं कराम्भोरुहे  
गुल्फद्वन्द्वनिवेशितस्फिगवनौ कुर्वन्समे जानुनी ।  
दृष्ट्या कूणितया कराम्बुजयुगव्यासक्तमूलाञ्चलं  
पश्यन्बाणमृजुर्न वेति हृदि मे वीरोऽयमारोहति ॥ २६॥  
  
उन्मीलन्नवमल्लिकापरिमलोदञ्चद्विरेफारवै-  
रारण्ये तुलसीवने मुखरिते दृश्ये शुकश्यामले ।  
शश्वल्लीनमयूरदृग्वलनया शश्वद्गृहीतं बला-  
ज्जानक्या सह चित्रकूटकटके देवं मनो धावति ॥ २७॥  
  
सीतादत्तकराम्बुजं पदयुगश्लिष्यन्मणीपादुकं  
हर्षावेक्षिविहारबर्ह्युपसृताभ्यर्णं घटोध्न्या गवा ।  
स्वामिन्देव जयेति पञ्जरशुकस्वानोल्लसत्तोरणं  
साकेताधिपतेरुषस्यवतु नः शय्यागृहान्निर्गमः ॥ २८॥  
  
पाणौ मुष्टिगृहीतपन्नगलतापर्णोच्चये बिभ्रतीं  
वामे रत्नकरण्डकं तदपरे वीटीं विदेहात्मजाम् ।  
पश्यन्कूजति पार्श्वतः कलरवे दृष्ट्या तिरश्चीनया  
मन्दस्मेरमुखीं हृदि स्फुरति मे मञ्चाधिरूढो विभुः ॥ २९॥  
  
शैलान्मत्तोऽवतरति करी ज्यास्वनैर्वारयैनं  
सौमित्रे मा भवतु चकिता जानकीति प्रहिण्वन् ।  
तज्ज्वाघोषं मृगपतिरवं व्याहरन्वेपिताङ्ग्या  
गाढाश्लिष्टो जनकसुतया कौसलेयोऽवतान्नः ॥ ३०॥  
  
हंसी मन्दं चलति हरिणी वीक्षते लोललोलं  
रम्यं कूजत्ययमिह पिको राजते बर्हिणोऽसौ ।  
इत्याश्चर्याद्वनभुवि वधूं दर्शयन्तीं यदि त्वां  
पश्याम्येतैरलमिति वदन्पातु न वै कौसलेयः ॥ ३१॥  
  
देव त्वां रघुवीर नीरदनिभं सीतातडित्सङ्गतं  
कारुण्यामृतवर्षिणं कतिपये दृष्ट्वा मयूरा इव ।  
किं नृत्यन्ति न चातका इव परे किं वा न गाद्यन्त्यतः  
स्वामिन्पालय पालयेत्पहमपि क्रोशामि मणडूकवत् ॥ ३२॥  
  
खेलत्केकिनि सञ्चरन्मृगशिशौ चूतस्फुरद्वल्कले  
नीपन्यस्तनिषङ्गधन्वनि जनस्थानोटजप्राङ्गणे ।  
सीतां पुष्पसमित्कुशान्हृतवतीं सम्भावयन्तं दृशा  
बद्धस्वस्तिकमेणचर्मणि घनच्छायं भजेयं प्रभुम् ॥ ३३॥  
  
सम्प्राप्तो मृगयां विधाय नलिनीपत्राहृतैरम्बुभिः  
सङ्क्षाल्यांशुकपल्लवेन कुचयोः पादाब्जमुन्मार्जतीम् ।  
मृष्टा नेह मनः शिलेति विसृतां रत्नाङ्गुलीयश्रियं  
वैदेहीं प्रति दर्शयन्हृदि कृतव्याजो विभुः पातु नः ॥ ३४॥  
  
श्लथकचभरान्नैतद्भूमौ निपातय सुन्दरी-  
त्युदितहसितं सव्रीडाया महीदुहितुर्दिशन् ।  
वनतरुतले मल्लीपुष्पैः कृतं नवगर्भकं  
दिनकरकुलोत्तंसो देवोऽधिरोहति मे मनः ॥ ३५॥  
  
दलितदनुजाटोपे चापाधिरोपितसायके  
मरकतमणिच्छायादायादकायमनोहरे ( होभरे)।  
प्रपातजनताप्राणत्राणप्रवीणपराक्रमे  
स्फुरति पुरतोऽस्माकं सीतापतौ दुरितं कुतः ॥ ३६॥  
  
अविदितनतक्लेशानीशानपास्य दिशामहो  
सह परिहरन्कालीकेलीसखं मुरलीभृता ।  
वनमृगपरीवारे वीरे वरेषुधनुर्धरे  
कुवलयदलश्यामे रामे कुतूहलि मे मनः ॥ ३७॥  
  
स्फटिकधवलान्मेघश्यामे गृहीतमृगानला-  
द्धृतधनुरिषौ भूतेशानात्प्लवङ्गमसेविते ।  
मतिरवतरत्यात्तव्याघ्राजिनाद्धृतवल्कले  
शिखरितनयानाथात्पृथ्वीसुतापरिणेतरि ॥ ३८॥  
  
स्वच्छन्दं व्रजसुन्दरीजनविटाद्बद्धैकदारव्रते  
लीलावेणुलसत्करात्त्रिभुवनत्राणाय चापस्पृशि ।  
चौर्याकृष्टवधूजनात्परिणतौ कीटादिमुक्तिप्रदे  
व्यावृत्तं मम यादवाद्रघुपतौ चेतः स्वयं धावति ॥ ३९॥  
  
कश्चिद्बालो मृत्तिकां भक्षयित्वा कश्चिद्वृद्धश्चूतमूले लुठित्वा ।  
मां रक्षेच्चेन्मास्तु तद्यन्ममास्ते त्राता सीताकेलिलोलो युवैकः ॥ ४०॥  
  
अभिमतफलसिद्ध्यै ध्यातुमेकं सुराणा-  
मनुसरति मनो मे यावदाबद्धवेगम् ।  
अपहरति निरुन्धन्नन्तरा तावदेत-  
त्कपिकुलपरिवारः कश्चिदम्भोदनीलः ॥ ४१॥  
  
क्षणचलितनिरूढस्वर्णदीकर्णभूषे  
परिहृतमयकन्यापत्रलेखाप्रसङ्गे ।  
विरचितसुरसुभ्रूविभ्रमप्रातिभाव्ये  
कुतुकितमतिभव्ये क्वापि कालिम्निचेतः ॥ ४२॥  
  
कचभरनिटिलभ्रूकर्णदृङ्नासिकोष्ठ-  
स्तनजघननितम्बं पश्यदन्याङ्गनानाम् ।  
मलिनयति मनश्चेन्मन्मथस्तावताल किं  
विमलयितुमहल्यापावनोऽप्यस्ति वीरः ॥ ४३॥  
  
नवकुलवलयदामश्यामलः कोमलाङ्ग्या  
विरचितमधुरश्रीरेकया विद्युतेव ।  
जलधर इव काले जृम्भमाणो मयूरं  
कुतुकयति मनो मे कोऽपि कोदण्डभूषः  ॥ ४४॥  
  
मनसि मम समिन्द्धे पुण्यभाजामवेक्ष्यः  
कपिसदसि मुनीनां चेतसास्वादनीयः ।  
जनकनृपतिकन्यासस्पृहालिङ्गनार्हः  
श्रुतियुवतिकबर्याः कोऽपि सौरभ्यसारः ॥ ४५॥  
  
कुवलयदलनीलः कोऽपि रक्षोवधूनां  
कुचगिरिषु निपातं बाष्पवृष्टेर्विधाता ।  
निखिलभुवनचेतोबर्हिनृत्तैकहेतुः  
शमयति मम तापं शार्ङ्गचापाम्बुवाहः ॥ ४६॥  
  
निगमशिखरिशृङ्गान्नित्यमागत्य खेलन्  
मुनिजनहृदरण्ये मोहसारत्वमुक्ते ।  
दशवदनगजेन्द्रे दर्शिताघातलीलो  
वशयति रधुसिंहो मानसं नः प्रसन्नः ॥ ४७॥  
  
करयोः शरकार्मुकाभिरामं पदयोरश्मविवेककृत्परागम् ।  
कलितेषुधिमंसयोः प्रभुं तं करुणापूर्णमपाङ्गयोरुपासे ॥ ४८॥  
  
अवलम्ब्य शरासमद्रिसारं गुणमाकृष्य गुरुध्वनिं विमुञ्चन् ।  
विशिखानहितेषु रुक्मपुङ्खान्विहरत्याहवसीम्नि वीररामः ॥ ४९॥  
  
चरमाङ्गनिबद्धचारुतूणं सुरमाङ्गल्यधुरीणचापबाणम् ।  
अलिनीलमुपैति मानसं मे नलिनीनायकवंशभागधयेम् ॥ ५०॥  
  
दृशि कारुणिकः करे धनुष्मान्कुशिकापत्यमखस्य रक्षिता यः ।  
रजनीचरतूलचण्डवातो भजनीयो मम सोऽयमेक एव ॥ ५१॥  
  
वदने शबरीफलाभिलाषं वचने सत्यधुराविराजमानम् ।  
नयनेऽप्यनवेक्षितान्यदारं चरणे जीवलमाश्रये नृपालम् ॥ ५२॥  
  
नवनीरदनीलमात्तचापं भवनीहाररविं शृणोतु लोकः ।  
अवनीतनयासखं जगत्यां स्तवनीयं मम दैवमेकमेव ॥ ५३॥  
  
भरिता दयया दृशोः  सुराणां परितापक्षतये गृहीतचापा ।  
दुरितानि धुनोतु कापि लीला च्छुरिता भूमिसुताकुचाङ्गरागैः ॥ ५४॥  
  
सुरचारणसिद्धबद्धसेवः शरचापाभरणो नवाम्बुदश्रीः ।  
अहिमांशुकुलार्णवेन्दुरेको महिमाऽन्तःकरणे ममाविरस्तु ॥ ५५॥  
  
धनुषा सह सायकं दधाने जनुषा भूषितचण्डरश्मिमवंशे ।  
कुचनम्रमहीसुतानुरक्ते क्वचन न्यस्तमिदं महिम्नि चेतः ॥ ५६॥  
  
भयकम्पितसागरप्रशस्ते मयकन्यातनुमण्डनासहिष्णौ ।  
नवगारुडरत्नभासुरे स्यादवगाढं हृदयं क्वचित्प्रभौ मे ॥ ५७॥  
  
निजनामरसज्ञनीलकण्ठं भजनाय प्लवगावृतोपकण्ठम् ।  
बलयन्त्रितसिन्धुमन्तरेकं कलयन्नन्यमुपासितुं त्वरे कम् ॥ ५८॥  
  
विकटभ्रुकुटिर्विलोकतेऽरीन्विशिखान्सुञ्चति विग्रहान्विभिन्ते ।  
अनुलिम्पति शोणितैर्धरित्रीं रणरङ्गे रघुपुङ्गवः समिन्द्धे ॥ ५९॥  
  
स्मयमानमुखेन्दुरिन्द्रनीलद्युतिरम्भोजदलेक्षणो धनुष्मान् ।  
तरलीकृतजानकीदृगन्तस्तरुणः कश्चन मे मनो धिनोति ॥ ६०॥  
  
दलदुत्पलदामकोमलाङ्गी दशकण्ठायुरपायकालभङ्गी ।  
मनसे मम रोचतेऽभिरूपा करुणा काचिदुपात्तबाणचापा ॥ ६१॥  
  
मौलौ निधेहि मकुटं त्यज बर्हिबर्हं  
बाणं गृहाण धनुषा सह मुञ्च वेणुम् ।  
शाखामृगैर्विहर सन्त्यज गोपबालान्  
रामो यदूद्वह भव त्वमथाश्रये त्वाम् ॥ ६२॥  
  
कृष्णैकसूतरथकेतनभूतदूतः  
सोऽनूरुसारथिरथात्मजमित्रभूतः ।  
वाणीशयन्तृकरथस्य शरासभङ्क्ता  
कश्चिन्मनो हरति कार्मुकभूषणो मे ॥ ६३॥  
  
दृप्यद्दशाननकलत्रकठोरगर्भ-  
विभ्रंशविभ्रमपरिस्फुटसाहसेन ।  
घण्टा विलुण्ठयतु नः कलुषं रवेण  
कोदण्डकोटिघटिता कुलदेवतायाः ॥ ६४॥  
  
देवद्विषां विजयि देहभृतां शरण्यं  
कारुण्यभूषितकटाक्षमुदग्रचापम् ।  
टङ्कत्रुटन्मरकतोपलरत्ननीलं  
धाम स्मरामि धरणीतनयासहायम् ॥ ६५॥  
  
आस्ते कृतान्त इति पापिषु दपडकारी-  
त्याकर्णितेऽपि मुहुराप्तपरम्परायाः ।  
रक्षिष्यतीति रघुनन्दनमेव साक्षा-  
द्विश्वस्य केवलमहं न विचिन्तयामि ॥ ६६॥  
  
तिष्ठन्तु दारुणतरा निरयाः सहस्रं  
तिष्ठन्तु घोरचरिता यमकिङ्करा वा ।  
पापात्मनोऽपि नियतं परिपालनाय  
कोदपडपाणिरिति कोऽपि ममास्ति नाथः ॥ ६७॥  
  
लीलोपात्तबलिप्रसूनमुकुलाः स्निग्धेन सौमित्रिणा  
वैदेहीकरपल्लवात्तकलशीधाराम्बुसंवर्धिताः ।  
दृष्टा वत्सलया दृशा रघुपतेः पुत्रा इव प्रत्यहं  
प्रायः पञ्चवटीकुटीरतरवः प्रीणन्ति मे मानसम् ॥ ६८॥  
  
सौवर्णीमवसक्थिकामधिवसन्पार्श्वस्थपृथ्वीसुता-  
हस्ताम्भोजयुगक्रमप्रसृतया जातिस्रजा दीर्धया ।  
पाणिभ्यामधिवेष्टयन्कचभरं मौल्येकपार्श्वोचितं  
देवो मे हृदि भाति दत्तनयनो दृश्ये तदेकस्तने ॥ ६९॥  
  
चापसंहितशरं चरमाङ्गे  
बद्धतूणमुपनीवि कृपाणम् ।  
वञ्चनाभृगवधाय वनान्ते  
सञ्चरन्तमिनमन्तरुपासे ॥ ७०॥  
  
कौणपाधिपकदर्थितामरीकाङ्क्षितप्रणयिबाणकार्मुकम् ।  
कञ्चन श्रुतिकरण्डमौक्तिकं कालिमानमवलोकयामहे ॥ ७१॥  
  
जानकीस्तनतटान्तपालिकाजातुकुङ्कुमविभागपिञ्जरः ।  
दृश्यते हृदि दयाधुरन्धरः कोऽपि कोसलकुलीनकुञ्जरः ॥ ७२॥  
  
मामके हृदि महीकुमारिकाकामकेलिकुतुकी नृपात्मजः ।  
आतनोति पदमस्त्रबन्धुरो नूतनोदयपयोदसुन्दरः ॥ ७३॥  
  
चन्द्रशेखरशरासनच्छिदा चातुरीचणकरारविन्दया ।  
स्वीकृतं मम सुरानुकूलया लीलया हृदयमभ्रनीलया ॥ ७४॥  
  
कौणपालिकदलीविषाणिना बाणचापपरिकर्मपाणिना ।  
चण्डिकारमणचापखण्डने पण्डितेन मम मण्डितं मनः ॥ ७५॥  
  
कृत्तकीर्णकुटिलक्षपाचरे कृत्रिमेतरगिरामगोचरे ।  
धावते हि कुलदेवतेति मे चित्तमेवमिदमुत्तमे नृणाम् ॥ ७६॥  
  
कालिकानिभरुचिः कनीयसा कान्तया च सह कल्पितासिका ।  
कार्मुकाशुगलसत्कराम्बुजा काचिदस्ति करुणा गतिर्मम ॥ ७७॥  
  
मामके मनसि धान्यमालिनीभूषणासहभुजोष्मशालिनी ।  
सा चकास्ति शरचापधारिणी भानुमालिकुलभाग्यधोरणी ॥ ७८॥  
  
याति तेजसि मनः सनातने दूतभूषितकिरीटिकेतने ।  
यामिनीचरचमूभयङ्करे जानकीनयनकेलिकिङ्करे ॥ ७९॥  
  
चङ्क्रमानुगतगन्धसिन्धुरा सिन्धुराजकृतसेतुबन्धना ।  
वासना धृतशरासनाशुगा मेचका मनसि मे चकास्ति सा ॥ ८०॥  
  
वानरक्षपितराक्षसव्रजं दीनरक्षणविचक्षणं प्रभुम् ।  
श्रीमदग्र्यशरचापमेति मे जामदग्न्यमदनिग्रहं मनः ॥ ८१॥  
  
कण्ठे कालशरासभञ्जनचपां कल्याणनानागुणं  
कारुण्याभरणं खरान्तकरणं कञ्जाभिरामेक्षणम् ।  
पाणिद्वन्द्वगृहीतबाणधनुषं पाथोदनीलत्विषं  
पौलस्त्यासुमुषं भजामि पुरुषं पार्श्वे वधूटीजुषम् ॥ ८२॥  
  
कुवलयदलनीलश्रीभृतां भूकुमारी-  
कुचकलशविराजत्कुङ्कुमैरङ्कितानाम् ।  
दशमुखभुजतेजोदर्पतूलानलानां  
दशरथसुकृतानां दासभावं भजामः । ८३  
  
करधृतशरचापः कान्तिमत्पङ्कजाक्षो  
निहितशरधिरंसे नीरदस्निग्धनीलः ।  
वनमृगपरिवारो वन्दनीयो मुनीनां  
मदयति हृदयं मे मैथिलीप्रापानाथः ॥ ८४॥  
  
मघवदुपलनीले मण्डलीकृत्य चापं  
मुहुरभिदशकण्ठं मुञ्चतीषुप्रपञ्चम् ।  
रणधरणिरजोभिर्धूसरे वासरेश-  
प्रभवकुलभवानामुत्तमे चित्तमेति ॥ ८५॥  
  
शुभगुणकलकण्ठस्तोममाकन्दशाखा  
नियमिनिवहचेतोनीलकण्ठाभ्ररेखा ।  
दशवदनवधूटीचक्रवाकीत्रियामा  
जनयति कुतुकं मे जानकीप्रेमभूमा ॥ ८६॥  
  
कल्याणमावहतु दाशरथेः कटाक्षः  
शाखामृगे शतमखादपि सानुकम्पः ।  
आभाति भूमितनयाधरबिम्बलोभ-  
सम्पातसङ्क्रमितलाक्ष इवारुणो यः ॥ ८७॥  
  
तारुण्यदर्पतरलीकृतगोपकन्या-  
दृष्टिप्रियं तव यदस्ति वपुस्तदास्ताम् ।  
काकुत्स्थवीर कमलानयनाभिरामं  
गात्रं त्विदं तव करोति मुदं मदन्तः ॥ ८८॥  
  
स कश्चन गिरीन्द्रजासखशरासनव्रश्चनो  
मनो हरति मामकं मरकतोपलश्यामलः ।  
धनुः शरलसत्करो धरणिकन्यकाप्रेमभूः  
धनञ्जयरथध्वजाभरणभूतदूतः प्रभुः ॥ ८९॥  
  
धन्या वयं धरणिकन्यकया सनाथे  
नाथे स्थिते जगति नः परिपालनाय ।  
यः शीलितो यतिभिरात्मनि निष्कलङ्के  
लङ्केश्वरं लवितुमात्तमनुष्यरूपः ॥ ९०॥  
  
दीनानुकम्पि दिवसेश्वरवंशरत्नं  
कर्तृव्यपेतवचसा कथमप्युपेयम् ।  
तापिञ्छनीलरुचि तामरसायताक्षं  
चापोज्ज्वलं किमपि वस्तु ममाविरस्तु ॥ ९१॥  
  
आबद्धतूणमंसे करकमलद्वन्द्वधृतधनुर्बाणम् ।  
पश्यामि हृदयकमले रामं दूर्वादलश्यामम् ॥ ९२॥  
  
मज्जति मनो मदीयं क्वचिदपि दलितेन्द्रनीलमणिनीले ।  
महिमनि महीकुमारीकुचकुड्मलकुङ्कुमाङ्कितोरस्के ॥ ९३॥  
  
जगदघहरप्रशंसे जनकसुतावलयपदविलसदंसे ।  
निगमान्तनलिनहंसे रमते मम हृदयमिनकुलावतंसे ॥ ९४॥  
  
विकचेन्दीवरनीलं विदेहतनयाकुचस्तबकलोलम् ।  
निगमान्तसुधानिलयं माधुर्यं पिबति मामकं हृदयम् ॥ ९५॥  
  
सरसघनसारमेदुरचन्दननिष्यन्दशीतलालोकम् ।  
कमपि दलितमयकन्यामङ्गलमालिङ्गति मनो मे ॥ ९६॥  
  
गिरिशधनुस्तरुकरिणं दलितभृगुप्रवरगर्वसर्वस्वम् ।  
कलयामि कमपि वीरं कृत्तकबन्धं कृताम्बुनिधिबन्धम् ॥ ९७॥  
  
कुशिकसुतकुतुकदायी कुवलयदलनीलकोमलशरीरः ।  
कोसलकुलतिलको मे कोऽपि गतिः कोविदाररथकेतुः ॥ ९८॥  
  
कुवलयदामसरूपं कुण्ठितदशकण्ठनिरुपमाटोपम् ।  
करतलगृहीतचापं कलये तद्धाम पामरदुरापम् ॥ ९९॥  
  
दलितेन्दीवररूपे दर्शितदशकण्ठयौवतविलापे ।  
धूतशरचापकलापे दीव्यति हृदयं दिलीपकुलदीपे ॥ १००॥  
  
निगमान्तवनकुरङ्गे निर्मलमुन्यन्तरङ्गनटरङ्गे ।  
रुचितुलितरवितुरङ्गे क्वचन रमे रघुकुलार्णवतरङ्गे ॥ १०१॥  
  
दशकन्धरमदसिन्धुरदलनधुरन्धरनिशातशरनखरम् ।  
पटुमवने निगमवनेचरमवनेः कन्यया हरिं कलये ॥ १०२॥  
  
कपिकुलकलितपरिधये करुणानिधये शरास्तवारिधये ।  
वितनोमि दाशरथये विनतिं सीताविहारसारथये ॥ १०३॥  
  
वन्देऽहं दीनदयावासं देहकृतजलदसन्देहम् ।  
तं जनकजाक्षिरञ्जनतारुण्यमपाङ्गसङ्गतारुण्यम् ॥ १०४॥  
  
रक्षोनीकं दलयन्कन्दलयन्योऽभवन्मुदमृषीणाम् ।  
इषुणा सहसा लवनं सालवनं नीतवान्स मे शरणम् ॥ १०५॥  
  
शशधरखण्डमपडनशरासनिरासकला  
कुशलकराम्बुजेऽम्बुदकदम्बविडम्बचणे ।  
निशिचरसिंहसंहननलाविशिखं विशिखं  
दधति दधामि धामनि मनो मुनिमोदपदे ॥ १०६॥  
  
धरणिसुताजयोधरधराधरकूटतटी-  
घुस-णरजोभिशोभितभुजान्तरबन्धुरया  
कवचितमेकया करणमन्तर्दं तरुणी-  
कृतशिलया दिनाधिपकुलोदयया दयया ॥ १०७॥  
  
दशरथसूनवे नवसुधायशसे वसुधा-  
दुहितृविहारगौरवपुषे करुणावपुषे ।  
प्रणतिमुदारनीरनिधिसाध्वसदाय सदा  
कुवलयदामकोमलतनूरुचये रचये ॥ १०८॥  
  
दशमुखभङ्गसङ्गमितसर्वसुपर्वचतु-  
र्वदनसविस्तरस्तवनिवर्तितमर्त्यमतौ ।  
हृदयमरातिभीतिकरणेषुधनुःस्मरणे  
कलिहरनाम्नि धाम्नि रुणानिलये कलये ॥ १०९॥  
  
भुजगकलापचापपरिभञ्जनसञ्जनित-  
स्तुति भुजविक्रमक्रमगृहीतमहीतनया ।  
मम हृदि वासना स्मरति सङ्गररङ्गरण-  
द्दशमुखसर्पदर्पभरशिक्षणपक्षिपतिः ॥ ११०॥  
  
अरविन्दजदलसुन्दरनयनं दरहसितं  
मणिकुण्डलकृतमपडनमुखमण्डलशशिनम् ।  
रघुपुङ्गवमिदमङ्गजमदभङ्गदवपुषं  
मम चिन्ततु हृदयं ततमपि कृन्ततु दुरितम् ॥ १११॥  
  
निगमावलिसुगमाकृति गतये रिपुहतये  
विनतामरजनतावृतजनुषे धृतधनुषे ।  
अनयाशरजनयाम्यनगरवेदनगुरवे  
तनुमो नतिमनुमोदितयतये रपुषतये ॥ ११२॥  
  
दशकन्धरभृशकम्पितसुमनोभयशमनो  
नदनायककदनाशुगहृदयो मम हृदये ।  
सुजनोचितभजनो घनरुचिराकृतिरचिरा-  
दुपयाति स कृपयाऽवनिसुतया सह हितया ॥ ११३॥  
  
क्षणदाचरगणदारणचणदारुणविशिखं  
करुणारसवरुणालयमरुणान्वयतिलकम् ।  
प्रियया घनदयया सविनयया सह मिलितं  
स्मर मानस चरमायुषि परमापदि सुखितुम् ॥ ११४॥  
  
भज मानस परिपालितभजमानसमुदयं  
कपिलक्षण विरहासहकपिलक्षणनिकटम् ।  
रघुनन्दनमघभञ्जनरपुनन्दनवनिके  
कलितापदममरद्विषि कलितापदकथनम् ॥ ११५॥  
  
गुरुत्वराकृतानतीन्मरुत्वदादिदिक्पती-  
नतीत्य तीव्रमञ्जनासुतादिमाञ्जनानपि ।  
क्रमेण मेऽयते मनस्तमेव मेघमेचकं  
करस्थचापसायकं ककुत्स्थवंशनायकम् ॥ ११६॥  
  
करारविन्दयोः शरं शरासनं च बिभ्रती  
बिसप्रस्तसप्रभा भृशं विशालयोर्दृशोः ।  
तनूकृताभ्रविभ्रमा मनूदितान्वयक्रमा  
दया महीसुतासखी मया मनस्युपास्यते ॥ ११७॥  
  
दशाननं निबर्हितुं भृशानतामरोक्तिभि-  
र्गृहीतमर्त्यविग्रहा महीतले सकृन्मया ।  
मदीयवंशदेवता यदीयमीड्यते तदा  
कृतान्ततो न मे भयं नितान्तभीषणादपि ॥ ११८॥  
  
यमार्यमादिपञ्चकक्रियोपभोगिभीतिदं  
यमार्यमाहुरागमा महात्मनामिहाश्रये ।  
विभावरीचरेश्वरप्रभावदावपावके  
विभावरीणवैभवे मनो विनोदमेति च ॥ ११९॥  
  
भजामहे वयं सुधाभुजामहेयसेवनं  
भुजामहेभहस्तसङ्गृहीतबाणकार्मुकम् ।  
उदारसारराक्षसच्छिदारसाकुलं रणे  
सदारसानुजस्थितिं सदा रघूद्वहं प्रभुम् ॥ १२०॥  
  
सहस्रं सन्त्यन्ये शतमखशशाङ्कप्रभृतयः ।  
परावृत्तं तेभ्यः प्रसजति मनो मे क्वचिदपि ।  
नवाम्भोदश्यामे नलिनदलसोदर्यनयने  
धनुर्बाणाकल्पे धरणितनयाविभ्रमपदे ॥ १२१॥  
  
शरासं बिभ्राणां शातमखशरासाभमिषुणा  
सहारातिग्रीवारुधिरमधुसेवारुचिमता ।  
भजामो जीमूतश्रियमवनिजामोहनतनुं  
दयावश्यापाङ्गां दशरथतपस्यापरिणतिम् ॥ १२२॥  
  
मदक्षीबक्ष्वेलामुखरखरकीलालघुसृण-  
द्रवैरालिम्पन्तं रणधरणिमेणीदृशमिव ।  
भजे व्योमस्थानां नयनकुतुकस्थानसमरं  
जनस्थानारण्यायतनमनरण्यान्वयमणिम् ॥ १२३॥  
  
भ जाने प्राचीने जनुषि सुकृतं किं न्वकरवं  
सतां वंशे चाहं समजनिषि कीदृङ्महिमनि ।  
अधीशो लोकानां मम हृदयमारोहति यतो  
जगद्वन्द्यः श्रीमाञ्जनकनृपकन्यासहचरः ॥ १२४॥  
  
स्फुरन्नानाकल्पं भुजपटिमजल्पाकपुरभि-  
द्धनुष्कं किष्किन्धानवनृपतिसन्धानचतुरम् ।  
कमप्यन्तः कुर्वे करतलगृहीतेषुधनुषं  
तमालश्यामाङ्गं तपनकुलराजन्यतनयम् ॥ १२५॥  
  
गिरिजापतिगीयमाननाम्ने  
नलिनीनायकवंशभाग्यभूम्ने ।  
प्रपातोऽस्मि पयोदमेचकिम्ने  
वनमालाधरवक्षसे महिम्ने ॥ १२६॥  
  
दिक्पालस्मयधस्मरक्रमदशग्रीवग्रहव्यग्रदोः -  
स्तम्भाडम्बरकार्तवीर्यविजयव्याख्यातमुख्यौजसः ।  
जेतारं जमदग्निजन्मन ऋषेर्वीरस्य सारस्वत-  
स्रोतः स्यूतघनालिमालिखति मे चेतः शरण्यं नरम् ॥ १२७॥  
  
अङ्के निवेशितविदेहकुमारिकाणां  
लङ्केशदारललितासहसायकानाम् ।  
आसारवाहिकरुणाभृदपाङ्गितानां  
कासामपि प्रपदनं कलयामि भासाम् ॥ १२८॥  
  
न हि तन्न करोमि यन्निषिद्धं  
विहितं यद्यपि कर्म नचाचरामि ।  
धरणीदुहितुस्तथापि नाथं  
शरणीकृत्य कृतार्थतामुपैमि ॥ १२९॥  
  
अयं शक्रादीनां गणमगणयित्वा दिविषदा-  
मुपेक्ष्य स्वच्छन्दं द्रुहिणमनवेक्ष्य त्रिनयनम् ।  
पदत्रस्यापि श्रीकरमृषिवङूकल्मषहरं  
नमस्कारोऽस्माकं रधुपतिपदाब्जं मृगयते ॥ १३०॥  
  
प्रत्यग्राम्बुदजालनीलवपुषं पाणिस्फुरत्कार्मुकं  
पार्श्वद्वन्द्वनिविष्टपत्न्यवरजं राजन्यमेकं प्रभुम् ।  
नेत्रश्रीनिगृहीतनीरजलदच्छायामदं मे मुदा  
चेतः शीतमयूखशेखरधनुर्द्रोढारमाढौकते ॥ १३१॥  
  
असुपवनभुजङ्गीभूतबाणामरीणां  
निगमवनकुरङ्गीं नीरदश्यामलाङ्गीम् ।  
मदनतरलसीतामानसाम्भोजभृङ्गीं  
कलयति हृदयं मे कामपि प्रेमभङ्गीम् ॥ १३२॥  
  
ज्यावल्लि कारणवशाद्रघुवंशकेतोः  
कर्णान्तमेष्यसि कदापि विकृष्यमाणा ।  
देवे निवेदय तदा मम दौरवस्थ्यं  
धर्माश्रितासि यदतः किल ते ब्रवीमि ॥ १३३॥  
  
कृत्वा स्थावरतावहानि कतिचित्पापानि पापप्रियो  
नाभूवं सरयूतटे तृणमपि प्रागेव कस्मादहम् ।  
यत्तत्रत्यचराचरेभ्य इव मे देवः स्मराविष्कृत-  
स्वर्गस्त्रैणनिसर्गकेलिमधुरान्सान्तानिकान्दापयेत् ॥ १३४॥  
  
हिन्दोलभूषणमकृत्रिमवाक्तरुण्या  
मन्दोदरीमदनकेलिसमापनास्त्रम् ।  
केलीसखं जनकराजकिशोरिकाया  
नालीककार्मुकधरं नरमाश्रयामः ॥ १३५॥  
  
चेतः शतक्रतुमुखेषु मखाशनेषु  
तिष्ठन्तु निष्ठुरपुराणतपोबलेन ।  
उत्कण्ठतेऽद्य दशकण्ठमदद्विपेन्द्र-  
कण्ठीरवं कमपि वीरमुपासितुं नः ॥ १३६॥  
  
प्राचीनप्रभवशतार्जितैस्तपोभिः  
प्रोन्मीलत्कुतुकतरङ्गमन्तरङ्गम् ।  
दिष्ट्या मे दिनकरवंशदीपमेकं  
कोदषडाभरणमुपैति कोसलेन्द्रम् ॥ १३७॥  
  
कारुण्यामृतपरिवाहभागपाङ्गं  
वैदेहीस्तनघनसारवासिताङ्गम् ।  
नाराचक्षपितनदीश्वरावलेपं  
ध्यायामः कमपि करात्तवाणचापम् ॥ १३८॥  
  
लङ्केशद्विरदमृगाधिपो गुणानां  
सङ्केतस्थलमवनीसुतासहायः ।  
निर्वेलप्रसृदतयोऽस्तु मे शरण्यः  
सर्वेषामपि जगतां स कश्चिदीशः ॥ १३९॥  
  
अशनिपरुषघोषा जीवितं हर्तुकामा  
यमभटजनपङ्क्तिर्यावदायाति भीमा ।  
मरकतमणिनीले मैथिलीकेलिलोले  
महिमनि मम तावन्मग्नमस्त्वन्तरङ्गम् ॥ १४०॥  
  
देहावसानसमये दयया रघूणां  
वीरः कराम्बुजविराजदभीतिमुद्रः ।  
आरुह्य पुष्पकमलङ्कृतवामभागो  
देव्या विदेहसुतया मम सन्निधत्ताम् ॥ १४१॥  
  
सुरैः प्रथमः स्तुता तदनु योगिभिर्भाविता  
ततः प्लवगभल्लुकैर्जय जयेति सम्भाविता ।  
जगत्त्रितयनायिका जनकराजकन्यान्विता  
मदीयकुलदेवता वसति रत्नसिंहासने ॥ १४२॥  
  
आश्चर्यं न किमनवेक्ष्य लोकपालान्  
उल्लङ्घ्य द्रुहिणमुपेक्ष्य चन्द्रचूडम् ।  
अस्माभिः सविनयमञ्जलिः कृतोऽयं  
पादाब्जं भजति पयोधिबन्धनस्य ॥ १४३॥  
  
श्रीकण्ठायुधशिथिलीकृतिप्रवीणो  
निःशेषीकृतभृगुनन्दनावलेपः ।  
स्रोतस्विन्यधिपतिसूचितप्रतापो  
देवो मे दशमुखशासनः शरण्यः ॥ १४४॥  
  
सुत्रामप्रमुखसुपर्ववन्द्यलीलं  
भल्लूकप्रवगपरिष्कृताङ्घ्रिमूलम् ।  
वैदेहीवलयपदाङ्कशोभितांसं  
चेतो मे स्मरति चिरन्तनं पुमांसम् ॥ १४५॥  
  
सङ्क्रन्दनस्यन्दनभूषणानां  
नाराचधारार्दितरावणानाम् ।  
वेमानिकाश्चर्यरणक्रमाणा-  
मध्येमि केषामपि विक्रमाणाम् ॥ १४६॥  
  
आम्नायमौलिमणिमब्जभवादिवन्द्यं  
नाम्ना विभूषितनगेन्द्रसुतामुखेन्दुम् ।  
द्वैधीकृतेशधनुषं पुरुषं तमेकं  
नाथं विधाय हृदयं मम नानटीति ॥ १४७॥  
  
सुग्रीवाङ्गदजाम्बवद्धनुमतां सूक्ष्मेक्षिकालक्षितं  
श्रुत्वा मन्त्रमनन्यतन्त्रहृदये श्च्योतद्दयोर्मीमये ।  
दर्पान्धं दशकन्धरं विजहतस्तद्भ्रातुरभ्यागमं  
सार्थीकुर्वति निर्वृतिं भजति मे स्वान्तं कबन्धान्तके ॥ १४८॥  
  
पारावारतटे धनुःशरपरिष्काराग्रहस्ताम्बुजं  
नम्रस्याशरनायकानुजनुषो नाथीभवद्याचतः ।  
मेघश्यामलकान्तिमेदुरकृपामेदस्विनेत्राञ्चलं  
किञ्चिद्वस्तु निवस्तुमस्तु हृदि मे कीशाच्छभल्लावृतम् ॥ १४९॥  
  
उत्सृज्याग्रजमुग्रजल्पितमपि क्रव्यादभव्याधिपं  
सम्प्राप्तेन विभीषणेन सचिवैः सार्धं स्थितेनाम्बरे ।  
दीनत्राणधुरीण देव करुणा देया मयीत्यर्थितं  
भक्तास्मो हृदि राघवं परिवृतं भल्लूकशाखामृगैः ॥ १५०॥  
  
सुग्रीवागतमेनमानय दशग्रीवानुजं वा दश-  
ग्रीवं वा प्लवगेन्द्र किं गणनया दत्तं मयास्याभयम् ।  
इत्यामन्त्र्य विभीषणाय ददतो लङ्काधिपत्यं प्रभो-  
र्ध्यायामः प्रतिपन्नसन्नतदयादीक्षान्कटाक्षाङ्कुरान् ॥ १५१॥  
  
दर्भास्तरन्यस्तशरीरभारं सिन्धोः प्रसादाय रघुप्रवीरम् ।  
मदव्यपेतं महति प्रतापेऽप्यन्वेति नन्वेष ममान्तरात्मा ॥ १५२॥  
  
दानोत्कर्षक्षममुपदधद्दक्षिणं बाहुदण्डं  
दीर्घीकुर्वन्नितरमसितज्याकिणाङ्कप्रकोष्ठम् ।  
प्रान्ते कृत्वा धतुरिषुमपि प्रातुमब्धेः प्रसादं  
देवो दर्भास्तरणशयितश्चित्तभुत्तम्भते नः ॥ १५३॥  
  
भक्तिप्रह्वविभीषणार्पितकरन्यस्तैकहस्ताम्बुजः  
सुग्रीवेण पुरो निवारितजनः सौमित्रिणानुद्रुतः ।  
सम्भ्राम्यद्भरतोपनीतचरणत्राणार्पिताङ्घ्रिद्वयो  
दिष्ट्या सम्प्रति मानसं विशति मे राजैष राज्ञामपि ॥ १५४॥  
  
वयश्चतुरमस्थिरं गुणवती वाधूरद्रुवा  
न सम्पदविनश्वरा न चिरजीविनो बान्धवाः ।  
इति स्वयमवेत्य चिद्घनसदात्भके शाश्वते  
रमस्व रघुपुङ्गवे हृदय नान्यदालोचय ॥ १५५॥  
  
उत्तुङ्गभूमितनयाकुचशैलशृङ्ग-  
काश्मीरगैरिकपरागकरम्बिताङ्गः ।  
भग्नक्षपाचरतरुर्भरताग्रजन्मा  
मत्तद्विपो विहरतान्मनसि ह्रदे मे ॥ १५६॥  
  
रणभुवि कृतलङ्कातङ्कहुङ्कारगर्भ-  
भ्रुकुटिविकटव कार्भुकारूढपत्रः ।  
निखिलनिजसपक्षक्षेमकामः पुरो मे  
स भवतु रधुवीरर साध्वसध्वंसहेतोः ॥ १५७॥  
  
रणप्रवणरावणव्रणदबाणमोक्षक्षण-  
क्वणद्गुणधनुर्ध्वनित्वरितमारितारिव्रजः ।  
जगद्दुरितजर्जरीकरणजागरूकक्रमो  
मम व्यपनयेद्भयं मनुकुलप्रवीराग्रणीः ॥ १५८॥  
  
स्फुरदभिनवरत्नश्रेणिरज्यत्किरीटे  
सुरभिलवनमालालङ्कृतोरःकवाटे ।  
सरति खलु मनो मे सर्वलोकैकनाथे  
पुरभिदभिमताख्ये पुंसि सीतासनाथे ॥ १५९॥  
  
पुष्पपाण्याक्षिपता फलानि हरता पृथ्वीरुहान्भञ्जता  
व्याघ्रान्द्रावयता द्विपान्प्रहरता कण्ठीरवान्कर्षता ।  
रक्षःसैन्यजिगीषुणा हरिचमूचक्रेण साकं व्रजन्  
स्वामी चेतसि मे मुदं स कुरुते भूमीसुतावल्लभः ॥ १६०॥  
  
कदनमरिनगर्याः कर्तुमुद्दामभीमैः  
कपिभिरनिलसूनुस्कन्धमारुह्य यान्तम् ।  
कनकशिखरिशृङ्गारूढकालाम्बुदाभं  
कमपि मनसि वीरं कुर्महे शर्महेतोः ॥ १६१॥  
  
उग्रे तपस्यपि पयोधिमुपेक्षमाणं  
बाणत्रुटत्तिमितिमिङ्गिलरक्तशोणम् ।  
कुर्वन् रुषा मनुकुलीनकुमारवीरः  
कौतूहलं दिशति मे हृदि कौसलेयः ॥ १६२॥  
  
जलधिजनितकोपजायमानभ्रुकुटिविटङ्कभयङ्कराननाय ।  
गगनचरगणः प्रणाममस्मत्कुलपतये कुरुते स्म राघवाय ॥ १६३॥  
  
जलदनीलतनौ जनकात्मजावदनचन्द्रवशीकृतमानसे ।  
शरशरासनचारुकराम्बुजे रघुपतौ रमतां हृदयं मम ॥ १६४॥  
  
दलदुत्पलदामकोमलाङ्गं दयमानं मनुवंशशैलशृङ्गम् ।  
करपद्मगृहीतचापवाणं कलये कञ्चन पूरुषं पुराणम् ॥ १६५॥  
  
पिपासितास्त्रनिष्पीतप्रेयसीमातृमेखलम् ।  
वस्तु विध्वस्तपौलस्त्यं पुरस्तादाविरस्तु नः ॥ १६६॥  
  
स्मरतरलविदेहराजकन्या-  
कुचतटकुङ्कुमयोगपिञ्जराय ।  
मनुकुलमणये नमोऽस्तु गौरी-  
रमणशरासनसालकुञ्जराय ॥ १६७॥  
  
द्वितीयो निष्यन्दः ।  
वन्दे तमिन्दीवरदामनीलं वन्दारुमन्दारपदारविन्दम् ।  
रामं सुरामङ्गलकृद्विरामं क्षेमङ्करामन्दशराभिरामम् ॥ १॥  
  
भजामि देवं भरताग्रजं तं पदाम्बुजं यस्य पवित्रकीर्त्तेः ।  
शिरांसि वा शीलयति द्युतीनां मनांसि वा मत्कुलसम्भवानाम् ॥ २॥  
  
ममान्तरुन्मीलति मानवेन्दुर्महीसुताविभ्रमसूत्रकारः ।  
निपातयामास निशाचरेन्द्रं विदन्बुधानां विधिगौरवं यः ॥ ३॥  
  
देवतासु शरणीकरणार्थं धावता सुचिरमेकतमा मे ।  
चेतसा गतिवशेन गृहीता धूतसागरमदा विशिखैर्या ॥ ४॥  
  
कुम्भजादिमुनिकोटिनुतं चेत्तं भजानि तपनान्वयदीपम् ।  
वासरे न चरमे भविता मे कासरेण सह कालनिरीक्षा ॥ ५॥  
  
आमनेम यदि कोमलवर्णं रामनाम भुवने महनीयम् ।  
व्योमसीमनि वसेम सुखाख्ये धाम डामरमियाम न याम्यम् ॥ ६॥  
  
नूतनागमघनाभशरीरे भूतनाथधनुरक्षमसारे ।  
पूतनामनि मनो यदि रामे यातना न भविता यमतो मे ॥ ७॥  
  
पूर्वजन्मकृतपुण्यमहिम्ना पुञ्जितेन मतिरुज्झितनिम्ना ।  
कुत्रचिद्विहरते गुणतुङ्गे कुम्भकर्णकुमुदैकपतङ्गे ॥ ८॥  
  
पापिनोऽयमिह पावयितेति प्रत्ययेन मम चित्तमुपैति ।  
भूयसा हतनिशाचरलोकं भूसुताहृदयतस्करमेकम् ॥ ९॥  
  
अङ्कितं जनकजाकुचभाजा कुङ्कुमेन च कुरङ्गमदेन ।  
तं कठोरशरकारितलङ्कातङ्कमेव मतिरेति युवानम् ॥ १०॥  
  
उत्पलद्युतिमुदञ्चितयोगं विद्युतेव च विदेहकुमार्या ।  
चातको नवमिवाम्बुदमेकं चापभूषितमुपैति ममात्मा ॥ ११॥  
  
अस्तु मे हृदयमप्यणुभात्रं वस्तुमेव वलते कृपयाऽस्मिन् ।  
कोटिभिः परिवृतः प्लवगानां कोऽ पि कोकनदबन्धुकुलीनः ॥ १२॥  
  
निग्रहे युधि निशाटचमूनामुग्रहेतिभिरुदग्रविहारम् ।  
तापसामरशरण्यमुपासे चापसायकधरं रघुवीरम् ॥ १३॥  
  
हस्तेनाम्बुजकोमलेन चरणाम्भोज्जक्वणन्नूपुरं  
कौसल्याकरपल्लवाङ्गुलिदलान्यालम्व्य मन्दं चरन् ।  
पश्यत्पङ्क्तिरथाक्षिपङ्कजनवादित्यो हरत्येव मे  
चित्तं कोऽपि चिरन्तनोक्तियुवतेरुत्तंसभूतः शिशुः ॥ १४॥  
  
चेतः शीतलयत्यधिष्ठितवता सौधस्थलीमुन्नता-  
मानन्दार्द्रितचेतसा दशरथेनालोकिताभ्यागमः ।  
श्यामाङ्गः शरदिन्दुबिम्बवदवः स्मेरारविन्देक्षणः  
कोऽपि स्वर्णकुथाभिरामकलभस्कन्धाधिरूढः शिशुः ॥ १५॥  
  
मणिसरधरं कण्ठे मध्ये हिरण्मयकिङ्किणी-  
नहनसुभगं नालीकाक्षं नवाम्बुदमेचकम् ।  
दशरथनृपस्त्रीणामङ्केषु सङ्क्रमितं क्रमा-  
द्विचिनुत जनास्त्रय्यन्तार्थं विडम्बितशैशवम् ॥ १६॥  
  
गुरूपरिचरणेनालं कुवलयनीलं गृहीतशिशुलीलम् ।  
द्रक्ष्यथ दशरथनृपतेः शुद्धान्तेष्वागमान्तसिद्धान्तम् ॥ १७॥  
  
प्रतिकलमजसूनुसुन्दरीभिः पृथगुपलालितमङ्कमण्डलेषु ।  
विकचकुवलयद्युतिं विनोदादुपनिषदर्थमुदीक्षितुं यतध्वम् ॥ १८॥  
  
हत्वा चण्डपराक्रमं दशमुखं क्षिप्रं रणप्राङ्गणे  
वामं न्यस्य करं शरासशिखरे सव्ये शरं बिभ्रतः ।  
बन्धस्रंसिजटाभरस्य निटिलव्याकीर्णघर्माम्भसो  
देवस्यावतु नस्त्रिभङ्गिललिता धीरोद्धता च स्थितिः ॥ १९॥  
  
केनापि कीशभटकोटिनिषेवितेन  
मन्दोदरीमधुमदासहमार्गणेन ।  
जीमूतमेचकरुचा जलजेक्षणेन  
वीरेण तुष्टमपि हृष्टमिदं मनो मे ॥ २०॥  
  
धाराधीश्वरवंशमण्डयितरि क्रोधोत्पतत्ताडका-  
हन्तर्यध्वररक्षितर्यृषिवधूशापव्यपाकर्तरि ।  
चन्द्रापीडशरासभेत्तरि महीकन्यासमुद्वोढरि  
क्रुध्यद्भार्गवदर्पभङ्क्तरि मनः कुर्यां नृवर्यात्मजे ॥ २१॥  
  
नवकुवलयश्यामे वामेन बिभ्रति पाणिना  
धनुषमितरेणाजावाजानसिद्धजयं शरम् ।  
विहर हृदयेदानीमानीलजूटजटाधरे  
विबुधमकुटीहीरे वीरे विराधविरोधिनि ॥ २२॥  
  
कमपि च पुरुषं कृपाविधेयं  
गुहजननीगुणनीयनामधेयम् ।  
शरविदलितशाम्बरीकुरङ्गं  
शरणमुपैति मदीयमन्तरङ्गम् ॥ २३॥  
  
सान्द्रं पुष्यति चम्पकः कुरबको धत्ते नवान्कोरकान्  
माकन्दः स्तबकान्व्यनक्ति बकुलः पुष्पाणि पुष्णाति च ।  
झङ्कुर्वन्ति मधुव्रता विदधते चारुस्वनं कोकिलाः  
पश्येति क्षितिकन्यकामनुनयन्दीव्यत्यटव्यां प्रभुः ॥ २४॥  
  
स्वेनालङ्कृतपद्मबान्धवकुलां मेनातनूजापते-  
र्भङ्क्त्वा चापमवापितां वसुमतीकन्याकराब्जग्रहम् ।  
कामप्यन्वहमाश्रयेम करुणां कादम्बिनीमेचकां  
काकक्रोष्टुकदम्बसात्कृतखरक्रव्यामटव्यां पुरा ॥ २५॥  
  
कल्याणी मतिरद्य काङ्क्षितपरित्राणा रघूणां प्रभुं  
सौवर्णत्सरुरच्यमानचलरुच्याक्षेपिकौक्षेयकम् ।  
मायूरच्छदमेचकच्छविमिलत्पुङ्खस्फुरन्मार्गणं  
कञ्चित्काञ्चनपट्टलाञ्छनबृहत्कोदण्डमाहिण्डते ॥ २६॥  
  
वालास्फालितवारणैः करतलव्याकर्णिकपतीरवैः  
पादाघातचटच्चटायितपतत्प्रोत्तुङ्गपृथ्यीरुहैः ।  
गर्जद्भिः कपियूथपैः सह दशग्रीवं विजेतुं व्रजन्  
इन्द्रे चेतसि मे समीरतनयस्कन्धेऽधिरूढो विभुः ॥ २७॥  
  
अंसे निषङ्गमवसज्य करारविन्दे  
चापं शरं च जनकात्मजया वहन्त्या ।  
साकं प्रसूतहरणाय वने चरन्तं  
साकेतनाथमनुयाति मनो मदीयम् ॥ २८॥  
  
पुण्ये पञ्चवटीनदीपरिसरे पुष्पावचाये कृते  
प्रस्विन्नाननपङ्कजः  प्रसृमरश्वासालसालोकनः ।  
श्रीखण्डद्रुममूलवर्तिनि शिलापट्टे समन्दानिले  
विश्राम्यन्सह सीतया मनसि मे विश्राम्यतीव प्रभुः ॥ २९॥  
  
सेवन्तामितरे शशाङ्कशकलोत्तेसं पुमांसं तथा  
वेणूदञ्चितनादवञ्चितलसद्गोपीजनं वा जनाः ।  
सेव्यः कश्चन निश्चितो मम जनस्थानाटवीसङ्कट-  
क्रव्याद्योधसहस्रसप्तकयुगच्छेदक्रियासाहसी ॥ ३०॥  
  
चक्रीकृत्य शरासनं धलधलाकुर्वत्सुवर्णाञ्चलं  
मुञ्चन्दिक्षु विदिक्षु काञ्चनभृतः पुङ्खानुपुङ्खान् शरान् ।  
स्वामी नः खरसेनया निखिलया साकं समीकक्षितौ  
कृत्तक्षिप्तभुजाशिरश्चरणया क्रूरं परिक्रीडते ॥ ३१॥  
  
यस्याः सन्ति कराः सहस्रमपि वा यस्याः  सहस्रं दृशः  
कृत्त्वा देवतयोर्द्वयोरपि तयोः स्वस्थौ सुतौ विश्रुते ।  
वीरे विश्रवसश्चतुर्ष्वपि सुतेष्वाद्यन्तशेषीक्रिया-  
विद्याचुञ्चुशिलीमुखे विहरते वीतक्लमं मे मनः ॥ ३२॥  
  
आक्रान्तं हृदयं दयापरवशस्वान्तेन दान्ते जने  
चापज्यापटुघोषभीषितनमल्कल्लोलिनीकामिना ।  
क्रव्यादेषु कृतान्तकेलिकलनाचातुर्यधुर्येषुणा  
केनापि प्लवमानसैनिकपरीवारेण वीरेण मे ॥ ३३॥  
  
प्रच्छायद्रुम ऋश्यमूकशिखरे पार्श्वस्थितेनैकशः  
सुग्रीवेण निवेद्यमानजननस्थानप्रभावाह्वयान् ।  
पश्यन्वानरयूथपानुपगतान्पाथोदनीलाकृति-  
र्वीरः सावरजः स भाति हृदि मे विश्वत्रयाधीश्वरः ॥ ३४॥  
  
कृपारसपयोधिना खरवरूथिनीयोधिना  
महामहिमशालिना मुनिहदब्जकोशालिना ।  
मनो मम कृपाणिना शरशरासमृत्पाणिना  
जटामकुटधारिणा तरलितं विराधारिणा ॥ ३५॥  
  
कन्दर्पकोटिशतसुन्दररूपधेयं  
कञ्चित्प्रभुं भुवनमङ्गलनामधेयम् ।  
नन्वस्थिरेऽपि हृदये नतिकृद्विधेयं  
कुर्मः कुशेशयसुहृत्कुलभागधेयम् ॥ ३६॥  
  
मौलिविराजन्मणिमयमकुटीमङ्क्षुनिपातनहृतरिपुगर्वः  
सर्वसुपर्वस्तुतिपदसमरप्राङ्गणचङ्क्वणदिषुगणलीलः ।  
भल्लुकमल्लप्लवगवरचमूपाणिपदाहतिविरचितलङ्का-  
गोपुरभङ्गः कुतुकयति मनः कोऽपि कुशेशयदयितकुलीनः ॥ ३७॥  
  
वार्षिकपाथोवहरुचिवपुषा वारितवारिधिबहलमदेन  
प्रातरुदञ्चत्प्रभकमलदलप्रस्तुतविस्तृतनयनतुलेन ।  
निटिलजटालीनिबिडितशिरसा निस्तुलकार्मुकविशिखधरेण  
क्रीतमिवान्तःकरणमिदमहो केनचिदाननसुलभकृपेण ॥ ३८॥  
  
सुन्दराकृति यत्कबन्धवसुन्धरारुहखण्डने  
गन्धसिन्धुरदूमिबन्धुरसिन्धुबन्धधुरन्धरम् ।  
यस्तु निस्तुलमस्तु तद्धृदि शस्त्रशस्तपुलस्त्यभू-  
हस्तमस्तकमास्तिकस्तुतिविस्तरार्हयशस्ततम् ॥ ३९॥  
  
कृत्तराजसमत्तरावणमुत्तराधरयोः समं  
दत्तमङ्गलमुत्तमं नृषु चित्तमञ्चति मामकम् ।  
तं कुतूहलि सङ्कुचल्लिकुचस्मयक्षितिजाकुच-  
द्वन्द्वसङ्गमलग्नकुङ्कुमपिञ्जरं रघुकुञ्जरम् ॥ ४०॥  
  
कल्पकद्रुमदर्पहृत्पदपङ्कजप्रचलद्रजः  
स्पर्शदर्शितगौतमाप्रियमेतमप्रतिमं नरम् ।  
तुङ्गसङ्गररङ्गसङ्गमितप्लवङ्गमपुङ्गव-  
प्रेरितद्रुमदारितक्षणदाचरं गतिमाचरम् ॥ ४१॥  
  
ऊर्मिलध्वनिकार्मुकच्छलवार्मुगुज्झितमार्गणा-  
सारदुर्बलवीरकर्बुरवारनिर्भरकौतुकैः ।  
गृध्रमोदिनि युद्धसीमनि सिद्धचारणकिन्नरैः  
श्लाघितो हृदि मोघितैनसि राघवो मम भासते ॥ ४२॥  
  
तापसामरगोपसाहसिचापसायकलाञ्छनः  
चारुगोस्तनजानकीस्तनकौतुकी स्तनयित्नुभाः ।  
क्रुध्यदापतदुद्यतायुधविध्यदन्तककिङ्करे  
कश्चिदेव हि निश्चितो मम पश्चिमेऽहनि रक्षिता ॥ ४३॥  
  
दिष्ट्या सम्प्रति मे मनः  स्पृहयते दुष्टाशरानीकिनी-  
कष्टापादनतुष्टिकृत्कपिचमूश्रीकामिने स्वामिने ।  
दूरादस्तसुरार्तये दशमुखध्वंसोन्मिषत्कीर्तये  
तत्कालस्थितलोकलोचनसुधावर्तीभववन्मूर्तये ॥ ४४॥  
  
कलमकणिशपुञ्जपिञ्जराङ्ग-  
प्लवगकदम्बकरन्धितोपकण्ठम् ।  
उदयदरुणचन्द्रबिम्बचिह्व-  
प्रभमुपसर्पति मानसं प्रभुं नः ॥ ४५॥  
  
शरहतदशकधरं धरित्रीदुहितृपयोधरपत्रलेखधुर्यम् ।  
कमपि नृपकुमारमेकवीरं भजति मनो मम भानुवंशरत्नम् ॥ ४६॥  
  
विकचकमलपत्रमित्रनेत्रं विकटजटापटलीभृदुत्तमाङ्गम् ।  
कपिकुलकलिताब्धिसेतुबन्धं कमपि कबन्धभुजाभिदं भजामः ॥ ४७॥  
  
आकाशमध्यगतनाकालयप्रकरशोकापनोदनजय-  
श्रीकामवानरसमीकावपातितमहाकायराक्षसकुलम् ।  
राकामृगाङ्कमधुराकारवक्त्रमगनीकाशकार्मुकधरं  
काकापराधसहमाकारयामि हृदि लोकाधिपं रघुपतिम् ॥ ४८॥  
  
वन्दारुहृष्यदरविन्दासनप्रभृतिवृन्दारकव्रजशिरः -  
सन्दानिताभिनवमन्दारदाममकरन्दाभिषिक्तचरणम् ।  
तं दाशरथ्यभिहितं दानवारिमृषिवृदाय मोक्षपदवी-  
सन्दायिनं भजति मन्दापि गे मतिरियं दाशकीशसुलभम् ॥ ४९॥  
  
सुत्रामपावकपवित्रादिदेवजनवित्रासनक्षमभुजा-  
मित्रातिघोरदशवक्त्रावखण्डनजचित्रावदातयशसि ।  
सत्रा शरेण धनुरत्त्रासुपञ्चकममित्रावलेर्दधति मे  
कुत्रापि- धामनि पवित्राभिधेऽनुषजति त्राणलिन्तु हृदयम् ॥ ५०॥  
  
तीराचलोदरविसारानुनादितगुणारावभैरवधनुः  
दूरापविद्धशरधारानिपातहृतनीराकरस्मयभरम् ।  
आराधनीयमखिलैरादियोगिभिरुदारानुकम्पमधुना  
धीरादरेण मम वीराग्रगण्यमयते राघवान्वयमणिम् ॥ ५१॥  
  
भूतावसादिति रणे तादृशि च्युततनौ ताडिते दशमुखे  
गीतापदानमुपयाता सुरैः सह विनीताशयेन विधिना ।  
सीताविहारसखमातातमाविधि च मे तावदन्वयभुवां  
नेतारमेव भजते तापमुज्झितुमुदीतादरं मन इदम् ॥ ५२॥  
  
पश्यन्तः शबरार्भकाः शुकगणभ्रान्त्या जिघृक्षन्ति यां  
सारङ्गाश्च नवोन्मिषत्तृणधिया संरुन्धते चर्वितुम् ।  
दूरादेव पलायते फणिकुलं बर्हभ्रमाद्भर्हिणां  
सैषा पश्चवटीजुषो रघुपतेः शोभा पुरो भाति मे ॥ ५३॥  
  
अस्तामीलनमक्षिनीलनलिनव्यूहेन देहेऽर्चितेः  
शङ्काऽऽतङ्कविवर्जितेन शबरस्त्रीणां मृगीणामिव ।  
वीरश्चेतसि विश्लथीकृतखरोच्छ्रायो महायोगिनां  
वन्द्यः पश्चवटीवनान्तरकुटीवासी ममासीदति ॥ ५४॥  
  
पाण्योः कार्मुकमाशुगं च शिरसि श्यामं जटामण्डलं  
कट्या चीरमुदारमंसफलके तूणीरमाबिभ्रतम् ।  
शाणोल्लीढहरिन्मणिस्मयहरच्छायं कृपायन्त्रितं  
भूमानं कमपि स्मरन्मरकतश्यामायते मे मनः ॥ ५५॥  
  
अधिरोहतीव हृदयं ममाधुना युधि रोषपातितविभीषणाग्रजः ।  
स्मरचारुतामदहरस्तनुश्रिया शरचापलाञ्छितकराम्बुजः प्रभुः ॥ ५६॥  
  
अवसानहीनभवसागरान्तरे पतितः परेतपतितस्त्रसन्नहम् ।  
शरणीकरोमि धरणीकुमारिकादयितं दयावलयितं दृगञ्चले ॥ ५७॥  
  
किमनेन मेऽन्यनमनेन लभ्यते लघुना यदस्मि रघुनायकं भजन् ।  
कुरुते जनः किमुरुतेजसाऽऽर्जिते कनकाञ्चले क्वचन काचमार्गणम् ॥ ५८॥  
  
मनुराजवंशजनुराजवङ्गवच्छिदुरोऽसदाननदुरासदाभिधः ।  
महता शरेण स हताशरेश्वरः कृपयातिमात्रमुपयाति मानसम् ॥ ५९॥  
  
एकवारमपि नाकवासिषु विवेकवानधिकमेकको  
धावता न घटतेऽवतारयितुमेव तादृशि कृपां मयि ।  
एहि मान्यगुण पाहि मामिति ततोऽहिमांशुकुलशेखरं  
चेतसाऽवृणि निशातसायकविघूतसागरमदं प्रभुम् ॥ ६०॥  
  
भैरवाहवविहारवानरचमूरवाकलितराक्षस-  
त्रासना गिरिसुतासनाथपुरशासनादृतनिजाभिधा ।  
घोरदानवशरीरदारणविशारदाशुगधनुर्धरा  
भावना परिजनावनानुगुणसेवना मनसि भाति मे ॥ ६१॥  
  
न क्षिणोति खलशिक्षणोऽतिममदक्षिणोदधिमवज्ञया  
जोषमास्थितमशेषमान्यगतिरेष मार्गणगणः कथम् ।  
इत्यमुं मथितुमत्यमुञ्चदिह नित्यमुञ्छितरिपूनिषून्  
यस्तमालिखति नस्तमालरुचिमस्तमायिकमृगं मनः ॥ ६२॥  
  
गीर्वाणैरिव कविभिः कृताभिमुख्ये  
नित्यं च क्षितिसुतया निबद्धसख्ये ।  
मच्चेतः सरति मनुप्रसूतिमुख्ये  
मैनाकस्वसृमहनीयमङ्गलाख्ये ॥ ६३॥  
  
किं ब्रूमहे तत इतोऽपि गवेषणाया-  
मालम्बनं क्वचिदपि त्रिज्गत्यलब्ध्वा ।  
हन्त द्रुतं पतति मामकमन्तरङ्गं  
काकुत्स्थनामनि गभीरकृपाम्बुराशौ ॥ ६४॥  
  
कादम्बिनीनिभरुचा कमलेक्षणेन  
कात्यायनीकमनकार्मुकभञ्जनेन ।  
केनापि कीलितपयोनिधिना गृहीतं  
चित्तं तथापि मम चिन्तयते न किञ्चित् ॥ ६५।  
  
नक्तञ्चरेन्द्रजयनन्दितविष्टपेन  
नालीकिनीरमणवंशनवाङ्कुरेण ।  
नाथेन बद्धमपिनद्धनदीश्वरेण  
नन्वद्य मानसमिदं मम नानटीति ॥ ६६॥  
  
दशग्रीवोदग्रस्मयदलनकेलीचणशरः  
शरीरश्रीनिर्वापितहरितदूर्वारुचिमदः ।  
स कश्चिन्निश्चिन्तः प्रविशति कठोरेऽपि हृदि मे  
दृषद्रूक्षारण्यभ्रमणकृतशिक्षाबल इव ॥ ६७॥  
  
भ्रान्त्वा दिक्षु विदिक्षु दुर्लभसुखोपायं मदीयं मनो  
दिष्ट्या धावति देवताः परिहरद्दीनानुकम्पोज्झिताः ।  
प्राप्ते साप्तपदीनतां करुणया दाशेन कोशेन वा  
नन्दिग्रामकृताधिपत्यचरणत्राणे पुराणे नरे ॥ ६८॥  
  
उत्प्लुत्य व्रजतां स्फुटभ्रुकुटिकं हुङ्कारमातन्वतां  
वालाग्राणि विधून्वतां किलिकिलाकोलाहलं कुर्वताम् ।  
योधानामरविन्दकेसररुचां मध्ये तमध्येति मे  
चेतश्चापशिलीमुखोज्ज्वलकराम्भोजं रघूणां प्रभुम् ॥ ६९॥  
  
प्रायेण चेतसि मम प्रणयेन वस्तु-  
मस्मत्प्रभुः समुपसर्पति पुष्पकेण ।  
चण्डोन्मिषत्किलिकिलाश्चलदीर्घपुच्छा  
यच्छादयन्ति गगनं गणशः प्लवङ्गाः ॥ ७०॥  
  
कोऽयं विकर्षति मनो मम कुञ्जरेन्द्रो  
नालीकनालमिव नन्वयमेव जाने ।  
रक्षोधिराजरमणीहृदयार्पिताग्नि-  
रक्षौहिणीशतपतिः कपिभल्लुकानाम् ॥ ७१॥  
  
भल्लूकप्रकरेण जङ्गममषीपाषाणखण्डत्विषा  
गोलाङ्गूलकदम्बकेन वदने नीलाञ्चितश्मश्रुणा ।  
पक्वोदुम्बरपाटलेन च कपिव्यूहेन नीरन्ध्रया  
वाहिन्या सह वर्तते हृदि स मे स्तोकेऽपि लोकेश्वरः ॥ ७२॥  
  
स्वच्छन्दं कपिभिर्विहृत्य सुतरामाश्लिष्य दिव्यान्मुनी-  
न्दिक्पालेष्ववतीर्य मन्दमितरान्देवानतीत्याञ्जसा ।  
दीनं दूरत एव साध्वसवशात्तिष्ठन्तमेतीव मां  
देवस्य क्षणदाचरेन्द्रजयिनो दृष्टिर्दमाशीतला ॥ ७३॥  
  
वेदान्तविभ्रमवने विहितप्रचारः  
काकुत्स्थवंशमवतीर्य कदापि खेलन् ।  
वाल्मीकिवाङ्निकरवागुरया गृहीतो  
हृत्पञ्चरं व्रजति कश्चिदयं शुको मे ॥ ७४॥  
  
दशकण्ठकलत्रकण्ठरिक्तीकृतिधौरेयशरे क्वचिन्नरेन्द्रे ।  
कलहंस इव स्फुटेऽरविन्दे कलयत्येष कुतूहलं ममात्मा ॥ ७५॥  
  
विषयेषु विहारि निर्विशङ्कं  
हृदयं मे हृतवानलीव कीटम् ।  
विभुरेष विदेहराजकन्या-  
कुचकुम्भच्युतकुङ्कुमारुणाङ्गः ॥ ७६॥  
  
अयि मन्मथ कोप लोभमोहौ  
मद मात्सर्य वृथायमुद्यमो वः ।  
शरणङ्कुरुते यतो मनो मे  
शरकृत्ताशरनायकं प्रभुं तम् ॥ ७७॥  
  
पश्यङ्घ्रितापमचिरोज्झितपञ्चबाण-  
विद्यापुनर्गणनदायिपदारविन्दे ।  
देवे मनश्चरति चन्द्रकलापचाप-  
द्वैतोपदेशविधिदेशिकबाहुदण्डे ॥ ७८॥  
  
देवतान्तरमपास्य जन्मितादावतान्तजनभुक्तिदायिनम् ।  
जानकीशमवलम्बते दयास्थानकीशनिवहं मनो मम ॥ ७९॥  
  
वारिधिस्मयनिरोधिसायके  
वासराधिपतिवंशनायके ।  
भक्तलोकभरणक्षमाशये  
भद्रकाङ्कि हृदयं निवेशये ॥ ८०॥  
  
तिष्ठन्साकमनेकवानरभटैस्तीरेऽम्बुधेरुत्तरे  
देवश्चेतसि भाति मे कुटिलितभ्रूवल्लिदत्तेक्षणः ।  
आगच्छत्यपगच्छति व्यतिषजत्युज्जृम्भमाणे पत-  
त्याविध्यत्यभिगर्जति प्रतिमुहुः कल्लोलजाले पुरः ॥ ८१॥  
  
उत्सर्पज्जलसर्पजालकमुपागच्छद्दुलीकच्छपं  
वल्गत्कर्कटशङ्खसङ्घमुदयत्कुम्भीरडिम्भोत्करम् ।  
उद्धूताण्डजषण्डमुच्चनिनदप्रारम्भमम्भोनिधिं  
लक्षीकुर्वति वर्वृतीति मम धीरक्षीणसारे प्रभौ ॥ ८२॥  
  
गङ्गादिमेन तटिनीगृहिणीशतेन  
साकं कृताञ्जलिपुटं शरणं वृणानम् ।  
वैदूर्यवर्णतनुमर्णवमन्वगृह्णा-  
द्दीनैकबन्धुरहिमद्युतिवंशदीपः ॥ ८३॥  
  
द्रागुन्मूलितनीतशैलशिखरप्रक्षेपशीर्णध्वन-  
त्कल्लोलोत्पतदम्बुशीकरकुलक्लिन्नैः प्लवङ्गव्रजैः ।  
नीरन्ध्रीकृततीरसैकततले नीराकरे कौतुक-  
न्यस्ताक्षो हृदि भाति मे धृतधनुर्बाणो रघूणां प्रभुः ॥ ८४॥  
  
खेयाम्भांसि मुखैः पिबाम चरणैर्मथ्नाम सालं गृहा-  
न्प्लोषाम ज्वलनेन विभ्रमवनान्युत्पाटयामौजसा ।  
रक्षांसि प्रहराम पाणिभिरिति व्याहारिभिर्वानरै-  
र्लङ्कां रोधयति स्म राथवकुलालङ्कारभूतः प्रभुः ॥ ८५॥  
  
मा चेतस्त्वरितं गमः परिसरे देवस्य यद्दूरत-  
स्तौ सुग्रीवविभीषणावपि समं सौमित्रिणा तिष्ठतः ।  
हस्ताग्रापिहिताननं हनुमता कर्णे गिरं जल्पता  
द्वन्द्वं मन्त्रयते प्लवङ्गमचमूमध्यस्थितोऽयं प्रभु-॥ ८६॥  
  
पामरसार्थदुरापं तामरसार्थनपदाक्षिसौलभ्यम् ।  
मानसमुद्धतमयते दीनसमुद्धरणदक्षिणं रामम् ॥ ८७॥  
  
पातकराजिहराख्यं शीतकराजिक्षमाननं देवम् ।  
कुञ्जरयानमुपासे पिञ्जरयानद्धकार्मुकं मौर्व्या ॥ ८८॥  
  
सुग्रीवेण यवाग्रशोभिकणिशश्रेणीपिशाङ्गश्रिया  
कालोन्मीलितकर्णिकारकलिकागौरेण सौमित्रिणा ।  
साकं वानरसैनिकेषु निवसन्सान्द्रानुबद्धातसी-  
सच्छायः कुतुकं करोति हृदि मे साकेतपृथ्वीपतिः ॥ ८९॥  
  
सन्नह्यद्भटकोटिकौणपपुरीसन्दर्शने कौतुका-  
दारूढेन सुवेलशैलशिखरं श्यामाम्बुवाहश्रिया ।  
चापं वासवचापचारु दधता शाखामृगानीकिनी-  
सम्बाधान्तिकभूमिना हृतमिव स्वान्तं मम स्वामिना ॥ ९०॥  
  
आरूढभ्रुकुटीविटङ्कनिटिलामारक्तनेत्राम्बुजां  
गाढोन्नद्धजटाभरां कपिचमूकल्याणदानोन्मुखीम् ।  
बाणानुत्सृजतीं रणे निशिचरप्राणापहारक्षमां  
लीलां कामपि चिन्तयामि मनसा नीलाम्बुदश्यामलाम् ॥ ९१॥  
  
प्रसर्पदनुपप्लवप्लवगसैनिकप्रेक्षण-  
क्षणप्रहृतनैरृतद्रुतगृहीतधूतायुधे ।  
रणे पटुरणद्गुणप्रहितबाणबाणासन-  
प्रसन्नकरपुष्करे रघुवरे विरूढं मनः ॥ ९२॥  
  
बाणच्छिन्नविकीर्णरावणशिरः श्रेणीभुरीणीकृते  
घोरे सङ्गरचत्वरे क्रतुभुजां यः प्रीतये तत्वरे ।  
तस्यातस्यसितश्रियः श्रितजनश्रेयस्कृतो धन्विनः  
स्मारं स्मारमये क्षिपेम समये दुर्वारसर्वापदः ॥ ९३॥  
  
नाराचेन समं निशाचरचमूवाराशिकुम्भीभुवा  
प्रावृण्मेघमुहूर्तलाञ्छनधनुऽ पुण्यं दधानो धनुः ।  
लङ्कातङ्कनिदानवानरभटव्रातानपेतान्तिको  
वीरः कोऽपि विकर्षतीव हृदयं विष्वक्प्रचारप्रियम् ॥ ९४॥  
  
सालग्राम इवार्कमण्डल इव क्षीराम्बुराशाविव  
श्रीवैकुण्ठ इवागमाञ्चल इव प्राचेतसोक्ताविव ।  
निर्व्याजेन कृपाभरेण नितरां निर्धूय मोहांहसी  
काङ्क्षत्येष ककुत्स्थवंशतिलकः कर्तुं पदं मे हृदि ॥ ९५॥  
  
निहतवति कबन्धं नीरधौ सेतुबन्धं  
विहितवति विचित्रं वीक्षकाणां पवित्रम् ।  
जगदुपकृतिनिष्ठे ज्याकिणाङ्कप्रकोष्ठे  
मम हृदयमुदारे मज्जति क्वापि वीरे ॥ ९९॥  
  
शरस्फुरदुषर्बुधक्वथितजृम्भदम्भोवह-  
द्बृहत्तरतरङ्गसङ्कुलितकूलशैलोदरे ।  
उदन्वति वितन्वति स्तुतिमवक्रिमप्रक्रमः  
क्रमेत हृदि मे तरण्यभिजनप्रदीपः प्रभुः ॥ ९७॥  
  
जगत्त्रयपवित्रया जनितचित्रचारित्रया  
महीभवकलत्रया महितभानुमत्पुत्रया ।  
दयारुचिरशीलया दमितताडकाबालया  
कयापि घननीलया कवचितं मनो लीलया ॥ ९८॥  
  
निरर्गलधनुर्गुणप्रहितनिर्गलन्मार्गण-  
प्रपञ्चहतवञ्चनासमरचुञ्चुनक्तञ्चरम् ।  
चिरत्नमुनिरत्ननत्युचितयत्नमात्मा मम  
स्मरत्ययमनत्ययं प्रभुमदित्यपत्यान्वयम् ॥ ९९॥  
  
बिभ्रत्प्रत्यवपन्नसर्वभुवनश्वःश्रेयसश्रीपुनः  
प्रत्युत्थापनविभ्रमैकरसिकौ पापयोर्धनुःसायकौ ।  
स्थान्यादेशपदाधिरोपितदशग्रीवेदमेकान्तर-  
भ्रातृव्यञ्जितशक्तिरस्तु हृदि मे वीराग्रणी राघवः ॥ १००॥  
  
समीकभुवि चण्डया सरणधूतवेतण्डया  
भुजाविजितशुण्डया भुजगभीमकोदण्डया ।  
प्रतिद्विषमकुण्ठया प्रथमवासवैकुण्ठया  
प्रविद्धदशकण्ठया प्रसृतमन्तरुत्कण्ठया ॥ १०१॥  
  
प्रभूतगुणभूषणा प्रबलरक्षसां भीषणा  
प्रमोदितविभीषणा प्रदरजाब्धिसंशोषणा ।  
मखाशिषु कृतावना महदमुक्तसंसेवना  
महीदुहितृसेवना मनसि भाति मे भावना ॥ १०२॥  
  
दयारसधुरीणया दमिषु दत्तकल्याणया  
दरीसदृशतूणया दलितरावणप्राणया ।  
मलीमसविदूरया मनुकुलोदिताकारया  
मनः सुकृतधारया मम हृतं महोदारया ॥ १०३॥  
  
कृच्छ्रादन्तःसुरपरिषदः प्राप्य मार्गं प्रविश्य  
ब्रह्मर्षीणां गणमथ चलत्कीशसम्बाधखिन्नम् ।  
राजन्ये मे लगति हृदयं कापि पृथ्वीकुमारी-  
पीनोत्तुङ्गस्तनमकरिकालेखविद्याधुरीणे ॥ १०४॥  
  
निःशब्दस्तिमितप्लवङ्गमभटश्रेण्यन्तरालस्थली-  
विक्रान्ताङ्गदहूतदर्शितविभुक्तैकैकदिक्पालकाम् ।  
आस्थानीमवलोकितस्मितशिरः कम्पादिसंवाहनां  
सन्तुष्यत्सकलामरां रघुपतेरन्तश्चिरं चिन्तये ॥ १०५॥  
  
इति श्रीरामभद्रदीक्षितकृतं रामकर्णरसायनं सम्पूर्णम् ।  
  
Proofread by PSA Easwaran psaeaswaran@gmail.com  
  
