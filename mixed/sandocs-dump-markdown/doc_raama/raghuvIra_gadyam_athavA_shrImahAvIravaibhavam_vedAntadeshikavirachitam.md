---
Author: Shri vedAnta deshika
Category: raama, vedAnta-deshika
File name: traghuvira.itx
Language: Sanskrit
Latest update: September 13, 2019
Location: doc_raama
Send corrections to: Sanskrit@cheerful.com
Site access: https://sanskritdocuments.org
Subject: kavya
Sublocation: raama
Text title: raghuviira gadyaM
Texttype: pramukha
Transliterated by: T. R. Chari trchari at hotmail.com
engtitle: raghuvIra gadyam
itxtitle: raghuvIra gadyam athavA shrImahAvIravaibhavam (vedAntadeshikavirachitam)
title: रघुवीर गद्यम् अथवा श्रीमहावीरवैभवम् (वेदान्तदेशिकविरचितम्)

---
  
 रघुवीर गद्यं अथवा श्रीमहावीरवैभवम्   
जयत्याश्रित सन्त्रास ध्वान्त विध्वंसनोदयः ।  
प्रभावान् सीतया देव्या परम-व्योम भास्करः ॥  
  
जय जय महावीर !  
महाधीर धौरेय !  
देवासुर समर समय समुदित निखिल निर्जर निर्धारित  
निरवधिकमाहात्म्य !  
दशवदन दमित दैवत परिषदभ्यर्थित दाशरथि-भाव !  
दिनकर कुल कमल दिवाकर !  
दिविषदधिपति रण सहचरण चतुर दशरथ चरमऋण विमोचन !  
कोमलसुता कुमाअभाव कञ्चु कित कारणाकार !  
कौमार केळि गोपायित कौशिकाध्वर  
रणाध्वर धुर्य भव्य दिव्यास्त्र बृन्द वन्दित !  
प्रणत जन विमत विमथन दुर्ललितदोर्ललित !  
तनुतर विशिख विताडन विघटित विशरारु शरारु  
ताटका ताटकेय !  
जड-किरण शकल-धरजटिल नट पति-मकुट नटन-पटु  
विबुध-सरिद्-अति-बहुल मधु-गलन ललित-पद  
नलिन-रज-उप-मृदित निज-वृजिन जहदुपल-तनु-रुचिर  
परम-मुनि वर-युवति नुत !  
कुशिक-सुतकथित विदित नव विविध कथ !  
मैथिल नगर सुलोचना लोचन चकोर चन्द्र !  
खण्ड-परशु कोदण्ड प्रकाण्ड खण्डन शौण्ड भुज-दण्ड !  
चण्ड-कर किरण-मण्डल बोधित पुण्डरीक वन रुचि लुण्टाक लोचन !  
मोचित जनक हृदय शङ्कातङ्क !  
परिहृत निखिल नरपति वरण जनक-दुहित कुच-तट विहरण  
समुचित करतल !  
शतकोटि शतगुण कठिन परशु धर मुनिवर कर धृत  
दुरवनम-तम-निज धनुराकर्षण प्रकाशित पारमेष्ठ्य !  
क्रतु-हर शिखरि कन्तुक विहृतिमुख जगदरुन्तुद  
जितहरिदन्त-दन्तुरोदन्त दश-वदन दमन कुशल दश-शत-भुज  
नृपति-कुल-रुधिरझर भरित पृथुतर तटाक तर्पित  
पितृक भृगु-पति सुगति-विहति कर नत परुडिषु परिघ !  
अनृत भय मुषित हृदय पितृ वचन पालन प्रतिज्ञावज्ञात  
यौवराज्य !  
निषाद राज सौहृद सूचित सौशील्य सागर !  
भरद्वाज शासनपरिगृहीत विचित्र चित्रकूट गिरि कटक  
तट रम्यावसथ !  
अनन्य शासनीय !  
प्रणत भरत मकुटतट सुघटित पादुकाग्र्याभिषेक निर्वर्तित  
सर्वलोक योगक्षेम !  
पिशित रुचि विहित दुरित वल-मथन तनय बलिभुगनु-गति सरभसशयन तृण  
शकल परिपतन भय चरित सकल सुरमुनि-वर-बहुमत महास्त्र सामर्थ्य !  
द्रुहिण हर वल-मथन दुरालक्ष्य शर लक्ष्य !  
दण्डका तपोवन जङ्गम पारिजात !  
विराध हरिण शार्दूल !  
विलुलित बहुफल मख कलम रजनि-चर मृग मृगयानम्भ  
सम्भृतचीरभृदनुरोध !  
त्रिशिरः शिरस्त्रितय तिमिर निरास वासर-कर !  
दूषण जलनिधि शोशाण तोषित ऋषि-गण घोषित विजय घोषण !  
खरतर खर तरु खण्डन चण्ड पवन !  
द्विसप्त रक्षः-सहस्र नल-वन विलोलन महा-कलभ !  
असहाय शूर !  
अनपाय साहस !  
महित महा-मृथ दर्शन मुदित मैथिली दृढ-तर परिरम्भण  
विभवविरोपित विकट वीरव्रण !  
मारीच माया मृग चर्म परिकर्मित निर्भर दर्भास्तरण !  
विक्रम यशो लाभ विक्रीत जीवित गृघ्र-राजदेह दिधक्षा  
लक्षित-भक्त-जन दाक्षिण्य !  
कल्पित विबुध-भाव कबन्धाभिनन्दित !  
अवन्ध्य महिम मुनिजन भजन मुषित हृदय कलुष शबरी  
मोक्षसाक्षिभूत !  
प्रभञ्जन-तनय भावुक भाषित रञ्जित हृदय !  
तरणि-सुत शरणागतिपरतन्त्रीकृत स्वातन्त्र्य !  
दृढ घटित कैलास कोटि विकट दुन्दुभि कङ्काल कूट दूर विक्षेप  
दक्ष-दक्षिणेतर पादाङ्गुष्ठ दर चलन विश्वस्त सुहृदाशय !  
अतिपृथुल बहु विटपि गिरि धरणि विवर युगपदुदय विवृत चित्रपुङ्ग वैचित्र्य !  
विपुल भुज शैल मूल निबिड निपीडित रावण रणरणक जनक चतुरुदधि  
विहरण चतुर कपि-कुल पति हृदय विशाल शिलातल-दारण दारुण शिलीमुख !  
अपार पारावार परिखा परिवृत परपुर परिसृत दव दहन  
जवन-पवन-भव कपिवर परिष्वङ्ग भावित सर्वस्व दान !  
अहित सहोदर रक्षः परिग्रह विसंवादिविविध सचिव विप्रलम्भ समय  
संरम्भ समुज्जृम्भित सर्वेश्वर भाव !  
सकृत्प्रपन्न जन संरक्षण दीक्षित !  
वीर !  
सत्यव्रत !  
प्रतिशयन भूमिका भूषित पयोधि पुलिन !  
प्रलय शिखि परुष विशिख शिखा शोषिताकूपार वारि पूर !  
प्रबल रिपु कलह कुतुक चटुल कपि-कुल कर-तलतुलित हृत गिरिनिकर साधित  
सेतु-पध सीमा सीमन्तित समुद्र !  
द्रुत गति तरु मृग वरूथिनी निरुद्ध लङ्कावरोध वेपथु लास्य लीलोपदेश  
देशिक धनुर्ज्याघोष !  
गगन-चर कनक-गिरि गरिम-धर निगम-मय निज-गरुड गरुदनिल लव गलित  
विष-वदन शर कदन !  
अकृत चर वनचर रण करण वैलक्ष्य कूणिताक्ष बहुविध रक्षो  
बलाध्यक्ष वक्षः कवाट पाटन पटिम साटोप कोपावलेप !  
कटुरटद् अटनि टङ्कृति चटुल कठोर कार्मुक !  
विशङ्कट विशिख विताडन विघटित मकुट विह्वल विश्रवस्तनयविश्रम  
समय विश्राणन विख्यात विक्रम !  
कुम्भकर्ण कुल गिरि विदलन दम्भोलि भूत निःशङ्क कङ्कपत्र !  
अभिचरण हुतवह परिचरण विघटन सरभस परिपतद् अपरिमितकपिबल  
जलधिलहरि कलकल-रव कुपित मघव-जिदभिहनन-कृदनुज साक्षिक  
राक्षस द्वन्द्व-युद्ध !  
अप्रतिद्वन्द्व पौरुष !  
त्र यम्बक समधिक घोरास्त्राडम्बर !  
सारथि हृत रथ सत्रप शात्रव सत्यापित प्रताप !  
शितशरकृतलवनदशमुख मुख दशक निपतन पुनरुदय दरगलित जनित  
दर तरल हरि-हय नयन नलिन-वन रुचि-खचित निपतित सुर-तरु कुसुम वितति  
सुरभित रथ पथ !  
अखिल जगदधिक भुज बल वर बल दश-लपन लपन दशक लवन-जनित कदन  
परवश रजनि-चर युवति विलपन वचन समविषय निगम शिखर निकर  
मुखर मुख मुनि-वर परिपणित!  
अभिगत शतमख हुतवह पितृपति निरृति वरुण पवन धनदगिरिशप्रमुख  
सुरपति नुति मुदित !  
अमित मति विधि विदित कथित निज विभव जलधि पृषत लव !  
विगत भय विबुध विबोधित वीर शयन शायित वानर पृतनौघ !  
स्व समय विघटित सुघटित सहृदय सहधर्मचारिणीक !  
विभीषण वशंवदी-कृत लङ्कैश्वर्य !  
निष्पन्न कृत्य !  
ख पुष्पित रिपु पक्ष !  
पुष्पक रभस गति गोष्पदी-कृत गगनार्णव !  
प्रतिज्ञार्णव तरण कृत क्षण भरत मनोरथ संहित सिंहासनाधिरूढ !  
स्वामिन् !  
राघव सिंह !  
हाटक गिरि कटक लडह पाद पीठ निकट तट परिलुठित निखिलनृपति किरीट  
कोटि विविध मणि गण किरण निकर नीराजितचरण राजीव !  
दिव्य भौमायोध्याधिदैवत !  
पितृ वध कुपित परशु-धर मुनि विहित नृप हनन कदन पूर्वकालप्रभव  
शत गुण प्रतिष्ठापित धार्मिक राज वंश !  
शुच चरित रत भरत खर्वित गर्व गन्धर्व यूथ गीत विजय गाथाशत !  
शासित मधु-सुत शत्रुघ्न सेवित !  
कुश लव परिगृहीत कुल गाथा विशेष !  
विधि वश परिणमदमर भणिति कविवर रचित निज चरितनिबन्धन निशमन  
निर्वृत !  
सर्व जन सम्मानित !  
पुनरुपस्थापित विमान वर विश्राणन प्रीणित वैश्रवण विश्रावित यशः  
प्रपञ्च !  
पञ्चतापन्न मुनिकुमार सञ्जीवनामृत !  
त्रेतायुग प्रवर्तित कार्तयुग वृत्तान्त !  
अविकल बहुसुवर्ण हय-मख सहस्र निर्वहण निर्वर्तित  
निजवर्णाश्रम धर्म !  
सर्व कर्म समाराध्य !  
सनातन धर्म !  
साकेत जनपद जनि धनिक जङ्गम तदितर जन्तु जात दिव्य गति दान दर्शित नित्य  
निस्सीम वैभव !  
भव तपन तापित भक्तजन भद्राराम !  
श्री रामभद्र !  
नमस्ते पुनस्ते नमः ॥  
  
चतुर्मुखेश्वरमुखैः पुत्र पौत्रादि शालिने ।  
नमः सीता समेताय रामाय गृहमेधिने ॥  
  
कविकथक सिंहकथितं  
कठोत सुकुमार गुम्भ गम्भीरम् ।  
भव भय भेषजमेतत्  
पठत महावीर वैभवं सुधियः ॥  
  
सर्वं श्री कृष्णार्पणमस्तु  
  
  
The text is authored by Shri vedAnta deshika a great Vaishnava  
scholar, also known as Shri nigamAnta mahA deshikan, also  
possessing the title kavithArkika simham.  
In his works, the indication or mudhra is ᳚venkatesa᳚ or venkata kavi .  
  
Encoded by T. R. Chari trchari at hotmail.com  
  
