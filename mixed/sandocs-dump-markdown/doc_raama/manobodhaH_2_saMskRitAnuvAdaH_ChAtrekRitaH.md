---
Author: Swami Ramdas, translator Vishvanath Keshava Chatre
Category: raama, samartha-rAmadAsa
Description/comments: in Sanskrit by Chatre, verses for mind
File name: manobodha-skt2.itx
Indexextra: (marathi-skt-engl, shloka Excel)
Language: Sanskrit
Latest update: June 20, 2015
Location: doc_raama
Proofread by: Sunder Hattangadi sunderh at hotmail.com
Send corrections to: Sanskrit@cheerful.com
Site access: https://sanskritdocuments.org
Subject: philosophy/hinduism/religion
Sublocation: raama
Text title: manobodhaH 2 marAThI manAche shlokasya saMskRitAnuvAda
Texttype: pramukha
Transliterated by: Sunder Hattangadi sunderh at hotmail.com
engtitle: Manobodha 2
itxtitle: manobodhaH 2 (saMskRitAnuvAdaH ChAtrekRitaH)
title: मनोबोधः २ (संस्कृइतानुवादः छात्रेकृइतः)

---
  
 मनोबोधः २   
मनोबोधः श्रीसमर्थरामदासस्वामिविरचितः  
संस्कृत अनुवादक विश्वनाथ केशव छत्रे  
  
रामाप्तिमार्गः  
गणाधीशमीशं गुणानामनन्तं   जगज्जातमेतद्यतो निर्गुणं तम् ।  
चतुर्वाक्खनिं शारदाम्बां च वन्दे   सुदृग्गोचरो मेऽस्तु रामाप्तिमार्गः ॥ १॥  
  
मनो! भद्र! भक्तेः पथैव प्रयायात्   स्वभावात्ततः श्रीहरिः स्यात् प्रसन्नः ।  
जनैर्निन्दितं तत् त्यजेत् सर्वथैव   जनैर्वन्दितं सर्वभावेन कुर्यात् ॥ २॥  
  
प्रभाते प्रभुर्ध्यायतां रामचन्द्रो   गिरा प्रोच्यतां पावनं रामनाम ।  
सदाचारमत्याज्यमेवाचरन्ना   सुधन्यो भवेद्भूतलेऽस्मिन्नवश्यम् ॥ ३॥  
  
मनो! माऽस्तु दुर्वासनाया लवोऽपि   मनो! मा स्पृशेत्पापबुद्धिस्तथा त्वाम् ।  
मनो! मा त्यजेत् सर्वथा धर्मनीती   मनो! रेऽस्तु सारोद्धृतौ ते विवेकः ॥ ४॥  
  
मनः! पापसङ्कल्पमाशु त्यज त्वं   समाश्रीयतां सत्यसङ्कल्प एव ।  
मनो! वासना माऽस्तु शब्दादिकेषु   विकाराभिभूतं विनिन्दन्ति लोकाः ॥ ५॥  
  
मनो! माऽस्तु दुःखावहः क्रोध एषो   विकारी च कामः प्रकारैरनेकैः ।  
मनो! न श्रयेत्पापमूलं च लोभं   वसेन्मत्सराद्दम्भदैत्याच्च दूरम् ॥ ६॥  
  
मनो! रेऽवलम्बस्व धैर्यं प्रसङ्गे   गिरं मर्मभेत्रीमपि त्वं सहस्व ।  
स्वयं ब्रूहि रे! नम्रवाचैव नित्यं   मनस्तोषय त्वं ततः सर्वलोकान् ॥ ७॥  
  
स्वदेहावसानेऽपि जीवेत् स्वकीर्तिः   तथैव क्रियां सन्मनो रे! कुरुष्व ।  
त्वया चन्दनेनेव रे! स्वक्षयेण   प्रतोषोऽर्जितव्यस्सतामन्तराणाम् ॥ ८॥  
  
मनः पुष्यतां मा परार्थेऽभिलाषो   ह्यतिस्वार्थबुद्धिर्महापातकाय ।  
फलं पापकृत्यस्य भोक्ताव्यमेवा   चिरेष्टं न चेल्लभ्यते, दुःखमुग्रम् ॥ ९॥  
  
अखण्डं मनो! रक्ष्यतां प्रेम रामे,   विषादं विना प्राप्तदुःखं सहेत ।  
सुखं मन्यतां तत्, तनोर्यत्तु दुःखं   विवेकेन च स्थीयतामात्मरूपे ॥ १०॥  
  
क आप्नोति सर्वाणि लोके सुखानि?   विचिन्त्येति रेऽन्वेषितव्यं त्वयैव ।  
कृतं कर्म यादृक् पुरा हि त्वयैव   तथैवोपभोक्तव्यमस्मिन् शरीरे ॥ ११॥  
  
मनः! सन्ततं चिन्तयेन्न स्वदुःखं   मनः! शोकचिन्ते त्यजेद् रे! सुदूरम् ।  
विवेकेन सन्त्यज्यतां देहबुद्धि-   र्विदेहेन रे! भुज्यतां मुक्तिसौख्यम् ॥ १२॥  
  
गतिः काऽभवद् भो मनो! रावणस्य?   सराज्यं त्वकस्माद्विनाशं गतोऽसौ ।  
त्यजातो दुरिच्छां मनः! शीघ्रमेव   ग्रसिष्णुर्हि कालोऽनुधावत्यखण्डम् ॥ १३॥  
  
तनुं कर्मभिर्लब्धवाञ् जीव एषः,   परं सापनीता तु कालेन काले ।  
महान्तोऽपि मृत्योः पथैव प्रयाता   असङ्ख्याश्च जाता मृताश्चापि मह्याम् ॥ १४॥  
  
इयं मर्त्यभूमिर्मनः ! सत्यदृष्ट्या,   समस्ताश्च जीवा अहन्तावदृप्ताः ।  
चिरञ्जीव्यशेषं च ते मन्यमाना,   अकस्मात् परित्यज्य सर्वं प्रयान्ति ॥ १५॥  
  
अथैकं मृतं शोचतीह द्वितीयस्   तमन्वेत्यकस्मादहो ! सोऽपि शोचन् ।  
सुदुष्पूरलोभो मनःक्षुब्धतायै,   स आप्नोति तस्मात् पुनर्जन्म जीवः ॥ १६॥  
  
वृथैवोह्यते मानवेनेह चिन्ता,   भवत्येव भावि ह्यकस्मात् समस्तम् ।  
नरो भोगमाप्नोति कर्मानुरूपं,   विषादं श्रयत्यल्पधीस्तद्वियोगात् ॥ १७॥  
  
विना राममन्येन नाशा निधेया,   न गेया च कीर्तिर्मनो ! मानवस्य ।  
स्तुतो यः पुराणैस्तथा वेदशास्त्रैः,   स्तवात्तस्य सर्वे स्तुता गौरवार्हाः ॥ १८॥  
  
मनः ! सर्वथा मा सखे ! प्रोज्झ सत्यम्,   असत्यं मनो ! मा प्रतिष्ठापयस्व ।  
मनो ! रे वदेत् सत्यवाचैव सत्यम्,   असत्यं त्वसत्यं, मनः ! सन्त्यजेत्तत् ॥ १९॥  
  
क्रियान् रे ! ऽहह ! क्लेशदो गर्भवासः,   प्ररुद्धो मनः ! पच्यते तत्र जीवः ।  
अधोवक्त्रजीवस्य दुःखं महत्तद्-   मनो ! मास्तु तादृक्षकृच्छ्रं पुनस्ते ॥ २०॥  
  
मनो ! मास्तु जन्मप्रसूर्वासना ते,   न वा कामना द्रव्यदारादिकानाम् ।  
मनो ! यातना दुःसहा गर्भवासे,   मनो ! भद्र ! सम्मेलय द्राक् सरामम् ॥ २१॥  
  
मनः ! सज्जन ! त्वं हितं मे कुरुष्व,   दृढं राघवं धारयान्तः सदैव ।  
त्रिलोकाधिपोऽसौ हनूमत्प्रभूश्च   महाराज उद्धारकर्ता जनानाम् ॥ २२॥  
  
मनो ! ब्रूहि माऽन्यद् विना रामकीर्तिं,   वृथा भाषणान्नास्ति रे ! सौख्यलाभः ।  
हरत्येष तेऽनुक्षणं काल आयुस्-   ततस्त्वां नु को मोचयेद् देहपाते ?॥ २३॥  
  
विना राघवं किं वृथा क्लेशितव्यं ?   पृथग्लोकवत् किं वृथा जल्पितव्यम् ? ।  
मनो ! वाचि ते रामानामास्त्वखण्डं,   न सम्बाधतां त्वामहन्ताघरूपा ॥ २४॥  
  
मनो ! भद्र ! नोद्विज्यतां बोधनान्मे,   कुतो रामलाभो भवेदन्यथा ते! ।  
अवश्यं समायाति दुःखं सुखान्ते,   विनङ्क्ष्यत्यशेषं च काले समस्तम् ॥ २५॥  
  
कृता भूरियत्ना वपूरक्षणार्थं,   तदन्ते तु कालेन कालेऽपनीतम् ।  
भजानन्यभक्त्या रघुश्रेष्ठमेनं,   त्यजाशेषचिन्तां च संसारजन्याम् ॥ २६॥  
  
भवात् किं वृथा भीरुवद् रे! बिभेषि ?   त्यजाशेषभीतिं च धैर्यं श्रयस्व ।  
समर्थोऽन्तिके रक्षिता राम एष,   उपेक्षेत न क्रोधतप्ते कृतान्ते ॥ २७॥  
  
  
  
जहात्येष दासप्रियो नैव रामः  
धनुर्धारिरामः स रे! दीननाथः   पुरो वीक्ष्य तं कम्पते त्वन्तकोऽपि ।  
मनः सत्यमेतन्न भोः शङ्कनीयं   जहात्येष दासप्रियो नैव रामः ॥ २८॥  
  
त्रिलोक्या तु यन्नूपुरं गर्जतीव   यद् 'अन्ते जयी रामदासः सदैव' ।  
अयोध्यामशेषां दिवं यो निनाय   जहात्येष दासप्रियो नैव रामः ॥ २९॥  
  
समर्थस्य दासे क्षणं वक्रदृष्टिं   क उत्क्षेस्तुमस्यां क्षितौ स्यात् सुधृष्टः ।  
मुदा वर्ण्यते यस्य लीला त्रिलोके   जहात्येष दासप्रियो नैव रामः ॥ ३०॥  
  
महासङ्कटेभ्यः सुरा येन मुक्ता   गुणी सर्वतो यो बलिष्ठः प्रतापी ।  
सदा स्मर्यते यः शिवाशङ्कराभ्यां   जहात्येष दासप्रियो नैव रामः ॥ ३१॥  
  
अहल्या शिलारूपतो येन मुक्ता   पदस्पर्शमात्रेण दिव्या कृता च ।  
ययुर्विक्लमं वर्णने यस्य वेदा   जहात्येष दासप्रियो नैव रामः ॥ ३२॥  
  
शशी भास्करस्तारका मेघमाला   वसन्तीह यावच्च मन्दारमेरू ।  
चिरञ्जीविन्तां येन नीतौ स्वदासौ   जहात्येष दासप्रियो नैव रामः ॥ ३३॥  
  
उपेक्षा तु सम्भाव्यते नैव रामात्   परं चञ्चलं तन्मनो मानवस्य ।  
पुरोवाच यो 'भक्तचिन्ता वहामि'   जहात्येष दासप्रियो नैव राम ॥ ३४॥  
  
नरो यादृशं भावमन्तर्बिभर्ति   वसत्यन्तरे तादृशस्तस्य देवः ।  
अनन्यस्य यो रक्षिता चापपाणिः   जहात्येष दासप्रियो नैव रामः ॥ ३५॥  
  
समीपस्थ एवास्ति देवः सदैव   कृपालुः परीक्षेच्छुकस्तु क्षणैकम् ।  
सुस्वानन्दरूपश्च मोक्षप्रदो यो   जहात्येष दासप्रियो नैव रामः ॥ ३६॥  
  
यथा प्रत्यहं चक्रवाकार्थमर्कः   तथा धावति द्राक् प्रभुः सङ्कटे यः ।  
नदत्यम्बरे डिण्डिमो यस्य भक्तेः   जहात्येष दासप्रियो नैव रामः ॥ ३७॥  
  
  
  
मनः! सज्जन! स्थीयतां रामरूपे!  
मनः! प्रार्थना मामिकेयं त्वदग्रे,   सदा राममीक्षस्व साश्चर्यमेनम् ।  
अवज्ञायतां मा क्षणं बोध एषो,   मनः! सज्जन! स्थीयतां रामरूपे! ॥ ३८॥  
  
पुराणैश्च यो वर्ण्यते वेदशास्त्रैः,   स्थिरं यस्य भक्त्या समाधानसौख्यम् ।  
त्यजाशेषचाञ्चल्यदोषं तमाप्तुं,   मनः! सज्जन! स्थीयतां रामरूपे! ॥ ३९॥  
  
मनः! प्राप्यते यत्र सौख्यं समस्तं,   वसात्यादरात्तत्र रे! सावधानम् ।  
विवेकेन दुष्कल्पना रे! निरस्य,   मनः! सज्जन! स्थीयतां रामरूपे! ॥ ४०॥  
  
भ्रमित्वा भृशं लप्स्यसे रे! न सौख्यं,   श्रमा निष्फलास्ते, हितं नाल्पमात्रम् ।  
विवेकेन रे! स्वान्तरं बोधयित्वा,   मनः! सज्जन! स्थीयतां रामरूपे! ॥ ४१॥  
  
अनेकैः श्रितं मार्गमेवावलम्ब्य,   मनो! रामचन्द्रं वशं स्वं कुरुष्व ।  
प्रसिद्धः स नाथो हि दैन्यार्दितानां,   मनः! सज्जन! स्थीयतां रामरूपे! ॥ ४२॥  
  
मनः! सज्जन! स्मर्यतामेकमात्रं,   हितं प्राप्यतामात्मनीनं जनेषु ।  
विना रामनाम्नो न रे! भाषितव्यं,   निदिध्यासितव्यं सदा रामरूपम् ॥ ४३॥  
  
मनः! पालयेत् सर्वथान्यत्र मौनं,   कथा वर्णयेद्राघवस्यादरेण ।  
त्यजेद्धाम तद्, यद्भवेद् रामहीनं,   सुखावाप्तये संश्रयेदप्यरण्यम् ॥ ४४॥  
  
समाधानभङ्गाय योऽनिष्टसङ्गो,   यतोऽहन्तयाक्रम्यसे त्वं त्वकस्मात् ।  
मतिः प्रेरिता येन रामं जहाति,   रुचिर् हा! तदर्थं महत्येव लोके ॥ ४५॥  
  
क्षणो निर्गतो यो विना रामगानं,   मनो व्यर्थमायुस्त्वया तेन नीतम् ।  
वृथा स श्रमो, यो विना राघवं स्याद्,   हितं शश्वदालक्षते नित्यदक्षः ॥ ४६॥  
  
  
  
सुधन्यः स दासोऽस्ति सर्वोत्तमस्य  
बहिः श्रीहरिं वीक्षतेऽन्तस्तथा च   हरेर्ज्ञान्यपि स्नेहयुक्तः सुभक्तः ।  
रतः कीर्तने साधनं चानुतिष्ठन्   सुधन्यः स दासोऽस्ति सर्वोत्तमस्य ॥ ४७॥  
  
सदा क्षीयते यत्तनुर्देवकार्ये   सदा वर्तते यन्मुखे रामनाम ।  
स्वधर्मस्य यः पालने नित्यदक्षः   सुधन्यः स दासोऽस्ति सर्वोत्तमस्य ॥ ४८॥  
  
सदैव क्रिया यस्य भाषानुरूपा   अपश्यत्यनेकेषु देवं य एकम् ।  
भजत्यप्यशङ्को गुणोपेतरूपं   सुधन्यः स दासोऽस्ति सर्वोत्तमस्य ॥ ४९॥  
  
विकारीति चित्तेऽल्पमात्रोऽपि कामो   यतिर्ब्रह्मचारी तथोदासवृत्तिः ।  
लवं नावशिष्टस्तमो नित्यशान्तः   सुधन्यः स दासोऽस्ति सर्वोत्तमस्य ॥ ५०॥  
  
मदो मत्सरो नाथवा स्वार्थबुद्धिः   न वा बाधते यं भवस्योपसर्गः ।  
सदा भाषणं स्वादु नम्रञ्च यस्य   सुधन्यः स दासोऽस्ति सर्वोत्तमस्य ॥ ५१॥  
  
नयंस्तत्त्वचिन्तानुवादेन कालं   विवादेन वादेन दम्भेन शून्यः ।  
सुखं ब्रह्म सम्भाष्यते येन मूलं   सुधन्यः स दासोऽस्ति सर्वोत्तमस्य ॥ ५२॥  
  
ऋजुः सर्वदा सर्वलोकप्रियश्च   विवेकी तथा सत्यवाग्यः सदैव ।  
असत्या न बह्वर्थदा वा यदुक्तिः   सुधन्यः स दासोऽस्ति सर्वोत्तमस्य ॥ ५३॥  
  
सदाऽरण्यवासी च तारुण्यकाले   न जालेन यो बध्यते कल्पनायाः ।  
दृढो निश्चयो नाविचाल्यश्च यस्य   सुधन्यः स दासोऽस्ति सर्वोत्तमस्य ॥ ५४॥  
  
न दुष्टा दुराशा लवाप्यस्ति चित्ते   हरिप्रेमतृष्णार्तमास्तेऽन्तरं च ।  
ऋणी श्रीहरिर्येन भक्त्या कृतश्च   सुधन्यः स दासोऽस्ति सर्वोत्तमस्य ॥ ५५॥  
  
मनः कोमलो योदयालुश्च दीने   कृपालुस्तथा वत्सलो दासपाता ।  
कुतः कोपसन्तापलेशोऽन्तरे स्यात्?   सुधन्यः स दासोऽस्ति सर्वोत्तमस्य ॥ ५६॥  
  
  
  
निष्कामभक्तिः वादविरोधिता च  
मनः! प्राप्यतां धन्यता रामनाम्ना,   व्रतोपासनादीननुष्ठाय सम्यक् ।  
उदासीनता तेऽस्तु साध्यं सदैव,   ततो वृत्तिनिर्लेपतां भोक्ष्यसे त्वम् ॥ ५७॥  
  
मनो! वासना मास्तु भोगेषु ते, सा;   ह्युदेत्यन्तरे पूर्वकर्मानुसारम् ।  
सदा ध्यायतां काममुत्सार्य रामो!   मनो मास्तु ते कल्पनालेशमात्रम् ॥ ५८॥  
  
मनः! कल्पना क्लृप्यते कोटिशस्तु,   ततः सर्वथा लप्स्यसे रे! न रामम् ।  
मनो! धारयन् काममत्यादरेण,   नरो नाप्नुयात् प्रेम रामे कदापि ॥ ५९॥  
  
मनः! कामधुक्, कल्पवृक्षः स रामः,   स चिन्तामणिः सर्वसारो निधिश्च ।  
कथं तं स्तुवीयाम्? हि यस्य प्रभुत्वं,   जगच्छास्ति, किं तत्समानं यथार्थम् ?॥ ६०॥  
  
स्थितः कल्पवृक्षस्य मूलेऽपि शोकं,   वहन्नन्तरे प्राप्नुयाच्छोकमेव ।  
सतां सङ्गतौ यो वसंस्तत्त्ववादं,   वृथा वर्धयेत्तस्य दैवे तु शोकः ॥ ६१॥  
  
निदिध्यासने खण्डिते त्वन्तरङ्गे,   समुत्तिष्ठतः शोकसन्तापदुष्टौ ।  
सुखानन्द एत्यत्ययं भेदबुद्ध्या,   विषादेन सन्निश्चयो नाशमेति ॥ ६२॥  
  
यथा कामधुक् -स्वामिना तक्रयाञ्चा   विवादस्तथात्मावबोधालसेन ।  
करस्थं तु विस्मृत्य चिन्तामणिं यश्-   चिनोति श्रमैः काचख्नण्डान् स मूढः ॥ ६३॥  
  
दृढो निश्चयः सम्भवेन्नातिमूढे,   न कामातिसक्तस्य चित्ते च रामः ।  
भवेच्चातिलुब्धोऽन्तरे क्षोभतप्तः,   प्रसक्तश्च भोगे सदा दैन्ययुक्तः ॥ ६४॥  
  
मनो! मास्तु ते जीवनं भक्तिहीनं,   सदैन्यं; स दुःखी महान् योऽतिमूढः ।  
मनः! सादरं धारय प्रेम रामे   न धामेच्छहेम्नोऽपि रे! रामशून्यम् ॥ ६५॥  
  
असारः स संसार उग्राधिपूर्णो,   मनो! ऽन्विष्यतां हे सखे! सत्यमेतत् ।  
कुतः सौख्यलाभो विषप्राशनेन!   मनो! राघवध्यानसौख्ये रमस्व ॥ ६६॥  
  
  
  
प्रभाते प्रभुर्ध्यायतां रामचन्द्रः  
घनश्याम-रामः स लावण्यमूर्तिः   प्रतापी महान् धैर्यमेरुर्गभीरः ।  
विपत्तौ स्वदासान् स रक्षत्यवश्यं   प्रभाते प्रभुर्ध्यायतां रामचन्द्रः ॥ ६७॥  
  
बलिष्ठं धनुर्धारि-रामं विलोक्य   करालः कृतान्तोऽपि कम्पं प्रयाति ।  
तदग्रे नरो दुर्बलः किं नु कुर्यात्?   प्रभाते प्रभुर्ध्यायतां रामचन्द्रः ॥ ६८॥  
  
सुखानन्ददं सर्वभीनाशनं च   भजेद् भक्तिभावेन रामं सदैव ।  
विवेकेन जह्याच्च दुर्वर्तनेच्छां   प्रभाते प्रभुर्ध्यायतां रामचन्द्रः ॥ ६९॥  
  
जपेद्यः सदा कामदं रामनाम   न बाधेत तं भक्तमापत् कदापि ।  
मदं सर्वमालस्यमप्याशु जह्यात्   प्रभाते प्रभुर्ध्यायतां रामचन्द्रः ॥ ७०॥  
  
दहेद् घोरदोषान् क्षणे यस्य नाम   नयेत् सद्गतिं मानवं यस्य नाम ।  
भवेत्पुण्यराशिस्तथा यस्य नाम्ना   स रामः प्रभुर्ध्यायतां सुप्रभाते ॥ ७१॥  
  
न तु क्षीयते सञ्चितार्थोऽशतोऽपि   मनो! न श्रमो नामघोषे लवोऽपि ।  
'महाघोरसंसारशत्रुं' विजेतुं   प्रभाते प्रभुर्ध्यायतां रामचन्द्रः ॥ ७२॥  
  
महद्दुःखदो देहदण्डस्य मार्गः   परं रामनाम्नो जपो दुःखहारी ।  
स्वयं शङ्करो ध्यायते देवदेवं   प्रभाते प्रभुर्ध्यायतां रामचन्द्रः ॥ ७३॥  
  
अनेकानि विघ्नानि योगादिकेषु   व्रतोद्यापनाद्यर्थमर्थस्त्ववश्यः ।  
दयालुः स दीनेष्वतो ध्यायतां रे!   प्रभाते प्रभुर्ध्यायतां रामचन्द्रः ॥ ७४॥  
  
जपो रामनान्तोऽग्रणीः साधनानां   न चेद् ज्ञायते, मृग्यतां चिन्तनेन ।  
वृथा संशयस्त्याज्य एवास्ति सद्यः   प्रभाते प्रभुर्ध्यायतां रामचन्द्रः ॥ ७५॥  
  
क्रिया दुष्करा नैव धर्मो न योगो   न भोगोऽखिलस्त्याग उक्तस्त्ववश्यः ।  
दृढं विश्वसेनान्नि वक्तीति 'दासः'   प्रभाते प्रभुर्ध्यायतां रामचन्द्रः ॥ ७६॥  
  
  
  
रामविश्वासः  
प्रजायेत निष्कामता रामकामात्,   ततो जीवमात्रे प्रतीयेत रामः ।  
गुणान् रामचन्द्रस्य सप्रेम गायन्,   भवेद् द्वन्द्वमुक्तो नरः श्रद्दधानः ॥ ७७॥  
  
न यो विश्वसित्यादराद्रामचन्द्रे,   वराको नरः सर्वशः पीड्यतेऽसौ ।  
अनाश्रित्य ना मोक्षदं स्वामिनं तं,   वृथा देहसंसारचिन्तां करोति ॥ ७८॥  
  
मनो! ऽन्तः परित्यज्य संसारचिन्तां,   दृढं ध्यायतां पावनो रामचन्द्रः ।  
भवः सत्य आभाति मिथ्याभ्रमेण,   ततश्चात्मरूपस्मृतिर्लोपमेति ॥ ७९॥  
  
दृढं धार्यतां स्वान्तरे श्रीहरिश्च,   सुखं तीर्यतां दुस्तरोऽसौ भवाब्धिः ।  
न सञ्चिन्त्यतां स्वोदरं दुर्भरं तद्,   मनो! हन्यतां निर्दयं मत्सरोऽसौ ॥ ८०॥  
  
  
  
नामस्मरणम्  
मनो! नाम मा मत्सरेण त्यज त्वं,   परं तज्जपाखण्डमत्यादरेण ।  
समस्तेषु नामोत्तमं साधनेषु,   तुलार्हं न किञ्चित् सखे! तेन लोके ॥ ८१॥  
  
तुलार्हं न नामापरं रामनाम्ना,   परं नेत्यभिज्ञायते दुर्भगेण ।  
स्वदाहोपशान्त्यै शिवस्तत् सिषेवे,   कथं पामरेण त्वसेव्यं नरेण? ॥ ८२॥  
  
शिवश्चिन्तयन् दग्धकामोऽपि रामं,   शिवायाः पुरस्तं स्तवीत्यादरेण ।  
बहुज्ञानवैराग्यसामर्थ्ययुक्ते,   त्वियानादरो, मर्त्यजीवे पुनः किम्? ॥ ८३॥  
  
महेशः स मूर्ध्नोह्यते विठ्ठलेन,   स यं ध्यायति ज्ञायतेऽसौ न लोकैः ।  
स्वयं शङ्करः शान्तिमाप्नोत्यदाहात्,   प्रमोक्तान्तकाले तु जीवस्य रामः ॥ ८४॥  
  
उपास्यः स योगेश्वरारामरामो,   रमेते जपे तस्य गौरी हरश्च ।  
स्वयं चन्द्रमौलिस्तपस्वी प्रशान्तः,   स रामः प्रभुर्वोऽन्तकाले विमोक्ता ॥ ८५॥  
  
मुखे यस्य रामः, स आप्नोति नित्यं,   सदाऽऽनन्दविश्रामपूर्णप्रसादम् ।  
सशङ्कश्रमास्ते विना नाम वन्ध्या,   निजं धाम तत्प्रापयत्यार्तिहीनम् ॥ ८६॥  
  
जपन् राममान्पोति नो कामबाधां,   सधैर्यं तरत्यापदः कीर्तयंस्तम् ।  
जयत्युग्रकामं बली रामभक्तः,   स धन्योऽवनौ मारुतिर्ब्रह्यचारी ॥ ८७॥  
  
प्रशस्यं भृशं राघवस्यास्य नाम,   सुवाच्यं मधु स्वल्पमास्ते त्वमूल्यम् ।  
ध्रुवं जन्ममृत्युद्रुमोन्मूलनाय,   स एव प्रमोक्षो मनो! मानवानाम् ॥ ८८॥  
  
प्रतिग्रासमीदृग्वदेद्रामनाम,   तदुद्घोषयेदादरेणासकृच्च ।  
हरेश्चिन्तनेऽन्नं सदा भक्षयेच्च,   स्वभावात्ततः श्रीहरिं प्राप्यतेऽसौ ॥ ८९॥  
  
स खल्वात्महा, वाचि रामो न यस्य,   न तं मानयन् ना वृथा जीवतीह ।  
स्तुतं नाम वेदैश्च शास्त्रैः पुराणैः,   स्तुतं व्यासवाचापि भूयो नितान्तम् ॥ ९०॥  
  
समुद्विज्यतां मा मनो! रामचन्द्राद्,   मनः! प्रोच्यतां तस्य नामादरेण ।  
विना मूल्यमेवोपलभ्यं मुखे तत्,   समुद्धोष्यतां जानकीवल्लभोऽसौ ॥ ९१॥  
  
समुद्धोषणात् सादरं रामनाम्नो,   गिरेर्गह्नरं प्रद्रवन्त्याशु दोषाः ।  
स्वनामोपतिष्ठत्यनन्तः सुतुष्टो,   विशेषेण नामातिलुब्धः शिवश्च ॥ ९२॥  
  
जगत्यन्नदाता य एकोऽस्ति देवो,   वहत्येष नः सर्वसंसारचिन्ताम् ।  
अमूल्यं तु तन्नाम सेविष्यसे चेद्,   मनस्! ते भविष्यत्यरे! का नु हानिः? ॥ ९३॥  
  
त्रिलोकीं प्रदग्धुं क्षमः कोपितो यः,   स नाम्नाप शान्तिं शिवः क्ष्वेडदाहात् ।  
जपत्यादरात् पार्वती विश्वमाता,   तदेवोच्यतां नाम तस्मात् समस्तैः ॥ ९४॥  
  
वदन् पुत्रकामेन नारायणेति,   पुराऽजामिलः पापकर्मा विमुक्तः ।  
शुकं शिक्षयन्तीशनामापि वेश्या,   विमुक्ता पुराणे गता च प्रसिद्धिम् ॥ ९५॥  
  
कुले दानवानां कयाधोः सुपुत्रो,   जपन्नीशनाम स्थितोऽसौ सदैव ।  
स दैत्याधिराजः पिता पापकर्मा,   प्रविद्वेष्टि नामेत्यमृष्यन्न पुत्रः ॥ ९६॥  
  
कुतो नामहीनस्य रे! मुक्तिवार्ता?   ह्यहङ्कारदृप्तः सदा यातनाभाक् ।  
स दैन्यान्वितो मृत्युरेष्यत्यवश्यं,   ततः प्रोच्यतां प्रोच्यतां देवनाम ॥ ९७॥  
  
शिलास्तारिता निश्चितं रामनाम्ना,   मनस्! तारिता नाल्पसङ्ख्या मनुष्याः ।  
नरः सर्वथा तत्र चाश्रद्दधानः,   कदापि प्रवर्तेत नो पापरूपः ॥ ९८॥  
  
सुधन्येह वाराणसी पुण्यराशिर्,   द्रुतं मोक्षदा यात्रिकाणां पितॄणाम् ।  
सुलभ्यं तु तद् रामनाम्ना सुपुण्यम्,   इतीशः सदा बोधयन् नृभ्य आस्ते ॥ ९९॥  
  
न सम्पद्यते कर्म शास्त्रोक्तरीत्या,   कृतं चाऽयथोक्तं न पुण्यं तनोति ।  
मनाग् नानुकम्पाऽन्तरे प्राणिनोऽर्थं,   मुखे नास्ति तन्नाम मूल्यं विनापि ॥ १००॥  
  
सशङ्कश्च यो नाम्नि विश्वासशून्यो,   यमादुग्रदण्डं स आप्नोति, धिक्! तम् ।  
ततः सेव्यतां नाम रे। ऽत्यादरेण।   तदुच्चारमात्रात् क्षयं पापमेति ॥ १०१॥  
  
सदात्यन्तनम्रत्वमाश्रित्य तोषो,   मनः! सज्जनानां त्वयोपार्जितव्यः ।  
सदा क्षीयतां स्वीयदेहः परार्थं,   गुणाढ्यः सदा सेव्यतामादरेण ॥ १०२॥  
  
  
  
मनोबोधः-उत्तरार्धः  
क्रियाहीनवाचालता निष्फलैव  
सदा कीर्त्यतां राघवः सानुरागं   मनः! कीर्तने लुप्यतां देहबुद्धिः ।  
परस्त्रीपरार्थाभिलाषश्च हेयः,   त्वया भद्र! जीवार्पणेनापि काले ॥ १०३॥  
  
क्रियाहीनवाचालतां नैकरूपां   सदाऽतीव निर्भर्त्सयत्यन्तरङ्गम् ।  
सदा स्वैरसङ्कल्पसंसक्तचेताः   कथं प्राप्नुयाद् मानवो विश्वनाथम् ॥ १०४॥  
  
विवेकेन हित्वा क्रियां गर्हणीयां   विशुद्धां सदैवानुतिष्ठादरेण ।  
सदा तात! वर्तस्व भाषानुसारं,   भवार्तिप्रदां कल्पनां रे! जहीहि ॥ १०५॥  
  
  
  
विवादान्तकारी हि संवाद इष्टः  
कुरु स्नानसन्ध्यादिकर्मैकनिष्ठं   विवेकेन च भ्रंशनात् स्वं नियच्छ ।  
नरो भूतमात्रे दयास्नेहयुक्तो   हरेर्भक्तितः शान्तिमन्तः प्रयुङ्क्ते ॥ १०६॥  
  
मनो रुध्यतां क्रोध उद्भूतमात्रो   मनो! धार्यतामादरः साधुसङ्गे ।  
मनस्! त्यज्यतां दुष्टपापिष्ठसङ्गो   मनो !ऽवाप्यतां तात! मोक्षाधिकारः ॥ १०७॥  
  
मनो! नित्यसङ्गाद् अरे! सज्जनानां   क्रिया ते विशुध्येत जायेत भक्तिः ।  
निवर्तस्व रे! निष्क्रियोक्तेः सुशीघ्रं   विवादान्तकारी हि संवाद इष्टः ॥ १०८॥  
  
विवादो वृथा सर्वथा प्रोज्झितव्यः   सुखान्तश्च संवाद एवावलम्ब्यः ।  
मनः! सर्वदा शोकसन्तापहारी   विवादान्तकारी हि संवाद इष्टः ॥ १०९॥  
  
नयेद्वादमन्तं स संवाद उक्तो   जयेत् स्वामहन्तां विवेकप्रभावात् ।  
अहन्ताढ्यवादो विकारोद्भवाय   विवादान्तकारी हि संवाद इष्टः ॥ ११०॥  
  
मया ते हितायैव वक्तव्यमेवं   मनः! सत्यमन्विष्यतां स्वं हितं च ।  
हितायोद्धतं प्रोज्झ पाखण्डमेनं   विवादान्तकारी हि संवाद इष्टः ॥ १११॥  
  
गतं भाषणैरायुराकर्णनैश्च   विवादस्तु तस्थौ यथापूर्वमेव ।  
मनो! दाम्भिकः संशयोत्पादि-वादो   विवादान्तकारी हि संवाद इष्टः ॥ ११२॥  
  
अहन्ताबलाद् हन्त! विद्वद्वरेण्याः   क्रियन्तो गता ब्रह्मरक्षःशरीरम् ।  
परेशान्मनः ! कोऽधिको नाम विद्वां-   स्त्वया द्रागहन्ताविहीनेन भाव्यम् ॥ ११३॥  
  
मनो! मौखिको ब्रह्ममायाप्रपञ्चः   किमर्थम्? स तु प्रत्यहं गर्ववृद्ध्यै ।  
क्रियाहीनवाचालता निष्फलैव   विचार्येति सत्यं स्वयं मृग्यतां तत् ॥ ११४॥  
  
विवादान्तकारिस्थले ब्रूहि नित्यं   विवेकादहन्तां सुकार्ये नियुङ्क्ष्व ।  
सदावर्तनं तेऽस्तुभाषानुसारं   पथा गच्छ भक्तेश्च शुद्धक्रियाभिः ॥ ११५॥  
  
  
  
स नोपेक्षते भक्तमीशः कदापि  
ऋषेः शापतः पीडितेऽत्यम्बरीषे   तदर्थं मुदा योऽग्रहीन्नैकदेहान् ।  
ददौ बालक्ताय यः क्षीरसिन्धुं   स नोपेक्षते भक्तमीशः कदापि ॥ ११६॥  
  
सुदीनेन बालेन भक्तध्रुवेण   य आर्तस्वराहूत आविर्बभूव ।  
पदं सुस्थिरं व्योम्नि तस्मै ददौ च   स नोपेक्षते भक्तमीशः कदापि ॥ ११७॥  
  
गजेन्द्रेण यः प्रार्थितः प्राणकृच्छ्रे   प्रधाव्याशु नक्रग्रहात्तं ररक्ष ।  
प्रदीर्घप्रतीक्षार्तभक्तं दयार्द्रः   स नोपेक्षते भक्तमीशः कदापि ॥ ११८॥  
  
यदाऽजामिलं प्राप उग्रः कृतान्तो   दयार्द्रेन पाप्मापि येनोधृतोऽसौ ।  
अनाथाश्रयश्चक्रपाणिर्य एकः   स नोपेक्षते भक्तमीशः कदापि ॥ ११९॥  
  
विधातुः कृते यो बभूवाशु मीनः   समुद्धर्तुमब्धेर्धरित्रीं च कूर्मः ।  
जनार्थं वराहोऽप्यभून्नीचदेहः   स नोपेक्षते भक्तमीशः कदापि ॥ १२०॥  
  
पितृक्लेशिते भूरि कायाधवे हा !   नृसिंहाकृतौ स्तम्भतो योऽवतीर्णः ।  
शिखा यन्मुखाग्नेस्त्वसह्याः प्रतीताः   स नोपेक्षते भक्तमीशः कदापि ॥ १२१॥  
  
कृपायाः प्रसादं यदेन्द्रो ययाचे   तदर्थं दधाराकृतिं वामनस्य ।  
द्विजान् रक्षितुं योऽभवद् भार्गवश्च   स नोपेक्षते भक्तमीशः कदापि ॥ १२२॥  
  
वने यन्नहल्यां मुमोचोग्रशापात्   सुरान् यश्च सर्वान् दशास्यस्य बन्धात् ।  
त्रिलोकेऽनदद्यद्यशोर्डिण्डिमश्च   स नोपेक्षते भक्तमीशः कदापि ॥ १२३॥  
  
य उग्रापदि द्रौपदीह्रीं प्रपातुं   विहाय प्रियाराज्यचिन्तामधावत् ।  
कलौ योऽश्रयद् बौद्धरूपं समौनं   स नोपेक्षते भक्तमीशः कदापि ॥ १२४॥  
  
स भूयोऽवतीर्णः प्रपातुं सुदीनान्   अनाथांश्च, कल्किर्भविष्यत्यवश्यम् ।  
ययुर्विक्लमं वर्णने यस्य वेदाः   स नोपेक्षते भक्तमीशः कदापि ॥ १२५॥  
  
  
  
सत्सङ्गे रामभक्तिः, राघवस्य पन्थाः निर्गुणबोधश्च  
भुवं सादरं योऽवतीर्णः सलीलं,   ह्यनेकेषु वेषेषु भक्तावनार्थम् ।  
न तं येऽभिजानन्ति सर्वेश्वरं ते   दुरात्मान उग्राः खलाः पापरूपाः ॥ १२६॥  
  
सुधन्यः स यो राघवध्यानयोगात्   प्रशान्तोऽन्तरे, तन्मयस्तत्कथायाम् ।  
गतो रामबोधेन यद्देहभावो   विलीना च यद्वासना रामरूपे ॥ १२७॥  
  
मनो! वासना वासुदेवेऽस्तु सर्वा   मनः! कामना माऽस्तु ते कामसङ्गे ।  
असत्यां मनः! कल्पनां माऽऽश्रयस्व,   मनः! सज्जन! न्युष्यतां साधुसङ्गे ॥ १२८॥  
  
सुगत्यै सतां सङ्गतिर्ह्यत्यवश्या   तया दुर्मतिः सन्मतित्वं वृणोति ।  
अनङ्गः स कामः खलो वञ्चकश्च   ततो रे! त्वया निर्विकारेण भाव्यम् ॥ १२९॥  
  
कुसङ्कल्पलेशोऽपि हेयः सदैव   मनः सत्यसङ्कल्प एवावलम्ब्यः ।  
जहीह्यञ्जसा जल्पनं निष्फलं च   रमाकान्तमेकान्तकाले भजस्व ॥ १३०॥  
  
मनो! भक्तियोग्यस्त्वसौ राम एकः,   प्रसिद्धो भुवि ह्येकबाणैकशब्दः ।  
जनोद्धारकर्त्री क्रिया दृश्यतेऽस्य   विवेकं जना! राघवस्याश्रयध्वम् ॥ १३१॥  
  
विचार्यैव यो भाषते वर्तते च   भवोत्तापशान्त्यै सदा तस्य सङ्गः ।  
न भाषस्व सम्यग्विमर्शं विना भो!   सदा भाषणं वर्तनं तेऽस्तु शुद्धम् ॥ १३२॥  
  
विरक्तश्च विज्ञानवानीशभक्तः   कृतो निश्चयो येन च स्वात्मबोधे ।  
सुपुण्यं हि तद्दर्शनस्पर्शलभ्यं   तदीयः सुबोधश्च शङ्कापहारी ॥ १३३॥  
  
अहङ्कारशून्यश्च नित्यं विरक्तो   दयाशान्तियुक्तः क्षमी नित्यदक्षः ।  
अलुब्धश्च यः क्षोभदैन्यप्रमुक्तो   मनो! ऽसावभिज्ञायतां योगिराजः ॥ १३४॥  
  
मनः! सेव्यतां भद्र! सत्सङ्गतिः सा   निवर्त्त्याशु या दुर्मतिं स्वप्रभावात् ।  
सुमार्गं प्रति प्रेरयत्यादरेण   भियापेति यस्याः करालोऽपि कालः ॥ १३५॥  
  
  
  
निधिर्ज्ञायतेऽहन्तया नो पुराणः  
भयव्याप्तमेतद्धि विश्वं समस्तं   भयातीतमानन्दमास्वादयस्व ।  
तदालोकनान्नश्यति द्वैतभावः   प्रमुक्तस्ततो निर्भयत्वं प्रभुङ्क्ते ॥ १३६॥  
  
हितं बोधितं साधुभिः स्पष्टशब्दैः   स्थितः पूर्ववन्मन्दबुद्धिस्तु लोकः ।  
विहातुं न देहात्मबुद्धिं क्षमोऽसौ   निधिर्ज्ञायतेऽहन्तया नो पुराणः ॥ १३७॥  
  
अलभ्यं भ्रमाद् भूनिखातं हि वित्तं   तथा जन्मदैन्यं गतो जीव एषः ।  
न सन्त्यज्यते निश्चयो देहबुद्धे-   र्निधिर्ज्ञायतेऽहन्तया नो पुराणः ॥ १३८॥  
  
स्थितो विश्वतो विश्वनाथः स नूनं   शिलां मन्यते दुर्भगस्तस्य मूर्तिम् ।  
न पुण्यं समाप्नोति ना भावहीनो   निधिर्ज्ञायतेऽहन्तया नो पुराणः॥। १३९॥  
  
निधेर्वञ्चितः सन्निधिस्थात् स्वकीया-   न्निबद्धो गुणैर्दुःखमग्नः स जीवः ।  
क्षमो लङ्घितुं तत्त्रयं न स्ववृत्त्या   निधिर्ज्ञायतेऽहन्तया नो पुराणः ॥ १४०॥  
  
अतो ज्ञानिसाधुं जनेऽन्विष्य तस्य   दृढं धार्यतां पादयुग्मं कृपार्थम् ।  
विना सद्गुरोरञ्जनं सर्वथैव   निधिर्ज्ञायतेऽहन्तया नो पुराणः ॥ १४१॥  
  
न तज्ज्ञायते, ज्ञायते नात्मरूपं   ह्यहन्ता न विस्रंसते स्रंसते न ।  
हृदो हन्त! नापैति नापैति शङ्का   विनातिश्रमैर्नाप्यते नाप्यते तत् ॥ १४२॥  
  
नरो नाभिजानाति मायाभ्रमाद्यद्   हितात् सर्वथा वञ्च्यतेऽसौ स्वकीयात् ।  
परीक्षां विनोद्दीप्तमायाविमुद्रां   कटौ सन्निबध्नन्निवैषोऽतिमूढः ॥ १४३॥  
  
  
  
मनोऽनन्तसद् मृग्यतां तत् प्रयत्नैः  
जगत्यस्ति किं सत्यमित्यादरेण   मनोऽन्विष्यतां सर्वशक्यप्रयत्नैः ।  
मनो! ऽस्मिन् प्रयासे प्रतीयेत देवो   भ्रमाज्ञानशङ्कातमः स्यान्निरस्तम् ॥ १४४॥  
  
सदा चिन्तयन्निन्द्रियार्थानहन्ताऽऽ-   वृतो जायते जन्तुरज्ञानयोगात् ।  
विवेकेन सम्प्राप्नुयाद् रे! स्वरूपं   ततो नैव जीवः पुनर्जन्म याति ॥ १४५॥  
  
इदं दृश्यमानं न जीवेच्चिराय   भिनत्ति ह्यकस्मात् स कालः समूर्तम् ।  
विनङ्क्ष्यत्यशेषं च काले समस्तं   मनो!ऽनन्तसद् मृग्यतां तत् प्रयत्नैः ॥ १४६॥  
  
न तच्छिद्यते भिद्यते निर्विकारि   जगद्व्याप्यगम्यं ह्यहम्भावयोगात् ।  
क्षमं तन्न सोढं मनाग् द्वैतभावं   मनो! ऽनन्तसद् मृग्यतां तत् प्रयत्नैः ॥ १४७॥  
  
निराकार आधारभूतो विधेर्य-   स्तथेशान्तराणामगम्यः श्रुतीनाम् ।  
सखे! तेन सार्धं त्वयाप्तव्यमैक्यं   मनो!ऽनन्तसद् मृग्यतां तत् प्रयत्नैः ॥ १४८॥  
  
न शक्नोति यत् प्रेक्षितुं चर्मचक्षु-   र्न यस्य द्युतिं मृष्यति ज्ञानचक्षुः ।  
यदीक्षाक्षणे लुप्यतीक्षाक्रियैव   मनो!ऽनन्तसद् मृग्यतां तत् प्रयत्नैः ॥ १४९॥  
  
न पीतं, न नीलं, सितं श्यामलं वा,   न तद् व्यक्तमव्यक्तरूपं न नूनम् ।  
सविश्वासभक्त्या सुलभ्यं पदं यद्, मनौ!ऽनन्तसद् मृग्यतां तत् प्रयत्नैः ॥ १५०॥  
  
  
  
समाधानसौख्यं सतां सङ्गतेन  
मनो! मार्गणाद् मार्गणात् सत्यबोधो,   मनो! बोधनात् बोधनात् सत्यलाभः ।  
समस्तं त्विदं सङ्गतेः सज्जनानां,   स्थिरान्निश्चयात् सा च लभ्यानुरागात् ॥ १५१॥  
  
वृथा चातुरी शाब्दिकज्ञानबोध-   क्रियायां, हि तन्निर्णयोऽन्तस्त्ववश्यः ।  
मनस्! तत्त्वसारं स्थितं ह्यन्यदेव,   समस्तेष्वनुस्यूतमत्युत्तमं च ॥ १५२॥  
  
नरे! पिण्डतत्त्वाऽऽदिविज्ञानतो वा,   न नीतेः पटुत्वात् समाधानसौख्यम् ।  
न वा योगयागैर्न वा त्यागभोगै-   र्मनस्! तत् परं साधुसङ्गेन लभ्यम् ॥ १५३॥  
  
यथाऽऽलक्षते प्रोज्झ्य निर्दिष्टशाखां,   दिदृक्षुर्नभोमण्डले तं नवेन्दुम् ।  
विहाय श्रुतं साधुसङ्गे तथैव,   महावाक्यतत्त्वादि पश्येत् स्वरूपम् ॥ १५४॥  
  
तदन्विष्यतां दृश्यते यन्न लोके,   मनस्! तद्धि साधो! निगूढं नितान्तम् ।  
करग्राह्यतां नैति तद्भोः! कदापि,   जगद्व्याप्नुवच्चापि नाऽऽकल्यते तत् ॥ १५५॥  
  
  
  
मनः! स्थीयतां प्रोज्झ्य सर्वामहन्ताम्  
प्रशंसन्निजज्ञानितां मूर्ख एव,   ह्यतर्क्यं प्रभुं तर्कयेत् को जगत्याम् ।  
सहाहन्तया लक्षितुं तं त्वशक्यं,   तमालक्षमाणस्तदैक्यं समेति ॥ १५६॥  
  
गवेषार्हशास्त्राणि नैकानि नूनं,   परं धारयन्त्यैकमत्यं न तानि ।  
कलिं कुर्वते स्वस्वशास्त्राभिमानात्   प्रवीणाः, ततो रुध्यते ह्यात्मबोधः ॥ १५७॥  
  
मनो! न्यायतर्कादिशास्त्राणि वेदाः,   श्रुतिश्च स्मृतिर्भिन्नमार्गान् दिशन्ति ।  
स्वयं ह्येष मौनं समेत्य स्थितोऽसौ,   मनः! स्थीयतां प्रोज्झ्य सर्वामहन्ताम् ॥ १५८॥  
  
अहन्ताकृतिं मक्षिकां भक्षयित्वा,   रुचिः स्याद् महाबोधनास्वादने किम् ।  
अहन्ता न यन्मानसात् सम्प्रणश्येत्,   तदन्तः प्रपच्येत न ज्ञानबोधः ॥ १५९॥  
  
मनो! ऽलं विषादान्तवादेन तावत्   विकारप्रसूभेदबुद्ध्या कृतं च ।  
मनो! मा सखे! बोधयान्यांस्तु तावद्,   न यावत्तव स्यादहन्ता विलुप्ता ॥ १६०॥  
  
अहन्ता सदा दुःखमेव प्रसूते।   क्रियाहानिबोधः फलं नातनोति ।  
सुखं त्वान्तरं सर्वसौख्यं प्रदत्ते,   विमृग्य व्यपोह स्वयं तामहन्ताम् ॥ १६१॥  
  
विवेकी नरोऽहन्तयापैति नीतेः,   अनीत्या च स श्लाघ्यतामेति लोके ।  
परं सोऽन्तराप्नोति सम्यक् प्रतीतिं   यदाचार आलम्बितोऽस्त्यप्रमाणः ॥ १६२॥  
  
  
  
सत्सङ्गे देहबुद्धिः आत्मबुद्धौ परिवर्तयितव्या  
प्रसक्तो दृढं निश्चये देहबुद्धेः   सुखाद् वञ्च्यते ना स्वदेहादतीताम ।  
परीवर्त्य बुद्धिं तनोरात्मबुद्धौ,   सदाश्रीयतां सङ्गतिः सज्जनानाम् ॥ १६३॥  
  
मनः ।  
कल्पितस्त्यज्यतामिद्रियार्थो,   ह्यभिज्ञायतां निर्गुणो देव एकः । मनः ।  
कल्पना रुध्यतां प्रोत्थितैव   सदाश्रीयतां सङ्गतिः सज्जनानाम् ॥ १६४॥  
  
वहन् देहगेहादि चिन्तामखण्डं,   नरोऽत्यन्तलुन्धो हितं स्वं हिनस्ति ।  
हरिं चिन्तयन् मुक्तिकान्ता वृणीयात्,   सदाश्रीयतां सङ्गतिः सज्जनानाम्॥ १६५॥  
  
अहन्ता प्रवृत्ता स्वदेहात् प्रवृद्धा,   प्रियापुत्रमित्रादिमोहाद्, भ्रमाय ।  
त्यजैनां द्रुतं जन्ममृत्युप्रमुक्त्यै,   सदाश्रीयतां सङ्गतिः सज्जनानाम् ॥ १६६॥  
  
  
  
सगुणनिर्गुणातीतं शुद्धस्वरूपम्  
मनः! शाश्वते स्थातुमाद्यात्मरूपे,   सखे! निश्चिनु द्राग् व्यपोह्य स्वशङ्काः ।  
हितार्थं क्षणो युज्यतां सर्व एव,   सदाश्रीयतां सङ्गतिः सज्जनानाम् ॥ १६७॥  
  
स्ववृत्त्यात्मरूपे स्थिरं विद्धि साधुं,   य आशाविहीनत्वयोगाददीनः ।  
मनो! बन्धनं वर्धयन् देहबुद्धिं,   कथं सज्जनोपद्रवाय क्षमेत? ॥ १६८॥  
  
सतामग्रतोऽनन्तपृच्छां विदध्या-   न्निरस्येदहन्तां प्रविस्तारितां च ।  
अशेषस्मृतिं देहबुद्धेर्विलोप्य,   मनश्! चिन्त्यतां निर्गुणं शुद्धतत्त्वम् ॥ १६९॥  
  
त्यजेदात्मबोधेन रे! देहबुद्धिं,   विवेकेन सम्प्राप्यतां वस्तु तच्च ।  
न वृत्त्या स्थिरीभूयते ब्रह्मणीति,   तदेवानुसन्धीयतां सर्वकालम् ॥ १७०॥  
  
मनश्! चर्मचक्षुष्पथात् सर्वसारं,   सुगुप्तं, स आभास ईक्षापथे यद् ।  
न चाऽऽकल्यते तद्गुणाभासशून्यं   ह्यहन्तागुणात् कल्पनाया अगम्यम् ॥ १७१॥  
  
मनो! द्योतयन्तीन्द्रियार्थांस्त्वविद्या   सुविद्या च सा ब्रह्मबोधोपकर्त्री ।  
द्विरूपास्ति सा कल्पना; निर्मलान्ते,   विवेकेन संलीयते ब्रह्मरूपे ॥ १७२॥  
  
अहङ्कारराहुः स्वरूपोत्थितोऽसौ,   स्थितो व्याप्य तद् ब्रह्मरूपान्तरिक्षम् ।  
दिशो ध्वान्तमेघावृता दुर्निरीक्ष्या,   विचार्याप्यतां ब्रह्म तद् रे! विवेकात्॥ १७३॥  
  
न शक्नोति यं लक्षितुं चर्मचक्षु-   रशेषं भवं यश्च पश्यत्यरुद्धम् ।  
ददात्येष नूनं क्षयातीतमोक्षं,   सदा भक्तपक्षानुकूलश्च दक्षः ॥ १७४॥  
  
  
  
देवाधिदेवः - केवलं ब्रह्म  
विधात्रा विधिर्लिख्यते सर्वभाले,   विधिस्तद्विधातुर्ललाटे तु केन ।  
जगद् दह्यतेऽन्ते समस्तं हरेण,   हरोऽसौ परं दह्यतेऽन्ते तु केन ॥ १७५॥  
  
अथ द्वादशार्काश्च रुद्रा दशैकाः,   अगण्या असङ्ख्याकशक्ताश्च नूनम् ।  
स सर्वेश्वरः कीदृशः कस्तथेति,   विना सश्रमान्वेषणाज्ज्ञायते न ॥ १७६॥  
  
न विच्छिद्यते भिद्यते देवराजः,   स्थिरो निश्चलो दैन्यहीनो बलिष्ठः ।  
अहन्ताप्रभावात् क्षमं नेक्षितुं तं,   सखे! चर्मचक्षुः; स तिष्ठत्यगम्यः ॥ १७७॥  
  
प्रियो यस्य यः सोऽर्च्यते तेन देवः,   परं कोऽपि नान्विष्यतीशं तमेकम् ।  
अहो! कोटिशो दृक्पथं यान्ति देवाः,   प्रिया यस्य या ह्युत्तमा सैव भक्तिः ॥ १७८॥  
  
त्रिलोकी यतो निर्मिता तं यथार्थं,   न कोऽपि स्तवीतीश्वरं ह्येकमानम् ।  
मनुष्याक्षिमार्गादतीतः स गुप्तो,   विना सद्गुरोः सुप्रसादं न दृश्यः ॥ १७९॥  
  
  
  
दाम्भिकाः गुरवः त्याज्याः; सद्गुरुः आश्रयितव्यः  
गुरुः कोटिशो लभ्यते मार्गणान्ते,   ह्यनेकाश्च मन्त्रा, महांस्तत्प्रभावः ।  
सकामेषु रे! साभिचारेषु, तेषु,   गुरुष्वस्ति नैकोऽपि ते मुक्तिदाता ॥ १८०॥  
  
अभक्तोऽभिचारी परार्थापहारी,   मनो! दुर्गुणोन्मत्ततापप्रदश्च ।  
तथा दाम्भिको निन्दको मत्सरी च,   न साधुः, स तु ज्ञानिनामप्यगम्यः ॥ १८१॥  
  
न रे! सद्गुरुः कामनासक्त इष्टः   क्रियाहीनवाचालतायां पटुश्च ।  
सदा वर्तते यस्तु वाचोऽनुसारं,   तमेवादरात् सद्गुरुं मार्गयस्व ॥ १८२॥  
  
मनो! ज्ञानवैराग्यभक्त्यन्वितश्च,   विवेकी च योगी क्षमावान् कृपालुः ।  
समर्थश्च चातुर्ययुक्तश्च विद्वान्,   समाधानदः सद्गुरुर्मार्गितव्यः ॥ १८३॥  
  
  
  
निःसङ्गवृत्त्या देवाधिदेवः भजनीयः  
असन् माययाप्नोत् सतस्तात! भावम्,   इति ज्ञानबोधः सदुक्तेरुदेति ।  
अनिर्वाच्यमत्युच्यतां बोधनार्थं,   मनो! ऽनन्त सन् ,-मृग्यतां सन्ततं तत्॥ १८४॥  
  
मनो! भीतिचिन्ताविहीनात्मरूपे,   सदाऽऽच्छादयात्मानमत्यादरेण ।  
मनो! दृक्पथं नैति रामः सलोके,   सदैक्यात् कदाप्यात्मनो नैष भिन्नः ॥ १८५॥  
  
समीपस्थ एवास्ति रामः सदैव,   मनो!' मृग्यतां हे सखे! सत्यमेतत् ।  
तवाखण्डयोगस्तु रामेण सार्धं,   वियोगप्रसूं तां त्यज द्रागहन्ताम् ॥ १८६॥  
  
मनो! ब्रह्मपिण्डाण्डयोरैक्यभाव-   स्ततो वस्तु तद् भिन्नमेवास्ति नूनम् ।  
मनो! भासमानं समस्तं प्रपश्येत्,   सुखेनेह तिष्ठेत्तु निःसङ्गवृत्त्या ॥ १८७॥  
  
जहि ज्ञानशस्त्रेण रे! देहभावं,   विदेहस्थितौ याहि भक्तेः पथैव ।  
विरक्त्याश्रयात् सर्वनिन्द्यं जहीहि,   मनस्! तिष्ठ निःसङ्गवृत्त्या सुखेन ॥ १८८॥  
  
अभिज्ञायतां भूविनिर्मातृदेवो,   विलोक्यैव तं मुच्यते मर्त्यजीवः ।  
गुणातीतमेनं गुणाढ्यं भजस्व,   परं तिष्ठ निःसङ्गवृत्त्या सुखेन ॥ १८९॥  
  
न कर्ता न भर्तापि सृष्टेः स देवः,   परावागतीतः स मायाविहीनः ।  
मनो! निर्विकल्पं सदा चिन्तयैनं,   परं तिष्ठ निःसङ्गवृत्त्या सुखेन ॥ १९०॥  
  
न शक्नोति यो देहबुद्धिं विहातुं,   स न ज्ञानबोधक्षमः सर्वथैव ।  
परव्रह्म नाऽऽकल्यतेऽहन्तया च,   कदाप्येति नाज्ञानपुञ्जो विनाशम् ॥ १९१॥  
  
मनो निश्चलं यस्य रूपं ह्यबोध्यं,   स सर्वोत्तमो ध्येय ऐक्यस्य योगात् ।  
तदर्थं तु सर्वोपमा नूनमूना,   स निःसङ्गताःसङ्गतातीत एव ॥ १९२॥  
  
सुबोध्यो न देवो, ह्यबोध्योऽपि नैव,   न शक्यः स्तवो वेदशास्त्रैश्च तस्य ।  
अदृश्यो न, दृश्यो न, सद्युग्मसाक्षी,   तदन्तो न गम्यो न गम्यः श्रुतीनाम् ॥ १९३॥  
  
'वसन्नन्तरे कीदृशो देव ?' इत्या-   नतः पृष्टवान् साधकोऽत्यादरेण ।  
'तनुं प्रोज्झ्य देवो वसत्येष कुत्र?   विशत्येष देहान्तरं किं पुनश्च' ॥ १९४॥  
  
'हृदिस्थं विजानीहि तं देवमेवं   स्थितो व्याप्य विश्वं नभोवत् स सर्वम् ।  
स सर्वत्र, नायाति वा याति नूनं,   न रिक्तं स्थलं तं विना किञ्चिदस्ति ॥ १९५॥  
  
'असौ सञ्चरत्यन्तरालेऽणुमात्रे,   ह्यनुस्यूत आस्ते न किञ्चिद्विना तम् ।  
स्वयं याति तादात्म्यतां द्रष्टुकामो,   लयं च त्रयं दर्शन-द्रष्टृ-दृश्यम् ॥ १९६॥  
  
'नभःसन्निभं राघवस्यास्य रूपं,   सदा ध्यायतो जन्मनिर्मूलनाय ।  
न तद्दर्शनाद् देहभावावशेष-   श्चिरायोपभुक्त्वापि तन्नैव तृप्तिः ॥ १९७॥  
  
'नभोव्याप्य सृष्टिं समस्तां स्थितं तु,   यथार्थोपमा नैव तद् राघवार्थम् ।  
स्वभावादसौ सर्वमेवाद्वितीयः,   कथं व्यापकाख्या तदीयोचिता स्यात् ॥ १९८॥।  
  
'पुराणा'तिविस्तीर्णरूपं विबोद्धुं,   न ते तर्कसम्पर्कलेशोऽपि शक्तः ।  
तदत्यन्तगूढाद्वितीयं; प्रभावात्,   परं सद्गुरोर्द्राक् सुबोध्यानुभव्यम् ॥ १९९॥  
  
'तदाकल्यते ज्ञानबोधात् स्वरूपं   तदा सर्वसाक्षित्वमस्तं प्रयाति ।  
उदेत्युन्मनस्त्वं च वाचो निरोधः,   प्रतीतिश्च यत्, सर्वतो राम एव ॥ २००॥  
  
'अभिज्ञात आद्यात्मरूपे द्वितीयं,   न सन्दृश्यते तदृते चिन्त्यते न ।  
चिराद् मीलनं सात्मरूपं च लब्ध्वा,   विदेहस्थितेर्देहतापः प्रशान्तः ॥ २०१॥  
  
  
  
साध्यं भूत्वा साधनं कुर्यात्  
मनो! यद्यपीदं त्वयाप्तं सुगुह्यं,   स्थिरीकर्तुमन्तःप्रयत्नोऽत्यवश्यः ।  
सदा तत्त्वमाकर्ण्य ते निश्चयः स्यात्,   सतां सङ्ग आश्रीयतां धन्यतायै ॥ २०२॥  
  
मनो! भद्र! सङ्गं समस्तं विजह्यात्   सतामाश्रयेताञ्जसात्यादरेण ।  
विमुच्येत जन्मोग्रदुःखाद्, यतोऽन्यद्,   विना साधनं, प्रेरितः सत्पथे ना ॥ २०३॥  
  
मनः! सर्वसङ्गांश्छिनत्त्येष सङ्गो   मनः! प्रापयत्येष मोक्षं च सद्यः ।  
मनः! साधकं तारयत्येष शीघ्रं,   मनो! द्वैतमेष ह्यशेषं भिनत्ति ॥ २०४॥  
  
  
  
फलश्रुतिः  
मनोबोधमाकर्ण्य दोषघ्नमेनं,   नरः साधनार्हो भवेद् मन्दबुद्धिः ।  
शनैर्ज्ञानवैराग्यसामर्थ्यवांश्च,   दृढं चात्र विश्वस्य भुञ्जीत मोक्षम् ॥ २०५॥  
  
  
  
Encoded and proofread by Sunder Hattangadi sunderh at hotmail.com  
  
