+++
"Text title" = "adhyAtma rAmAyaNa uttara kANDa"
"File name" = "adhyaatmaRamuttara.itx"
itxtitle = "adhyAtmarAmAyaNe 7 uttarakANDam"
engtitle = "adhyAtmarAmAyaNa uttarakANDa"
Category = "adhyAtmarAmAyaNa, raama, vyAsa"
Location = "doc_raama"
Sublocation = "raama"
Texttype = "pramukha"
Author = "Shri Veda Vyas"
Language = "Sanskrit"
Subject = "philosophy/hinduism/religion"
"Transliterated by" = "Vishwas Bhide vishwas underscore bhide at yahoo.com"
"Proofread by" = "Vishwas Bhide, PSA Easwaran, ahimsasoldier"
Indexextra = "(Hindi)"
"Latest update" = "June 20, 2005, April 4, 2015"
"Send corrections to" = "Sanskrit@cheerful.com"
"Site access" = "https://sanskritdocuments.org"
title = "अध्यात्मरामायणे ७ उत्तरकाण्डम्"

+++
  
 अध्यात्मरामायणे उत्तरकाण्डम्   
॥ प्रथमः सर्गः ॥  
श्रीमहादेव उवाच ।  
जयति रघुवंशतिलकः कौसल्याहृदयनन्दनो रामः ।  
दशवदननिधनकारी दाशरथिः पुण्डरीकाक्षः ॥ १॥  
  
पार्वत्युवाच ।  
अथ रामः किमकरोत्कौसल्यानन्दवर्धनः ।  
हत्वा मृधे रावणादीन् राक्षसान् भीमविक्रमः ॥ २॥  
  
अभिषिक्तस्त्वयोध्यायां सीतया सह राघवः ।  
मायामानुषतां प्राप्य कति वर्षाणि भूतले ॥ ३॥  
  
स्थितवान् लीलया देवः परमात्मा सनातनः ।  
अत्यजन्मानुषं लोकं कथमन्ते रघूद्वहः ॥ ४॥  
  
एतदाख्याहि भगवन् श्रद्दधत्या मम प्रभो ।  
कथापीयुषमास्वाद्य तृष्णा मेऽतीव वर्धते ।  
रामचन्द्रस्य भगवन् ब्रूहि विस्तरशः कथाम् ॥ ५॥  
  
श्रीमहादेव उवाच ।  
राक्षसानां वधं कृत्वा राज्ये राम उपस्थिते ।  
आययुर्मुनयः सर्वे श्रीराममभिवन्दितुम् ॥ ६॥  
  
विश्वामित्रोऽसितः कण्वो दुर्वासा भृगुरङ्गिराः ।  
कश्यपो वामदेवोऽत्रिस्तथा सप्तर्षयोऽमलाः ॥ ७॥  
  
अगस्त्यः सह शिष्यैश्च मुनिभिः सहितोऽभ्यगात् ।  
द्वारमासाद्य रामस्य द्वारपालमथाब्रवीत् ॥ ८॥  
  
ब्रूहि रामाय मुनयः समागत्य बहिःस्थिताः ।  
अगस्त्यप्रमुखाः सर्वे आशीर्भिरभिनन्दितुम् ॥ ९॥  
  
प्रतीहारस्ततो राममगस्त्यवचनाद् द्रुतम् ।  
नमस्कृत्याब्रवीद्वाक्यं विनयावनतः प्रभुम् ॥ १०॥  
  
कृताञ्जलिरुवाचेदमगस्त्यो मुनिभिः सह ।  
देव त्वद्दर्शनार्थाय प्राप्तो बहिरुपस्थितः ॥ ११॥  
  
तमुवाच द्वारपालं प्रवेशय यथासुखम् ।  
पूजिता विविशुर्वेश्म नानारत्नविभूषितम् ॥ १२॥  
  
दृष्ट्वा रामो मुनीन् शीघ्रं प्रत्युत्थाय कृताञ्जलिः ।  
पाद्यार्घ्यादिभिरापूज्य गां निवेद्य यथाविधि ॥ १३॥  
  
नत्वा तेभ्यो ददौ दिव्यान्यासनानि यथार्हतः ।  
उपविष्टा प्रहृष्टाश्च मुनयो रामपूजिताः ॥ १४॥  
  
सम्पृष्टकुशलाः सर्वे रामं कुशलमब्रुवन् ।  
कुशलं ते महाबाहो सर्वत्र रघुनन्दन ॥ १५॥  
  
दिष्ट्येदानीं प्रपश्यामो हतशत्रुमरिन्दम ।  
न हि भारः स ते राम रावणो राक्षसेश्वरः ॥ १६॥  
  
सधनुस्त्वं हि लोकांस्त्रीन् विजेतुं शक्त एव हि ।  
दिष्ट्या त्वया हताः सर्वे राक्षसा रावणादयः ॥ १७॥  
  
सह्यमेतन्महाबाहो रावणस्य निबर्हणम् ।  
असह्यमेतत्सम्प्राप्तं रावणेर्यन्निषूदनम् ॥ १८॥  
  
अन्तकप्रतिमाः सर्वे कुम्भकर्णादयो मृधे ।  
अन्तकप्रतिमैर्बाणैर्हतास्ते रघुसत्तम ॥ १९॥  
  
दत्ता चेयं त्वयास्माकं पुरा ह्यभयदक्षिणा ।  
हत्वा रक्षोगणान् सङ्ख्ये कृतकृत्योऽद्य जीवसि ॥ २०॥  
  
श्रुत्वा तु भाषितं तेषां मुनीनां भावितात्मनाम् ।  
विस्मयं परमं गत्वा रामः प्राञ्जलिरब्रवीत् ॥ २१॥  
  
रावणादीनतिक्रम्य कुम्भकर्णादिराक्षसान् ।  
त्रिलोकजयिनो हित्वा किं प्रशंसथ रावणिम् ॥ २२॥  
  
ततस्तद्वचनं श्रुत्वा राघवस्य महात्मनः ।  
कुम्भयोनिर्महातेजा रामं प्रीत्या वचोऽब्रवीत् ॥ २३॥  
  
शृणु राम यथा वृत्तं रावणे रावणस्य च ।  
जन्म कर्म वरादानं सङ्क्षेपाद्वदतो मम ॥ २४॥  
  
पुरा कृतयुगे राम पुलस्त्यो ब्रह्मणः सुतः ।  
तपस्तप्तुं गतो विद्वान् मेरोः पार्श्वं महामतिः ॥ २५॥  
  
तृणबिन्दोराश्रमेऽसौ न्यवसन्मुनिपुङ्गवः ।  
तपस्तेपे महातेजाः स्वाध्यायनिरतः सदा ॥ २६॥  
  
तत्राश्रमे महारम्ये देवगन्धर्वकन्यकाः ।  
गायन्त्यो ननृतुस्तत्र हसन्त्यो वादयन्ति च ॥ २७॥  
  
पुलस्त्यस्य तपोविघ्नं चक्रुः सर्वा अनिन्दिताः ।  
ततः क्रुद्धो महातेजा व्याजहार वचो महत् ॥ २८॥  
  
या मे दृष्टिपथं गच्छेत्सा गर्भं धारयिष्यति ।  
ताः सर्वाः शापसंविग्ना न तं देशं प्रचक्रमुः ॥ २९॥  
  
तृणबिन्दोस्तु राजर्षेः कन्या तन्नाशृणोद्वचः ।  
विचचार मुनेरग्रे निर्भया तं प्रपश्यती ॥ ३०॥  
  
बभूव पाण्डुरतनुर्व्यञ्जितान्तःशरीरजा ।  
दृष्ट्वा सा देहवैवर्ण्यं भीता पितरमन्वगात् ॥ ३१॥  
  
तृणबिन्दुश्च तां दृष्ट्वा राजर्षिरमितद्युतिः ।  
ध्यात्वा मुनिकृतं सर्वमवैद्विज्ञानचक्षुषा ॥ ३२॥  
  
तां कन्यां मुनिवर्याय पुलस्त्याय ददौ पिता ।  
तां प्रगृह्याब्रवीत्कन्यां बाढमित्येव स द्विजः ॥ ३३॥  
  
शुश्रूषणपरां दृष्ट्वा मुनिः प्रीतोऽब्रवीद्वचः ।  
दास्यामि पुत्रमेकं ते उभयोर्वंशवर्धनम् ॥ ३४॥  
  
ततः प्रासूत सा पुत्रं पुलस्त्याल्लोकविश्रुतम् ।  
विश्रवा इति विख्यातः पौलस्त्यो ब्रह्मविन्मुनिः ॥ ३५॥  
  
तस्य शीलादिकं दृष्ट्वा भरद्वाजो महामुनिः ।  
भार्यार्थं स्वां दुहितरं ददौ विश्रवसे मुदा ॥ ३६॥  
  
तस्यां तु पुत्रः सञ्जज्ञे पौलस्त्याल्लोकसम्मतः ।  
पितृतुल्यो वैश्रवणो ब्रह्मणा चानुमोदितः ॥ ३७॥  
  
ददौ तत्तपसा तुष्टो ब्रह्मा तस्मै वरं शुभम् ।  
मनोऽभिलषितं तस्य धनेशत्वमखण्डितम् ॥ ३८॥  
  
ततो लब्धवरः सोऽपि पितरं द्रष्टुमागतः ।  
पुष्पकेण धनाध्यक्षो ब्रह्मदत्तेन भास्वता ॥ ३९॥  
  
नमस्कृत्याथ पितरं निवेद्य तपसः फलम् ।  
प्राह मे भगवान् ब्रह्मा दत्त्वा वरमनिन्दितम् ॥ ४०॥  
  
निवासाय न मे स्थानं दत्तवान् परमेश्वरः ।  
ब्रूहि मे नियतं स्थानं हिंसा यत्र न कस्यचित् ॥  ४१॥  
  
विश्रवा अपि तं प्राह लङ्कानाम पुरी शुभा ।  
राक्षसानां निवासाय निर्मिता विश्वकर्मणा ॥ ४२॥  
  
त्यक्त्वा विष्णुभयाद्दैत्या विविशुस्ते रसातलम् ।  
सा पुरी दुष्प्रधर्षान्यैर्मध्येसागरमास्थिता ॥ ४३॥  
  
तत्र वासाय गच्छ त्वं नान्यैः साधिष्ठिता पुरा ।  
पित्रादिष्टस्त्वसौ गत्वा तां पुरीं धनदोऽविशत् ॥ ४४॥  
  
स तत्र सुचिरं कालमुवास पितृसम्मतः ।  
कस्यचित्त्वथ कालस्य सुमाली नाम राक्षसः ॥ ४५॥  
  
रसातलान्मर्त्यलोकं चचार पिशिताशनः ।  
गृहीत्वा तनयां कन्यां साक्षाद्देवीमिव श्रियम् ॥ ४६॥  
  
अपश्यद्धनदं देवं चरन्तं पुष्पकेण सः ।  
हिताय चिन्तयामास राक्षसानां महामनाः ॥ ४७॥  
  
उवाच तनयां तत्र कैकसीं नाम नामतः ।  
वत्से विवाहकालस्ते यौवनं चातिवर्तते ॥ ४८॥  
  
प्रत्याख्यानाच्च भीतैस्त्वं न वरैर्गृह्यसे शुभे ।  
सा त्वं वरय भद्रं ते मुनिं ब्रह्मकुलोद्भवम् ॥ ४९॥  
  
स्वयमेव ततः पुत्रा भविष्यन्ति महाबलाः ।  
ईदृशाः सर्वशोभाढ्या धनदेन समाः शुभे ॥ ५०॥  
  
तथेति साऽऽश्रमं गत्वा मुनेरग्रे व्यवस्थिता ।  
लिखन्ती भुवमग्रेण पादेनाधोमुखी स्थिता ॥ ५१॥  
  
तामपृच्छन्मुनिः का त्वं कन्याऽसि वरवर्णिनि ।  
साब्रवीत्प्राञ्जलिर्ब्रह्मन् ध्यानेन ज्ञातुमर्हसि ॥ ५२॥  
  
ततो ध्यात्वा मुनिः सर्वं ज्ञात्वा तां प्रत्यभाषत ।  
ज्ञातं तवाभिलषितं मत्तः पुत्रानभीप्ससि ॥ ५३॥  
  
दारुणायां तु वेलायामागतासि सुमध्यमे ।  
अतस्ते दारुणौ पुत्रौ राक्षसौ सम्भविष्यतः ॥ ५४॥  
  
साब्रवीन्मुनिशार्दूल त्वत्तोऽप्येवंविधौ सुतौ ।  
तामाह पश्चिमो यस्ते भविष्यति महामतिः ॥ ५५॥  
  
महाभागवतः श्रीमान् रामभक्त्येकतत्परः ।  
इत्युक्ता सा तथा काले सुषुवे दशकन्धरम् ॥ ५६॥  
  
रावणं विंशतिभुजं दशशीर्षं सुदारुणम् ।  
तद्रक्षोजातमात्रेण चचाल च वसुन्धरा ॥ ५७॥  
  
बभूवुर्नाशहेतूनि निमित्तान्यखिलान्यपि ।  
कुम्भकर्णस्ततो जातो महापर्वतसन्निभः ॥ ५८॥  
  
ततः शूर्पणखा नाम जाता रावणसोदरी ।  
ततो विभीषणो जातः शान्तात्मा सौम्यदर्शनः ॥ ५९॥  
  
स्वाध्यायी नियताहारो नित्यकर्मपरायणः ।  
कुम्भकर्णस्तु दुष्टात्मा द्विजान् सन्तुष्टचेतसः ॥ ६०॥  
  
भक्षयन्नृषिसङ्घांश्च विचचारातिदारुणः ।  
रावणोऽपि महासत्त्वो लोकानां भयदायकः ।  
ववृधे लोकनाशाय ह्यामयो देहिनामिव ॥ ६१॥  
  
राम त्वं सकलान्तरस्थमभितो जानासि विज्ञानदृक्  
       साक्षी सर्वहृदि स्थितो हि परमो नित्योदितो निर्मलः ।  
त्वं लीलामनुजाकृतिः स्वमहिमन् मायागुणैर्नाज्यसे  
       लीलार्थं प्रतिचोदितोऽद्य भवता वक्ष्यामि रक्षोद्भवम् ॥ ६२॥  
  
जानामि केवलमनन्तमचिन्त्यशक्तिं  
       चिन्मात्रमक्षरमजं विदितात्मतत्त्वम् ।  
त्वां राम गूढनिजरूपमनुप्रवृत्तो  
       मूढोऽप्यहं भवदनुग्रहतश्चरामि ॥ ६३॥  
  
एवं वदन्तमिनवंशपवित्रकीर्तिः  
       कुम्भोद्भवं रघुपतिः प्रहसन् बभाषे ।  
मायाश्रितं सकलमेतदनन्यकत्वात्  
       मत्कीर्तनं जगति पापहरं निबोध ॥ ६४॥  
  
इति श्रीमदध्यात्मरामायणे उमामहेश्वरसंवादे उत्तरकाण्डे  
प्रथमः सर्गः ॥ १॥  
  
  
॥ द्वितीय सर्गः ॥  
  
श्रीमहादेव उवाच ।  
  
श्रीरामवचनं श्रुत्वा परमानन्दनिर्भरः ।  
मुनिः प्रोवाच सदसि सर्वेषां तत्र शृण्वताम् ॥ १॥  
  
अथ वित्तेश्वरो देवस्तत्र कालेन केनचित् ।  
आययौ पुष्पकारूढः पितरं द्रष्टुमञ्जसा ॥ २॥  
  
दृष्ट्वा तं कैकसी तत्र भ्राजमानं महौजसम् ।  
राक्षसी पुत्रसामीप्यं गत्वा रावणमब्रवीत् ॥ ३॥  
  
पुत्र पश्य धनाध्यक्षं ज्वलन्तं स्वेन तेजसा ।  
त्वमप्येवं यथा भूयास्तथा यत्नं कुरु प्रभो ॥ ४॥  
  
तच्छ्रुत्वा रावणो रोषात् प्रतिज्ञामकरोद्द्रुतम् ।  
धनदेन समो वापि ह्यधिको वाचिरेण तु ॥ ५॥  
  
भविष्याम्यम्ब मां पश्य सन्तापं त्यज सुव्रते ।  
इत्युक्त्वा दुष्करं कर्तुं तपः स दशकन्धरः ॥ ६॥  
  
अगमत्फलसिद्ध्यर्थं गोकर्णं तु सहानुजः ।  
स्वं स्वं नियममास्थाय भ्रातरस्ते तपो महत् ॥ ७॥  
  
आस्थिता दुष्करं घोरं सर्वलोकैकतापनम् ।  
दशवर्षसहस्राणि कुम्भकर्णोऽकरोत्तपः ॥ ८॥  
  
विभीषणोऽपि धर्मात्मा सत्यधर्मपरायणः ।  
पञ्चवर्षसहस्राणि पादेनैकेन तस्थिवान् ॥ ९॥  
  
दिव्यवर्षसहस्रं तु निराहारो दशाननः ।  
पूर्णे वर्षसहस्रे तु शीर्षमग्नौ जुहाव सः ।  
एवं वर्षसहस्राणि नव तस्यातिचक्रमुः ॥ १०॥  
  
अथ वर्षसहस्रं तु दशमे दशमं शिरः ।  
छेत्तुकामस्य धर्मात्मा प्राप्तश्चाथ प्रजापतिः ।  
वत्स वत्स दशग्रीव प्रीतोऽस्मीत्यभ्यभाषत ॥ ११॥  
  
वरं वरय दास्यामि यत्ते मनसि काङ्क्षितम् ।  
दशग्रीवोऽपि तच्छ्रुत्वा प्रहृष्टेनान्तरात्मना ॥ १२॥  
  
अमरत्वं वृणोमीश वरदो यदि मे भवान् ।  
सुपर्णनागयक्षाणां देवतानां तथासुरैः ।  
अवध्यत्वं तु मे देहि तृणभूता हि मानुषाः ॥ १३॥  
  
तथास्त्विति प्रजाध्यक्षः पुनराह दशाननम् ।  
अग्नौ हुतानि शीर्षाणि यानि तेऽसुरपुङ्गव ॥ १४॥  
  
भविष्यन्ति यथापूर्वमक्षयाणि च सत्तम ॥ १५॥  
  
एवमुक्त्वा ततो राम दशग्रीवं प्रजापतिः ।  
विभीषणमुवाचेदं प्रणतं भक्तवत्सलः ॥ १६॥  
  
विभीषण त्वया वत्स कृतं धर्मार्थमुत्तमम् ।  
तपस्ततो वरं वत्स वृणीष्वाभिमतं हितम् ॥ १७॥  
  
विभीषणोऽपि तं नत्वा प्राञ्जलिर्वाक्यमब्रवीत् ।  
देव मे सर्वदा बुद्धिर्धर्मे तिष्ठतु शाश्वती ।  
मा रोचयत्वधर्मं मे बुद्धिः सर्वत्र सर्वदा ॥ १८॥  
  
ततः प्रजापतिः प्रीतो विभीषणमथाब्रवीत् ।  
वत्स त्वं धर्मशीलोऽसि तथैव च भविष्यसि ॥ १९॥  
  
अयाचितोऽपि ते दास्ये ह्यमरत्वं विभीषण ।  
कुम्भकर्णमथोवाच वरं वरय सुव्रत ॥ २०॥  
  
वाण्या व्याप्तोऽथ तं प्राह कुम्भकर्णः पितामहम् ।  
स्वप्स्यामि देव षण्मासान् दिनमेकं तु भोजनम् ॥ २१॥  
  
एवमस्त्विति तं प्राह ब्रह्मा दृष्ट्वा दिवौकसः ।  
सरस्वती च तद्वक्त्रान्निर्गता प्रययौ दिवम् ॥ २२॥  
  
कुम्भकर्णस्तु दुष्टात्मा चिन्तयामास दुःखितः ।  
अनभिप्रेतमेवास्यात्किं निर्गतमहो विधिः ॥ २३॥  
  
सुमाली वरलब्धांस्तान् ज्ञात्वा पौत्रान् निशाचरान् ।  
पातालान्निर्भयः प्रायात् प्रहस्तादिभिरन्वितः ॥ २४॥  
  
दशग्रीवं परिष्वज्य वचनं चेदमब्रवीत् ।  
दिष्ट्या ते पुत्र संवृत्तो वाञ्छितो मे मनोरथः ॥ २५॥  
  
यद्भयाच्च वयं लङ्कां त्यक्त्वा याता रसातलम् ।  
तद्गतं नो महाबाहो महद्विष्णुकृतं भयम् ॥ २६॥  
  
अस्माभिः पूर्वमुषिता लङ्केयं धनदेन ते ।  
भ्रात्राक्रान्तामिदानीं त्वं प्रत्यानेतुमिहार्हसि ॥ २७॥  
  
साम्ना वाथ बलेनापि राज्ञां बन्धुः कुतः सुहृत् ।  
इत्युक्तो रावणः प्राह नार्हस्येवं प्रभाषितुम् ॥ २८॥  
  
वित्तेशो गुरुरस्माकमेवं श्रुत्वा तमब्रवीत् ।  
प्रहस्तः प्रश्रितं वाक्यं रावणं दशकन्धरम् ॥ २९॥  
  
शृणु रावण यत्नेन नैवं त्वं वक्तुमर्हसि ।  
नाधीता राजधर्मास्ते नीतिशास्त्रं तथैव च ॥ ३०॥  
  
शूराणां न हि सौभ्रात्रं शृणु मे वदतः प्रभो ।  
कश्यपस्य सुता देवा राक्षसाश्च महाबलाः ॥ ३१॥  
  
परस्परमयुध्यन्त त्यक्त्वा सौहृदमायुधैः ।  
नैवेदानीन्तनं राजन् वैरं देवैरनुष्ठितम् ॥ ३२॥  
  
प्रहस्तस्य वचः श्रुत्वा दशग्रीवो दुरात्मनः ।  
तथेति क्रोधताम्राक्षस्त्रिकूटाचलमन्वगात् ॥ ३३॥  
  
दूतं प्रहस्तं सम्प्रेष्य निष्कास्य धनदेश्वरम् ।  
लङ्कामाक्रम्य सचिवै राक्षसैः सुखमास्थितः ॥ ३४॥  
  
धनदः पितृवाक्येन त्यक्त्वा लङ्कां महायशाः ।  
गत्वा कैलासशिखरं तपसातोषयच्छिवम् ॥ ३५॥  
  
तेन सख्यमनुप्राप्य तेनैव परिपालितः ।  
अलकां नगरीं तत्र निर्ममे विश्वकर्मणा ॥ ३६॥  
  
दिक्पालत्वं चकारात्र शिवेन परिपालितः ।  
रावणो राक्षसैः सार्धमभिषिक्तः सहानुजैः ॥ ३७॥  
  
राज्यं चकारासुराणां त्रिलोकीं बाधयन् खलः ।  
भगिनीं कालखञ्जाय ददौ विकटरूपिणीम् ॥ ३८॥  
  
विद्युज्जिह्वाय नाम्नासौ महामायी निशाचरः ।  
ततो मयो विश्वकर्मा राक्षसानां दितेः सुतः ॥ ३९॥  
  
सुतां मन्दोदरीं नाम्ना ददौ लोकैकसुन्दरीम् ।  
रावणाय पुनः शक्तिममोघां प्रीतमानसः ॥ ४०॥  
  
वैरोचनस्य दौहित्रीं वृत्रज्वालेति विश्रुताम् ।  
स्वयन्दत्तामुदवहत्कुम्भकर्णाय रावणः ॥ ४१॥  
  
गन्धर्वराजस्य सुतां शैलूषस्य महात्मनः ।  
विभीषणस्य भार्यार्थे धर्मज्ञां समुदावहत् ॥ ४२॥  
  
सरमां नाम सुभगां सर्वलक्षणसंयुताम् ।  
ततो मन्दोदरी पुत्रं मेघनादमजीजनत् ॥ ४३॥  
  
जातमात्रस्तु यो नादं मेघवत्प्रमुमोच ह ।  
ततः सर्वेऽब्रुवन्मेघनादोऽयमिति चासकृत् ॥ ४४॥  
  
कुम्भकर्णस्ततः प्राह निद्रा मां बाधते प्रभो ।  
ततश्च कारयामास गुहां दीर्घां सुविस्तराम् ॥ ४५॥  
  
तत्र सुष्वाप मूढात्मा कुम्भकर्णो विघूर्णितः ।  
निद्रिते कुम्भकर्णे तु रावणो लोकरावणः ॥ ४६॥  
  
ब्राह्मणान् ऋषिमुख्यांश्च देवदानवकिन्नरान् ।  
देवश्रियो मनुष्यांश्च निजघ्ने समहोरगान् ॥ ४७॥  
  
धनदोऽपि ततः श्रुत्वा रावणस्याक्रमं प्रभुः ।  
अधर्मं मा कुरुष्वेति दूतवाक्यैर्न्यवारयत् ॥ ४८॥  
  
ततः क्रुद्धो दशग्रीवो जगाम धनदालयम् ।  
विनिर्जित्य धनाध्यक्षं जहारोत्तमपुष्पकम् ॥ ४९॥  
  
ततो यमं च वरुणं निर्जित्य समरेऽसुरः ।  
स्वर्गलोकमगात्तुर्णं देवराजजिघांसया ॥ ५०॥  
  
ततोऽभवन्महद्युद्धमिन्द्रेण सह दैवतैः ।  
ततो रावणमभ्येत्य बबन्ध त्रिदशेश्वरः ॥ ५१॥  
  
तच्छ्रुत्वा सहसागत्य मेघनादः प्रतापवन् ।  
कृत्वा घोरं महद्युद्धं जित्वा त्रिदशपुङ्गवान् ॥ ५२॥  
  
इन्द्रं गृहीत्वा बध्वासौ मेघनादो महाबलः ।  
मोचयित्वा तु पितरं गृहीत्वेन्द्रं ययौ पुरम् ॥ ५३॥  
  
ब्रह्मा तु मोचयामास देवेन्द्रं मेघनादतः ।  
दत्त्वा वरान् बहूंस्तस्मै ब्रह्मा स्वभवनं ययौ ॥ ५४॥  
  
रावणो विजयी लोकान् सर्वान् जित्वा क्रमेण तु ।  
कैलासं तोलयामास बाहुभिः परिघोपमैः ॥ ५५॥  
  
तत्र नन्दीश्वरेणैवं शप्तोऽयं राक्षसेश्वरः ।  
वानरैर्मानुषैश्चैव नाशं गच्छेति कोपिना ॥ ५६॥  
  
शप्तोऽप्यगणयन् वाक्यं ययौ हैहयपत्तनम् ।  
तेन बद्धो दशग्रीवः पुलस्त्येन विमोचितः ॥ ५७॥  
  
ततोऽतिबलमासाद्य जिघांसुर्हरिपुङ्गवम् ।  
धृतस्तेनैव कक्षेण वालिना दशकन्धरः ॥ ५८॥  
  
भ्रामयित्वा तु चतुरः समुद्रान् रावणं हरिः ।  
विसर्जयामास ततस्तेन सख्यं चकार सः ॥ ५९॥  
  
रावणः परमप्रीत एवं लोकान् महाबलः ।  
चकार स्ववशे राम बुभुजे स्वयमेव तान् ॥ ६०॥  
  
एवम्प्रभावो राजेन्द्र दशग्रीवः सहेन्द्रजित् ।  
त्वया विनिहतः सङ्ख्ये रावणो लोकरावणः ॥ ६१॥  
  
मेघनादश्च निहतो लक्ष्मणेन महात्मना ।  
कुम्भकर्णश्च निहतस्त्वया पर्वतसन्निभः ॥ ६२॥  
  
भवान्नारायणः साक्षाज्जगतामादिकृद्विभुः ।  
त्वत्स्वरूपमिदं सर्वं जगत्स्थावरजङ्गमम् ॥ ६३॥  
  
त्वन्नाभिकमलोत्पन्नो ब्रह्मा लोकपितामहः ।  
अग्निस्ते मुखतो जातो वाचा सह रघूत्तम ॥ ६४॥  
  
बाहुभ्यां लोकपालौघाश्चक्षुर्भ्यां चन्द्रभास्करौ ।  
दिशश्च विदिशश्चैव कर्णाभ्यां ते समुत्थिताः ॥ ६५॥  
  
घ्राणात्प्राणः समुत्पन्नश्चाश्विनौ देवसत्तमौ ।  
जङ्घाजानूरुजघनाद्भुवर्लोकादयोऽभवन् ॥ ६६॥  
  
कुक्षिदेशात्समुत्पन्नाश्चत्वारः सागरा हरे ।  
स्तनाभ्यामिन्द्रवरुणौ वालखिल्याश्च रेतसः ॥ ६७॥  
  
मेढ्राद्यमो गुदान्मृत्युर्मन्यो रुद्रस्त्रिलोचनः ।  
अस्थिभ्यः पर्वता जाताः केशेभ्यो मेघसंहतिः ॥ ६८॥  
  
ओषध्यस्तव रोमेभ्यो नखेभ्यश्च खरादयः ।  
त्वं विश्वरूपः पुरुषो मायाशक्तिसमन्वितः ॥ ६९॥  
  
नानारूप इवाभासि गुणव्यतिकरे सति ।  
त्वामाश्रित्यैव विबुधाः पिबन्त्यमृतमध्वरे ॥ ७०॥  
  
त्वया सृष्टमिदं सर्वं विश्वं स्थावरजङ्गमम् ।  
त्वामाश्रित्यैव जीवन्ति सर्वे स्थावरजङ्गमाः ॥ ७१॥  
  
त्वद्युक्तमखिलं वस्तु व्यवहारेऽपि राघव ।  
क्षीरमध्यगतं सर्पिर्यथा व्याप्याखिलं पयः ॥ ७२॥  
  
त्वद्भासा भासतेऽर्कादि न त्वं तेनावभाससे ।  
सर्वगं नित्यमेकं त्वां ज्ञानचक्षुर्विलोकयेत् ॥ ७३॥  
  
नाज्ञानचक्षुस्त्वां पश्येदन्धदृग् भास्करं यथा ।  
योगिनस्त्वां विचिन्वन्ति स्वदेहे परमेश्वरम् ॥ ७४॥  
  
अतन्निरसनमुखैर्वेदशीर्षैरहर्निशम् ।  
त्वत्पादभक्तिलेशेन गृहीता यदि योगिनः ॥ ७५॥  
  
विचिन्वन्तो हि पश्यन्ति चिन्मात्रं त्वां न चान्यथा ।  
मया प्रलपितं किञ्चित्सर्वज्ञस्य तवाग्रतः ।  
क्षन्तुमर्हसि देवेश तवानुग्रहभागहम् ॥ ७६॥  
  
दिग्देशकालपरिहीनमनन्यमेकं  
       चिन्मात्रमक्षरमजं चलनादिहीनम् ।  
सर्वज्ञमीश्वरमनन्तगुणं व्युदस्त-  
       मायं भजे रघुपतिं भजतामभिन्नम् ॥ ७७॥  
  
इति श्रीमदध्यात्मरामायणे उमामहेश्वरसंवादे उत्तरकाण्डे द्वितीयः  
सर्गः ॥ २॥  
  
  
॥ तृतीय सर्गः ॥  
  
श्रीराम उवाच ।  
  
वालिसुग्रीवयोर्जन्म श्रोतुमिच्छामि तत्त्वतः ।  
रवीन्द्रौ वानराकारौ जज्ञाताविति नः श्रुतम् ॥ १॥  
  
अगस्त्य उवाच ।  
मेरोः स्वर्णमयस्याद्रेर्मध्यशृङ्गे मणिप्रभे ।  
तस्मिन् सभाऽऽस्ते विस्तीर्णा ब्रह्मणः शतयोजना ॥ २॥  
  
तस्यां चतुर्मुखः साक्षात्कदाचिद्योगमास्थितः ।  
नेत्राभ्यां पतितं दिव्यमानन्दसलिलं बहु ॥ ३॥  
  
तद्गृहीत्वा करे ब्रह्मा ध्यात्वा किञ्चित्तदत्यजत् ।  
भूमौ पतितमात्रेण तस्माज्जातो महाकपिः ॥ ४॥  
  
तमाह द्रुहिणो वत्स किञ्चित्कालं वसात्र मे ।  
समीपे सर्वशोभाढ्ये ततः श्रेयो भविष्यति ॥ ५॥  
  
इत्युक्तो न्यवसत्तत्र ब्रह्मणा वानरोत्तमः ।  
एवं बहुतिथे काले गते ऋक्षाधिपः सुधीः ॥ ६॥  
  
कदाचित्पर्यटन्नद्रौ फलमूलार्थमुद्यतः ।  
अपश्यद्दिव्यसलिलां वापीं मणिशिलान्विताम् ॥ ७॥  
  
पानीयं पातुमागच्छत्तत्र छायामयं कपिम् ।  
दृष्ट्वा प्रतिकपिं मत्वा निपपात जलान्तरे ॥ ८॥  
  
तत्रादृष्ट्वा हरिं शीघ्रं पुनरुत्प्लुत्य वानरः ।  
अपश्यत्सुन्दरीं रामामात्मानं विस्मयं गतः ॥ ९॥  
  
ततः सुरेशो देवेशं पूजयित्वा चतुर्मुखम् ।  
गच्छन् मध्याह्नसमये दृष्ट्वा नारीं मनोरमाम् ॥ १०॥  
  
कन्दर्पशरविद्धाङ्गस्त्यक्तवान् वीर्यमुत्तमम् ।  
तामप्राप्यैव तद्बीजं वालदेशेऽपतद्भुवि ॥ ११॥  
  
वाली समभवत्तत्र शक्रतुल्यपराक्रमः ।  
तस्य दत्त्वा सुरेशानः स्वर्णमालां दिवं गतः ॥ १२॥  
  
भानुरप्यागतस्तत्र तदानीमेव भामिनीम् ।  
दृष्ट्वा कामवशो भूत्वा  ग्रीवादेशेऽसृजन्महत् ॥ १३॥  
  
बीजं तस्यास्ततः सद्यो महाकायोऽभवद्धरिः ।  
तस्य दत्त्वा हनूमन्तं सहायार्थं गतो रविः ॥ १४॥  
  
पुत्रद्वयं समादाय गत्वा सा निद्रिता क्वचित् ।  
प्रभातेऽपश्यदात्मानं पूर्ववद्वानराकृतिम् ॥ १५॥  
  
फलमूलादिभिः सार्धं पुत्राभ्यां सहितः कपिः ।  
नत्वा चतुर्मुखस्याग्रे ऋक्षराजः स्थितः सुधीः ॥ १६॥  
  
ततोऽब्रवीत्समाश्वास्य बहुशः कपिकुञ्जरम् ।  
तत्रैकं देवतादूतमाहूयामरसन्निभम् ॥ १७॥  
  
गच्छ दूत मयादिष्टो गृहीत्वा वानरोत्तमम् ।  
किष्किन्धां दिव्यनगरीं निर्मितां विश्वकर्मणा ॥ १८॥  
  
सर्वसौभाग्यवलितां देवैरपि दुरासदाम् ।  
तस्यां सिंहासने वीरं राजानमभिषेचय ॥ १९॥  
  
सप्तद्वीपगता ये ये वानराः सन्ति दुर्जयाः ।  
सर्वे ते ऋक्षराजस्य भविष्यन्ति वशेऽनुगाः ॥ २०॥  
  
यदा नारायणः साक्षाद्रामो भूत्वा सनातनः ।  
भूभारासुरनाशाय सम्भविष्यति भूतले ॥ २१॥  
  
तदा सर्वे सहायार्थे तस्य गच्छन्तु वानराः ।  
इत्युक्तो ब्रह्मणा दूतो देवानां स महामतिः ॥ २२॥  
  
यथाऽऽज्ञप्तस्तथा चक्रे ब्रह्मणा तं हरीश्वरम् ।  
देवदूतस्ततो गत्वा ब्रह्मणे तन्न्यवेदयत् ॥ २३॥  
  
तदादि वानराणां सा किष्किन्धाऽभून्नृपाश्रयः ॥ २४॥  
  
सर्वेश्वरस्त्वमेवासीरिदानीं ब्रह्मणार्थितः ।  
भूमेर्भारो हृतः कृत्स्नस्त्वया लीलानृदेहिना ।  
सर्वभूतान्तरस्थस्य नित्यमुक्तचिदात्मनः ॥ २५॥  
  
अखण्डानन्तरूपस्य कियानेष पराक्रमः ।  
तथापि वर्ण्यते सद्भिर्लीलामानुषरूपिणः ॥ २६॥  
  
यशस्ते सर्वलोकानां पापहत्यै सुखाय च ।  
य इदं कीर्तयेन्मर्त्यो वालिसुग्रीवयोर्महत् ॥ २७॥  
  
जन्म त्वदाश्रयत्वात्स मुच्यते सर्वपातकैः ॥ २८॥  
  
अथान्यां सम्प्रवक्ष्यामि कथां राम त्वदाश्रयाम् ।  
सीता हृता यदर्थं सा रावणेन दुरात्मना ॥ २९॥  
  
पुरा कृतयुगे राम प्रजापतिसुतं विभुम् ।  
सनत्कुमारमेकान्ते समासीनं दशाननः ।  
विनयावनतो भूत्वा ह्यभिवाद्येदमब्रवीत् ॥ ३०॥  
  
को न्वस्मिन् प्रवरो लोके देवानां बलवत्तरः ।  
देवाश्च यं समाश्रित्य युद्धे शत्रुं जयन्ति हि ॥ ३१॥  
  
कं यजन्ति द्विजा नित्यं कं ध्यायन्ति च योगिनः ।  
एतन्मे शंस भगवन् प्रश्नं प्रश्नविदांवर ॥ ३२॥  
  
ज्ञात्वा तस्य हृदिस्थं यत्तदशेषेण योगदृक् ।  
दशाननमुवाचेदं शृणु वक्ष्यामि पुत्रक ॥ ३३॥  
  
भर्ता यो जगतां नित्यं यस्य जन्मादिकं न हि ।  
सुरासुरैर्नुतो नित्यं हरिर्नारायणोऽव्ययः ॥ ३४॥  
  
यन्नाभिपङ्कजाज्जातो ब्रह्मा विश्वसृजां पतिः ।  
सृष्टं येनैव सकलं जगत्स्थावरजङ्गमम् ॥ ३५॥  
  
तं समाश्रित्य विबुधा जयन्ति समरे रिपून् ।  
योगिनो ध्यानयोगेन तमेवानुजपन्ति हि ॥ ३६॥  
  
महर्षेर्वचनं श्रुत्वा प्रत्युवाच दशाननः ।  
दैत्यदानवरक्षांसि विष्णुना निहतानि च ॥ ३७॥  
  
कां वा गतिं प्रपद्यन्ते प्रेत्य ते मुनिपुङ्गव ।  
तमुवाच मुनिश्रेष्ठो रावणं राक्षसाधिपम् ॥ ३८॥  
  
दैवतैर्निहता नित्यं गत्वा स्वर्गमनुत्तमम् ।  
भोगक्षये पुनस्तस्माद्भ्रष्टा भूमौ भवन्ति ते ॥ ३९॥  
  
पूर्वार्जितैः पुण्यपापैर्म्रियन्ते चोद्भवन्ति च ।  
विष्णुना ये हतास्ते तु प्राप्नुवन्ति हरेर्गतिम् ॥ ४०॥  
  
श्रुत्वा मुनिमुखात्सर्वं रावणो हृष्टमानसः ।  
योत्स्येऽहं हरिणा सार्धमिति चिन्तापरोऽभवत् ॥ ४१॥  
  
मनःस्थितं परिज्ञाय रावणस्य महामुनिः ।  
उवाच वत्स तेऽभीष्टं भविष्यति न संशयः ॥ ४२॥  
  
कञ्चित्कालं प्रतीक्षस्व सुखी भव दशानन ।  
एवमुक्त्वा महाबाहो मुनिः पुनरुवाच तम् ॥ ४३॥  
  
तस्य स्वरूपं वक्ष्यामि ह्यरूपस्यापि मायिनः ।  
स्थावरेषु च सर्वेषु नदेषु च नदीषु च ॥ ४४॥  
  
ओङ्कारश्चैव सत्यं च सावित्री पृथिवी च सः ।  
समस्तजगदाधारः शेषरूपधरो हि सः ॥ ४५॥  
  
सर्वे देवाः समुद्राश्च कालः सूर्यश्च चन्द्रमाः ।  
सूर्योदयो दिवारात्री यमश्चैव तथानिलः ॥ ४६॥  
  
अग्निरिन्द्रस्तथा मृत्युः पर्जन्यो वसवस्तथा ।  
ब्रह्मा रुद्रादयश्चैव ये चान्ये देवदानवाः ॥ ४७॥  
  
विद्योतते ज्वलत्येष पाति चात्तीति विश्वकृत् ।  
क्रीडां करोत्यव्ययात्मा सोऽयं विष्णुः सनातनः ॥ ४८॥  
  
तेन सर्वमिदं व्याप्तं त्रैलोक्यं सचराचरम् ।  
नीलोत्पलदलश्यामो विद्युद्वर्णाम्बरावृतः ॥ ४९॥  
  
शुद्धजाम्बूनदप्रख्यां श्रियं वामाङ्कसंस्थिताम् ।  
सदानपायिनीं देवीं पश्यन्नालिङ्ग्य तिष्ठति ॥ ५०॥  
  
द्रष्टुं न शक्यते कैश्चिद्देवदानवपन्नगैः ।  
यस्य प्रसादं कुरुते स चैनं द्रष्टुमर्हति ॥ ५१॥  
  
न च यज्ञतपोभिर्वा न दानाध्ययनादिभिः ।  
शक्यते भगवान् द्रष्टुमुपायैरितरैरपि ॥ ५२॥  
  
तद्भक्तैस्तद्गतप्राणैस्तच्चित्तैर्धूतकल्मषैः ।  
शक्यते भगवान् विष्णुर्वेदान्तामलदृष्टिभिः ॥ ५३॥  
  
अथवा द्रष्टुमिच्छा ते शृणु त्वं परमेश्वरम् ।  
त्रेतायुगे स देवेशो भविता नृपविग्रहः ॥ ५४॥  
  
हितार्थं देवमर्त्यानामिक्ष्वाकूणां कुले हरिः ।  
रामो दाशरथिर्भूत्वा महासत्त्वपराक्रमः ॥ ५५॥  
  
पितुर्नियोगात्स भ्रात्रा भार्यया दण्डके वने ।  
विचरिष्यति धर्मात्मा जगन्मात्रा स्वमायया ॥ ५६॥  
  
एवं ते सर्वमाख्यातं मया रावण विस्तरात् ।  
भजस्व भक्तिभावेन सदा रामं श्रिया युतम् ॥ ५७॥  
  
अगस्त्य उवाच ।  
एवं श्रुत्वासुराध्यक्षो ध्यात्वा किञ्चिद्विचार्य च ।  
त्वया सह विरोधेप्सुर्मुमुदे रावणो महान् ॥ ५८॥  
  
युद्धार्थी सर्वतो लोकान् पर्यटन् समवस्थितः ।  
एतदर्थं महाराज रावणोऽतीव बुद्धिमान् ।  
हृतवान् जानकीं देवीं त्वयात्मवधकाङ्क्षया ॥ ५९॥  
  
इमां कथां यः शृणुयात्पठेद्वा  
       संश्रावयेद्वा श्रवणार्थिनां सदा ।  
आयुष्यमारोग्यमनन्तसौख्यं  
       प्राप्नोति लाभं धनमक्षयं च ॥ ६०॥  
  
इति श्रीमदध्यात्मरामायणे उमामहेश्वरसंवादे उत्तरकाण्डे  
तृतीयः सर्गः ॥ ३॥  
  
  
॥ चतुर्थ सर्गः ॥  
  
श्रीमहादेव उवाच ।  
  
एकदा ब्रह्मणो लोकादायान्तं नारदं मुनिम् ।  
पर्यटन् रावणो लोकान् दृष्ट्वा नत्वाब्रवीद्वचः ॥ १॥  
  
भगवन् ब्रूहि मे योद्धुं कुत्र सन्ति महाबलाः ।  
योद्धुमिच्छामि बलिभिस्त्वं ज्ञातासि जगत्त्रयम् ॥ २॥  
  
मुनिर्ध्याऽऽत्वाह सुचिरं श्वेतद्वीपनिवासिनः ।  
महाबला महाकायास्तत्र याहि महामते ॥ ३॥  
  
विष्णुपूजारता ये वै विष्णुना निहताश्च ये ।  
त एव तत्र सञ्जाता अजेयाश्च सुरासुरैः ॥ ४॥  
  
श्रुत्वा तद्रावणो वेगान्मन्त्रिभिः पुष्पकेण तान् ।  
योद्धुकामः समागत्य श्वेतद्वीपसमीपतः ॥ ५॥  
  
तत्प्रभाहततेजस्कं पुष्पकं नाचलत्ततः ।  
त्यक्त्वा विमानं प्रययौ मन्त्रिणश्च दशाननः ॥ ६॥  
  
प्रविशन्नेव तद् द्वीपं धृतो हस्तेन योषिता ।  
पृष्टश्च त्वं कुतः कोऽसि प्रेषितः केन वा वद ॥ ७॥  
  
इत्युक्तो लीलया स्त्रीभिर्हसन्तीभिः पुनः पुनः ।  
कृच्छ्राद्धस्ताद्विनिर्मुक्तस्तासां स्त्रीणां दशाननः ॥ ८॥  
  
आश्चर्यमतुलं लब्ध्वा चिन्तयामास दुर्मतिः ।  
विष्णुना निहतो यामि वैकुण्ठमिति निश्चितः ॥ ९॥  
  
मयि विष्णुर्यथा कुप्येत्तथा कार्यं करोम्यहम् ।  
इति निश्चित्य वैदेहीं जहार विपिनेऽसुरः ॥ १०॥  
  
जानन्नेव परात्मानं स जहारावनीसुताम् ।  
मातृवत्पालयामास त्वत्तः काङ्क्षन् वधं स्वकम् ॥ ११॥  
  
राम त्वं परमेश्वरोऽसि सकलं जानासि विज्ञानदृग्  
भूतं भव्यमिदं त्रिकालकलनासाक्षी विकल्पोज्झितः ।  
भक्तानामनुवर्तनाय सकलां कुर्वन् क्रियासंहतिं  
त्वं शृण्वन्मनुजाकृतिर्मुनिवचो भासीश लोकार्चितः ॥ १२॥  
  
स्तुत्वैवं राघवं तेन पूजितः कुम्भसम्भवः ।  
स्वाश्रमं मुनिभिः सार्धं प्रययौ हृष्टमानसः ॥ १३॥  
  
रामस्तु सीतया सार्धं भ्रातृभिः सह मन्त्रिभिः ।  
संसारीव रमानाथो रममाणोऽवसद्गृहे ॥ १४॥  
  
अनासक्तोऽपि विषयान् बुभुजे प्रियया सह ।  
हनुमत्प्रमुखैः सद्भिर्वानरैः परिवेष्टितः ॥ १५॥  
  
पुष्पकं चागमद्राममेकदा पूर्ववत्प्रभुम् ।  
प्राह देव कुबेरेण प्रेषितं त्वामहं ततः ॥ १६॥  
  
जितं त्वं रावणेनादौ पश्चाद्रामेण निर्जितम् ।  
अतस्त्वं राघवं नित्यं वह यावद्वसेद्भुवि ॥ १७॥  
  
यदा गच्छेद्रघुश्रेष्ठो वैकुण्ठं याहि मां तदा ।  
तच्छ्रुत्वा राघवः प्राह पुष्पकं सूर्यसन्निभम् ॥ १८॥  
  
यदा स्मरामि भद्रं ते तदागच्छ ममान्तिकम् ।  
तिष्ठान्तर्धाय सर्वत्र गच्छेदानीं ममाज्ञया ॥ १९॥  
  
इत्युक्त्वा रामचन्द्रोऽपि पौरकार्याणि सर्वशः ।  
भ्रातृभिर्मन्त्रिभिः सार्धं यथान्यायं चकार सः ॥ २०॥  
  
राघवे शासति भुवं लोकनाथे रमापतौ ।  
वसुधा सस्यसम्पन्ना फलवन्तश्च भूरुहाः ॥ २१॥  
  
जना धर्मपराः सर्वे पतिभक्तिपराः स्त्रियः ।  
नापश्यत्पुत्रमरणं कश्चिद्राजनि राघवे ॥ २२॥  
  
समारुह्य विमानाग्र्यं राघवः सीतया सह ।  
वानरैर्भ्रातृभिः सार्धं सञ्चचारावनिं प्रभुः ॥ २३॥  
  
अमानुषाणि कार्याणि चकार बहुशो भुवि ।  
ब्राह्मणस्य सुतं दृष्ट्वा बालं मृतमकालतः ॥ २४॥  
  
शोचन्तं ब्राह्मणं चापि ज्ञात्वा रामो महामतिः ।  
तपस्यन्तं वने शूद्रं हत्वा ब्राह्मणबालकम् ॥ २५॥  
  
जीवयामास शूद्रस्य ददौ स्वर्गमनुत्तमम् ।  
लोकानामुपदेशार्थं परमात्मा रघूत्तमः ॥ २६॥  
  
कोटिशः स्थापयामास शिवलिङ्गानि सर्वशः ।  
सीतां च रमयामास सर्वभोगैरमानुषैः ॥ २७॥  
  
शशास रामो धर्मेण राज्यं परमधर्मवित् ।  
कथां संस्थापयामास सर्वलोकमलापहाम् ॥ २८॥  
  
दशवर्षसहस्राणि मायामानुषविग्रहः ।  
चकार राज्यं विधिवल्लोकवन्द्यपदाम्बुजः ॥ २९॥  
  
एकपत्नीव्रतो रामो राजर्षिः सर्वदा शुचिः ।  
गृहमेधीयमखिलमाचरन् शिक्षयन् जनान् ॥ ३०॥  
  
सीता प्रेम्णानुवृत्त्या च प्रश्रयेण दमेन च ।  
भर्तुर्मनोहरा साध्वी भावज्ञा सा ह्रिया भिया ॥ ३१॥  
  
एकदाक्रीडविपिने सर्वभोगसमन्विते ।  
एकान्ते दिव्यभवने सुखासीनं रघूत्तमम् ॥ ३२॥  
  
नीलमाणिक्यसङ्काशं दिव्याभरणभूषितम् ।  
प्रसन्नवदनं शान्तं विद्युत्पुञ्जनिभाम्बरम् ॥ ३३॥  
  
सीता कमलपत्राक्षी सर्वाभरणभूषिता ।  
राममाह कराभ्यां सा लालयन्ती पदाम्बुजे ॥ ३४॥  
  
देवदेव जगन्नाथ परमात्मन् सनातन ।  
चिदानन्दादिमध्यान्तरहिताशेषकारण ॥ ३५॥  
  
देव देवाः समासाद्य मामेकान्तेऽब्रुवन्वचः ।  
बहुशोऽर्थ्यमानास्ते वैकुण्ठागमनं प्रति ॥ ३६॥  
  
त्वया समेतश्चिच्छक्त्या रामस्तिष्ठति भूतले ।  
विसृज्यास्मान् स्वकं धाम वैकुण्ठं च सनातनम् ॥ ३७॥  
  
आस्ते त्वया जगद्धात्रि रामः कमललोचनः ।  
अग्रतो याहि वैकुण्ठं त्वं तथा चेद्रघूत्तमः ॥ ३८॥  
  
आगमिष्यति वैकुण्ठं सनाथान्नः करिष्यति ।  
इति विज्ञापिताहं तैर्मया विज्ञापितो भवान् ॥ ३९॥  
  
यद्युक्तं तत्कुरुष्वाद्य नाहमाज्ञापये प्रभो ।  
सीतायास्तद्वचः श्रुत्वा रामो ध्यात्वाब्रवीत्क्षणम् ॥ ४०॥  
  
देवि जानामि सकलं तत्रोपायं वदामि ते ।  
कल्पयित्वा मिषं देवि लोकवादं त्वदाशयम् ॥ ४१॥  
  
त्यजामि त्वां वने लोकवादाद्भीत इवापरः ।  
भविष्यतः कुमारौ द्वौ वाल्मीकेराश्रमान्तिके ॥ ४२॥  
  
इदानीं दृश्यते गर्भः पुनरागत्य मेऽन्तिकम् ।  
लोकानां प्रत्ययार्थं त्वं कृत्वा शपथमादरात् ॥ ४३॥  
  
भूमेर्विवरमात्रेण वैकुण्ठं यास्यसि द्रुतम् ।  
पश्चादहं गमिष्यामि एष एव सुनिश्चयः ॥ ४४॥  
  
इत्युक्त्वा तां विसृज्याथ रामो ज्ञानैकलक्षणः ।  
मन्त्रिभिर्मन्त्रतत्त्वज्ञैर्बलमुख्यैश्च संवृतः ॥ ४५॥  
  
तत्रोपविष्टं श्रीरामं सुहृदः पर्युपासत ।  
हास्यप्रौढकथासुज्ञा हासयन्तः स्थिता हरिम् ॥ ४६॥  
  
कथाप्रसङ्गात्पप्रच्छ रामो विजयनामकम् ।  
पौरा जानपदा मे किं वदन्तीह शुभाशुभम् ॥ ४७॥  
  
सीतां वा मातरं वा मे भ्रातॄन्वा कैकयीमथ ।  
न भेतव्यं त्वया ब्रूहि शापितोऽसि ममोपरि ॥ ४८॥  
  
इत्युक्तः प्राह विजयो देव सर्वे वदन्ति ते ।  
कृतं सुदुष्करं सर्वं रामेण विदितात्मना ॥ ४९॥  
  
किन्तु हत्वा दशग्रीवं सीतामाहृत्य राघवः ।  
अमर्षं पृष्ठतः कृत्वा स्वं वेश्म प्रत्यपादयत् ॥ ५०॥  
  
कीदृशं हृदये तस्य सीतासम्भोगजं सुखम् ।  
या हृता विजनेऽरण्ये रावणेन दुरात्मना ॥ ५१॥  
  
अस्माकमपि दुष्कर्म योषितां मर्षणं भवेत् ।  
यादृग्भवति वै राजा तादृश्यो नियतं प्रजाः ॥ ५२॥  
  
श्रुत्वा तद्वचनं रामः स्वजनान् पर्यपृच्छत ।  
तेऽपि नत्वाब्रुवन् राममेवमेतन्न संशयः ॥ ५३॥  
  
ततो विसृज्य सचिवान् विजयं सुहृदस्तथा ।  
आहूय लक्ष्मणं रामो वचनं चेदमब्रवीत् ॥ ५४॥  
  
लोकापवादस्तु महान् सीतामाश्रित्य मेऽभवत् ।  
सीतां प्रातः समानीय वाल्मीकेराश्रमान्तिके ॥ ५५॥  
  
त्यक्त्वा शीघ्रं रथेन त्वं पुनरायाहि लक्ष्मण ।  
वक्ष्यसे यदि वा किञ्चित्तदा मां हतवानसि ॥ ५६॥  
  
इत्युक्तो लक्ष्मणो भीत्या प्रातरुत्थाय जानकीम् ।  
सुमन्त्रेण रथे कृत्वा जगाम सहसा वनम् ॥ ५७॥  
  
वाल्मीकेराश्रमस्यान्ते त्यक्त्वा सीतामुवाच सः ।  
लोकापवादभीत्या त्वां त्यक्तवान् राघवो वने ॥ ५८॥  
  
दोषो न कश्चिन्मे मातर्गच्छाश्रमपदं मुनेः ।  
इत्युक्त्वा लक्ष्मणः शीघ्रं गतवान् रामसन्निधिम् ॥ ५९॥  
  
सीतापि दुःखसन्तप्ता विललापातिमुग्धवत् ।  
शिष्यैः श्रुत्वा च वाल्मीकिः सीतां ज्ञात्वा स दिव्यदृक् ॥ ६०॥  
  
अर्घ्यादिभिः पूजयित्वा समाश्वास्य च जानकीम् ।  
ज्ञात्वा भविष्यं सकलमार्पयन् मुनियोषिताम् ॥ ६१॥  
  
तास्तां सम्पूजयन्ति स्म सीतां भक्त्या दिने दिने ।  
ज्ञात्वा परात्मनो लक्ष्मीं मुनिवाक्येन योषितः ।  
सेवां चक्रुः सदा तस्या विनयादिभिरादरात् ॥ ६२॥  
  
रामोऽपि सीतारहितः परात्मा विज्ञानदृक्केवल आदिदेवः ।  
सन्त्यज्य भोगानखिलान् विरक्तो मुनिव्रतोऽभून्मुनिसेविताङ्घ्रिः ॥ ६३॥  
  
इति श्रीमदध्यात्मरामायणे उमामहेश्वरसंवादे उत्तरकाण्डे  
चतुर्थः सर्गः ॥ ४॥  
  
  
॥ पञ्चम सर्गः ॥  
  
श्रीमहादेव उवाच ।  
  
ततो जगन्मङ्गलमङ्गलात्मना  
       विधाय रामायणकीर्तिमुत्तमाम् ।  
चचार पूर्वाचरितं रघूत्तमो  
       राजर्षिवर्यैरभिसेवितं यथा ॥ १॥  
  
सौमित्रिणा पृष्ट उदारबुद्धिना  
       रामः कथाः प्राह पुरातनीः शुभाः ।  
राज्ञः प्रमत्तस्य नृगस्य शापतो  
       द्विजस्य तिर्यक्त्वमथाह राघवः ॥ २॥  
  
कदाचिदेकान्त उपस्थितं प्रभुं  
       रामं रमालालितपादपङ्कजम् ।  
सौमित्रिरासादितशुद्धभावनः  
       प्रणम्य भक्त्या विनयान्वितोऽब्रवीत् ॥ ३॥  
  
त्वं शुद्धबोधोऽसि हि सर्वदेहिना-  
       मात्मास्यधीशोऽसि निराकृतिः स्वयम् ।  
प्रतीयसे ज्ञानदृशां महामते  
       पादाब्जभृङ्गाहितसङ्गसङ्गिनाम् ॥ ४॥  
  
अहं प्रपन्नोऽस्मि पदाम्बुजं प्रभो  
       भवापवर्गं तव योगिभावितम् ।  
यथाञ्जसाऽज्ञानमपारवारिधिं  
       सुखं तरिष्यामि तथानुशाधि माम् ॥ ५॥  
  
श्रुत्वाथ सौमित्रिवचोऽखिलं तदा  
       प्राह प्रपन्नार्तिहरः प्रसन्नधीः ।  
विज्ञानमज्ञानतमःप्रशान्तये  
       श्रुतिप्रपन्नं क्षितिपालभूषणः ॥ ६॥  
  
आदौ स्ववर्णाश्रमवर्णिताः क्रियाः  
       कृत्वा समासादितशुद्धमानसः ।  
समाप्य तत्पूर्वमुपात्तसाधनः  
       समाश्रयेत्सद्गुरुमात्मलब्धये ॥ ७॥  
  
क्रिया शरीरोद्भवहेतुरादृता  
       प्रियाप्रियौ तौ भवतः सुरागिणः ।  
धर्मेतरौ तत्र पुनः शरीरकं  
       पुनः क्रिया चक्रवदीर्यते भवः ॥  ८॥  
  
अज्ञानमेवास्य हि मूलकारणं  
       तद्ध्यानमेवात्र विधौ विधीयते ।  
विद्यैव तन्नाशविधौ पटीयसी  
       न कर्म तज्जं सविरोधमीरितम् ॥ ९॥  
  
नाज्ञानहानिर्न च रागसङ्क्षयो  
       भवेत्ततः कर्म सदोषमुद्भवेत् ।  
ततः पुनः संसृतिरप्यवारिता  
       तस्माद्बुधो ज्ञानविचारवान् भवेत् ॥ १०॥  
  
ननु क्रिया वेदमुखेन चोदिता  
       तथैव विद्या पुरुषार्थसाधनम् ।  
कर्तव्यता प्राणभृतः प्रचोदिता  
       विद्यासहायत्वमुपैति सा पुनः ॥ ११॥  
  
कर्माकृतौ दोषमपि श्रुतिर्जगौ  
       तस्मात्सदा कार्यमिदं मुमुक्षुणा ।  
ननु स्वतन्त्रा ध्रुवकार्यकारिणी  
       विद्या न किञ्चिन्मनसाप्यपेक्षते ॥ १२॥  
  
न सत्यकार्योऽपि हि यद्वदध्वरः  
       प्रकाङ्क्षतेऽन्यानपि कारकादिकान् ।  
तथैव विद्या विधितः प्रकाशितैः  
       विशिष्यते कर्मभिरेव मुक्तये ॥ १३॥  
  
केचिद्वदन्तीति वितर्कवादिन-  
       स्तदप्यसद्दृष्टविरोधकारणात् ।  
देहाभिमानादभिवर्धते क्रिया  
       विद्या गताहङ्कृतितः प्रसिद्ध्यति ॥ १४॥  
  
विशुद्धविज्ञानविरोचनाञ्चिता  
       विद्यात्मवृत्तिश्चरमेति भण्यते ।  
उदेति कर्माखिलकारकादिभिः  
       निहन्ति विद्याखिलकारकादिकम् ॥ १५॥  
  
तस्मात्त्यजेत्कार्यमशेषतः सुधीः  
       विद्याविरोधान्न समुच्चयो भवेत् ।  
आत्मानुसन्धानपरायणः सदा  
       निवृत्तसर्वेन्द्रियवृत्तिगोचरः ॥ १६॥  
  
यावच्छरीरादिषु माययात्मधी-  
       स्तावद्विधेयो विधिवादकर्मणाम् ।  
नेतीति वाक्यैरखिलं निषिध्य तत्  
       ज्ञात्वा परात्मानमथ त्यजेत्क्रियाः ॥ १७॥  
  
यदा परात्मात्मविभेदभेदकं  
       विज्ञानमात्मन्यवभाति भास्वरम् ।  
तदैव माया प्रविलीयतेऽञ्जसा  
       सकारका कारणमात्मसंसृतेः ॥ १८॥  
  
श्रुतिप्रमाणाभिविनाशिता च सा  
       कथं भविष्यत्यपि कार्यकारिणी ।  
विज्ञानमात्रादमलाद्वितीयत-  
       स्तस्मादविद्या न पुनर्भविष्यति ॥ १९॥  
  
यदि स्म नष्टा न पुनः प्रसूयते  
       कर्ताहमस्येति मतिः कथं भवेत् ।  
तस्मात्स्वतन्त्रा न किमप्यपेक्षते  
       विद्या विमोक्षाय विभाति केवला ॥ २०॥  
  
सा तैत्तिरीयश्रुतिराह सादरं  
       न्यासं प्रशस्ताखिलकर्मणां स्फुटम् ।  
एतावदित्याह च वाजिनां श्रुतिः  
       ज्ञानं विमोक्षाय न कर्म साधनम् ॥ २१॥  
  
विद्यासमत्वेन तु दर्शितस्त्वया  
       क्रतुर्न दृष्टान्त उदाहृतः समः ।  
फलैः पृथक्त्वाद्बहुकारकैः क्रतुः  
       संसाध्यते ज्ञानमतो विपर्ययम् ॥ २२॥  
  
सप्रत्यवायो ह्यहमित्यनात्मधी-  
       रज्ञप्रसिद्धा न तु तत्त्वदर्शिनः ।  
तस्माद्बुधैस्त्याज्यमविक्रियात्मभिः  
       विधानतः कर्म विधिप्रकाशितम् ॥ २३॥  
  
श्रद्धान्वितस्तत्त्वमसीति वाक्यतो  
       गुरोः प्रसादादपि शुद्धमानसः ।  
विज्ञाय चैकात्म्यमथात्मजीवयोः  
       सुखी भवेन्मेरुरिवाप्रकम्पनः ॥ २४॥  
  
आदौ पदार्थावगतिर्हि कारणं  
       वाक्यार्थविज्ञानविधौ विधानतः ।  
तत्त्वम्पदार्थौ परमात्मजीवका-  
       वसीति चैकात्म्यमथानयोर्भवेत् ॥ २५॥  
  
प्रत्यक्परोक्षादिविरोधमात्मनोः  
       विहाय सङ्गृह्य तयोश्चिदात्मताम् ।  
संशोधितां लक्षणया च लक्षितां  
       ज्ञात्वा स्वमात्मानमथाद्वयो भवेत् ॥ २६॥  
  
एकात्मकत्वाज्जहती न सम्भवेत्  
       तथाऽजहल्लक्षणता विरोधतः ।  
सोऽयम्पदार्थाविव भागलक्षणा  
       युज्येत तत्त्वम्पदयोरदोषतः ॥ २७॥  
  
रसादिपञ्चीकृतभूतसम्भवं  
       भोगालयं दुःखसुखादिकर्मणाम् ।  
शरीरमाद्यन्तवदादिकर्मजं  
       मायामयं स्थूलमुपाधिमात्मनः ॥ २८॥  
  
सूक्ष्मं मनोबुद्धिदशेन्द्रियैर्युतं  
       प्राणैरपञ्चीकृतभूतसम्भवम् ।  
भोक्तुः सुखादेरनुसाधनं भवेत्  
       शरीरमन्यद्विदुरात्मनो बुधाः ॥ २९॥  
  
अनाद्यनिर्वाच्यमपीह कारणं  
       मायाप्रधानं तु परं शरीरकम् ।  
उपाधिभेदात्तु यतः पृथक् स्थितं  
       स्वात्मानमात्मन्यवधारयेत्क्रमात् ॥ ३०॥  
  
कोशेष्वयं तेषु तु तत्तदाकृतिः  
       विभाति सङ्गात् स्फटिकोपलो यथा ।  
असङ्गरूपोऽयमजो यतोऽद्वयो  
       विज्ञायतेऽस्मिन् परितो विचारिते ॥ ३१॥  
  
बुद्धेस्त्रिधा वृत्तिरपीह दृश्यते  
       स्वप्नादिभेदेन गुणत्रयात्मनः ।  
अन्योन्यतोऽस्मिन् व्यभिचारतो मृषा  
       नित्ये परे ब्रह्मणि केवले शिवे ॥ ३२॥  
  
देहेन्द्रियप्राणमनश्चिदात्मनां  
       सङ्घादजस्रं परिवर्तते धियः ।  
वृत्तिस्तमोमूलतयाज्ञलक्षणा  
       यावद्भवेत्तावदसौ भवोद्भवः ॥ ३३॥  
  
नेतिप्रमाणेन निराकृताखिलो  
       हृदा समास्वादितचिद्घनामृतः ।  
त्यजेदशेषं जगदात्तसद्रसं  
       पीत्वा यथाम्भः प्रजहाति तत्फलम् ॥ ३४॥  
  
कदाचिदात्मा न मृतो न जायते  
       न क्षीयते नापि विवर्धतेऽनवः ।  
निरस्तसर्वातिशयः सुखात्मकः  
       स्वयम्प्रभः सर्वगतोऽयमद्वयः ॥ ३५॥  
  
एवंविधे ज्ञानमये सुखात्मके  
       कथं भवो दुःखमयः प्रतीयते ।  
अज्ञानतोऽध्यासवशात्प्रकाशते  
       ज्ञाने विलीयेत विरोधतः क्षणात् ॥ ३६॥  
  
यदन्यदन्यत्र विभाव्यते भ्रमा-  
       दध्यासमित्याहुरमुं विपश्चितः ।  
असर्पभूतेऽहिविभावनं यथा  
       रज्ज्वादिके तद्वदपीश्वरे जगत् ॥ ३७॥  
  
विकल्पमायारहिते चिदात्मके-  
       ऽहङ्कार एष प्रथमः प्रकल्पितः ।  
अध्यास एवात्मनि सर्वकारणे  
       निरामये ब्रह्मणि केवले परे ॥ ३८॥  
  
इच्छादिरागादिसुखादिधर्मिकाः  
       सदा धियः संसृतिहेतवः परे ।  
यस्मात्प्रसुप्तौ तदभावतः परः  
       सुखस्वरूपेण विभाव्यते हि नः ॥ ३९॥  
  
अनाद्यविद्योद्भवबुद्धिबिम्बितो  
       जीवः प्रकाशोऽयमितीर्यते चितः ।  
आत्मा धियः साक्षितया पृथक् स्थितो  
       बुद्ध्यापरिच्छिन्नपरः स एव हि ॥ ४०॥  
  
चिद्बिम्बसाक्ष्यात्मधियां प्रसङ्गत-  
       स्त्वेकत्र वासादनलाक्तलोहवत् ।  
अन्योन्यमध्यासवशात्प्रतीयते  
       जडाजडत्वं च चिदात्मचेतसोः ॥ ४१॥  
  
गुरोः सकाशादपि वेदवाक्यतः ।  
       सञ्जातविद्यानुभवो निरीक्ष्य तम् ।  
स्वात्मानमात्मस्थमुपाधिवर्जितं  
       त्यजेदशेषं जडमात्मगोचरम् ॥ ४२॥  
  
प्रकाशरूपोऽहमजोऽहमद्वयो-  
       ऽसकृद्विभातोऽहमतीव निर्मलः ।  
विशुद्ध विज्ञानघनो निरामयः  
       सम्पूर्ण आनन्दमयोऽहमक्रियः ॥ ४३॥  
  
सदैव मुक्तोऽहमचिन्त्यशक्तिमान्  
       अतीन्द्रियज्ञानमविक्रियात्मकः ।  
अनन्तपारोऽहमहर्निशं बुधैः  
       विभावितोऽहं हृदि वेदवादिभिः ॥ ४४॥  
  
एवं सदात्मानमखण्डितात्मना  
       विचारमाणस्य विशुद्धभावना ।  
हन्यादविद्यामचिरेण कारकै  
       रसायनं यद्वदुपासितं रुजः ॥ ४५॥  
  
विविक्त आसीन उपारतेन्द्रियो  
       विनिर्जितात्मा विमलान्तराशयः ।  
विभावयेदेकमनन्यसाधनो  
       विज्ञानदृक्केवल आत्मसंस्थितः ॥ ४६॥  
  
विश्वं यदेतत्परमात्मदर्शनं  
       विलापयेदात्मनि सर्वकारणे ।  
पूर्णश्चिदानन्दमयोऽवतिष्ठते  
       न वेद बाह्यं न च किञ्चिदान्तरम् ॥ ४७॥  
  
पूर्वं समाधेरखिलं विचिन्तये-  
       दोङ्कारमात्रं सचराचरं जगत् ।  
तदेव वाच्यं प्रणवो हि वाचको  
       विभाव्यतेऽज्ञानवशान्न बोधतः ॥ ४८॥  
  
अकारसञ्ज्ञः पुरुषो हि विश्वको  
       ह्युकारकस्तैजस ईर्यते क्रमात् ।  
प्राज्ञो मकारः परिपठ्यतेऽखिलैः  
       समाधिपूर्वं न तु तत्त्वतो भवेत् ॥ ४९॥  
  
विश्वं त्वकारं पुरुषं विलापये-  
       दुकारमध्ये बहुधा व्यवस्थितम् ।  
ततो मकारे प्रविलाप्य तैजसं  
       द्वितीयवर्णं प्रणवस्य चान्तिमे ॥ ५०॥  
  
मकारमप्यात्मनि चिद्घने परे  
       विलापयेद्प्राज्ञमपीह कारणम् ।  
सोऽहं परं ब्रह्म सदा विमुक्तिम-  
       द्विज्ञानदृङ्मुक्त उपाधितोऽमलः ॥ ५१॥  
  
एवं सदा जातपरात्मभावनः  
       स्वानन्दतुष्टः परिविस्मृताखिलः ।  
आस्ते स नित्यात्मसुखप्रकाशकः  
       साक्षाद्विमुक्तोऽचलवारिसिन्धुवत् ॥ ५२॥  
  
एवं सदाभ्यस्तसमाधियोगिनो  
       निवृत्तसर्वेन्द्रियगोचरस्य हि ।  
विनिर्जिताशेषरिपोरहं सदा  
       दृश्यो भवेयं जितषड्गुणात्मनः ॥ ५३॥  
  
ध्यात्वैवमात्मानमहर्निशं मुनि-  
       स्तिष्ठेत्सदा मुक्तसमस्तबन्धनः ।  
प्रारब्धमश्नन्नभिमानवर्जितो  
       मय्येव साक्षात्प्रविलीयते ततः ॥ ५४॥  
  
आदौ च मध्ये च तथैव चान्ततो  
       भवं विदित्वा भयशोककारणम् ।  
हित्वा समस्तं विधिवादचोदितं  
       भजेत्स्वमात्मानमथाखिलात्मनाम् ॥ ५५॥  
  
आत्मन्यभेदेन विभावयन्निदं  
       भवत्यभेदेन मयात्मना तदा ।  
यथा जलं वारिनिधौ यथा पयः  
       क्षीरे वियद्व्योम्न्यनिले यथानिलः ॥ ५६॥  
  
इत्थं यदीक्षेत हि लोकसंस्थितो  
       जगन्मृषैवेति विभावयन्मुनिः ।  
निराकृतत्वाच्छ्रुतियुक्तिमानतो  
       यथेन्दुभेदो दिशि दिग्भ्रमादयः ॥ ५७॥  
  
यावन्न पश्येदखिलं मदात्मकं  
       तावन्मदाराधनतत्परो भवेत् ।  
श्रद्धालुरत्यूर्जितभक्तिलक्षणो  
       यस्तस्य दृश्योऽहमहर्निशं हृदि ॥ ५८॥  
  
रहस्यमेतच्छ्रुतिसारसङ्ग्रहं  
       मया विनिश्चित्य तवोदितं प्रिय ।  
यस्त्वेतदालोचयतीह बुद्धिमान्  
       स मुच्यते पातकराशिभिः क्षणात् ॥ ५९॥  
  
भ्रातर्यदीदं परिदृश्यते जग-  
       न्मायैव सर्वं परिहृत्य चेतसा ।  
मद्भावनाभावितशुद्धमानसः  
       सुखी भवानन्दमयो निरामयः ॥ ६०॥  
  
यः सेवते मामगुणं गुणात्परं  
       हृदा कदा वा यदि वा गुणात्मकम् ।  
सोऽहं स्वपादाञ्चितरेणुभिः स्पृशन्  
       पुनाति लोकत्रितयं यथा रविः ॥ ६१॥  
  
विज्ञानमेतदखिलं श्रुतिसारमेकं  
       वेदान्तवेद्यचरणेन मयैव गीतम् ।  
यः श्रद्धया परिपठेद् गुरुभक्तियुक्तो  
       मद्रूपमेति यदि मद्वचनेषु भक्तिः ॥ ६२॥  
  
इति श्रीमदध्यात्मरामायणे उमामहेश्वरसंवादे उत्तरकाण्डे  
पञ्चमः सर्गः ॥ ५॥  
  
  
॥ षष्ठः सर्गः ॥  
  
श्रीमहादेव उवाच ।  
एकदा मुनयः सर्वे यमुनातीरवासिनः ।  
आजग्मू राघवं द्रष्टुं भयाल्लवणरक्षसः ॥ १॥  
  
कृत्वाग्रे तु मुनिश्रेष्ठं भार्गवं च्यवनं द्विजाः ।  
असङ्ख्याताः समायाता रामादभयकाङ्क्षिणः ॥ २॥  
  
तान् पूजयित्वा परया भक्त्या रघुकुलोत्तमः ।  
उवाच मधुरं वाक्यं हर्षयन् मुनिमण्डलम् ॥ ३॥  
  
करवाणि मुनिश्रेष्ठाः किमागमनकारणम् ।  
धन्योऽस्मि यदि यूयं मां प्रीत्या द्रष्टुमिहागताः ॥ ४॥  
  
दुष्करं चापि यत्कार्यं भवतां तत्करोम्यहम् ।  
आज्ञापयन्तु मां भृत्यं ब्राह्मणा दैवतं हि मे ॥ ५॥  
  
तच्छ्रुत्वा सहसा हृष्टश्च्यवनो वाक्यमब्रवीत् ।  
मधुनामा महादैत्यः पुरा कृतयुगे प्रभो ॥ ६॥  
  
आसीदतीव धर्मात्मा देवब्राह्मणपूजकः ।  
तस्य तुष्टो महादेवो ददौ शूलमनुत्तमम् ॥ ७॥  
  
प्राह चानेन यं हंसि स तु भस्मीभविष्यति ।  
रावणस्यानुजा भार्या तस्य कुम्भीनसी श्रुता ॥ ८॥  
  
तस्यां तु लवणो नाम राक्षसो भीमविक्रमः ।  
आसीद्दुरात्मा दुर्धर्षो देवब्राह्मणहिंसकः ॥ ९॥  
  
पीडितास्तेन राजेन्द्र वयं त्वां शरणं गताः ।  
तच्छ्रुत्वा राघवोऽप्याह मा भीर्वो मुनिपुङ्गवाः ॥ १०॥  
  
लवणं नाशयिष्यामि गच्छन्तु विगतज्वराः ।  
इत्युक्त्वा प्राह रामोऽपि भ्रातॄन् को वा हनिष्यति ॥ ११॥  
  
लवणं राक्षसं दद्यात् ब्राह्मणेभ्योऽभयं महत् ।  
तच्छ्रुत्वा प्राञ्जलिः प्राह भरतो राघवाय वै ॥ १२॥  
  
अहमेव हनिष्यामि देवाज्ञापय मां प्रभो ।  
ततो रामं नमस्कृत्य शत्रुघ्नो वाक्यमब्रवीत् ॥ १३॥  
  
लक्ष्मणेन महत्कार्यं कृतं राघव संयुगे ।  
नन्दिग्रामे महाबुद्धिर्भरतो दुःखमन्वभूत् ॥ १४॥  
  
अहमेव गमिष्यामि लवणस्य वधाय च ।  
त्वत्प्रसादाद्रघुश्रेष्ठ हन्यां तं राक्षसं युधि ॥ १५॥  
  
तच्छ्रुत्वा स्वाङ्कमारोप्य शत्रुघ्नं शत्रुसूदनः ।  
प्राहाद्यैवाभिषेक्ष्यामि मथुराराज्यकारणात् ॥ १६॥  
  
आनाय्य च सुसम्भारान् लक्षमणेनाभिषेचने ।  
अनिच्छन्तमपि स्नेहादभिषेकमकारयत् ॥ १७॥  
  
दत्त्वा तस्मै शरं दिव्यं रामः शत्रुघ्नमब्रवीत् ।  
अनेन जहि बाणेन लवणं लोककण्टकम् ॥ १८॥  
  
स तु सम्पूज्य तच्छूलं गेहे गच्छति काननम् ।  
भक्षणार्थं तु जन्तूनां नानाप्राणिवधाय च ॥ १९॥  
  
स तु नायाति सदनं यावद्वनचरो भवेत् ।  
तावदेव पुरद्वारि तिष्ठ त्वं धृतकार्मुकः ॥ २०॥  
  
योत्स्यते स त्वया क्रुद्धस्तदा वध्यो भविष्यति ।  
तं हत्वा लवणं क्रूरं तद्वनं मधुसञ्ज्ञितम् ॥ २१॥  
  
निवेश्य नगरं तत्र तिष्ठ त्वं मेऽनुशासनात् ।  
अश्वानां पञ्चसाहस्रं रथानां च तदर्धकम् ॥ २२॥  
  
गजानां षट् शतानीह पत्तीनामयुतत्रयम् ।  
आगमिष्यति पश्चात्त्वमग्रे साधय राक्षसम् ॥ २३॥  
  
इत्युक्त्वा मूर्ध्न्यवघ्राय प्रेषयामास राघवः ।  
शत्रुघ्नं मुनिभिः सार्धमाशीर्भिरभिनन्द्य च ॥ २४॥  
  
शत्रुघ्नोऽपि तथा चक्रे यथा रामेण चोदितः ।  
हत्वा मधुसुतं युद्धे मथुरामकरोत्पुरीम् ॥ २५॥  
  
स्फीतां जनपदां चक्रे मथुरां दानमानतः ।  
सीतापि सुषुवे पुत्रौ द्वौ वाल्मीकेरथाश्रमे ॥ २६॥  
  
मुनिस्तयोर्नाम चक्रे कुशो ज्येष्ठोऽनुजो लवः ।  
क्रमेण विद्यासम्पन्नौ सीतापुत्रौ बभूवतुः ॥ २७॥  
  
उपनीतौ च मुनिना वेदाध्ययनतत्परौ ।  
कृत्स्नं रामायणं प्राह काव्यं बालकयोर्मुनिः ॥ २८॥  
  
शङ्करेण पुरा प्रोक्तं पार्वत्यै पुरहारिणा ।  
वेदोपबृंहनार्थाय तावग्राहयत प्रभुः ॥ २९॥  
  
कुमारौ स्वरसम्पन्नौ सुन्दरावश्विनाविव ।  
तन्त्रीतालसमायुक्तौ गायन्तौ चेरतुर्वने ॥ ३०॥  
  
तत्र तत्र मुनीनां तौ समाजे सुररूपिणौ ।  
गायन्तावभितो दृष्ट्वा विस्मिता मुनयोऽब्रुवन् ॥ ३१॥  
  
गन्धर्वेष्विव किन्नरेषु भुवि वा देवेषु देवालये  
पातालेष्वथवा चतुर्मुखगृहे लोकेषु सर्वेषु च ।  
अस्माभिश्चिरजीविभिश्चिरतरं दृष्ट्वा दिशः सर्वतो  
नाज्ञायीदृशगीतवाद्यगरिमा नादर्शि नाश्रावि च ॥ ३२॥  
  
एवं स्तुवद्भिरखिलैर्मुनिभिः प्रतिवासरम् ।  
आसाते सुखमेकान्ते वाल्मीकेराश्रमे चिरम् ॥ ३३॥  
  
अथ रामोऽश्वमेधादींश्चकार बहुदक्षिणान् ।  
यज्ञान् स्वर्णमयीं सीतां विधाय विपुलद्युतिः ॥ ३४॥  
  
तस्मिन् विताने ऋषयः सर्वे राजर्षयस्तथा ।  
ब्राह्मणाः क्षत्रिया वैश्याः समाजग्मुर्दिदृक्षवः ॥ ३५॥  
  
वाल्मीकिरपि सङ्गृह्य गायन्तौ तौ कुशीलवौ ।  
जगाम ऋषिवाटस्य समीपं मुनिपुङ्गवः ॥ ३६॥  
  
तत्रैकान्ते स्थितं शान्तं समाधिविरमे मुनिम् ।  
कुशः पप्रच्छ वाल्मीकिं ज्ञानशास्त्रं कथान्तरे ॥ ३७॥  
  
भगवन् श्रोतुमिच्छामि सङ्क्षेपाद्भवतोऽखिलम् ।  
देहिनः संसृतिर्बन्धः कथमुत्पद्यते दृढः ॥ ३८॥  
  
कथं विमुच्यते देही दृढबन्धाद्भवाभिधात् ।  
वक्तुमर्हसि सर्वज्ञ मह्यं शिष्याय ते मुने ॥ ३९॥  
  
वाल्मीकिरुवाच ।  
शृणु वक्ष्यामि ते सर्वं सङ्क्षेपाद्बन्धमोक्षयोः ।  
स्वरूपं साधनं चापि मत्तः श्रुत्वा यथोदितम् ॥ ४०॥  
  
तथैवाचर भद्रं ते जीवन्मुक्तो भविष्यसि ।  
देह एव महागेहमदेहस्य चिदात्मनः ॥ ४१॥  
  
तस्याहङ्कार एवास्मिन्मन्त्री तेनैव कल्पितः ।  
देहगेहाभिमानं स्वं समारोप्य चिदात्मनि ॥ ४२॥  
  
तेन तादात्म्यमापन्नः स्वचेष्टितमशेषतः ।  
विदधाति चिदानन्दे तद्वासितवपुः स्वयम् ॥ ४३॥  
  
तेन सङ्कल्पितो देही सङ्कल्पनिगडावृतः ।  
पुत्रदारगृहादीनि सङ्कल्पयति चानिशम् ॥ ४४॥  
  
सङ्कल्पयन् स्वयं देही परिशोचति सर्वदा ।  
त्रयस्तस्याहमो देहा अधमोत्तममध्यमाः ॥ ४५॥  
  
तमः सत्त्वरजः सञ्ज्ञा जगतः कारणं स्थितेः ।  
तमोरूपाद्धि सङ्कल्पान्नित्यं तामसचेष्टया ॥ ४६॥  
  
अत्यन्तं तामसो भूत्वा कृमिकीटत्वमाप्नुयात् ।  
सत्त्वरूपो हि सङ्कल्पो धर्मज्ञानपरायणः ॥ ४७॥  
  
अदूरमोक्षसाम्राज्यः सुखरूपो हि तिष्ठति ।  
रजोरूपो हि सङ्कल्पो लोके स व्यवहारवान् ॥ ४८॥  
  
परितिष्ठति संसारे पुत्रदारानुरञ्जितः ।  
त्रिविधं तु परित्यज्य रूपमेतन्महामते ॥ ४९॥  
  
सङ्कल्पं परमाप्नोति पदमात्मपरिक्षये ।  
दृष्टीः सर्वाः परित्यज्य नियम्य मनसा मनः ॥ ५०॥  
  
सबाह्याभ्यन्तरार्थस्य सङ्कल्पस्य क्षयं कुरु ।  
यदि वर्षसहस्राणि तपश्चरसि दारुणम् ॥ ५१॥  
  
पातालस्थस्य भूस्थस्य स्वर्गस्थस्यापि तेऽनघ ।  
नान्यः कश्चिदुपायोऽस्ति सङ्कल्पोपशमादृते ॥ ५२॥  
  
अनाबाधेऽविकारे स्वे सुखे परमपावने ।  
सङ्कल्पोपशमे यत्नं पौरुषेण परं कुरु ॥ ५३॥  
  
सङ्कल्पतन्तौ निखिला भावाः प्रोताः किलानघ ।  
छिन्ने तन्तौ न जानीमः क्व यान्ति विभवाः पराः ॥ ५४॥  
  
निःसङ्कल्पो यथाप्राप्तव्यवहारपरो भव ।  
क्षये सङ्कल्पजालस्य जीवो ब्रह्मत्वमाप्नुयात् ॥ ५५॥  
  
अधिगतपरमार्थतामुपेत्य प्रसभमपास्य विकल्पजालमुच्चैः ।  
अधिगमय पदं तदद्वितीयं विततसुखाय सुषुप्तचित्तवृत्तिः ॥ ५६॥  
  
इति श्रीमदध्यात्मरामायणे उमामहेश्वरसंवादे उत्तरकाण्डे षष्ठः  
सर्गः ॥ ६॥  
  
  
॥ सप्तम सर्गः ॥  
  
श्रीमहादेव उवाच ।  
  
वाल्मीकिना बोधितोऽसौ कुशः सद्योगतभ्रमः ।  
अन्तर्मुक्तो बहिः सर्वमनुकुर्वंश्चकार सः ॥ १॥  
  
वाल्मीकिरपि तौ प्राह सीतापुत्रौ महाधियौ ।  
तत्र तत्र च गायन्तौ पुरे वीथिषु सर्वतः ॥ २॥  
  
रामस्याग्रे प्रगायेतं शुश्रूषुर्यदि राघवः ।  
न ग्राह्यं वै युवाभ्यां तद्यदि किञ्चित्प्रदास्यति ॥ ३॥  
  
इति तौ चोदितौ तत्र गायमानौ विचेरतुः ।  
यथोक्तमृषिणा पूर्वं तत्र तत्राभ्यगायताम् ॥  ४॥  
  
तां स शुश्राव काकुत्स्थः पूर्वचर्यां ततस्ततः ।  
अपूर्वपाठजातिं च गेयेन समभिप्लुताम् ॥ ५॥  
  
बालयो राघवः श्रुत्वा कौतूहलमुपेयिवान् ।  
अथ कर्मान्तरे राजा समाहूय महामुनीन् ॥ ६॥  
  
राज्ञश्चैव नरव्याघ्रः पण्डितांश्चैव नैगमान् ।  
पौराणिकान् शब्दविदो ये च वृद्धा द्विजातयः ॥ ७॥  
  
एतान् सर्वान् समाहूय गायकौ समवेशयत् ।  
ते सर्वे हृष्टमनसो राजानो ब्राह्मणादयः ॥ ८॥  
  
रामं तौ दारकौ दृष्ट्वा विस्मिताः ह्यनिमेषणाः ।  
अवोचन् सर्व एवैते परस्परमथागताः ॥ ९॥  
  
इमौ रामस्य सदृशौ बिम्बाद्बिम्बमिवोदितौ ।  
जटिलौ यदि न स्यातां न च वल्कलधारिणौ ॥ १०॥  
  
विशेषं नाधिगच्छामो राघवस्यानयोस्तदा ।  
एवं संवदतां तेषां विस्मितानां परस्परम् ॥ ११॥  
  
उपचक्रमतुर्गातुं तावुभौ मुनिदारकौ ।  
ततः प्रवृत्तं मधुरं गान्धर्वमतिमानुषम् ॥ १२॥  
  
श्रुत्वा तन्मधुरं गीतमपराह्णे रघूत्तमः ।  
उवाच भरतं चाभ्यां दीयतामयुतं वसु ॥ १३॥  
  
दीयमानं सुवर्णं तु न तज्जगृहतुस्तदा ।  
किमनेन सुवर्णेन राजन्नौ वन्यभोजनौ ॥ १४॥  
  
इति सन्त्यज्य सन्दत्तं जग्मतुर्मुनिसन्निधिम् ।  
एवं श्रुत्वा तु चरितं रामः स्वस्यैव विस्मितः ॥ १५॥  
  
ज्ञात्वा सीताकुमारौ तौ शत्रुघ्नं चेदमब्रवीत् ।  
हनूमन्तं सुषेणं च विभीषणमथाङ्गदम् ॥ १६॥  
  
भगवन्तं महात्मानं वाल्मीकिं मुनिसत्तमम् ।  
आनयध्वं मुनिवरं ससीतं देवसम्मितम् ॥ १७॥  
  
अस्यास्तु पर्षदो मध्ये प्रत्ययं जनकात्मजा ।  
करोतु शपथं सर्वे जानन्तु गतकल्मषाम् ॥ १८॥  
  
सीतां तद्वचनं श्रुत्वा गताः सर्वेऽतिविस्मिताः ।  
ऊचुर्यथोक्तं रामेण वाल्मीकिं रामपार्षदाः ॥ १९॥  
  
रामस्य हृद्गतं सर्वं ज्ञात्वा वाल्मीकिरब्रवीत् ।  
श्वः करिष्यति वै सीता शपथं जनसंसदि ॥ २०॥  
  
योषितां परमं दैवं पतिरेव न संशयः ।  
तच्छ्रुत्वा सहसा गत्वा सर्वे प्रोचुर्मुनेर्वचः ॥ २१॥  
  
राघवस्यापि रामोऽपि श्रुत्वा मुनिवचस्तथा ।  
राजानो मुनयः सर्वे शृणुध्वमिति चाब्रवीत् ॥ २२॥  
  
सीतायाः शपथं लोका विजानन्तु शुभाशुभम् ।  
इत्युक्ता राघवेणाथ लोकाः सर्वे दिदृक्षवः ॥ २३॥  
  
ब्राह्मणाः क्षत्रिया वैश्याः शूद्राश्चैव महर्षयः ।  
वानराश्च समाजग्मुः कौतूहलसमन्विताः ॥ २४॥  
  
ततो मुनिवरस्तूर्णं ससीतः समुपागमत् ।  
अग्रतस्तमृषिं कृत्वाऽऽयान्ती किञ्चिदवाङ्मुखी ॥ २५॥  
  
कृताञ्जलिर्बाष्पकण्ठा सीता यज्ञं विवेश तम् ।  
दृष्ट्वा लक्ष्मीमिवायान्तीं ब्रह्माणमनुयायिनीम् ॥ २६॥  
  
वाल्मीकेः पृष्ठतः सीतां साधुवादो महानभूत् ।  
तदा मध्ये जनौघस्य प्रविश्य मुनिपुङ्गवः ॥ २७॥  
  
सीतासहायो वाल्मीकिरिति प्राह च राघवम् ।  
इयं दाशरथे सीता सुव्रता धर्मचारिणी ॥ २८॥  
  
अपापा ते पुरा त्यक्ता ममाश्रमसमीपतः ।  
लोकापवादभीतेन त्वया राम महावने ॥ २९॥  
  
प्रत्ययं दास्यते सीता तदनुज्ञातुमर्हसि ।  
इमौ तु सीतातनयाविमौ यमलजातकौ ॥ ३०॥  
  
सुतौ तु तव दुर्धर्षौ तथ्यमेतद्ब्रवीमि ते ।  
प्रचेतसोऽहं दशमः पुत्रो रघुकुलोद्वह ॥ ३१॥  
  
अनृतं न स्मराम्युक्तं तथेमौ तव पुत्रकौ ।  
बहून् वर्षगणान् सम्यक् तपश्चर्या मया कृता ॥ ३२॥  
  
नोपाश्नीयां फलं तस्या दुष्टेयं यदि मैथिली ।  
वाल्मीकिनैवमुक्तस्तु राघवः प्रत्यभाषत ॥ ३३॥  
  
एवमेतन्महाप्राज्ञ यथा वदसि सुव्रत ।  
प्रत्ययो जनितो मह्यं तव वाक्यैरकिल्बिषैः ॥ ३४॥  
  
लङ्कायामपि दत्तो मे वैदेह्या प्रत्ययो महान् ।  
देवानां पुरतस्तेन मन्दिरे सम्प्रवेशिता ॥ ३५॥  
  
सेयं लोकभयाद्ब्रह्मन्नपापाऽपि सती पुरा ।  
सीता मया परित्यक्ता भवांस्तत्क्षन्तुमर्हति ॥ ३६॥  
  
ममैव जातौ जानामि पुत्रावेतौ कुशीलवौ ।  
शुद्धायां जगतीमध्ये सीतायां प्रीतिरस्तु मे ॥ ३७॥  
  
देवाः सर्वे परिज्ञाय रामाभिप्रायमुत्सुकाः ।  
ब्रह्माणमग्रतः कृत्वा समाजग्मुः सहस्रशः ॥ ३८॥  
  
प्रजाः समागमन् हृष्टाः सीता कौशेयवासिनी ।  
उदङ्मुखी ह्यधोदृष्टिः प्राञ्जलिर्वाक्यमब्रवीत् ॥ ३९॥  
  
रामादन्यं यथाहं वै मनसापि न चिन्तये ।  
तथा मे धरणी देवी विवरं दातुमर्हति ॥ ४०॥  
  
तथा शपन्त्याः सीतायाः प्रादुरासीन्महाद्भुतम् ।  
भूतलाद्दिव्यमत्यर्थं सिंहासनमनुत्तमम् ॥ ४१॥  
  
नागेन्द्रैर्ध्रियमाणं च दिव्यदेहै रविप्रभम् ।  
भूदेवी जानकीं दोर्भ्यां गृहीत्वा स्नेहसंयुता ॥ ४२॥  
  
स्वागतं तामुवाचैनामासने संन्यवेशयत् ।  
सिंहासनस्थां वैदेहीं प्रविशन्तीं रसातलम् ॥ ४३॥  
  
निरन्तरा पुष्पवृष्टिर्दिव्या सीतामवाकिरत् ।  
साधुवादश्च सुमहान् देवानां परमाद्भुतः ॥ ४४॥  
  
ऊचुश्च बहुधा वाचो ह्यन्तरिक्षगताः सुराः ।  
अन्तरिक्षे च भूमौ च सर्वे स्थावरजङ्गमाः ॥ ४५॥  
  
वानराश्च महाकायाः सीताशपथकारणात् ।  
केचिच्चिन्तापरास्तस्य केचिद्ध्यानपरायणाः ॥ ४६॥  
  
केचिद्रामं निरीक्षन्तः केचित्सीतामचेतसः ।  
मुहूर्तमात्रं तत्सर्वं तूष्णीम्भूतमचेतनम् ॥ ४७॥  
  
सीताप्रवेशनं दृष्ट्वा सर्वं सम्मोहितं जगत् ।  
रामस्तु सर्वं ज्ञात्वैव भविष्यत्कार्यगौरवम् ॥ ४८॥  
  
अजानन्निव दुःखेन शुशोच जनकात्मजाम् ।  
ब्रह्मणा ऋषिभिः सार्धं बोधितो रघुनन्दनः ॥ ४९॥  
  
प्रतिबुद्ध इव स्वप्नाच्चकारानन्तराः क्रियाः ।  
विससर्ज ऋषीन् सर्वानृत्विजो ये समागताः ॥ ५०॥  
  
तान् सर्वान् धनरत्नाद्यैस्तोषयामास भूरिशः ।  
उपादाय कुमारौ तावयोध्यामगमत्प्रभुः ॥ ५१॥  
  
तदादि निःस्पृहो रामः सर्वभोगेषु सर्वदा ।  
आत्मचिन्तापरो नित्यमेकान्ते समुपस्थितः ॥ ५२॥  
  
एकान्ते ध्याननिरते एकदा राघवे सति ।  
ज्ञात्वा नारायणं साक्षात्कौसल्या प्रियवादिनी ॥ ५३॥  
  
भक्त्यागत्य प्रसन्नं तं प्रणता प्राह हृष्टधीः ।  
राम त्वं जगतामादिरादिमध्यान्तवर्जितः ॥ ५४॥  
  
परमात्मा परानन्दः पूर्णः पुरुष ईश्वरः ।  
जातोऽसि मे गर्भगृहे मम पुण्यातिरेकतः ॥ ५५॥  
  
अवसाने ममाप्यद्य समयोऽभूद्रघूत्तम ।  
नाद्याप्यबोधजः कृत्स्नो भवबन्धो निवर्तते ॥ ५६॥  
  
इदानीमपि मे ज्ञानं भवबन्धनिवर्तकम् ।  
यथा सङ्क्षेपतो भूयात्तथा बोधय मां विभो ॥ ५७॥  
  
निर्वेदवादिनीमेवं मातरं मातृवत्सलः ।  
दयालुः प्राह धर्मात्मा जराजर्जरितां शुभाम् ॥ ५८॥  
  
मार्गास्त्रयो मया प्रोक्ताः पुरा मोक्षाप्तिसाधकाः ।  
कर्मयोगो ज्ञानयोगो भक्तियोगश्च शाश्वतः ॥ ५९॥  
  
भक्तिर्विभिद्यते मातस्त्रिविधा गुणभेदतः ।  
स्वभावो यस्य यस्तेन तस्य भक्तिर्विभिद्यते ॥ ६०॥  
  
यस्तु हिंसां समुद्दिश्य दम्भं मात्सर्यमेव वा ।  
भेददृष्टिश्च संरम्भी भक्तो मे तामसः स्मृतः ॥ ६१॥  
  
फलाभिसन्धिर्भोगार्थी धनकामो यशस्तथा ।  
अर्चादौ भेदबुद्ध्या मां पूजयेत्स तु राजसः ॥ ६२॥  
  
परस्मिन्नर्पितं यस्तु कर्मनिर्हरणाय वा ।  
कर्तव्यमिति वा कुर्याद्भेदबुद्ध्या स सात्त्विकः ॥ ६३॥  
  
मद्गुणाश्रयणादेव मय्यनन्तगुणालये ।  
अविच्छिन्ना मनोवृत्तिर्यथा गङ्गाम्बुनोऽम्बुधौ ॥ ६४॥  
  
तदेव भक्तियोगस्य लक्षणं निर्गुणस्य हि ।  
अहैतुक्यव्यवहिता या भक्तिर्मयि जायते ॥ ६५॥  
  
सा मे सालोक्यसामीप्यसार्ष्टिसायुज्यमेव वा ।  
ददात्यपि न गृह्णन्ति भक्ता मत्सेवनं विना ॥ ६६॥  
  
स एवात्यन्तिको योगो भक्तिमार्गस्य भामिनि ।  
मद्भावं प्राप्नुयात्तेन अतिक्रम्य गुणत्रयम् ॥ ६७॥  
  
महता कामहीनेन स्वधर्माचरणेन च ।  
कर्मयोगेन शस्तेन वर्जितेन विहिंसनात् ॥ ६८॥  
  
मद्दर्शनस्तुतिमहापूजाभिः स्मृतिवन्दनैः ।  
भूतेषु मद्भावनया सङ्गेनासत्यवर्जनैः ॥ ६९॥  
  
बहुमानेन महतां दुःखिनामनुकम्पया ।  
स्वसमानेषु मैत्र्या च यमादीनां निषेवया ॥ ७०॥  
  
वेदान्तवाक्यश्रवणान्मम नामानुकीर्तनात् ।  
सत्सङ्गेनार्जवेनैव ह्यहमः परिवर्जनात् ॥ ७१॥  
  
काङ्क्षया मम धर्मस्य परिशुद्धान्तरो जनः ।  
मद्गुणश्रवणादेव याति मामञ्जसा जनः ॥ ७२॥  
  
यथा वायुवशाद्गन्धः स्वाश्रयाद्घ्राणमाविशेत् ।  
योगाभ्यासरतं चित्तमेवमात्मानमाविशेत् ॥ ७३॥  
  
सर्वेषु प्राणिजातेषु ह्यहमात्मा व्यवस्थितः ।  
तमज्ञात्वा विमूढात्मा कुरुते केवलं बहिः ॥ ७४॥  
  
क्रियोत्पन्नैर्नैकभेदैर्द्रव्यैर्मे नाम्ब तोषणम् ।  
भूतावमानिनार्चायामर्चितोऽहं न पूजितः ॥ ७५॥  
  
तावन्मामर्चयेद्देवं प्रतिमादौ स्वकर्मभिः ।  
यावत्सर्वेषु भूतेषु स्थितं चात्मनि न स्मरेत् ॥ ७६॥  
  
यस्तु भेदं प्रकुरुते स्वात्मनश्च परस्य च ।  
भिन्नदृष्टेर्भयं मृत्युस्तस्य कुर्यान्न संशयः ॥ ७७॥  
  
मामतः सर्वभूतेषु परिच्छिन्नेषु संस्थितम् ।  
एकं ज्ञानेन मानेन मैत्र्या चार्चेदभिन्नधीः ॥ ७८॥  
  
चेतसैवानिशं सर्वभूतानि प्रणमेत्सुधीः ।  
ज्ञात्वा मां चेतनं शुद्धं जीवरूपेण संस्थितम् ॥ ७९॥  
  
तस्मात्कदाचिन्नेक्षेत भेदमीश्वरजीवयोः ।  
भक्तियोगो ज्ञानयोगो मया मातरुदीरितः ॥ ८०॥  
  
आलम्ब्यैकतरं वापि पुरुषः शुभमृच्छति ।  
ततो मां भक्तियोगेन मातः सर्वहृदि स्थितम् ॥ ८१॥  
  
पुत्ररूपेण वा नित्यं स्मृत्वा शान्तिमवाप्स्यसि ।  
श्रुत्वा रामस्य वचनं कौसल्याऽऽनन्दसंयुता ॥ ८२॥  
  
रामं सदा हृदि ध्यात्वा छित्त्वा संसारबन्धनम् ।  
अतिक्रम्य गतीस्तिस्रोऽप्यवाप परमां गतिम् ॥ ८३॥  
  
कैकेयी चापि योगं रघुपतिगदितं पूर्वमेवाधिगम्य  
श्रद्धाभक्तिप्रशान्ता हृदि रघुतिलकं भावयन्ती गतासुः ।  
गत्वा स्वर्गं स्फुरन्ती दशरथसहिता मोदमानावतस्थे  
माता श्रीलक्ष्मणस्याप्यतिविमलमतिः प्राप भर्तुः समीपम् ॥ ८४॥  
  
इति श्रीमदध्यात्मरामायणे उमामहेश्वरसंवादे उत्तरकाण्डे सप्तमः  
सर्गः ॥ ७॥  
  
  
॥ अष्टम सर्गः ॥  
  
श्रीमहादेव उवाच ।  
  
अथ काले गते कस्मिन् भरतो भीमविक्रमः ।  
युधाजिता मातुलेन ह्याहूतोऽगात्ससैनिकः ॥ १॥  
  
रामाज्ञया गतस्तत्र हत्वा गन्धर्वनायकान् ।  
तिस्रः कोटीः पुरे द्वे तु निवेश्य रघुनन्दनः ॥ २॥  
  
पुष्करं पुष्करावत्यां तक्षं तक्षशिलाह्वये ।  
अभिषिच्य सुतौ तत्र धनधान्यसुहृद्वृतौ ॥ ३॥  
  
पुनरागत्य भरतो रामसेवापरोऽभवत् ।  
ततः प्रीतो रघुश्रेष्ठो लक्ष्मणं प्राह सादरम् ॥ ४॥  
  
उभौ कुमारौ सौमित्रे गृहीत्वा पश्चिमां दिशम् ।  
तत्र भिल्लान् विनिर्जित्य दुष्टान् सर्वापकारिणः ॥ ५॥  
  
अङ्गदश्चित्रकेतुश्च महासत्त्वपराक्रमौ ।  
द्वयोर्द्वे नगरे कृत्वा गजाश्वधनरत्नकैः ॥ ६॥  
  
अभिषिच्य सुतौ तत्र शीघ्रमागच्छ मां पुनः ।  
रामस्याज्ञां पुरस्कृत्य गजाश्वबलवाहनः ॥ ७॥  
  
गत्वा हत्वा रिपून् सर्वान् स्थापयित्वा कुमारकौ ।  
सौमित्रिः पुनरागत्य रामसेवापरोऽभवत् ॥ ८॥  
  
ततस्तु काले महति प्रयाते  
       रामं सदा धर्मपथे स्थितं हरिम् ।  
द्रष्टुं समागादृषिवेषधारी  
       कालस्ततो लक्ष्मणमित्युवाच ॥ ९॥  
  
निवेदयस्वातिबलस्य दूतं  
       मां द्रष्टुकामं पुरुषोत्तमाय ।  
रामाय विज्ञापनमस्ति तस्य  
       महर्षिमुख्यस्य चिराय धीमन् ॥ १०॥  
  
तस्य तद्वचनं श्रुत्वा सौमित्रिस्त्वरयान्वितः ।  
आचचक्षेऽथ रामाय स सम्प्राप्तं तपोधनम् ॥ ११॥  
  
एवं ब्रुवन्तं प्रोवाच लक्ष्मणं राघवो वचः ।  
शीघ्रं प्रवेश्यतां तात मुनिः सत्कारपूर्वकम् ॥ १२॥  
  
लक्ष्मणस्तु तथेत्युक्त्वा प्रावेशयत तापसम् ।  
स्वतेजसा ज्वलन्तं तं घृतसिक्तं यथानलम् ॥ १३॥  
  
सोऽभिगम्य रघुश्रेष्ठं दीप्यमानः स्वतेजसा ।  
मुनिर्मधुरवाक्येन वर्धस्वेत्याह राघवम् ॥ १४॥  
  
तस्मै स मुनये रामः पूजां कृत्वा यथाविधि ।  
पृष्ट्वानामयमव्यग्रो रामः पृष्टोऽथ तेन सः ॥ १५॥  
  
दिव्यासने समासीनो रामः प्रोवाच तापसम् ।  
यदर्थमागतोऽसि त्वमिह तत्प्रापयस्व मे ॥ १६॥  
  
वाक्येन चोदितस्तेन रामेणाह मुनिर्वचः ।  
द्वन्द्वमेव प्रयोक्तव्यमनालक्ष्यं तु तद्वचः ॥ १७॥  
  
नान्येन चैतच्छ्रोतव्यं नाख्यातव्यं च कस्यचित् ।  
शृणुयाद्वा निरीक्षेद्वा यः स वध्यस्त्वया प्रभो ॥ १८॥  
  
तथेति च प्रतिज्ञाय रामो लक्ष्मणमब्रवीत् ।  
तिष्ठ त्वं द्वारि सौमित्रे नायात्वत्र जनो रहः ॥ १९॥  
  
यद्यागच्छति को वापि स वध्यो मे न संशयः ।  
ततः प्राह मुनिं रामो येन वा त्वं विसर्जितः ॥ २०॥  
  
यत्ते मनीषितं वाक्यं तद्वदस्व ममाग्रतः ।  
ततः प्राह मुनिर्वाक्यं शृणु राम यथातथम् ॥ २१॥  
  
ब्रह्मणा प्रेषितोऽस्मीश कार्यार्थे तेऽन्तिकं प्रभो ।  
अहं हि पूर्वजो देव तव पुत्रः परन्तप ॥ २२॥  
  
मायासङ्गमजो वीर कालः सर्वहरः स्मृतः ।  
ब्रह्मा त्वामाह भगवान् सर्वदेवर्षिपूजितः ॥ २३॥  
  
रक्षितुं स्वर्गलोकस्य समयस्ते महामते ।  
पुरा त्वमेक एवासीर्लोकान् संहृत्य मायया ॥ २४॥  
  
भार्यया सहितस्त्वं मामादौ पुत्रमजीजनः ।  
तथा भोगवतं नागमनन्तमुदकेशयम् ॥ २५॥  
  
मायया जनयित्वा त्वं द्वौ ससत्त्वौ महाबलौ ।  
मधुकैटभकौ दैत्यौ हत्वा मेदोऽस्थिसञ्चयम् ॥ २६॥  
  
इमां पर्वतसम्बद्धां मेदिनीं पुरुषर्षभ ।  
पद्मे दिव्यार्कसङ्काशे नाभ्यामुत्पाद्य मामपि ॥ २७॥  
  
मां विधाय प्रजाध्यक्षं मयि सर्वं न्यवेदयत् ।  
सोऽहं संयुक्तसम्भारस्त्वामवोचं जगत्पते ॥ २८॥  
  
रक्षां विधत्स्व भूतेभ्यो ये मे वीर्यापहारिणः ।  
ततस्त्वं कश्यपाज्जातो विष्णुर्वामनरूपधृक् ॥ २९॥  
  
हृतवानसि भूभारं वधाद्रक्षोगणस्य च ।  
सर्वासूत्सार्यमाणासु प्रजासु धरणीधर ॥ ३०॥  
  
रावणस्य वधाकाङ्क्षी मर्त्यलोकमुपागतः ।  
दशवर्षसहस्राणि दशवर्षशतानि च ॥ ३१॥  
  
कृत्वा वासस्य समयं त्रिदशेष्वात्मनः पुरा ।  
स ते मनोरथः पूर्णः पूर्णे चायुषि ते नृषु ॥ ३२॥  
  
कालस्तापसरूपेण त्वत्समीपमुपागमत् ।  
ततो भूयश्च ते बुद्धिर्यदि राज्यमुपासितुम् ॥ ३३॥  
  
तत्तथा भव भद्रं ते एवमाह पितामहः ।  
यदि ते गमने बुद्धिर्देवलोकं जितेन्द्रिय ॥ ३४॥  
  
सनाथा विष्णुना देवा भजन्तु विगतज्वराः ।  
चतुर्मुखस्य तद्वाक्यं श्रुत्वा कालेन भाषितम् ॥ ३५॥  
  
हसन् रामस्तदा वाक्यं कृत्स्नस्यान्तकमब्रवीत् ।  
श्रुतं तव वचो मेऽद्य ममापीष्टतरं तु तत् ॥ ३६॥  
  
सन्तोषः परमो ज्ञेयस्त्वदागमनकारणात् ।  
त्रयाणामपि लोकानां कार्यार्थं मम सम्भवः ॥ ३७॥  
  
भद्रं तेऽस्त्वागमिष्यामि यत एवाहमागतः ।  
मनोरथस्तु सम्प्राप्तो न मेऽत्रास्ति विचारणा ॥ ३८॥  
  
मत्सेवकानां देवानां सर्वकार्येषु वै मया ।  
स्थातव्यं मायया पुत्र यथा चाह प्रजापतिः ॥ ३९॥  
  
एवं तयोः कथयतोर्दुर्वासा मुनिरभ्यगात् ।  
राजद्वारं राघवस्य दर्शनापेक्षया द्रुतम् ॥ ४०॥  
  
मुनिर्लक्ष्मणमासाद्य दुर्वासा वाक्यमब्रवीत् ।  
शीघ्रं दर्शय रामं मे कार्यं मेऽत्यन्तमाहितम् ॥ ४१॥  
  
तच्छ्रुत्वा प्राह सौमित्रिर्मुनिं ज्वलनतेजसम् ।  
रामेण कार्यं किं तेऽद्य किं तेऽभीष्टं करोम्यहम् ॥ ४२॥  
  
राजा कार्यान्तरे व्यग्रो मुहूर्तं सम्प्रतीक्ष्यताम् ।  
तच्छ्रुत्वा क्रोधसन्तप्तो मुनिः सौमित्रिमब्रवीत् ॥ ४३॥  
  
अस्मिन् क्षणे तु सौमित्रे न दर्शयसि चेद्विभुम् ।  
रामं सविषयं वंशं भस्मीकुर्यां न संशयः ॥ ४४॥  
  
श्रुत्वा तद्वचनं घोरमृषेर्दुर्वाससो भृशम् ।  
स्वरूपं तस्य वाक्यस्य चिन्तयित्वा स लक्ष्मणः ॥ ४५॥  
  
सर्वनाशाद्वरं मेऽद्य नाशो ह्येकस्य कारणात् ।  
निश्चित्यैवं ततो गत्वा रामाय प्राह लक्ष्मणः ॥ ४६॥  
  
सौमित्रेर्वचनं श्रुत्वा रामः कालं व्यसर्जयत् ।  
शीघ्रं निर्गम्य रामोऽपि ददर्शात्रेः सुतं मुनिम् ॥ ४७॥  
  
रामोऽभिवाद्य सम्प्रीतो मुनिं पप्रच्छ सादरम् ।  
किं कार्यं ते करोमीति मुनिमाह रघूत्तमः ॥ ४८॥  
  
तच्छ्रुत्वा रामवचनं दुर्वासा राममब्रवीत् ।  
अद्य वर्षसहस्राणामुपवाससमापनम् ॥ ४९॥  
  
अतो भोजनमिच्छामि सिद्धं यत्ते रघूत्तम ।  
रामो मुनिवचः श्रुत्वा सन्तोषेण समन्वितः ॥ ५०॥  
  
स सिद्धमन्नं मुनये यथावत्समुपाहरत् ।  
मुनिर्भुक्त्वान्नममृतं सन्तुष्टः पुनरभ्यगात् ॥ ५१॥  
  
स्वमाश्रमं गते तस्मिन् रामः सस्मार भाषितम् ।  
कालेन शोकदुःखार्तो विमनाश्चातिविह्वलः ॥ ५२॥  
  
अवाङ्मुखो दीनमना न शशाकाभिभाषितुम् ।  
मनसा लक्ष्मणं ज्ञात्वा हतप्रायं रघूद्वहः ॥ ५३॥  
  
अवाङ्मुखो बभूवाथ तूष्णीमेवाखिलेश्वरः ।  
ततो रामं विलोक्याह सौमित्रिर्दुःखसम्प्लुतम् ॥ ५४॥  
  
तूष्णीम्भूतं चिन्तयन्तं गर्हन्तं स्नेहबन्धनम् ।  
मत्कृते त्यज सन्तापं जहि मां रघुनन्दन ॥ ५५॥  
  
गतिः कालस्य कलिता पूर्वमेवेदृशी प्रभो ।  
त्वयि हीनप्रतिज्ञे तु नरको मे ध्रुवं भवेत् ॥ ५६॥  
  
मयि प्रीतिर्यदि भवेद्यद्यनुग्राह्यता तव ।  
त्यक्त्वा शङ्कां जहि प्राज्ञ मा मा धर्मं त्यज प्रभो ॥ ५७॥  
  
सौमित्रिणोक्तं तच्छ्रुत्वा रामश्चलितमानसः ।  
आहूय मन्त्रिणः सर्वान् वसिष्ठं चेदमब्रवीत् ॥ ५८॥  
  
मुनेरागमनं यत्तु कालस्यापि हि भाषितम् ।  
प्रतिज्ञामात्मनश्चैव सर्वमावेदयत्प्रभुः ॥ ५९॥  
  
श्रुत्वा रामस्य वचनं मन्त्रिणः सपुरोहिताः ।  
ऊचुः प्राञ्जलयः सर्वे राममक्लिष्टकारिणम् ॥ ६०॥  
  
पूर्वमेव हि निर्दिष्टं तव भूभारहारिणः ।  
लक्ष्मणेन वियोगस्ते ज्ञातो विज्ञानचक्षुषा ॥ ६१॥  
  
त्यजाशु लक्ष्मणं राम मा प्रतिज्ञां त्यज प्रभो ।  
प्रतिज्ञाते परित्यक्ते धर्मो भवति निष्फलः ॥ ६२॥  
  
धर्मे नष्टेऽखिले राम त्रैलोक्यं नश्यति ध्रुवम् ।  
त्वं तु सर्वस्य लोकस्य पालकोऽसि रघूत्तम ॥ ६३॥  
  
त्यक्त्वा लक्ष्मणमेवैकं त्रैलोक्यं त्रातुमर्हसि ।  
रामो धर्मार्थसहितं वाक्यं तेषामनिन्दितम् ॥ ६४॥  
  
सभामध्ये समाश्रुत्य प्राह सौमित्रिमञ्जसा ।  
यथेष्टं गच्छ सौमित्रे मा भूद्धर्मस्य संशयः ॥ ६५॥  
  
परित्यागो वधो वापि सतामेवोभयं समम् ।  
एवमुक्ते रघुश्रेष्ठे दुःखव्याकुलितेक्षणः ॥ ६६॥  
  
रामं प्रणम्य सौमित्रिः शीघ्रं गृहमगात्स्वकम् ।  
ततोऽगात्सरयूतीरमाचम्य स कृताञ्जलिः ॥ ६७॥  
  
नव द्वाराणि संयम्य मूर्ध्नि प्राणमधारयत् ।  
यदक्षरं परं ब्रह्म वासुदेवाख्यमव्ययम् ॥ ६८॥  
  
पदं तत्परमं धाम चेतसा सोऽभ्यचिन्तयत् ।  
वायुरोधेन संयुक्तं सर्वे देवाः सहर्षयः ॥ ६९॥  
  
साग्नयो लक्ष्मणं पुष्पैस्तुष्टुवुश्च समाकिरन् ।  
अदृश्यं विबुधैः कैश्चित्सशरीरं च वासवः ॥ ७०॥  
  
गृहीत्वा लक्ष्मणं शक्रः स्वर्गलोकमथागमत् ।  
ततो विष्णोश्चतुर्भागं तं देवं सुरसत्तमाः ।  
सर्वे देवर्षयो दृष्ट्वा लक्ष्मणं समपूजयन् ॥ ७१॥  
  
लक्ष्मणे हि दिवमागते हरौ सिद्धलोकगतयोगिनस्तदा ।  
ब्रह्मणा सह समागमन्मुदा द्रष्टुमाहितमहाहिरूपकम् ॥ ७२॥  
  
इति श्रीमदध्यात्मरामायणे उमामहेश्वरसंवादे उत्तरकाण्डे अष्टमः  
सर्गः ॥ ८॥  
  
  
॥ नवम सर्गः ॥  
  
श्री महादेव उवाच ।  
  
लक्ष्मणं तु परित्यज्य रामो दुःखसमन्वितः ।  
मन्त्रिणो नैगमांश्चैव वसिष्ठं चेदमब्रवीत् ॥ १॥  
  
अभिषेक्ष्यामि भरतमधिराज्ये महामतिम् ।  
अद्य चाहं गमिष्यामि लक्ष्मणस्य पदानुगः ॥ २॥  
  
एवमुक्ते रघुश्रेष्ठे पौरजानपदास्तदा ।  
द्रुमा इवच्छिन्नमूला दुःखार्ताः पतिता भुवि ॥ ३॥  
  
मूर्च्छितो भरतो वापि श्रुत्वा रामाभिभाषितम् ।  
गर्हयामास राज्यं स प्राहेदं रामसन्निधौ ॥ ४॥  
  
सत्येन च शपे नाहं त्वां विना दिवि वा भुवि ।  
काङ्क्षे राज्यं रघुश्रेष्ठ शपे त्वत्पादयोः प्रभो ॥ ५॥  
  
इमौ कुशलवौ राजन्नभिषिञ्चस्व राघव ।  
कोसलेषु कुशं वीरमुत्तरेषु लवं तथा ॥ ६॥  
  
गच्छन्तु दूतास्त्वरितं शत्रुघ्नानयनाय हि ।  
अस्माकमेतद्गमनं स्वर्वासाय शृणोतु सः ॥ ७॥  
  
भरतेनोदितं श्रुत्वा पतितास्ताः समीक्ष्य तम् ।  
प्रजाश्च भयसंविग्ना रामविश्लेषकातराः ॥ ८॥  
  
वसिष्ठो भगवान् राममुवाच सदयं वचः ।  
पश्य तातादरात्सर्वाः पतिता भूतले प्रजाः ॥ ९॥  
  
तासां भावानुगं राम प्रसादं कर्तुमर्हसि ।  
श्रुत्वा वसिष्ठवचनं ताः समुत्थाप्य पूज्य च ॥ १०॥  
  
सस्नेहो रघुनाथस्ताः किं करोमीति चाब्रवीत् ।  
ततः प्राञ्जलयः प्रोचुः प्रजा भक्त्या रघूद्वहम् ॥ ११॥  
  
गन्तुमिच्छसि यत्र त्वमनुगच्छामहे वयम् ।  
अस्माकमेषा परमा प्रीतिर्धर्मोऽयमक्षयः ॥ १२॥  
  
तवानुगमने राम हृद्गता नो दृढा मतिः ।  
पुत्रदारादिभिः सार्धमनुयामोऽद्य सर्वथा ॥ १३॥  
  
तपोवनं वा स्वर्गं वा पुरं वा रघुनन्दन ।  
ज्ञात्वा तेषां मनोदार्ढ्यं कालस्य वचनं तथा ॥ १४॥  
  
भक्तं पौरजनं चैव बाढमित्याह राघवः ।  
कृत्वैव निश्चयं रामस्तस्मिन्नेवाहनि प्रभुः ॥ १५॥  
  
प्रस्थापयामास च तौ रामभद्रः कुशीलवौ ।  
अष्टौ रथसहस्राणि सहस्रं चैव दन्तिनाम् ॥ १६॥  
  
षष्टिं चाश्वसहस्राणामेकैकस्मै ददौ बलम् ।  
बहुरत्नौ बहुधनौ हृष्टपुष्टजनावृतौ ॥ १७॥  
  
अभिवाद्य गतौ रामं कृच्छ्रेण तु कुशीलवौ ।  
शत्रुघ्नानयने दूतान् प्रेषयामास राघवः ॥ १८॥  
  
ते दूतास्त्वरितं गत्वा शत्रुघ्नाय न्यवेदयन् ।  
कालस्यागमनं पश्चादत्रिपुत्रस्य चेष्टितम् ॥ १९॥  
  
लक्ष्मणस्य च निर्याणं प्रतिज्ञां राघवस्य च ।  
पुत्राभिषेचनं चैव सर्वं रामचिकीर्षितम् ॥ २०॥  
  
श्रुत्वा तद्दूतवचनं श्त्रुघ्नः कुलनाशनम् ।  
व्यथितोऽपि धृतिं लब्ध्वा पुत्रावाहूय सत्वरः ।  
अभिषिच्य सुबाहुं वै मथुरायां महाबलः ॥ २१॥  
  
यूपकेतुं च विदिशानगरे शत्रुसूदनः ।  
अयोध्यां त्वरितं प्रागात्स्वयं रामदिदृक्षया ॥ २२॥  
  
ददर्श च महात्मानं तेजसा ज्वलनप्रभम् ।  
दुकूलयुगसंवीतं ऋषिभिश्चाक्षयैर्वृतम् ॥ २३॥  
  
अभिवाद्य रमानाथं शत्रुघ्नो रघुपुङ्गवम् ।  
प्राञ्जलिर्धर्मसहितं वाक्यं प्राह महामतिः ॥ २४॥  
  
अभिषिच्य सुतौ तत्र राज्ये राजीवलोचन ।  
तवानुगमने राजन् विद्धि मां कृतनिश्चयम् ॥ २५॥  
  
त्यक्तुं नार्हसि मां वीर भक्तं तव विशेषतः ।  
शत्रुघ्नस्य दृढां बुद्धिं विज्ञाय रघुनन्दनः ॥ २६॥  
  
सज्जीभवतु मध्याह्ने भवानित्यब्रवीद्वचः ।  
अथ क्षणात्समुत्पेतुर्वानराः  कामरूपिणः ॥ २७॥  
  
ऋक्षाश्च राक्षसाश्चैव गोपुच्छाश्च सहस्रशः ।  
ऋषीणां देवतानां च पुत्रा रामस्य निर्गमम् ॥ २८॥  
  
श्रुत्वा प्रोचू रघुश्रेष्ठं सर्वे वानरराक्षसाः ।  
तवानुगमने विद्धि निश्चितार्थान् हि नः प्रभो ॥ २९॥  
  
एतस्मिन्नन्तरे रामं सुग्रीवोऽपि महाबलः ।  
यथावदभिवाद्याह राघवं भक्तवत्सलम् ॥ ३०॥  
  
अभिषिच्याङ्गदं राज्ये आगतोऽस्मि महाबलम् ।  
तवानुगमने राम विद्धि मां कृतनिश्चयम् ॥ ३१॥  
  
श्रुत्वा तेषां दृढं वाक्यं ऋक्षवानररक्षसाम् ।  
विभीषणमुवाचेदं वचनं मृदु सादरम् ॥ ३२॥  
  
धरिष्यति धरा यावत्प्रजास्तावत्प्रशाधि मे ।  
वचनाद्राक्षसं राज्यं शापितोऽसि ममोपरि ॥ ३३॥  
  
न किञ्चिदुत्तरं वाच्यं त्वया मत्कृतकारणात् ।  
एवं विभीषणं तूक्त्वा हनूमन्तमथाब्रवीत् ॥ ३४॥  
  
मारुते त्वं चिरञ्जीव ममाज्ञां मा मृषा कृथाः ।  
जाम्बवन्तमथ प्राह तिष्ठ त्वं द्वापरान्तरे । ३५॥  
  
मया सार्धं भवेद्युद्धं यत्किञ्चित्कारणान्तरे ।  
ततस्तान् राघवः प्राह ऋक्षराक्षसवानरान् ।  
सर्वानेव मया सार्धं प्रयातेति दयान्वितः ॥ ३६॥  
  
ततः प्रभाते रघुवंशनाथो  
       विशालवक्षाः सितकञ्जनेत्रः ।  
पुरोधसं प्राह वसिष्ठमार्यं  
       यान्त्वग्निहोत्राणि पुरो गुरो मे । ३७॥  
  
ततो वसिष्ठोऽपि चकार सर्वं  
       प्रास्थानिकं कर्म महद्विधानात् ।  
क्षौमाम्बरो दर्भपवित्रपाणिः  
       महाप्रयाणाय गृहीतबुद्धिः ॥ ३८॥  
  
निष्क्रम्य रामो नगरात्सिताभ्रा-  
       च्छशीव यातः शशिकोटिकान्तिः ।  
रामस्य सव्ये सितपद्महस्ता  
       पद्मा गता पद्मविशालनेत्रा ॥ ३९॥  
  
पार्श्वेऽथ दक्षेऽरुणकञ्जहस्ता  
       श्यामा ययौ भूरपि दीप्यमाना ।  
शास्त्राणि शस्त्राणि धनुश्च बाणा  
       जग्मुः पुरस्ताद्धृतविग्रहास्ते ॥ ४०॥  
  
वेदाश्च सर्वे धृतविग्रहाश्च  
       ययुश्च सर्वे मुनयश्च दिव्याः ।  
माता श्रुतीनां प्रणवेन साध्वी  
       ययौ हरिं व्याहृतिभिः समेता ॥ ४१॥  
  
गच्छन्तमेवानुगता जनास्ते  
       सपुत्रदाराः सह बन्धुवर्गैः ।  
अनावृतद्वारमिवापवर्गं  
       रामं व्रजन्तं ययुराप्तकामाः ।  
सान्तःपुरः सानुचरः सभार्यः  
       शत्रुघ्नयुक्तो भरतोऽनुयातः ॥ ४२॥  
  
गच्छन्तमालोक्य रमासमेतं  
       श्रीराघवं पौरजनाः समस्ताः ।  
सबालवृद्धाश्च ययुर्द्विजाग्र्याः  
       सामात्यवर्गाश्च समन्त्रिणो ययुः ॥ ४३॥  
  
सर्वे गताः क्षत्रमुखाः प्रहृष्टा  
       वैश्याश्च शूद्राश्च तथा परे च ।  
सुग्रीवमुख्या हरिपुङ्गवाश्च  
       स्नाता विशुद्धाः शुभशब्दयुक्ताः ॥ ४४॥  
  
न कश्चिदासीद्भवदुःखयुक्तो  
       दीनोऽथवा बाह्यसुखेषु सक्तः ।  
आनन्दरूपानुगता विरक्ता  
       ययुश्च रामं पशुभृत्यवर्गैः ॥ ४५॥  
  
भूतान्यदृश्यानि च यानि तत्र  
       ये प्राणिनः स्थावरजङ्गमाश्च ।  
साक्षात्परात्मानमनन्तशक्तिं  
       जग्मुर्विमुक्ताः परमेकमीशम् ॥ ४६॥  
  
नासीदयोध्यानगरे तु जन्तुः  
       कश्चित्तदा राममना न यातः ।  
शून्यं बभूवाखिलमेव तत्र  
       पुरं गते राजनि रामचन्द्रे ॥ ४७॥  
  
ततोऽतिदूरं नगरात्स गत्वा  
       दृष्ट्वा नदीं तां हरिनेत्रजाताम् ।  
ननन्द रामः स्मृतपावनोऽतो  
       ददर्श चाशेषमिदं हृदिस्थम् ॥ ४८॥  
  
अथागतस्तत्र पितामहो महान्  
       देवाश्च सर्वे ऋषयश्च सिद्धाः ।  
विमानकोटीभिरपारपारं  
       समावृतं खं सुरसेविताभिः ॥ ४९॥  
  
रविप्रकाशाभिरभिस्फुरत्स्वं  
       ज्योतिर्मयं तत्र नभो बभूव ।  
स्वयम्प्रकाशैर्महतां महद्भिः  
       समावृतं पुण्यकृतां वरिष्ठैः ॥ ५०॥  
  
ववुश्च वाताश्च सुगन्धवन्तो  
       ववर्ष वृष्टिः कुसुमावलीनाम् ।  
उपस्थिते देवमृदङ्गनादे  
       गायत्सु विद्याधरकिन्नरेषु ॥ ५१॥  
  
रामस्तु पद्भ्यां सरयूजलं सकृत्  
       स्पृष्ट्वा परिक्रामदनन्तशक्तिः ।  
ब्रह्मा तदा प्राह कृताञ्जलिस्तं  
       रामं परात्मन् परमेश्वरस्त्वम् ॥ ५२॥  
  
विष्णुः सदानन्दमयोऽसि पूर्णो  
       जानासि तत्त्वं निजमैशमेकम् ।  
तथापि दासस्य ममाखिलेश कृतं  
       वचो भक्तपरोऽसि विद्वन् ॥ ५३॥  
  
त्वं भ्रातृभिर्वैष्णवमेवमाद्यं  
       प्रविश्य देहं परिपाहि देवान् ।  
यद्वा परो वा यदि रोचते तं  
       प्रविश्य देहं परिपाहि नस्त्वम् ॥ ५४॥  
  
त्वमेव देवाधिपतिश्च विष्णुः  
       जानन्ति न त्वां पुरुषा विना माम् ।  
सहस्रकृत्वस्तु नमो नमस्ते  
       प्रसीद देवेश पुनर्नमस्ते ॥ ५५॥  
  
पितामहप्रार्थनया स रामः  
       पश्यत्सु देवेषु महाप्रकाशः ।  
मुष्णंश्च चक्षूंषि दिवौकसां तदा  
       बभूव चक्रादियुतश्चतुर्भुजः ॥ ५६॥  
  
शेषो बभूवेश्वरतल्पभूतः  
       सौमित्रिरत्यद्भुतभोगधारी ।  
बभूवतुश्चक्रदरौ च दिव्यौ  
       कैकेयिसूनुर्लवणान्तकश्च ॥ ५७॥  
  
सीता च लक्ष्मीरभवत्पुरेव  
       रामो हि विष्णुः पुरुषः पुराणः ।  
सहानुजः पूर्वशरीरकेण  
       बभूव तेजोमयदिव्यमूर्तिः ॥ ५८॥  
  
विष्णुं समासाद्य सुरेन्द्रमुख्या  
       देवाश्च सिद्धा मुनयश्च दक्षाः ।  
पितामहाद्याः परितः परेशं  
       स्तवैर्गृणन्तः परिपूजयन्तः ॥ ५९॥  
  
आनन्दसम्प्लावितपूर्णचित्ता  
       बभूविरे प्राप्तमनोरथास्ते ।  
तदाह विष्णुर्द्रुहिणं महात्मा  
       एते हि भक्ता मयि चानुरक्ताः ॥ ६०॥  
  
यान्तं दिवं मामनुयान्ति सर्वे  
       तिर्यक्षरीरा अपि पुण्ययुक्ताः ।  
वैकुण्ठसाम्यं परमं प्रयान्तु  
       समाविशस्वाशु ममाज्ञया त्वम् ॥ ६१॥  
  
श्रुत्वा हरेर्वाक्यमथाब्रवीत्कः  
       सान्तानिकान् यान्तु विचित्रभोगान् ।  
लोकान्मदीयोपरि दीप्यमानान्  
       त्वद्भावयुक्ताः कृतपुण्यपुञ्जाः ॥ ६२॥  
  
ये चापि ते राम पवित्रनाम  
       गृणन्ति मर्त्या लयकाल एव ।  
अज्ञानतो वापि भजन्तु लोकान्  
       तानेव योगैरपि चाधिगम्यान् ॥ ६३॥  
  
ततोऽतिहृष्टा हरिराक्षसाद्याः  
       स्पृष्ट्वा जलं त्यक्तकलेवरास्ते ।  
प्रपेदिरे प्राक्तनमेव रूपं  
       यदंशजा ऋक्षहरीश्वरास्ते ॥ ६४॥  
  
प्रभाकरं प्राप हरिप्रवीरः  
       सुग्रीव आदित्यजवीर्यवत्त्वात् ।  
ततो विमग्नाः सरयूजलेषु  
       नराः परित्यज्य मनुष्यदेहम् ॥ ६५॥  
  
आरुह्य दिव्याभरणा विमानं  
       प्रापुश्च ते सान्तनिकाख्यलोकान् ।  
तिर्यक्प्रजाता अपि रामदृष्टा  
       जलं प्रविष्टा दिवमेव याताः ॥ ६६॥  
  
दिदृक्षवो जानपदाश्च लोका  
       रामं समालोक्य विमुक्तसङ्गाः ।  
स्मृत्वा हरिं लोकगुरुं परेशं  
       स्पृष्ट्वा जलं स्वर्गमवापुरञ्जः ॥ ६७॥  
  
एतावदेवोत्तरमाह शम्भुः  
       श्रीरामचन्द्रस्य कथावशेषम् ।  
यः पादमप्यत्र पठेत्स पापाद्-  
       विमुच्यते जन्मसहस्रजातात् ॥ ६८॥  
  
दिने दिने पापचयं प्रकुर्वन्  
       पठेन्नरः श्लोकमपीह भक्त्या ।  
विमुक्तसर्वाघचयः प्रयाति  
       रामस्य सालोक्यमनन्यलभ्यम् ॥ ६९॥  
  
आख्यानमेतद्रघुनायकस्य  
       कृतं पुरा राघवचोदितेन ।  
महेश्वरेणाप्तभविष्यदर्थं  
       श्रुत्वा तु रामः परितोषमेति ॥ ७०॥  
  
रामायणं काव्यमनन्तपुण्यं  
       श्रीशङ्करेणाभिहितं भवान्यै ।  
भक्त्या पठेद्यः शृणुयात् स पापैः  
       विमुच्यते जन्मशतोद्भवैश्च ॥ ७१॥  
  
अध्यात्मरामं पठतश्च नित्यं  
       श्रोतुश्च भक्त्या लिखितुश्च रामः ।  
अतिप्रसन्नश्च सदा समीपे  
       सीतासमेतः श्रियमातनोति ॥ ७२॥  
  
रामायणं जनमनोहरमादिकाव्यं  
       ब्रह्मादिभिः सुरवरैरपि संस्तुतं च ।  
श्रद्धान्वितः पठति यः शृणुयात्तु नित्यं  
       विष्णोः प्रयाति सदनं स विशुद्धदेहः ॥ ७३॥  
  
इति श्रीमदध्यात्मरामायणे उमामहेश्वरसंवादे  
उत्तरकाण्डे नवमः सर्गः ॥ ९॥  
  
॥  समाप्तमिदमुत्तरकाण्डम् ॥  
  
॥  सम्पूर्णम् इति अध्यात्मरामायणम् ॥  
  
  
  
Encoded and proofread by Nagaraj Balijepalli nagaraj at iastate.edu  
Revised by Agne Easwaran easwaranpsa at rediffmail.com and  
ahimsasoldier at gmail.com  
  
