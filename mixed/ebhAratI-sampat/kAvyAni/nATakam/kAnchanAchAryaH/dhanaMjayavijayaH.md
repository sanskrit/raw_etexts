+++
title = "धनंजयविजयः"
author = "काञ्चनाचार्यः"
"publish year" = "1895"
domain = "काव्यानि"
sub-domain = "नाटकम्"
pages = "13"
language = "संस्कृतम्"
editor = "दुर्गाप्रसादः  काशीनाथः"
printer = "निर्णयसागर-यन्त्रालयः"
"serial no." = "Ebharati-7667"
source_url = "https://www.ebharatisampat.in/readbook3.php?bookid=NDc0OTQ2MDkxMzAwNjM3&pageno=MjI0MjQyNjk5NTk="

+++
[[धनंजयविजयः	Source: [EB](https://www.ebharatisampat.in/readbook3.php?bookid=NDc0OTQ2MDkxMzAwNjM3&pageno=MjI0MjQyNjk5NTk=)]]

\[

[TABLE]

*(Registered according to act XXV of 1867.)*

(All rights reserved by the publisher.)

[TABLE]

**काव्यमाला।**

**<MISSING_FIG href="../books_images/U-IMG-1729069316Screenshot2024-10-16143035.png"/>**

श्रीकाञ्चनाचार्यविरचितो

**धनंजयविजयः।**

**<MISSING_FIG href="../books_images/U-IMG-1729069342Screenshot2024-10-16132843.png"/>**

**हरेर्लीलावराहस्य दंष्ट्रादण्डः स पातु वः।  
हेमाद्रिकलशा यत्र धात्री छत्रश्रियं दधौ॥१॥**

 अपि च।

**तद्वः प्रमार्ष्टु विपदः प्रणतार्तिहन्त्र्या  
न्यस्तं पदं महिषमूर्धनि चण्डिकायाः।**  
**वैरी यदीयनखरांशुपरीतशृङ्गः**  
**शक्रायुधाङ्कितनवाम्बुधरप्रभोऽभूत्॥२॥**

 अपि च।

**तद्वः सारस्वतं चक्षुः समुन्मीलतु सर्वदा।  
यत्र सिद्धाञ्जनायन्ते गुरुपादाब्जरेणवः॥३॥**

(नान्द्यन्ते)

** सूत्रधारः**—(समन्तादवलोक्य।) अहो रमणीयता प्रभातस्य। तथा हि।

**दाराणां मुरवैरिणो रतिपतेर्मातुस्त्रिलोकीजितः  
स्फारत्पङ्कजकोटरोदरजुषो निद्राविरामे श्रियः।**  
**प्रत्युद्धुद्धमरालपक्षपटहध्वानप्रबन्धानुगं**   
**भृङ्गी मङ्गलगाथिकेव सततं प्रोत्कूजति प्राङ्गणे॥४॥**

(पुनः परितोऽवलोक्य।) अहो रमणीयः शरदारम्भः। यतः।

.**............................................................।**

**सरो हरति मेचेतः प्रोन्मूर्च्छत्पद्मकुद्मलम्॥५॥**

 अपि च।

**निष्कम्पा पृथिवी सशाद्वललता निर्दुर्दिनं चाम्बरं  
सुव्यक्तामलतारकेन्दु सरितः काशप्रसूनाङ्किताः।  
तोयं वीतविषं सरांसि विकसत्पद्मानि शुभ्रा दिशो  
द्रष्टुं संप्रति शारदीं श्रियमिमां मन्ये प्रबुद्धो हरिः॥६॥**

 (नेपथ्याभिमुखमवलोक्य।) क एष लिखितहस्तः समायाति।

(ततः प्रविश्य पुरुषो लिखितमर्पयति।)

 **सूत्रधारः**— (विमृश्य वाचयति।) अस्ति प्रशस्तिसहितः श्रीमाञ्जयदेवः।

**अर्थिप्रत्यर्थिलक्षेष्वप्यपराङ्मुखचेतसम्।  
यं पराङ्मुखतां निन्युः केवलं परयोषितः॥७॥**

**यस्य चेतसि निर्व्याजं द्वयं तूलकणायते।  
क्रोधे विरोधिनां सैन्यं प्रसादे कनकोच्चयः॥८॥**

 स च प्रसादेन रङ्गमण्डनं नाम नटं समादिशति—

**इह शरदि विराजद्वारिजोत्तंसितायां  
प्रथमविगतनिद्रः श्रीकराश्लिष्टवक्षाः।  
शिथिलयति मुरारिर्योगनिद्रानुरागं  
तदयमखिललोकस्योत्सवः किं पुनर्नः॥९॥**

 तदिदानीं भवता वीरसाद्भुतं रूपकमभिनीय गदाधरप्रमुखास्मत्परिषदानन्दनीया' इति। किं नाम तादृशं रूपकम्। (स्मृत्वा।) आः, ज्ञातम्।

**कुलं कविमुनेरस्ति पुत्रान्यत्र सरस्वती।  
संशिक्षयति धात्रीव नितान्तं मधुरां गिरम्॥१०॥**

**तत्राभवदुपाध्यायो नारायणसमाह्वयः।  
जितवादिसहस्त्रौघः प्राप वादीश्वराभिधाम्॥११॥**

 अपि च

**कृतसंन्यसनात्प्रयच्छतोऽप्यभयं भूतगणाय योगिनः।  
निजमण्डलभेदशङ्किनो भयमेकस्य रवेरभूद्यतः॥१२॥**

**तत्सूनुः काञ्चनो नाम समस्तगुणवल्लभः।  
गोष्ठीशालेव विद्यानां यस्य जिह्वा विराजते॥१३॥**

 तेन कृतो धनंजयविजयो नाम व्यायोगोऽभिनेतव्यः। (नेपथ्याभिमुखमवलोक्य।) कः कोऽत्र भोः।

(प्रविश्य।)

 **पारिपार्श्विकः**— भाव, को णिओओ।[^1] 

[^1]: " भाव, को नियोगः।"

 **सूत्रधारः**—आहूयतां धनंजयविजयाभिनयकुशलो नटवर्गः।

 **पारिपार्श्विकः**—तह[^2]। (इत्युक्त्वा निष्क्रान्तः।)

[^2]: "तथा।"

 **सूत्रधारः**—(प्राचीमवलोक्य स्थित्वा।)

**चिरमज्ञातः समयवशात्कोऽपि तेजसो निचयः।  
प्रकटीभवति विवस्वानेष किरीटीव समयमुत्तीर्णः॥१४॥**

(ततः प्रविशति विराटामात्येन सहार्जुनः।)

 **अर्जुनः**—(सोत्साहम्।) अनुकूलं दैवं लक्ष्यते। यतः।

**या लतान्विष्यते सैव लग्ना संप्रति पादयोः।  
कुरुराजोऽभियातव्यः स्वयमेव समागतः॥१५॥**

 **सूत्रधारः**—(सहर्षमवलोक्य) अये, परिगृहीतार्जुनवेषः श्यामलकः प्रवृत्तः। तदहं पात्रान्तराणि प्रगुणयामि।

(इति निष्क्रान्तः।)

**इति प्रस्तावना।**

**–––––––––**

**  नायकः**— (सहर्षम्)

**गोरक्षणं सकलशात्रवमानभङ्ग-  
स्तोषो विराटनृपतेरुपकारिणश्च।**  
**पर्याप्तमेकमपि यत्समरोत्सवाय**  
**सर्व तथा मिलितमत्र ममैव भाग्यैः॥१६॥**

 अपि च।

**सा मनोरथसंपत्तिः स एव हि महोत्सवः।  
निर्वापयन्ति यद्वैरं परिपन्थिषु मानिनः॥१७॥**

** अमात्यः**—देव, नेयं सङ्ग्रामस्य भूमिः।

**निर्दग्धकालकेयस्य निवातकवचद्विषः।  
कौरवास्ते कियन्मात्रं रणाराधितशूलिनः॥१८॥**

 **नायकः**—साधु सुयोधन, साधु।

**यत्पूर्वजैरधिगतं भुजविक्रमेण  
तत्प्राप्य राज्यमखिलं कपटाक्षवृत्त्या।  
गाः सांप्रतं हरसि भिल्ल इव त्वयाद्य  
सापत्रपः कुलगुरुर्विहितो विधुर्नः॥१९॥**

 **अमात्यः**—देव,

**सुयोधनचरित्रेण शशिनोऽवनतं शिरः।  
चरित्राणि तवैवाद्य कुर्वन्तु परमोन्नतम्॥२०॥**

 **नायकः**—(विचिन्त्य।) कथमयं नगरसमीपे क्षिप्तसमरोपकरणानयनाय प्रहितः प्रतिपन्नसारथ्यश्चिरयति कुमारः।

(ततः प्रविशति विराटकुमारः।)

 **कुमारः**—देव, अनुष्ठितस्तवादेशः। तदारोहत्वायुष्मान्।

(नायकः कृतसंनाहो रथमारोहति।)

 **अमात्यः**—(सविस्मयं नायकमवलोक्य।)

**विरचितसमरोचिताङ्गभूषः परिहितभूषितवेष एष भाति।  
जलधरनिकरोपरोधशून्यो रविरिव राजसुतः शरत्प्रचण्डः॥२१॥**

(पुनर्निपुणमवलोक्य।)

**हेषन्ते यज्जितजलधरध्वानमेते तुरङ्गा  
भूमिं पादैर्यदपि च मुहुर्दक्षिणैरालिखन्ति।**  
**यानौत्सुक्यं यदपि चलनाद्बालधेर्व्यञ्जयन्ति**   
**त्वद्दोर्दण्डद्वितयवशगा तत्समग्रा जयश्रीः॥२२॥**

** नायकः**—अमात्य, वयमिदानीं गाः प्रत्यानेतुं प्रस्थिताः स्मः। त्वं गोहरणोद्विग्नं पौरजनं समाश्वासय।

** अमात्यः**—यदादिशति देवस्तथा करोमि। (इति निष्क्रान्तः।)

** नायकः**—(कुमारं प्रति।) यावन्मा गमन्दूरे गावस्तावन्नोदयाश्वान्।

(कुमारस्तथा करोति।)

 **नायकः**—(रथवेगं निरूप्य।)

**आलिङ्गन्तो वसुधां निजखुरदलितामिवानुनेतुममी।  
वदनविगतचरणा इव संलक्ष्यन्ते जवादश्वाः॥२३॥**

 अपि च।

**विच्छिन्ना रथचक्रपद्धतिरियं हेलाप्लुतैर्वाजिना-  
मायान्तीव जवेन संमुखममी मार्गस्थिताः शाखिनः।**  
**खेदं पादतलाहतेरिव पुरो गन्तुं गतो नेहते**   
**वाहानामनुकूलमारुतभरोद्भूतोऽपि धूलिव्रजः॥२४॥**

(नेपथ्याभिमुखमवलोक्य) रे रे गोपालाः, अलं विषादेन। तथा हि।

**सिञ्चन्तः करुणारसेन हृदयं यावन्न वत्सा अमी  
मातुर्मार्गविलोकनव्यसनिनो मुञ्चन्ति हम्बारवान्।**  
**याचन्ते नहि यावदेव शिशवः पातुं पयो नोत्सुका-**  
**स्तावद्भाव इहेत्यवेत भवतां चेतोज्वरः शाम्यतु॥२५॥**

(नेपथ्ये।)

 महाप्पसाओ।[^3]

[^3]: "महाप्रसादः।"

  **कुमारः**—आयुष्मन्, नूनमदूरे कुरुबलम्। यतः।

**वाजिव्राजखुराभिघातदलितक्षौणीरजोभिः पुरः  
सान्द्रैर्जीर्णकपोतकण्ठरुचिभिर्व्योमेदमास्तीर्यते।**  
**किं वाक्येन करीन्द्रगण्डविगलद्दानाम्बुधारागणा-**  
**भोगं संप्रथयन्त्यमी परिमलप्रोद्गारिमन्दानिलाः॥२६॥**

 **नायकः**— सुव्यक्तं कुरुबलम्। तथा हि।

**व्याधूतचामरमुदस्तसितातपत्र-  
मुत्क्षिप्तकुन्तभयविद्रुतपत्रिचक्रम्।  
एतद्बलं कुरुपतेर्भरपूर्यमाण-  
शङ्खध्वनित्रसदरण्यमृगं पुरस्तात्॥२७॥**

 (बाहू प्रति सोत्साहम्।)

**कान्तारक्षितिषूपधानविषये यद्भूलिभिर्धूसरौ  
पाञ्चालीपरिरम्भनिर्भररसास्वादेऽपि यद्वञ्चितौ।  
यत्कान्ताजनयोग्यदन्तवलयैरावेष्टितौ निस्त्रपं  
ताद्बाहूस्मरतं चिराय पुरतस्तिष्ठन्त्यमी वैरिणः॥२८॥**

(नेपथ्ये।)

**धृतधनुरिव दर्पः साहसस्येव मूर्तिः  
स पटुरिव रसोऽयं विग्रही वीरनामा।  
दधदिव जयलक्ष्मीं संनिधौ चापवल्ली-  
मगणितकुरुराजः कोऽयमेकोऽभ्युपैति॥२९॥**

(उभौ शृणुतः।)

 **कुमारः**—आयुष्मन् कस्येदमुदारं वचनम्।

 **नायकः**— अस्मत्प्रथमगुरोः शारद्वतस्य।

(पुनर्नेपथ्ये।)

**द्वन्द्वाहवाराधितशूलपाणिः स पाण्डवः खाण्डवतर्पिताग्निः।  
ज्याघातजातः किणसंनिवेशः करद्वये यस्य परस्य पुंसः॥३०॥**

 अपि च ।

**गलितनिखिलशस्त्रं बाहुमात्रावशेषं  
द्विगुणिततररागं यं निरीक्ष्य स्मरारिः।  
विहितकपटरूपः साहसाकृष्टचेता  
नयनमभिललाटं दर्शयामास सद्यः॥३१॥**

 व्यक्त एवायमर्जुनः। तथा हि ।

**हेलोल्लङ्घितवारिधिर्जनकजाविश्लेषशुप्यन्मनः-  
कौशल्यासुतदैन्यपानसुपटुर्ग्रस्तांशुमन्मण्डलः।  
निर्दग्धाखिलराक्षसेश्वरपुरःसौमित्रिसंजीवन-  
प्रोत्खातौषधिपर्वतोऽस्य मरुतः पुत्रो ध्वजे वर्तते॥३२ ॥**

(उभौ शृणुतः।)

 **कुमारः**—आयुष्मन्,

**कृतवीररसोद्रेकैर्वैदर्भीगर्भितैः पदैः।  
त्वयि पुत्र इवात्यर्थं पक्षपातं व्यनक्ति कः॥३३॥**

 **नायकः**—कुमार, किमित्युच्यते पुत्र इवेति। ननु पुत्र एवाहमाचार्यस्य।

(नेपथ्ये।)

**तूर्णं कर्ण धनुर्गृहाण समरे शारद्वतस्त्वग्रणी-  
र्भारद्वाज भृगूद्वहादधिगतान्यस्त्राणि संशिक्षय।  
द्रौणे नन्दय कौरवक्षितिपतिं पुत्रस्तथा शान्तनोः  
संधत्ते समरोचितं पुररिपोः शिष्योऽयमास्तेऽग्रतः॥३४॥**

 **नायकः**—(सानन्दम्) सोऽयं कुरुराजः सेनायां संनाहयति योधान्।

 **कुमारः**—देव, सारथिना परबलयोधाः स्वरूपतो वीर्यतश्च ज्ञातव्याः।

** नायकः**— पश्यैनं भुजगध्वजावेदितकौटिल्यम्।

**यस्येन्दुवंशकलहप्रथमाङ्कुरस्य  
सौजन्यगन्धमपि यस्य न वेत्ति चेतः।  
आ जन्मनो विषजलाग्निमुखैरुपायै-  
रस्मन्निकारनिरतः कुरुराज एषः॥३५॥**

 **कुमारः**—कोऽयं ततो दक्षिणतः।

 **नायकः**—(साश्चर्यम्।)

**रोषोत्कर्षकषायितोल्बणदृशोऽप्यग्रे हिडिम्बद्विषः  
पाञ्चालीहृदयस्थलात्सरभसं लज्जादुकूलाञ्चलः।**

**निर्मोकः फणिनस्तनोरिव बलाद्येनावकृष्टः पुरा  
सोऽयं साहसिकाग्रणीस्तनुरथे दुःशासनस्तिष्ठति॥३६॥**

 **कुमारः**— किमतः परं साहसम्।

 **नायकः**—इतः पश्य। (सप्रणामम्।)

**प्रतिफलितरविप्रभावितानः स्फुरदुरुकाञ्चनवेदिसूचितेज्यः।  
दधदुपनिषदः श्रियं समग्रां प्रथितयशा गुरुरेष कौरवाणाम्॥३७॥**

 **कुमारः**—महानुभावः खल्वेष लक्ष्यते ।

 **नायकः**—इतः पश्य।

**योऽयं ललाटतटमण्डितचण्डचूडः  
संलक्ष्यते स्वयमिव त्रिपुरप्रमाथी।  
मूर्तोऽस्त्रवेद इव दुर्विषहः परेषां  
पुत्रो गुरोः पुनरयं दयितः सखा मे॥३८॥**

  **कुमारः**—पुनरावेदय।

 **नायकः**—

**येनोच्चैर्ध्वजमिषतः कलश इवारोपितो धनुर्वेदः।  
कनककमण्डलुमण्डितरथवंशो भाति गुरुरेषः॥३९॥**

** कुमारः**—कोऽयं कुरुराजसंनिधौ समरार्थीव दृश्यते।

 **नायकः**—(सामर्षम्।)

**मूलं सुयोधनकृताखिलदुर्नयानां  
यद्दोर्बलं भृगुकुलोद्वहगूढशिष्यः।  
सोऽयं प्रसन्नबलसूदनदत्तशक्तिः  
सूतात्मजो निजकुलानुचिताभिमानः॥४०॥**

 **कुमारः**—(सोपहासम्।) नन्वेष घोषयात्रायां विदितप्रभावः। क एष ध्वजः।

 **नायकः**—(सप्रणामम्।)

**अन्याङ्गनापरिहृतिप्रणयेन कीर्त्ये-  
वालिङ्गितो धवलया पलितच्छले।  
द्वन्द्वाहवप्रकटनिर्जितजामदग्न्यो  
देवव्रतः पृथुयशाः स पितामहो नः॥४१॥**

 सूत, त्वरय त्वरय तुरगान्।

(नेपथ्ये।)

**वैमानिका इमे व्योम्नि समरालोकनोत्सुकाः।  
बाहुसारमिदानीं त्वं प्रदर्शय धनंजय॥४२॥**

(ततः प्रविशति विद्याधरसहित इन्द्रः प्रतीहारी च।)

  **इन्द्रः**—(साश्चर्यम्।)

**वाक्कलहोऽपि सुगहनो बहुभिर्बलिनो विहीनसामर्यैः।  
किमुतानेकैर्बलिभिः क्रूरास्त्रनिपातदारुणः समरः॥४३॥**

(पुनः सविस्मयम्।)

**एको रथी प्रतिरथास्तु निरस्तसंख्याः  
कर्णादयः सुचिरराज्यमदेन दृप्ताः।  
वत्सस्तथाप्यहह निग्रहणं प्रविष्टः  
सत्त्वं हि नोर्जिततरं विमृशत्यपायम्॥४४॥**

 **कुमारः**—(पुरोवलोक्य) देव, कुरुपतिरेवागच्छति।

 **नायकः**—पूर्णास्तर्हि मनोरथाः।

(ततः प्रविशति रथारूढो दुर्योधनः।)

  **दुर्योधनः**—(नायकं विलोक्य सामर्षम्।)

**वनवासपरिक्लेशात्किं निर्विण्णोऽसि जीवने।  
यदभीरेक एव त्वमनेकैर्योद्धुमुद्यतः॥४५॥**

 **नायकः**—(सोपहासम्।)

**एको निवातकवचान्सह कालकेयै-  
र्भस्मीचकार भगिनीमहरच्च शौरेः।  
एकेन खाण्डववनं जुहुवेऽनले च  
पार्थस्य नाभिनव एष रणेषु पन्थाः॥४६॥**

 **दुर्योधनः**— अलमेतैरुपहासैः। उपस्थितो निकषोपलोपमः संग्रामः।

 **नायकः**—(सहासम्।)

**अपसर कुरुनाथ द्यूतमन्यादृशं त-  
द्दुपदनृपतिपुत्री यत्र दासीकृतासीत्।  
इह हि शरशलाकापातपूर्वं सगर्वं  
प्रतिनृपतिशराक्षैः क्षत्रियद्यूतकेलिः॥४७॥**

 **दुर्योधनः**—(सामर्षम्।)

**करिवदनवलयभूषितकरश्चिरत्यक्तकार्मुकाभ्यासः।  
नर्तनशालां प्रविश प्रवीरपुरुषोचितो हि सङ्ग्रामः॥४८॥**

 **कुमारः**—(सोल्लुण्ठम्।) आर्य, एनं चिरपरित्यक्तकार्मुकाभ्यास इत्यभिधत्से तद्युक्तम्।

**संक्रन्दनप्रहितखेचरवर्गबद्ध-  
युष्मत्कृपाकुलनिजाग्रजशासनेन।  
भीमानुजेन विहिता शरपञ्जरश्री-  
र्नालोकिता हि भवता नृप विह्वलेन॥४९॥**

** विद्याधरः**—देव, प्रौढः खल्वेष वत्सः।

 **इन्द्रः**—राजपुत्रो ह्ययम्।

 **दुर्योधनः**— सूत, अलं विप्रजनोचितावाक्कलहेन। विषमेयं भूमिः। रथसंचारोचितां भुवमवतारम्।

 **सूतः**—यदभिरुचितं कुरुपतये।

(इति निष्क्रान्तौ ।)

  **विद्याधरः**—(नायकरथं निर्दिश्य।) देव,

**त्वन्नन्दनस्यन्दनवाजिराजिक्षुरक्षतक्षुण्णरजःपताकाः।  
विपक्षवक्षोऽरणिमन्थनोत्थप्रतापवह्णेरिव धूमलेखाः॥५०॥**

 **इन्द्रः**— भद्र, महाकविरसि।

 **विद्याधरः**— देव, निकटगते किरीटिनि प्रवृत्तः कोलाहलः कुरूणाम्। तथा हि।

**हेषाघोषैर्हरीणां जितघननिनदैर्बृंहितैः कुञ्जराणां  
ज्याघातोत्थैर्निनादैः पटुपटहरवैर्मर्दलोद्दामशब्दैः।  
प्राप्तैः कर्णोपकण्ठं मदगजनिवहस्कन्धघण्टाप्रणादैः  
शृङ्गाराय त्वरन्ते त्रिदशमृगदृशो वीरवर्गानुरक्ताः॥५१॥**

 **प्रतीहारी**—देव, ण कोलाहलमेत्तम्। जण्णं वि पउत्तम्। कुरुबलं पच्चहिआतस्स तुह उत्तस्स अहिमुहं प्रचलिदम्। देव, पेक्ख। आकण्णाकट्टिअकठिणफग्गुणकोदण्डमुहणिस्सरन्तसरणिअरेहिं केवि खण्डिदगत्ताओ, केवि भग्गकोदण्डाओ, केवि पमुडिदसीसकाओ, केवि णिभिण्णणेत्ताओ, केवि भग्गभुजाओ, केवि विक्खदवक्खत्थलाओ कुरुबले भटा दीसन्ति।[^4]

[^4]: "देव, न कोलाहलमात्रम्। जन्यमपि प्रवृत्तम्। कुरुबलं प्रत्यभियातस्य तव पुत्रस्याभिमुखं प्रचलितम्। देव, प्रेक्षस्व।आकर्णाकृष्टकठिनफाल्गुनकोदण्डमुखनिःसरच्छरनिकरैः केऽपि खण्डितगात्राः, केऽपि भग्नकोदण्डाः केऽपि प्रमोटितशीर्षकाः, केऽपि निर्मिन्ननेत्राः केऽपि भग्नभुजाः, केऽपि विक्षतवक्षःस्थलाः कुरुबले भटा दृश्यन्ते।"

** इन्द्रः**— (सहर्षम्।) कृतहस्तः खल्वेष वत्सः।

 **विद्याधरः**— देव, पश्य पश्य।

**मुञ्चद्भिर्मदवारि वारणगणैर्मेघायितं कार्मुकै-  
रेतैः शक्रशरासनायितमधश्छत्रैः शिलीन्ध्रायितम्।  
खद्योतायितमस्त्रघट्टनसमुद्भूतस्फुलिङ्गैः स्फुर-  
न्नाराचैरशनायितं रणभुवा सैन्यैर्नभस्यायितम्॥५२॥**

 अपि च

**त्वत्पुत्रमुक्तविशिखैरशनिप्रकाशै-  
रामूललूननवकेतककान्तदन्ताः।  
त्रासावसन्नमदधारकपोलभागाः  
संपादयन्ति करिणः करिणीभ्रमं नः॥५३॥**

 **इन्द्रः**—(सतोषम्।)

**हरान्तेवासिनस्तस्य कालकेयान्तकस्य च।  
यदुनाथसनाथस्य का श्लाघा कौरवैर्जितैः॥१४॥**

 **प्रतीहारी**—पेक्खदु देवो।[^5]

[^5]: " प्रेक्षतां देवः।"

**बाणप्पलूणमअवारणगेरगेर-  
णाणासिराहिमुहदत्तगहीरतुण्डा।  
एसा पणच्चिदकराङ्गुलि कण्ठदिद्धं  
रत्तासअं पिबइ कावि पिसाअकण्णा॥५५॥[^6]**

[^6]: "बाणंप्रलूनमदवारणग्रन्थिग्रन्थि- नानाशिराभिमुखदत्तगभीरतुण्डा। एषा प्रणर्तितकराङ्गुलि कण्ठदिग्धं रक्तासवं पिबति कापि पिशाचकन्या॥"

 **विद्याधरः**—देव, पश्य।

**एते मत्तमतङ्गजाः प्रजविनः श्वासाकुलाधोरणाः  
स्फूर्जच्चन्द्रकिबर्हभारकलितोद्दण्डध्वजश्रेणयः।  
कुप्यत्त्वत्करवज्रपातचकितप्रभ्रान्तपृथ्वीधर-  
व्यूहभ्रान्तिमुदञ्चयन्ति नितरां त्वत्पुत्रविद्राविताः॥५६॥**

(इन्द्रः सहर्षं पश्यति।)

 **प्रतीहारी**—देव, पेक्ख पेक्ख। णिरन्तरविक्स्वित्तबाणणिउरम्बपरिक्खदगअणररुहिरपाणसंतप्पिदाओ साहुवादोत्तरं जादुहाणजोइणीओ अहिन्दन्ति तुह उत्तस्स विअअम्।[^7]

[^7]: " देव, प्रेक्षस्व प्रेक्षस्व। निरन्तरविक्षिप्तबाणनिकुरम्बपरिक्षतगजनररुधिरपानसंतर्पिताः साधुवादोत्तरं यातुधानयोगिन्योऽभिनन्दन्ति तव पुत्रस्य विजयम्।"

 **इन्द्रः**—जय एव तर्हि। सत्याशिषस्ताः।

** विद्याधरः**—(विभाव्य।) देव, महद्युद्धं वर्तते। पश्य पश्य।

**वपुषि भटकरोटिन्यस्तकीलालसिन्धुं  
द्विरदकरमृणालैर्योगिनीभिर्निपीय।  
समरविजयिने यद्बाहुमुद्यम्य भूयः  
प्रकटितपरितोषं स्वस्तिवादोऽभितेने॥५७॥**

 अपि च

**भुग्नभ्रूयुगलैः क्रुधा समधिकस्फारारुणाक्षैः क्षणा-  
त्स्वेदाम्भःपटलप्रमृष्टतिलकैर्दष्टाधरोष्ठैरपि।  
दृष्टश्मश्रुभिरुत्पतद्भिरभितः संकीर्णमालक्ष्यते  
त्वत्पुत्रास्त्रनिकृत्तवैरिसुभटश्रेणीशिरोभिर्वियत्॥५८॥**

 (पुनः सविस्मयमालोक्य।) देव, पश्य।

**कोऽप्येष खण्डितशिरा विकसन्मुखश्रीः  
प्रारब्धताण्डवविधिः सुरकामिनीभिः।  
आलोक्यते निजकराभिनयानुरूप-  
व्यापारितेक्षणनिवेदितसत्त्वसारः॥५९॥**

  **इन्द्रः**—(सहर्षम्।) किं किं पश्यामि। दोलायितं मनः।

**मायाविभिः कुरुबलैः सह युध्यमानं  
कुन्तीसुतं रणशिरस्यसहायवीरम्।  
तद्वैरिवीरवरणेषु तथात्र नूनं  
सापत्न्यसंभ्रमकलिं सुरकामिनीनाम्॥६०॥**

 **विद्याधरः**— एवमेतत्। (अन्यतोऽवलोक्य।) देव, पश्य पश्य।

**दूरात्प्रोत्सार्यमाणापरशरनिकरज्वालकीलाभिघात-  
प्रभ्रश्यद्वाजिवर्गभ्रमणनियमनव्याकुलब्रध्नसूतः।  
लेढि प्रौढो हुताशः कृतलयसमयाशङ्कमाकाशवीथिं  
गङ्गासूनुप्रमुक्तप्रथितहुतवहास्त्रानुभावप्रसूतः॥६१॥**

 **प्रतीहारी**—देव, अह्माणं वि णिअडवत्ती भआणओ एसो हुदासणो।[^8]

[^8]: " देव, अस्माकमपि निकटवर्ती भयानक एष हुताशनः।"

 **विद्याधरः**— भद्रे, मा भैषीः। किं नामेदं किरीटिनः। पश्य पश्य।

**नीलैः कालाञ्जननिभतमःस्तोमलिप्तान्तरिक्षै-  
र्विद्युद्दामद्युतिधवलिताशेषदिक्चक्रवालैः।  
धीरध्वानैः कलभकनिभैः स्थूलधाराः सृजद्भि-  
र्मेधैनर्तिः प्रलयमनलो वारुणास्त्रप्रसूतैः॥६२॥**

 **इन्द्रः**— महानुभावः खल्वेष वत्सः।

 **प्रतीहारी**—देव, संपदं राहासुदेण भुजङ्गमत्थं पउत्तम्। आलोलजीहाजुअलकरालमुहणीसरन्तगरलधूमलेहाकरम्बिदफणारअणकिरणमालाविडम्बिदसुरकोअण्डाओ विहलिदसअलपुहवीवलआओ पेक्खणमेत्तदग्घमहामहीरुहाओ अपसरन्ति सप्पाओ।[^9]

[^9]: "देव, सांप्रतं राधासुतेन भुजङ्गमास्त्रं प्रयुक्तम्। आलोलजिह्वायुगलकरालमुखनिःसरद्गरलधुमलेखाकरम्बितफणारत्नकिरणमालाविडम्बितसुरकोदण्डा विह्वलितसकलपृथिवीवलयाः प्रेक्षणमात्रदग्धमहामहीरुहा अपसरन्ति सर्पाः।"

 **विद्याधरः**—

**दीर्घैःसज्जनसख्यवन्मुकुलितैश्वित्तैः खलानामिव  
व्यालैर्योगिजनैरिवाम्बरतलव्याप्तैर्लसत्स्वस्तिकैः।  
रत्नोद्भासिकरोज्ज्वलैर्नृपतिवत्स्वर्गस्थवद्भोगिभी  
राधेयास्त्रभुजङ्गमास्त्रजनितैर्दिक्चक्रमाक्रम्यते॥६३॥**

 **इन्द्रः**— खाण्डवदाहे कृतवैराः किं दशन्ति सर्पाः।

 **विद्याधरः**— अलं विषादेन। अर्जुनेन प्रयुक्तं गारुडमस्त्रम्। पश्य पश्य।

**पादाघातनिपातमारुतभरात्प्रोत्क्षिप्तपृथ्वीधरा-  
श्चञ्चूदष्टविशालभोगभुजगाः सूर्योपकण्ठस्पृशः।  
संतोषं जनयन्त्यभी कुलगुरोस्तीक्ष्णस्तथा सारथे-  
र्मन्ये वैरिनृपप्रमाथविकसद्विक्रान्तयः पक्षिणः॥६४॥**

 **इन्द्रः**—(सहर्षम्।) ततस्ततः।

 **प्रतीहारी**— एसो संपदं दुज्जोधणभच्छिदेण दोणेण मुत्तो वारणबाणो तुह उत्तस्स समुपचलिदो।[^10]

[^10]: "एष सांप्रतं दुर्योधनभर्त्सितेन द्रोणेन मुक्तो वारणबाणस्तव पुत्रस्य समुपचलितः।"

 **विद्याधरः**—(सम्यगवलोक्य) प्रयुक्तं वैनायकमस्त्रम्। पश्य पश्य।

**सिन्दूरारुणमौलिभिः स्वदशनप्रोताम्बुदश्रेणिभि-  
र्लीलोदस्तकराग्रमारुतभरप्रोद्भूततारागणैः।  
पादाघातचलत्कुलक्षितिधरैः संकीर्णमालक्ष्यते  
हैरम्बास्त्रविनिःसृतैर्मदमुखैः स्तम्बेरमैरम्बरम्॥६५॥**

 **इन्द्रः**—ततस्ततः।

 **विद्याधरः**—पार्थेन सिंहास्त्रं प्रयुक्तम्। पश्य पश्य।

**दंष्ट्राज्योतिःखचितगगनैः केसराटोपभीमै-  
रुल्लाङ्गूलैः क्षितिधरगुहासंचरद्धीरनादैः।  
सिंहैरन्तर्नखरशिखरात्खातकुम्भस्थलासृ-  
ग्धारास्वादव्यसनविवशैः क्वापि नीता गजेन्द्राः॥६६॥**

** इन्द्रः**—स्वल्पावशिष्टस्तर्हि जयः।

 **विद्याधरः**—देव, नैव। निरवशिष्टश्च।

**हत्वा शान्तनुनन्दनस्य तुरगान्सूतं कुरूणां गुरोः  
कर्णस्यापि रथं विदार्य कणशः कृत्वा विसंज्ञं कृपम्।  
छित्त्वा द्रोणसुतस्य कार्मुकलतां विद्राव्य चान्यद्बलं  
त्वत्पुत्रो भयविद्रवत्कुरुपतेः पन्थानमन्वेत्ययम्॥६७॥**

** प्रतीहारी**—अच्चाहिदं दुज्जोधणस्स।[^11]

[^11]: "अत्याहितं दुर्योधनस्य।"

 **विद्याधरः**—नैव।

**विमुखे निपतति शस्त्रं संक्रन्दननन्दनस्य न हि जातु।  
मणिमयमुकुटनिपातात्कोपाग्निस्तस्य कोपितः किंचित्॥६८॥**

(नेपथ्ये।)

 भो भो राधेयमित्र,

**राजात्मजापरिभवक्षुभितः प्रतिज्ञा-  
मार्यस्तवोरुदलने यदि नाकरिष्यत्।  
नूनं स्फुरन्मुकुटपाटनपाटवेन  
तीक्ष्णः शरस्तव शिरोऽप्यहरिष्यदेव॥६९॥**

** प्रतीहारी**— देव, सुदं तुह उत्तस्स वअणम्।[^12]

[^12]: "देव, श्रुतं तव पुत्रस्य वचनम्।"

 **इन्द्रः**— (सविस्मयम्।)

**दैवानुकूल्ये किं नाम न शिवाय प्रकल्पते।  
क्रुद्धभीमप्रतिज्ञापि ररक्ष कुरुभूपतिम्॥७०॥**

 **विद्याधरः**— देव, दुर्योधनमुकुटपाटनक्षुभितैः कर्णपुरःसरैः कुरुभिः समन्ततो वेष्टितोऽर्जुनः।

** इन्द्रः**—(साशङ्कम्।) ततस्ततः।

 **विद्याधरः**— देव, त्वत्पुत्रेण प्रस्वापनास्त्रं प्रयुक्तम्।

**आमीलितेक्षणयुगं प्रथमं प्रसर्प-  
न्निश्वासवातभरपूरितकण्ठघोषम्।  
गण्डस्थलानिहितकार्मुककोटि सुप्तं  
संलक्ष्यते कुरुबलं मृतकल्पमेतत्॥७१॥**

 **इन्द्रः** — आयोधनश्रान्तानामुचितमेतत्। ततस्ततः।

 **विद्याधरः**—

**एकं शान्तनवं हित्वा सर्वे विवसनाः कृताः।  
प्रमृज्य लोचने पश्चात्प्रबुद्धाश्च पलायिताः॥७२॥**

अपि च

**निर्जित्य कौरवबलान्यथ बल्लवेभ्यो  
गास्ताः समर्प्यमुदितैरभिनन्दितस्तैः।**

**प्रत्युद्गतः पुरजनैरथ धूलिजाल-  
व्यालोलसक्तनयनैरयमेति पार्थः॥७३॥**

 **इन्द्रः**— (आलोक्य।) यद्द्रष्टव्यं तद्दृष्टम्।

(ततः प्रविशति रथारूढो नायकः सूतश्च ।)

  **नायकः**— (सूतं विलोक्य।) कुमार,

**न तथा मोदते चित्तं जित्वा कुरुपति रणे।  
यथाक्षतशरीरेण त्वया मत्स्येन्द्रनन्दन॥७४॥**

 **सूतः**—त्वयि रक्षितरि किं दुर्लभम्।

 **इन्द्रः**—(सरभसम्।) दृष्टद्रष्टव्योऽस्म्यहम्। (इति निष्क्रान्तः।)

 **नायकः**— (सतोषम्।) सूत,

**दुःशासनो यदकरोत्कुरुसंनिधाने  
पञ्चालराजतनयां प्रसहन्विवस्त्राम्।  
तत्सांप्रतं प्रतिकृतं हरता मयात्र  
निद्राणकौरवबलस्य रणेंऽशुकानि॥७५॥**

 **सूतः**—सर्वमेतत्प्रतिकृतम्। तावच्च।

**संग्राममरणं नाम क्षतदुःखं सुखोत्तरम्।  
आजन्म हृदये शल्यं मानभङ्गो हि मानिनाम्॥७६॥**

** नायकः**—(पुरोऽवलोक्य) अये सोपकरणानुज आर्य, आर्यश्च विराट इत एवागच्छति।

(ततः प्रविशन्ति यथानिर्दिष्टा युधिष्ठिरभीमनकुलसहदेवाः सपरिवागे विराटश्च।)

 **युधिष्ठिरः**—मत्स्यराज, पश्य पश्य।

**रथतुरगरजोभिर्धूसरश्मश्रुजालं  
श्रमजलकणिकाभिर्भासुराभिः परीतम्।  
असमसमरकर्माक्लान्तमप्यस्य वक्रं  
जयति विजयलक्ष्मीसङ्गसंपत्सुशोभम्॥७७॥**

** विराटः**—

**शोभन्ते विद्यया विप्राः क्षत्रिया विजयश्रिया।  
श्रियोऽनुकूलदानेन लज्जया कुलपालिकाः॥७८॥**

 **नायकः**— (ससंभ्रमम्।) अये, कथमार्यः। (रथादवतीर्य यथोचितमभिवादयते।)

** सर्वे**— (अभिनन्दन्ति।)

**एकोऽहरद्रिपुपुराणि हरः खरादी-  
नेकश्च दण्डकवने न्यवधीत्स रामः।  
एकोऽधुना कुरुबलानि भवानजैषी-  
न्नाश्रावि नैक्षि च पुनः पुरुषश्चतुर्थः॥७९॥**

 **नायकः**—स खलु युष्माकं प्रसादः।

 **विराटः**—(नेपथ्याभिमुखमवलोक्य।) राजपुत्र, पश्य पश्य।

**वत्सालोकप्रस्रुतापीनभाजः सिञ्चन्त्यः क्ष्मां क्षीरधाराच्छलेन।  
चन्द्रालोकस्पर्धिनीं धेनवस्ते कीर्तिं मूर्तां नूनमेताः सृजन्ति॥८०॥**

 (अर्जुनं संबोध्य।)

**मध्येसभं यो द्रुपदात्मजायाश्चकर्ष केशान्धृतराष्ट्रपुत्रः।  
निर्यात्यमेतन्मुकुटं निपात्य निर्यातितं तस्य सुयोधनस्य॥८१॥**

(तच्छ्रुत्वा।)

 **भीमः**—(सामर्षम्।) भो भो राजन्, नैतत्प्रतिकृतं भवति। किंतु।

**दुःशासनस्य गदया प्रविदार्य वक्षः  
सद्यः कदुष्णरुधिराणि ततो निपीय।  
तच्छोणिताम्बुलुलितां सुनियम्य देव्या  
वेणीं तु तत्प्रतिकरिष्यति भीम एव॥८२॥**

  **युधिष्ठिरः**—वत्स, किमसाध्यं त्वया।

**लीलोन्मूलितकौबेरसौगन्धिकवनश्रियः।  
लीलाहतहिडिम्बस्य विक्रमं ते रुणद्धि कः॥८३॥**

** भीमः**—(श्रुत्वा सानुनयम्।) शृणोत्वार्यः। न क्षमेऽहम्।

 **युधिष्ठिरः**—अतीतः कालः क्षमायाः आसन्नश्च कालो विक्रमस्य। अलमनुनयेन।

 **विराटः**—(युधिष्ठिरं प्रति।)

**अज्ञानतो नियुक्तश्च यदयोग्येषु कर्मसु।  
क्षन्तव्यं तन्महाभाग नाज्ञातमपराध्यति॥८४॥**

** नायकः**—राजन्, उपकार एवायम्। नापकारः।

**यदि कर्मस्वयोग्येषु त्वमस्मान्न न्ययोक्ष्यथाः ।  
अज्ञातवासं राजायं नाकरिष्यत्सहानुजैः ॥ ८५ ॥**

  **विराटः**—(नायकं प्रति।) राजपुत्र,

**सख्यं साप्तपदीनं यत्सोढव्यः प्रणयो मम।  
अतस्त्वामर्थये किंचिदुत्तरा मे स्नुषास्तु ते॥८६॥**

  **नायकः**—यद्रोचते भवते।

**स्वयमायान्तीं गेहे लक्ष्मीं को ना विमन्यते मूढः।  
दैवानुकूलता सा यदयाचितमाप्यतेऽभीष्टम्॥८७॥**

** विराटः**—किं ते भूयः प्रियमुपकरोमि।

 **नायकः**—

**निस्तीर्णोऽज्ञातवासो रणभुवि विजिता धार्तराष्ट्राः सकर्णाः  
स्त्रीरत्नं त्वत्तनूजा समजनि तनयस्याभिमन्योः कलत्रम्।  
गावः प्रत्याहृतास्ताः सुहृदपि परमस्त्वं च नः श्लाघनीय-  
स्तज्जाने नैव किंचित्सुचिरमवमृशन्यन्मया प्रार्थनीयम्॥८८॥**

 तथापीदमस्तु।

**सौजन्यामृतसिन्धवः परहितप्रारम्भवीरव्रता  
वाचालाः परवर्णने निजगुणालापे च मौनव्रताः।**

**आपत्स्वप्यविलुप्तधैर्यनिचयाः संपत्स्वनुत्सेकिनो  
मा भूवन्खलवत्क्रनिर्गतविषम्लानाननाः सज्जनाः॥८९॥**

 अपि च ।

**सारस्वतं स्फुरतु चेतसि सत्कवीनां  
चक्षुर्भवन्तु कृतिनो गतमत्सराश्च।  
भूपाश्च सन्तु कविसूक्तिषु सानुरागाः  
संत्यज्य मण्डलकविप्रणयानुरागम्॥९०॥**

** विराटः**— तथास्तु ।

(इति निष्क्रान्ताः सर्वे।)

इति श्रीकाश्चनाचार्यविरचितो धनंजयविजयो नाम व्यायोगः समाप्तः।

–––––––––

\]