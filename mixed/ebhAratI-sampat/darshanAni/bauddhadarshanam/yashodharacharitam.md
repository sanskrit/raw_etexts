+++
title = "यशोधरचरितम्"
domain = "दर्शनानि"
sub-domain = "बौद्धदर्शनम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3847"
source_url = "https://www.ebharatisampat.in/readbook3.php?bookid=NDM0Nzk1NDQ1NzkyOTYz&pageno=MjI0MjQyNjk5NTk="

+++
[[यशोधरचरितम्	Source: [EB](https://www.ebharatisampat.in/readbook3.php?bookid=NDM0Nzk1NDQ1NzkyOTYz&pageno=MjI0MjQyNjk5NTk=)]]

\[

**यशोधरचरितम्**

श्री सिद्धार्थः कपिलनगरे बोधिसत्त्वः सपुत्रां  
देवीं त्यक्त्वा सकलविभवं चक्रवर्तिश्रियं च ।  
मास्याषाढे विरतमनसा पूर्णिमायां निशीथे  
निश्चक्राम श्रमणपदभृन्मोक्षमन्वेष्टुकामः ॥ १ ॥  
अथ प्रभाते शयनात्समुत्थिता  
सुतेन सार्धं महिषी यशोधरा ।  
दिदृक्षया स्वामिवरस्य सत्वरं  
गताविदूरे शयनीयमन्दिरम् ॥ २ ॥  
यथा पुरे वञ्चयितुं स मे पती  
रहोगतः कुत्र चिदेव गूढवान् ।  
विचिन्त्य सौधेऽन्तरबाहिरं भृशं  
परीक्ष्यमाणापि ददर्श नैव तम् ॥ ३ ॥  
दधाव तस्मात्सचिवस्य मन्दिरं  
गवाक्षमुद्घाट्य द्रुतं द्रुतं शुचा ।  
कपाटमाहत्य दृढं मुहुर्मुहुर्  
व्यरीरवच्छन्न भवन् भवन्निति ॥ ४ ॥  
अपेक्ष्य किं चित्क्वणमन्तराद्गृहे  
व्यतिष्ठताल्पं प्रतिहारसन्निधौ ।  
विचारभङ्गाच्छ्वसती च पाणिना  
प्रताडयामास कपोलयुग्मकम् ॥ ५ ॥  
ततो गता सा नृपमन्दुरालयं  
तुरङ्गमं नात्र ददर्श कन्थकम् ।  
कुतो ययौ किं रहसा स वल्लभो  
वितर्कयन्तीति बभूव मूर्छिता ॥ ६ ॥  
विचिन्त्य यत्किं चिदितस्ततः शिरश्  
चचाल जघ्रौ च मुखे सुतस्य सा ।  
भुजातपत्रेण विलोचनद्वयान्  
न्यवारयत्सा स्रवदश्रुशीकरम् ॥ ७ ॥  
अशक्नुवन्ती नितरां समुद्गमां  
मनोव्यथां सोढुमुदग्रमन्युना ।  
पतिप्रदत्तं मणिकण्ठभूषणं  
प्रवालमालामपि कुण्डलद्वयम् ॥ ८ ॥  
ललाटिकां हेममयाङ्गुलीयकं  
हिरण्यसूत्रेण निबद्धमेखलाम् ।  
विमुच्य शीर्षाभरणं च कङ्कणे  
ससर्ज धिग्धिग्वदती ससम्भ्रमम् ॥ ९ ॥  
अतीतडत्पादतलेन भूतलं  
जजृम्भ ऊर्ध्वं विचकर्ष मूर्धजम् ।  
जजल्प वाक्यं विगतार्थमाकुलं  
रुराव भीतेव रुरोद गद्गदम् ॥ १० ॥  
निवेश्य बालं शयने पुनः पुनः  
समुत्क्षिपन्ती युगपत्करद्वयम् ।  
विकम्प्य शीर्षं च यथा विचेतना  
जुघोष शश्वास पपात विव्यथे ॥ ११ ॥  
निपीड्यमानापि बुभुक्षयानिशं  
न भोजनं भोक्तुमियेष किं चन ।  
तृषातुरा नोदकबिन्दुमप्यसौ  
पपौ च कायेऽप्य्बभूव वेपथुः ॥ १२ ॥  
निहन्यते धीस्मृतिशक्तिधीरता  
शरीरवर्णं बलमिन्द्रियेष्वपि ।  
विनश्यते जीवमनुक्रमेण च  
दुरन्ततेयं प्रियविप्रयोगता ॥ १३ ॥  
निषद्य भूम्यां विनतार्धविग्रहा  
शिरश्च पाणिद्वयमङ्कमस्तके ।  
निवेश्य किं चित्परिणम्य कंधरं  
ममज्ज चिन्ताजलधावपाश्रये ॥ १४ ॥  
यशोधराया अवमाननक्रिया  
असह्य सिद्धार्थकुमार एककः ।  
निवासमुत्सृज्य गतो नु काननम्  
इति प्रवादोऽपि भवेदहो मम ॥ १५ ॥  
यदस्ति कार्यं त्रिषु मन्दिरेषु तच्  
चकार कार्यक्षमसेविका यथा ।  
गतौ स्थितौ वा शयने च विप्रियं  
कदा चनाहं न चकार किं चन ॥ १६ ॥  
विचिन्तयन्ती सहसागतापदं  
प्रगम्य देवायतनं प्रियं प्रति ।  
सुगन्धिपुस्पैरपि धूमदीपकैर्  
अपूपुजद्देवगणं सगौरवम् ॥ १७ ॥  
भुजद्वयं मूर्ध्नि निवेश्य शोकिनी  
विलोक्य देवप्रतिमाननश्रियम् ।  
प्रणम्य भक्त्या परिशुद्धचेतसा  
ययाच देवानिति विप्रयोगतः ॥ १८ ॥  
त्रिलोकसर्गस्थितिनाशहेतवः  
चतुर्मुखश्रीपतिचन्द्रशेखराः ।  
महानुभावा जगदीश्वराः सुराः  
सुदुःखितायै शरणं भवन्तु मे ॥ १९ ॥  
विधाय याच्ञामिति देवहस्तयोर्  
उपायनीकृत्य बबन्ध कार्षिकौ ।  
उपाहरन्मिष्टनवाम्बुपायसं  
सितांशुकं स्वर्णमयीं च पुत्रिकाम् ॥ २० ॥  
प्रमोदमापादयितुं सुरेश्वरांश्  
चकार घण्टानिनदं च भूसुरान् ।  
अजीजपद्देवगिरा च संस्तवान्  
ननाम भूमावसकृत्निपत्य सा ॥ २१ ॥  
पुरे वने संवसथेऽपि वल्लभो  
वसेद्धि कस्मिन्निति दिव्याचक्षुषा ।  
विलोक्य गेहं विनिवर्तयन्तु तं  
दिवौकसः प्रार्थयतैव सा पुनः ॥ २२ ॥  
निरीक्ष्य जिह्मानिमिषेण चक्षुषा  
निहत्य गाढं चरणं भुवस्तले ।  
मुहुर्मुहुर्दंशितकोमलाधरा  
प्रकर्षमुत्क्षिप्य विकम्प्य तर्जनीम् ॥ २३ ॥  
अरे-त्वयार्यस्य गृहाभिनिष्क्रमः  
श्रुतो न दृष्टः वद किं निराकुलम् ।  
इति प्रतीहारभटं रुषोच्चकै  
रवेण पप्रच्छ सबाष्पलोचना ॥ २४ ॥  
भवान् स आर्ये नृपवंशशेखरो  
मया न दृष्टः प्रतिहारमागतः ।  
वराङ्गनाभिः सह केलिकानने  
गते निशीथेऽरमतेति मे श्रुतम् ॥ २५ ॥  
अवीतरागो ननु राजनन्दनो  
ववाञ्छ तस्मान्ननु नूतनप्रियाम् ।  
मिथः स कां चित्परिणीय नाटिकां  
बहिर्गतोऽद्धेति वितर्कयाम्यहम् ॥ २६ ॥  
पुरा हि मन्धात्वभिधो महायशाः  
स सार्वभौमोऽपि सुराङ्गनागणे ।  
कृतानुरागो परिवर्ज्य मानुषीं  
श्रियं प्रपेदे नु दिवौकसां पुरम् ॥ २७ ॥  
मनोऽभिरामं सुरसुन्दरीगणं  
विहाय विन्ध्यावनतापसाश्रमे ।  
अगस्तिपत्नीं परिरभ्य तापसीं  
ललास रन्तुं निशि पाकशासनः ॥ २८ ॥  
प्रतीतलङ्काविजितेऽग्रभूपतिर्  
दशाननो दण्डककाननं गतः ।  
विगृह्य सीतां जनकात्मजामपि  
निजप्रियावद्व्यदधात्तदात्मसात् ॥ २९ ॥  
महेश्वरश्चापि पुरा तपश्चरन्न्  
उमामहिष्या सह कलिकानने ।  
अपास्य सातत्यसमाधिभावनं  
व्यरीरमच्चाजनयत्सुतौ ननु ॥ ३० ॥  
शुचाकुलां सान्त्वयितुं वधूत्तमाम्  
इति प्रतीहार उरःस्थलेऽञ्जलिम् ।  
विधाय वल्गुध्वनिनानुकम्पया  
नतेन मूर्ध्ना वचसा व्यजिज्ञपत् ॥ ३१ ॥  
अरे-त्वमेतर्हि भवन्तमुत्तमं  
गृहे बहिर्वोपवनेऽपि कुत्र चित् ।  
अहर्मुखे किं निशि वा ददर्शिथ  
व्यपृच्छदित्थं निजसेविकां रुषा ॥ ३२ ॥  
निधाय वामेतरजानुमण्डलं  
क्षितौ भुजौ चापि ललाटमस्तके ।  
नतार्धकायं निजगाद सेविका  
श्रुतं च दृष्टं न न वेद्मि किं चन ॥ ३३ ॥  
अतः-परं हर्म्यमुपेयुषी सती  
प्रमार्ज्य निस्यन्दजलं विलोचने ।  
अरे-किमार्योऽत्र समागतो न वा  
व्यपृच्छदन्तःपुरपालपण्डकम् ॥ ३४ ॥  
प्रशस्यरूपेण गिरा च वल्गुना  
श्रियाऽपि धृत्या तव कक्षमागताः ।  
महोत्तमे सर्वजनेन मानिता  
भवन्ति तस्य त्रितयाः प्रियाङ्गनाः ॥ ३५ ॥  
मनोऽभिरामा भवती च भारती  
तथैव लक्ष्मीरिति ताः प्रियाङ्गनाः ।  
सदैव ताभी रमते कुमारकः  
कदा चिदन्यत्र मनोऽस्य नो रजेत् ॥ ३६ ॥  
जुगुप्सिते सत्पुरुषैर्मनस्विभिः  
सदोषकामे विमुखो नु ते पतिः ।  
ततोऽस्य शुद्धान्तगतिः कदा चन  
श्रुता न दृष्टा न दिवा वा निशि ॥ ३७ ॥  
तपोधनानां समतामुपेयिवान्  
रतिं न कुर्यात्स भवत्रये क्व चित् ।  
अमेध्यगेहेन समेऽवरोधने  
कथं विधत्ते रतिमेष ते पतिः ॥ ३८ ॥  
असाध्यरोगायतने सुखेतरे  
बुभुक्षया नित्यनिपीडितोदरे ।  
अतर्पणीये विविधान्नपानकैः  
स्पृहां न देहे प्रकरोति पण्डितः ॥ ३९ ॥  
विकीर्णघर्मोदकविप्रुषि त्वचि  
विचित्रवर्णं शमलेन संस्कृते ।  
शरीर आलोक्य जनो विनश्यते  
पतङ्गवद्दीपशिखोज्ज्वलप्रभाम् ॥ ४० ॥  
ततो नृपान्तःपुरपालकोदिते  
कृतावधाना वचने यशोधरा ।  
दिवौकसां नन्दनकाननोपमं  
जगाम राजोपवनं चलात्मना ॥ ४१ ॥  
अथाभिरामोपवनस्य रक्षकः  
पुरः प्रगम्योरसि बद्धपाणिना ।  
किमर्थमार्येऽत्र समागतिस्तव  
भवामि जिज्ञासुरिति न्यवेदयत् ॥ ४२ ॥  
सखे ममार्यो रहसारुणोदये  
समागतो वात्र न किं समागतः ।  
किमत्र दृष्टः स न वा श्रुतस्त्वया  
विचिन्त्य सम्यग्वद मां यथातथम् ॥ ४३ ॥  
गतस्पृहः पञ्चसु कामवस्तुषु  
स आर्यपुत्रो विजितेन्द्रियो भवेत् ।  
ततोऽभिरामोपवनं समागमो  
न दृष्ट आर्ये न हि वा श्रुतो मया ॥ ४४ ॥  
विधित्समानोऽभ्युदयं जगत्त्रये  
दिवौकसानामधिगम्य याचनम् ।  
दिवोऽवतीर्णो ननु पुण्यतेजसा  
मनुष्यजन्मन्यजनिष्ट स प्रभुः ॥ ४५ ॥  
महामहे सत्यसितर्षिरीयिवान्  
दिवं किमित्यस्य विमृश्य कारणम् ।  
स्वमित्रशुद्धोदनभूपतेः सुतो  
ऽजनीति हर्षात्तमवेक्षितुं ययौ ॥ ४६ ॥  
ततोऽसितर्षिर्नृपसौधमागतः  
कुमारकं वीक्ष्य सपुण्यसम्पदम् ।  
अतीन्द्रियज्ञानमयेन चक्षुषा  
परीक्षमाणोऽस्य शरीरलक्षणम् ॥ ४७ ॥  
जगाद वाक्यं शिशुरेष पुण्यवान्  
भवेद्धि बुद्धो हतमारबन्धनः ।  
प्रतारयेत्सर्वनरामरासुरान्  
अपारसंसारमहार्णवादिति ॥ ४८ ॥  
द्विजेषु पञ्चस्वथ देहलक्षणं  
परीक्ष्य कौण्डण्यबुधोऽब्रवीदिति ।  
विनश्य तृष्णादिमलान्ययं शिशुर्  
अनुत्तरं बुद्धपदं गमिष्यति ॥ ४९ ॥  
तदा प्रसूतक्षण एव लुम्बिनी-  
वने स सप्ताम्बुजमूर्ध्न्यभिव्रजन् ।  
अभीतनादं न्यनदज्जगत्त्रये  
भवेयमग्रस्त्विति सिंहपोतवत् ॥ ५० ॥  
भ्रमद्द्विरेफश्रुतिरम्यनिस्वनः  
सुगन्धिनः पुष्पपरागराशिना ।  
तरंगिणीशीकरमिश्रमारुतो  
ववौ समन्ताद्विपिने शनैः तदा ॥ ५१ ॥  
महात्मनस्तस्य परार्ध्यजन्मनि  
वसुंधराया निधयः समुद्गताः ।  
धराङ्गना तर्ह्यतिमात्रमोदिता  
सविस्मयां सिद्धिमदर्शयद्भुवि ॥ ५२ ॥  
ततः परं लुम्बिनिकाननाद्गृहं  
विचित्रजाम्बूनदबिम्बसंनिभम् ।  
कुमारकं तौ पितरौ सवत्सलौ  
सबन्धुवर्गं परिवार्य निन्यतुः ॥ ५३ ॥  
गुरुप्रदिष्टं विधिवद्गुरुप्रियः  
समस्तविद्यासमयं च दर्शनम् ।  
भवे भवे संचितपुण्यतेजसा  
समध्यगीष्टाचिरमेष बुद्धिमा ॥ ५४ ॥  
श्रुतेन धृत्या नवयौवनश्रियम्  
उपेयुषोऽस्यार्यसुतस्य जन्मनः ।  
सह त्वया षोडशमे हि हायने  
विवाहदीक्षां विधिवच्चकार नु ॥ ५५ ॥  
\\Z

----------------------------------------------------

\]
