+++
title = "त्रिंशिकाविज्ञप्तिकारिकाः"
author = "वसुबन्धुः"
domain = "दर्शनानि"
sub-domain = "बौद्धदर्शनम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3826"
source_url = "https://www.ebharatisampat.in/readbook3.php?bookid=Mjc1NjA1MzI2MTgyNzYz&pageno=MjI0MjQyNjk5NTk="

+++
[[त्रिंशिकाविज्ञप्तिकारिकाः	Source: [EB](https://www.ebharatisampat.in/readbook3.php?bookid=Mjc1NjA1MzI2MTgyNzYz&pageno=MjI0MjQyNjk5NTk=)]]

\[







** अथ त्रिंशिकाविज्ञप्तिकारिकाः**



** कृतिरियमाचार्यवसुबन्धोः ।**



आत्मधर्मोपचारो हि विविधो यः प्रवर्तते ।  
विज्ञानपरिणामेऽसौ परिणामः स च त्रिधा ॥ १ ॥  
विपाको मननाख्यश्च विज्ञप्तिर्विषयस्य च ।  
तत्रालयाख्यं विज्ञानं विपाकः सर्वबीजकम् ॥ २ ॥  
असंविदितकोपादिस्थानविज्ञप्तिकं च तत् ।  
सदा स्पर्शमनस्कारवित्सञ्ज्ञाचेतनान्वितम् ॥ ३ ॥  
उपेक्षा वेदना तत्रानिवृताव्याकृतं च तत् ।  
तथा स्पर्शादयस्तच्च वर्तते स्रोतसौघवत् ॥ ४ ॥  
तस्य व्यावृतिरर्हत्वे तदाश्रित्य प्रवर्तते ।  
तदालम्बं मनोनाम विज्ञानं मननात्मकम् ॥ ५ ॥  
क्लेशैश्चतुर्भिः सहितं निवृताव्याकृतैः सदा ।  
आत्मदुष्ट्यात्ममोहात्ममानात्मस्नेहसञ्ज्ञितैः ॥ ६ ॥  
यत्रजस्तन्मयैरन्यैः स्पर्शाद्यैश्चार्हतो न तत् ।  
न निरोधसमापत्तौ मार्गे लोकोत्तरे न च ॥ ७ ॥  
द्वितीयः परिणामोऽयं तृतीयः षड्विधस्य या ।  
विषयस्योपलब्धिः सा कुशलाकुशलाद्वया ॥ ८ ॥  
सर्वत्रगैर्विनियतैः कुशलैश्चैतसैरसौ ।  
सम्प्रयुक्ता तथा क्लेशैरूपक्लेशैस्त्रिवेदना ॥ ९ ॥  
आद्याः स्पर्शादयश्छन्दाधिमोक्षस्मृतयः सह ।  
समाधिधीभ्यां नियताः श्रद्धाथ ह्रिरपत्रपा ॥ १० ॥  
अलोभादि त्रयं वीर्यं प्रश्रब्धिः साप्रमादिका ।  
अहिंसा कुशलाः क्लेशा रागप्रतिघमूढयः ॥ ११ ॥  
मानदृग्विचिकित्साश्च क्रोधोपनहने पुनः ।  
म्रक्षः प्रदाश ईर्ष्यार्थ मात्सर्यं सह मायया ॥ १२ ॥  
शाठ्यं मदोऽविहिंसाह्रीरत्रपा स्त्यानमुद्धवः ।  
आश्रद्धमथ कौसीद्यं प्रमादो मुषिता स्मृतिः ॥ १३ ॥  
विक्षेपोऽसम्प्रजन्यं च कौकृत्यं मिद्धमेव च ।  
वितर्कश्च विचारश्चेत्युपक्लेशा द्वये द्विधा ॥ १४ ॥  
पञ्चानां मूलविज्ञाने यथाप्रत्ययमुद्भवः ।  
विज्ञानानां सह न वा तरङ्गाणां यथा जले ॥ १५ ॥  
मनोविज्ञानसम्भूतिः सर्वदासञ्ज्ञिकादृते ।  
समापत्तिद्वयान्मिद्धान्मूर्छनादप्यचित्तकात् ॥ १६ ॥  
विज्ञानपरिणामोऽयं विकल्पो यद्विकल्प्यते ।  
तेन तन्नास्ति तेनेदं सर्वं विज्ञप्तिमात्रकम् ॥ १७ ॥  
सर्वबीजं हि विज्ञानं परिणामस्तथा तथा ।  
यात्यन्योन्यवशाद्येन विकल्पः स स जायते ॥ १८ ॥  
कर्मणो वासना ग्राहद्वयवासनया सह ।  
क्षीणे पूर्वविपाकेऽन्यद्विपाकं जनयन्ति तत् ॥ १९ ॥  
येन येन विकल्पेन यद्यद्वस्तु विकल्प्यते ।  
परिकल्पित एवासौ स्वभावो न स विद्यते ॥ २० ॥  
परतन्त्रस्वभावस्तु विकल्पः प्रत्ययोद्भवः ।  
निष्पन्नस्तस्य पूर्वेण सदा रहितता तु या ॥ २१ ॥  
अत एव स नैवान्यो नानन्यः परतन्त्रतः ।  
अनित्यतादिवद्वाच्यो नादृष्टेऽस्मिन् स दृश्यते ॥ २२ ॥  
त्रिविधस्य स्वभावस्य त्रिविधां निःस्वभावताम् ।  
सन्धाय सर्वधर्माणां देशिता निःस्वभावता ॥ २३ ॥  
प्रथमो लक्षणेनैव निःस्वभावोऽपरः पुनः ।  
न स्वयम्भाव एतस्येत्यपरा निःस्वभावता ॥ २४ ॥  
धर्माणां परमार्थश्च स यतस्तथतापि सः ।  
सर्वकालं तथाभावात्सैव विज्ञप्तिमात्रता ॥ २५ ॥  
यावद्विज्ञप्तिमात्रत्वे विज्ञानं नावतिष्ठति ।  
ग्राहद्वयस्यानुशयस्तावन्न विनिवर्तते ॥ २६ ॥  
विज्ञप्तिमात्रमेवेदमित्यपि हयुपलम्भतः ।  
स्थापयन्नग्रतः किञ्चित्तन्मात्रे नावतिष्ठते ॥ २७ ॥  
यदालम्बनं विज्ञानं नैवोपलभते तदा ।  
स्थितं विज्ञानमात्रत्वे ग्राह्याभावे तदग्रहात् ॥ २८ ॥  
अचित्तोऽनुपलम्भोऽसौ ज्ञानं लोकोत्तरं च तत् ।  
आश्रयस्य परावृत्तिर्द्विधा दौष्ठुल्यहानितः ॥ २९ ॥  
स एवानस्रवो धातुरचिन्त्यः कुशलो ध्रुवः ।  
सुखो विमुक्तिकायोऽसौ धर्माख्योऽयं महामुनेः ॥ ३० ॥

**त्रिंशिकाविज्ञप्तिकारिकाः समाप्ताः ।**

**कृतिरियमाचार्यवसुबन्धोः ।\\Z**



**-------------------------------------------**






\]
