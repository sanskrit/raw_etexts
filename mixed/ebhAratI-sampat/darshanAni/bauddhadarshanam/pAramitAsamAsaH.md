+++
title = "पारमितासमासः"
domain = "दर्शनानि"
sub-domain = "बौद्धदर्शनम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3757"
source_url = "https://www.ebharatisampat.in/read_chapter.php?bookid=NDU0OTc3Mjg4NzU2MDYz"

+++
[[पारमितासमासः	Source: [EB](https://www.ebharatisampat.in/read_chapter.php?bookid=NDU0OTc3Mjg4NzU2MDYz)]]

\[

**पारमितासमासः**

**१. दानपारमितासमासः**

नमो बुद्धाय ॥

तथागतानां पदमारुरुक्षुराश्रित्य रत्नत्रयमादरेण ।  
बोधौ निधायाविचलं मनश्च कुर्यात्परात्मव्यतिहारमादौ ॥ १.१ ॥  
ततः परं दानविधौ प्रयोगः कार्यस्तथा लोकहितोन्मुखेन ।  
यथा स्वगात्राण्यपि याचितस्य न योगसंकोचविरूपता स्यात् ॥ १.२ ॥  
मात्सर्यदोषोपचयाय यत्स्यान्न त्यागचित्तं परिबृंहयेद्वा ।  
तत्त्यक्तुमेवार्हति बोधिसत्त्वः परिग्रहच्छद्ममयं विघातम् ॥ १.३ ॥  
तद्बोधिसत्त्वः कथमाददीत रत्नं धनं वा दिवि वापि राज्यम् ।  
यत्त्यागचित्तप्रतिपक्षदक्षं संबोधिमार्गावरणं करोति ॥ १.४ ॥  
संस्मृत्य चर्यातिशयं मुनीनां तदुन्मुखीं स्वामपि च प्रतिज्ञाम् ।  
परिग्रहस्नेहविनिग्रहार्थं कुर्यादिमांश्चेतसि सद्वितर्कान् ॥ १.५ ॥  
यदा निसृष्टो जगते मयायं कायोऽपी तत्त्यागकृतोऽपि धर्मः ।  
बाह्ये तदा वस्तुनि सङ्गचित्तं न मे गजस्नानमिवानुरूपम् ॥ १.६ ॥  
मांसार्थिनो मांसमिदं हरन्तु मज्जानमप्युद्धरणात्तदर्थी ।  
अहं हि लोकार्थमिदं बिभर्मि शरीरकं किं बत वस्तु बाह्यम् ॥ १.७ ॥  
यथैव भैषज्यमहीरुहस्य त्वक्पत्त्रपुष्पादि जना हरन्ति ।  
मदीयमेतेऽपहरन्ति चेति नैवं विकल्पाः समुदाचरन्ति ॥ १.८ ॥  
तथैव लोकार्थसमुद्यतेन स्वल्पोऽपि कार्यो न मया विकल्पः ।  
दुःखे कृतघ्ने सतताशुचौ च देहे परस्मायुपयुज्यमाने ॥ १.९ ॥  
आध्यात्मिके चैव महीजलाद्ये बाह्ये महाभूतगणे च तुल्ये ।  
इदं ममेदं न ममेति कोऽयमज्ञानपङ्काङ्कविधिर्मयापि ॥ १.१० ॥  
गृह्णीत गात्राण्यपि मे यथेष्टं मा कार्षुरस्मिन् परकीयबुद्धिम् ।  
युष्माकमेव स्वमिदं किमर्थं नात्माभिमानो मम कश्चिदत्र ॥ १.११ ॥  
इत्यद्भुता यस्य भवन्त्यभीक्ष्णं संबुद्धभावानुगुणा वितर्काः ।  
तं बोधिसत्त्वातिशयं वदन्ति बुद्धा महासत्त्वमचिन्त्यसत्त्वाः ॥ १.१२ ॥  
एवं स दानप्रतिपत्तिशूरः करोति कायेऽपि न जात्वपेक्षाम् ।  
तस्याप्रयत्नादुपयान्ति शुद्धिं कर्माणि वाक्कायमनोमयानि ॥ १.१३ ॥  
विशुद्धकर्मा च हितं परेषामायासदुःखेन विना करोति ।  
इत्थं स सत्त्वार्थमभिप्रयत्नो नयानये कौशलमभ्युपैति ॥ १.१४ ॥  
भूयस्तरं प्राप्य बलं स दानात्सद्धर्मदानेन ततः करोति ।  
भवान्धकारे भ्रमतां जनानां सूर्योदयात्स्पष्टतरं प्रकाशम् ॥ १.१५ ॥  
साधारणी लोकहितार्थसिद्धिः सर्वज्ञभावाभ्युदयप्रतिष्ठा ।  
अतोऽस्य पुण्याक्षयताभ्युदेति प्रभेव भानोरुदयस्थितस्य ॥ १.१६ ॥  
इत्यद्भुता दानमया गुणौघा ये बोधिसत्त्वाभरणीभवन्ति ।  
तस्मात्तदीयं परिकर्म चित्तं दानस्य कारुण्यपुरःसरस्य ॥ १.१७ ॥  
आयुःप्रतीभानबलादि बौद्धं निष्पादयेयं जगतामनेन ।  
सत्त्वा मया चामिषसंगृहीताः सद्धर्मपात्राण्यपि मे भवेयुः ॥ १.१८ ॥  
इत्यन्नदानं प्रददाति विद्वान्न स्वर्गसंपत्तिपरिग्रहाय ।  
पानान्यपि क्लेशतृषः शमाय लोकस्य लोकार्थचरो ददाति ॥ १.१९ ॥  
बौद्धस्य चैवर्द्धिविचेष्टितस्य निर्वाणसौख्यस्य च सर्वलोकः ।  
लाभी कथं स्यादिति लोकनाथो यानं महायानरतिर्ददाति ॥ १.२० ॥  
संबुद्धवर्णस्य च हेमभासो लज्जामयस्यैव च भूषणस्य ।  
निष्पत्तये वस्त्रविधीनुदारान् सत्कृत्य कालानुगुणं ददाति ॥ १.२१ ॥  
संबोधिमण्डासनमासनानि शय्याश्च शय्यात्रयमीक्षमाणः ।  
सर्वज्ञचक्षुःप्रतिलब्धये च चैत्येषु रथ्यासु च दीपमालाम् ॥ १.२२ ॥  
वाद्यानि दिव्यश्रुतिसंग्रहार्थं संबुद्धशीलाय च गन्धदानम् ।  
सभाप्रपारामविहारगेहाञ्शरण्यभावाभिमुखो ददाति ॥ १.२३ ॥  
दानं रसानां तु सुसंस्कृताणां रसारसाग्रत्वपरिग्रहाय ।  
भैषज्यदानान्यजरामरत्वं लोकानिमान् प्रापयितुं ददाति ॥ १.२४ ॥  
भुजिष्यतामात्मसमं निनीषुर्दाशीकृतान् क्लेशगणेन लोकान् ।  
स दासदास्यादि सदा ददाति दासानुदासानपराकरिष्यन् ॥ १.२५ ॥  
ददाति पुत्रान् दुहितृः प्रियाश्च बोधिप्रियत्वादनवद्यदानम् ।  
एकान्तसद्धर्मरतिप्रियश्च क्रीडाविशेषान् रतिहेतुभूतान् ॥ १.२६ ॥  
सुवर्णमुक्तामणिविद्रुमादीन् ददाति सल्लक्षणसंपदर्थम् ।  
रत्नप्रदीप्तानि च भूषणानि चित्राण्यनुव्यञ्जनसौष्ठवाय ॥ १.२७ ॥  
ध्यानार्थमुद्यानतपोवनानि सद्धर्मकोषाय च वित्तकोषम् ।  
मुनीन्द्रराज्याय ददात्यखिन्नो राज्यानि चाज्ञापनमण्डितानि ॥ १.२८ ॥  
चक्राङ्किताभ्यां चरणोत्तमाभ्यां संबोधिमण्डाक्रमणोत्सुकत्वात् ।  
स निर्विकारश्चरणप्रदानं लोकार्थनिष्पत्तिकरो ददाति ॥ १.२९ ॥  
दुःखापगायामतिशीघ्रगायां मग्नस्य लोकस्य कथं न दद्याम् ।  
सद्धर्महस्तानिति संप्रदत्ते हस्तान्विकोषाम्बुरुहप्रकाशान् ॥ १.३० ॥  
श्रद्धेन्द्रियादिप्रतिपूरणार्थं स कर्णनासादि ददात्यखिन्नः ।  
चक्षुश्च चक्षुर्विमलीकरिष्यंल्लोकस्य सर्वावरणप्रहाणात् ॥ १.३१ ॥  
उत्कृत्य मांसानि सशोणितानि ददाति कारुण्यवशेन नाथः ।  
भूम्यग्निवाय्वम्बुवदेव मे स्याल्लोकोपजीव्यः कथमेष कायः ॥ १.३२ ॥  
लोकोत्तमज्ञानसमापनार्थं स उत्तमाङ्गैरपि सत्करोति ।  
अभ्यागतस्यार्थिजनस्य याच्ञां प्रागेव देहावयवैस्तदन्यैः ॥ १.३३ ॥  
मज्जानमप्यद्भुतवीरचेष्टो ददाति लोकस्य कथं न कुर्याम् ।  
तथागतं विग्रहमप्रधृष्यं वृष्ट्यापि वज्रोज्ज्वलया पतन्त्या ॥ १.३४ ॥  
इत्येवमाद्यं सततानवद्यं तद्बोधिसत्त्वाम्बुधरप्रमुक्तम् ।  
प्रह्लाद्य दानाम्बु जगत्समग्रं सर्वज्ञतासागरमभ्युपैति ॥ १.३५ ॥  
अन्विष्य भोगान्विषमेण नासौ ददाति नोत्पीडनया परस्य ।  
न त्रासलज्जाप्रतिकारहेतोर्न दक्षिनीयान् परिमार्गमाणः ॥ १.३६ ॥  
न च प्रणीते सति रूक्षदानमदक्षिणीया इति वावमन्य ।  
विपाककाङ्क्षाकृपणीकृतं वा सत्कारहीनं विजुगुप्सितं वा ॥ १.३७ ॥  
नैवोन्नतिं शीलवते प्रयच्छन् विपर्ययं गच्छति नेतरस्मै ।  
नात्मानमुत्कर्षति नैव निन्दां करोति सोऽन्यस्य समप्रयोगः ॥ १.३८ ॥  
न चास्य मिथ्याशयदानमस्ति नैवास्त्यनध्याशयदानमस्य ।  
न क्रोधदोषोपहतं ददाति नैवानुतापं कुरुते स दत्त्वा ॥ १.३९ ॥  
न श्लाघ्यमानो विपुलं ददाति नाश्लाघ्यमानोऽन्यतरं ददाति ।  
न याचकानामुपघातदानं यद्वा भवेद्विप्रतिपत्तिहेतुः ॥ १.४० ॥  
नाकालदानं स ददाति किंचिद्ददाति काले विषमेऽपि नैव ।  
न देवभावाय न राज्यहेतोर्न हीनयानस्पृहयालुभावात् ॥ १.४१ ॥  
नासौ मुखोल्लोकनया ददाति न कीर्तिशब्दाय न हास्यहेतोः ।  
पर्याप्तमेतच्च ममेति नैवं यद्वा विहिंसाहसितं परेषाम् ॥ १.४२ ॥  
सर्वज्ञभावापरिणामितं वा सगर्हितं वा स ददाति नैव ।  
ततोऽस्य तत्पारमिताभिधानं परां विशुद्धिं समुपैति दानम् ॥ १.४३ ॥  
दानोद्भवं तस्य च पुण्यराशिं लोकात्समग्रादपि पिण्डितानि ।  
पुण्यानि नैवाभिभवन्ति यस्माल्लोकोत्तमत्त्वं स ततोऽभ्युपैति ॥ १.४४ ॥  
पञ्चस्वभिज्ञासु विनिश्चितात्मा लोकाय यद्वर्षति दानवर्षम् ।  
समन्ततस्तस्य कुतः प्रमाणं परिक्षयो वा सततप्रवृत्तेः ॥ १.४५ ॥  
यदक्षयाणां जगतां हिताय ज्ञानस्य हेतुश्च यदक्षयस्य ।  
त्रैधातुकेन क्षयिणा न तच्च संलिप्यते व्योमवदम्बुदेन ॥ १.४६ ॥  
तच्छून्यताकारसमाहितं च निमित्तदोषैः परिवर्जितं च ।  
अकिंचनक्लेशवियोगसिद्धेस्तेनाक्षयं तत्कथितं मुनीन्द्रैः ॥ १.४७ ॥  
अस्मिन् पुनः सत्पुरुषावदाने दाने निदाने सुखविस्ताराणाम् ।  
चिकीर्षता योगमनित्यसंज्ञा भोगेषु कार्या करुणा च लोके ॥ १.४८ ॥  
भोगाननित्यानभिवीक्षमानः सात्म्यं गतायां च ततः कृपायाम् ।  
स निश्चयं गच्छति दीयते यदेतान्मदीयां न तु यद्गृहे मे ॥ १.४९ ॥  
यद्दत्तमस्मान्न भयं कदा चिद्गेहे यदस्माद्भयमभ्युपैति ।  
साधारणं रक्ष्यमतर्पकं च दत्ते तु नैते प्रभवन्त्यनर्थाः ॥ १.५० ॥  
सुखं परत्रापि करोति दत्तमिहैव दुःखं प्रकरोत्यदत्तम् ।  
उल्कास्वभावं हि धनं नराणामत्यज्यमानं व्यसनं ददाति ॥ १.५१ ॥  
अदीयमानं निधनं प्रयाति निधानतां याति हि दीयमानम् ।  
धनस्य निःसारलघोः स सारो यद्दीयते लोकहितोन्मुखेन ॥ १.५२ ॥  
यद्दत्तमेतद्विदुषां प्रशस्यं बालो जनस्तन्निचयप्रशंसी ।  
प्रायो वियोगो हि परिग्रहेभ्यो दानाद्भवत्यभ्युदयो यशश्च ॥ १.५३ ॥  
दत्तं न तत्क्लेशपरिग्रहाय क्लेशाय मात्सर्यमनार्यधर्मः ।  
यद्दीयते सत्पथ एष तस्मादतोऽन्यथा कापथमाहुरार्याः ॥ १.५४ ॥  
अभ्यागते याचनके च तेन संबोधिसंभारविवृद्धिहेतौ ।  
तत्प्रेष्यसंज्ञात्मनि संनिवेश्या कल्याणमित्रप्रियता च तस्मिन् ॥ १.५५ ॥  
महात्मनां यत्प्रतनूभवन्ति रागादयो याचनकान्निशम्य ।  
तेनोत्सवाभ्यागममप्यतीत्य तेषां प्रियं याचनकोपयानम् ॥ १.५६ ॥  
स चेत्पुनर्याचनकेऽपि लब्धे दातुं न शक्नोत्यतिदुर्बलत्वात् ।  
तेनानुनेयो मधुरेण साम्ना स याचकः स्यान्न यथा समन्युः ॥ १.५७ ॥  
कार्यश्च मात्सर्यविनिग्रहाय मोहप्रहाणाय च तेन यत्नः ।  
तथा यथा याचनकः कदा चिद्वैमुख्यदीनो न ततो व्यापैति ॥ १.५८ ॥  
संबोधिचित्तं कुत एव तस्य द्रव्येऽपि यो मत्सरमभ्युपैति ।  
वासः सुचित्तस्य हि नास्ति दोषैरम्भोनिधानस्य शवैर्यथैव ॥ १.५९ ॥  
तस्मात्त्यक्त्वा सर्वतः सर्वदोषान् बोधिप्रार्थी सर्वदा सर्वदः स्यात् ।  
त्रातुं लोकानेकवीरः क्व चित्तं चेष्टा दैन्यानूर्जितेयं क्व चैव ॥ १.६० ॥  
मूलं दानस्यास्य संबोधिचित्तं तन्न त्याज्यं दित्सता दानमीदृक् ।  
तं संबुद्धास्त्यागिनामग्रमाहुर्यो लोकेषु त्यागमाधित्सुरग्रम् ॥ १.६१ ॥

**॥ दानपारमितासमासः ॥**

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

**२. शीलपारमितासमासः**

संबुद्धशीलाभरणाभिरामान् कर्तुं जनानुत्पतितादरेण ।  
स्वमेव शीलं परिशोध्यमादौ शीलं हि शक्तेर्बलमादधाति ॥ २.१ ॥  
लोके तथा प्रेम निवेशयेत स्वप्नेऽपि न द्रोहरुचिर्यथा स्यात् ।  
परोपकारैकरसः परेषां भोगानहीनामिव न स्पृशेच्च ॥ २.२ ॥  
द्वन्द्वप्रवृत्तेर्विनिवृत्तबुद्धिः प्रागेव दारप्रणयात्परस्य ।  
कुर्वीत लोकस्य हितार्थकर्ता कायेन चेष्टाः सुजनस्य चेष्टाः ॥ २.३ ॥  
माधुर्यरम्यामपि कालयुक्तां सत्यानुकूलामविभेदिनीं च ।  
सद्धर्मतत्त्वाधिगमाय वाणीं ब्रूयाद्विपक्षादुपरम्य तस्याः ॥ २.४ ॥  
कार्यं प्रयत्नेन मया यदस्मै तत्साधनेन स्वयमेव लब्धम् ।  
परस्य सौख्येष्विति तुष्टचित्तः कुर्यान्मनोनिर्विषयामभिध्याम् ॥ २.५ ॥  
ममैव दौरबल्यमिदं यदेष क्लेशास्वतन्त्रः स्वहितं न वेत्ति ।  
परापराधेष्वपि कार्य एवं व्यापादवह्निप्रशमाय यत्नः ॥ २.६ ॥  
कुदृष्टिसंज्ञं च तमःप्रतानं ज्ञानप्रकाशैर्मनसो निरस्य ।  
कुर्यादहार्यां नरदेववर्ये भक्तिं गुणाभ्यासविरूढमूलाम् ॥ २.७ ॥  
स्वर्गस्य मोक्षस्य च सत्पथेभ्यो नैवोच्चलेत्कर्मपथेभ्य एभ्यः ।  
अत्र स्थितानां हि जगद्धितार्थाश्चिन्ताविशेषाः सफलीभवन्ति ॥ २.८ ॥  
समासतः शीलमिदं वदन्ति यः संवरः कायवचोमनस्तः ।  
कार्त्स्न्येन चात्रैव यतः स तस्मादेतान्ययत्नेन विशोधयेच्च ॥ २.९ ॥  
हिंसानिवृत्तप्रणयो ददाति सौम्यस्वभावादभ्यं जनानाम् ।  
या वासना दोषकृतास्य चित्ते तां चाप्रयत्नेन समुच्छिनत्ति ॥ २.१० ॥  
मैत्रीविशेषानुगते च चित्ते वैरानुबन्धेषु शमं गतेषु ।  
सुखप्रबोधः सुखमेव शेते क्षीणाशुभस्वप्नविकारदोषः ॥ २.११ ॥  
कुर्वन्ति रक्षांस्यपि चास्य रक्षां न दुर्गतिभ्यो भयमभ्युपैति ।  
प्राप्नोति चारोग्यगुणाभिराममायुः प्रकृष्टं सुगतिप्रतिष्ठम् ॥ २.१२ ॥  
अतश्च संबोधिमुपागतानां तथागतानाममितप्रयामम् ।  
निर्वर्तते चित्तवशानुवर्ति लोकस्य सौख्योपचयाय वायुः ॥ २.१३ ॥  
अनाददानस्तु परस्य भोगानाप्नोति भोगान्महतः परत्र ।  
नरेन्द्रदायादगणैरहार्यान् गिरीनिव श्वासनवैरहार्यान् ॥ २.१४ ॥  
आचारशुद्ध्यानुगतप्रियत्वं विश्वासपात्रत्वमिहैव याति ।  
अतः परोपक्रमनिर्विशङ्को गतिप्रतीघातमुपैति नैव ॥ २.१५ ॥  
असारबुद्धिर्धनविस्तरेषु भवत्ययत्नेन विशुद्धशीलः ।  
तस्मादुपक्लेशविशुद्धबुद्धिरनुत्तरां च स्वयमेति बोधिम् ॥ २.१६ ॥  
कामेषु मिथ्याचरणान्निवृत्तो जितेन्द्रियत्वात्प्रशमाभिरामः ।  
प्राप्नोति लोकस्तुतिभिः समन्तात्कीर्तिं दिगन्तेषु विकीर्यमाणम् ॥ २.१७ ॥  
न चापि कं चित्प्रमदासु रागं करोति मातृरिव वीक्षमाणः ।  
अस्माच्च पुण्योपचयान्मुनीन्द्रः संजायते वारणवस्तिकोषः ॥ २.१८ ॥  
वाचोऽनृतायास्तु निवर्तमानः प्रामोद्यवाञ्छाठ्यविमुक्तचित्तः ।  
आदेयसिद्ध्या वचनस्य सत्त्वान् करोति धर्माभिमुखानयत्नात् ॥ २.१९ ॥  
दिवौकसां च प्रियतां यदेति सत्यप्रियश्चित्रमिदं न तादृक् ।  
देवस्वभावो गुणपक्षपाती प्रत्यक्षिणस्तच्चरितेषु ते च ॥ २.२० ॥  
प्रमाणभूतो भवति प्रियश्च यल्लौकिकानामिदमत्र चित्रम् ।  
प्रायेण लोको हि गुणैर्दरिद्रः स्वेनानुमानेन परान्मिनोति ॥ २.२१ ॥  
त्यक्त्वेव नीलोत्पलिनीवनानि विशेषदर्शी कमलायमाने ।  
तस्यानने संश्रयमभ्युपैति प्रह्लादनो गन्धविधिर्मनोज्ञः ॥ २.२२ ॥  
भ्राजिष्णुना दुर्गतितारकेण ज्ञानेन पश्यंश्च समासमानि ।  
स आत्मसाक्षी समुपैति लज्जां यादृच्छिकैरप्यशुभैर्वितर्कैः ॥ २.२३ ॥  
एवं स शुद्धप्रकृतिः क्रमेण न शङ्क्यतेऽन्यैर्न च शङ्कतेऽन्यान् ।  
ततोऽस्य सत्याभ्यनुवर्तनी वागरक्षतां याति तथागतत्वे ॥ २.२४ ॥  
कायः परोपक्रमणैरभेद्याः परैरहार्या परिवारसंपत् ।  
पैशून्यमुक्तस्य भवत्यभेद्या श्रद्धा च धर्मे प्रतिपत्तिसारा ॥ २.२५ ॥  
मैत्रीमभेद्यामविसंवदन्तीं कृपां च लोकार्थमसंत्यजन्तीम् ।  
प्राप्नोति चाभेद्यतमान्मुनित्वे जन्मान्तरस्थानपि शिष्यसंघान् ॥ २.२६ ॥  
क्रोधस्य सैन्याग्ररजःप्रतानं संकल्पचण्डानिलविप्रकीर्णम् ।  
यशोवपुर्ध्वंसनमित्यपास्यं मैत्र्यम्बुवाहैः परुषाभिधानम् ॥ २.२७ ॥  
अस्मान्निवृत्तो मधुरैर्वचोभिर्लोकस्य चेतांसि वशीकरोति ।  
लोकस्य च प्रेम्णि विरूढमूले सैवास्य वाग्ग्राह्यतरत्वमेति ॥ २.२८ ॥  
अतश्च लोकाञ्छतशो विनीय तेषां समावृत्य च दुःखमार्गम् ।  
न दुर्गतिं गच्छति पुण्यकर्मा धर्मो हि रक्षेह परत्र चैव ॥ २.२९ ॥  
दूरादपि व्यक्तपदानुनादः श्रीमानदूरेऽपि सुखस्वभावः ।  
मेघस्वनोदग्रतरस्ततोऽस्य ब्रह्मस्वरो वक्त्रमलंकरोति ॥ २.३० ॥  
अबद्धवाक्याद्विरतः प्रियत्वमेकान्ततो याति विचक्षणानाम् ।  
सत्याभिधाने क्रमते सबुद्धिः प्राप्नोति माहात्म्यमकृत्रिमं च ॥ २.३१ ॥  
अस्माच्च पुण्यान्मुनिराजभावे गाम्भीर्यगूढान् परिपृच्छमानः ।  
प्रश्नाननेकानपि चैककाले निःसंशयं व्याकुरुते स वाचा ॥ २.३२ ॥  
प्रेत्येह चानर्थफलैरवन्ध्यां वन्ध्यामभिध्यां समपास्य बुद्ध्या ।  
अनीर्ष्यभावादतिकाङ्क्षितां स प्राप्नोति विस्तीर्णतरां समृद्धिम् ॥ २.३३ ॥  
चित्ते विशुद्धे च तदाश्रयाणि वाक्कायकर्माणि शुचीभवन्ति ।  
नभस्तले कालगुणाभिरामे तारागणानामिव मण्डलानि ॥ २.३४ ॥  
पुण्याधिपत्यात्क्रमते च बुद्धिस्तस्योपभोगेषु सदोत्तमेषु ।  
प्रयाति राज्ञामपि संमतत्वमधृष्यतां च प्रतिगर्वितानाम् ॥ २.३५ ॥  
वैकल्यमायान्ति न चेन्द्रियाणि सत्कर्मनिर्वृत्तबलानि तस्य ।  
अतश्च लोकत्रयपूज्य एकः शास्ता भवत्यप्रतिवर्त्यचक्रः ॥ २.३६ ॥  
व्यापाददाहज्वरविप्रमुक्तः साधुस्वभावाभिनयो नयेन ।  
व्यक्तीकरोतीव मनःप्रसादं स्वस्थप्रशान्तेन विचेष्टितेन ॥ २.३७ ॥  
हिंसात्मके विग्रहसंहिते वा कर्मण्यनार्याचरिते शठे वा ।  
न चास्य बुद्धिः क्रमते कदाचिन्मैत्रीसुखास्वादविशेषलाभात् ॥ २.३८ ॥  
लोके व्रजत्यार्यजनेन साम्यं संमान्यते दैवतवज्जनेन ।  
न ब्रह्मलोकोऽपि च दुर्लभोऽस्य प्रस्निग्धकर्मण्यमनःपथस्य ॥ २.३९ ॥  
हिताभिनन्दी जगतामयत्नात्प्रसादयत्येव च मानसानि ।  
रम्यः शरत्काल इवापगानां तोयानि मेघागमदूषितानि ॥ २.४० ॥  
रूपेण सर्वप्रियदर्शनेन ज्ञानास्पदेनाद्भुतचेष्टितेन ।  
एकीकरोतीव ततो मुनित्वे लोकस्य विज्ञानपृथक्त्वसिद्धिम् ॥ २.४१ ॥  
कुदृष्टिपङ्कक्रमणं लसंस्तु प्राप्नोति कल्याणहृदः सहायान् ।  
कर्मस्वकोऽस्तीति च कर्म पापं विशस्यमानोऽपि करोति नैव ॥ २.४२ ॥  
भवत्यकम्प्या च जिणेऽस्य भक्तिर्नायस्यते कौतुकमङ्गलैश्च ।  
आर्ये च मार्गे लभते प्रतिष्ठां विशेषगामित्वमतोऽभ्युपैति ॥ २.४३ ॥  
सत्कायदृष्ट्युच्चलितः स याति न दुर्गतिं हेतुपरिक्षयेण ।  
ज्ञानेन चानावरणेन युक्तो दिवःपृथिव्योर्विचरत्यसङ्गः ॥ २.४४ ॥  
प्रत्येकबुद्धैरपि चानवाप्ताः सर्वे ततोऽस्याभिमुखीभवन्ति ।  
जगद्धितार्थेषु विजृम्भमाणाः सर्वज्ञभावाय मुनीन्द्रधर्माः ॥ २.४५ ॥  
इमां विभूतिं गुणरत्नचित्रां श्लाघ्यां स्वयंग्राहगुणाभिरामाम् ।  
को नाम विद्वान्न समाददीत विशेषतः सत्त्वहिताभिलाषी ॥ २.४६ ॥  
दिव्याभिरामा मनुजेषु संपत्प्रकृष्टसौख्यैकरसा च दिव्या ।  
शीलाद्यदि स्यात्किमिवात्र चित्रं यस्मात्प्ररोहन्त्यपि बुद्धधर्माः ॥ २.४७ ॥  
शीलच्युतस्त्वात्महितेऽप्यशक्तः कस्मिन् परस्यार्थविधौ समर्थः ।  
तस्माद्विशेषेण परार्थसाधोर्न न्याय्यमस्मिञ्छीथिलादरत्वम् ॥ २.४८ ॥  
विवर्जयेदण्वपि वर्जनीयं तस्माद्भयं तीव्रमवेक्षमाणः ।  
न बोधिसत्त्वाभ्युचितं च शीलं विखण्डयेदात्मसुखोदयेन ॥ २.४९ ॥  
न च्छिद्रदोषैः परिजर्जरं वा स्त्रीकेलिसंवाहनवीक्षणाद्यैः ।  
न दुर्जनक्लेशपरिग्रहाद्वा कुर्वीत शीलं शबलप्रकारम् ॥ २.५० ॥  
कल्माषदोषापगतं निषेव्यमेकान्तशुक्लोपचयेन शीलम् ।  
स्वेच्छागतित्वाच्च भुजिष्यवृत्तं विद्वत्प्रशंसाभरणानवद्यम् ॥ २.५१ ॥  
समग्रशिक्षापदपूरणाच्च संपूर्णमामर्षविवर्जितं च ।  
चेतोविशुद्धिप्रतिबिम्बभूतैस्तीव्रैः परार्थैकरसैः प्रयोगैः ॥ २.५२ ॥  
स्मृत्याश्रयाच्चेन्द्रियसंवरेण शीलस्य संरक्षणतत्परः स्यात् ।  
लोकस्य दौःशील्यमभिप्रवृद्धं तमः सहस्रांशुरिवापनेष्यन् ॥ २.५३ ॥  
दुःखप्रतीकारनिमित्तसेव्यैः कायव्रणालेपनवेष्टनाद्यैः ।  
न्यायोपलब्धैः परितुष्टचित्तोऽपराननोल्लोकनकातरः स्यात् ॥ २.५४ ॥  
श्लाघ्येषु सर्वेष्वपि वर्तमानः शीलानुकूलेषु गुणोदयेषु ।  
अविस्मितत्वादपराधमानी कीर्तेर्बिभीयाच्च तदुद्भवायाः ॥ २.५५ ॥  
लाभप्रकारो हि गुणप्रकाशाच्छत्रुत्वमभ्येति सुहृन्मुखेन ।  
सरोरुहाणामिव शीतरश्मिः श्रेयः प्रमाथी शिथिलव्रतानाम् ॥ २.५६ ॥  
शीलं गुणाभ्यासविधिं वदन्ति संबोधिचित्ते च गुणाः समग्राः ।  
अभ्यस्यते तच्च कृपागुणेन कारुण्यशीलः सततं ततः स्यात् ॥ २.५७ ॥  
यन्निश्रितं कामभवेऽपि नैव संतिष्ठते नैव च रूपधातौ ।  
आरूप्यधातौ यदसंस्थितं च तत्तत्त्वतः शीलमुदाहरन्ति ॥ २.५८ ॥  
यो लोकधातुष्वमितेषु सत्त्वाञ्छीले प्रतिष्ठापयिषुः समग्रान् ।  
निषेवते लोकहिताय शीलं तदुच्यते पारमितेति तज्ज्ञैः ॥ २.५९ ॥  
शीलं विशेषाधिगमस्य मार्गो दायाद्यभूतं करुणात्मकानाम् ।  
ज्ञानप्रकर्षस्य शुचिस्वभावो नष्टोद्धवा मण्डनजातिरग्रा ॥ २.६० ॥  
लोकत्रयव्यापि मनोज्ञागन्धं विलेपनं प्रव्रजिताविरोधि ।  
तुल्याकृतिभ्योऽपि पृथग्जनेभ्यः शीलं विशेषं कुरुते नराणाम् ॥ २.६१ ॥  
अकत्थनानामपि धीरभावाद्विनापि वाग्भेदपरिश्रमेण ।  
अत्रासनाभ्यानतसर्वलोकं त्यक्तावलेपोद्धवमीश्वरत्वम् ॥ २.६२ ॥  
अप्यप्रकाशान्वयसंस्तवानामकुर्वतामप्युपकारसारम् ।  
निष्केवले शीलविधौ स्थितानामसंस्तुतानामपि यन्नराणाम् ॥ २.६३ ॥  
रजांसि पादाश्रयपावितानि प्रणामलब्धानि समुद्वहन्ति ।  
चूडाग्रलग्नानि मनुष्यदेवाः श्रीमत्तरं शीलमतः कुलेभ्यः ॥ २.६४ ॥  
तस्मान्न दुर्गतिभयेन न राज्यहेतोर्न स्वर्गसंपदभिलाषसमुद्भवेन ।  
सेवेत शीलममलं न हि तत्तथा स्याल्लोकार्थसिद्धिपरमस्तु भजेत शीलम् ॥ २.६५ ॥

**॥ शीलपारमितासमासः ॥**

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

**३. क्षान्तिपारमितासमासः**

संमोहनीं मन्मथपक्षमायां प्राहुः सुखां चैव विमोक्षमायाम् ।  
तस्यां न कुर्यात्कैव क्षमायां प्रयत्नमेकान्तहितक्षमायाम् ॥ ३.१ ॥  
परापराधेषु सदानभिज्ञा व्यवस्थितिः सत्त्ववतां मनोज्ञा ।  
गुणाभिनिर्वर्तितचारुसंज्ञा क्षमेति लोकार्थचरी कृपाज्ञा ॥ ३.२ ॥  
परार्थमभ्युद्यतमानसानां दीक्षां तितिक्षां प्रथमां वदन्ति ।  
सेतुर्जलानीव हि रोषदोषः श्रेयांसि लोकस्य समावृणोति ॥ ३.३ ॥  
अलंक्रिया शक्तिसमन्वितानां तपोधनानां बलसंपदग्रा ।  
व्यापाददावानलवारिधारा प्रेत्येह च क्षान्तिरनर्थशान्तिः ॥ ३.४ ॥  
क्षमामये वर्मणि सज्जनानां विकुण्ठिता दुर्जनवाक्यबाणाः ।  
प्रायः प्रशंसाकुसुमत्वमेत्य तत्कीर्तिमालावयवा भवन्ति ॥ ३.५ ॥  
प्रतिक्रिया दुर्जनवाग्विषाणां प्रह्लादनी ज्ञाननिशाकराभा ।  
धीरप्रकारा प्रकृतिर्यतीनां क्षान्तिर्गुणानामधिवासभूमिः ॥ ३.६ ॥  
सत्त्वस्य गाम्भीर्यमयस्य सारो घनागमः क्रोधनिदाघशान्त्यै ।  
व्यतीतवेलस्य गुणार्णवस्य व्यापी स्वनः क्षान्तिमयोऽभ्युदेति ॥ ३.७ ॥  
आ ब्रह्मलोकादधिरोहाणार्था सोपानपङ्क्तिर्गतखेददोषा ।  
कर्मान्तशाला गुणशीभरस्य रूपस्य सल्लक्षणभूषणस्य ॥ ३.८ ॥  
उन्मूलनी वैरफलाचितानां क्षमासरिद्दोषमहाद्रुमाणाम् ।  
संबोधिचित्तस्य विवर्धितस्य गुणाम्बुरशेः सततानुकूला ॥ ३.९ ॥  
शुभा परत्रापि हिते समृद्धिर्जगद्धितार्थस्य परा विवृद्धिः ।  
शुभस्वभावातिशयप्रसिद्धिः क्षान्तिर्मनःकायवचोविशुद्धिः ॥ ३.१० ॥  
संसारदोषैर्न च च्छेदमेति सत्त्वान् कृपास्निग्धमवेक्षमाणः ।  
सत्कर्मभिर्लोकहितैः समन्ताद्यशोमयत्वं व्रजतीव लोके ॥ ३.११ ॥  
न स्पृश्यते विस्मयवाच्यदोषैर्ज्ञानावदानेन तितिक्षुरेव ।  
अनित्यताक्षान्तिबलोदयाच्च प्रहर्षमायाति सुखेऽपि नैव ॥ ३.१२ ॥  
संकोचमायाति न चायशोभिर्विसारिणा क्षान्तिबलश्रयेण ।  
अतश्च शेषैरपि लोकधर्मैरनिश्रितत्वान्न स चापलीति ॥ ३.१३ ॥  
तीव्रप्रकारैरपि विप्रकारैर्न विक्रियां यान्ति सतां मनांसि ।  
दृढाभिलाषाणि मुनीन्द्रभावे क्षान्त्या बलाधानसुसंस्कृतानि ॥ ३.१४ ॥  
स क्षान्तिधीरेण च मानसेन कष्टानि संदर्शयते तपांसि ।  
दर्पोन्नतिं तीर्थकृतां मनःसु नीचैः करिष्यन् हितकाम्ययैव ॥ ३.१५ ॥  
लोकोऽयमात्माभिनिवेशसमूढः शेषान् परानित्यभिमन्यमानः ।  
तद्विप्रकारैरभिभूतचेता\<;ः\>; क्षमावियोगात्परिखेदमेति ॥ ३.१६ ॥  
कृपासनाथानि सतां मनांसि क्षान्त्या कृतस्वस्त्ययनक्रियाणि ।  
नष्टात्मदृष्टिणि परापकारान्न विक्रियां यान्ति गुणानुरागात् ॥ ३.१७ ॥  
मिथ्याविकल्पो हृदयज्वरस्य क्रोधस्य हेतुर्धृतिदुर्बलानाम् ।  
सम्यग्विकल्पस्तु समादधाति क्षान्तिप्रकारां मनसः प्रशान्तिम् ॥ ३.१८ ॥  
विकल्पसन्निश्रयसंश्रितायां क्षान्त्यां न तु स्याच्चलितावकाशः ।  
प्रत्यूषवातस्फुरितेऽम्भसीव संपूर्णचन्द्रप्रतिबिम्बलक्षयाः ॥ ३.१९ ॥  
विकल्पशान्तिं परमार्थतस्तु क्षान्तिं क्षमातत्त्वविदो वदन्ति ।  
तस्माद्विकल्पोपशमे यतेत स्वप्नोपमं लोकमवेक्षमाणः ॥ ३.२० ॥  
चक्षुः किमाक्रोशति चक्षुरेतच्छ्रोत्रादि वाक्रोशति किं तदादि ।  
यैवं क्षमा सायतनान्ववेक्षा न क्षान्तिरेषा परमार्थतस्तु ॥ ३.२१ ॥  
वक्ता वचश्चैतदनित्यमेव श्रुतिर्विकल्पोऽपि च यो ममायम् ।  
अनित्यभावप्रविकल्पनैषा न क्षान्तिमेतां परमां वदन्ति ॥ ३.२२ ॥  
कर्तापकारस्य न कश्चिदस्ति नैवास्ति कश्चित्क्रियाते च यस्य ।  
नैरात्मसंदर्शनसिद्धिरेषा न क्षान्तिरेषापि गतप्रकर्षा ॥ ३.२३ ॥  
तत्तत्प्रतीत्य प्रभवन्ति भावा निन्दाप्रशंसासुखदुःखसंज्ञाः ।  
प्रतीत्यसिद्धेरवतारभूमिर्न क्षान्तिरत्यन्तसमाहितैषा ॥ ३.२४ ॥  
यद्येसा संमोहमहाग्रहेण पर्यस्तचेता ननु नाहमेवम् ।  
इत्युन्नते चावनते च चित्ते क्षान्तिप्रकर्षस्य कुतोऽवकाशः ॥ ३.२५ ॥  
प्रध्वंसिनी वर्णलवप्रतिश्रुद्यन्त्रादिवैकैकश उच्चरन्ती ।  
कुर्यां कथं कस्य च कां च पीडामेषापि न क्षान्तिरतिप्रकृष्टा ॥ ३.२६ ॥  
यद्येसा मत्पापपरिक्षयार्थं न वीक्षते स्वामपि धर्मपीडाम् ।  
अस्मान्न कल्याणतरं हि मित्रमसावपि क्षान्त्युपचारा एव ॥ ३.२७ ॥  
कर्मस्वतामेव हि वीक्षमाणस्तितिक्षते तद्गुणदर्शनाच्च ।  
नैवंप्रकारापि हि नैष्ठिकत्वं क्षान्तिर्विकल्पोपहता प्रयाति ॥ ३.२८ ॥  
अनित्यदुःखाशुचिनिःस्वभावता मम क्षमन्ते न तु तद्विपर्ययाः ।  
इयं विपक्षप्रशमक्षमा क्षमा द्वयप्रवृत्तेर्न तु पारमार्थिकी ॥ ३.२९ ॥  
अयत्नतत्त्वार्थविचक्षणो जनः परोपकारेषु यतः प्रवर्तते ।  
क्षमा न चैवं समतां समेति या यतः क्षमैवं न विकल्पनक्षया ॥ ३.३० ॥  
निरोधमायान्ति यदा त्वशेषताः समाधिकन्यूनविकल्पनक्रमाः ।  
अनुत्तरां क्षान्तिममानगोचरां वदन्ति तामद्वायमार्गचारिणाः ॥ ३.३१ ॥  
स्वतः परस्मादुभयादहेतुतो यथा न भावाः प्रभवन्ति के चन ।  
स्वतः परस्मादुभयादहेतुतस्तथा न भावा विभवन्ति के चन ॥ ३.३२ ॥  
नष्टादनष्टादुभयाच्न नोभयान्न जातु कार्यं खलु विद्यते क्व चित् ।  
तथापि कार्यं समुदेति वस्तुनो येत्थं क्षमा सा द्वयवर्जिता क्षमा ॥ ३.३३ ॥  
सतोऽसतो वास्ति न जन्म जन्मना विना निरोधोऽपि न कस्य चित्क्व चित् ।  
स्वभावशून्यामिति भावकल्पनां विपश्यतः क्षान्तिरुदेति नैष्ठिकी ॥ ३.३४ ॥  
अवाप्य यां व्याक्रियते सहस्रशो जिनैरसौ नाम जिनो भविष्यति ।  
प्रवर्तते लोकहितक्रियाविधिः समाहितस्यैव च तस्य सर्वदा ॥ ३.३५ ॥  
यावच्च भावाभिनिविष्टबुद्धिरत्र द्वयं तावदुपैति मोहात् ।  
तथानिमित्तं च विमोक्षहेतुर्दुरे भवत्यस्य यथा क्षितेः खम् ॥ ३.३६ ॥  
उपैति धर्मप्रणिधानकर्मसु प्रभुत्वमृद्धावधिमुक्तिजन्मसु ।  
तथा परिष्कारविधौ स्वचेतसि प्रकर्षिणि ज्ञानबले तथायुषि ॥ ३.३७ ॥  
अवाप्य चैतद्वशितामयं धनं प्रकृष्टमक्षिष्णु परार्थसाधनम् ।  
जनस्य कृच्छ्रेषु पतिष्यतः सतः स जायते धारणकारणं विभुः ॥ ३.३८ ॥  
तस्मात्परार्थमहतीं धुरमुद्वहद्भिः क्षान्तेरुपायविधिरेष सदानुगम्यः ।  
अत्र स्थितस्य हि भवन्ति परार्थचित्ताः सर्वा\<;ः\>; क्रिया गुणफलाभरणाभिरामाः ॥ ३.३९ ॥  
अस्यां हि भक्तिरपि या प्रविरूढमूला तामभ्यसन्ति मुनयो मुनिराजभावे ।  
श्रद्धानुविद्धमनसां न हि धर्ममार्गे दृष्टो मनोरथरथस्य यतोऽक्षभङ्गः ॥ ३.४० ॥

**॥ क्षान्तिपारमितासमासः ॥**

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

**४. वीर्यपारमितासमासः**

सर्वंसहे क्षान्तिबले च रूढे सर्वाद्भुतान्यारभते स शौर्यात् ।  
वीर्येण कार्यान्तमहाबलेन यस्मात्स देवानपि यात्यतीत्य ॥ ४.१ ॥  
सुदृश्यपाराण्यपि लौकिकानि कार्याणि निर्वीर्यदुरुत्तराणि ।  
अप्राप्यरूपं तु न किं चिदस्ति खेदानभिज्ञेन पराक्रमेण ॥ ४.२ ॥  
आरब्धमेवोत्सहते न हीन आरभ्य मध्यस्तु विषादमेति ।  
परार्थमश्रान्तपराक्रमास्ते निर्वाणमुत्सृज्य समारभन्ते ॥ ४.३ ॥  
प्रायेण दैन्योपहतो जनोऽयं स्वाधीनवीर्योऽपि गुरुस्वकार्यः ।  
अहीनवीर्यस्य तु मेरुसारोऽप्यखेदसाध्यः परकार्यभारः ॥ ४.४ ॥  
संसारकोट्योरुभयोः समानैः प्रयामसारैर्दिवसैर्यदि स्युः ।  
संवत्सरास्तत्प्रचयातिदीर्घैः कल्पैः समुद्रोदकबिन्दुतुल्यैः ॥ ४.५ ॥  
उत्पादयेयं यदि बोधिचित्तमेकैकमेतेन पराक्रमेण ।  
संभारशेषं चिनुयां तथापि भूयःसमुत्सारितखेददैन्यः ॥ ४.६ ॥  
एकैकमेवं यदि बोधिचित्तं प्राप्येत संभारविधिश्च शेषः ।  
तथापि बोधिं समुदानयेयं कृपासमुत्साहितधैर्यसारः ॥ ४.७ ॥  
संसारदुःखं स्वमचिन्तयित्वा संनाहदार्ढ्यं यदचिन्त्यमेवम् ।  
आद्यं समादानमिदं वदन्ति वीरव्रतानां करुणात्मकानाम् ॥ ४.८ ॥  
पद्भ्यामतिक्रम्य कुकूलकल्पां कृत्स्नां महीमायुधसंवृतां वा ।  
यद्द्रष्टुमप्युत्सहते मुनीन्द्रान् पातुं शिवं धर्मरसायनं वा ॥ ४.९ ॥  
संसारपङ्काज्जनता मयेयमुद्धृत्य निर्वाणसुखे निवेष्या ।  
उत्क्षेपनिक्षेपविधौ पदानां यच्चित्तमेवं च समाददाति ॥ ४.१० ॥  
यद्वा हितार्थं क्रमते परस्य पुण्यानि वा लोकहिताय चित्तम् ।  
पराक्रमः सोऽक्षयविक्रमाणां श्रीमत्समादानविधौ द्वितीयः ॥ ४.११ ॥  
पुण्यस्य चोत्पादसमानकालं संबुद्धभावे परिणामनं यत् ।  
तदक्षयत्वं समुदागमाय शुभं समादानमुदाहरन्ति ॥ ४.१२ ॥  
महत्सु वाम्भःसु यथा निषिक्तो नैवोदबिन्दुः क्षयमभ्युपैति ।  
संबुद्धभावे परिणामितस्य तथैव पुण्यस्य न संक्षयोऽस्ति ॥ ४.१३ ॥  
तथा हि कारुण्यविशुद्धबुद्धिः सर्वज्ञभावाय फलन्त्यमूनि ।  
पुण्यानि लोकस्य चराचरस्येत्येवं स तान्यारभते सुसत्त्वः ॥ ४.१४ ॥  
महात्रिसाहस्रगतं जनौघं निर्वापयेदेकदिने न कश्चित् ।  
कल्पं तथा नैव च सत्त्वधातोस्तेनापि किं चित्परिपाचितं स्यात् ॥ ४.१५ ॥  
श्रुत्वापि सत्त्वाक्षयतामिमां यः सत्त्वानशेषान् विनिनीषुरेव ।  
विषाददोषानवलीढवीर्यः कस्तस्य दूरस्थ इहार्थसारः ॥ ४.१६ ॥  
यः पुण्यराशिर्जगतां समग्रस्तावत्प्रमाणैर्दशभिर्जिनस्य ।  
निवृत्तिमागच्छति रोमकूप एकैक एकैकसुजातरोमा ॥ ४.१७ ॥  
शतेन भूयो गुणितेन तेन पुण्येन रोमास्पदसंश्रितेन ।  
भवत्यनुव्यञ्जनमेकमेव शेषाणि तस्य प्रभवन्ति काये ॥ ४.१८ ॥  
तावद्गुणादेव च पुण्यराशेस्तस्मादनुव्यञ्जनसंप्रविष्टात् ।  
प्रत्येकशस्तस्य जिनत्वशंसि निर्वर्तते लक्षणचित्रकर्म ॥ ४.१९ ॥  
सल्लक्षणोत्पत्तिनिमित्तभूतात्सहस्रसंख्यागुणिताच्च पुण्यात् ।  
निर्वर्तते तस्य मनोज्ञवर्णा संपूर्णचन्द्रस्फुटकान्तिरूर्णा ॥ ४.२० ॥  
ऊर्णाभिनिर्वृत्तिकर्मं च पुण्यं शतप्रमाणैर्गुणितं सहस्रैः ।  
करोति तस्यानवलोकनीयं छत्तराभमुष्णीषललामशीर्षम् ॥ ४.२१ ॥  
अयं मया पुण्यनिधिः परार्थं संचेय इत्युत्तमबोधिचित्ते ।  
वीर्योन्मुखे केन मुखेन तस्मिंल्लयप्रवृत्तिर्लभतां प्रवेशम् ॥ ४.२२ ॥  
सर्वेऽपि सत्त्वा यदि लोकधातौ प्रत्येकबुद्धैः सदृशा भवेयुः ।  
ज्ञानेन तेभ्योऽभ्यधिकप्रभावः क्षान्तिस्थ एकोऽपि हि बोधिसत्त्वः ॥ ४.२३ ॥  
तथैव च क्षान्तिबलस्थितेभ्यो विशेषमायात्यविवर्तनीयः ।  
अश्रान्तवीर्यः कुशलप्रयोगे यल्लौकिके चैव तदुत्तरे च ॥ ४.२४ ॥  
तेभ्यः पुणश्चाधिक एव दूरं य एकजातिप्रतिबद्धबोधिः ।  
क एव वादो दृढवीर्यवत्सु ये बोधिमूले प्रथमं निषण्णाः ॥ ४.२५ ॥  
तादृग्विधज्ञानविशुद्धिपूर्णः स्याद्यद्यशेषेन च लोकधातुः ।  
यायात्कलां सोऽपि न बोधिमूले स्थितस्य मारातिकृतान्त्यजातेः ॥ ४.२६ ॥  
तादृग्विधज्ञानविशुद्धचित्ताः स्युर्यद्यशेषेन च सर्वलोकाः ।  
बलप्रदेशस्य मुनेरतुल्याः कलाप्रदेशैरपि ते समग्राः ॥ ४.२७ ॥  
इत्यद्भुतज्ञानसमुद्रमेकः कृपात्मको निस्तरितुं प्रयाति ।  
अव्याहताज्ञः परचित्तचारे प्रज्ञावभासं च नभो विशालम् ॥ ४.२८ ॥  
सर्वेषु सत्त्वेषु च तस्य मात्रा समानहार्दा करुणाभ्युदेति ।  
संबुद्धधर्माश्च ततोऽवशेषास्तस्याद्भुताः संप्रभवन्त्यशेषाः ॥ ४.२९ ॥  
एभिः समादानगुणैरुपेतः शुद्धश्रवैः पेलवसत्त्वसत्त्वैः ।  
अष्टाभिरङ्गैरिव तत्त्वमार्गो वीर्यप्रकर्षादधिकं विभाति ॥ ४.३० ॥  
वीर्यं त्रिधा यः कुशलप्रयोगस्तस्माच्च वाक्कायमनोविशेषाः ।  
प्रस्थानविष्ठानसमाहितस्य वीर्यप्रकर्षस्य मनोमयस्य ॥ ४.३१ ॥  
यो बोधिचित्तप्रणयः समश्च कृपा च नैरात्मगतौ क्षमा च ।  
चतुर्विकल्पो जनसंग्रहश्च सर्वेषु धर्मेष्वनवग्रहश्च ॥ ४.३२ ॥  
संसारपङ्के यदखिन्नता च त्रैधातुकस्यैव च नोपलब्धिः ।  
सर्वस्वदानं न च तेन मानः समग्रशिक्षस्य न शिक्षया च ॥ ४.३३ ॥  
परापकारैरविकारि धैर्यं चित्तस्य चात्यन्तमविक्षतिर्या ।  
आरम्भदार्ढयं कुशलक्रियासु प्रीतिर्विवेकैकरसा च चित्ते ॥ ४.३४ ॥  
चतुर्विधध्यानसमापनं च चित्तस्य निध्यप्तिरनात्मतश्च ।  
अतृप्तता च श्रुतविस्तरेण न्यायप्रवेशस्तदवेक्षणाच्च ॥ ४.३५ ॥  
या देशना चैव यथाश्रुतानां ज्ञानं च धर्मानभिलाप्यतायाम् ।  
पञ्चस्वभिज्ञासु च यत्प्रभुत्वमभ्यासमात्रा च तदुत्तरायाम् ॥ ४.३६ ॥  
यदृद्धिपादेष्वभिनिर्हृतत्वं पट्वी न चायासमयी क्रिया च ।  
सम्यक्प्रहाणेषु च यः प्रयोगः शुभाशुभादेव च या विमुक्तिः ॥ ४.३७ ॥  
यत्कौशलं चेन्द्रियनिर्णयेषु निरिन्द्रियान् पश्यति यच्च धर्मान् ।  
मार्गस्य संभारविमार्गणं च न चास्य किं चिद्गमनं कुतश्चित् ॥ ४.३८ ॥  
इत्येवमाद्यं पृथुचित्रवीर्यं प्रस्थानविष्ठानविशेषचित्रम् ।  
अस्याक्षयत्वप्रतिपूरणार्थं प्रस्थानकर्मैव विशेषहेतुः ॥ ४.३९ ॥  
निमित्तकर्मस्वपि न प्रवर्तते वितिष्ठते ज्ञानमये च कर्मणि ।  
कृपागुणाद्यन्न जहाति संस्कृतं न चोरुवीर्योऽपि पतत्यसंस्कृते ॥ ४.४० ॥  
अपूर्वधर्मश्रुतिरल्परोगता दुरासदेत्वं श्रुतधर्मधारणम् ।  
अमानुषेभ्योऽपि परिग्रहोदयः समाधिगोत्रप्रतिलम्भ एव च ॥ ४.४१ ॥  
व्रजन्त्यवन्ध्या यदहर्निशं क्रिया गुणैर्न हानिं यदुत्पैति मौशलीम् ।  
विवृद्ध एवोत्पलवच्च यद्गुणैर्मनुष्यधर्मादधिकप्रयोजनैः ॥ ४.४२ ॥  
यशो विशालं च सुखं सुखोदयं विनीतकार्पण्यमनस्त्वमुत्तमम् ।  
गुणाश्च तेषामिह दृष्टधार्मिका भवन्ति वीर्यादिति कोऽत्र विस्मयः ॥ ४.४३ ॥  
त्रैलोक्यपूज्यममितोरुगुणं संबुद्धभावमपि यान्ति यदा ।  
वीर्यव्यापाश्रयदृढाः पुरुषा न स्यादतः क इव वीर्यपरः ॥ ४.४४ ॥

**॥ वीर्यपारमितासमासः ॥**

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

**५. ध्यानपारमितासमासः**

अथ ध्यानविधौ योगं कुर्याज्ज्ञानविवृद्धये ।  
सुखं हि कर्तुं लोकानां ज्ञानालोकादनुग्रहम् ॥ ५.१ ॥  
प्रसीदत्यधिकं ज्ञानं ध्यानान्मनसि निर्मले ।  
शरदुत्सारितघने नभसीवेन्दुमण्डलम् ॥ ५.२ ॥  
विशुद्धशीलः कल्याणैः सहायैः सहितैर्हितैः ।  
अल्पकृत्यः प्रशान्तात्म स्मृत्यधिष्ठानवेष्टितः ॥ ५.३ ॥  
निवसन् वृक्षमूलेषु शाद्वलास्तीर्णभूमिषु ।  
अनुपस्कृतरम्येषु वनपुष्पसुगन्धिषु ॥ ५.४ ॥  
ध्यानसाचिव्यधीरेषु संतुष्टजनवेश्मसु ।  
जननिर्घोषमूकत्वाद्गम्भीरावस्थितेष्विव ॥ ५.५ ॥  
प्रत्यरण्यनिविष्टेषु शून्येष्वायतनेषु वा ।  
कुञ्जेषु च महीध्राणां सिंहनादानुनादिषु ॥ ५.६ ॥  
यत्र क्व चन वा देशे संसर्गक्लेशवर्जिते ।  
पर्यङ्केन सुखासीनः शरीरमृजु धारयन् ॥ ५.७ ॥  
उपस्थाप्य स्मृतिमयीं रक्षामभिमुखीं हृदि ।  
कृपया कुवितर्काणां कृत्वेवाक्षणघोषणाम् ॥ ५.८ ॥  
प्रज्ञापरिचयस्यायां कालो मे न तु निर्वृतेः ।  
न हि सत्त्वाननिर्वाप्य स्वयं निर्वातुमुत्सहे ॥ ५.९ ॥  
इति लोकहितावेक्षी बुद्धभावगतस्पृहः ।  
कुर्यात्सातत्ययोगेन ध्यानारम्भसमुद्यमम् ॥ ५.१० ॥  
न हि विश्रम्य विश्रम्य मथ्नन्नग्निमवाप्नुयात् ।  
स एव योगो योगेऽपि विशेषाधिगमादृते ॥ ५.११ ॥  
एकत्रैव च बध्नीयाद्दृढमालम्बने मनः ।  
अन्यान्यालम्बनग्राहः क्लिश्नात्येवाकुलं मनः ॥ ५.१२ ॥  
विदर्शनाद्वीर्यबलाल्लीयमानं समुद्धरेत् ।  
उद्धन्यमानं च मनः प्रशमेन निवारयेत् ॥ ५.१३ ॥  
सम्यग्गतमुपेक्षितं समाधिबलनिश्चलम् ।  
तत्रापि वा तन्मयः स्यात्सुगतज्ञानलब्धये ॥ ५.१४ ॥  
न च ध्यानसुखास्वादः पारतन्त्र्यमनुक्रमेत् ।  
न हि स्वसुखमात्रार्थमयमारम्भविस्तरः ॥ ५.१५ ॥  
शरीरजीवितापेक्षी दैन्योपहतमानसः ।  
न कुर्याद्वीर्यशैथिल्यमप्यादीप्ते स्वमूर्धनि ॥ ५.१६ ॥  
लक्षयित्वा निमित्तानि मनस्तस्य समाधये ।  
भ्रश्यमानं प्रयुञ्जीत स्मृत्यावहितया पुनः ॥ ५.१७ ॥  
मनो निवरणेभ्यश्च विपक्षैर्विनिवर्तयेत् ।  
स्वेच्छाप्रयातं द्विरदमङ्कुशाकर्षणैरिव ॥ ५.१८ ॥  
अथ नीवरणव्याधिनाशप्रस्वस्थमानसः ।  
दारिद्र्यादिव निर्मुक्तो महतो व्यसनादिव ॥ ५.१९ ॥  
प्रीतियुक्तेन मनसा कामदोषान् विचारयेत् ।  
तद्वियोगोपलभ्यां च परां सुखपरम्पराम् ॥ ५.२० ॥  
विद्युदुद्द्योतचपलाः फेनांशुकनिभात्मकाः ।  
स्वप्नवत्पेलवास्वादा वञ्चनार्थमिवोदिताः ॥ ५.२१ ॥  
पितृणामपि पुत्रेषु पुत्राणां च पितृष्वपि ।  
प्रीतिसर्वस्वभूतेषु सुहृत्सु सुहृदामपि ॥ ५.२२ ॥  
गुणप्रचयबद्धस्य व्यूढेसु समरेष्वपि ।  
दर्शितस्थैर्यसारस्य स्नेहसेतोर्विदारिणः ॥ ५.२३ ॥  
इह पर्येष्टिदुःखस्य परत्र नरकस्य च ।  
हेतुभूता यतः कामाः कामयेत न तानतः ॥ ५.२४ ॥  
यदाश्रयो वितर्कोऽपि प्रज्ञाचक्षुर्निमीलनः ।  
आत्मनोऽपि परस्यापि विघाताय प्रवर्तते ॥ ५.२५ ॥  
आत्मकामैरपि च ये सर्वथापि विवर्जिताः ।  
परार्थकामस्तान् कामांस्त्यक्त्वा कथमनुस्मरेत् ॥ ५.२६ ॥  
तृप्तिरेषां न संप्राप्त्या नाहन्यहनि सेवया ।  
नैव संनिचयेनापि कोऽन्यो व्याधिरतः परः ॥ ५.२७ ॥  
यदास्वादहतो नैव स्वार्थमप्यवबुध्यते ।  
उन्मत्तपानप्रतिमान् कस्तान् सहृदयः स्मरेत् ॥ ५.२८ ॥  
इत्येवं सर्वतो दुष्टान् कामांस्तस्यानुपश्यतः ।  
ततः संकुचितं चित्तं नैष्क्रम्येऽभिप्रसीदति ॥ ५.२९ ॥  
विवेकजं प्रीतिसुखं ततः प्रस्रब्धिलब्धिजम् ।  
प्राप्नोति चित्तस्यैकाग्र्यं प्रथमध्यानसंज्ञितम् ॥ ५.३० ॥  
स वितर्कविचाराणां कामानामिव दुष्टताम् ।  
पुष्यांस्तत्प्रशमान्वेषी समाधिप्रीतिजं सुखम् ॥ ५.३१ ॥  
अध्यात्मसंप्रसादाच्च चित्तैकाग्रतया च तत् ।  
द्वितीयं ध्यानमित्याहुरद्वितीया महर्षयः ॥ ५.३२ ॥  
उत्प्लवं मनसो दृष्ट्वा प्रीतेरथ विरज्य सः ।  
तृतीयं ध्यानमाप्नोति स्मृत्युपेक्षासमन्वितम् ॥ ५.३३ ॥  
सुखभोगमपि त्यक्त्वा सुखदुःखनिराकृतम् ।  
विशुद्धं स्मृत्युपेक्षाभ्यां चतुर्थं ध्यानमश्नुते ॥ ५.३४ ॥  
अभिज्ञा लभते पञ्च स च तत्रानुगामिनीः ।  
राज्यस्थ इव धर्मात्मा ह्रीकीर्तिश्रीमतिद्युतीः ॥ ५.३५ ॥  
प्रत्येकजिनलब्धाश्च श्रावकीया व्यतीत्य च ।  
ता भवन्त्यधिका दूरं परार्थसमुदागमात् ॥ ५.३६ ॥  
स हि मत्सरिणस्त्यागे शीले तद्विकलानपि ।  
कोपनान् क्षान्तिसौरत्ये कुसीदान् वीर्यसंपदि ॥ ५.३७ ॥  
विक्षिप्तचेतसो ध्याने प्रज्ञायां तन्निराकृतान् ।  
नियोजयति कारुण्यादश्रान्ताचारविक्रमः ॥ ५.३८ ॥  
अतोऽच्युताभिर्दीप्ताभिर्भाभिर्लोकावभासनम् ।  
मरीचिभिरिवादित्याः कुरुतेऽनन्तगोचरम् ॥ ५.३९ ॥  
अथ पापकृतः सत्त्वान् पततो नरकादिषु ।  
क्षीणपुण्यायुषश्चैव देवाञ्छाश्वतमानिनः ॥ ५.४० ॥  
तैस्तैर्दुःखविशेषैश्च लोकं कारणयाहतम् ।  
तत्र दिव्यप्रभावेण चक्षुषा सा विलोकयन् ॥ ५.४१ ॥  
तीव्रमायाति कारुण्यं कारुण्यान्न प्रमाद्यति ।  
परार्थेष्वप्रमत्तश्च यात्यचिन्त्यप्रभावताम् ॥ ५.४२ ॥  
अथान्यलोकधातुस्थान् सम्पश्यति तथागतान् ।  
बुद्धक्षेत्रगुणव्यूहान् संघस्यैव च संपदः ॥ ५.४३ ॥  
बोधिसत्त्वर्षभाणां च विशुद्धाचारगोचरम् ।  
सर्वलोकहितोदर्कं श्रीमच्चरितमीक्षते ॥ ५.४४ ॥  
तत्र च प्रणिधिस्तस्य सुखेनैव समृध्यति ।  
परार्थपरिणामाच्च शीलस्यैव च संपदः ॥ ५.४५ ॥  
अतिमानुषया श्रुत्या दिव्ययार्थविशुद्धया ।  
शृण्वन्नुच्चावचा वाचो विदूरेऽप्यविदूरवत् ॥ ५.४६ ॥  
कृपादूरचरैरुक्ताः पारुष्यविरसाक्षराः ।  
अन्तर्दीप्तस्य कोपाग्नेर्निश्चरन्तीरिवार्चिषः ॥ ५.४७ ॥  
अप्सरोगीतसचिवान् भूषणस्वनशीभरान् ।  
दिव्यतूर्यनिनादांश्च विनाशैकरसानपि ॥ ५.४८ ॥  
निषेव्यमाणान् रागान्धैरमित्रान्मित्रारूपिणः ।  
वीक्ष्य व्रजति कारुण्यं तेषां वाञ्चनया तया ॥ ५.४९ ॥  
भयाद्दुःखविशेषाच्च सोऽविस्पष्टपदाक्षरैः ।  
नारकैरार्तरसितैर्हृदीवाभिहतस्ततः ॥ ५.५० ॥  
परमालम्बते वीर्यं मज्जागतमहाकृपः ।  
तीक्ष्णाग्रेण प्रतोदेन सदश्व इव चोदितः ॥ ५.५१ ॥  
नानालोकस्थितेभ्योऽथ जिनेभ्यो धर्मदेशनाः ।  
शृणोति सर्वसत्त्वानां निर्वाणकाङ्क्षयाक्षयाः ॥ ५.५२ ॥  
ततः स परचित्तेषु विज्ञायानुशयाशयान् ।  
पुण्याङ्कुरान् रोपयति ज्ञानसाधनवान्नवान् ॥ ५.५३ ॥  
स्मृत्वा पूर्वनिवासं च कल्पकोटिसहस्रशः ।  
पश्यन् पुण्यानि लोकानां तथेन्द्रियबलाबलम् ॥ ५.५४ ॥  
तदाश्रयवशादृद्ध्या सोऽनेकीकृतविग्रहः ।  
अवन्ध्यकथनं याति यथाभाजनदेशनात् ॥ ५.५५ ॥  
क्व चिदर्कसहस्रदीप्तिनाप्यविसंवादितकान्तिसंपदा ।  
वपुषा मुनिराजलक्षणः स्फुटचित्रेण समन्तलक्ष्मणा ॥ ५.५६ ॥  
जनयन्नयनोत्सवं नृणां वचसा ह्लादविशेषमाचरन् ।  
स करोत्यमृतप्रकाशनं जिनभावाय जिनाधिमुक्तिषु ॥ ५.५७ ॥  
प्रशमोत्तरया मुनिश्रिया क्व चिदत्यार्थविशिष्टचेष्टया ।  
कुरुते मुनिशिष्यरूपभृद्विनयं तद्विनयार्हचेतसाम् ॥ ५.५८ ॥  
अभिसारितपादपङ्कजः सुरचूडामणिभिर्महेन्द्रवत् ।  
धनदो धनदो यथा क्व चित्कुह चिद्ब्रह्मवदद्भुतद्युतिः ॥ ५.५९ ॥  
क्व चिदुन्मिषितत्रिलोचनः शशीलेखामलमौलिभूषणः ।  
अमराधिपभासुरद्युतिर्बुजगेन्द्रश्रियमुद्वहन् क्व चित् ॥ ५.६० ॥  
कुलिशानलपिङ्गलाङ्गुलिः कुह चिद्गुह्यकराजराजवत् ।  
अमिताजिनलक्ष्मवान् क्व चिद्गुणरश्मिर्मुनिचन्द्रमा इव ॥ ५.६१ ॥  
स्फुटकौस्तुभरत्नरश्मिभिर्विपुलोरःस्थलभासुरद्युतिः ।  
गरुडध्वजराजदृक्क्व चित्कुह चिच्चैव हलायुधद्युतिः ॥ ५.६२ ॥  
सितशक्तिरचिन्त्यशक्तिमान् कुह चिच्चारुशिखण्डिवाहनः ।  
उदयास्तनगेन्द्रभूषणः शशिसूर्यामलरूपवान् क्व चित् ॥ ५.६३ ॥  
कुह चिद्धुतभुङ्मरुत्वतां वपुषान्यत्र नराश्रयाशिनाम् ।  
वारुणद्युतिमुद्वहन् क्व चित्कुह चिन्मन्मथचारुविग्रहः ॥ ५.६४ ॥  
ललितां प्रमदानराकृतिं नरनारीरतिसंगलालसः ।  
क्व चिदेव तपोधनश्रियं विदधत्कामविरक्तमानसः ॥ ५.६५ ॥  
हृदयानि हरन्नृणां क्व चिद्गुरुशिष्यक्षितिपालवृत्तिभिः ।  
नरकेष्वपि च परभावतो विदधद्दुःखविमोक्षणक्षणम् ॥ ५.६६ ॥  
जगतामधिमुक्तिविस्तरैरथ सोऽनेकविधैर्विचेष्टितैः ।  
करुणागुणसंततस्ततः कुरुते लोकहितं ततस्ततः ॥ ५.६७ ॥  
समवाप्य विशेषसंपदं विपुलां ध्यानगुणश्रयादिमाम् ।  
प्रयतेत विशेषवत्तरं निधिचिह्नेष्वविसंवदत्स्विव ॥ ५.६८ ॥  
कुशले स्थितिरप्यनूर्जिता किमहानिः शिथिलव्रतोचिता ।  
प्रयतेत विवृद्धये ततः परिहाणिस्तु विपर्ययादतः ॥ ५.६९ ॥  
सुलभश्च समाधिरुद्यमादनुरक्षा पुनरस्य दुष्करा ।  
सहसा विजिगीषुणा यथा विजितस्य प्रशमप्रतिक्रिया ॥ ५.७० ॥  
मनसः परिवृत्तिलाघवं परमं तत्र न विश्वसेदतः ।  
अनवाप्य महीमिवाचलामचलां भूमिमभीरदुर्गमाम् ॥ ५.७१ ॥  
अभिसंस्कृत\[मार्गचारिणः\] पतनान्ता हि समाधिविस्तराः ।  
अत उत्तममार्गभावनामवलम्बेत विकल्पवर्जनात् ॥ ५.७२ ॥  
सुचिनित्यसुखात्मकल्पनं कपटं संस्कृतदम्भसंभवाम् ।  
समवेक्ष्य न भावकल्पनाप्रणयव्यापृतमानसो भवेत् ॥ ५.७३ ॥  
विशदेऽप्युपलम्भसंभवे व्रजति क्लेशशरव्यतामतः ।  
व्यतियाति तु मारगोचरं तमनर्थं प्रशमय्य सर्वथा ॥ ५.७४ ॥  
न हि निश्रयदोशदुषितो भवति ध्यानविधिर्विशुद्धये ।  
चलतानुगतो हि निश्रयः सखटुङ्कस्तत एव कथ्यते ॥ ५.७५ ॥  
व्यवहारविधिप्रसिद्धये प्रतिपत्तद्भवतीति कथ्यते ।  
न हि किं चिदुदेति कुत्र चित्सदसत्संभवयुक्त्यसंभवात् ॥ ५.७६ ॥  
गगनेन समानमानसस्त्रिभवादप्यु अथ वीतनिश्रयः ।  
अविकल्पितधीरचेष्टितो वचनेनाप्रतियत्नशोभिना ॥ ५.७७ ॥  
कुरुते स च लौकिकीं क्रियां जगदेकान्तहितानुवर्तिनीम् ।  
न समाधिबलाच्च हीयते वशवर्तित्वमवाप्य चेतसः ॥ ५.७८ ॥  
ततः परं परहिततत्परोद्यतैः समाधिभिर्विधिविहितप्रयोजनैः ।  
विवर्धते घनसमये यथोदधिः सरिद्वधूसमुपहृतैर्नवाम्बुभिः ॥ ५.७९ ॥

**॥ ध्यानपारमितासमासः ॥**

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

**६. प्रज्ञापारमितासमासः**

पुण्यानि दानप्रभृतीन्यमूनि प्रज्ञासनाथान्यधिकं विभान्ति ।  
हिरण्मयानीव विभूषणानि प्रत्युप्तरत्नद्युतिभास्वराणि ॥ ६.१ ॥  
क्रियासु सामर्थ्यगुणं हि तेषां प्रज्ञैव विस्तारिणमादधाति ।  
स्वार्थप्रवृत्तौ विशदक्रमाणां यथा मनःसंततिरिन्द्रियाणाम् ॥ ६.२ ॥  
क्रियास्वयोग्यानि शरीरयन्त्राण्यायुर्वियुक्तानि यथा न भान्ति ।  
तथैव कार्याणि न भान्ति लोके प्रज्ञावियोगेन जदीकृतानि ॥ ६.३ ॥  
श्रद्धादिकानामपि चेन्द्रियाणां प्रज्ञाग्रणी बुद्धिरिवेन्द्रियाणाम् ।  
गुणागुणान् वेत्ति हि तत्सनाथः क्लेशक्षये नैपुणमेत्यतश्च ॥ ६.४ ॥  
प्रज्ञावियोगात्फललालसानां नैव स्वतोदानविशुद्धिरस्ति ।  
त्यागं परार्थं हि वदन्ति दानं शेषस्तु वृद्ध्यार्थमिव प्रयोगः ॥ ६.५ ॥  
प्रज्ञासमुन्मीलितचक्षुषस्तु दत्त्वा स्वमांसान्यपि बोधिसत्त्वाः ।  
नैवोन्नतिं नावनतिं प्रयान्ति भैषज्यवृक्षा इव निर्विक्लपाः ॥ ६.६ ॥  
एवं स भूमिं प्रथमामुपैति लोकोत्तरस्यार्थविधिप्रतिष्ठाम् ।  
अक्रोधनः प्रीतिसमृद्धचेता दानैर्महद्भिर्जगदर्थचेताः ॥ ६.७ ॥  
प्रायेण यस्यां बलचक्रवर्ती भवत्यसंहार्यमतिश्च बोधेः ।  
प्रज्ञागुणादेशितसत्पथोऽथ कर्मेण भूमिं विमलामुपैति ॥ ६.८ ॥  
यस्यां प्रकृत्यैव विशुद्धशीलश्चतुर्महाद्वीपपतिः स भूत्वा ।  
नरेन्द्रचूडामणिसत्कृताज्ञः सूर्यार्हतामेति यथा मुनीन्द्रः ॥ ६.९ ॥  
ततः परं कामिषु दैवतेषु लोकेऽपि च द्वित्रिसहस्रसंख्ये ।  
ऐश्वर्यमाप्नोति ततः परं च भूमिं विशोध्य प्रभवां प्रभायाः ॥ ६.१० ॥  
शीलस्य शुद्धिः कुत एव तस्य यः प्रज्ञया नापहृतान्धकारः ।  
प्रायेण शीलानि हि तद्वियोगादामर्षदोषैः कलुषीक्रियन्ते ॥ ६.११ ॥  
नात्मार्थमप्यस्ति तु यस्य शीलं प्राज्ञस्य तस्यास्ति कथं परार्थम् ।  
यो दृष्टदोषो भवबन्धनानां लोकान् समस्तांस्तत उज्जिहीर्षुः ॥ ६.१२ ॥  
प्रज्ञाविपक्षैर्हृदि सोपरागे क्षमागुणः केन धृतिं लभेत ।  
गुणागुणाअवेक्षणकातराक्षे ख्यातो गुणैर्वीरा इव क्षितीशे ॥ ६.१३ ॥  
प्रज्ञान्वितानां तु परापकाराः क्षमागुणाः स्थैर्यकरा भवन्ति ।  
भद्रात्मकानामिव वारणानां करमाश्रया नैकविधा विषेषाः ॥ ६.१४ ॥  
निष्केवलं वीर्यमपि श्रमाय प्रज्ञासनाथस्य तु तस्य कार्ये ।  
अनुत्तरः सिद्धिगुणोऽभ्युदेति हर्ता तदुत्थस्य परिश्रमस्य ॥ ६.१५ ॥  
यस्मात्परं सूक्षमतरं न किं चिद्यन्नैपुणानां परमः प्रकर्षः ।  
यत्कामदोषादिभिरावृतानां मनःपथं नैव कदा चिदेति ॥ ६.१६ ॥  
तद्ध्यानमेकान्तसुखाभिरामं कथं प्रवेक्ष्यन्त्यस्तां मनांसि ।  
स्थूलानि दोषोपचयैर्महद्भिः प्रज्ञोत्पथं न्यायमिवाश्रितानी ॥ ६.१७ ॥  
प्रज्ञानिरुद्योगमतेर्हि दृष्टिर्नायाति शुद्धिं तदृते न शीलम् ।  
सम्यकस्माधिस्तदृते न लभ्यो दुःखक्षयस्तद्विरहात्तथैव ॥ ६.१८ ॥  
प्राज्ञस्तु दोषाद्भयमीक्षमाणः सुखानुबद्धं च सुखं गुणेभ्यः ।  
विहाय दोषाञ्जगदर्थकामो गुणाभिरामेण पथा प्रयाति ॥ ६.१९ ॥  
समुद्यतस्तेन समाधिमेत्य प्राप्नोति वाक्कायमनोविशुद्धीः ।  
अतोऽनवद्येन बलेन युक्तः प्रवर्तते लोकहितोदयेषु ॥ ६.२० ॥  
दानेन चाभीप्सितभूयसैव प्रियैरदीनैर्वचनामृतैश्च ।  
नैष्कारणोर्जस्वलया च वृत्त्या परार्थचर्यासु समं समन्तात् ॥ ६.२१ ॥  
सामान्यमर्थेषु च दर्शयित्वा प्रेम्णा वशीकृत्य मनांसि तेषाम् ।  
करोति निर्वाणसुखे प्रतिष्ठां प्रज्ञागुणाव्याहतधर्मचक्रः ॥ ६.२२ ॥  
प्रज्ञाद्यरोगैश्च बलैरमीभिरध्यासितं नाभ्युपयातुमीसा ।  
अजीविकादुर्गतिमृत्युनिन्दाशारद्यदोषाश्रयणी भयार्तिः ॥ ६.२३ ॥  
भयानि सर्वाणि हि दोषजानि प्रज्ञा न दोषैः सहवासमेति ।  
शरद्व्यपोढाभ्रगवाक्षपक्षा भा भास्करस्येव तमःप्रतानैः ॥ ६.२४ ॥  
सहस्ररश्मेरुदयेऽपि यानि तमांसि रुन्धन्ति जगद्गतानि ।  
नामैकशेषाणि करोति तानि प्रज्ञाप्रभायाः प्रसरप्रभावः ॥ ६.२५ ॥  
न तत्र भूयः करणीयमस्ति यत्र प्रभा सा बलतामुपैति ।  
युगान्तकालानलसंहृते हि लोके न दग्धव्यकथाः प्रथन्ते ॥ ६.२६ ॥  
ज्योतींषि सर्वाण्यपि संहितानि प्रज्ञाप्रभां नालमथोपयातुम् ।  
अतस्तया नास्ति परातिवृद्धिर्गरीयसी वापरिहाणिजातिः ॥ ६.२७ ॥  
संपूर्णतां याति सुखेन शिक्षा शीलाय चित्तप्रशमाय चैव ।  
प्रज्ञाभियुक्तस्य यतस्ततोऽस्यां सर्वाभिसारेण पराक्रमेत ॥ ६.२८ ॥  
या स्कन्धधात्वायतनप्रवृत्तौ सत्याश्रया प्रत्ययिता परीक्षा ।  
कालत्रयेऽप्येष समासयुक्त्या प्रज्ञावदातैर्विषयप्रवेशः ॥ ६.२९ ॥  
कीर्तिं वितन्वन्ति जिनात्मजानां प्रज्ञावदाताश्चरितप्रदेशाः ।  
गुणद्वीषामप्यतिदुष्कुहाणां रोमाञ्चिता विस्मयपारतन्त्र्यात् ॥ ६.३० ॥  
प्रज्ञाबलं दीप्ततरप्रभावं नालं प्रसोढुं सबलोऽपि मारः ।  
प्रज्ञांशवो विभ्रमयान्ति चक्षुर्न द्रष्टुमीशो हि यतः स एव ॥ ६.३१ ॥  
कन्दर्पनाराचनिपातसाही प्रज्ञामयं वर्म वितत्य चित्ते ।  
व्यूढानि रूपप्रभृतीन्यनेकान्येकोऽपि निर्भीरभिभूय याति ॥ ६.३२ ॥  
अधीरसात्म्यं भयविक्लवं वा मूढोचितं शोकपरिग्रहं वा ।  
स्वल्पात्मचित्तेष्ववगाढमूलं रोषोपरागं परिजिह्मितं वा ॥ ६.३३ ॥  
दीनेषु कार्पण्यमलीमसत्वं कृतास्पदं रागिषु चापलं वा ।  
तेजोविहीनेष्वलसत्वसत्त्वं समुद्धतेष्वप्रशमात्मकत्वम् ॥ ६.३४ ॥  
तांस्तांश्च लीनानपि दोषलेशान् पृथग्विधिष्वाश्रयगह्वरेषु ।  
समुद्भवन्त्येव पराकरोति प्रज्ञा प्रतिज्ञेव जगद्धितार्था ॥ ६.३५ ॥  
निवेश्य दोषक्षयधीरसौम्यां भवस्य तस्योपरि दृष्टिलक्ष्मीम् ।  
स्वयं मुनीन्द्रैरभिषिच्यते यत्प्रह्लादिना व्याकरणामृतेन ॥ ६.३६ ॥  
ऊर्णाप्रभाभिश्च महामुनीनां निशीथचन्द्रद्युतिहासिनीभिः ।  
यदाज्यधाराभिरिवाध्वरग्निर्विभाति मूर्धन्यभिषिच्यमानः ॥ ६.३७ ॥  
अवाप्य यस्मान्मुनियौवराज्यं समं समन्ताद्विसृतात्मभावः ।  
लोकस्य दुःखं प्रशमत्ययत्नाद्रजो महामेघ इव प्रवृष्टः ॥ ६.३८ ॥  
प्रज्ञाप्रभावोपनतः स सर्वः प्रभाविसारः सुगतात्मजानाम् ।  
को विस्मयो वात्र सुतप्रियाया मातुः समीयाद्यदियं विभूतिः ॥ ६.३९ ॥  
दशप्रकारोऽपि यदा मुनीनां तदाश्रयादेव बलप्रकर्षः ।  
उदेत्यसाधारणसुन्दरश्च शेषोऽप्यसंख्यो गुणरत्नराशिः ॥ ६.४० ॥  
शास्त्राणि चक्षुःप्रतिमानि लोके निधानभूतांश्च कलाविशेषान् ।  
मन्त्रान् परित्राणकृतो विचित्रान् धर्मव्यवस्थाश्च पृथग्विशेषाः ॥ ६.४१ ॥  
पर्यायचित्रं च विमोक्षमार्गं तत्तच्च लोकस्य हितोपपादि ।  
यद्बोधिसत्त्वाः प्रविदर्शयन्ति प्रज्ञाप्रभावाभ्युदयः स सर्वः ॥ ६.४२ ॥  
दिव्यप्रतिस्पर्धिभिरिन्द्रियार्थैर्नरेन्द्रभावेऽपि हि बोधिसत्त्वाः ।  
न यद्विरूपां प्रकृतिं व्रजन्ति प्रज्ञा गुणामात्यसनाथता सा ॥ ६.४३ ॥  
परोपकारैकरसा च मैत्री रागोपरागप्रतिवर्जिता च ।  
परस्य दुःखेषु परा दया च न शोकभारालसतां गता च ॥ ६.४४ ॥  
अनुद्धातत्वं मुदितेऽपि चित्ते तमोनिरारम्भमुपेक्षितं च ।  
ते ते गुणा\<;श्\>;चाभ्यधिकं विभान्ति प्रज्ञानिरुद्धप्रतिपक्षमार्गाः ॥ ६.४५ ॥  
को नाम लोकस्य परार्थसाधुर्दुःखैकहेतूनि तमांसि हन्यात् ।  
अव्याहता ज्ञानशयाशयेषु प्रज्ञा न चेत्स्यादतिसूर्यादीप्तिः ॥ ६.४६ ॥  
तत्प्राप्तये श्रुतमशीतिविकल्पचित्रं संचेयमाश्रयसहं गुरुमभ्युपेत्य ।  
द्वात्रिंशता तदधिगम्य विवर्धयेत सम्यङ्मनः समवधानकृतैर्विशेषैः ॥ ६.४७ ॥  
अल्पश्रुतोऽन्ध इव वेत्ति न भावनाया मार्गं विचिन्तयति कानि च तद्विहीनः ।  
तस्माच्छ्रुतं प्रति यतेत तदाश्रया हि प्रज्ञा समुद्भवति चिन्तनभावनाभ्याम् ॥ ६.४८ ॥  
प्रश्नैरविग्रहमुखैश्च कथाविशेषैर्मीमांसयार्थगतिवीक्षणया स्वयं च ।  
प्रज्ञाविवृद्धिमभितः प्रयतेत नित्यं ध्यानेन तद्गुणविवृद्धिकरेण चैव ॥ ६.४९ ॥  
प्रज्ञाभ्युपायविधिरेष समासतस्तु ध्यानं तदर्थनियतः श्रुतिविस्तरश्च ।  
ताभ्यां समुद्भवति हि प्रभवो गुणानां प्रज्ञाप्रभासमुदयोऽग्निरिवारणीभ्याम् ॥ ६.५० ॥  
विद्वज्जनाचरितमार्गसमाश्रयाच्च संमोहहेतुगहनानि विवर्जयेत ।  
तैरावृतो न हि विभात्युदयस्थितोऽपि तोयावलम्बिजलदान्तरितः शशीव ॥ ६.५१ ॥  
आलस्यजृम्भितमतित्वमसत्सहाया निद्रानिवृत्तिरविनिश्चयशीलता च ।  
ज्ञाने मुनेरिव कुतूहलितानिवृत्तिर्मिथ्याभिमानपरिसंकुचिताश्च पृच्छाः ॥ ६.५२ ॥  
दैन्येन चात्मपरितापसमुद्भवेन विद्वज्जनाभिगमनादरकातरत्वम् ।  
मिथ्याविकल्पपटुता वितथा च दृष्टिर्मोहाय तत्प्रशमनाय तु तद्विपक्षाः ॥ ६.५३ ॥  
स्कन्धेषु सायतनधातुषु सत्ययुक्त्यो\<;र्\>; हेतुद्भवेषु शुचयानविनिर्णये च ।  
धर्मेषु कौशलमशेषत एव यच्च प्रज्ञाप्रयोगविषयोऽष्टविकल्प एषः ॥ ६.५४ ॥  
निःसारफेननिचयैरविशेषि रूपं तिस्रोऽपि बुद्बुदलवा इव वेदनाश्च ।  
संज्ञापि कामगुणविप्रसृतान् सतृष्णान् बालान्मृगानिव विलोभयते मरीचिः ॥ ६.५५ ॥  
संस्कारजातिरपि तुल्यगुणा कदल्या विज्ञानतोऽपि न च युक्ततरास्ति माया ।  
यन्निश्रयाद्भ्रमति नैकविकल्पचेष्टं भूताभिभूतकुणपप्रतिमं शरीरम् ॥ ६.५६ ॥  
नात्मा तदीयमपि चात्र न किं चिदस्ति संघात एष विविधाशूचिसंनिधानः ।  
बालान् प्रलम्भयत एव च सत्त्वसंज्ञा स्वच्छन्दचेष्ट इव यन्त्रविधौ सुयुक्ते ॥ ६.५७ ॥  
आत्मा न चक्षुरपि च क्षणभङ्गुरत्वात्तद्वन्न चक्षुषि न चात्र यथैव चक्षुः ।  
आध्यात्मिकायतनशेषमशेषमेवमात्मीयवस्तुविषयोऽपि च तद्विवेकी ॥ ६.५८ ॥  
बाह्येषु धातुषु शरीरसमाश्रितानां नाल्पोऽपि लक्षणविरोधकृतोऽस्ति भेदः ।  
विज्ञानधातुरपि च क्षणिकः स नात्मा तस्मात्परोऽपि च नभःकुसुमैः समानः ॥ ६.५९ ॥  
इत्येतदुद्भवति केवलमेव दुःखं तृष्णाविमूढमनसो विग्मात्तु तस्याः ।  
शान्तिः परा भवति तर्षहरस्तु मार्गः शीलं समाधिपरिशुद्धतया च दृष्टिः ॥ ६.६० ॥  
तत्तत्प्रतीत्य भवतीति विशुद्धदृष्टिर्नास्त्यस्ति वेति समुपैति स नैव किं चित् ।  
मायामयं जगदिदं प्रतिभाति तस्य तस्मात्सुखादिषु भवत्यविकारधीरः ॥ ६.६१ ॥  
आसीद्भविष्यति च यत्तदपीदृगेव कः संभवो यदसुखं न भवेद्भवेभ्यः ।  
एवं व्यतीतविषयेष्वपि वीतरागो नैवाभिनन्दति भवांश्च भविष्यतोऽपि ॥ ६.६२ ॥  
आकारभेदपरुषे पुरुषोऽपराधी को नाम गूढनखरस्फुटदृष्टिचिह्ने ।  
तत्प्रैष्यवृत्तिकपटान्यनुचिन्त्य रज्येद्विश्वासमेव च यथोचितमत्र यायात् ॥ ६.६३ ॥  
एवं विमुक्तमतिरप्यनुकम्पकस्तु क्लेशान्तरं जगदनाथमवेक्षमाणः ।  
हीनेषु निष्प्रणयबुद्धिरुदारभावान्निर्वातुमिच्छति न बुद्धगुणानलब्ध्वा ॥ ६.६४ ॥  
लोकार्थसाधनविधावसमर्थरूपं यानद्वयं समवाधूय स पूर्वमेव ।  
कारुण्यदेशितपथो मुनिराजयानमातस्थिवान् परहितैकरसस्वभावम् ॥ ६.६५ ॥  
हीनोचितेषु न मतिर्नमति प्रणीता संतिष्ठते महति नामहती कदा चित् ।  
संस्यन्दते शुचिभिरेव शुचिस्वभावं तुल्यैस्तथान्यदपि शास्वत एष योगः ॥ ६.६६ ॥  
स्वप्नोपमानि विगणय्य सुखासुखानि संमोहदोषकृपणां जनतां च तेषु ।  
आत्मार्थ एव गुरुतां कथमस्य यायाद्व्यापारभारमवधूय परार्थरम्यम् ॥ ६.६७ ॥  
यः सर्वलोकहितकारणसर्वचेष्टस्त्यक्त्वात्मदृष्टिविषयं वितथाभिमानम् ।  
सर्वत्र शान्तमतिरद्वयमार्गचारी सोऽत्यद्भुतश्चरितनिर्वृत एव लोके ॥ ६.६८ ॥  
प्रज्ञाविशुद्धिकरमुत्तमयानमेतत्सर्वज्ञता तदुदया हि महामुनीनाम् ।  
लोकस्य या नयनतामिव संप्रयाति दीप्तांशुमण्डलतलोत्पतिता प्रभेव ॥ ६.६९ ॥  
संसारदोषभरनिर्मथितोऽपि नैव प्रज्ञाविवेचनतया परिखीद्यते यः ।  
नात्माभिखेदपरिविक्लवतां स याति यानस्य बुद्धगुणसंजननस्य लोके ॥ ६.७० ॥  
पश्यन्ति चाभुतमयं सुगतप्रभावं रोमाञ्चकञ्चुकितसर्वशरीरदेशाः ।  
तद्गामिनं परिहरन्ति च यानमार्गं किं नाम कारणमृते शठचेष्टितेभ्यः ॥ ६.७१ ॥  
को नाम मारकलिनानभिभूतचेताः संबुद्धधर्मगुणरत्ननिधानभूतम् ।  
सर्वज्ञयानमपयानमनर्थपङ्कादाक्रोष्टुमर्हति न चेज्जगतोऽस्य वैरम् ॥ ६.७२ ॥  
लोकार्थसाधनपरे जिनराजवंशे प्रज्ञानिमीलितनयेषु परिस्खलत्सु ।  
चित्तं नरस्य करुणामृदु कस्य न स्यात्तन्मोहदोषशमनाय दृढं च वीर्यम् ॥ ६.७३ ॥  
प्रज्ञाया जनयति यः परां विशुद्धिं निर्मोक्षः कथमिव तस्य दूरतः स्यात् ।  
नैवास्मात्परतरमस्ति शीलमन्यत्तत्तस्माद्भजत विमोक्षकाङ्क्षिणो हि ॥ ६.७४ ॥

**॥ प्रज्ञापारमितास\[मास\]श्चायं पारमितासमासः ॥**

विशुद्धमौनीन्द्रमनस्तडागप्रसूतसूत्रान्तसरोरुहेभ्यः ।  
आदाय शुरभ्रमरेण सम्यग्मधूर्जितं पारमितासमासे ॥

------------------------------------------------------------------

\\Z

\]
