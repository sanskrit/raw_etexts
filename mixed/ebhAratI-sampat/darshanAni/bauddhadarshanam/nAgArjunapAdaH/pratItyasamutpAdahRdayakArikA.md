+++
title = "प्रतीत्यसमुत्पादहृदयकारिका"
author = "नागार्जुनपादः"
domain = "दर्शनानि"
sub-domain = "बौद्धदर्शनम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3767"
source_url = "https://www.ebharatisampat.in/readbook3.php?bookid=NDc2MzAyNTQ4NzE2MTYz&pageno=MjI0MjQyNjk5NTk="

+++
[[प्रतीत्यसमुत्पादहृदयकारिका	Source: [EB](https://www.ebharatisampat.in/readbook3.php?bookid=NDc2MzAyNTQ4NzE2MTYz&pageno=MjI0MjQyNjk5NTk=)]]

\[

**प्रतीत्यसमुत्पादहृदयकारिका**

**नागार्जुनकृता**

द्वादश येऽङ्गविशेषा मुनिनोद्दिष्टाः प्रतीत्यसम्भूताः ।  
ते क्लेशकर्मदुःखेषु सङ्गृहीतास्त्रिषु यथावत् ॥ १ ॥  
आद्याष्टमनवमाः स्युः क्लेशाः कर्म द्वितीयदशमौ च ।  
शेषाः सप्त च दुःखं त्रिसङ्ग्रहा द्वादश तु धर्माः ॥ २ ॥  
त्रिभ्यो भवति द्वन्द्वं द्वन्द्वात्प्रभवन्ति सप्त सप्तभ्यः ।  
त्रय उद्भवन्ति भूयस्तदेव\[तु\] भ्रमति भवचक्रम् ॥ ३ ॥  
हेतुफलञ्च\[हि\]सर्वं जगदन्यो नास्ति कश्चिदिह सत्त्वः ।  
शून्येभ्य एव शून्या धर्माः प्रभवन्ति धर्मेभ्यः ॥ ४ ॥  
स्वाध्यायदीपमुद्रादर्पणघोषऽर्ककान्तबीजाम्लैः ।  
स्कन्धप्रतिसन्धिरसङ्क्रमश्च विद्वद्भिरवधार्यौ ॥ ५ ॥  
य उच्छेदं प्रकल्पयत्यतिसूक्ष्मेऽपि वस्तुनि ।  
प्रतीत्यसम्भवस्यार्थमविज्ञः स न पश्यति ॥ ६ ॥  
नापनेयमतः किञ्चित्प्रक्षेप्यं नापि किञ्चन ।  
द्रष्टव्यं भूततो भूतं भूतदर्शी विमुच्यते ॥ ७ ॥

**प्रतीत्यसमुत्पादहृदयकारिका आचार्य नागार्जुनकृता समाप्ता ।\\Z**

**---------------------------------**

\]
