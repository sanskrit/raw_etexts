+++
title = "अद्वयपरमार्थनामसंगीतिः"
author = "रत्नकाजी-वज्राचार्यः"
domain = "दर्शनानि"
sub-domain = "बौद्धदर्शनम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3633"
source_url = "https://www.ebharatisampat.in/read_chapter.php?bookid=NjIxOTE3ODQzNDU3ODQz"

+++
[[अद्वयपरमार्थनामसंगीतिः	Source: [EB](https://www.ebharatisampat.in/read_chapter.php?bookid=NjIxOTE3ODQzNDU3ODQz)]]

\[





**अद्वयपरमार्थनामसंगीति**



ओं नमः श्रीमहामञ्जुनाथाय  
अथ वज्रधरः श्रीमान् दुर्दान्तदमकः परः ।  
त्रिलोकविजयी वीरो गुह्यराट्कुलिशेश्वरः ॥ १ ॥  
विबुद्धपुण्डरीकाक्षः प्रोत्फुल्लकमलाननः ।  
प्रोल्लालयन् वज्रवरं स्वकरेण मुहुर्मुहुः ॥ २ ॥  
भृकुटीतरङ्गप्रमुखैरनन्तैर्वज्रपाणिभिः ।  
दुर्दान्तदमकैर्वीरैर्वीरबीभत्सरूपिभिः ॥ ३ ॥  
उल्लालयद्भिः स्वकरैः प्रस्फुरद्वज्रकोटिभिः ।  
प्रज्ञोपायमहाकरुणा- जगदर्थकरैः परः ॥ ४ ॥  
हृष्टतुष्टाशयैर्मुदितैः क्रोधविग्रहरूपिभिः ।  
बुद्धकृत्यकरैर्नाथैः सार्द्धं प्रणतविग्रहैः ॥ ५ ॥  
प्रणम्य नाथं संबुद्धं भगवन्तं तथागतम् ।  
कृताञ्जलिपुटो भूत्वा इदमाह स्थितोऽग्रतः ॥ ६ ॥  
मद्धिताय ममार्थाय अनुकम्पाय मे विभो ।  
मायाजालाभिसंबोधिं यथा लाभी भवाम्यहम् ॥ ७ ॥  
अज्ञानपङ्कमग्नानां क्लेशव्याकुलचेतसाम् ।  
हिताय सर्वसत्त्वानामनुत्तरफलाप्तये ॥ ८ ॥  
प्रकाशयतु संबुद्धो भगवाञ्शास्ता जगद्गुरुः ।  
महासमयतत्त्वज्ञ इन्द्रयाशयवित्परः ॥ ९ ॥  
भगवज्ज्ञानकायस्य महोष्णीषस्य गीष्पतेह् ।  
मञ्जुश्रीज्ञानसत्त्वस्य ज्ञानमूर्तेः स्वयम्भुवः ॥ १० ॥  
गम्भीरार्थामुदारार्थं महार्थामसमां शिवाम् ।  
आदिमध्यान्तकल्याणीं नामसंगीतिमुत्तमाम् ॥ ११ ॥  
यातीतैर्भाषिता बुद्धैर्भाषिष्यन्ते ह्यनागताः ।  
प्रत्युत्पन्नाश्च संबुद्धा यां भाषन्ते पुनः पुनः ॥ १२ ॥  
मायाजाले महातन्त्रे या चास्मिन् संप्रगीयते ।  
महावज्रधरैर्हृष्टैरमेयैर्मन्त्रधारिभिः ॥ १३ ॥  
अहं चैनां धारयिष्याम्या निर्याणां दृढाशयः ।  
यथा भवाम्यहं नाथ सर्वसंबुद्धगुह्यधृक् ॥ १४ ॥  
प्रकाशयिष्ये सत्त्वानां यथाशयविशेषतः ।  
अशेषक्लेशनाशाय अशेषाज्ञानहानये ॥ १५ ॥  
एवमध्येष्य गुह्येन्द्रो वज्रपाणिस्तथागतम् ।  
कृताञ्जलिपुटो भूत्वा प्रह्वकायः स्थितोऽग्रतः ॥ १६ ॥  
इति अध्येषणज्ञानगाथाः षोडश ।

अथ शाक्यमुनिर्भगवान् संबुद्धो द्विपदोत्तमः ।  
निर्णमय्यायतां स्फीतं स्वजिह्वां स्वमुखाच्छुभाम् ॥ १७ ॥  
स्मितं संदर्श्य लोकानामपायत्रयशोधनम् ।  
त्रिलोकाभासकरणं चतुर्मारारिशासनम् ॥ १८ ॥  
त्रिलोकमापूरयन्त्या ब्राह्म्या मधुरया गिरा ।  
प्रत्यभाषत गुह्येन्द्रं वज्रपाणिं महाबलम् ॥ १९ ॥  
साधु वज्रधर श्रीमन् साधु ते वज्रपाणये ।  
यस्तं जगद्धितार्थाय महाकरुणयान्वितः ॥ २० ॥  
महार्थां नामसंगीतिं पवित्रामघनाशिनीम् ।  
मञ्जुश्रीज्ञानकायस्य मत्तः श्रोतुं समुद्यतः ॥ २१ ॥  
तत्साधु देशयाम्येषः अहं ते गुह्यकाधिप ।  
शृणु त्वमेकाग्रमनास्तत्साधु भगवन्निति ॥ २२ ॥  
इति प्रतिवचनज्ञानगाथाः षट् ।

अथ शाक्यमुनिर्भगवान् सकलं मन्त्रकुलं महत् ।  
मन्त्रविद्याधरकुलं व्यवलोक्य कुलत्रयम् ॥ २३ ॥  
लोकलोकोत्तरकुलं लोकालोककुलं महत् ।  
महामुद्राकुलं चाग्र्यं महोष्णीषकुलं महत् ॥ २४ ॥  
इति षट्कुलावलोकनज्ञानगाथे द्वे ।

इमां षण्मन्त्रराजानां संयुक्तामद्वयोदयाम् ।  
अनुत्पादधर्मिणीं गाथां भाषते स्म गिरां पतेः ॥ २५ ॥  
अ आ इ ई उ ऊ ए ऐ ओ औ अमः स्थितो हृदि ।  
ज्ञानमूर्तिरहं बुद्धो बुद्धानां त्र्यध्ववर्तिनाम् ॥ २६ ॥  
ओं वज्रतीक्ष्णदुःखच्छेदप्रज्ञाज्ञानमूर्तये ।\*  
ज्ञानकायवागिश्वरारापचनाय ते नमः ॥ २७ ॥\*  
इति मायाजालाभिसंबोधिक्रमगाथास्तिस्रः ।

तद्यथा भगवान् बुद्धः संबुद्धोऽकारसम्भवः ।  
अकारः सर्ववर्णाग्र्यो महार्थः परमाक्षरः ॥ २८ ॥  
महाप्राणो ह्यनुत्पादो वागुदाहारवर्जितः ।  
सर्वाभिलापहेत्वग्र्यः सर्ववाक्सुप्रभास्वरः ॥ २९ ॥  
महामहमहारागः सर्वसत्त्वरतिंकरः ।  
महामहमहाद्वेषः सर्वक्लेशमहारिपुः ॥ ३० ॥  
महामहमहामोहो मूढधीमोहसूदनः ।  
महामहमहाक्रोधो महाक्रोधरिपुर्महान् ॥ ३१ ॥  
महामहमहालोभः सर्वलोभनिषूदनः ।  
महाकामो महासौख्यो महामोदो महारतिः ॥ ३२ ॥  
महारूपो महाकायो महावर्णो महावपुः ।  
महानामा महोदारो महाविपुलमण्डलः ॥ ३३ ॥  
महाप्रज्ञायुधधरो महाक्लेशाङ्कुशोऽग्रणीः ।  
महायशा महाकीर्तिर्महाज्योतिर्महाद्युतिः ॥ ३४ ॥  
महामायाधरो विद्वान्महामायार्थसाधकः ।  
महामायारतिरतो महामायेन्द्रजालिकः ॥ ३५ ॥  
महादानपतिः श्रेष्ठो महाशीलधरोऽग्रणीः ।  
महाक्षान्तिधरो धीरो महावीर्यपराक्रमः ॥ ३६ ॥  
महाध्यानसमाधिस्थो महाप्रज्ञाशरीरद्ःृक् ।  
महाबलो महोपायः प्रणिधिर्ज्ञनसागरः ॥ ३७ ॥  
महामैत्रीमयोऽमेयो महाकारुणिकोऽग्रधीः ।  
महाप्रज्ञो महाधीमान्महोपायो महाकृतिः ॥ ३८ ॥  
महाऋद्धिबलोपेतो महावेगो महाजवः ।  
महर्द्धिको महेशाख्यो महाबलपराक्रमः ॥ ३९ ॥  
महाभवाद्रीसंभेत्ता महावज्रधरो घनः ।  
महाक्रूरो महारौद्रो महाभयभयंकरः ॥ ४० ॥  
महाविद्योत्तमो नाथो महामन्त्रोत्तमो गुरुः ।  
महायाननयारूढो महायाननयोत्तमः ॥ ४१ ॥  
इति वज्रधातुमण्डलज्ञानगाथाश्चतुर्दश ।

महावैरोचनो बुद्धो महामौनी महामुनिः ।  
महामन्त्रनयोद्भूतो महामन्त्रनयात्मकः ॥ ४२ ॥  
दशपारमिताप्रप्तो दशपारमिताश्रयः ।  
दशपारमिताशुद्धिर्दशपारमितानयः ॥ ४३ ॥  
दशभूमीश्वरो नाथो दशभूमिप्रतिष्ठितः ।  
दशज्ञानविशुद्धात्मा दशज्ञानविशुद्धधृक् ॥ ४४ ॥  
दशाकारो दशार्थार्थो मुनीन्द्रो दशबलो विभुः ।  
अशेषविश्वार्थकरो दशाकारवशी महान् ॥ ४५ ॥  
अनादिर्निष्प्रपञ्चात्मा शुद्धात्मा तथतात्मकः ।  
भूतवादी यथावादी तथाकारी अनन्यवाक् ॥ ४६ ॥  
अद्वयोऽद्वयवादी च भूतकोटिव्यवस्थितः ।  
नैरात्म्यसिंहनिर्णादी कुतीर्थ्यमृगभीकरः ॥ ४७ ॥  
सर्वत्रगोऽमोघगतिस्तथागतमनोजवः ।  
जिनो जितारिर्विजयो चक्रवर्ती महाबलः ॥ ४८ ॥  
गणमुख्यो गणाचार्यो गणेशो गणपतिर्वशी ।  
महानुभावो धौरेयोऽनन्यनेयो महानयः ॥ ४९ ॥  
वागीशो वाक्पतिर्वाग्मी वाचस्पतिरनन्तगीः ।  
सत्यवाक्सत्यवादी च चतुःसत्योपदेशकः ॥ ५० ॥  
अवैवर्तिको ह्यनागामी खड्गः प्रत्येकनायकः ।  
नानानिर्याणनिर्यातो महाभूतैककारणः ॥ ५१ ॥  
अर्हन् क्षीणास्रवो भिक्षुर्वीतरागो जितेन्द्रियः ।  
क्षेमप्राप्तोऽभयप्राप्तः शीतीभूतो ह्यनाविलः ॥ ५२ ॥  
विद्याचरणसंपन्नः सुगतो लोकवित्परः ।  
निर्ममो निरहंकारः सत्यद्वयनयस्थितः ॥ ५३ ॥  
संसारपारकोटिस्थः कृतकृत्यः स्थलस्थितः ।  
कैवल्यज्ञाननिष्ठ्यूतः प्रज्ञाशस्त्रो विदारणः ॥ ५४ ॥  
सद्धर्मो धर्मराड्भास्वांल्लोकालोककरः परः ।  
धर्मेश्वरो धर्मराजः श्रेयोमार्गोपदेशकः ॥ ५५ ॥  
सिद्धार्थः सिद्धसंकल्पः सर्वसंकल्पवर्जितह् ।  
निर्विकल्पोऽक्षयो धातुर्धर्मधातुः परोऽव्ययः ॥ ५६ ॥  
पुण्यवान् पुण्यसंभारो ज्ञानं ज्ञानाकरं महत् ।  
ज्ञानवान् सदसज्ज्ञानी संभारद्वयसंभृतः ॥ ५७ ॥  
शाश्वतो विश्वराड्योगी ध्यानं ध्येयो धियां पतिः ।  
प्रत्यात्मवेद्यो ह्यचलः परमाद्यस्त्रिकायधृक् ॥ ५८ ॥  
पञ्चकायात्मको बुद्धः पञ्चज्ञानात्मको विभुः ।  
पञ्चबुद्धात्ममुकुटः पञ्चचक्षुरसङ्गधृक् ॥ ५९ ॥  
जनकः सर्वबुद्धानां बुद्धपुत्रः परो वरः ।  
प्रज्ञाभवोद्भवो योनिर्धर्मयोनिर्भवान्तकृत् ॥ ६० ॥  
घनैकसारो वज्रात्मा सद्योजातो जगत्पतिः ।  
गगनोद्भवः स्वयम्भूः प्रज्ञाज्ञानानलो महान् ॥ ६१ ॥  
वैरोचनो महादीप्तिर्ज्ञानज्योतिर्विरोचनः ।  
जगत्प्रदीपो ज्ञानोल्को महातेजाः प्रभास्वरः ॥ ६२ ॥  
विद्याराजोऽग्रमन्त्रेशो मन्त्रराजो महार्थकृत् ।  
महोष्णीषोऽद्भूतोष्णीषो विश्वदर्शी वियत्पतिः ॥ ६३ ॥  
सर्वबुद्धात्मभावाग्र्यो जगदानन्दलोचनः ।  
विश्वरूपी विधाता च पूज्यो मान्यो महाऋषिः ॥ ६४ ॥  
कुलत्रयधरो मन्त्री महासमयमन्त्रधृक् ।  
रत्नत्रयधरः श्रेष्ठस्त्रियानोत्तमदेशकः ॥ ६५ ॥  
अमोघपाशो विजयी वज्रपाशो महाग्रहः ।  
वज्राङ्कुशो महापाशः वज्रभैरवभीकरः ॥ ६६ ॥  
इति सुचिशुद्धधर्मधातुज्ञानगाथाः पादोनपञ्चविंशतिः ।

क्रोधराट्षण्मुखो भीमः षण्नेत्रः षड्भूजो बली ।  
दंष्ट्रकरालः कङ्कालो हलाहलः शताननः ॥ ६७ ॥  
यमान्तको विघ्नराजो वज्रवेगो भयंकरः ।  
विघुष्टवज्रो हृद्वज्रो मायावाज्रो महोदरः ॥ ६८ ॥  
कुलिशेशो वज्रयोनिर्वज्रमण्डो नभोपमः ।  
अचलैकजटाटोपो गजचर्मपटार्द्रधृक् ॥ ६९ ॥  
हाहाकारो महाघोरो हीहीकारो भयानकः ।  
अट्टहासो महाहासो वज्रहासो महारवः ॥ ७० ॥  
वज्रसत्त्वो महासत्त्वो वज्रराजो महासुखः ।  
वज्रचण्डो महामोदो वज्रहूंकारहूंकृतिः ॥ ७१ ॥  
वज्रबाणायुधधरो वज्रखड्गो निकृन्तनः ।  
विश्ववज्रधरो वज्री एकवज्री रणञ्जहः ॥ ७२ ॥  
वज्रज्वालाकरालाक्षो वज्रज्वालाशिरोरुहः ।  
वज्रावेशो महावेशः शताक्षो वज्रलोचनः ॥ ७३ ॥  
वज्ररोमाङ्कुरतनुर्वज्ररोमैकविग्रहः ।  
वज्रकोटिनखारम्भो वज्रसारघनच्छविः ॥ ७४ ॥  
वज्रमालाधरः श्रीमान् वज्राभरणभूषितः ।  
हाहाट्टहासो निर्घोषो वज्रघोषः षडक्षरः ॥ ७५ ॥  
मञ्जुघोषो महानादस्त्रैलोक्यैकरवो महान् ।  
आकाशधातुपर्यन्त- घोषो घोषवतां वरः ॥ ७६ ॥  
इत्यादर्शज्ञानगाथाः पादेन सार्धं दश ।

तथताभूतनैरात्म्य- भूतकोटिरनक्षरः ।  
शून्यतावादिवृषभो गम्भीरोदारगर्जनः ॥ ७७ ॥  
धर्मशङ्ख्यो महाशब्दो धर्मगण्डी महारणः ।  
अप्रतिष्ठतनिर्वाणो दशदिग्धर्मदुन्दुभिः ॥ ७८ ॥  
अरूपो रूपवानग्र्यो नानरूपो मनोमयः ।  
सर्वरूपावभासश्रीरशेषप्रतिबिम्बधृक् ॥ ७९ ॥  
अप्रधृष्यो महेशाख्यस्त्रैधातुकमहेश्वरः ।  
समुच्छ्रितार्यमार्गस्थो धर्मकेतुर्महोदयः ॥ ८० ॥  
त्रैलोक्यैककुमाराङ्गः स्थविरो वृद्धः प्रजापतिः ।  
द्वात्रिंशल्लक्षणधरः कान्तस्त्रैलोक्यसुन्दरः ॥ ८१ ॥  
लोकज्ञानगुणाचार्यो लोकाचार्यो विशारदः ।  
नाथस्त्राता त्रिलोकाप्तः शरणं ताय्यनुत्तरः ॥ ८२ ॥  
गगनाभोगसंभोगः सर्वज्ञज्ञानसागरः ।  
अविद्याण्डकोशसंभेत्ता भवपञ्जरदारणः ॥ ८३ ॥  
शमिताशेषसंक्लेशः संसारार्णवपारगः ।  
ज्ञानाभिषेकमुकुटः सम्यक्संबुद्धभूषणः ॥ ८४ ॥  
त्रिदुःखदुःखशमनस्त्र्यन्तोऽनन्तस्त्रिमुक्तिगः ।  
सर्वावरणनिर्मुक्त आकाशसमतां गतः ॥ ८५ ॥  
सर्वक्लेशमलातितस्त्र्यध्वानध्वगतिं गतः ।  
सर्वसत्त्वमहानागो गुणशेखरशेखरः ॥ ८६ ॥  
सर्वोपाधिविनिर्मुक्तो व्योमवर्त्मनि सुस्थितः ।  
महाचिन्तामणिधरः सर्वरत्नोत्तमो विभुः ॥ ८७ ॥  
महाकल्पतरुः स्फीतो महाभद्रघटोत्तमः ।  
सर्वसत्त्वार्थकृत्कर्ता हितैषी सत्त्ववत्सलः ॥ ८८ ॥  
शुभाशुभज्ञः कालज्ञः समयज्ञः समयी विभुः ।  
सत्त्वेन्द्रियज्ञो वेलज्ञो विमुक्तित्रयकोविदः ॥ ८९ ॥  
गुणी गुणज्ञो धर्मज्ञः प्रशस्तो मङ्गलोदयः ।  
सर्वमङ्गलमाङ्गल्यः कीर्तिर्लक्ष्मीर्यशः शुभः ॥ ९० ॥  
महोत्सवो महाश्वासो महानन्दो महारतिः ।  
सत्कारः सत्कृतिर्भूतिः प्रमोदः श्रीर्यशस्पतिः ॥ ९१ ॥  
वरेण्यो वरदः श्रेष्ठः शरण्यः शरणोत्तमः ।  
महाभयारिः प्रवरो निःशेषभयनाशनः ॥ ९२ ॥  
शिखी शिखण्डी जटिलो जटी मौण्डी किरीटिमान् ।  
पञ्चाननः पञ्चशिखः पञ्चचीरकशेखरः ॥ ९३ ॥  
महाव्रतधरो मौञ्जी ब्रह्मचारी व्रतोत्तमः ।  
महातपास्तपोनिष्ठः स्नातको गौतमोऽग्रणीः ॥ ९४ ॥  
ब्रह्मविद्ब्राह्मणो ब्रह्मा ब्रह्मनिर्वाणमाप्तवान् ।  
मुक्तिर्मोक्षो विमोक्षाङ्गो विमुक्तिः शान्तता शिवः ॥ ९५ ॥  
निर्वाणं निर्वृतिः शान्तिः श्रेयो निर्याणमन्तगः ।  
सुखदुःखान्तकृन्निष्ठा वैराग्यमुपाधिक्षयः ॥ ९६ ॥  
अजयोऽनुपमोऽव्यक्तो निराभासो निरञ्जनः ।  
निष्कलः सर्वगो व्यापी सूक्ष्मो बीजमनाश्रवः ॥ ९७ ॥  
अरजो विरजो विमलो वान्तदोषो निरामयः ।  
सुप्रबुद्धो विबुद्धात्मा सर्वज्ञाः सर्ववित्परः ॥ ९८ ॥  
विज्ञानधर्मतातीतो ज्ञानमद्वयरूपधृक् ।  
निर्विकल्पो निराभोगस्त्र्यध्वसंबुद्धकार्यकृत् ॥ ९९ ॥  
अनादिनिधनो बुद्ध आदिबुद्धो निरन्वयः ।  
ज्ञानैकचक्षुरमलो ज्ञानमूर्तिस्तथागतः ॥ १०० ॥  
वागीश्वरो महावादी वादिराड्वादिपुङ्गवः ।  
वदतां वरो वरिष्ठो वादिसिंहोऽपराजितः ॥ १०१ ॥  
समन्तदर्शी प्रमोद्यस्तेजोमाली सुदर्शनः ।  
श्रीवत्सः सुप्रभो दीप्तिर्भा भासुरकरद्युतिः ॥ १०२ ॥  
महाभिषग्वरः श्रेष्थः शल्यहर्ता निरुत्तरः ।  
अशेषभैषज्यतरुः क्लेशव्याधिर्महारिपुः ॥ १०३ ॥  
त्रैलोक्यतिलकः कान्तः श्रीमान्नक्षत्रमण्डलः ।  
दशदिग्व्योमपर्य्यन्तो धर्मध्वजमहोच्छ्रयः ॥ १०४ ॥  
जगच्छत्रैकविपुलो मैत्रीकरुणमण्डलः ।  
पद्मनृत्येश्वरः श्रीमान् रत्नच्छत्रो महाविभुः ॥ १०५ ॥  
सर्वबुद्धमहाराजः सर्वबुद्धात्मभावधृक् ।  
सर्वबुद्धमहायोगः सर्वबुद्धैकशासनः ॥ १०६ ॥  
वज्ररत्नाभिषेकश्रीः सर्वरत्नाधिपेश्वरः ।  
सर्वलोकेश्वरपतिः सर्ववज्रधराधिपः ॥ १०७ ॥  
सर्वबुद्धमहाचित्तः सर्वबुद्धमनोगतिः ।  
सर्वबुद्धमहाकायः सर्वबुद्धसरस्वती ॥ १०८ ॥  
वज्रसूर्यो महालोको वज्रेन्दुविमलप्रभः ।  
विरागादिमहारागो विश्ववर्णोज्ज्वलप्रभः ॥ १०९ ॥  
संबुद्धवज्रपर्यङ्को बुद्धसंगीतिधर्मधृक् ।  
बुद्धपद्मोद्भवः श्रीमान् सर्वज्ञज्ञानकोषधृक् ॥ ११० ॥  
विश्वमायाधरो राजा बुद्धविद्याधरो महान् ।  
वज्रतीक्ष्नो महाखड्गो विशुद्धः परमाक्षरः ॥ १११ ॥  
दुःखच्छेदमहायान- वज्रधर्ममहायुधः ।  
जिनजिग्वज्रगाम्भीर्यो वज्रबुद्धिर्यथार्थवित् ॥ ११२ ॥  
सर्वपारमितापूरी सर्वभूमिविभूषणः ।  
विशुद्धधर्मनैरात्म्यः सम्यग्ज्ञानेन्दुहृत्प्रभः ॥ ११३ ॥  
मायाजालमहोद्योगः सर्वतन्त्राधिपः परः ।  
अशेषवज्रपर्यङ्को निःशेषज्ञानकायधृक् ॥ ११४ ॥  
समन्तभद्रः सुमतिः क्षितिगर्भो जगद्धृतिः ।  
सर्वबुद्धमहागर्भो विश्वनिर्माणचक्रधृक् ॥ ११५ ॥  
सर्वभावस्वभावाग्र्यः सर्वभावस्वभाववद्ःर्क् ।  
अनुत्पादधर्मा विश्वार्थः सर्वधर्मस्वभावद्ःर्क् ॥ ११६ ॥  
एकक्षणमहाप्रज्ञः सर्वधर्मावबोधधृक् ।  
सर्वधर्माभिसमयो भूतान्तमुनिरग्रधीः ॥ ११७ ॥  
स्तिमितः सुप्रसन्नात्मा सम्यक्संबुद्धबोधिधृक् ।  
प्रत्यक्षः सर्वबुद्धानां ज्ञानार्चिः सुप्रभास्वरः ॥ ११८ ॥  
इति प्रत्यवेक्षणज्ञानगाथाः द्वाचत्वारिंशत् ।

इष्टार्थसाधकः परः सर्वापायविशोधकः ।  
सर्वसत्त्वोत्तमो नाथः सर्वसत्त्वप्रमोचकः ॥ ११९ ॥  
क्लेशसंग्रामशूरैकः अज्ञानरिपुदर्पहा ।  
धीः शृङ्गारधरः श्रीमान् वीरबीभत्सरूपधृक् ॥ १२० ॥  
बाहुदुण्डशताक्षेपः पदनिक्षेपनर्त्तनः ।  
श्रीमच्छतभुजाभोग- गगनाभोगनर्त्तनः ॥ १२१ ॥  
एकपादतलाक्रान्त- महीमण्डतले स्थितः ।  
ब्रह्माण्डशिखराक्रान्त- पादाङ्गुष्ठनखे स्थितः ॥ १२२ ॥  
एकार्थोऽद्वयधर्मार्थः परमार्थोऽविनश्वरः ।  
नानाविज्ञप्तिरूपार्थश्चित्तविज्ञानसंततिः ॥ १२३ ॥  
अशेषभावार्थरतिः शून्यतारतिरग्रधीः ।  
भवरागाद्यतीतश्च भवत्रयमहारतिः ॥ १२४ ॥  
शुद्धः शुभ्राभ्रधवलः शरच्चन्द्रांशुसुप्रभः ।  
बालार्कमण्डलच्छायो महारागनखप्रभः ॥ १२५ ॥  
इन्द्रनीलाग्रसच्चीरो महानीलकचाग्रधृक् ।  
महामणिमयूखश्रीर्बुद्धनिर्वाणभूषणः ॥ १२६ ॥  
लोकधातुशताकम्पी ऋद्धिपादमहाक्रमः ।  
महास्मृतिधरस्तत्त्वश्चतुःस्मृतिसमाधिराट् ॥ १२७ ॥  
बोध्यङ्गकुसुमामोदस्तथागतगुणोदधिः ।  
अष्टाङ्गमार्गनयवित्सम्यक्संबुद्धमार्गवित् ॥ १२८ ॥  
सर्वसत्त्वमहासङ्गो निःसङ्गो गगनोपमः ।  
सर्वसत्त्वमनोजातः सर्वसत्त्वमनोजवः ॥ १२९ ॥  
सर्वसत्त्वेन्द्रियार्थज्ञः सर्वसत्त्वमनोहरः ।  
पञ्चस्कन्धार्थतत्त्वज्ञः पञ्चस्कन्धविशुद्धधृक् ॥ १३० ॥  
सर्वनिर्याणकोटिस्थः सर्वनिर्याणकोविदः ।  
सर्वनिर्याणमार्गस्थः सर्वनिर्याणदेशकः ॥ १३१ ॥  
द्वादशाङ्गभवोत्खातो द्वादशाकारशुद्धधृक् ।  
चतुःसत्यनयाकारो अष्टज्ञानावबोधधृक् ॥ १३२ ॥  
द्वादशाकारसत्यार्थः षोडशाकारतत्त्ववित् ।  
विंशत्याकारसंबोधिर्विबुद्धः सर्ववित्परः ॥ १३३ ॥  
अमेयबुद्धनिर्माण- कायकोटिविभावकः ।  
सर्वक्षणाभिसमयः सर्वचित्तक्षणार्थवित् ॥ १३४ ॥  
नानायाननयोपाय- जगदर्थविभावकः ।  
यानत्रितयनिर्यात एकयानफले स्थिथः ॥ १३५ ॥  
क्लेशधातुविशुद्धात्मा कर्मधातुक्षयंकरः ।  
ओघोदधिसमुत्तीर्णो योगकान्तारनिःसृतः ॥ १३६ ॥  
क्लेशोपक्लेशसंक्लेश- सुप्रहीणसवासनः ।  
प्रज्ञोपायमहाकरुणा अमोघजगदर्थकृत् ॥ १३७ ॥  
सर्वसंज्ञाप्रहीणार्थो विज्ञानार्थो निरोधकृत् ।  
सर्वसत्त्वमनोविषयः सर्वसत्त्वमनोगतिः ॥ १३८ ॥  
सर्वसत्त्वमनोऽन्तस्थस्तच्चित्तसमतां गतः ।  
सर्वसत्त्वमनोह्लादी सर्वसत्त्वमनोरतिः ॥ १३९ ॥  
सिद्धान्तो विभ्रमापेतः सर्वभ्रान्तिविवर्जितः ।  
निःसंदिग्धमतिस्त्र्यर्थः सर्वार्थस्त्रिगुणात्मकः ॥ १४० ॥  
पञ्चस्कन्धार्थस्त्रिकालः सर्वक्षणविभावकः ।  
एकक्षणाभिसंबुद्धः सर्वबुद्धस्वभावधृक् ॥ १४१ ॥  
अनङ्गकायः कायाग्र्यः कायकोटिविभावकः ।  
अशेषरूपसन्दर्शी रत्नकेतुर्महामणिः ॥ १४२ ॥  
इति समताज्ञानतथाश्चतुर्विंशतिः ।

सर्वसंबुद्धबोद्धव्यो बुद्धबोधिरनुत्तरः ।  
अनक्षरो मन्त्रयोनिर्महामन्त्रकुलत्रयः ॥ १४३ ॥  
सर्वमन्त्रार्थजनको महाबिन्दुरनक्षरः ।  
पञ्चाक्षरो महाशून्यो बिन्दुशून्यः षडक्षरः ॥ १४४ ॥  
सर्वाकारो निराकारः षोडशार्धार्धबिन्दुधृक् ।  
अकलः कलनातीतश्चतुर्थध्यानकोटिधृक् ॥ १४५ ॥  
सर्वध्यानकलाभिज्ञाः समाधिकुलगोत्रवित् ।  
समाधिकायः कायाग्र्यः सर्वसंभोगकायराट् ॥ १४६ ॥  
निर्माणकायः कायान्ग्र्यो बुद्धनिर्माणवंशधृक् ।  
दशदिग्विश्वनिर्माणो यथावज्जगदर्थकृत् ॥ १४७ ॥  
देवातिदेवो देवेन्द्रः सुरेन्द्रो दानवाधिपः ।  
अमरेन्द्रः सुरगुरुः प्रमथः प्रमथेश्वरः ॥ १४८ ॥  
उत्तीर्णभवकान्तार एकः शास्ता जगद्गुरुः ।  
प्रख्यातदशदिग्लोको धर्मदानपतिर्महान् ॥ १४९ ॥  
मैत्रीसन्नहसन्नद्धः करुणावर्मवर्मितः ।  
प्रज्ञाखड्गधनुर्बाणः क्लेशाज्ञानरणंजहः ॥ १५० ॥  
मारारिर्मारजिद्वीरश्चतुर्मारभयान्तकृत् ।  
सर्वमारचमूजेता संबुद्धो लोकनायकः ॥ १५१ ॥  
वन्द्यः पूज्योऽभिवाद्यश्च माननीयश्च नित्यशः ।  
अर्चनीयतमो मान्यो नमस्यः परमो गुरुः ॥ १५२ ॥  
त्रैलोक्यैकक्रमगतिर्व्योमपर्य्यन्तविक्रमः ।  
त्रैविद्यः श्रोत्रियः पूतः षडभिज्ञः षडनुस्मृतिः ॥ १५३ ॥  
बोधिसत्त्वो महासत्त्वो लोकातीतो महर्द्धिकः ।  
प्रज्ञापारमितानिष्ठः प्रज्ञातत्त्वत्वमागतः ॥ १५४ ॥  
आत्मवित्परवित्सर्वः सवीर्यो ह्यग्रपुद्गलः ।  
सर्वोपमामतिक्रान्तो ज्ञेयो ज्ञानाधिपः परः ॥ १५५ ॥  
धर्मदानपतिः श्रेष्ठश्चतुर्मुद्रार्थदेशकः ।  
पर्युपास्यतमो जगतां निर्याणत्रययायिनाम् ॥ १५६ ॥  
परमार्थविशुद्धश्रीस्त्रैलोक्यसुभगो महान् ।  
सर्वसम्पत्करः श्रीमान्मञ्जुश्रीः श्रीमतां वरः ॥ १५७ ॥  
इति कृत्यानुष्ठानज्ञानगाथाः पञ्चदशः ।

नमस्ते वरदवज्राग्र्य भूतकोटे नमोऽस्तु ते ।  
नमस्ते शून्यतागर्भ बुद्धबोधे नमोस्तु ते ॥ १५८ ॥  
बुद्धराग नमस्तेऽस्तु बुद्धकाम नमो नमः ।  
बुद्धप्रीते नमस्तुभ्यं बुद्धमोद नमो नमः ॥ १५९ ॥  
बुद्धस्मित नमस्तुभ्यं बुद्धहास नमो नमः ।  
बुद्धवाच नमस्तुभ्यं बुद्धभाव नमो नमः ॥ १६० ॥  
अभवोद्भव नमस्तुभ्यं नमस्ते बुद्धसंभव ।  
गगनोद्भव नमस्तुभ्यं नमस्ते ज्ञानसंभव ॥ १६१ ॥  
मायाजाल नमस्तुभ्यं नमस्ते बुद्धनाटक ।  
नमस्ते सर्वसर्वेभ्यो ज्ञानकाय नमोऽस्तु ते ॥ १६२ ॥

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_





\[...\]  
इयमसौ वज्रपाणेः वज्रधरभगवतो ज्ञानमूर्तेः सर्वतथागतज्ञानकायस्य मञ्जुश्रीज्ञानसत्त्वस्यावेणिकपरिशुद्धा  
नामसंगितिस्तवानुत्तरप्रीतिप्रासादमहोद्विल्य सङ्जननार्थह्ं, कायवाङ्मनोगुह्यपरिशुद्ध्यै,  
अपरिपूर्णपरिशुद्धभूमिपरिमितापुण्यज्ञानसंभारपरिपूरिपरिशुद्ध्यै,नधिगतानुत्तरार्थस्याधिगमाय,  
अप्राप्तस्य प्राप्त्यै, यावत्सर्वतथागतसर्वधर्मनेत्रीसंधारणार्थं च मया देशिता, संप्रकाशिता, विवृता,  
विभजितोत्तानिकृता, अधिष्ठता चयं मया वज्रपाणे वज्रधर तव सन्ताने चित्ते सर्वमन्त्रधर्मताधिष्ठानेनेति ॥ १६३ ॥  
इति प्रथमचक्रस्येयमनुशंसा एकादश पदानि

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_





\[...\]  
अथ वज्रधरः श्रीमान् हृष्टतुष्टः कृताञ्जलिः ।  
प्रणम्य नाथं संबुद्धं भगवन्तं तथागतं ॥ \*१ ॥  
अन्यैश्च बहुभिर्नाथैर्गुह्येन्द्रैर्वज्रपाणिभिः ।  
स सार्द्धं क्रोधराजानैः प्रोवाचोच्चैरिदं वचः ॥ \*२ ॥  
अनुमोदामहे नाथ साधु साधु सुभाषितम् ।  
कृतोऽस्माकं महानर्थः सम्यक्संबोधिप्रापकः ॥ \*३ ॥  
जगतश्चाप्यानाथस्य विमुक्तिफलकाङ्क्षिणः ।  
श्रेयो मार्गो विशुद्धोऽयं मायाजालनयोदितः ॥ \*४ ॥  
गम्भीरोदारवैपुल्यो महार्थो जगदर्थकृत् ।  
बुद्धानां विषयो ह्येष सम्यक्संबुद्धभाषितः ॥ \*५ ॥  
इत्युपसंहारगाथाः पञ्च ।

**आर्थमायाजालषोडशसाहास्रिकान्महायोगतन्त्रान्तः पातिसमाधिजालपटलाद्भगवता  
श्रीशाक्यमुनिना भाषिता भगवतो मञ्जुश्रीज्ञानसत्त्वस्याद्वयपरमार्थ नामसंगीतिः परिसमाप्ता ।**

**\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_**



\]
