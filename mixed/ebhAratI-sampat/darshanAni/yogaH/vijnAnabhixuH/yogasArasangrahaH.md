+++
TITLE = "योगसारसङ्ग्रहः"
AUTHOR = "विज्ञानभिक्षुः"
DOMAIN = "दर्शनानि"
SUB-DOMAIN = "योगः"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-3868"
url = "https://www.ebharatisampat.in/read_chapter.php?bookid=NjkyODg2NTY0MzEzMTcz"
title = "योगसारसङ्ग्रहः"

+++
[[योगसारसङ्ग्रहः	Source: [EB](https://www.ebharatisampat.in/read_chapter.php?bookid=NjkyODg2NTY0MzEzMTcz)]]

\[












 **ॐनमः परमात्मने।**  


** योगसारसंग्रहः।**  


** तत्र प्रथमोंऽशः।**


 यः सृष्ट्वाब्जजविष्णुशङ्करमयं बुद्धयाख्य सूत्रं महत्तत्त्वं सत्त्वरजस्तमोमयसहामायामयाद्देहतः। अन्तर्यामितयोर्णनाभवदहो तेनैंव कुर्वञ्जगच्चक्रव्यूहमिदं निजांशमशकान् बध्नाति तस्मै नमः॥ 1॥  
 पतञ्जलिव्यासमुखान् गुरूनन्यांश्च भक्तितः।  
 नतोऽस्मि वाङ्‌मनःकायैरज्ञानध्वान्तभास्करान्‌॥ 2॥  
 वार्त्तिकाचलदण्डेन मथित्वा योगसागरम्।  
 उद्धत्यामृतसारोऽयं(1) ग्रन्थकुम्भे निधीयते॥ 3॥  
  (1)सारोऽत्र-पा.

 तत्र पुरुषस्यात्यन्तिकस्वरूपावस्थितेर्हैतुश्चित्तवृत्तिनिरोधो योग इति योगद्वयसाधारणं लक्षणम्। व्युत्थानकालीनश्च यत्किञ्चिच्चित्तवृत्तिनिरोधो नात्यन्तिकस्वरूपावस्थितिरूपमोक्षे हेतुः जन्मबीजक्लेशाद्यनुच्छेदकत्वात् अखिलवृत्तिसंस्कारानुच्छेदकत्वाच्च अतस्तत्र नातिव्याप्तिः। प्रलयकालीयनस्य (1) च वृत्तिनिरोधस्य व्यावर्तनाय आत्यन्तिकेति। स्वरूपावस्थितिश्चौपाधिकरूपनिवृत्तिः। स्वरूपस्य (2)वाऽप्रच्यवः। तथा च स्मर्यते। मुक्तिर्हित्वान्यथाभावं स्वरूपेण व्यवस्थितिरिति। तत्र सम्प्रज्ञाताख्ययोगस्य मोक्षहेतुत्वम् तत्त्वसाक्षात्कारद्वारा क्लेशाद्युच्छेदकत्वात्। असम्प्रज्ञातयोगस्य (3) चाऽखिलवृत्तिसंस्कारदाहद्वारा प्रारब्धस्याऽप्यतिक्रमेणोति वार्त्तिकेऽस्माभिः प्रपञ्चितं संक्षेपतश्चाग्रेऽपि वक्ष्यामः। योगाङ्गेषु ज्ञानभक्तिकर्मादिषु च योगशव्दो योगसाधनत्वान्मोक्षोपायत्वाच्च गौण इति॥  
    
 {1. समग्रसुषुप्तिकालीनस्य-इत्यधिकम्। 2 पु.।  
 2.असम्प्रज्ञाताख्यस्य-पा. 2पु.।  
 3. स एवाग्रभाग-पा. 2 पु.  
 अथ का निरोद्धव्याश्चित्तवृत्तयः को वा निरोध इति। उच्यते। प्रमाणविपर्ययविकल्पनिद्रास्मृतय इति पञ्चविधाश्चित्तवृत्तयः। इच्छाकृत्यादिरूपवृत्तीनां चैतन्निरोधेनैव निरोधो भवति। तत्र प्रत्यक्षानुमानागमाः प्रमाणानि। इन्द्रियद्वारा या बुद्धेर्यथार्था वृंत्तिः सा प्रत्यक्षं प्रमाणम्। ईश्वरसत्त्ववृत्तेः संग्रहायं तज्जातीयत्वमत्र विविक्षणीयम्। बुद्धिवृत्तिश्च प्रदीपस्य शिखावब्दुद्धेग्ग्रभागो येन चित्तस्यैकाग्रताव्यवहारो भवति। स एव च भाग(1) इन्द्रियद्वारा बाह्यार्थे संयुज्य अर्थाकारेण परिणमते। (2)मूणनिक्षिप्तद्रुतताम्रवत्। तथा च सांख्यसूत्रम्। भागगुणाभ्यां तत्त्वान्तरं वृत्तिः सम्बन्धार्थं सर्पतीते। यतो बुद्धिर्विषयेषु सम्बन्धार्थं सर्पति गच्छति इति हेतोर्वृत्तिर्बुद्धेर्भागोऽग्नेः स्फुलिङ्गवद्विभक्तांशो बुद्धेरिच्छादिवत् (3)गुणश्च न भवति द्रव्यस्यैव क्रियासम्भावादित्यर्थः। सा च वृत्तिः (4) पुरुषे प्रतिबिम्बितासति यद्भासते तदेव प्रमाणस्य फलं प्रमेत्युच्यते। तदेव च द्रष्टुर्वृत्तिसारूप्यमप्युच्यते। लिङ्गजन्यावृत्तिरनुमानं प्रमाणम्। शब्दजन्या वृत्तिश्च शब्दप्रमाणमिति। फलं तु सर्वत्र पौरुषेयो बोध एव पुरुषार्थमेव करणानां प्रवृत्तेरिति। विपर्ययवृत्तिश्च मिथ्याज्ञानं दोषजन्यम्। विकल्पवृत्तिस्तु राहोः शिरः पुरुषस्य चैतन्यमित्यादिरूपा। तस्याश्च विशेषदर्शनानिवर्त्यतामात्रेण विपर्ययाद्भेदः। निद्रावृत्तिश्च सुखमहमस्वाप्समित्यादिस्मृतिहेतुरनुभवः सुषुप्तिकालीनः सुखादिविषयः। समृतिश्च संस्कारमात्रजन्या वृत्तिरिति वृत्तयो व्याख्याताः॥  
    
   
 1. तैजसद्रव्यद्रावणपात्रम्।  
 2. गुणत्वमिति शोधितं  
 3. पुरुषेणेति शोधितं. 1 पु.।  
 निरोधो व्याख्यायते। निरोधो न नाशोऽभावसामान्यं वा अभावानङ्गीकारात् वक्ष्यमाणसंस्कारजनकत्वानुपपत्तेश्च। किं तु वृत्तितन्निरोधौ चित्तस्यस्वविषये प्रवृत्तिनिवृत्ती भावरूपे एव गतिप्रत्यागतिवत् पुरुषप्रयत्नजन्ये। प्रवृत्तिनिवृत्त्योः अन्योन्याभावत्वे विनिगमकाभावात्(1)। प्रवृत्तिनिवृत्त्यौदासीन्यरूपत्रैविध्यानुपपत्तेश्चेति। अतश्च भावत्वाविशेषाद् वृत्त्येव (2) निरोधेनापि संस्कारो जन्यते। संस्कारवृद्धिं विनाऽनुदिनं योगस्य कालवृद्धौ नियामकान्तरासम्भवादिति दिक्॥  
 F. N  
 {1. विनिगमना- पा. 2. पु.।  
 2. वृत्या इव इतिच्छेदः।  
   
 योगसामान्यं लक्षितं तद्विशेष उच्यते। स योगो द्विविधः। सम्प्रज्ञातोऽसम्प्रज्ञातश्च। तत्र सम्यक् प्रज्ञायते साक्षात्‌क्रियते ध्येयमस्मिन्निरोध इति समप्रज्ञातोध्येयातिरिक्तवृत्तिनिरोधविशेषः। तथा च ध्येयसाक्षात्‌काराख्यफलोपहितनिरोधत्वं सम्प्रज्ञातत्वम्। एकाग्रतविशेषरूपधारणादित्रयकालीनानां निरोधानां प्रलयादिकालीननिरोधानं च व्यावर्त्तनायोपहितान्तम्। धारणादित्रयकालीनस्तु निरोधो न साक्षात्कारहेतुः विषयान्तरवासनाया बलवत्तरतया प्रतिबन्धात् योगजर्धमनाश्याऽधर्मेण प्रतिबन्धाच्चेति। सम्प्रज्ञातरूपो ध्येयातिरिक्तवृत्तिनिरोधश्च विषयान्तरसञ्चाराख्यप्रतिबन्धनिवृत्तिरूपतया विषयान्तरवासनाभिभवद्वारा च तथा धर्मविशेषद्वारा च ध्येयसाक्षात्कारे हेतुर्भवति। चित्त हि(1) स्वत एव सर्वार्थग्रहणक्षमं विभु च भवति। तमसावरणादेव तु न सदा सर्वं गृह्णाति। अतस्तमोवर्धकानां विषयान्तरसञ्चारवासनापापादीनां निरोधाख्ययोगतः क्षये स्वयमेव ध्येयं वस्तु साक्षात् क्रियते चित्तेनेति योगशास्त्रसिद्धान्तः। सम्प्रज्ञातस्यचतुर्विध्यमग्रे वक्ष्यते॥  
    
 {1. च-पा.2 पु.।  
 2. योगयोः पा. 2 पु.।}

  असम्प्रज्ञातो लक्ष्यते। न किञ्चित् सम्प्रज्ञायतेऽस्मिन्निति व्युत्पत्त्या असम्प्रज्ञातयोगः सर्ववृत्तिनिरोधः। तदा संस्कारमात्रशेषं चित्तं तिष्ठति। अन्यथा व्युत्थानानुपपत्तेः। तस्य च लक्षणं तत्त्वज्ञानसंस्कारदाहकत्वे सति सर्ववृत्तिनिरोधत्वम्। प्रलयादिकालीननिरोधव्यावर्तनाय सत्यन्तम्॥

  इदानीमभ्यर्हितत्वादादौ योगफलमुच्यते (1) । तत्र तावत् योगद्वयसाधारणं दृष्टं फलं संप्रज्ञातस्य वृत्तिनिरोधेन(2) वृत्त्युत्थदुःखभोगनिवृत्तिः (3)। अदृष्ट च फलं संप्रज्ञातस्य पूर्वोक्तद्वारैर्ध्यैयसाक्षात्कारः। क्षीणवृत्तेरभिजातस्येव मणेर्ग्रहीतृग्रहणग्राह्येषु ततस्थतदञ्जनता समापत्तिरिति सूत्रात् ततश्चाविद्यादिक्लेशनिवृत्त्या मोक्षः। तथा सत्यां कामनायां भूतेन्द्रियप्रकृतिजयोत्थः स्वेछातो गतिश्च (4) भवति। असम्प्रज्ञातस्य त्वदृष्टं फलं तत्त्वज्ञानसाधारणानामखिलसंस्काराणां प्रारब्धकर्मणां च दाहाच्छीध्रं स्वेच्छया मोक्षः । (5) तथाहि। तत्वज्ञानेन तावत् स्वसंस्कारः प्रारब्धकर्म च नातिक्रमितुं शक्यते अविरोधात्। तस्य तावदेव चिरं यावन्न विनोक्ष्ये अथ सम्पत्स्ये इति श्रुत्या ज्ञानिनो मोक्षे प्रारब्धनिमित्तककिञ्चिद्विलम्बसिद्धेश्च। ज्ञानेन प्रारब्धनाशे जीवन्मुक्तिश्रुतिस्मृतिविरोधाच्च प्रारब्धकर्मणां ज्ञाननाश्यत्वस्य वेदान्तसूत्रेण प्रतिषिद्धत्वाच्च। योगस्य तु प्रारब्धकर्मनाशकत्वे (6) बाधकाभावेन  
    
   
  {1. प्रवृत्ति-पा. पु.।  
  2. दुःखनिवृत्तिः- पा.2 पु.।  
  3. स्वेच्छाभोगश्च- पा. 2 पु.  
  4. स्वेच्छाभोगश्च -इत्यधिकं 2 पु.।  
  5. प्रापब्धनाशकत्वे पा. 1पु.।

  विनिष्पन्नसमाधिस्तु मुक्तिं तत्रैव जन्मनि।  
 प्राप्नोति योगी योगाग्निदग्धकर्मचयोऽचिरात्॥  
  इति विलम्बाभावश्रवणेन च प्रारब्धकर्मनाशकत्वामास्ति। अतः प्रारब्धकर्मणोप्यतिक्रमेण शीघ्रमोक्षार्थिनो ज्ञानोत्पत्त्यनन्तरमप्यसम्प्रज्ञातयोगोऽपेक्ष्यत इति। अधिकं तु वार्त्तिकेऽस्माभिः प्रपञ्चितम्। एतेनासम्प्रज्ञाताभावेऽपि प्रारब्धभोगानन्तरं ज्ञानिनां (1) मोक्षो भवत्येवेति सिद्धान्तो न विरुध्यते। तत्र च प्रमाण तत्र (2) तावदेव चिरं यावन्न विमोक्ष्ये इत्यादिश्रुतिः। अविद्याविनिवृत्ता बीजा(3) भावात् पुनर्जन्मानुपपत्तिश्च। विमोक्ष्ये प्रारब्धकर्मणः सकाशाद्विमुक्तो भविष्यतीत्यर्थः। स्यादेतत्।  
    
 {1. पु.।  
  2. तस्य- 2 पु.।  
  3. जीवा- पा.  
   
  योगाग्निर्दहति क्षिप्रमशेषं पापजं रजः। (1)  
  प्रसभं जायते ज्ञानं साक्षान्निर्वाणसिद्धिदम्॥  
    
 {1. पापपञ्जरम्- पा. 2 पु.।  
   
 इत्यादि स्मृत्येकवाक्यतया योगस्य कर्मनाशकत्वाक्यानि सम्प्रज्ञातयोगपराण्येव सन्त्विति। मैवम्। उक्तवाक्येन हि सम्प्रज्ञातयोगस्य ज्ञानप्रतिबन्धकपापमात्रनाशकत्वमवगम्यते न सर्वकर्मनाशकत्वम्। तथा सति ज्ञानाग्निः सर्वकर्माणि भस्मसात्कुरुतेऽर्जुन इत्यादिशास्त्रोक्तं ज्ञानस्य सर्वकर्मनाशकत्वमपि नोपपद्यते। ज्ञानहेतुना सम्प्रज्ञातयोगेनैव सर्वकर्मनाशात्। यत्तु योगस्य सर्वकर्मनाशकत्वं श्रूयते योगाग्निदग्धकर्मचयोऽचिरादिति तदसम्प्रज्ञातयोगपरमेव। अतो नानयोर्वाक्ययोः सम्प्रज्ञातपरत्वेनैकवाक्यत्वं घटते। तस्मात्सम्प्रज्ञातयोगतज्जन्यज्ञानाभ्यामनाश्यस्य प्रारब्धकर्मणः असम्प्रज्ञातयोगनाश्यत्वमेव योगाग्नीत्यादिवाक्यार्थः। किं च ज्ञानस्य योगस्य च कर्मनाशकत्वं सहकार्युच्छेदेन फलाक्षमीकरणमात्रमिदमेव च दाहः। तथाहि। ज्ञानेनाविद्यादिक्लेशक्षये सति क्लेशाख्यसहकार्युच्छेदादेव कर्मणा विपाक आरब्धुं न शक्यते। सति मूले तद्विपाक इति सूत्रेण कर्मणां स्वमूले क्लेशे सत्येव विपाकारम्भवचनात् व्यासभाष्येण तथा व्याख्यानाच्च। अतो ज्ञानस्य कर्मनाशकत्वदाहकत्ववचनं न्यायसिद्धानुवादमात्रम्‌। एवमेवासम्प्रज्ञातयोगेनापि भोगहेतुवासनारूपः कर्मणां सहकार्येवोच्छद्यते।'(1) व्युत्थानसंस्काराणां निरोधसंस्कारैर्बलवत्तरैरुच्छेदस्य सूत्रभाष्याभ्यामुक्तत्वात् स्वानुभवसिद्धत्वाच्च। अतोऽसम्प्रज्ञातयोगपरम्परया अखिलवासनाक्षये सति प्रारब्धफलकमपि कर्म फलसम्पत्तये न समर्थं वासनाया अपि कर्मसहकारित्वस्य सूत्रभाष्ययोरवधृतत्वात्। ततश्चासमाप्तभोगकमेव प्रारब्धं कर्म स्वाश्रयचित्तनाशेन नश्यति। पुरुषप्रयोजनं विना चित्तस्यावस्थानाभावात् पुरुषार्थस्य (2)चितास्थिहेतुत्वात्। तस्मादसम्प्रज्ञातयोगस्य प्रारब्धकर्मदाहकत्वं युक्तितोऽपि सिद्धमितिदिक्‌॥  
    
 {1. उत्साद्यते -पा. 2 पु.।  
 2. चिति-पा.2 पु.।  
  तदेवं योगयोः फलमुक्तम्। इदानीं सम्प्रज्ञातयोगस्य अवान्तरभेदा उच्यन्ते। तत्र सम्प्रज्ञातश्चतुर्विधः। वितर्कानुगतः विचारानुगतः आनन्दानुगतः अस्मितानुगत इति। साक्षात्कारविशेषेषु तान्त्रिकं वितर्कादिपरिभाषाचतुष्टयं तैः सफलैः साक्षात्कारैः अनुगता उपहिताश्चित्तवृत्तिनिरोधा वितर्कानुगतादिसञ्ज्ञका भवन्ति। वितर्कादिकं क्रमिकं भूमिकाचतुष्टयम् उच्चारोहिक्र(1)मिकसोपानपरम्परावद्वितर्काणां(2) क्रमेणैव तदनुगतत्वेन निरोधस्यापि क्रमः कथ्यते। स्वतो निरोधे क्रमाभावात्। वितर्कादिक्रम औत्सर्गिकः। एकदा चित्तस्य परमसूक्ष्मप्रवेशस्य (3) प्रायशोऽसंभवात्। तथा च स्मर्यते।  
    
 {1. उच्चारोहे- पा. 2. पु.।  
  2. वितर्कादीनां-पा. 2 पु।  
  3. सूक्ष्मेप्रवेशस्य-पा. 2 पु.।  
  योगारम्भे मूर्तहरिममूर्तमथ चिन्तयेत्। स्थूले विनि(1) र्मितं चित्तं ततः सूक्ष्मे शनैर्नयेत्॥ इति।  
    
 1.{विनिर्जितं-पा. 2 पु.।  
   
  तथा स्थूलादिविषयेषु रागादपिउत्तरोत्तरभूमिषु चित्तसमाधानं न सम्भवति। अतः स्थूलादिसाक्षात्कारेण तत्र तत्र दोषदृष्टया उत्तरोत्तर भूम्यारोहो राजमार्गः। यस्य तु कदाचिदीश्वरप्रसादादादावेवोत्तर (1) भूम्यारोहो भवति। तेन च पूर्वभूमिकाभ्यासः तत्सिद्धिकामनां विना न कार्यः उत्तरभूमिकारोहस्य फलस्य जातत्वात्। तदुक्तं भाष्यकारैः। ईश्वरप्रसादादर्जितोत्तरभूमिकस्य नाधरभूमिषु (2) विनियोगस्तदर्थस्यान्यत एव सिद्धेरिति। एतच्चभूमिकाचतुष्टयमेकस्मिन्नेवावलम्बने क्रमात् कर्तव्यं अन्यथा पूर्वपूर्वौपासनात्यागदोषापत्तेः। चित्तचाञ्चल्यदोषप्रसङ्गाच्च। तद्यथा। यद्विराट्‌शरीरं चतुर्भुजादिकं वा शरीरं(3) घटादिकं वा षङ्विंशतितत्त्वसङ्घातं समष्टिव्यष्टयात्मकमधिकृत्य प्रथमं भावना प्रवर्तते तदालम्बनमित्युच्यते। तत्रालम्बने प्रथमं स्थूलाकारधारणाध्यानसमाधिभिर्यः स्थूलगताशेषविशेषाणामतीतानागतवर्तमानव्यवहितविप्रकृष्टानां
गुणदोषरूपाणामश्रुतामतानां साक्षात्कारः स वितर्क इत्युच्यते। स्थूलशब्देन च भूतानांन्द्रियाणि चात्र गृह्यन्ते। तपोजपादिसाधनैर्ध्रुवादीनां चतुर्भुजादिसाक्षात्कारादयं साक्षात्कारो विलक्षणः। तेषां हि तपोध्यानादिना तुष्टः परमेश्वरः स्वयं शरीरं निर्माय पुरः प्रकटीभूय वागादिव्यवहारं चक्रे। योगिनस्तु योग बलेन वैकुण्ठश्वेतद्वीपादिस्थमेव चतुर्भुजादिशरीरमन्यत्र स्थिताः पश्यन्ति। तत्र च वाग्व्यवहारादिकंन सम्भवति। तथा चतुर्भुजादिशरीरस्य (4) बाह्याभ्यन्तराखिलगुणदोषादिकमतीतादिरूपं पश्यन्तीतिविशेषः। इति वितर्कौ व्याख्यातः॥  
    
 {1. प्रसादादेवोत्तर - पा. 1पु.।  
 2. प्रसादज्जितोत्रभूमिषु- पा. 2 पु.।  
 3. स्वशरीरम्- पा. 2 पु.।  
 4. तथास्य- पा. 2 पु.।  
 अथ विचारो व्याख्यायते। तत्रैवालम्बने स्थूलाकारसाक्षात्कारानन्तरं स्थूलाकारदृष्टिं त्यक्तवा क्रमेण प्रकृतिपर्यन्तसूक्ष्माकारधारणादित्रयेण यः पूर्ववदशेषविशेषतस्त्तत्तत्सूक्ष्माकारः साक्षात्कारः स विचार इत्युच्यते। सूक्ष्मशब्दस्य कारणार्थकतया तत्र (1) तन्मात्राहंकारमहत्तत्त्वप्रकृतयः सूक्ष्मशब्देन गृह्यन्ते। ननु स्थूलालम्बने कथं सूक्ष्मदृष्टिर्यथार्था स्यादिति चेन्न। सर्वेषां शरीरघटादीनां षड्विंशतितत्त्वकार्यतया कार्यकारणाभेदेन षड्विशतितत्त्वरूपत्वात्। तत्रापि कार्यरूपताया अस्थिरत्वेन कारणरूपताया एव सत्यत्वात्। वाचारम्भणं विकारो नामधेयं मृत्तिकेत्येव सत्यमिति श्रुतेः। ननु तथापि सूक्ष्माकारस्यादृष्टजातीयस्य कथं भावना स्यादिति चेन्न। श्रुतमतप्रकारैरेव सामान्यतो भावनासम्भवात् अ श्रुतामतविशेषस्य च योगजधर्मबलेन ग्रहणादेवं सर्वत्र। इति विचारो व्याख्यातः।  
    
 {1. अत्र- पा. 2 पु.।  
 अथानन्दो व्याख्यायते। तत्रैवालम्बने सूक्ष्माकारसाक्षात्कारानन्तरं तामपि दृष्टिं त्यक्तवा चतुर्विंशतितत्त्वानुगते सुखरूपपुरुषार्थै धारणादित्रयेण यः पूर्ववदशेषविशेषतः सुखाकारः साक्षात्कारः स आनन्द इत्युच्चते। ज्ञानज्ञेययोरभेदोपचारात्। यद्यपि प्रकृतेस्त्रिगुणात्मकत्वेन सुखवद्दुःखमोहावपि सर्वत्र स्तस्तथामिसुखरागेणैव संसारादात्मदर्शनप्रतिबन्धाच्च तदेव मुख्यतोऽशेषविशेषतो योगेन द्रष्टव्यम्। यथा तत्र दोषदर्शनेन दुःखदृष्टया वैराग्यं स्यादित्याशयेनानन्दमात्रे योग उपदिष्ट इति मन्तव्यम्। मोक्षधर्मे तु धर्मधर्म्यभेदेन धर्मान्तरवदानन्दमपि चतुर्विंशतितत्त्वेष्वेव प्रवेश्य सम्प्रज्ञातयोगस्य त्रैविध्यमेव पोक्तम्।  
   
 वितर्कश्च विचारश्च विवेकश्चोपजायते।  
 मुनेः समादधानस्य प्रथमं योगमादितः॥  
  इति प्रथमं योगं सम्प्रज्ञातं समादधानस्य कुर्वतः मुनोरादितः क्रमेण वितर्कादित्रयं जायत इत्यर्थः। तत्र च विवेको वक्ष्यमाणास्मितेति। इत्यानन्दो व्याख्यातः।  
 अथास्मिता व्याख्यायते। एवं भूमिकाक्रमेण स्थूलसूक्ष्मानन्दानां स्वरूपाणि दोषबहुलानि साक्षात्कृत्य तेभ्यो विरज्य तत्रैवालम्बने यः कूटस्थविभुचिन्मात्रत्वादिरूपैस्तेभ्यो विवेकत आत्माकारः साक्षात्कारः सोऽस्मितेत्युच्यते। देहादिभिन्नोस्मीत्येतावन्मात्रा(1) कारत्वात्। आत्मज्ञानानन्तरं च ज्ञातव्यं नास्तीत्यतोऽस्मिता चरमभूमिका भवति। अस्यैव चात्मसाक्षात्कारस्य परा काष्ठा धर्ममेघसमाधिरित्युच्यते। यस्योदये ज्ञानेऽप्यलंप्रत्यरूपेण परवैराग्येण असम्प्रज्ञातयोगो जायत इति। अस्याश्चास्मिताया द्वौ विषयौ चतुर्विशतितत्त्वविवेकत आत्मसामान्यं पञ्चविंशतितत्वविवेकतः परमात्मा च तयोरप्यौत्सर्गिको भूमिकाक्रमोऽस्ति॥  
    
 {1 एतन्मात्रा- पा. 2 पु.।  
   
 चतुर्विंशतितत्त्वेभ्यः ख्यातो यः पञ्चविंशकः॥  
 विवेकात् केवलीभूतः षड्विंशं'(1) सोऽनुपश्यति॥  
    
 षहिंशः- पा. 1 पु.।  
  इति स्मृतेः जीवापेक्षयापि परमात्मनः सूक्ष्मत्वाच्च। जीबस्य हि स्वरूप (1) प्रत्यक्षमस्ति तत्रैव ज्ञानेऽपरिच्छिन्नकूटस्थत्वादिज्ञानस्यैवात्मसाक्षात्काररूपत्वात्। परमात्मनस्तु तदाप्रत्यक्षमिति (2)। तत्रात्म सामान्यविषयको योगः सत्त्वपुरुषान्यताख्यातिशब्देन स्थले स्थले सूत्रभाष्ययोरुक्तः। परमात्मयोगस्तु ईश्वरप्रणिधानाद्वेति सूत्रेण तद्भाष्येण चोक्तः। तथा मात्स्यकौर्मयोरपि।  
    
 {1. स्वरूपज्ञानां -पा. 2 पु.।  
 2. तदप्यप्रत्यक्षमिति- पा. 2 पु.।  
  योगी च त्रिविधो ज्ञेयो भौतिकः साङ्खय एव च।  
  तृतीयोऽन्त्याश्रमी प्रोक्तो योगमुत्तममास्थितः॥  
 प्रथमा भावना पूर्वे साङ्खये त्वक्षरभावना।  
 तृतीये चान्तिमा (1) प्रोक्ता भावना पारमेश्वरी। इति।  
    
 {1. चरमा- पा. 2 पु.।  
 अत्र भूतशब्दोऽखिलजडोपलक्षकः (1)। अन्त्याश्रमी परमहंसः। प्रथमा भूतभावना। पूर्वे प्रथमयोगिनि। साङ्‌ख्ये तु मध्यमयोगिन्यक्षरभावना कूटस्थचित्सामान्यभावना। तृतीये च परमहंसेऽन्तिमा अन्ते कर्तव्या पारमेश्वरी परमात्मगोचरा भावनेत्यर्थः। अतः सर्वेषु सम्प्रज्ञातेषु मध्ये पारमेश्वरयोग एव श्रेष्ठः। तथा कौर्मेऽप्युक्तम्।  
    
 {1. लक्षणः- पा.1 पु.।  
 यत्र पश्यसिं(1) चात्मानं नित्यानन्दं निरञ्जनम्।  
 मामेकं स महायोगो भाषितः पारमेश्वरः॥  
 ये चान्ये योगिनीं योगाः श्रूयन्ते ग्रन्थविस्तरे।  
 सर्वे ते ब्रह्मयोगस्य कलां नार्हन्ति षोडशीम्॥  
 यत्र साक्षात्प्रपश्यन्ति विमुक्ता विश्वमीश्वरम्।  
 सर्वेषामेव योगानां स योगः परमो मतः॥ इति।  
    
 1.{पश्यति-पा. 2। 3 पु.।  
   
 नन्वस्मितायाः कथमचेतनेषु घटाद्यालम्बनेषु सम्भव इति चेन्न। कारणरूपेण जीवेश्वरयोः सर्वात्रानुगमात्। मुक्तात्मानां च विभुत्वेन सर्वत्रानुगमादिति।  
   
 तदेवं सम्प्रज्ञातयोगस्य चत्वारो भेदा निरूपिताः (1) तेषु च वितर्काद्याश्चत्वारः स्थूलादिसाक्षात्काराः समापत्तिशब्देनापि तन्त्रे परिभाषिताः। तत्र च वितर्कानुगतविचारानुगतयोर्यो वितर्कविचारौ विशेषणे तावपि प्रत्येकं द्विविधौ भवतः। तयोर्वितर्कः सवितर्कनिर्वितर्करूपेण द्विधा। विचारश्च सविचारनिर्विचाररूपेण द्विधा। तद्यथा। भूतेन्द्रियरूपस्थूलसाक्षात्कारो यो वितर्क इत्युक्तः स चेच्छब्दाथज्ञानानां विकल्पेन. मिश्रितो भवति तदासवितर्कसमापत्तिरित्युच्यते तेन शून्या च निर्वितर्कसमापत्तिरिति॥  
    
 {1. प्रदर्शिताः पा. 3 पु.।  
 अथ कः शब्दार्थज्ञानविकल्प इति। उच्यते।  
 हरिरिति शब्दो हरिरित्यर्थो हरिरिति ज्ञानम्।  
 इत्येवं त्रयाणां शब्दार्थज्ञानानामेकाकारत्वेनाभेदभ्रमः पूर्वोक्तविकल्परूपः शब्दार्थज्ञानविकल्पः। तद्युक्तश्च स्थूलसाक्षात्कारः सवितर्को विकल्प (1) इति चोच्यते। तच्छून्यश्च स्थूलसाक्षात्कारो निर्वित र्को निर्विकल्प इति चोच्यते। निर्विशेषणात्मादिसाक्षात्कारो निर्विकल्प (2) इत्याधुनिकतार्किकप्रलापस्त्वप्रामाणिक एवेति मन्तव्यम्। न च (3) शब्दादिविकल्पो विकल्पसामान्योपलक्षकः। युक्तिसाम्यात्। तेन  
च सवितर्का समापत्तिरपरप्रत्यक्षमुच्यते विकल्परूपाविद्यालेशसंपर्कात्। निर्वितर्का तु समापत्तिः परं प्रत्यक्ष(4)मारोपसामान्याभावात्। इति वितर्कस्य द्वैविध्यमुक्तम्॥  
    
 {1. वितर्क इति-पा.। 1 पु.। सविकल्प-पा. 3 पु.।  
 2. निर्विकल्पक-पा. 2 पु.।  
 3. अत्र- पा. 2 पु.।  
 4. उच्यते-इत्यधिकम् 2 पु.।

  विचारस्य द्वैविध्यमुच्यते। तन्मात्रादिप्रकृतिपर्यन्तसूक्ष्मसाक्षात्कारो यो विचार इत्युक्तः। स चेत् स्वस्वविकाराणां देशकालादीनां च अनुभवेन मिश्रितो भवति तदा सविचारसमापत्तिरुच्यते। तेन शून्या निर्विचारसमापत्तिरिति। तदित्थं सम्प्रज्ञातस्य भेदा उक्ताः। सर्वे च ते (1) सम्प्रज्ञातयोगाः सालम्बन्योगा इति सबीजयोगा इतिचोच्यन्ते ध्येयरूपालम्बनयोगात् तदपि वृत्तिबीजसंस्कारोत्पत्तेश्चेति॥  
    
 {1. सर्वे चैते-पा. 2।3 पु.।  
   
 सम्प्रज्ञातयोगिनः चतुर्भूमिका भवन्ति। तद्यथा प्रथमकल्पिको (1) मधुभूमिकः प्रज्ञाज्योतिरतिक्रान्तभावनीयश्च। तत्र सवितर्कसमापत्तिमान् प्रथमः शब्दार्थज्ञानविकल्पापरित्यागात्। निर्वितर्कसमापत्तिमान्‌ द्वितीयः(2)। स च ऋतम्भरप्रज्ञ इत्युच्यते। तत्प्रज्ञायामसदारोपसम्पर्कासम्भवात्। इयं च भूमिका मधुमत्यप्युच्यते। मधुवत् तृप्तिहेतुना प्रज्ञया योगात्। ततश्च क्रमेण निर्विचारसमापत्तिनिष्ठया प्रकृतिपर्यन्तजयी तृतीयः। अस्यामेव च भूमिकायामानन्दानुगतस्य प्रवेशः॥ ततश्चास्मितानुगतयोगनिष्पत्तिपर्यन्तश्चतुर्थः। अस्याश्च भूमिकायां धर्ममेघाख्यसमाधिना परिसमाप्तिर्भवति। धर्ममेघसमाधिस्तु (3) तदोच्यते यदा सिद्धिकामनात्यागेन निरन्तरोत्पन्नात् सत्त्वपुरुषान्यताख्यातिप्रवाहात् सवासनाविद्यानिवृत्त्याप्रयोजनाभावेन तस्यामपि ख्यातौ दुःखात्मिकायामलंप्रत्ययरूपं परवैराग्यं जायते यदुत्तरमसम्प्रज्ञातयोग उदेतीति सर्वज्ञतादिजनकं प्रकृष्टं धर्मं मेहति वर्षतीति व्युत्पत्त्या धर्ममेघः समाधिरुच्यते। अस्यामवस्थायां जीवन्मुक्त इत्युच्यते। नन्वेवं किं सर्वज्ञातादिकं विना जीवन्मुक्तिपरममोक्षौ न स्तः। न य स्तः। भाष्यवाक्यात्‌। तद्यथा। सर्वज्ञत्वपर्यन्ताखिलयोगसिद्धिव्याख्यानानन्तरं भाष्यम् ईश्वरस्यानीश्वरस्य वा(4) प्राप्तविवेकजज्ञानस्येतरस्य वा न दग्धक्लेशबीजस्य ज्ञाने पुनरपेक्षा काचिदस्ति सत्त्वशुद्धिदारेण त्वेतत्समाधिजमैश्वर्यं ज्ञानं चोपक्रान्तम्। परमार्थतस्तु ज्ञानाददर्शनं निवर्तते। तस्मिन्निवृत्ते न सन्त्युत्तरक्लेशाः। क्लेशाभावात्‌ कर्मविपाकाभावः। चरिताधिकाराश्चैतस्यामवस्थायां गुणा न पुरुषस्य दृश्यत्वे (5)नापतिष्ठन्ते तत्पुरुषस्य कैवल्यमिति। अत्र विवेकजज्ञानं विवेकख्यातेः सिद्धिः। सर्वज्ञता पूर्वसूत्रप्रोक्ता। सत्त्वशुद्धिस्तु भुक्तवैराग्यमिति। अतः सर्वज्ञ्यादिपर्यन्तधर्ममेघसमाध्यनुत्पादेऽपि अभिमानरागद्वेषादिरूपभवबीजदाहेनैव मुक्तिद्वयमिति साङ्‌ख्यसिद्धान्तोऽत्राप्यनुमतः (6)। असम्प्रज्ञातयोगस्तु अखिलवासनाक्षयेण प्रारब्धातिक्रमद्वारा झटिति स्वेच्छया मोक्ष एवोपयुज्यते न तु नियमेनेति प्रागेवोक्तमिति सम्प्रज्ञातः प्रपञ्चितः॥  
    
 {1. प्राथमिको-पा. 2 पु.।  
  2. मात्रो-पा. 1 पु.।  
  3. श्च-पा. 2 पु.।  
  4. च- पा. 2 पु.।  
  5. ज्ञेयत्वे- पा. 1 पु.।  
  6. अनुमन्तव्यः- पा. 2 पु.। उपपादितः पा. 3 पु.।

 इदानीमसम्प्रज्ञातः प्रपञ्च्यते। असम्प्रज्ञातयोगो द्विविधः। उपायप्रत्ययो भवप्रत्ययश्च। शास्त्रोक्तोपायानुष्ठानादिहैव लोके योऽसम्प्रज्ञातो जायते स उपायप्रत्ययः प्रत्ययशब्दस्य कारणवाचित्वात्। उपायाश्च श्रद्धावीर्यस्मृतिसमाधिप्रज्ञारूपा। इति सूत्रेणोक्ताः। तत्र श्रद्धा योगे प्रीतिः। वीर्यं चित्तस्य धारणा। स्मृतिर्ध्यानम्। समाधिर्योगस्य चरमाङ्गम। प्रज्ञा सम्प्रज्ञातयोगजन्यसाक्षात्कारः। एतानि क्रमेण वक्ष्यमाणपरवैराग्यद्वारेण असम्प्रज्ञातस्योपाया भवन्ति। तेषां चोपायानामतिशीघ्रतीव्रतरानुष्ठानादासन्नतरोऽसम्प्रज्ञातपर्यन्तयोगस्तत्फलं मोक्षश्च भवति। उपायानुष्ठानमान्द्येऽपि चेश्वरप्रणिधानादासन्नतरौ तौ भवतः। परमेश्वरप्रणिधानेनतदनुग्रहादिति॥  
   
 अथ क ईश्वरः किं वा तत्प्रणिधानम् उच्यते। अविद्यादिपञ्चक्लेशैर्धर्माधर्मेस्तद्विपाकैः संस्कारसामान्यैश्च कालत्रयेऽप्यपरामृष्टः पुरुषविशेष ईश्वरः। स च अथातो ब्रह्माजिज्ञासेत्यादिवेदान्तसूत्रैरशेषविशेषतो मीमांसितः। अतोऽत्र दिङ्‌मात्रेणोच्यते। तस्य साम्यातिशयशून्यमैश्वर्यं सार्वज्ञ्यं च स च सर्वेषां ब्रह्मविष्णुहरादीनामपि गुरुः पितान्तर्यामिविधया वेदादिद्वारा (1) च ज्ञानचक्षुःप्रदश्च तस्य प्रणवो नाम प्रणवपूर्वकं च तदनुचिन्तनम् साक्षात्कारपर्यवसायि प्रणिधानमिति। अतः परमेश्वरे संयमोऽस्मप्रज्ञातपर्यन्तयोगे मोक्षे च मुख्यकल्पः। आसन्नतरतासम्पादनात्‌। जीवात्मसंयमस्तु तत्रानुकल्प इति सिद्धम्। किंच ईश्वरप्रणिधानाद्वयाध्यादिरूपा योगस्यान्तराया अपि न भवन्ति। अतोऽपि तदेव मुख्यकल्प इति। तथा चास्य मुख्यकल्पत्वं स्मर्यते।  
    
 {1. वरादिद्वारा- पा. 3 पु.।

  तस्मान्मुमुक्षोः सुसुखो मार्गः श्रीविष्णुसंश्रयः।  
 चित्तेन चिन्तयन्नेव वञ्चयते ध्रुवमन्यथा॥ इति।  
 तदेवमुपायप्रत्ययो व्याख्यातः॥

  अथ भवप्रत्ययो व्याख्याते। प्राग्भवीयसाधनानुष्ठानादौत्पत्तिकज्ञानवैराग्याभ्यामिच्छामात्रेण योऽसम्प्रज्ञातो विदेहप्रकृतिलयानां देवताविशेषाणां जायते स भवप्रत्यय उच्यते। जन्ममात्रकारणकत्वात्। यथा हिरण्यगर्भादीनां योगनिद्रादिकम्। तत्र विदेहा नाम स्थूलदेहनिरपेक्षेण लिङ्गदेहेनाखिलव्यवहारक्षमा हिरण्यगर्भादयः। ये तु प्रकृत्युपासनया तच्छबलपरमेश्वरोपासनया वा ब्रह्माण्डं भित्त्वा महत्तत्त्वपर्यन्तावरणान्यतीस्य प्रकृत्यावरणं गता ईश्वरकोटयस्ते प्राकृतिलया उच्यन्त इति। सम्प्रज्ञातयोगयस्य तु भवप्रत्ययरूपविशेषो न सम्भवति धारणाध्यानसमाधीनां सम्प्रज्ञातयोगस्यान्तरङ्गत्वेन तेषां निष्पतौ तस्मिन्नेव जन्मनि सम्प्रज्ञातावश्यम्भावात्। अतः सम्प्रज्ञाते तूपायप्रत्ययभवप्रत्ययविभागः सूत्रभाष्ययोर्न कृत इति। स च द्विविधोऽप्यसम्प्रज्ञातो ध्येयाभावान्निरालम्बनयोग उच्यते। अभ्यस्यमानश्च क्रमेण अखिलसंस्कारदाहकत्वान्निर्बोजयोग उच्यते। असम्प्रज्ञातयोगो हि निरोधरूपोऽपि नवनवसंस्कारातिशयमभ्यासाज्जनयति। येन संस्कारतारतम्येन दिनपक्षमासादिपर्यन्तकालवृद्धिः क्रमेण योगस्य भवति। स संस्कारो यथा यथाऽतिशय्यते'(1) तथा तथा तत्त्वज्ञानपर्यन्तखिलवृत्तिसंस्कारास्तनू करोति। एवं क्रमेण चरमासम्प्रज्ञाते ऽखिलसंस्कारदाहो भवति। ततः प्रारब्धमपि कर्म न स्वाविपाकसमाप्तौ समर्थम्। भोगसंस्कारसहकार्यभावात्। तं विद्याकर्मणी समन्वारभेते पूर्वप्रज्ञा चेत्यादिश्रुतिस्मृतिन्यायैर्जन्मादिविपाके पूर्वप्रज्ञाशब्दोक्तस्य प्राग्भवीयभोगसंस्कारस्य विद्याकर्मसहकारित्वसिद्धेः। ततश्चारिताधिकारं चित्तं प्रारब्धकर्मणा निरोधसंस्कारैश्च सह स्वकारणेऽन्यन्तं लीयते। या चेयं चित्तस्य महानिद्रा इयमेव पुरुषस्य कैवल्यमात्यन्तिको दुःखात्मकाखिलदृश्यवियोगः। चित्तद्वारैव पुरुषस्य दृश्यरूपद्वितीयसम्बन्धादिति। तथा च स्मर्यते।  
    
 {1. अतिशेते पा. 3 पु.।  
   
 मनसोऽभ्युदयो नाशो मनोनाशो महोदयः॥ इति। तत्त्वज्ञानमात्रान्मोक्षे तु प्रारब्धसमाप्तयनन्तरं तत्त्वज्ञानसंस्कारोऽपि चित्तेन सहैव नश्यतीति विशेषः। इदमत्रावधेयम्। ज्ञानं योगश्चोभयमपि व्यापारभेदात्‌ स्वातन्नयेण मोक्षकारणमत्र शास्त्रे विवक्षितम्। गीतादिषु चोक्तम्।  
   
 यत् साङ्‌ख्यैः प्राप्यते स्थानं तद्योगैरपि गम्यते।  
 एकं साङ्‌ख्यं च योगं च यः पश्यति स पश्यति॥

 इत्यादिभिः साङ्‌ख्यं विवेकसाक्षात्कारः। योगस्तु चित्तवृत्तिनिरोधः। अतः केवलज्ञानेन मोक्षे जनयतिव्येऽभिमाननिवर्त्तकात्मसाक्षात्कारपर्यन्त एव सम्प्रज्ञातोऽपेक्ष्यते न तु वृत्त्यन्तरवासनाक्षयाद्यथ पुनः सम्प्रज्ञातपरंपरापि प्रारब्धसमाप्तौ सत्यां ज्ञानवासनावत्(1) इतरवासनानामपि चित्तेन सहैव विनाशादिति दिक्‌॥

**इति श्रीविज्ञानभिक्षुविरचिते योगसारसंग्रहे (2)**

**योगस्वरूपस्य तप्प्रयोजनस्य च निरूपणं प्रथमोंऽशः****॥**



**-----------------------------------------------------------------**






   
   
   
 **अथ द्वितीयोंऽशः।**


 योगस्य स्वरूपं निरूपितम्। इदानीं योगस्य साधनानि वक्ष्यामः॥  
  तत्र मन्दमध्यमोत्तमभेदेन त्रिविधा योगाधिकारिणो भवन्ति। आरुरुक्षुयुञ्जानयोगारूढरूपाः। तेषां त्रिविधानि साधनानि सूत्रभाष्याभ्यामुक्तानि॥ तेषु मन्दमध्यमयोः साधनान्यग्रे वक्ष्यामः सौत्रकमात्। उत्तमाधिकारिणस्तु सौत्रकमेणैवादावुच्यन्ते। उत्तमाधिकारिणस्त एव ये पूर्वभवानुष्ठितबहिरङ्गसाधनतया तन्नैरपेक्ष्येणैव योगासूढाः। यथा जडभरतादयः। तेषां योगिनिष्पत्तावभ्यासवैराग्ये एव मुख्यसाधनम्। न तु वक्ष्यमाणः कियायोगो वक्ष्यमाणानि योगबहिरङ्गानि नावश्यकानि। अभ्यासवैराग्याभ्यां तन्निरोध इति सूत्रात्। सोपकरणे अभ्यासवैराग्ये व्याख्याय उद्दिष्टः (1) समाहितचित्तस्य योगः कथं व्युत्थितचित्तोऽपि योगयुक्तः स्यादित्येतदर्थमिदमारभ्यत इत्येव भाष्यकृता क्रियायोगादिरूपसाधनसूत्राणामवतारणाच्च। तथा  
    
 {1. उपदिष्टः- पा. 2।3। पु.।

  आरुरुक्षुयतीनां च कर्मज्ञाने उदाहृते।  
  आरूढयोगवृक्षाणां ज्ञानत्यागौ परौ मतौ॥  
 इति गारुडाच्च जडभरतादीनां तथैवाचाराच्च। त्यागोऽत्र प्रकृतत्वाद्योगान्तरायस्य कर्मणः। तदुक्तं मोक्षधर्मे।  
   
 कर्मणा बध्यते जन्तुर्विद्यया च (1) विमुच्यते। तस्मात् कर्म न कुर्वन्ति यतयः पारर्शिनः॥  
इति। अनुगीतायां च।  
  {1. तु- पा. 2। 3 पु.।  
  अपेतव्रतकर्मा तु केवलं ब्रह्मणि स्थितः।  
 ब्रह्मभूतश्चरँल्‌लोके ब्रह्मचारीति कथ्यते॥  
 ब्रह्मैव समिधस्तस्य ब्रह्माग्निर्ब्रह्म विष्टरः।  
 आपो ब्रह्म गुरुर्ब्रह्म स ब्रह्मणि समाहितः॥ इति।  
 गारुडे च।

 आसनस्थानविधयो न योगस्य प्रसाधकाः।  
 विलम्बजननाः सर्वे विस्तराः परिकीर्त्तिताः॥  
 शिशुपालः सिद्धिमाप स्मरणाभ्यासगौरवात्॥  
 इति।  
 अत्र ब्राह्यकर्मणामेव योगान्तरायत्वात् (2) त्यागो विवक्षितो न त्वान्तरस्य॥  
    
  2. योगान्तरायतया- पा. 1। 2 पु.}

  एतानेके महायज्ञान् योगशास्त्रविदो जनाः।  
 अनीहमानाः सततमिन्द्रियेष्वेव जुह्वति॥

  इति मन्वा(1)दिष्वनीहमानस्यापि योगिनोऽन्तर्यागविधानात्। आवश्यकभिक्षाटनस्नानादावन्तर्यागस्य अविक्षेपकत्वेन फलेच्छाभिमानशून्यत्वेन च योगिनामबन्धकत्वाच्चेति दिक्॥  
    
 {1. मन्त्रा- पा. पु.।

  योगस्योत्तमाधिकारी च योगारूढो गीतायां लक्षितः।

  यदा हि नेन्द्रियार्थेषु कर्मस्वनुषज्जते।  
 सर्वसंकल्पसंन्यासी योगारूढस्तदोच्यते॥

  इति योगारूढस्य च पारमहंस्येन योगाभ्यासो राजमार्गः। एतमेव प्रव्राजिनो लोकमिच्छन्तः प्रव्रजन्ति। ते ह स्म पुत्रैषणायाश्च वित्तौषणायाश्च लोकैषणायाश्च व्युत्थायाथ भिक्षाचर्यं चरन्ति तस्मादेवंविच्छान्तोदान्तउपरतस्तितिक्षुः समाहितो भूत्वात्मन्येवात्मानं पश्येदित्यादिश्रुतिस्मृत्योस्तद्दर्शनादिति॥

  तत्राभ्यासः चित्तस्य स्थितौ यत्नः। स्थितिश्चयोगचरमाङ्गसमाधिर्निश्चलैकाग्रताधारारूपः।

  श्रुतिविप्रतिपन्ना ते यदा स्थास्यति निश्चला।  
  समाधावचला बुद्धिस्तदा योगमवाप्स्यसि॥  
  इति गीतादिभ्यः तस्यां स्थितौ यत्नः तदर्थः  
 प्रयासो ध्येयाद्वहिर्गच्छतश्चित्तस्य पुनः पुनरानयनम्।  
 तदुक्तं गीतायाम्।  
  यतो यतो निश्चलति मनश्चञ्चलमस्थिरम्।  
 ततस्ततो नियम्यैतदात्मन्येव वशं नयते॥ इति।

  वैराग्यं च अलंबुद्धिः न तु रागाभावमात्रं विषयासान्निध्यादिना रागाभावे विरक्तत्वापत्तेः। तच्च वैराग्यं द्विविधं परमपरं च। तत्रार्जनरक्षणक्षयहिंसाद्यनन्तदोषदर्शननिमित्तकमैहिकामुष्मिकविषयेषु वैतृष्ण्यमपरं वैराग्यम्। तदपि चतुर्विधम् यतमानसंज्ञा व्यतिरेकसंज्ञा एकेन्द्रियसंज्ञा वशीकारसंज्ञा चेति। तत्र वैराग्यसाधनस्य दोषदर्शनस्याभ्यासो यतमानसंज्ञानम्नी वितृष्णा वैराग्यस्य प्रथमभूमिका। ततोऽजितांनीन्द्रियाणि (1) तानि च जेतव्यानीति व्यतिरेकावधारणावस्था व्यतिरेकसंज्ञा। ततश्च बाह्येन्द्रियविषयेषु रूपादिषु रागादिक्षये सति एकस्मिन्नेव मनसि मानावमानादिविषयकरागद्वेषादिनिरसनमकेन्द्रियसंज्ञा। ततश्च विषयस्य मानावमानादेश्च सान्निध्यकालेऽपि सर्वेन्द्रियाणां चित्तस्य चाक्षोभो वशीकारसंज्ञेति। सर्वत्र संज्ञाशब्दोऽभिव्यक्तयर्थः। तेन स्फुटता लभ्यते। एतेषु चतुर्विधवैरग्येषु (2)वशीकारसंज्ञैव योगारूढस्यानुष्ठेया पूर्वस्य वैराग्यत्रस्य युञ्जमाना(3)'वस्थायामेव सिद्धत्वादिति। अपरं वैराग्यमुक्तम् परं वैराग्यमुच्यते। आत्मानात्मविवेकंसाक्षात्कारात् अनात्मत्वदृष्टया ज्ञानफलस्य वाविद्यानिवृत्तेः सिद्धया तत्त्वज्ञानपर्यन्तेषु सर्वदृश्येषु पूर्वोत्पन्नदोषदर्शनेनैव दोषान्तरदर्शननिरपेक्षेणालंबुद्धिः परं वैराग्यम्। एतदनन्तरमेव मोक्षस्यावश्यकतयाऽस्य परत्वमिति। अभ्यासवैराग्ये व्याख्याते। एतयोश्च मध्ये वैराग्येण विषयवृत्तिः कुण्ठीक्रियते ध्येयगोचराभ्यासेन यद्धयेयाकारवृत्तिप्रवाहो बलवान् दृढः क्रियत इत्युभयाधीनश्चित्तवृत्तिनिरोध इति॥  
    
 {1. अजितान्येतानीन्द्रियाणि-पा. 2।3 पु.।  
  2. वैराग्यमध्ये- पा. 2। पु.। 3 पु.।  
  3. युञ्जाना- पा. 2 पु.। }  
   
  इदानीमभ्यासस्यान्तरङ्गं साधनं परिकर्मादिकमुच्यते। परिकर्मशब्देन च स्थितिहेतुश्चित्तसंस्कार उच्यते। परिकर्माङ्गसंस्कार इति परिकर्मप्रसाधनमिति चानुशासनात्। तत्र चित्तप्रसाद एकं परिकर्म प्रसादश्च विषयकालुष्यराहित्यं प्रसादे च हेतवः। सुखितेषु मैत्री। दुःखितेषु करुणा। पुण्यशीलेषु हर्षः। पापशीलेषु उपेक्षा। इत्येवमादयो रागद्वेषनिवर्त्तनोपायाः। तदुक्तं गीतायाम्।

  रागद्वेषवियुक्तैस्तु (1) विषयानिन्द्रियैश्चरन्।  
 आत्मवश्यैर्विधेयात्मा प्रसादमधिगच्छति॥  
    
 {1. विभुक्तैस्तु-पा. 2 पु.।}

 प्रसादे सर्वदुः खानां हानिरस्योपजायते।  
 प्रसन्नचेतसो ह्याशु बुद्धिः पर्यवतिष्ठते॥ इति।

  प्राणायामश्च चित्तप्रसादस्य द्वितीय उपाय इति। परिकर्मान्तरं'(1) च विषयवती प्रवृत्तिः। विषया गन्धादयः तन्मात्ररूपाः। अल्पेनाभ्यासयोगेन तत्साक्षात्कारो विषयवती प्रवृत्तिरुच्यते। तत्र नासाग्रे चित्तधारणया अल्पेनैव कालेन जायते या दिव्यगन्धसंवित् सा गन्धप्रवृत्तिः। एवं जिह्वाग्रे रससंवित्। तालुनि रूपसंवित्। जिह्वाया मध्ये स्पर्शसंवित्। जिह्वामूले शब्दसंवित्। एतत्सर्वं शास्त्रप्रामाण्यादवधारणीयम्। एतासां च। प्रवृत्तीनां विवेकपर्यन्तयोगभूमिषु श्रद्धातिशयद्वारा चित्तस्थैर्यहेतुत्वं स्थैर्यसंस्कारद्वारा त्वैहिकस्य (2) हि शास्त्रीयार्थस्य साक्षात्कारे सति सर्वत्रैव शास्त्रार्थे श्रद्धावृद्धया स्थैर्यसंस्कारेण च चित्तस्थैर्यं युक्तमिति। तृतीयं परिकर्म विशोका ज्योतिष्मती। विगतः शोको यस्यमिति विशोका। यतश्च विशोका अतोज्योतिष्मतीनाम्नी प्रवृत्तिश्चित्तस्थैर्यहेतुर्भवति। ज्योतिष्मती च द्विविधा प्रवृत्तिः। बुद्धिसाक्षात्कारो विविक्तपुरुषसाक्षात्कारश्च। तयोश्च प्रकाशबाहुल्यात्तद्विषयकप्रवृत्त्योर्ज्योतिष्मतीत्वम्। ननु आत्मसाक्षात्कारानन्तरं चित्तस्थैर्यस्य किं प्रयोजनम्। अविद्यानिवृत्त्या कृतकृत्यत्वादिति चेन्न जातेऽप्यात्मसाक्षात्कारे अखिलसंस्कारदाहकासंप्रज्ञातार्थिनः परवैराग्यार्थं संप्रज्ञातपरम्पराया अपोक्षितत्वात् जीवात्मसाक्षात्कारोत्तरमपि परमात्मसाक्षात्कारार्थिनः परमात्मयोगापेक्षणाच्चेति॥  
    
 {1. परिकर्मोतरं- पा. 2 पु.।  
  2. चैकस्य- पा. 2।3 पु.। }

  चतुर्थं तु परिकर्म विरक्तचित्तचिन्तनम्। यदा हि विरक्ते नारदादिचित्ते चित्तं समाधीयते तदा तद्वदेव ध्यातृचित्तमपि विरक्तं स्थिरस्वभावं भवति। यथा कामुकचिन्तया चित्तं कामुकं भवतीति॥  
   
 पञचमं परिकर्म स्वप्ननिद्रान्यतरज्ञानचिन्तनम्‌। यदा हि जाग्रद्‌ज्ञाने स्वप्नज्ञानदृष्टिः कियते स्वरूपावरकत्वसाम्यात् भङ्गुरविषयकत्वसाम्याच्च तदा तत्र विरक्तं सच्चित्तं स्थिरं भवति। एतदर्थमेव श्रुतिस्मृत्योः स्वप्नार्थेन प्रपञ्चो रूप्यते दीर्घस्वप्नमिमं विद्धीत्यादिभिः। तथा यदा जाग्रत्पुरुषेषु सुषुप्तिदृष्टिः क्रियते स्वरूपावरणसाम्यात् निद्रादोषेणान्तरान्तरास्वप्नदर्शनवदन्तरान्तरैव जगद्दर्शनाच्च तदा तेषां व्यवहारेषु विरक्तं सच्चित्तं स्थिरं भवति।  
 तथा च स्मर्यते।

 यथा सुषुप्तः पुरुषो विश्वमात्मनि पश्यति।  
 आत्मानमेकदेशस्थं मन्यते स्वप्न उत्थिते॥  
  एवं जागरणादीनि जीवस्थानानि चात्मनः।  
 मायामात्राणि विज्ञाय तद्‌द्रष्टारं परं स्मरेत्॥  
  इत्यादिकमिति॥  
  षष्ठं परिकर्म याभिमतध्यानम्। स्वाभिलषित हरिहरमूर्त्त्यादौ ध्यानम्। चित्तस्य रूपादिरागात्तत्र स्थितस्यान्यत्रापि विवेकपर्यन्ते स्थितियोग्यता भवतीति। एतानि परिकर्माण्युक्तानि। एतेषु चिन्तारूपाणां परिकर्मणामनुष्ठाने इच्छाविकल्प इति। तदेवं योगद्वयसाधारणं साधनमभ्यासवैराग्याख्यमुक्तम्। अभ्यासस्य च साधनं परिकर्मोक्तम्। तत्रायमवान्तरविभागो ग्रहीतृग्रहणग्राह्यरूपषङ्विंशतितत्त्वाभ्यासो वशीकाराख्यमपरं वैराग्यं च सम्प्रज्ञातयोगसाधनम्। तत्र च वैराग्यं साक्षादेव वृत्तिनिरोधकारणम्। अभ्यासस्तु समाधिरूपाङ्गद्वारा। असम्प्रज्ञाते तु परवैराग्यमेव साक्षात्कारणम् वैराग्यरूपस्यैव ज्ञानस्याभ्यासस्तु वैराग्यनिष्पत्तिद्वारा कारणम् परवैराग्यं च निष्पन्नतया विवेकख्यातावपि दुःखात्मिकायामलंबुद्धिरित्युक्तम्। सालम्बनस्त्वभ्यासो विवेकसाक्षात्कारद्वारैव असम्प्रज्ञातकारणं न साक्षादिति दिक्। इत्युत्तमाधिकारिणो योगसाधननिरूपणम्॥

 अथ मध्यमाधिकारिणो युञ्जानस्य'(1) वानप्रस्थादेः प्रकृष्टक्रियायोगरूपं योगसाधनं निरूप्यते। तस्य च क्रियायोगो मुख्यतः साधनम्। अभ्यासवैराग्यादिकं तु यथाशक्तितोऽनुष्ठेयम्‌। प्रकृष्टक्रियायोगश्च तपःस्वाध्यायेश्वरप्रणिधानानि। तत्र तपः शास्त्रोक्तव्रतेन शीतोष्णादिद्वन्द्वसहनम्'(2)। स्वाध्यायो मोक्षशास्त्राणामध्ययनं प्रणवादिजपो वा। ईश्वरप्रणिधानं त्वत्र परमगुरौ सर्वकर्मार्पणं तत्फलसन्नयासो वा भाष्यकारैस्तथा व्याख्यातत्वादिप्ति। अर्पणशब्दार्थश्च स्मृतिषूक्तः। यथा।  
    
 {1. युञ्जमानस्य- पा.1। 3 पु.।  
  2. यज्ञदानादीनां तु तत्रैवान्तर्भावः- इत्यधिकं 2 पु.। }

  ज्ञानतोऽज्ञानतो वापि यत्किंचित् कुरुते नरः।  
 तत् सर्वं भगवानेव कुरुते योगमायया॥  
 नाहं कर्ता सर्वमेतद्‌व्रह्मैव (1) कुरुते तथा।  
 एतद्‌ ह्मार्पणं प्रोक्तमृषिभिस्तत्त्वदर्शिभिः॥  
    
 {1. हस्तैव्-पा. 2 पु.।}  
   
  इत्यादिना कर्मफलार्पणं च कर्मफलानां परमेश्वरो भोक्तेति चिन्तनम्। ऋतं पिबन्तावित्यादिश्रुतिभिः परमेश्वरस्यापि भोगसिद्धेः। अनश्रन्नन्यो अभिचाकशीतीति श्रुत्या चाभिमानपूर्वकस्य मुख्यभोगस्यैव परमेश्वरे प्रतिषेधात्। यदेव जीवान् कर्मफलानि भोजयन् परमेश्वरः प्रीणाति तदेव परमेश्वरस्य कर्मफलभोगः। यथाऽर्थिभ्यो धनानि प्रयच्छन् दाता तद्धनभोक्ता तद्वन्न तु साक्षादेव कर्मफलं स्वर्गनरकादिकमीश्वरो भुङ्क्ते. श्रुतिस्मृतिविरोधात्। यद्यपीश्वरस्य नित्यानन्दभोगो नित्य एव तथापि जीवानां कर्मफलप्रदानेन अभिव्यक्ततया ह्यैश्वर्यानुगतानन्दभोगस्योत्पत्तिरौपचारिकी सिसृक्षोरुत्पत्तिवदिति। क्रियायां च योगशब्दो योगसाधनत्वाद्भक्तिज्ञानयोरिव गौणः। तस्य च कियायोगस्य योगवत् क्लेशतनूकरणमपि फलं भवति। समाधिभावनार्थः क्लेशतनूकरणार्थश्चेति सूत्रात्। तत्र च समाधिशब्दोङ्गाङ्गिनोरभेदेन योगद्वयवाची। तत्र योगद्वयं प्रागेवव्याख्यातम्। क्लेशतनूकरणं तु सफलं व्याख्यायते। तत्र दुःखाख्यक्लेशनिदानत्वात्‌ क्लेशाः पञ्च। अविद्याऽस्मितारागद्वेषाभिनिवेशा इति। अनित्याशुचिदुःखानात्मसु नित्यशुचिसुखात्मख्यातिरविद्या। आत्मानात्मनोर्धर्मतः स्वतश्चात्यन्तमभेदभ्रमोऽस्मिता। अविद्या तु भेदाभेदं सहत इति विशेषः। रागद्वेषौ च प्रसिद्धावेव। अभिनिवेशस्तु मरणादिभयम्। एतेषामुत्तरोत्तरेषु पूर्वं पूर्वं कारणम्। अतोऽविद्या सर्वक्लेशानां मूलत्वात् क्षेत्रमुच्यते। अविद्यासत्त्व एवैते भवन्ति। अविद्यानाशाच्चैतेषां नाश इति। एते च क्लेशा व्याध्यादिवच्चित्तविक्षेपकत्वाद्योगस्यापि विरोधिनः। एतेषां तनुत्वं च विवेकख्यातिप्रतिबन्धाक्षमता। तच्च क्रियायोगस्य दृष्टादृष्टद्वारा फलं भवति। क्रियायोगेन हि चित्तशुद्धिः क्रियते। ततश्चाधर्माख्यकारणतानवादविद्यादेरपि तनुता भवति। तथा-  
भिमानरागद्वेषादिप्राबल्ये क्रियायोगो न संभवति। संभवे वाङ्गविकल्पो भवति। अतः कियायोगः स्वनिष्पत्तये क्लेशतानवमपि संपादयतीति। एवं योगोऽपि क्रियायोगस्य दृष्टादृष्टोभयद्वारा फलं बोध्यम्। सत्त्वशुद्धिरदृष्टं द्वारम् दृष्टं तु द्वारं चित्तस्य कर्मद्वारा नियमनादिकमिति॥

  इदानीं क्लेशतानवस्य मोक्षपर्यन्तं फलं सूत्रगणोक्तं संकलय्य कथ्यते। कियायोगेन क्लेशतानवे सति अन्तरान्तरा क्लेशैरप्रतिबद्धो विवेकख्यातिप्रवाहः साक्षात्कारपर्यवसायी भवति। ततश्चाविद्यादिक्लेशाः प्रसङ्‌ख्यानाख्येन विवेकसाक्षात्कारेण अग्निना दग्धबीजकल्पाः प्ररोहसमर्था न भवन्ति। इयं जीवन्मुक्तावस्था। ततश्च प्रारब्धसमाप्तौ चित्ते प्रलीयमाने ते दग्धबीजकल्पा अप्यनागतावस्थाः सूक्ष्मक्लेशा अत्यन्तं प्रलीयन्ते। तन्निवृत्तौ पुनर्जन्मकारणाभावात् पुरुषः पुनरिदं दुःखं न भुङ्क्ते इति परममुक्तिरिति। ननु अनागतावस्थानामपि क्लेशानां ज्ञाननाश्यत्वमेव युक्तं किमिति कार्याक्षमातारूपदाहः कल्प्यत इति चेत्। उच्यते। कार्याणामनागतावस्थैव कारणस्य शक्तिरुच्यते। तां च विहायकारणं न तिष्ठति अग्न्यादौ दाहादिशक्तेर्यावद्‌द्रव्यभावित्वात्‌। अतः क्लेशकर्मसंस्कारादीनामनागतावस्थानां बीजशक्तिदाहकत्वमेव (1) ज्ञानादिभिः क्रियते न त्वतीतावस्थानाम्। तासां तु (2) चित्तनाशादेव भवति। धर्मिनाशस्य धर्मनाशकत्वादिति॥  
    
 {1. दाह एव-पा. 2। 3। पु।  
  2. न त्वतीतावस्था सा तु- पा. 2। 3 पु.।}

  अथ कथमविद्यादिक्लेशाद्वन्धः कथं वा तन्निवृत्त्या मोक्ष इति तयोः प्रकारः कथ्यते। अविद्यादिक्लेशेभ्य एव धर्माधर्मो जायेते।

  यस्य नाहंकृतो भावो बुद्धिर्यस्य न लिप्यते।  
 हत्वापि स इमाँल्लोकान्न हन्ति न निबध्यते॥

 इत्यादि स्मृतेः। धर्माधर्माभ्यां च जन्मायुर्भो गरूपा विपाका जायन्ते। तेभ्यश्च सुखदुःखे। ततश्च पुरुषस्य तद्भदोगरूपो बन्ध इति। विपाकमध्ये च भोगः शब्दाद्याकारा वृत्तिरिति भेदः। ननु क्लेशानां दुःखाख्यहेयहेतुत्ववत् स्वर्गादिसुखहेतुत्वमपि धर्मादिद्वाराऽस्ति तत्कथं क्लेशा उन्मूलनीया इति। उच्यते। स्वर्गादिसुखमपि दुःखप्रचुरत्वाद्दुःखानुबन्धित्वाच्च दुःखमेव विवेकिना मन्तव्यम्। तथा च साङ्‌ख्यसूत्‌राण्यपि यथा दुःखाद्द्वेषः पुरुषस्य न तथा सुखादभिलाषः कुत्रापि कोऽपि सुखीति। तदपि दुःखबहुलमिति दुःखपक्षे निक्षिपन्ते विवेचका इति। सोऽयमविद्यातोबन्धप्रकारः कौर्मेऽप्युक्तः॥  
 रागद्वेषादयो दोषाः सर्वे भ्रान्तिनिबन्धनाः।  
 कार्यो ह्यस्य भवेद्दोषः पुण्यापुण्यमिति श्रुतिः॥  
 तद्वशादेव सर्वेंषां सर्वदेहसमुद्भवः॥ इति।

  क्लेशेभ्यो बन्धप्रकार उक्तः। क्लेशनिवृत्तितो मोक्षप्रकार उच्यते। आत्मानात्मविवेकसाक्षात्कारादविद्यानिवृत्त्या तन्मूलकानां क्लेशान्तराणामपि निवृत्तिः। ततश्च कारणाभावाद्धर्माधर्मानुत्पत्तिः अनारब्धफलकानां चोत्पन्नकर्मणा फलानुत्पादः क्लेशाख्यसहकार्युच्छेदात्। आरब्धफलकर्मणां च भोगेनैव नाशः। ततः प्रारब्धसमाप्त्या देहपाते कारणाभावान्न पुनर्जन्म। तदेव चिकित्साशास्त्रवदेव चतुर्व्युहप्रतिपादकं साङ्खययोगादिमोक्षशास्त्रम्। यथाहि। रोगो रोगनिदानाम्‌ आरोग्यं भैषज्यमिति चत्वारो व्यूहाश्चिकित्साशास्त्रस्य प्रतिपाद्या भवन्ति। एवमत्रापि हेयं हेयहेतुर्हानं हानोपाय इति चत्वारो व्यूहाः प्रतिपाद्याः। तत्र हेयं दुःखम्। हेयहेतुरविद्या। हानं दुःखात्यन्तनिवृत्तिः। हानोपायो विवेकसाक्षात्कार इति। उपकरणानां ग्रहणाय सर्वत्र भुहे पदमावश्यकम्। ननु पुरुषस्य नित्यनिर्दुःखत्वात्‌ (1) कथं दुःखहानिः पुरुषार्थ इति चेत् न भोग्यत्वरूपस्वत्वसम्बन्धेनैव दुःखहानस्य साङ्खयादिमते पुरुषार्थत्वात्। यद्यपि भोगः साक्षात्काररूपतया स्वरूपतो नित्य एव तथापि घटाकाशवद्दुःखभोगस्यानित्यतया तन्निवृत्तिः पुरुषार्थः स्यादेव दुःखभोगस्य दुःखप्रतिबिम्बावच्छिन्नचित्स्वरूपत्वादिति। अत्राविद्याया हेयहेतुतायां द्वारतया द्रष्टृश्यसंयोगरूपं जन्म व्याख्याय सूत्रभाष्याभ्यामनेनैव प्रसङ्गेन द्रण्दृश्ययोः पुंण्टृरकृत्योः स्वरूपं प्रपञ्चितम्। मयापि वार्तिके साङ्‌ख्यभाष्ये च प्रपञ्चितम्। साङ्‌ख्यसाराख्ये साङ्‌ख्यप्रकरणे त्वस्माभिर्विस्तरतः प्रकृतिपुरुषौ विवेचितावतो विस्तरभयान्नेह प्रकरणे प्रस्तूयेते। इति मध्यमाधिकारिणां योगसाधननिरूपणम् तत्प्रसङ्गेन क्रियायोगस्यक्लेशतानवद्वारा मोक्षहेतुताया निरूपणं च।  
    
 {1. निर्दःखत्वात्-पा, 2 पु.। नित्यादुःखत्वात्- पा. 1 पु.।}

  अथ मन्द्राधिकारिणो योगमारुरुक्षोर्गृहस्थादेर्योगसाधनान्युच्यन्ते। तानि च यथोक्तस्य ज्ञानस्यापि साधनानीत्याशयेन सूत्रभाष्याभ्यां विवेकख्यातिसाधनविधयैव निर्दिष्टानि। तानि च यमनियमासनप्राणायामप्रत्यहारधारणाध्यानसमाधय इति। एतान्यष्टौ योगाङ्गानि भवन्ति। मन्दाधिकारिभिर्धारणादिरूपोऽभ्यासो यमनियमादिरूपः समग्रक्रियायोगश्च यथाक्रममनुष्ठेय इत्याशयेन पिण्डीकृत्य सर्वमेव मन्दाधिकारिभ्य उपदिश्यते। तत्रादौ यमनियमाद्यनुष्ठानं केवलं कर्मयोग उच्यते। उत्तममध्यमयोश्च केवलज्ञानसमुच्चितज्ञानकर्मणी (1) प्रागेवोक्त। तत्र च ज्ञानकर्मणोः प्रत्येकसमुच्चयानुष्ठाने प्रमाण विष्णुपुराणम्। यथा  
    
 {1. ज्ञानज्ञानसमुच्चितकर्मणी- पा. 2 पु.। केवलज्ञानं ज्ञानसमुच्चितकर्मणी- पा 1 पु.।}

  सनकसनन्दनादयो (1) ब्रह्मभावनया युताः।  
 कर्मभावनयान्ये च देवाद्याः स्थावराश्चराः॥  
 हिरण्यगर्भादिषु च कर्मब्रह्मोभयात्मिका॥ इति।  
    
 {1. सनन्दनादयो व्रह्मन्- पा. 2 पु.।}  
   
 तत्र यमनियमौ सूत्रभाष्याभ्यां प्रदर्शितौ ईश्वरगीतावाक्यैरेवात्र प्रदर्श्यते। यथा।  
   
 अहिंसा सत्यमस्तेयं ब्रह्मचर्यापरिग्रहौ।  
 यमाः सङ्क्षेपतः पोक्ताश्चित्तशुद्धिप्रदा नृणाम्॥  
 कर्मणा मनसा वाचा सर्वभूतेषु सर्वदा।  
 अक्लेशजननं प्रोक्ता त्वहिंसा परमर्षिभिः॥  
 अहिंसायाः परो धर्मो नास्त्यहिंसापरं सुखम्।  
 विधिना या भवेद्धिंसा सा त्वहिंसैव कीर्तिता॥  
 सत्येन सर्वमाप्नोति सत्ये सर्वं प्रतिष्ठितम्।  
 यथार्थकथनाचारः सत्यं प्रोक्तं द्विजातिभिः॥  
 परद्रव्यापहरणं चौर्याद्वाथ बलने वा।  
 स्तेयं तस्यानाचरणादस्तेयं धर्मसाधनम्॥  
 कर्मणा मनसा वाचा सर्वभूतेषु सर्वदा।  
 सर्वत्र मैथुनत्यागं ब्रह्मचर्यं प्रचक्षते॥  
 द्रव्याणामप्यनादानमापद्यपि यथेच्छया।  
 अपरिग्रद्द इत्युक्तस्तं प्रयत्नेन पालयेत्॥  
 तपःस्वाध्यायसन्तोषाः शौचमीश्वरपूजनम्।  
 समासान्नियमाः पोक्ता योगसिद्धिप्रदायिनः॥  
 उपवासपराकादिकृच्छ्रचान्द्रायणादिभिः।  
 शरीरशोषणं प्राहुस्तापसास्तप उत्तमम्॥  
 वेदान्तशतरुद्रीयप्रणवादिजपं बुधाः॥  
 सत्त्वशुद्धिकरं पुंसां स्वाध्यायं परिचक्षते॥  
 सत्त्वाध्यायस्य त्रयो भेदा वाचिकोपांशुमानसाः।  
 उत्तरोत्तरवैशिष्टयं प्राहुर्वेदार्थवादिनः॥  
 यः शाब्दबोधजननः परेषां शृण्वतां स्फुटम्।  
 स्वाध्यायो वाचिकः प्रोक्त उपांशोरथ लक्षणम्॥  
 ओष्ठयोः स्पन्दमात्रेण परस्याशब्दबोधकः।  
 उपांशुरेष निर्दिष्टः साहस्रो वाचिकाज्जपः॥  
 यत्पदाक्षरसङ्गत्या परिस्पन्दविवर्जितम्।  
 चिन्तनं सर्वशब्दानां मानसं तं जपं विदुः॥  
 यदृच्छालाभतो नित्यमलं पुंसो भवेदिति।  
 या धीस्तामृषयः प्राहुः सन्तोषं सुखलक्षणम्॥  
 बाह्यमाभ्यन्तरं शौचं द्विधा प्रोक्तं द्विजोत्तमाः।  
 मृज्जलाभ्यां स्मृतं बाह्यं मनःशुद्धिरथान्तरम् (1)॥  
    
 {1. शुद्धिस्तथान्तरम्- पा. 2 पु.।}

 स्तुतिस्मरणपूजाभिर्वाङ्मनःकायकर्मभिः।  
 सुनिश्चला शिवे भक्तिरेतदीश्वरपूजनम्॥ इति।  
   
 अत्र यद्वैधहिंसाया अङिंसात्वमुक्तं तच्छौचाचमनाद्यपरिहार्यहिंसापरं गृहस्थादिकर्तव्यहिंसापरं वा। भाष्यकारैर्यज्ञादिषु हिंसाया अपि त्यागस्तु महाव्रतत्वेन विहितः। भाष्याकारोक्तं चेश्वरप्रणिधानं सर्वकर्मार्पणरूपमीश्वरगीतोक्तपूजनादी-  
 नामुपलक्षणमिति(1)। अनयोर्यमनियमयोर्मध्ये यमानां निवृत्तिमात्रतया देशकालाद्यपरिच्छिन्नत्वसम्भवेन तन्निमित्तिका महाव्रतसंज्ञा सूत्रकारेणोक्ता। नियमानां तु प्रवृत्तिरूपतया देशकालादियन्त्रितत्वेन नास्ति महाव्रतत्वरूपोऽवान्तरविशेषः इति। यमनियमौ व्याख्यातौ॥  
    
 { 1. पूजादीनां-पा. 3 पु.।}

  आसनं व्याख्यायते। तत्र यावत्यो जीवजातयस्तासामुपवेशनेषु संस्थानविशेषेषाः (1) सर्व एव आसनानि भवन्ति। तेषु मुख्यानि त्रीण्यासनानि ईश्वरगीतादिषूक्तानि। यथा।  
    
 {1. संस्थानविशेषेषु-पा. 2 पु.।}

 आसनं स्वस्तिकं प्रोक्तं पद्मर्द्धासनं तथा।  
 आसनानां तु सर्वेषामेतदासनमुत्तमम्॥  
 ऊर्वोरुपरि विप्रेन्द्राः कृत्वा पादतले उभे।  
 समासीतात्मनः पद्ममेतदासनमुत्तमम्॥  
 एकपादमथैकस्मिन् विन्यस्योरुणि सत्तमाः।  
 आसीतार्द्धासनमिदं योगसाधनमुत्तमम्॥  
 उभे कृत्वां पादतले जानूर्वोरन्तरेण हि।  
 समासीतात्मनः प्रोक्तमासनं स्वस्तिकं परम्॥ इति

  आसनस्य प्रपञ्चस्त्वत्र राजयोगप्रकरणत्वान्न क्रियते। आसननाडीशुद्धयादयस्तु हठयोगादिग्रन्थेष्वशेषविशेषतो द्रष्टव्याः। आसनं व्याख्यातम्॥

 प्राणायामो व्याख्यते। रेचकः पूरकः कुम्भकश्चेति त्रिविधः प्राणायामः। केवलकुम्भकश्चतुर्थः प्राणायामः। तदुक्तं नारदीये।

  रेचकः पूरकश्चैव कुम्भकः शून्यकस्तथा।  
 एवं चतुर्विधः प्रोक्तः प्राणायामो मनीषिभिः॥  
 जन्तूनां दक्षिणा नाडी पिङ्गला परिकीर्तिता।  
 सूर्यदैवतका चैव पितृयोनिरिति स्मृता॥  
 देवयोनिरिति ख्याता इडा नाडी तु वामगा। (1)  
 तत्राद्यदैवतं चन्द्रः शृणुध्वं गदतो मम॥  
 एतयोरुभयोर्मध्ये सुषुम्ना नाडिका स्मृता।  
 अतिसूक्ष्मा गुह्यतमा ज्ञेया सा ब्रह्मदैवता॥  
 वामेन रेचयेद्वायुं रेचनाद्रेचकः स्मृतः।  
 पूरयेद्दक्षिणेनैव पूरणात् पूरकः स्मृतः॥  
 स्वदेहे पूरित (2) वायुं निगृह्य न विमुञ्चति।  
 सम्पूर्णकुम्भवत् तिष्ठेत् कुम्भकः स हि विश्रुतः॥  
 न गृण्हाति त्यजति न वायुमन्तर्बहिःस्थितम्।  
 ज्ञेयं तच्छून्यकं नाम प्रणायामं यथास्थितम्॥ इति।  
 याज्ञवल्क्यादौ च।  
    
 {1. वामतः पा. 1 पु।  
 2. पूरकं- पा 1 पु.। }

 पूरकः कुम्भकश्चैव रेचकस्तदनन्तरम्।  
 प्राणायामस्त्रिधा ज्ञेयः कनीयो मध्यमोत्तमः॥  
 द्वादशमात्रः कनीयान् मध्मयो मात्राचतुर्विंशः।  
 उत्तमः षट्‌त्रिंशन्मात्रो मात्राभेदाः स्मृतास्तज्ज्ञैः॥

  इत्याद्युक्तम्। अत्र प्राणायामस्य पूरकादिक्रमकथनान्नारदाद्युक्तो रेचकादिक्रमो वैकल्पिक इति। अस्मिंश्चतुर्विधप्राणायामे सूत्रकारेणायं विशेष उक्तः। आदौ यत्सहितं त्रयमभ्यस्यते तच्च देशकालसङ्‌ख्याभिरवधृतं भवति तदा दीर्घसूक्ष्मसंज्ञकं भवति। तत्र रेचकस्य दोशो नासिकाग्राद्वहिर्द्वादशाङ्गुलादिः स च ईषिका (1) तूलादिक्रियया निश्चेयः। पूरकस्य चामस्तकमापादतलमाभ्यन्तरो देशः। स च पिणीलिकास्पर्शतुल्यस्पर्शैन निश्चियः। कुम्भकस्य च रेचकपूरकयोर्बाह्याभ्यन्तरदेशौ समुच्चितावेव विषयः उभयत्रैव प्राणस्य वृत्तिनिरोधात्। स चोक्तलिङ्गद्वयानुपलब्ध्यानिश्चेयः (2)। एवं देशेनावधृतो व्याख्यातः कालेनावधृतौ यथा। एतावत्क्षणं रेचकः कर्तव्यः एतावत्क्षणं पूरकः कर्तव्यः एतावत्थणं कुम्भकः कर्तव्य इत्येवमङ्गीकृतकालैरवधृत इति। सङ्‌ख्याभिरवधृतस्तु यथा। मात्राणां द्वादशादिसङ्‌ख्यात्रयेणावधृत इति। अत्र देशादित्रयाणां प्राणायामपरिच्छेदकत्वे विकल्प एव न तु समुच्चयः केवलमात्राभिरपिप्राणायामपरिच्छेदस्य बहुशः स्मरणादिति। एवमभ्यासक्रमेण यदा देशकालसङ्‌ख्याभिरपरिच्छेद्यौरेचकपूरकौ विनैव माससंवत्सरादिस्थायी बहुदेश-स्थायी (3) कुम्भको भवति स केवलकुम्भकश्चतुर्थः प्राणायामः। तस्मिन् सति आकाशगमनादिसिद्धयो जायन्ते। तदुक्तं वसिष्ठसंहितायाम्।  
   
    
 {1. ईषीका- पा. 2 पु. ।  
  2. कुम्भकस्य च पूरकदेश एवं विषयः। त्रयाणां सहानुष्टाने पूरकानन्तरमेव श्रवणात्। स चोक्तलिङ्गानुपलब्ध्या निश्चेयः- पा. 3 पु.।  
 3. व्यापी- पा. 3 पु.।}  
   
 रेचकं पूरकं त्यक्तवा सुंखं यद्वायुधारणम्।  
 प्राणायामोऽयमित्युक्तः स वै केवलकुम्भकः॥  
 सहितं केवलं वापि कुम्भकं नित्यमभ्यसेत्।  
 यावत् केवलसिद्धिः स्यात् तावत् सहितमभ्यसेत्॥  
 केवले कुम्भके सिद्धे रेचपूरकवर्जिते।

 न तस्य दुर्लभं किञ्चित् त्रिषु लोकेषु विद्यते॥  
  इत्यादिभिरिति। प्राणायामे च मात्रा मार्कण्डेयपुराणादिषूक्ता।

 निमेषोन्मेषणे मात्रा तालो लघ्वक्षरं तथा।  
 प्राणायामस्य सङ्‌ख्यार्थं स्मृता द्वादशमात्रिका (1) ॥  
    
 {1. स्मृतिर्द्वादशमात्रिका- पा. 1 पु.। }  
   
 इत्यादिभिः मात्राप्रमाणम् द्वादशमात्रिका द्वादशगुणिता। इदं द्वादशमात्रिकत्वं त्रिष्वेव सामान्यवचनात्। वसिष्ठसंहितादौ तु पूरकं षोडशमात्राभिः कुम्भकं चतुःषष्टिमात्राभिः रेचकं तु द्वात्रिंशन्मात्राभिरित्युक्तम्। अतो मुख्यकल्पानुकल्परूपेणात्र व्यवस्थिति। अन्यश्च प्राणायामे विशेषो नारदीयादिषूक्तः।

 अगर्भश्च सगर्भश्च द्वितीयस्तु तयोर्वरः।  
 जपध्यानं विनाऽगर्भः सगर्भस्तत्समन्वितः॥  
  इत्यादिभिः। तत्र जपमत्र ईश्वरगीतायामुक्तः।  
 सव्याहृतिकां सप्रणवां गायत्रीं शिरसा सह।  
 त्रिर्जपेदायतप्राणः प्राणायामः स उच्यते॥ इति।  
  योगियाज्ञवल्क्ये तु।  
 मात्राप्रमाणयोगेन प्राणापाननिरोधनात्।  
  ऊँकारेण तु कर्तव्यः प्राणायामो यथोदितः॥ इति।

 केवलप्रणवजपोऽयं परमहंसानाम्‌। ध्यानं च पूरकादिक्रमेण नाभिहृदयललाटेषु ब्रह्माविष्णुशिवरूपाणां (?) स्मृतिषूक्तम्। परमहंसानां तु केवलमेव ब्रह्म ध्येयमुक्तम्। प्रणवेन परव्रह्म (1) ध्यायीत नियतो यतिः। इत्यादिस्मृतिभिरितिदिक्। इति प्राणायाम उक्तः॥  
    
 {1 परं ब्रह्म- पा. 2 पु.।}

 प्रत्याहार उच्यते। नारदीये।  
 विषयेषु प्रसक्तानि इनद्रियाणि मुनीश्वराः।  
 समाहृत्य निगृह्णति' (1) प्रत्याहारस्तु स स्मृतः॥  
 अनिर्जित्येन्द्रियग्रामं यस्तु ध्यानपरो भवेत्।  
 मूढात्मानं च तं विद्याद् ध्यानं चास्य न सिध्यति॥  
 इति।  
    
 {1.निगृह्यानि- पा. 1 पु.।}

  इन्द्रियाणां निग्रहश्च वशीकरणं स्वेच्छानुविधायीकरणमिति (1) यावत्। प्रत्याहार उक्तः॥  
    
 {1} नुविधया -पा. 1 पु.।}

  यमादीनि चैतानि प्रत्याहारान्तानि योगाङ्गानि देहप्राणेन्द्रियाणां निग्रहरूपाणि। इतः परं चित्तनिग्रहरूपं धारणाद्यङ्गत्रयमभ्यर्हितं वक्तव्यम्। तत्र धारणोच्यते। देशबन्धाश्चित्तस्य धारणा। यत्र देशे ध्येयं चिन्तनीयं तत्र चित्तस्य स्थिरीकरणमिति यावत्। देशाश्चोक्ता ईश्वरगीतायाम्।

  हृत्पुण्डरीके नाभ्यां वा मूर्घ्नि पर्वतमस्तके।  
 एवमादिप्रदेशेषु धारणा चित्तबन्धनम्॥ इति।

 ननु मूर्त्यादियोगे देशो घटते सत्त्वपुरुषान्यतायोगेशुद्धब्रह्मयोगे वा कथं देशो घटतां ध्येयस्यापरिच्छिन्नत्वादिति चेत् अग्नेरिन्धनवत् स्वस्वोपाधिवृत्तेरेव तदुभयदेशत्वादिति। यावत्कालावस्थित्या धारणादित्रय भवति स काल ईश्वरगीतायामवधृतः।  धारणा द्वादशायामा ध्यानं द्वादशधारणाः।  
 ध्यानद्वादशकं यावत् समाधिरभिधीयते॥ इति।

 द्वादश आयामाः प्राणायामा यावत्कालेन भवन्ति तावत्कालपरिमितं चित्तस्य यथोक्तैकाग्रयं धारणेत्यर्थः। धारणा उक्ता।

 ध्यानमुच्यते। तत्र देशे ध्येयाकारवृत्तिप्रवाहो वृत्त्यन्तराव्यवहितो ध्यानम्। यथा हृत्पुण्डरीकादौ चतुर्भुजादिचिन्तनम् बुद्धिवृत्तौ वा तद्विवेकतश्चैतन्यचिन्तनं कारणोपाधौ चेश्वरचिन्तनमिति। ईश्वरगीतायामप्येतदेवोक्तम्।

 देशावस्थितिमालम्ब्य बुद्धेर्या वृत्तिसन्ततिः।  
 वृत्त्यन्तरैरसंस्पृष्टा तद्ध्यानं सूरयो विदुः॥ इति।  
 ध्यानसमाध्योरपि कालनियम उक्त एवेति। ध्यानमुक्तम्।

 समाधिरुच्यते। तदेव ध्यानं यदा ध्येयावेशवशाद्धयानध्येयध्यातृभावदृष्टिशून्यं सद्ध्येयमात्राकारं भति तदा समादिरुच्यते। कालनियमश्चोक्त एव। ध्यानाच्चास्यान्योऽपि विशेषोऽस्ति। अत्यन्ताभ्यर्हितादिविषयैरिन्द्रियसन्निकर्षे ध्यानस्य भङ्गो भवति न तु समाधेरि। तथा च स्मर्यते।

 तदैवमात्मन्यवरुद्धचित्तो  
 न वेद किञ्चिद्वहिरन्तरं वा।  
 यथेषुकारो नृपतिं व्रजन्त-  
 मिषौ गतात्मा न ददर्श पार्श्वे॥ इति।

 अत्र समाधिलक्षणे वृत्त्यन्तरनिरोधो न विशेषणं निरोधस्याङ्गित्वात् किन्तूपलक्षणमेवेति मन्तव्यम्। एतत्कालीनेनैव वृत्तिनिरोधेन ध्येयसाक्षात्कारो जन्यत इत्यतः समाधिः सम्प्रज्ञातयोगस्य चरमाङ्गं भवति। ननु यदि समाधिकाल एव वृत्त्यन्तरनिरोधरूपः सम्प्रज्ञातयोगो भवति तदा निरोधस्यैवाङ्गित्वे किं नियामकमिति चेत् उक्तमेव पुनःस्मार्यत। चित्तं स्वत एव सर्वार्थग्रहणसमर्थं विभुत्वात् प्रकाशस्वभावत्वाच्च दर्पणवत् तथापि विषयान्तरावोशदोषात् अभीष्टार्थो भाव्यमानोऽपि न साक्षात्कर्तुं शक्यते अतो विषयान्तवृत्तिनिरोध एव प्रतिबन्धकाभावरूपतया ध्येयसाक्षात्कारे साक्षात्कारणं भवति। समाधिरपि तु तत्राङ्गमेव साक्षात्कारे वृत्त्यन्तरनिरोधद्वारैव हेतुत्वादिति। तदेवं धारणादित्रयं व्याख्यातम्। एतच्च त्रयमेकस्मिन्नालम्बने वर्तमान संयम इत्युच्यते। तस्य च संयमस्य स्थूलादिकमेण विविक्तपरमात्मपर्यन्तं भूमिषु विनियोगः कर्तव्यः। तस्य च भूमिषु विनियोग इति सूत्रात्।   
  
 स्थूले विनिर्जितं चित्तं ततः सूक्ष्मे शनैर्नयत्॥

  इति स्मृतेश्च। अयं तूत्सर्ग एवेति प्रागेवोक्तम्। यतो यदीश्वरप्रसादात् सद्गुप्रसादाद्वा आदावेव सूक्ष्मसूक्ष्मभूमिकायामवस्थितियोग्यता स्वचित्तस्य दृश्यते तदा न स्थूलादिपूर्वपूर्वभूमिकयां ममुक्षुभिः कालक्षेपः कर्तव्यः। उत्तभूमिकारोहरूपस्य पूर्वभूमिकाप्रयोजनस्यान्यत एव सिद्धेः। तथा च स्मर्यते।

  सारभूतमुपासीत ज्ञानं यत् स्वार्थसाधकम्।  
  ज्ञानानां बहुता यैषा योगविध्निकरी हि सा॥  
 इदं ज्ञेयमिदं ज्ञेयमिति यस्तृषितश्चरेत्।  
 आ स कल्पसहस्त्रेषु ज्ञेयमवाप्नुयात्॥ इति।

  अतोऽत्र प्रकृष्टाधिकरिणां परमात्मालम्बन एव संयमप्रकारोऽस्माभिरुदाह्वियते। सत्त्वपुरुषान्यतालम्बनस्य तु संयमस्य प्रकारांस्तच्छेषतयैव वक्ष्यामः। तत्र परमात्मसंयमे नारदीयहरिभक्तिसुधोदयस्थप्रकारः कथ्यते। यथा  
  नारद उवाच।

 विलाप्य विस्तरं कृत्स्नं चिदेकरसबोधने।  
 राजयोगं प्रवक्ष्यामि तं शृणुध्वं द्विजोत्तमाः॥  
 वेदान्तेभ्यः सतां सङ्गात् सद्गुरोश्च स्वतस्तथा।  
 ज्ञेयोऽन्तः प्रकृतेरन्य आत्मा सम्यङ्मुमुक्षुभिः॥  
 इत्यात्मानं दृढं ज्ञात्वा सङ्गं सर्वं ततस्त्यजेत्।  
 अद्वैतसिद्धौ यततामन्यसङ्गो ह्यरिः स्फुटम्॥  
 एकान्ते स्वासनो धीरः शुचिर्दक्षः समाहितः।  
 यतेतोपनिषद्‌दृष्टमायाभिन्नात्मदर्शने॥  
 पराक्‌प्रवृत्ताक्षगणं योगी प्रत्यक् प्रवाहयेत्।  
 रुध्वा मार्गं तदत्यन्तं मुक्तास्त्रौघमिवार्जुनः॥  
 स्थापयित्वा पदेऽक्षाणि स्वे स्वेऽन्तस्तु मनः शनैः।  
 निवृत्तसैन्यं राजानं वेश्मेवान्तः प्रवेशयेत्॥  
 अन्तःस्थिते (1) च मनसि न चलन्तीन्द्रियाण्यपि।  
 अभ्राणि स्तिमितानीव चोदकेऽन्यगतेऽनिले (2)॥  
 ततो वपुरहङ्कारबुद्धिभ्योऽन्ये(3) चिदात्मनि।  
 मुधा कर्तृत्वभोक्तृत्वमानिनं तमथामलम्।  
 सर्वात्मनि चिदानन्दघने विष्णौ सुयोजयेत्॥  
 सलिले करकाश्मेव (4) दीपोऽग्नाविव तन्मयः।  
 जीवो मौढ्यात् पृथग्बुद्धौ युक्तो ब्रह्मणि लीयते॥  
 अयं च जीवपरयोर्यौगो योगाभिधो द्विजाः।  
 सर्वो(5)पनिषदामर्थौ मुनिगोप्यः परात्परः॥  
 एवं ब्रह्मणि युक्तात्मा सन्निरन्तरचिद्रसः (6)  
 आसीताभ्यन्तरं बाह्यं विलाप्य जगदात्मनि॥  
 क्रमाद्विलापयन्नेव कठिनांशोपमं जगत्।  
 विस्तरं स्वात्मविद्योगी निर्विशेषं विलापयेत्॥  
 एवं सततयुक्तात्मा क्रमाद्विष्णुमयो भवेत्।  
 न हि सैन्धवशैलोऽपि क्षणादम्बुमयो भवेत्॥  
 व्युत्थितोऽपि जगत् कृत्स्नं विष्णुरेवेति भावयन्।  
 निर्ममो निरहङ्कारश्चरेच्छिथिलसंसृतिः॥  
 एवं सततमभ्यासाल्लीनबुद्धेः परात्मनि।  
 कर्माणि बुद्धिपूर्वाणि निवर्तन्ते स्वतो द्विजाः॥  
 पूर्वाभ्यासबलात् कार्यौ न लौक्यो न च वैदिकः।  
 अपुण्यपापः सर्वात्मा जीवन्मुक्तः स उच्यते॥  
    
 {1. अन्तर्नौते च- पा. 2 पु.।  
  2. अखिले- पा. 1 पु.।  
  3. ततः पुनरहंकार- पा. 2 पु.।  
  4. करकाण्येव- पा. 2 पु.।  
  5. स चो -पा. 2 पु.।  
  6. सद्रसः- पु.।}

 तद्देहपाते च पुनः सर्वागो'(1) न स जायते।  
 एवमद्वैतयोगेन विनुक्तिर्वो मयोदिता॥ इति।  
    
 {1.सर्वतो- पा.1 पु.।}  
   
  एतेषा (1) वाक्यानां कठिनांशो व्याख्यायते। आदौ वेदान्तेभ्य(2) आत्मानात्मसामान्यं सविकारप्रकृतितो विवेकेनावधार्यमिति। एवं साधनैरात्मानं दृढं ज्ञात्वा (3) श्रवणमननाभ्यां निश्चित्य ततः सर्वसङ्गं त्यजेत्। योगेनात्मसाक्षात्काराय परमहंसाश्रमी भवेत्। अद्वैतसिद्धिर्वक्ष्यमाणा द्रितीयसाक्षात्कारः कैवल्यनिष्पत्तिर्वा संन्यस्य यत्कार्यं तदाह। एकान्त इति। उपनिषद्‌दृष्ट उपनिषत्सु श्रुतः। मायाभिन्नः प्रकृतिविविक्तः। अथवा मायाशब्देनात्रजीवात्मा (4) विवक्षितः। ततोऽपि विवेकेनात्र  
परमात्मन एव ज्ञेयतया वक्ष्यमाणत्वात् परमात्मावरकत्वेन जीवेऽपि मायाशब्दप्रयोगौचित्याच्च। यत्नप्रकारमाह। परागित्यादिना। पराक् बहिः। प्रत्यक् अन्तरं तन्मार्गं बहिर्मार्गम्। अनेन श्लोकेन प्रत्याहार एवोक्तः। यमादयः प्राणायामान्ताश्च बहिरङ्गत्वेन अनावश्यकत्वादत्र नोक्ताः। अथवा एकान्ते स्वासनो धीर इत्यादिवाक्येनैव संक्षेपाद्यमाद्यङ्गचतुष्कमुक्तम्। प्रत्याहारमुक्त्वा संयमप्रकारमाह। ततो वपुरित्यादिद्वाभ्याम्। अत्र प्रथमश्लोकेनान्तर्यामिणः परमात्मनो देशे जीवात्मान चित्तस्थापनरूपा धारणा प्रोक्ता'(5)। मुधेत्यादिश्लोकेन च ध्यानसमाधी संक्षेपेणोक्तौ। तस्यार्थः तं जीवात्मानं मुधा वृथा कर्तृत्वभोक्तृत्वादिषु स्वातन्त्र्याभिमानममलमुपाधिविविक्तत्वाच्छुद्धं सर्वेषां यथोक्तानां देहादिजीवान्तानामात्मनि परमात्मनिस्वोपाधिविविक्ते सुयोजयेत् विलापयेत्। प्रलीनाखिलजीवकं परमात्मानं चिन्तयेदिति। ज्ञेयत्वोपपादनाय प्रलयस्यैव तात्त्विकत्वं दृष्टान्तेनाह। सलिल इति। जीवो लोकैर्मौहादेव परमात्मनः  
पृथग्‌बुद्धौ विभक्ततया (6) ज्ञायते। विभागस्य नैमित्तिकत्वेन अल्पकालावस्थायित्वादिना च विकारवद्वाचारम्भणमात्रत्वात्। तत्त्वतस्तु जीवो युक्तो योगाख्यसाधनवान् सलिलादौ करका इव( 7) ब्रह्मणिलीयते यतस्तन्प्रयः तत्कार्य इत्यर्थः। शेषं स्पष्टप्रायमिति दिक्॥  
    
 {1. एषां- पा. 1 पु.।  
  2. वेदान्तादिभ्य-पा. 2 पु.।  
  3. तत्त्वं- पा. 1 पु.।  
  4. अपीत्यधिकः 2 पु.।  
  5. धारणोक्ता- पा. 2 पु.।  
  6. विविक्ततया- पा. 2 पु.।  
  7. करकादिरिव- पा. 2 पु.।}

  तदेवमष्टौ योगाङ्गान्युक्तानि। तत्राङ्गतायामयं विशेषः सूत्रकारेणोक्तः। प्रत्याहारपर्यन्तपञ्चाङ्गापेक्षया धारणादित्रयं सम्प्रज्ञातयोगस्य अन्तरङंग भवति पञ्चाङ्गानां प्रायशो देहप्राणेन्द्रियसंस्काररूपत्वात्। धारणादित्रयस्य तु योगाश्रयचित्तसंस्कारत्वात्। किं च पञ्चाङ्गानामभावेऽपि'(1) प्राग्भवीयैस्तैः कदाचिद्योगो भवति धारणादित्रयस्य तु सहभावेनैव अङ्गतया तेन विना योगो न जायत इति। तदेवं धारणादित्रयमन्तरा (2) असम्प्रज्ञातस्य निरालम्बनत्वात्। जन्मान्तरीयेण धारणादिनौत्पत्तिज्ञानवैराग्याणां देवविशेषाणां भवप्रत्ययासम्प्रज्ञातयोगस्योक्तत्वाच्चेति दिक्॥  
    
 {1.पञ्चाङ्गानामैहिकानामभावेऽपि- पा. 2 पु.।  
  2. तदपि धारणादित्रयमसम्प्रज्ञातस्य बहिरङ्गं भवति- पा. 2 पु.।  
 ** इति विज्ञानभिक्षुविरचित्ते योगसारसंग्रहे योग्साधननिरूपणं द्वितीयोंऽशः॥  
**

**
-------------------------------------------------------------------------**

****   
     
 

 

  
 **अथ तृतीयोंऽशः।**


 अतः परं संयमसिद्धयो वक्तव्याः। सिद्धिकामानां ज्ञानदिप्रतिबन्धकतृष्णोपशमाय तत्तत्संयमनिष्पत्त्यवधारणाय च। (1) तथा मुमुक्षूणां हेयत्वप्रतिपादनाय। तथा च सर्वसिद्धान्ते सूत्रम्। तद्वैराग्यादपिदोषबीजक्षये कैवल्यमिति। अत्र विषयभेदेन अनन्तानां संयमानाम् अनन्ताः सिद्धयः। तासु कियत्य एव सूत्रभाष्याभ्यामुक्ताः। अस्माभिस्तु ग्रन्थबाहुल्यभिया ताभ्योऽपि समुद्धृत्य सारतरा एव सिद्धय उच्यन्ते। तत्र संयमविषयसाक्षात्कारा एव संयमसिद्धितयात्र कथ्यन्ते। संयमानां स्वस्वविषयसाक्षात्कारहेतुताया। सामान्यत एव लब्धत्वात् क्षीणवृत्तेरभिजातस्येव मणेर्ग्रहीतृग्रणग्राह्येषु तत्स्थतदञ्जनतासमापत्तिरिति सूत्रेण। तथा भुवनज्ञानं सूर्ये संयमादित्यादिसूत्रेषु अन्यविषयकसंयमसिद्धितया अन्यज्ञानादेः कथनाच्च। किं तु स्वविषयसाक्षात्कारपर्यन्तस्य संयमस्य विषयान्तरज्ञानादिरेव सिद्धितया कथ्यत इति मन्तव्यम्। अन्यविषयकसंयमस्य प्रतिनियतान्यपदार्थज्ञानादिकं योगजधर्मद्वारा भवति यज्ञविशेषात् स्वर्गविशेषवदिति। तत्र यस्मात्संयमादात्मसाक्षात्काररूपा सिद्धिर्भवति तदुभयामेवाभ्यर्हितत्वादादावुच्यते। तत्र सूत्रम्। सत्त्वपुरुषयोरत्यन्तांसकीर्णयोःप्रत्ययाविशेषो भोगः पराथत्वात्स्वार्थसंयमात् पुरुषज्ञानमिति। भोगमध्ये बौद्धप्रत्ययविवेकेन पौरुषप्रत्यये संयमः कर्त्तव्य इत्याशयेन भोगोऽप्यत्र लक्ष्यते। तथा चायमर्थः। सत्त्वमुपाधिः कार्यकारणसाधारणः। पुरुषस्तद्वति साक्षी जीवेश्वरसाधारणः। तयोरत्यन्तासंकीर्णयोस्तमःप्रकाशवदत्यन्तविधर्मणोरपि यः परस्परप्रतिविम्बबशात्प्रत्ययाविशेषः प्रत्यययोर्विवेकाग्रहणमेकत्वभ्रमो वा शब्दाद्याकारवृत्तिरेव ज्ञानमित्येवं तप्तायःपिण्डवदेकतावृत्तिरूपः स भोगो मुख्य इति विशेषः। तथा च भाष्यम्। इष्टानिष्टगुणस्वरूपावधारणमविभागापन्नं भोग'(2) इति। तयोः प्रत्ययोर्मध्ये संह-  
त्यकारित्वात् परार्थो यः शब्दाद्याकार उपाधिसत्त्वस्य प्रत्ययस्तस्माद्भेदेन स्वार्थे ज्ञानरूपे पुरुषस्य प्रत्यये संयमात् तदुभयविवेकसाक्षात्कारपर्यन्तात् पुरुषज्ञानं कूटस्थविभुनित्यशुद्धमुक्तत्वादिना आत्मसाक्षात्कारो (3)भवति। अखिलप्रपञ्चात् पुरुषस्य विवेकोऽनुभूयत इति यावत्। अत्र परार्थत्वं स्वार्थत्वं च प्रत्यययोर्विवेकहेतुविधयोपन्यस्ते। तत्र परार्थत्वं परमात्रस्य भोगापवर्गसाधनत्वम्। स्वार्थत्वं स्वभोगापवर्गसाधनत्वम्। अत्र तु भोगो विषयानुभवमात्रमिति। ननु पौरुषेयप्रत्ययः पुरुषस्य स्वरूपमेव अतः कथं तस्मात्। साक्षात्कार (4) पर्यन्तस्य संयमस्य पुरुषज्ञानं फलं स्यात्तस्य प्रागेव सिद्धत्वादिति चेन्न। घटाकाशवच्छब्दादिवृत्त्यवच्छिन्नचिदाकाशभागस्य वृत्तिविवेकेन साक्षात्कारात् परिपूर्णत्वादिरूपैरखिलप्रपञ्चविवेकेन च तत्साक्षात्कारस्य सिद्धिरूपस्य भिन्नत्वादितिदिक्॥  
    
 {1. अवधारणाय च पा 1. पु.। 2 पराः- पा. 1 पु.।  
  2. प्रतिबन्धकवशात्- पा, 1 पु.।  
  3. कूटस्थशुद्धबुद्धमुक्तत्वादिनास्य साक्षात्कारो- पा. 2 पु.।  
 4. तत्साक्षत्कार- पा. 2 पु.।}

  तमिमं संयमं विहायात्मसाक्षात्कारस्यान्य उपायो नास्ति। अत आत्मजिज्ञासुभिरयमेव संयमः संयमान्तराण्यणिमादिसिद्धिहेतूनि विहाय कर्त्तव्य इति साङ्‌ख्ययोगयो रहस्यं स्वानुभवसिद्धमुपदिष्टम्। एतस्मिंश्च संयमे क्रियमाणे अन्या अपि सिद्धयः पुरुषज्ञानस्य लिङ्गभूता आदौ जायन्ते प्रातिभश्रावणवेदनादर्शास्वादवात'(1)संज्ञकाः। तत्र दृष्टकारणं विनैव अकस्माद्वयवहितविप्रकृष्टातीतानागतसूक्ष्माद्यर्थस्फुरणसामर्थ्यं प्रतिभा तज्जन्यं ज्ञानं प्रातिभं मनसः सिद्धिः। तथा व्यवहितश्रवण (2) श्रावणं श्रोत्रस्य सिद्धिः। तथा व्यवहितादिस्पर्शनवेदनं त्वगिन्द्रियस्य सिद्धिः। तथा व्यवहितादिदर्शनमादर्शश्चक्षुषः सिद्धिः। तथा व्यवहितादिरसग्रहणमास्वादो रसनायाः सिद्धिः। तथा व्यवहितादिगन्धग्रहणं वातो (3)घ्राणस्य सिद्धिरिति। एतां षडिन्द्रियस्य षट्‌ सिद्धयः पुरुषसाक्षात्कारहेतोः प्रत्ययसमाधेरुपसर्गा अन्तरायाः। विषयभोगतः समाधिभ्रंशाद्‌ व्युत्थित-चित्तस्य बहिर्मुखस्य दृषट्यैव तु सिद्धयः पुरुषार्थसिद्धिरूपा उच्यन्ते। ते समाधावुपसर्गा (4) व्युत्थाने सिद्धय इति सूत्रात्। अत एता आत्मजिज्ञासुभिर्नकामनीयाः कदाचिदकामत उपस्थितावप्युपेक्षणीया इति। इत्यात्मज्ञानरूपसिद्धिहेतोः संयमस्य कथनम्॥  
    
 {1. वार्ता- पा. 2 पु.।  
  2. व्यवहितादिश्रवणं- पा. 2 पु.।  
  3. वार्ता- पा. 2 पु.।  
  4. ताः इत्यधिकम् 2 पु.।}

  इतः परं वितर्कविचारानन्दास्मितानुगतसम्प्रज्ञातानां हेतवो ये ग्रहीतृग्रहणग्राह्येषु (1) संयमास्तेषां सिद्धयो वक्तव्याः। तत्र ग्राह्यग्रहणग्रहीतृक्रमेणैवोत्सर्गतः संयमोत्पादात्प्रथमं ग्राह्यसंयमस्य सिद्धिरुच्यते। ग्राह्याणि भूतानि तानि च कार्यकारणाभेदेन धर्मधर्म्यभेदेन च पञ्चरूपाणि भवन्ति। रूपाणि च स्थूलस्वरूपसूक्ष्मान्वयार्थवत्त्वसंज्ञानि। तत्र शब्दादयो विशेषा आकाशादयश्च भूतानां स्थूलं रूपम्। आकाशत्ववायुत्वादिसामान्यपञ्चकं च भूतानां स्वरूपाख्यं रूपम्। शब्दादितन्मात्रप-ञ्चकं तु सूक्ष्मं रूपम्। अनुगच्छतीत्यन्वयः सत्त्वादिगुणत्रयात्मिका प्रकृतिरन्वयाख्यं रूपम्। गुणगतः पुरुषार्थो भोगापवर्गरूपाऽर्थवत्त्वमिति (2)। एतद्रूपपञ्चसङ्घातरूपेषु भूतेषु एतैः पञ्चरूपैः संयमात् साक्षात्कारपर्यन्तात् तैरेव रूपैर्भूतजयरूपा सिद्धिर्भवति। स्थूलस्वरूपसूक्ष्मान्वयार्थवत्त्वसंयमाद्भदूतजय इति सूत्रात्। जयश्च वशवर्तित्वं स्वेच्छानुसारतः प्रवर्त्तनम्। यद्यप्यहङ्कारबुद्धी अपि भूतकारणत्वेन भूचानुगततया भूतानां रूपं भवतः तथापि यज्ञादिफलवत्संयमसिद्धेर्वाचनिकतया भूतेषु बुद्धयहङ्काररूपाभ्यां संयमस्य न तदुभयजयः फलमित्याशयेन तदुभयरूपसंयमो भूतषु नोक्तः इन्द्रियेषु वक्ष्यते। ततश्च भूतजयादणिमादिप्रादुर्भावः कायसंपत् भूतधर्मानाभिघातश्चेत्येतत्सिद्धित्रयं भवति। तत्र अणिमाद्या अष्टौ सिद्धयः स्मृतिषु परिगणिताः॥  
    
 {1. गृहीतृ पा. 2 पु. प्रामादिकः।  
  2. रूपोर्थवत्त्व- पा. 1 पु.। }

  अणिमा महिमा मूर्त्तेर्लघिमा प्राप्तिरिन्द्रियैः।  
 प्राकाम्यं श्रुतदृष्टेषु, शक्तिप्रेरणमीशिता॥  
 गुणेष्वसङ्गो वशिता यत्कामस्तदवस्यति॥ इति॥

  तत्र स्वेच्छयाऽणुपरिमितशरीरो भवतीत्यणिमा। एवं महिमा। लघिमा तु गुरुतरशरीरोऽपि तूलादिवल्लघुर्भवति येनाकाशादिषु संचरति। इन्द्रियैः प्राप्तिस्तु भूमिष्ठ एव अङ्गुल्या चन्द्रमसं स्पृशतीत्यादिरूपा। प्राकाम्यं च श्रुतदृष्टेषु स्वर्गादिषु जलादिषु च गत्यप्रतिबन्धः। ईशिता च शक्तीनां भूतभौतिकानां स्वेच्छया प्रेरणम्। वशिता भूतभौतिकानां शक्तिप्रतिबन्धसामर्थ्यं स्वस्य च तदवशत्वम्'(1)। यत्र कामावसायित्वसंज्ञा त्वष्टमी (2) सिद्धिः। विषस्यापि स्वेच्छयामृतीकरणसामर्थ्यम् अमृतस्यापि विषीकरणसामर्थ्यमित्यादिरूपेति अणिमाद्यष्टसिद्धयो व्याख्याताः (3)॥  
    
 {1. अवश्यत्वम्- पा. 2 पु.।  
  2.कामावसायित्वमष्टमी- पा. 2 पु.।  
  3. अष्टसिद्धिर्व्याख्याता -पा. 2 पु.।}

  कायसम्पच्च रूपलावण्यबलवज्रसंहननत्वानि भूतधर्मानभिघातस्तु पृथिव्यादिधर्मेः काठिन्यादिभिर्योगिशरीरस्य गत्याद्यप्रतिघातः। तद्यथा पृथिवी काठिन्येन शरीरक्रियां न प्रतिबध्नाति येन पर्वतमपि भित्त्वा स्थूलशरीरं गच्छति शिलामपि वानुप्रविश्य तिष्ठति। तथा आपः स्निग्धाः शरीरं न क्लेदयन्ति अग्निरुष्णो न दहति। वायुर्गातिशीलो न चालयति। आकाशमनावरकमप्यावृणोति (1)। येन सिद्धानामपि अदृश्यो भवति। इति ग्राह्यसंयमस्य सिद्धय उक्ताः॥  
    
 {1. अथावृणोति पा.1 पु.।}

  ग्रहणसंयमस्योच्यन्ते। गृह्यन्ते एभिरिति ग्रहणान्येकादशोन्द्रियाणि। तान्यपि कार्यकारणाभेदेन धर्मधर्म्यभेदेन च पञ्चरूपाणि भवन्ति। रूपाणि च ग्रहणरूपास्मितान्वयार्थवत्त्वसंज्ञानि। तत्रेन्द्रियाणां वृत्तयो ग्रहणम्। इन्द्रियाणि स्वरूपम्। अहङ्कारः। अस्मिता। अत्रैव बुद्धेरप्यन्तर्भावः। अन्वयश्च पूर्ववद्गुणत्रयात्मिका प्रकृतिः। अर्थवत्त्वं तु पूर्ववत्। एतद्रूपपञ्चकसङ्घातरूपेष्विन्द्रियेषु एतैः पञ्चरूपैः संयमात्साक्षात्कारपर्यन्तादिनद्रियजयरूपा सिद्धिर्भवति। ग्रहणस्वरूपास्मितान्वयार्थवत्त्वसंयमादिन्द्रियजय इति सूत्रात्। ततश्च मनोजवित्वं'(1) विकरणभावः प्रधानजयित्वं चेत्येतत्‌सिद्धित्रयं भवति। तत्र कायस्यानुत्तमगतिलाभो मनोजवित्वम् (2) येनोपासकादिभिः स्मृतमात्राः क्षणादेव सिद्धोः पुरो दृश्यन्ते स्थूलदेहनैरपेक्ष्येणैवेन्द्रियाणां यथेच्छं व्यवहितादिसाधारणार्थेषु वृत्तिलाभो विकरणभावः। इन्द्रियाणां सर्वत्र विकीर्णतेति यावत्। सर्वप्रकृतीनां तद्विकाराणां च वशित्वं स्वेच्छया प्रेरणसामर्थ्य (3) प्रकृतिजय इति। एताश्च पञ्चरूपैरिन्द्रियसंयमस्य तिस्रः  
सिद्धयो मधुप्रतीका इत्युच्यन्ते। इति ग्रहणसंयमस्य सिद्धय उक्ताः॥  
    
 {1. मनोजयित्वं- पा. 2 पु.।  
  2. मनोडजयित्वं - पा. 2 पु.।  
  3. प्रेरणा सामर्थ्य- पा. 2 पु।}

  अथ ग्रहीतृसंयमभ्योच्यन्ते। ग्रहीतुः कार्यकारणविलक्षणत्वान्निर्धर्मत्वाच्च रूपभेदो नास्ति ग्रहीतरि पुरुषसामान्ये उपाधिसत्त्वाद्भेदेन संयमात् साक्षात्कारपर्यन्तात् सर्वभावाधिष्ठातृत्वं सर्वज्ञत्वं च भवति। सत्त्वपुरुषान्यताख्यातिमात्रस्य सर्वभावाधिष्ठा-तृत्वं सर्वज्ञत्वं (1) चेति सूत्रात्। इयं च सिद्धिः सर्वकामावाप्त्या अखिलशोकरहितत्वाद्विशोकेत्युच्यते। तत्रपरमेश्वरवत् स्वेच्छया सर्ववस्तुप्रेरणसामर्थ्यं सर्वभावाधिष्ठातृत्वं प्रकृतिपुरुषादिषु अप्रतिहतेच्छत्वमितियावत्। सर्वज्ञत्वं (2) तु वक्ष्यमाणं, तदेव च सार्वज्ञ्यंऽविवेकजं ज्ञानं तारकमित्युच्यते सत्त्वपुरुषविवेकसंयमजन्यत्वात् संसारतारकत्वाच्च तच्च सार्वज्ञ्यं सूत्रेण लक्षितम्। तारकं सर्वविषयं सर्वथाविषयमक्रमं चेति विवेकजं ज्ञानमिति। तथा विष्णुपुराणेऽपि लक्षितम्।  
    
 {1. ज्ञातृत्वमिति भाष्यसम्मतः पा.1.  
  2. सार्वज्ञयं- पा. 2 पु।}

  अन्धं तम इवाज्ञानं दीपवच्चेन्द्रियोद्भवम्।  
 यथा सूर्यस्तथा ज्ञानं यद्विमर्षे (1) विवेकजम्॥ इति  
    
 {1.विप्रर्षै-पा. 1 पु.।}  
   
  पूर्वं परार्थप्रत्ययाद्भेदेन स्वार्थप्रत्यये संयमस्य तत्साक्षात्कारपर्यन्तस्य पुरुषसाक्षात्काररूपा सिद्धिरुक्ता। अत्र तु बुद्धिसत्त्वाद्भेदेन पुरुषे संयमस्य पुरुषसाक्षात्कारपर्यन्तस्य सार्वज्ञ्यादिसिद्धिरुच्यत इति भेदः। तदिदं ग्रहीतृसंयमस्य सिद्धिद्वयमुक्त्वा सूत्रकारेण तस्यैव अन्या सर्वसिद्धिमूर्द्धन्या परमा सिद्धिरुक्तास्ति। तद्वैराग्यादपि दोषबीजक्षये कैवल्यमिति। अस्यायमर्थः क्लेशकर्मरूपाणां दोषाणां संसारबीजानां आत्मज्ञानेन निःशेषतः क्षये सति तयोः सिद्धयोरपि वैराग्यमलंप्रत्ययो जायते। तस्माद्वैराग्यात्कैवल्यरूपा सिद्धिरिति। तदुक्तं मोक्षधर्मे।  
 वैराग्यं पुनरेतस्य मोक्षस्य परमो विधिः।  
 ज्ञानादेव तु वैराग्यं दायते येन मुच्यते॥ इति।

  यदि च ज्ञानस्यापरिपाकात् सार्वइयानादिरागस्तिष्ठति तर्हि संयमस्योक्तसिद्धिद्वयं कैवल्याख्य-सिद्धयन्तरायो भवतीत्याशयः॥

  तदेवं मुख्यसंयमानां सिद्धय उक्ताः। यथा च सर्वज्ञत्वपर्यन्तसिद्धिज्ञानं विनापि मोक्षो भवति तथा प्रागेवोक्तम्। इदानीं सिद्धिप्रकारः कथ्यते। यदा मनुष्यादिशरीरेणैव देवभावं प्राप्नेति यदा वा अणिमादिसिद्धियः प्रादुर्भवन्ति तदा किं संकल्पयोगजधर्माभ्यामतिरिक्तं कारणमपेक्षते न वेति संशये, निर्णयसूत्रम्। जात्यन्तरपरिणामः प्रकृत्यापूरादिति।" अस्यामर्थः। मनुष्यादिशरीरस्य देवादिजात्यन्तररूपःपरिणामः सत्वादिविशेषरूपाणां देवादिशरीरारम्भयोग्यानामापूरादेव भवति। तत्र चापूरणे अधर्मादिप्रतिबन्धनिवृत्तिद्वारा योगिसंकल्पयोगजधर्मादिकं निमित्तमात्रं न तु प्रकृतिप्रेरकं भवति प्रकृतीनां स्वत एव सर्वपरिणामसामर्थ्यात्। अतो न प्रकृतिस्वातन्त्र्यक्षतिः। तथा च सूत्रम्। निमित्तमप्रयोजकं प्रकृतीनां वरणभेदस्तु ततः क्षेत्रिकवत् इति। अत्र प्रकृत्यापूरेणप्रकृत्यपसारणमुपलक्ष्यते। जात्यन्तरपरिणामेन च अणिमामहिमाद्या अपि सिद्धय उपलक्ष्यन्ते। तेन यथायोग्यं प्रकृत्यापूरणापसारणाभ्यां सर्वाः सिद्धय उत्पद्यन्ते। एतेन वामननृसिंहवराहादीनां क्षणेन प्रकृत्यापूरणादेव शरीरवृद्धिः। अगस्त्यादिपीयमानसमुद्रादेश्चाल्पत्वं प्रकृत्यपसरणादुपपन्नमिति। कायव्यूहादिकं तु देहान्तरादिप्रकृतीनां पृथगेवारम्भकसंयोगाद्भवतीति विशेषः। ननु यदा योगी कायव्यूहं करोति तदा किं तत्तद्देहप्रतिनियतानि चित्तानि चित्तप्रकृतितो निर्मिमीते किं वा एकेनैव निर्मातृचित्तेन सर्वाणि शरीराण्यधितिष्ठतीति संशये निर्णयसूत्रम्। निर्माणचित्तान्यस्मितामात्रादिति। अस्यायमर्थः। अस्मितामात्रमहङ्कारस्तस्मात् कारणाद्वहून्येव शरी-  
रप्रतिनियतानि मनांसि योगिसंकल्पाज्जायन्त इति। अन्यथा एकचित्तेन विरुद्धानां भोगसमाध्यादीनां नानादेहेष्वेकदा न संभवः। तथा श्रीरामरूपलीलाविग्रहे श्रीविष्णोः सर्वज्ञस्य निर्मातृचित्तेनाज्ञानस्वीकारश्च नोपपद्यत इति भावः। योगीनां नानाशरीरैर्विरुद्धनानाकार्यं तु स्मर्यते। प्राप्नोति विषयान् कश्चित् कश्चिदुग्रं तपश्चरेत्। योगेश्वरः शरीराणि करोति विकरोति च॥ इति।

  सर्वेषां तु निर्माणचित्तानामेकमेव निर्मातृचित्तं प्रवृत्तिनिवृत्त्योः प्रयोजकं चित्तमेकमनेकेषामिति सूत्रात्। कदाचिकं तु भवति। प्रवृत्तिभेदे प्रयोजकं एकेनापि चित्तेन नानाशरीराधिष्ठानमत्र न निराक्रियते योगिनां स्वतन्त्रेच्छत्वादिति'(1)। एतेन हिरण्यगर्भादीनां जगत्सृष्ट्यादिरपि प्रकृत्यापूरादिना व्याख्याता। अत्र प्रकृत्यापूरेण जीवान्तराणां स्वस्वोपाधिसंयोगस्याप्युपलक्षणम्। येन योगी जीवान्तरसंयोग्न गजतुरगादिनि निर्मायैश्वर्यं भुङ्क्तइति। यथा च (2) समाधिसिद्धयः प्रागुक्ता एवमेव जन्मादिसिद्धयोऽपि मन्तव्याः। विशेषस्त्वयं समाधिसंस्कृतं चित्तमेवात्मसाक्षात्कारद्वारा साक्षान्मोक्षहेतुर्न जन्मादिसिद्धमिति। तत्र जन्मौषधिमन्त्रतपःसमाधिजाः सिद्धय"इति सूत्रेण सिद्धयः पञ्चप्रकारा उक्ताः। तत्र देवानां जन्मसिद्धिरणिमादिरूपा असुरादीनां चौषधसिद्धिर्महाबलत्वादिः (3) सुवर्णादिसिद्धिश्च। मन्त्रसिद्धिस्तु मन्त्रैराकाशगमनादिः। तपःसिद्धिश्च तपसा संकल्पसिद्ध्यादिः। समाधिसिद्धयस्तु व्याख्याता इति। प्रह्लादादीनां भक्त्यादिजन्यसिद्धयश्च तपः सिद्धिमध्ये प्रवेशनीयाः। अक्षयः परमो धर्मो भक्तिलेशेन जायते (4)॥  
    
 {1. स्वतन्त्रेच्छात्वात्- पा. 1 पु.।  
  2. तथा च-पा. 2 पु.।  
  3. महाबलवत्त्वादिः- पा. 2 पु.।  
  4. इति स्मृत्या तपोन्तराञ्चेऽक्षयापि भक्तिरधिकेत्येव विशेष इति दिक्। इत्यधिकम् 2 पु.।

**  इति विज्ञानभिक्षुविरचिते योगसारसंग्रहे योगसिद्धिनिरूपणं तृतीयोंऽशः॥**  


** 
----------------------------------------------------------------------**


   



  

    
 **अथ चतुर्थोंऽशः।**


 योगविभूतयः प्रतिपादिताः। इदानीं ज्ञानयोगयोर्मुख्यं फलं कैवल्यं प्रतिपाद्यते।  
 तत्र सूत्रम्। पुरुषार्थशून्यानां गुणानां प्रतिप्रसवः कैवल्यं स्वरूपप्रतिष्ठा वा चितिशक्तिरिति। अत्र गुणशब्देन बुद्धिरूपतया परिणताः सत्त्वादय उक्ताः। कैवल्यं एकाकिता। सा चान्योन्यवियोगरूपतया गुणपुरुषयोरुभयोरेव भवति। तत्र विवेकख्यात्या परवैराग्येण पुरुषार्थशून्यानां गुणानां पुरुषोपकरणानामात्यन्तिकः प्रतिप्रसवः प्रलयस्तस्मात् पुरुषादत्यन्तवियोग इति यावत्। न तु नाशः। कृतार्थं प्रति नष्टमप्यनष्टं तदन्यपुरुषसाधारणत्वादिति सूत्रात्। एतदाद्यं कैवल्यं प्रकृतिधर्मः। द्वितीयं च कैवल्यं पुरुषस्य स्वरूपप्रतिष्ठा। सा च चितिशक्तिरेव। प्रतिबिम्बरूपेण उपाधिवियुक्तेत्यर्थः। उभयपक्षेऽपि पुरुषस्य दुःखभोगनिवृतिरूपपुरुषार्थे पर्यवसानं भवति। अत एव हेयं दुःखमनागतमिति सूत्रम्। अथ त्रिविधदुःखात्यन्तनिवृत्तिरत्यन्तपुरुषार्थं इति साङ्‌ख्यसूत्रं चानेन सूत्रेण सहाविरुद्धम्। वेदान्तिनस्तु परमात्मनि जीवात्मलयोमोक्ष इति वदन्ति तैः सहास्माकं न विरोधः। समुद्रे नदीनामिव ब्रह्मणि जीवानामुपाधिलयेनाविभागस्यैव लयशब्दार्थत्वात् तस्य च परसूपेण अप्रतिष्ठत्व एव पर्यवसानात्। वैशेषिकास्तु अशेषविशेषगुणोच्छेदो मोक्ष इत्याहुः। तदप्यस्माकमविरुद्धम्। उपाधेर्विंशेषगुणानामेव उपाधिमत्युपचारेण तदुच्छेदस्याप्युपचारात्। नैयायिकास्तु आत्यन्तिकी दुःखनिवृत्तिर्मोक्ष इति इच्छन्ति तत्तु अस्मन्मतमेव भोग्यभोक्तृभावसम्बन्धेन दुःखनिवृत्तिः पुरुषार्थो न समवायेनेत्येवास्माकं विशेषात्। यत्तु नवीना वेदान्तिब्रुवानित्यानन्दावाप्तिं परममोक्षं कल्पयन्ति तदेव च वयं न मृष्यामहे। ब्रह्ममीमांसादिसकलदर्शनेषु तादृशसूत्राभावात् श्रुतिस्मृतिंन्यायविरोधाच्च'(1)। तत्र मोक्षे सुखप्रतिषेधिकाः (2) श्रुतयः विद्वान् हर्षशौकौ जहाति अशरीरं वा वसन्तं प्रियाप्रिये न स्पृशत इत्यादयः। स्मतिश्च।  
    
 {1. विरुद्वत्वाच्च- पा. 2 पु.।  
  2. प्रतिबन्धिकाः- पा. 1 पु.।}

 यच्च किंचित्सुखं तच्च दुःख सर्वमिति स्मरन्।  
 संसारसागरं घोरं तरिष्यति सुदुस्तरम्॥  
 परमात्मनि संलीनो विद्याकर्मबलान्नरः॥  
 न सुखेन न दुःखेन कदाचिदपि युज्यते॥ इत्यादिः।

 न्यायश्च मोक्षस्य वाच्य जन्यत्वे विनाशित्वप्रसङ्गः नित्यत्वे सिद्धतया न पुरुषार्थत्वम्। अथ नित्यसुखस्योपलब्धिरेव मोक्षो वाच्य इति चेन्न उपलब्धेरपि नित्यानित्यविकल्पग्रस्तत्वात्। न च नित्यसुखगोचरस्याविद्यादियत्किंचिदावरणस्य भङ्ग एव पुरुषार्थो वाच्यः सुखानुभवस्यैव लोके पुरुषार्थत्वाच्चैतन्यनित्यत्वेनावरणस्याप्यसंभवाच्चेत्यादिरिति। नन्वेवं मोक्षे परमानन्दश्रुतिस्मृतयः कथमुपपद्येरन्निति चेन्न मोक्षशास्त्रपरिभाषयैव तदुपपत्तेः।

  दुःखमेवास्ति न सुखं यस्मात् तदुपलभ्यते।  
 दुःखार्तस्य प्रतीकारे सुखसंज्ञा विधीयते॥  
 दुःखं कामसुखापेक्षा सुखं दुःखसुखात्ययः।

 इत्यादिस्मृतिभिर्हि दुःखहुलत्वेन सुखमपि दुःखतया परिभाष्य तादृशदुःखनिवृत्तिरेव सुखत्वेन परिभाषितास्ति उपादेयगुणत्वेनेति। अत एव साङ्‌ख्यसूत्रम्। दुःखनिवृत्तेर्गौण इति। विमुक्ति-प्रशंसा मन्दानामिति च। आनन्दावाप्तिस्तु गौणो मोक्षो ब्रह्मलोके भवतीति दिक्‌। तदेवं कैवल्यं सङ्क्षेपा'(1) प्रतिपादितम्॥  
    
 {1.संक्षेपतः- पा. 2 पु.।}

  योगशास्त्रस्य सारार्थः सङ्‌क्षेपेणायमीरितः।  
 नातोऽधिको मुमुक्षूणामपेक्ष्यो योगदर्शने॥  
 साङ्‌ख्यसारप्रकरणे विवेको बहुवर्णितः।  
 नातः प्रपञ्च्यते सोऽत्र ग्रन्थबाहुल्यभीतितः॥  
 ब्रह्मप्रकरणे ब्रह्मादर्शादावीश्वारोऽपि च।  
 वर्णितो वर्ण्यते नात्र ग्रन्थसङ्क्षेपकाम्यया॥  
 समानतन्त्रसिद्धान्तन्यायेनात्र'(1) च दर्शने।  
 साङ्‌ख्यानुसारतो ज्ञेयः सृष्टयाद्यर्थोविरोधतः॥  
 तैर्दूषितं चेश्वरादि प्रसाध्यमिह यद्भवत्।  
 तत्रैश्वरो ब्रह्मशास्त्रे न्यायादौ च प्रसाधितः॥  
 तेनाप्यसाधितः स्फोटशब्दो धीवैभवं तथा।  
 सङ्क्षेपात्‌ साध्यतेऽस्माभिः साङ्‌ख्यदोषनिरासतः॥  
    
 {1.सिद्धतन्त्रातर्न्यायेनात्र- पा 2 पु.।}

  तत्र शब्दस्तावत्रिविधो भवति। वागिन्द्रियविषयः श्रोत्रविषयो बुद्धिमात्रविषयश्च। तेषु कण्ठताल्वादिस्थलावच्छिन्नः शब्दो वागिन्द्रियस्य विषयः तत्कार्यत्वात्। वागिन्द्रियव्यवहितः श्रोत्रस्थश्च शब्दजः शब्दः श्रोत्रस्य विषयः तद्‌ग्राह्यत्वात्। घट इत्यादि पदानि तु बुद्धिमात्रस्य विषयः वक्ष्यसाणयुक्त्या बुद्धिमात्रग्राह्यत्वात् तानि पदान्येवार्थस्फुटीकरणत्वात् स्फोट इत्युच्यते। तद्धि पदं वागिन्द्रियोच्चार्यप्रत्येकवर्णेभ्योऽतिरिक्तं वर्णानामाशुतरविनाशितया मिलनाभावेनैकं पदमिति व्यवहारगोचरत्वासंभवात् अर्थस्मारकत्वासंभवाच्च। अस्य च स्फोटस्य कारणमेकः प्रयत्नविशेषः प्रयत्नभेदेनोच्चारणे सति एकपदव्यवहाराभावादर्थाप्रत्ययाच्च। तस्य च स्फोटस्य व्यञ्जक आनुपूर्वोविशेषविशिष्टतया अन्त्यवर्णप्रत्ययः। अतश्च तद्वद्धेरेव स्फोटग्राहकत्वम् आनुपूर्व्या बुद्धयैव ग्रहणसंभवेन सामानाधिकरण्यप्रत्यासत्त्यैवानुपूर्वोप्रत्ययस्य स्फोटाख्यपदाभिव्यक्तिहेतुत्वे लाघवात्। अत एव स्फोटः श्रोत्रेण ग्रहीतुं न शंक्यते। घोत्तरटत्वादिरूपिण्या आनुपूर्व्याः श्रोत्रेण ग्रहणासंभवात् आशुरविनाशितया वर्णानां मिलनासंभवात् पूर्वपूर्ववर्णसंस्काराणां तत्स्मृतीनां चान्तःकरणनिष्ठानामन्तःकरणसहकारित्वस्यैवौचित्यादिति। स्यादेतत्। स्फोटव्यञ्जकस्य आनुपूर्वौविशिष्टचरमवर्णस्यैव पदत्वमर्थप्रत्यायकत्वरूपमस्तु अलं स्फोटेन तद्धेतोरेव तदस्त्विति न्यायात्‌। एतदेव साङ्खयसूत्रेणोक्तम्। प्रतीत्यप्रतीतिभ्यां न स्फोटात्मकः शब्द इति। एकत्वप्रत्ययोऽप्यानुपूर्वोविशिष्टचरमवर्णस्यैकत्वे नोपपद्यत इति। अत्रोच्यते। एवं सत्यवयव्युच्छेदप्रसङ्गः। असमवायिकारणसंयोगविशेषावच्छिन्नानामवयवानामेव जलाद्याहरणहेतुत्वकल्पनायां लाघवात्तद्धेतोरेव तदस्त्विति न्यायसाम्यात्। एको घट इत्यादिप्रत्ययानामप्येकं वनमित्यादिप्रत्ययवदुपपत्तेः। अथ परमाणूनां तत्संयोगानां चातीन्द्रियतया तद्रूपत्वेऽवयविनः प्रत्यक्षानुपपत्तिरित्यादिकमवयविसाधकमितिचेत् तुल्यं स्फोटेऽपि। आनुपूर्व्याः क्षणाद्यतीन्द्रियघटिततया आनुपूर्वोविशिष्टचरमवर्णात्मकत्वे पदस्य प्रत्यक्षानुपपत्तिरित्यादिकं स्फोटसधकमिति। अपिच स्फोटशब्दोऽस्माभिः श्रुतिप्रमाणेनैव स्वर्गादिवत्कल्प्यत इत्यतस्तत्र लौकिकप्रमाणाभावेऽपि न क्षतिः। तथाहि। प्रणवस्याकारोकारमकाररूपमात्रात्रयं ब्रह्यादिदेवतात्रयात्मकत्वमुक्तवा प्रणवदेवतात्रयातिरिक्तपरब्रह्मात्मकचतुर्थमात्रां श्रुतय आमनन्ति। सा चचतुर्थो मात्रा वर्णत्रयादतिरिक्तः स्फोट एवं संभवतिं। सैव चार्द्धमात्रेत्युच्यते। राशिवदविभक्तयोर्हि वर्पदयोर्वर्ण एकमर्द्धं पदं वा तदर्द्धमित्युपपद्यते। यथाचावयवेभ्यो विविच्यावयवी न व्यवहा(1)र्यो भवति। एवमेव प्रत्येकवर्णेभ्यो विविच्य पदमुच्चारयितुं न शक्यत इत्यतः स्मर्यते।  
    
 {1.व्यवहारयोग्यो- पा. 2 पु.।}

  अर्द्धमात्रा स्थिता नित्या यानुच्चार्या विशेषतः। इति। ननु स्यादेवमर्द्धमात्रोपपत्तिः नादबिन्द्वोस्तु किं स्वरूपम्। उच्यते। प्रणवे उच्चार्यमाणे शङ्खनादवेणुनादादिवद्यः स्वरविशेषो भवति स नादः या च नादस्योपरमावस्था अतिसूक्ष्मा सा शून्यतुल्यतया बिन्दुरुच्यत इति। तस्मादवयवेभ्योऽवयवी वर्णेभ्योऽतिरिक्तं पदं तदेव स्फोट इति सिद्धम्। नन्वेवं वाक्यमपि स्फोटः स्यादिति चेत् बाधकाभावे सतीष्यतामिति दिक्॥

  स्फोटो व्यवस्थापितो मनोवैभवं व्यवस्थाप्यते। धर्माधर्मवासनाश्रयतया प्रतिपुरुषमन्तःकरणं नित्यम्। न च प्रकृतिधर्मा एव सन्त्वदृष्टादय इति वाच्यम् अन्यनिष्ठादृष्टादिभिरन्यत्र सुखदुःखाद्युत्पादेऽतिप्रसङ्गात्। तच्च नाणु संभवति योगिनां सर्वावच्छेदेन एकदाखिलसाक्षात्कारसंभवात्। अयोगिनामपि दीर्घशष्कुलीभक्षणादावनेकेन्द्रियवृत्त्यनुभवाच्च। न च योगिनां योगजधर्म एव प्रत्यासत्तिः स्यात् संयोगसंयुक्तसमवायादिलौकिकप्रत्यासत्त्यैवोपपत्तौ सन्निकर्षान्तरकल्पने गौरवात् अन्योन्यं व्यभिचाराच्च साक्षात्कारेष्ववान्तरजातिकल्पने गौरवाच्च'(1)। अस्मन्मते च सर्वार्थग्रहणसमर्थस्यान्तःकरणस्य तम आख्यावरणभङ्ग एव योगजधर्मादिभिः क्रियते। सुषुप्तौ तमसो वृत्तिप्रतिबन्धकत्वसिद्धेरिति। नाप्यन्तःकरणं मध्यमपरिमाणमात्रं संभवति। प्रलये विनाशेनादृष्टाद्याधारतानुपपत्तेः। अतः पारिशेषतोऽन्तः करणं विभ्वेव सिध्यति। तथा च स्मर्यते।  
    
 {1. जातिसांकर्यादतिगौरवाच्च- पा. 2 पु.।}  
   
  चित्ताकाशं चिदाकाशमाकाशं च तृतीयकम्।  
 द्वाभ्यां शून्यतमं विद्धि चिदाकाशं वरानने॥ इति।

  स्यादेतत्। अन्तः करणस्य विभुत्वे परिच्छिन्नवृत्तिलाभस्यावरणेनोपपत्तावपि लोकान्तरगमनादिकं नोपपद्यते। अत एव साङ्‌ख्यसूत्रम्। न व्यापकमन्तः(1)करणत्वादिति तदतिच्युतेरिति च। किं च एवं सति लाघवाच्चैतन्यस्यैवावरणकल्पनमुचित्तं किमर्थं विभ्वन्तःकरणं परिकल्प्यते। तत्र ज्ञानप्रतिबन्धकमावरणं कल्पयत इति। अत्रोच्यते। गतिश्रुतिस्तावदात्मनीवान्तःकरणेऽपि प्राणोन्द्रियाद्युपाधिनोपपद्यते कार्यकारणरूपेणान्तःकरणरद्वैतात् कार्यान्तःकरणस्य स्वतोऽपि गतिरूपपद्यते। कार्यकारणरूपेणान्तः करणद्वैतं साङ्‌ख्यैरप्येष्टव्यम्। केवलकार्यत्वेऽन्तः करणधर्मत्वं धर्मादीनामिति साङ्खयसूत्रानुपपत्तेः। केवलनित्यत्वे च महदाद्युत्पत्तिसूत्रानुपपत्तेः। यदुक्तं'(2) चैतन्यस्यैव आवरणकल्पनं युक्तमिति। तदयुक्तम्। कूठस्थचैतन्यस्य ज्ञानप्रतिबन्धरूपावरणासंभवात्। न च चैतन्यस्यार्थसम्बन्ध एव प्रतिबिन्वादिरूपो प्रतिबन्धकं कल्पनीयमिति वाच्यम्। एवमप्यात्मदर्शनानुपपत्तेः। करणद्वारं विना स्वस्मिन्प्रतिबिम्बादिरूपेण स्वसम्बन्धासंभवात्। अपि च इत्छाकृत्याद्याधारतयान्तःकरणे सिद्धे स्वप्नादावन्तर्द्दश्यमानघटादयोऽपि तस्यैव परिणामाः कल्प्यन्ते कार्यकारणयोः सामानाधिकरण्यौचित्यात्। त एव च घटाद्याकारपरिणामाश्चैतन्ये भासन्ते तद्विभागेनैव बाह्यधटादिकं भासते अतस्तादृशपरिणामप्रतिबन्धकमेवावरणम्। तन्नैव युक्तम्। किं च बाह्यकरणस्यावरणदर्शनेनान्तरावरणस्यापि करणनिष्ठत्वं चानुमीयते। आत्मनोऽनावृतत्वं श्रुतिस्मृतिभ्यां चेति। नन्वन्तःकरणस्य विभुत्वे सति कथं कार्यत्वं स्यादिति चेत् न विभ्व्या अपि आकाशप्रकृतेः कार्याकाशरूपपरिच्छिन्नपरिणामवद्गुणान्तरभेदेन अन्तःकरणप्रकृतेरपि परिच्छिन्नान्तः करणरूपपरिणामोपपत्तेः। श्रुतिस्मृतिप्रमाण्यच्चैतदिष्यत इति दिक्॥  
    
 {1.व्यापकं मनः- पा. 2 पु.।  
  2. यत्तक्तं- पा.।}

  मनोवैभवं व्यवस्थापितं क्षणरूपः कालो व्यवस्थाप्यते। तत्र न्यायवैशोषिकाभ्यां मन्यते आत्मवदख्ण्डोनित्य एकः कालोऽस्ति। लाघवात्स एव तदुपाध्यवच्छिन्नः सन् क्षणमुहूर्ताहोरात्रमाससंवत्सरादिव्यवहारं कुरुते न पुनः क्षणनामा पृथक्पदार्थोऽस्तीति। साङ्‌ख्यैस्तु दिक्कालावाकाशादिभ्य इति सूत्रात् महाकालो वा क्षणादिर्वा पृथक्पदार्थो नास्ति किं तु आकाशमेवोपाधिभिर्विशष्टं क्षणादिमहाकालान्तव्यवहारं कुरुते इति मन्यते। तदेतन्मतद्वयमप्यसमञ्जसम्। स्थिरेण केनाप्युपाधिना महाकालाकाशाभ्यां क्षणव्यवहारस्यासंभवात्। तथाहि। उत्तरदेशसंयोगावच्छिन्ना परमाण्वादिक्रिया अन्यद्वाएतादृशं किंचिन्महाकालाकाशयोः क्षणरूपतायामुपाधिः परैरिष्यते। तत्रोक्तसंयोगविशिष्टक्रियादिकं चेद्रविशेष्यविशेषणतत्सम्बन्धमात्रं तर्हि त्रयाणामपि परैः स्थिरत्वाभ्युपगमान्न तैः क्षणव्यवहारः सम्भवति। यदि च तत् तेभ्योतिरिक्तमिष्यते तर्हि तस्यविशिष्टसंज्ञामात्रं तदेव चास्माभिः सर्वेभ्यः स्थिरपदार्थेभ्योऽतिरिक्तं क्षणाख्यः काल इष्यते। न तु तन्महाकाल आकाशं वा तेनैव क्षणव्यवहारोपपत्तौतदवच्छिन्नस्यान्यस्य क्षणव्यवहाराहेतुत्वकल्पनावैयर्थ्यात्। स च विशिष्टादिरस्थिरः क्षणः प्रकृतेरेवातिभङ्गुराया (1) परिणामविशेष इत्यतो न प्रकृतिपुरुषातिरिक्तत्वापत्तिः। तस्यैव च क्षणस्यावयवविशेषै (2)र्मुहूर्ताहोरात्रादिद्विपरार्द्धान्तव्यवहारो भवति न त्वखण्डो महाकालोऽस्ति प्रमाणाभावात्। इदानीमद्येत्यादिव्यवहाराणां क्षणप्रचयेनैवोपपत्तेः। कालनि-त्यताश्रुतिस्मृतयस्तु प्रवाहनित्यतापरा इति। तस्मादावश्यकत्वात् क्षणात्मक एव कालो नाखण्डो महाकालोऽस्ति नाप्याकाशं कालव्यवहाहेतुरिति सिद्धम्। एवमन्येऽप्यस्मच्छास्त्रसिद्धान्ताः साङ्‌ख्यादिप्रतिषिद्धाः सुवुद्धिभिरुपपादनीया इति दिक्॥  
    
 {1. अतिभङ्‌गुरः- पा. 2 पु.। प्रचयविशेषैः- पा.  
  2. पु.।}

  **इति विज्ञानभिक्षुविरचिते योगसारसंग्रहे कैवल्यादिनिरूपणं चतुर्थोऽशः॥  
  समाप्तश्चयं ग्रन्थः॥**



**---------------------------------------------------------------------**


** **  
   
 


      
     
   

   











\]
