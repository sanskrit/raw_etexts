+++
title = "विष्णुस्मृतिः"
domain = "धर्मशास्त्रम्"
sub-domain = "धर्मशास्त्रसम्बद्धपुस्तकानि"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2561"
source_url = "https://www.ebharatisampat.in/read_chapter.php?bookid=MjQ3MjQ4NjczNjQ4NTQy"

+++
[[विष्णुस्मृतिः	Source: [EB](https://www.ebharatisampat.in/read_chapter.php?bookid=MjQ3MjQ4NjczNjQ4NTQy)]]

\[

विष्णुस्मृति

१

  ब्रह्मरात्र्यां व्यतीतायां प्रबुद्धे पद्मसंभवे  ।  
  विष्णुः सिसृक्षुर्भूतानि ज्ञात्वा भूमिं जलानुगाम् । । १.१ । ।

  जलक्रीडारुचि शुभं कल्पाधिषु यथा पुरा  ।  
  वाराहं आस्थितो रूपं उज्जहार वसुंधराम् । । १.२ । ।

  वेदपादो यूपदंष्ट्रः क्रतुदन्तश्चितीमुखः  ।  
  अग्निजिह्वो दर्भरोमा ब्रह्मशीर्षो महातपाः  । । १.३ । ।

  अहोरात्रेक्षणो दिव्यो वेदाङ्गश्रुतिभूषणः  ।  
  आज्यनासः स्रुवतुण्डः सामघोषस्वनो महान् । । १.४ । ।

  धर्मसत्यमयः श्रीमान्क्रमविक्रमसत्कृतः  ।  
  प्रायश्चित्तमहाघोणः पशुजानुर्महाकृतिः  । । १.५ । ।

  उद्गात्रान्त्रो होमलिङ्गो बीजौषधिमहाफलः  ।  
  वेद्यन्तरात्मा मन्त्रस्फिग् विकृतः सोमशोणितः  । । १.६ । ।

  वेदिस्कन्धो हविर्गन्धो हव्यकव्यादिवेगवान् ।  
  प्राग्वंषकायो द्युतिमान्नानादीक्षाभिरन्वितः  । । १.७ । ।

  दक्षिणाहृदयो योग महामन्त्रमयो महान् ।  
  उपाकर्मोष्ठरुचिरः प्रवर्ग्यावर्तभूषणः  । । १.८ । ।

  नानाच्छन्दोगतिपथो गुह्योपनिषदासनः  ।  
  छायापत्नीसहायो वै मणिशृङ्ग इवोदितः  । । १.९ । ।

  महीं सागरपर्यन्तां सशैलवनकाननाम् ।  
  एकार्णवजलभ्रष्टां एकार्णवगतः प्रभुः  । । १.१० । ।

  दंष्ट्राग्रेण समुद्धृत्य लोकानां हितकाम्यया  ।  
  आदिदेवो महायोगी चकार जगतीं पुनः  । । १.११ । ।

  एवं यज्ञवराहेण भूत्वा भूतहितार्थिना  ।  
  उद्धृता पृथिवी देवी रसातलगता पुरा  । । १.१२ । ।

  उद्धृत्य निश्चले स्थाने स्थापयित्वा तथा स्वके  ।  
  यथास्थानं विभज्यापस्तद्गता मधुसूदनः  । । १.१३ । ।

  सामुद्र्यश्च समुद्रेषु नादेयीश्च नदीषु च  ।  
  पल्वलेषु च पाल्वल्यः सरःसु च सरोभवाः  । । १.१४ । ।

  पातालसप्तकं चक्रे लोकानां सप्तकं तथा  ।  
  द्वीपानां उदधीनां च स्थानानि विविधानि च  । । १.१५ । ।

  स्थानपालान्लोकपालान्नदीः शैलवनस्पतीन् ।  
  ऋषींश्च सप्त धर्मज्ञान्वेदान्सान्ङान्सुरासुरान् । । १.१६ । ।

  पिशाचोरगगन्धर्व यक्षराक्षसमानुषान् ।  
  पशुपक्षिमृगाद्यांश्च भूतग्रामं चतुर्विधम् ।  
  मेघेन्द्रचापशम्पाद्यान्यज्ञांश्च विविधांस्तथा  । । १.१७ । ।

  एवं वराहो भगवान्कृत्वेदं सचराचरम् ।  
  जगज्जगाम लोकानां अविज्ञातां तदा गतिम् । । १.१८ । ।

  अविज्ञातां गतिं याते देवदेवे जनार्दने  ।  
  वसुधा चिन्तयां आस का धृतिर्मे भविष्यति  । । १.१९ । ।

  पृच्छामि कश्यपं गत्वा स मे वक्ष्यत्यसंशयम् ।  
  मदीयां वहते चिन्तां नित्यं एव महामुनिः  । । १.२० । ।

  एवं सा निश्चयं कृत्वा देवी स्त्रीरूपधारिणी  ।  
  जगाम कश्यपं द्रष्टुं दृष्टवांस्तां च कश्यपः  । । १.२१ । ।

  नीलपङ्कजपत्राक्षीं शारदेन्दुनिभाननाम् ।  
  अलिसंघालकां शुभ्रां बन्धुजीवाधरां शुभाम् । । १.२२ । ।

  सुभ्रूं सुसूक्ष्मदशनां चारुनासां नतभ्रुवम् ।  
  कम्बुकण्ठीं संहतोरूं पीनोरुजघनस्थलाम् । । १.२३ । ।

  विरेजतुः स्तनौ यस्याः समौ पीनौ निरन्तरौ  ।  
  शक्रेभकुम्भसंकाशौ शातकुम्भसमद्युती  । । १.२४ । ।

  मृणालकोमलौ बाहू करौ किसलयोपमौ  ।  
  रुक्मस्तम्भनिभावूरू गूढे श्लिष्टे च जानुनी  । । १.२५ । ।

  जङ्घे विरोमे सुसमे पादावतिमनोरमौ  ।  
  जघनं च घनं मध्यं यथा केसरिणः शिशोः  । । १.२६ । ।

  प्रभायुता नखास्ताम्रा रूपं सर्वमनोहरम् ।  
  कुर्वाणां वीक्षितैर्नित्यं नीलोत्पलयुता दिशः  । । १.२७ । ।

  कुर्वाणां प्रभया देवीं तथा वितिमिरा दिशः  ।  
  सुसूक्ष्मशुक्लवसनां रत्नोत्तमविभूषिताम् । । १.२८ । ।

  पदन्यासैर्वसुमतीं सपद्मां इव कुर्वतीम् ।  
  रूपयौवनसंपन्नां विनीतवदुपस्थिताम् । । १.२९ । ।

  समीपं आगतां दृष्ट्वा पूजयित्वाथ कश्यपः  ।  
  उवाच तां वरारोहे विज्ञातं हृद्गतं मया  । । १.३० । ।

  धरे तव विशालाक्षि गच्छ देवि जनार्दनम् ।  
  स ते वक्ष्यत्यशेषेण भाविनी ते यथा धृतिः  । । १.३१ । ।

  क्षीरोदे वसतिस्तस्य मया ज्ञाता शुभानने  ।  
  ध्यानयोगेन चार्वङ्गि त्वदर्थं तत्प्रसादतः  । । १.३२ । ।

  इत्येवं उक्ता संपूज्य कश्यपं वसुधा ततः  ।  
  प्रययौ केशवं द्रष्टुं क्षीरोदं अथ सागरम् । । १.३३ । ।

  सा ददर्शामृतनिधिं चन्द्ररश्मिमनोहरम् ।  
  पवनक्षोभसंजात वीचीशतसमाकुलम् । । १.३४ । ।

  हिमवच्छतसंकाशं भूमण्डलं इवापरम् ।  
  वीचीहस्तैः प्रचलितैराह्वयानं इव क्षितिम् । । १.३५ । ।

  तैरेव शुक्लतां चन्द्रे विदधानं इवानिशम् ।  
  अन्तरस्थेन हरिणा विगताशेषकल्मषम् । । १.३६ । ।

  यस्मात्तस्माद्धारयन्तं सुशुक्लां तनुं ऊर्जिताम् ।  
  पाण्डुरं खगमागम्यं अधोभुवनवर्तिनम् । । १.३७ । ।

  इन्द्रनीलकडाराढ्यं विपरीतं इवाम्बरम् ।  
  फलावलीसमुद्भूत वनसंघं इवाचितम् । । १.३८ । ।

  निर्मोकं इव शेषाहेर्विस्तीर्णान्तं अतीव हि  ।  
  तं दृष्ट्वा तत्र मध्यस्थं दडृशे केशवालयम् । । १.३९ । ।

  अनिर्देश्यपरीमाणं अनिर्देश्यर्द्धिसंयुतम् ।  
  शेषपर्यङ्कगं तस्मिन्ददर्श मधुसूदनम् । । १.४० । ।

  शेषाहिफणरत्नांशु दुर्विभाव्यमुखाम्बुजम् ।  
  शशाङ्कशतसंकाशं सूर्यायुतसमप्रभम् । । १.४१ । ।

  पीतवाससमक्षोभ्यं सर्वरत्नविभूषितं \[सवरत्न\]  ।  
  मुकुटेनार्कवर्णेन कुण्डलाभ्यां विराजितम् । । १.४२ । ।

  संवाह्यमानाङ्घ्रियुगं लक्ष्म्या करतलैः शुभैः  ।  
  शरीरधारिभिः शस्त्रैः सेव्यमानं समन्ततः  । । १.४३ । ।

  तं दृष्ट्वा पुण्डरीकाक्षं ववन्दे मधुसूदनम् ।  
  जानुभ्यां अवनिं गत्वा विज्ञापयति चाप्यथ  । । १.४४ । ।

  उद्धृताहं त्वया देव रसातलतलं गता  ।  
  स्वस्थाने स्थापिता विष्णो लोकानां हितकाम्यया  । । १.४५ । ।

  तत्राधुना हि देवेश का धृतिर्मे भविष्यति  ।  
  एवं उक्तस्तया देव्या देवो वचनं अब्रवीत् । । १.४६ । ।

  वर्णाश्रमाचाररताः सन्तः शास्त्रैकतत्पराः  ।  
  त्वां धरे धारयिष्यन्ति तेषां त्वद्भार आहितः  । । १.४७ । ।

  एवं उक्ता वसुमती देवदेवं अभाषत  ।  
  वर्णानां आश्रमाणां च धर्मान्वद सनातन  । । १.४८ । ।

  त्वत्तोऽहं श्रोतुं इच्छामि त्वं हि मे परमा गतिः  ।  
  नमस्ते देवदेवेश देवारिबलसूदन  । । १.४९ । ।

  नारायण जगन्नाथ शङ्खचक्रगदाधर  ।  
  पद्मनाभ हृषीकेश महाबलपराक्रम  । । १.५० । ।

  अतीन्द्रिय सुदुष्पार देव शार्ङ्गधनुर्धर  ।  
  वराह भीम गोविन्द पुराण पुरुषोत्तम  । । १.५१ । ।

  हिरण्यकेश विश्वाक्ष यज्ञमूर्ते निरञ्जन  ।  
  क्षेत्रक्षेत्रज्ञदेवेश सलिलार्णवशायक  । । १.५२ । ।

  मन्त्र मन्त्रवहाचिन्त्य वेदवेदाङ्गविग्रह  ।  
  जगतोऽस्य समग्रस्य सृष्टिसंहारकारक  । । १.५३ । ।

  धर्माधर्मज्ञ धर्माङ्ग धर्मयोने वरप्रद  ।  
  विष्वक्सेनामृत व्योम मधुकैटभसूदन  । । १.५४ । ।

  बृहतां बृंहणाज्ञेय सर्व सर्वाभयप्रद  ।  
  वरेण्यानघ जीमूत जगन्निर्माणकारक  । । १.५५ । ।

  आप्यायन अपां स्थान चैतन्याधार निष्क्रिय  ।  
  सप्तशीर्षाध्वरगुरो पुराणपुरुषोत्तम  । । १.५६ । ।

  ध्रुवाक्षर सुसूक्ष्मेश भक्तवत्सल पावन  ।  
  त्वं गतिः सर्वदेवानां त्वं गतिर्ब्रह्मवादिनाम् । । १.५७ । ।

  तथा विदितवेद्यानां गतिस्त्वं पुरुषोत्तम  ।  
  प्रपन्नास्मि जगन्नाथ ध्रुवं वाचस्पतिं प्रभुम् । । १.५८ । ।

  सुब्रह्मण्यं अनाधृष्यं वसुषेणं वसुप्रदम् ।  
  महायोगबलोपेतं पृश्निगर्भं धृतार्चिषम् । । १.५९ । ।

  वासुदेवं महात्मानं पुण्डरीकाक्षं अच्युतम् ।  
  सुरासुरगुरुं देवं विभुं भूतमहेश्वरम् । । १.६० । ।

  एकव्यूहं चतुर्बाहुं जगत्कारणकारणम् ।  
  ब्रूहि मे भगवन्धर्मांश्चातुर्वर्ण्यस्य शाश्वतान् । । १.६१ । ।

  आश्रमाचारसंयुक्तान्सरहस्यान्ससंग्रहान् ।  
  एवं उक्तस्तु देवेशः क्षोण्या क्षोणीं अभाषत  । । १.६२ । ।

  शृणु देवि धरे धर्मांश्चातुर्वर्ण्यस्य शाश्वतान् ।  
  आश्रमाचारसंयुक्तान्सरहस्यान्ससंग्रहान् । । १.६३ । ।

  ये तु त्वां धारयिष्यन्ति सन्तस्तेषां परायणान् ।  
  निषण्णा भव वामोरु काञ्चनेऽस्मिन्वरासने  । । १.६४ । ।

  सुखासीना निबोध त्वं धर्मान्निगदतो मम  ।  
  शुश्रुवे वैष्णवान्धर्मान्सुखासीना धरा तदा  । । १.६५ । ।




२

ओं । ब्राह्मणः क्षत्रियो वैश्यः शूद्रश्चेति वर्णाश्चत्वारः । । २.१ । ।

तेषां आद्या द्विजातयस्त्रयः । । २.२ । ।

तेषां निषेकाद्यः श्मशानान्तो मन्त्रवत्क्रियासमूहः । । २.३ । ।

तेषां च धर्माः । । २.४ । ।

ब्राह्मणस्याध्यापनं । । २.५ । ।

क्षत्रियस्य शस्त्रनित्यता । । २.६ । ।

वैश्यस्य पशुपालनं । । २.७ । ।

शूद्रस्य द्विजातिशुश्रूषा । । २.८ । ।

द्विजानां यजनाध्ययने । । २.९ । ।

अथैतेषां वृत्तयः । । २.१० । ।

ब्राह्मणस्य याजनप्रतिग्रहौ । । २.११ । ।

क्षत्रियस्य क्षितित्राणं । । २.१२ । ।

कृषिगोरक्षवाणिज्यकुसीदयोनिपोषणानि वैश्यस्य । । २.१३ । ।

शूद्रस्य सर्वशिल्पानि । । २.१४ । ।

आपद्यनन्तरा वृत्तिः । । २.१५ । ।

  क्षमा सत्यं दमः शौचं दानं इन्द्रियसंयमः  ।  
  अहिंसा गुरुशुश्रूषा तीर्थानुसरणं दया  । । २.१६ । ।

  आर्जवं लोभशून्यत्वं देवब्राह्मणपूजनम् ।  
  अनभ्यसूया च तथा धर्मः सामान्य उच्यते  । । २.१७ । ।

३

अथ राजधर्माः । । ३.१ । ।

प्रजापरिपालनं । । ३.२ । ।

वर्णाश्रमाणां स्वे स्वे धर्मे व्यवस्थापनं । । ३.३ । ।

राजा च जाङ्गलं पशव्यं सस्योपेतं देशं आश्रयेत् । । ३.४ । ।

वैश्यशूद्रप्रायं च । । ३.५ । ।

तत्र धन्वनृमहीवारिवृक्षगिरिदुर्गाणां अन्यतमं दुर्गं आश्रयेत् । । ३.६ । ।

तत्रस्थश्च स्वस्वग्रामाधिपान्कुर्यात् । । ३.७ । ।

दशाध्यक्षान् । । ३.८ । ।

शताध्यक्षान् । । ३.९ । ।

देशाध्यक्षांश्च । । ३.१० । ।

ग्रामदोषाणां ग्रामाध्यक्षः परिहारं कुर्यात् । । ३.११ । ।

अशक्तो दशग्रामाध्यक्षाय निवेदयेत् । । ३.१२ । ।

सोऽप्यशक्तः शताध्यक्षाय । । ३.१३ । ।

सोऽप्यशक्तो देशाध्यक्षाय । । ३.१४ । ।

देशाध्यक्षोऽपि सर्वात्मना दोषं उच्छिन्द्यात् । । ३.१५ । ।

आकरशुल्कतरनागवनेश्वाप्तान्नियुञ्जीत । । ३.१६ । ।

धर्मिष्ठान्धर्मकार्येषु । । ३.१७ । ।

निपुणानर्थकार्येषु । । ३.१८ । ।

शूरान्संग्रामकर्मसु । । ३.१९ । ।

उग्रानुग्रेषु । । ३.२० । ।

षण्ढान्स्त्रीषु । । ३.२१ । ।

प्रजाभ्यो बल्यर्थं संवत्सरेण धान्यतः षष्ठं अंशं आदद्यात् । । ३.२२ । ।

सर्वसस्येभ्यश्च । । ३.२३ । ।

द्विकं शतं पशुहिरण्येभ्यो वस्त्रेभ्यश्च । । ३.२४ । ।

मांसमधुघृतौषधिगन्धपुष्पमूलफलरसदारुपत्राजिनमृद्भाण्डाश्मभाण्डवैदलेभ्यः षाष्ठभागं राजा । । ३.२५ । ।

ब्राह्मणेभ्यः करादानं न कुर्यात् । । ३.२६ । ।

ते हि राज्ञो धर्मकराः । । ३.२७ । ।

राजा च प्रजाभ्यः सुकृतदुष्कृतेभ्यः षष्ठांशभाक् । । ३.२८ । ।

स्वदेशपण्याच्च शुल्कांशं दशमं आदद्यात् । । ३.२९ । ।

परदेशपण्याच्च विंशतितमं । । ३.३० । ।

शुल्कस्थानादपाक्रामन्सर्वापहारं आप्नुयात् । । ३.३१ । ।

शिल्पिनः कर्मजीविनश्च मासेनैकं राज्ञः कर्म कुर्युः । । ३.३२ । ।

स्वाम्यमात्यदुर्गकोशदण्डराष्ट्रमित्राणि प्रकृतयः । । ३.३३ । ।

तद्दूषकांश्च हन्यात् । । ३.३४ । ।

स्वराष्ट्रपरराष्ट्रयोश्च चारचक्षुः स्यात् । । ३.३५ । ।

साधूनां पूजनं कुर्यात् । । ३.३६ । ।

दुष्टांश्च हन्यात् । । ३.३७ । ।

शत्रुमित्रोदासीनमध्यमेषु सामभेददानदण्डान्यथार्हम् यथाकालं प्रयुञ्जीत । । ३.३८ । ।

संधिविग्रहयानासनसंश्रयद्वैधीभावांश्च यथाकालं आश्रयेत् । । ३.३९ । ।

चैत्रे मार्गशीर्षे वा यात्रां यायात् । । ३.४० । ।

परस्य व्यसने वा । । ३.४१ । ।

परदेशावाप्तौ तद्देशधर्मान्नोच्छिन्द्यात् । । ३.४२ । ।

परेणाभियुक्तश्च सर्वात्मना स्वराष्ट्रं गोपायेत् । । ३.४३ । ।

नास्ति राज्ञां समरे तनुत्यागसदृशो धर्मः । । ३.४४ । ।

गोब्राह्मणनृपमित्रधनदारजीवितरक्षणात्ये हतास्ते स्वर्गलोकभाजः । । ३.४५
| |

वर्णसंकररक्षणार्थं च । । ३.४६ । ।

राजा परपुरावाप्तौ तत्र तत्कुलीनं अभिषिञ्चेत् । । ३.४७ । ।

न राजकुलं उच्छिन्द्यात् । । ३.४८ । ।

अन्यत्राकुलीनराजकुलात् । । ३.४९ । ।

मृगयाक्षस्त्रीपानाभिरतिं परिहरेत् । । ३.५० । ।

वाक्पारुष्यदण्डपारुष्ये च । । ३.५१ । ।

नार्थदूषणं कुर्यात् । । ३.५२ । ।

आद्यद्वाराणि नोच्छिन्द्यात् । । ३.५३ । ।

नापात्रवर्षी स्यात् । । ३.५४ । ।

आकरेभ्यः सर्वं आदद्यात् । । ३.५५ । ।

निधिं लब्ध्वा तदर्धं ब्राह्मणेभ्यो दद्यात् । । ३.५६ । ।

द्वितीयं अर्धं कोशे प्रवेशयेत् । । ३.५७ । ।

निधिं ब्राह्मणो लब्ध्वा सर्वं आदद्यात् । । ३.५८ । ।

क्षत्रियश्चतुर्थं अंशं राज्ञे दद्यात्, चतुर्थं अंशं ब्राह्मणेभ्यः, अर्धं आदद्यात् । । ३.५९ । ।

वैष्यस्तु चतुर्थं अंशं राज्ञे दद्यात्, ब्राह्मणेभ्योऽर्धं, चतुर्थं अंशं आदद्यात् । । ३.६० । ।

शूद्रश्चावाप्तं द्वादशधा विभज्य पञ्चांशान्राज्ञे दद्यात्, पञ्चांशान्ब्राह्मणेभ्यः, अंशद्वयं आदद्यात् । । ३.६१ । ।

अनिवेदितविज्ञातस्य सर्वं अपहरेत् । । ३.६२ । ।

स्वनिहिताद्राज्ञे ब्राह्मणवर्जं द्वादशं अंशं दद्युः । । ३.६३ । ।

परनिहितं स्वनिहितं इति ब्रुवंस्तत्समं दण्डं आवहेत् । । ३.६४ । ।

बालानाथस्त्रीधनानि राजा परिपालयेत् । । ३.६५ । ।

चौरहृतं धनं अवाप्य सर्वं एव सर्ववर्णेभ्यो दद्यात् । । ३.६६ । ।

अनवाप्य च स्वकोशादेव दद्यात् । । ३.६७ । ।

शान्तिस्वस्त्ययनोपायैर्दैवोपघातान्प्रशमयेत् । । ३.६८ । ।

परचक्रोपघातांश्च शस्त्रनित्यतया । । ३.६९ । ।

वेदेतिहासधर्मशास्त्रार्थकुशलं कुलीनं अव्यङ्गं तपस्विनं पुरोहितं च वरयेत् । । ३.७० । ।

शुचीनलुब्धानवहितान्शक्तिसंपन्नान्सर्वार्थेषु च सहायान् । । ३.७१ । ।

स्वयं एव व्यवहारान्पश्येद्विद्वद्भिर्ब्राह्मणैः सार्धं । । ३.७२ । ।

व्यवहारदर्शने ब्राह्मणं वा नियुञ्ज्यात् । । ३.७३ । ।

जन्मकर्मव्रतोपेताश्च राज्ञा सभासदः कार्याः, रिपौ मित्रे च ये समाः, कामक्रोधभयलोभादिभिः कार्यार्थभिरनाहार्याः । । ३.७४ । ।

राजा च सर्वकार्येषु सांवत्सराधीनः स्यात् । । ३.७५ । ।

देवब्राह्मणान्सततं एव पूजयेत् । । ३.७६ । ।

वृद्धसेवी भवेत् । । ३.७७ । ।

यज्ञयाजी च । । ३.७८ । ।

न चास्य विषये ब्राह्मणः क्षुधार्तोऽवसीदेत् । । ३.७९ । ।

न चान्योऽपि सत्कर्मनिरतः । । ३.८० । ।

ब्राह्मणेभ्यश्च भुवं प्रतिपादयेत् । । ३.८१ । ।

येषां च प्रतिपादयेत्तेषां स्ववंश्यान्भुवः परिमाणं दानच्छेदोपवर्णनं च पटे ताम्रपट्टे वा लिखितं स्वमुद्राङ्कितं चागामिनृपतिविज्ञापनार्थं दद्यात् । । ३.८२ । ।

परदत्तां च भुवं नापहरेत् । । ३.८३ । ।

ब्राह्मणेभ्यः सर्वदायान्प्रयच्छेत् । । ३.८४ । ।

सर्वतस्त्वात्मानं गोपायेत् । । ३.८५ । ।

सुदर्शनश्च स्यात् । । ३.८६ । ।

विषघ्नागदमन्त्रधारी च । । ३.८७ । ।

नापरीक्षितं उपयुञ्ज्यात् । । ३.८८ । ।

स्मितपूर्वाभिभाषी स्यात् । । ३.८९ । ।

वध्येष्वपि न भ्रुंकुटीं आचरेत् । । ३.९० । ।

अपराधानुरूपं च दण्डं दण्ड्येषु दापयेत् । । ३.९१ । ।

सम्यग्दण्डप्रणयनं कुर्यात् । । ३.९२ । ।

द्वितीयं अपराधं न स कस्यचित्क्षमेत । । ३.९३ । ।

स्वधर्मं अपालयन्नादण्ड्यो नामास्ति राज्ञां । । ३.९४ । ।

  यत्र श्यामो लोहिताक्षो दण्डश्चरति निर्भयः  ।  
  प्रजास्तत्र विवर्धन्ते नेता चेत्साधु पश्यति  । । ३.९५ । ।

  स्वराष्ट्रो न्यायदण्डः स्याद्भृशदण्डश्च शत्रुषु  ।  
  सुहृत्स्वजिह्मः स्निग्धेषु ब्राह्मणेषु क्षमान्वितः  । । ३.९६ । ।

  एवंवृत्तस्य नृपतेः शिलोञ्छेनापि जीवतः  ।  
  विस्तीर्यते यशो लोके तैलबिन्दुरिवाम्भसि  । । ३.९७ । ।

  प्रजासुखे सुखी राजा तद्दुःखे यश्च दुःखितः  ।  
  स कीर्तियुक्तो लोकेऽस्मिन्प्रेत्य स्वर्गे महीयते  । । ३.९८ । ।

४

जालस्थार्कमरीचिगतं रजः त्रसरेणुसंज्ञकं । । ४.१ । ।

तदष्टकं लिक्षा । । ४.२ । ।

तत्त्रयं राजसर्षपः । । ४.३ । ।

तत्त्रयं गौरसर्षपः । । ४.४ । ।

तत्षट्कं यवः । । ४.५ । ।

तत्त्रयं कृष्णलं । । ४.६ । ।

तत्पञ्चकं माषः । । ४.७ । ।

तद्द्वादशकं अक्षार्धं । । ४.८ । ।

अक्षार्धं एव सचतुर्माषकं सुवर्णः । । ४.९ । ।

चतुःसुवर्णको निष्कः । । ४.१० । ।

द्वे कृष्णले समधृते रूप्यमाषकः । । ४.११ । ।

तत्षोडशकं धरणं । । ४.१२ । ।

ताम्रकार्षिकः कार्षापणः । । ४.१३ । ।

  पणानां द्वे शते सार्धे प्रथमः साहसः स्मृतः  ।  
  मध्यमः पञ्च विज्ञेयः सहस्रं त्वेष चोत्तमः  । । ४.१४ । ।





५

अथ महापातकिनो ब्राह्मणवर्जं सर्वे वध्याः । । ५.१ । ।

न शारीरो ब्राह्मणस्य दण्डः । । ५.२ । ।

स्वदेशात्ब्राह्मणं कृताङ्कं विवासयेत् । । ५.३ । ।

तस्य च ब्रह्महत्यायां अशिरस्कं पुरुषं ललाटे कुर्यात् । । ५.४ । ।

सुराध्वजं सुरापाने । । ५.५ । ।

श्वपदं स्तेये । । ५.६ । ।

भगं गुरुतल्पगमने । । ५.७ । ।

अन्यत्रापि वध्यकर्मणि तिष्ठन्तं समग्रधनं अक्षतं विवासयेत् । । ५.८ । ।

कूटशासनकर्तॄंश्च राजा हन्यात् । । ५.९ । ।

कूटलेख्यकारांश्च । । ५.१० । ।

गरदाग्निदप्रसह्यतस्करान्स्त्रीबालपुरुषघातिनश्च । । ५.११ । ।

ये च धान्यं दशभ्यः कुम्भेभ्योऽधिकं अपहरेयुः । । ५.१२ । ।

धरिममेयानां शतादभ्यधिकं । । ५.१३ । ।

ये चाकुलीना राज्यं अभिकामयेयुः । । ५.१४ । ।

सेतुभेदकांश्च । । ५.१५ । ।

प्रसह्य तस्कराणां चावकाशभक्तप्रदांश्च । । ५.१६ । ।

अन्यत्र राजाशक्तेः । । ५.१७ । ।

स्त्रियं अशक्तभर्तृकां तदतिक्रमणीं च । । ५.१८ । ।

हीनवर्णोऽधिकवर्णस्य येनाङ्गेनापराधं कुर्यात्तदेवास्य शातयेत् । । ५.१९ । ।

एकासनोपवेशी कट्यां कृताङ्को निर्वास्यः । । ५.२० । ।

निष्ठीव्यौष्ठद्वयविहीनः कार्यः । । ५.२१ । ।

अवशर्धयिता च गुदहीनः । । ५.२२ । ।

आक्रोशयिता च विजिह्वः । । ५.२३ । ।

दर्पेण धर्मोपदेशकारिणां राजा तप्तं आसेचयेत्तैलं आस्ये । । ५.२४ । ।

द्रोहेण च नामजातिग्रहणे दशाङ्गुलोऽस्य शङ्कुर्निखेयः । । ५.२५ । ।

श्रुतदेशजातिकर्मणां अन्यथावादी कार्शापणशतद्वयं दण्ड्यः । । ५.२६ । ।

काणखञ्जादीनां तथ्यवाद्यपि कार्शापणद्वयं । । ५.२७ । ।

गुरूनाक्षिपन्कार्शापणशतद्वयं । । ५.२८ । ।

परस्य पतनीयाक्षेपे कृते तूत्तमसाहसं । । ५.२९ । ।

उपपातकयुक्ते मध्यमं । । ५.३० । ।

त्रैविद्यवृद्धानां क्षेपे जातिपूगानां च । । ५.३१ । ।

ग्रामदेशयोश्च प्रथमसाहसं । । ५.३२ । ।

न्यङ्गतायुक्ते क्षेपे कार्शापणशतं । । ५.३३ । ।

मातृयुक्ते तूत्तमं । । ५.३४ । ।

समवर्णाक्रोशने द्वादश पणान्दण्ड्यः । । ५.३५ । ।

हीनवर्णाकृओशने षट् । । ५.३६ । ।

यथाकालं उत्तमवर्णाक्षेपे तत्प्रमाणो दण्डः । । ५.३७ । ।

त्रयो वा कार्षापणाः । । ५.३८ । ।

शुक्तवाक्याभिधाने त्वेवं एव । । ५.३९ । ।

पारजायी सवर्णागमने तूत्तमसाहसं दण्ड्यः । । ५.४० । ।

हीनवर्णागमने मध्यमं । । ५.४१ । ।

गोगमने च । । ५.४२ । ।

अन्त्यागमने वध्यः । । ५.४३ । ।

पशुगमने कार्षापणशतं दण्ड्यः । । ५.४४ । ।

दोषं अनाख्याय कन्यां प्रयच्छंश्च । । ५.४५ । ।

तां च बिभृयात् । । ५.४६ । ।

अदुष्टां दुष्टां इति ब्रुवन्नुत्तमसाहसं । । ५.४७ । ।

गजाश्वोष्ट्रगोघाती त्वेककरपादः कार्यः । । ५.४८ । ।

विमांसविक्रयी च । । ५.४९ । ।

ग्राम्यपशुघाती कार्षापणशतं दण्ड्यः । । ५.५० । ।

पशुस्वामिने तन्मूल्यं दद्यात् । । ५.५१ । ।

आरण्यपशुघाती पञ्चाशतं कार्षापणान् । । ५.५२ । ।

पक्षिघाती मत्स्यघाती च दश कार्षापणान् । । ५.५३ । ।

कीटोपघाती च कार्षापणं । । ५.५४ । ।

फलोपगमद्रुमच्छेदी तूत्तमसाहसं । । ५.५५ । ।

पुष्पोपगमद्रुमच्छेदी मध्यमं । । ५.५६ । ।

वल्लीगुल्मलताच्छेदी कार्षापणशतं । । ५.५७ । ।

तृणच्छेद्येकं । । ५.५८ । ।

सर्वे च तत्स्वामिनां तदुत्पत्तिं । । ५.५९ । ।

हस्तेनोद्गूरयिता दशकार्षापणं । । ५.६० । ।

पादेन विंशतिं । । ५.६१ । ।

काष्ठेन प्रथमसाहसं । । ५.६२ । ।

पाषाणेन मध्यमं । । ५.६३ । ।

शस्त्रेणोत्तमं । । ५.६४ । ।

पादकेशांशुककरलुञ्चने दश पणान् । । ५.६५ । ।

शोणितेन विना दुःखं उत्पादयिता द्वात्रिंशत्पणान् । । ५.६६ । ।

सह शोणितेन चतुःषष्टिं । । ५.६७ । ।

करपाददन्तभङ्गे कर्णनासाविकर्तने मध्यमं । । ५.६८ । ।

चेष्टाभोजनवाग्रोधे प्रहारदाने च । । ५.६९ । ।

नेत्रकंधराबाहुसक्थ्यंसभङ्गे चोत्तमं । । ५.७० । ।

उभयनेत्रभेदिनं राजा यावज्जीवं बन्धनान्न मुञ्चेत् । । ५.७१ । ।

तादृशं एव वा कुर्यात् । । ५.७२ । ।

एकं बहूनां निघ्नतां प्रत्येकं उक्ताद्दण्डाद्द्विगुणः । । ५.७३ । ।

उत्क्रोशन्तं अनभिधावतां तत्समीपवर्तिनां संसरतां च । । ५.७४ । ।

सर्वे च पुरुषपीडाकरास्तदुत्थानव्ययं दद्युः । । ५.७५ । ।

ग्राम्यपशुपीडाकराश्च । । ५.७६ । ।

गोऽश्वोष्ट्रगजापहार्येककरपादः कार्यः । । ५.७७ । ।

अजाव्यपहार्येककरश्च । । ५.७८ । ।

धान्यापहार्येकादशगुणं दण्ड्यः । । ५.७९ । ।

सस्यापहारी च । । ५.८० । ।

सुवर्णरजतवस्त्राणां पञ्चाशतस्त्वभ्यधिकं अपहरन्विकरः । । ५.८१ । ।

तदूनं एकादशगुणं दण्ड्यः । । ५.८२ । ।

सूत्रकार्पासगोमयगुडदधिक्षीरतक्रतृणलवणमृद्भस्मपक्षिमत्स्यघृततैलमांसमधुवैदलवेणुमृन्मयलोहभाण्डानां अपहर्ता मूल्यात्त्रिगुणं दण्ड्यः । । ५.८३ । ।

पक्वान्नानां च । । ५.८४ । ।

पुष्पहरितगुल्मवल्लीलतापर्णानां अपहरणे पञ्चकृष्णलं । । ५.८५ । ।

शाकमूलफलानां च । । ५.८६ । ।

रत्नापहार्युत्तमसाहसं । । ५.८७ । ।

अनुक्तद्रव्याणां अपहर्ता मूल्यसमं । । ५.८८ । ।

स्तेनाः सर्वं अपहृतं धनिकस्य दाप्याः । । ५.८९ । ।

ततस्तेषां अभिहितदण्डप्रयोगः । । ५.९० । ।

येषां देयः पन्थास्तेषां अपथदायी कार्षापणपञ्चविंशतिं दण्ड्यः । । ५.९१ । ।

आसनार्हस्यासनं अददच्च । । ५.९२ । ।

पूजार्हं अपूजयंश्च । । ५.९३ । ।

प्रातिवेश्यब्राह्मणनिमन्त्रणातिक्रमणे च । । ५.९४ । ।  
निमन्त्रयित्वा भोजनादायिनश्च । । ५.९५ । ।

निमन्त्रितस्तथेत्युक्त्वा चाभुञ्जानः सुवर्णमाषकं । । ५.९६ । ।

निकेतयितुश्च द्विगुणं अन्नं । । ५.९७ । ।

अभक्ष्येण ब्राह्मणस्य दूषयिता षोडश सुवर्णान् । । ५.९८ । ।

जात्यपहारिणा शतं । । ५.९९ । ।

सुरया वध्यः । । ५.१०० । ।

क्षत्रियं दूषयितुस्तदर्धं । । ५.१०१ । ।

वैश्यं दूषयितुस्तदर्धं अपि । । ५.१०२ । ।

शूद्रं दूषयितुः प्रथमसाहसं । । ५.१०३ । ।

अस्पृश्यः कामकारेण स्पृशन्स्पृश्यं त्रैवर्णिकं वध्यः । । ५.१०४ । ।

रजस्वलां शिफाभिस्ताडयेत् । । ५.१०५ । ।

पथ्युद्यानोदकसमीपेऽप्यशुचिकारी पणशतं । । ५.१०६ । ।

तच्चापास्यात् । । ५.१०७ । ।

गृहभूकुड्याद्युपभेत्ता मध्यमसाहसं । । ५.१०८ । ।

तच्च योजयेत् । । ५.१०९ । ।

गृहे पीडाकरं द्रव्यं प्रक्षिपन्पणशतं । । ५.११० । ।

साधारणापलापी च । । ५.१११ । ।

प्रेषितस्याप्रदाता च । । ५.११२ । ।

पितृपुत्राचार्ययाज्यर्त्विजां अन्योन्यापतितत्यागी च । । ५.११३ । ।

न च तान्जह्यात् । । ५.११४ । ।

शूद्रप्रव्रजितानां दैवे पित्र्ये भोजकाश्च । । ५.११५ । ।

अयोग्यकर्मकारी च । । ५.११६ । ।

समुद्रगृहभेदकश्च । । ५.११७ । ।

अनियुक्तः शपथकारी । । ५.११८ । ।

पशूनां पुंस्त्वोपघातकारी । । ५.११९ । ।

पितापुत्रविरोधे साक्षिणां दशपणो दण्डः । । ५.१२० । ।

यस्तयोश्चान्तरे स्यात्तस्योत्तमसाहसः । । ५.१२१ । ।

तुलामानकूटकर्तुश्च । । ५.१२२ । ।

तदकूटे कूटवादिनश्च । । ५.१२३ । ।

द्रव्याणां प्रतिरूपविक्रयिकस्य च । । ५.१२४ । ।

संभूय वणिजां पण्यं अनर्घेणावरुन्धतां । । ५.१२५ । ।

प्रत्येकं विक्रीणतां च । । ५.१२६ । ।

गृहीतमूल्यं यः पण्यं क्रेतुर्नैव दद्यात्, तस्यासौ सोदयं दाप्यः । । ५.१२७ । ।

राज्ञा च पणशतं दण्ड्यः । । ५.१२८ । ।

क्रीतं अक्रीणतो या हानिः सा क्रेतुरेव स्यात् । । ५.१२९ । ।

राजनिषिद्धं विक्रीणतस्तदपहारः । । ५.१३० । ।

तरिकः स्थलजं शुल्कं गृह्णन्दशपणान्दण्ड्यः । । ५.१३१ । ।

ब्रह्मचारिवानप्रस्थभिक्षुगुर्विणीतीर्थानुसारिणां नाविकः शौल्किकः शुल्कं आददानश्च । । ५.१३२ । ।

तच्च तेषां दद्यात् । । ५.१३३ । ।

द्यूते कूटाक्षदेविनां करच्छेदः । । ५.१३४ । ।

उपधिदेविनां संदंशच्छेदः । । ५.१३५ । ।

ग्रन्थिभेदकानां च । । ५.१३६ । ।

उत्क्षेपकानां च करच्छेदः । । ५.१३७ । ।

दिवा पशूनां वृकाद्युपघाते पाले त्वनायति पालदोषः । । ५.१३८ । ।

विनष्टपशुमूल्यं च स्वामिने दद्यात् । । ५.१३९ । ।

अननुज्ञातां दुहन्पञ्चविंशतिं कार्षापणान् । । ५.१४० । ।

महिषी चेत्सस्यनाशं कुर्यात्, तत्पालस्त्वष्टौ माषान्दण्ड्यः । । ५.१४१ । ।

अपालायाः स्वामी । । ५.१४२ । ।

अश्वस्तूष्ट्रो गर्दभो वा । । ५.१४३ । ।

गौश्चेत्तदर्धं । । ५.१४४ । ।

तदर्धं अजाविकं । । ५.१४५ । ।

भक्षयित्वोपविष्टेषु द्विगुणं । । ५.१४६ । ।

सर्वत्र स्वामिने विनष्टसस्यमूल्यं च । । ५.१४७ । ।

पथि ग्रामे विवीतान्ते न दोषः । । ५.१४८ । ।

अनावृते च । । ५.१४९ । ।

अल्पकालं । । ५.१५० । ।

उत्सृष्टवृषभसूतिकानां च । । ५.१५१ । ।

यस्तूत्तमवर्णान्दास्ये नियोजयेत्तस्योत्तमसाहसो दण्डः । । ५.१५२ । ।

त्यक्तप्रव्रज्यो राज्ञो दास्यं कुर्यात् । । ५.१५३ । ।

भृतकश्चापूर्णे काले भृतिं त्यजन्सकलं एव मूल्यं दद्यात् । । ५.१५४ । ।

जाज्ञे च पणशतं दद्यात् । । ५.१५५ । ।

तद्दोषेण यद्विनश्येत्तत्स्वामिने । । ५.१५६ । ।

अन्यत्र दैवोपघातात् । । ५.१५७ । ।

स्वामी चेत्भृतकं अपूर्णे काले जह्यात्, तस्य सर्वं एव मूल्यं दद्यात् । । ५.१५८ । ।

पणशतं च राजनि । । ५.१५९ । ।

अन्यत्र भृतकदोशात् । । ५.१६० । ।

यः कन्यां पूर्वदत्तां अन्यस्मै दद्यात्, स चौरवच्छास्यः । । ५.१६१ । ।

वरदोषं विना । । ५.१६२ । ।

निर्दोषां परित्यजन् । । ५.१६३ । ।

पत्नीं च । । ५.१६४ । ।

अजानानः प्रकाशं यः परद्रव्यं क्रीणीयात्, तत्र तस्य न दोषः । । ५.१६५ । ।

स्वामी द्रव्यं आप्नुयात् । । ५.१६६ । ।

यद्यप्रकाशं हीनमूल्यं च क्रीणीयात्, तदा क्रेता विक्रेता च चौरवच्छास्यौ
| | ५.१६७ | |

गणद्रव्यापहर्ता विवास्यः । । ५.१६८ । ।

तत्संविदं यश्च लङ्घयेत् । । ५.१६९ । ।

निक्षेपापहार्यर्थवृद्धिसहितं धनं धनिकस्य दाप्यः । । ५.१७० । ।

राज्ञा चौरवच्छास्यः । । ५.१७१ । ।

यश्चानिक्षिप्तं निक्षिप्तं इति ब्रूयात् । । ५.१७२ । ।

सीमाभेत्तारं उत्तमसाहसं दण्डयित्वा पुनः सीमां कारयेत् । । ५.१७३ । ।

जातिभ्रंशकरस्याभक्ष्यस्य भक्षयिता विवास्यः । । ५.१७४ । ।

अभक्ष्यस्याविक्रेयस्य विक्रयी देवप्रतिमाभेदकश्चोत्तमसाहसं दण्डनीयः । । ५.१७५ । ।

भिषङ्मिथ्याचरन्नुत्तमेषु पुरुषेषु । । ५.१७६ । ।

मध्यमेषु मध्यमं । । ५.१७७ । ।

तिर्यक्षु प्रथमं । । ५.१७८ । ।

प्रतिश्रुतस्याप्रदायी तद्दापयित्वा प्रथमसाहसं दण्ड्यः । । ५.१७९ । ।

कूटसाक्षिणां सर्वस्वापहारः कार्यः । । ५.१८० । ।

उत्कोचोपजीविनां सभ्यानां च । । ५.१८१ । ।

गोचर्ममात्राधिकां भुवं अन्यस्याधीकृतां तस्मादनिर्मोच्यान्यस्य यः प्रयच्छेत्स वध्यः । । ५.१८२ । ।

ऊनां चेत्षोडश सुवर्णान्दण्ड्यः । । ५.१८३ । ।

  एकोऽश्नीयाद्यदुत्पन्नं नरः संवत्सरं फलम् ।  
  गोचर्ममात्रा सा क्षोणी स्तोका वा यदि वा बहु  । । ५.१८४ । ।

  ययोर्निक्षिप्त आधिस्तौ विवदेतां यदा नरौ  ।  
  यस्य भुक्तिः फलं तस्य बलात्कारं विना कृता  । । ५.१८५ । ।

  सागमेन तु भोगेन भुक्तं सम्यग्यदा तु यत् ।  
  आहर्ता लभते तत्र नापहार्यं तु तत्क्वचित् । । ५.१८६ । ।

  पित्रा भुक्तं तु यद्द्रव्यं भुक्त्याचारेण धर्मतः  ।  
  तस्मिन्प्रेते न वाच्योऽसौ भुक्त्या प्राप्तं हि तस्य तत् । । ५.१८७
| |

  त्रिभिरेव तु या भुक्ता पुरुषैर्भूर्यथाविधि  ।  
  लेख्याभावेऽपि तां तत्र चतुर्थः समवाप्नुयात् । । ५.१८८ । ।

  नखिनां शृङ्गिणां चैव दंष्ट्रिणां आततायिनाम् ।  
  हस्त्यश्वानां तथान्येषां वधे हन्ता न दोषभाक् । । ५.१८९ । ।

  गुरुं वा बालवृद्धौ वा ब्राह्मणं वा बहुश्रुतम् ।  
  आततायिनं आयान्तं हन्यादेवाविचारयन् । । ५.१९० । ।

  नाततायिवधे दोषो हन्तुर्भवति कश्चन  ।  
  प्रकाशं वाप्रकाशं वा मन्युस्तन्मन्युं ऋच्छति  । । ५.१९१ । ।

  उद्यतासिविषाग्निं च शापोद्यतकरं तथा  ।  
  आथर्वणेन हन्तारं पिशुनं चैव राजसु  । । ५.१९२ । ।

  भार्यातिक्रमिणं चैव विद्यात्सप्ताततायिनः  ।  
  यशोवित्तहरानन्यानाहुर्धर्मार्थहारकान् । । ५.१९३ । ।

  उद्देशतस्ते कथितो धरे दण्डविधिर्मया  ।  
  सर्वेषां अपराधानां विस्तरादतिविस्तरः  । । ५.१९४ । ।

  अपराधेषु चान्येसु ज्ञात्वा जातिं धनं वयः  ।  
  दण्डं प्रकल्पयेद्राजा संमन्त्र्य ब्राह्मणैः सह  । । ५.१९५ । ।

  दण्ड्यं प्रमोचयन्दण्ड्याद्द्विगुणं दण्डं आवहेत् ।  
  नियुक्तश्चाप्यदण्ड्यानां दण्डकारी नराधमः  । । ५.१९६ । ।

  यस्य चौरः पुरे नास्ति नान्यस्त्रीगो न दुष्टवाक् ।  
  न साहसिकदण्डघ्नौ स राजा शक्रलोकभाक् । । ५.१९७ । ।


६

अथोत्तमर्णोऽधमर्णाद्यथादत्तं अर्थं गृह्णीयात् । । ६.१ । ।

द्विकं त्रिकं चतुष्कं पञ्चकं च शतं वर्णानुक्रमेण प्रतिमासं । । ६.२ । ।

सर्वे वर्णा वा स्वप्रतिपन्नां वृद्धिं दद्युः । । ६.३ । ।

अकृतां अपि वत्सरातिक्रमेण यथाविहितं । । ६.४ । ।

आध्युपभोगे वृद्ध्यभावः । । ६.५ । ।

दैवराजोपघातादृते विनष्टं आधिं उत्तमर्णो दद्यात् । । ६.६ । ।

अन्तवृद्धौ प्रविष्टायां अपि । । ६.७ । ।

न स्थावरं आधिं ऋते वचनात् । । ६.८ । ।

गृहीतधनप्रवेशार्थं एव यत्स्थावरं दत्तं तत्गृहीतधनप्रवेशे दद्यात् । । ६.९
| |

दीयमानं प्रयुक्तं अर्थं उत्तमर्णस्यागृह्णतस्ततः परं न वर्धते । । ६.१०
| |

हिरण्यस्य परा वृद्धिर्द्विगुणा । । ६.११ । ।

धान्यस्य त्रिगुणा । । ६.१२ । ।

वस्त्रस्य चतुर्गुणा । । ६.१३ । ।

रसस्याष्टगुणा । । ६.१४ । ।

संततिः स्त्रीपशूनां । । ६.१५ । ।

किण्वकार्पाससूत्रचर्मायुधेष्टकाङ्गराणां अक्षया । । ६.१६ । ।

अनुक्तानां द्विगुणा । । ६.१७ । ।

प्रयुक्तं अर्थं यथा कथंचित्साधयन्न राज्ञो वाच्यः स्यात् । । ६.१८ । ।

साध्यमानश्चेद्राजानं अभिगच्छेत्तत्समं दण्ड्यः । । ६.१९ । ।

उत्तमर्णश्चेद्राजानं इयात्, तद्विभावितोऽधमर्णो राज्ञे धनदशभागसंमितं दण्डं दद्यात् । । ६.२० । ।

प्राप्तार्थश्चोत्तमर्णो विंशतितमं अंशं । । ६.२१ । ।

सर्वापलाप्येकदेशविभावितोऽपि सर्वं दद्यात् । । ६.२२ । ।

तस्य च भावनास्तिस्रो भवन्ति लिखितं साक्षिणः समयक्रिया च । । ६.२३ । ।

ससाक्षिकं आप्तं ससाक्षिकं एव दद्यात् । । ६.२४ । ।

लिख्तार्थे प्रविष्टे लिखितं पाटयेत् । । ६.२५ । ।

असमग्रदाने लेख्यासंनिधाने चोत्तमर्णः स्वलिखितं दद्यात् । । ६.२६ । ।

धनग्राहिणि प्रेते प्रेव्रजिते द्विदशाः समाः प्रवसिते वा तत्पुत्रपौत्रैर्धनं देयं । । ६.२७ । ।

नातः परं अनिच्छुभिः । । ६.२८ । ।

सपुत्रस्य वाप्यपुत्रस्य वा रिक्थग्राही ऋणं दद्यात् । । ६.२९ । ।

निर्धनस्य स्त्रीग्राही । । ६.३० । ।

न स्त्री पतिपुत्रकृतं । । ६.३१ । ।

न स्त्रीकृतं पतिपुत्रौ । । ६.३२ । ।

न पिता पुत्रकृतं । । ६.३३ । ।

अविभक्तैः कृतं ऋणं यस्तिष्ठेत्स दद्यात् । । ६.३४ । ।

पैतृकं ऋणं अविभक्तानां भ्रातॄणां च । । ६.३५ । ।

विभक्ताश्च दायानुरूपं अंशं । । ६.३६ । ।

गोपशौण्डिकशैलूषरजकव्याधस्त्रीणां पतिर्दद्यात् । । ६.३७ । ।

वाक्प्रतिपन्नं नादेयं कस्यचित् । । ६.३८ । ।

कुटुम्बार्थे कृतं च । । ६.३९ । ।

  यो गृहीत्वा ऋणं सर्वं श्वो दास्यामीति सामकम् ।  
  न दद्याल्लोभतः पश्चात्तथा वृद्धिं अवाप्नुयात् । । ६.४० । ।

  दर्शने प्रत्यये दाने प्रातिभाव्यं विधीयते  ।  
  आद्यौ तु वितथे दाप्यावितरस्य सुता अपि  । । ६ ४१ । ।

  बहवश्चेत्प्रतिभुवो दद्युस्तेऽर्थं यथाकृतम् ।  
  अर्थेऽविशेषिते त्वेषु धनिकच्छन्दतः क्रिया  । । ६ ४२ । ।

  यं अर्थं प्रतिभूर्दद्याद्धनिकेनोपपीडितः  ।  
  ऋणिकस्तं प्रतिभुवे द्विगुणं दातुं अर्हति  । । ६ ४३ । ।


७

अथ लेख्यं त्रिविधं । । ७.१ । ।

राजसाक्षिकं ससाक्षिकं असाक्षिकं च । । ७.२ । ।

राजाधिकरणे तन्नियुक्तकायस्थकृतं तदध्यक्षकरचिह्नितं राजसाक्षिकं । । ७.३
| |

यत्र क्वचन येन केनचिल्लिखितं साक्षिभिः स्वहस्तचिह्नितं ससाक्षिकं । । ७.४ । ।

स्वहस्तलिखितं असाक्षिकं । । ७.५ । ।

तत्बलात्कारितं अप्रमाणं । । ७.६ । ।

उपधिकृतानि सर्वाण्येव । । ७.७ । ।

दूषितकर्मदुष्टसाक्ष्यङ्कितं ससाक्षिकं अपि । । ७.८ । ।

तादृग्विधेन लेखकेन लिखितं च । । ७.९ । ।

स्त्रीबालास्वतन्त्रमत्तोन्मत्तभीतताडितकृतं च । । ७.१० । ।

देशाचाराविरुद्धं व्यक्ताधिकृतलक्षणं अलुप्तप्रक्रमाक्षरं प्रमाणं । । ७.११ । ।

  वर्णैश्च तत्कृतैश्चिह्नैः पत्रैरेव च युक्तिभिः  ।  
  संदिग्धं साधयेल्लेख्यं तद्युक्तिप्रतिरूपितैः  । । ७.१२ । ।

  यत्र+ऋणी धनिको वापि साक्षी वा लेखकोऽपि वा  ।  
  म्रियते तत्र तल्लेख्यं तत्स्वहस्तैः प्रसाधयेत् । । ७.१३ । ।  


८

अथासाक्षिणः । । ८.१ । ।

न राजश्रोत्रियप्रव्रजितकितवतस्करपराधीनस्त्रीबालसाहसिकातिवृद्धमत्तोन्मताभिशस्तपतितक्षुत्तृष्णार्तव्यसनिरागान्धाः
| | ८.२ | |

रिपुमित्रार्थसंबन्धिविकर्मदृष्टदोषसहायाश्च । । ८.३ । ।

अनिर्दिष्टस्तु साक्षित्वे यश्चोपेत्य ब्रूयात् । । ८.४ । ।

एकश्चासाक्षी । । ८.५ । ।

स्तेयसाहसवाग्दण्डपारुष्यसंग्रहणेषु साक्षिणो न परीक्ष्याः । । ८.६ । ।

अथ साक्षिणः । । ८.७ । ।

कुलजा वृत्तवित्तसंपन्ना यज्वानस्तपस्विनः पुत्रिणो धर्मज्ञा अधीयानाः सत्यवन्तस्त्रैविद्यवृद्धाश्च । । ८.८ । ।

अभिहितगुणसंपन्न उभयानुमत एकोऽपि । । ८.९ । ।

द्वयोर्विवदमानयोर्यस्य पूर्ववादस्तस्य साक्षिणः प्रष्टव्याः । । ८.१० । ।

आधर्यं कार्यवशाद्यत्र पूर्वपक्षस्य भवेत्तत्र प्रतिवादिनोऽपि । । ८.११ । ।

उद्दिष्टसाक्षिणि मृते देशान्तरगते च तदभिहितश्रोतारः प्रमाणं । । ८.१२ । ।

समक्षदर्शनात्साक्षी श्रवणाद्वा । । ८.१३ । ।

साक्षिणश्च सत्येन पूयन्ते । । ८.१४ । ।

वर्णिनां यत्र वधस्तत्रानृतेन । । ८.१५ । ।

तत्पावनाय कूश्माण्डीभिर्द्विजोऽग्निं घृतेन जुहुयात् । । ८.१६ । ।

शूद्र एकाहिकं गोदशकस्य ग्रासं दद्यात् । । ८.१७ । ।

स्वभावविकृतौ मुखवर्णविनाशेऽसंबद्धप्रलापे च कूटसाक्षिणं विद्यात् । । ८.१८
| |

साक्षिणश्चाहूय आदित्योदये कृतशपथान्पृच्छेत् । । ८.१९ । ।

ब्रूहीति ब्राह्मणं पृच्छेत् । । ८.२० । ।

सत्यं ब्रूहीति राजन्यं । । ८.२१ । ।

गोबीजकाञ्चनैर्वैश्यं । । ८.२२ । ।

सर्वमहापातकैस्तु शूद्रं । । ८.२३ । ।

साक्षिणश्च श्रावयेत् । । ८.२४ । ।

ये महापातकिनां लोका ये चोपपातकिनां ते कूटसाक्षिणां अपि । । ८.२५ । ।

जननमरणान्तरे कृतसुकृतहानिश्च । । ८.२६ । ।

सत्येनादित्यस्तपति । । ८.२७ । ।

सत्येन भाति चन्द्रमाः । । ८.२८ । ।

सत्येन वाति पवनः । । ८.२९ । ।

सत्येन भूर्धारयति । । ८.३० । ।

सत्येनापस्तिष्ठन्ति । । ८.३१ । ।

सत्येनाग्निः । । ८.३२ । ।

खं च सत्येन । । ८.३३ । ।

सत्येन देवाः । । ८.३४ । ।

सत्येन यज्ञाः । । ८.३५ । ।

  अश्वमेधसहस्रं च सत्यं च तुलया धृतम् ।  
  अश्वमेधसहस्राद्धि सत्यं एव विशिष्यते  । । ८.३६ । ।

  जानन्तोऽपि हि ये साक्ष्ये तूष्णींभूता उदासते  ।  
  ते कूटसाक्षिणां पापैस्तुल्या दण्डेन चाप्यथ  । । ८.३७ । ।

  एवं हि साक्षिणः पृच्छेद्वर्णानुक्रमतो नृपः  । । ८.३८ । ।

  यस्योचुः साक्षिणः सत्यां प्रतिज्ञां स जयी भवेत् ।  
  अन्यथा वादिनो यस्य ध्रुवस्तस्य पराजयः  । । ८.३९ । ।

  बहुत्वं प्रतिगृह्णीयात्साक्षिद्वैधे नराधिपः  ।  
  समेषु च गुणोत्कृष्टान्गुणिद्वैधे द्विजोत्तमान् । । ८.४० । ।

  यस्मिन्यस्मिन्विवादे तु कूटसाक्ष्यनृतं वदेत् ।  
  तत्तत्कार्यं निवर्तेत कृतं चाप्यकृतं भवेत् । । ८.४१ । ।  


९

अथ समयक्रिया । । ९.१ । ।

राजद्रोहसाहसेषु यथाकामं । । ९.२ । ।

निक्षेपस्तेयेष्वर्थप्रमाणं । । ९.३ । ।

सर्वेष्वेवार्थजातेषु मूल्यं कनकं कल्पयेत् । । ९.४ । ।

तत्र कृष्णलोने शूद्रं दूर्वाकरं शापयेत् । । ९.५ । ।

द्विकृष्णलोने तिलकरं । । ९.६ । ।

त्रिकृष्णलोने रजतकरं । । ९.७ । ।

चतुःकृष्णलोने सुवर्णकरं । । ९.८ । ।

पञ्चकृष्णलोने सीरोद्धृतमहीकरं । । ९.९ । ।

सुवर्णार्धोने कोशो देयः शूद्रस्य । । ९.१० । ।

ततः परं यथार्हं धटाग्न्युदकविषाणां अन्यतमं । । ९.११ । ।

द्विगुणेऽर्थे यथाभिहिताः समयक्रिया वैश्यस्य । । ९.१२ । ।  
त्रिगुणे राजन्यस्य । । ९.१३ । ।

कोशवर्जं चतुर्गुणे ब्राह्मणस्य । । ९.१४ । ।

न ब्राह्मणस्य कोशं दद्यात् । । ९.१५ । ।

अन्यत्रागामिकालसमयनिबन्धनक्रियातः । । ९.१६ । ।

कोशस्थाने ब्राह्मणं सीतोद्धृतमहीकरं एव शापयेत् । । ९.१७ । ।

प्राग्दृष्टदोषे स्वल्पेऽप्यर्थे दिव्यानां अन्यतमं एव कारयेत् । । ९.१८ । ।

सत्सु विदितं सच्चरितं न महत्यर्थेऽपि । । ९.१९ । ।

अभियोक्ता वर्तयेच्छीर्षं । । ९.२० । ।

अभियुक्तश्च दिव्यं कुर्यात् । । ९.२१ । ।

राजद्रोहसाहसेषु विनापि शीर्षवर्तनात् । । ९.२२ । ।

स्त्रीब्राह्मणविकलासमर्थरोगिणां तुला देया । । ९.२३ । ।

सा च न वाति वायौ । । ९.२४ । ।

न कुष्ठ्यसमर्थलोहकाराणां अग्निर्देयः । । ९.२५ । ।

शरद्ग्रीष्मयोश्च । । ९.२६ । ।

न कुष्ठिपैत्तिकब्राह्मणानां विषं देयं । । ९.२७ । ।

प्रावृषि च । । ९.२८ । ।

न श्लेष्मव्याध्यर्दितानां भीरूणां श्वासकासिनां अम्बुजीविनां चोदकं । । ९.२९ । ।

हेमन्तशिशिरयोश्च । । ९.३० । ।

न नास्तिकेभ्यः कोशो देयः । । ९.३१ । ।

न देशे व्याधिमरकोपसृष्टे चे । । ९.३२ । ।

  सचैलस्नातं आहूय सूर्योदय उपोषितम् ।  
  कारयेत्सर्वदिव्यानि देवब्राह्मणसंनिधौ  । । ९.३३ । ।

१०

अथ धटः । । १०.१ । ।

चतुर्हस्तोच्छ्रितो द्विहस्तायतः । । १०.२ । ।

तत्र सारवृक्षोद्भवा पञ्चहस्तायतोभयतःशिक्या तुला । । १०.३ । ।

तां च सुवर्णकारकांस्यकाराणां अन्यतमो बिभृयात् । । १०.४ । ।

तत्र चैकस्मिन्शिक्ये पुरुषं दिव्यकारिणं आरोपयेत्, द्वितीये प्रतिमानं शिलादि । । १०.५ । ।

प्रतिमानपुरुषौ समधृतौ सुचिह्नितौ कृत्वा पुरुषं अवतारयेत् । । १०.६ । ।

धटं च समयेन गृह्णीयात् । । १०.७ । ।

तुलाधारं च । । १०.८ । ।

  ब्रह्मघ्नां ये स्मृता लोका ये लोकाः कूटसाक्षिणाम् ।  
  तुलाधारस्य ते लोकास्तुलां धारयतो मृषा  । । १०.९ । ।

  धर्मपर्यायवचनैर्धट इत्यभिधीयसे  ।  
  त्वं एव धट जानीषे न विदुर्यानि मानुषाः  । । १०.१० । ।

  व्यवहाराभिशस्तोऽयं मानुषस्तोल्यते त्वयि  ।  
  तदेनं संशयादस्माद्धर्मतस्त्रातुं अर्हसि  । । १०.११ । ।

  ततस्त्वारोपयेच्छिक्ये भूय एवाथ तं नरम् ।  
  तुलितो यदि वर्धेत ततः शुद्धः स धर्मतः  । । १०.१२ । ।

  शिक्यच्छेदाक्षभङ्गेषु भूयस्त्वारोपयेन्नरम् ।  
  एवं निःसंशयं ज्ञानं यतो भवति निर्णयः  । । १०.१३ । ।  



११

अथाग्निः । । ११.१ । ।

षोडशाङ्गुलं तावदन्तरं मण्डलसप्तकं कुर्यात् । । ११.२ । ।

ततः प्राङ्मुखस्य प्रसारितभुजद्वयस्य सप्ताश्वत्थपत्राणि करयोर्दद्यात् । । ११.३ । ।

तानि च करद्वयसहितानि सूत्रेण वेष्टयेत् । । ११.४ । ।

ततस्तत्राग्निवर्णं लोहपिण्डं पञ्चाशत्पलिकं समं न्यसेत् । । ११.५ । ।

तं आदाय नातिद्रुतं नातिविलम्बितं मण्डलेषु पादन्यासं कुर्वन्व्रजेत् । । ११.६ । ।

ततः सप्तमं मण्डलं अतीत्य भूमौ लोहपिण्डं जह्यात् । । ११.७ । ।

  यो हस्तयोः क्वचिद्दग्धस्तं अशुद्धं विनिर्दिषेत् ।  
  न दग्धः सर्वथा यस्तु स विशुद्धो भवेन्नरः  । । ११.८ । ।

  भयाद्वा पातयेद्यस्तु दग्धो वा न विभाव्यते  ।  
  पुनस्तं हारयेल्लोहं समयस्याविशोधनात् । । ११.९ । ।

  करौ विमृदितव्रीहेस्तस्यादावेव लक्षयेत् ।  
  अभिमन्त्र्यास्य करयोर्लोहपिण्डं ततो न्यसेत् । । ११.१० । ।

  त्वं अग्ने सर्वभूतानां अन्तश्चरसि साक्षिवत् ।  
  त्वं एवाग्ने विजानीषे न विदुर्यानि मानवाः  । । ११.११ । ।

   व्यवहाराभिशस्तोऽयं मानुषः शुद्धिं इच्छति  ।  
  तदेनं संशयादस्माद्धर्मतस्त्रातुं अर्हसि  । । ११.१२ । ।


१२

अथोदकं । । १२.१ । ।

पङ्कशैवालदुष्टग्राहमत्स्यजलौकादिवर्जितेऽम्भसि । । १२.२ । ।

तत्र ...नाभिमग्नस्यारोगद्वेषिणः पुरुषस्यान्यस्य जानुनी गृहीत्वाभिमन्त्रितं अम्भः प्रविशेत् । । १२.३ । ।

तत्समकालं च नातिक्रूरमृदुना धनुषा पुरुषोऽपरः शरक्षेपं कुर्यात् । । १२.४
| |

तं चापरः पुरुषो जवेन शरं आनयेत् । । १२.५ । ।

  तन्मध्ये यो न दृश्येत स शुद्धः परिकीर्तितः  ।  
  अन्यथा ह्यविशुद्धः स्यादेकाङ्गस्यापि दर्शने  । । १२.६ । ।

  त्वं अम्भः सर्वभूतानां अन्तश्चरसि साक्षिवत् ।  
  त्वं एवाम्भो विजानीषे न विदुर्यानि मानुषाः  । । १२.७ । ।

  व्यवहाराभिशतोऽयं मानुषस्त्वयि मज्जति  ।  
  तदेनं संशयादस्माद्धर्मतस्त्रातुं अर्हसि  । । १२.८ । ।


१३

अथ विषं । । १३.१ । ।

विषान्यदेयानि सार्वाणि । । १३.२ । ।

ऋते हिमाचलोद्भवात्शार्ङ्गात् । । १३.३ । ।

तस्य च यवसप्तकं घृतप्लुतं अभिशस्ताय दद्यात् । । १३.४ । ।

  विषं वेगक्लमापेतं सुखेन यदि जीर्यते  ।  
  विशुद्धं तं इति ज्ञात्वा दिवसान्ते विसर्जयेत् । । १३.५ । ।

  विषत्वाद्विषमत्वाच्च क्रूरं त्वं सर्वदेहिनाम् ।  
  त्वं एव विष जानीषे न विदुर्यानि मानुषाः  । । १३.६ । ।

  व्यवहाराभिशस्तोऽयं मानुषः शुद्धिं इच्छति  ।  
  तदेनं संशयादस्माद्धर्मतस्त्रातुं अर्हसि  । । १३.७ । ।

१४

अथ कोशः । । १४.१ । ।

उग्रान्देवान्समभ्यर्च्य तत्स्नानोदकात्प्रसृतित्रयं पिबेत् । । १४.२ । ।

इदं मया न कृतं इति वदन्स्थापितदेवताभिमुखः । । १४.३ । ।

  यस्य पश्येद्द्विसप्ताहात्त्रिसप्ताहादथापि वा  ।  
  रोगोऽग्निर्ज्ञातिमरणं राजातङ्कं अथापि वा  । । १४.४ । ।

  तं अशुद्धं विजानीयात्तथा शुद्धं विपर्यये  ।  
  दिव्ये च शुद्धं पुरुषं सत्कुर्याद्धार्मिको नृपः  । । १४.५ । ।

१५

अथ द्वादश पुत्रा भवन्ति । । १५.१ । ।

स्वक्षेत्रे संस्कृतायां उत्पादितः स्वयं औरसः प्रथमः । । १५.२ । ।

नियुक्तायां सपिण्डेनोत्तमवर्णेन वोत्पादितः क्षेत्रजो द्वितीयः । । १५.३
| |

पुत्रीकापुत्रस्तृतीयः । । १५.४ । ।

यस्त्वस्याः पुत्रः स मे पुत्रो भवेदिति या पित्रा दत्ता सा पुत्रिका । । १५.५ । ।

पुत्रिकाविधिं विनापि प्रतिपादिता भ्रातृविहीना पुत्रिकैव । । १५.६ । ।

पौनर्भवश्चतुर्थः । । १५.७ । ।

अक्षता भूयः संस्कृता पुनर्भूः । । १५.८ । ।

भूयस्त्वसंस्कृतापि परपूर्वा । । १५.९ । ।

कानीनः पञ्चमः । । १५.१० । ।

पितृगृहे असंस्कृतयैवोत्पादितः । । १५.११ । ।

स च पाणिग्राहस्य । । १५.१२ । ।

गृहे च गूढोत्पन्नः षष्ठः । । १५.१३ । ।

यस्य तल्पजस्तस्यासौ । । १५.१४ । ।

सहोढः सप्तमः । । १५.१५ । ।

या गर्भिणी संस्क्रियते तस्याः पुत्रः । । १५.१६ । ।

स च पाणिग्राहस्य । । १५.१७ । ।

दत्तकश्चाष्टमः । । १५.१८ । ।

स च मातापितृभ्यां यस्य दत्तः । । १५.१९ । ।

क्रीतश्च नवमः । । १५.२० । ।

स च येन क्रीतः । । १५.२१ । ।

स्वयं उपगतो दशमः । । १५.२२ । ।

स च यस्योपगतः । । १५.२३ । ।

अपविद्धस्त्वेकादशः । । १५.२४ । ।

पित्रा मात्रा च परित्यक्तः । । १५.२५ । ।

स च येन गृहीतः । । १५.२६ । ।

यत्र क्वचनोत्पादितश्च द्वादशः । । १५.२७ । ।

एतेषां पूर्वः पूर्वः श्रेयान् । । १५.२८ । ।

स एव दायहरः । । १५.२९ । ।  
स चान्यान्बिभृयात् । । १५.३० । ।

अनूढानां स्ववित्तानुरूपेण संस्कारं कुर्यात् । । १५.३१ । ।

पतितक्लीबाचिकित्स्यरोगविकलास्त्वभागहारिणः । । १५.३२ । ।

रिक्थग्राहिभिस्ते भर्तव्याः । । १५.३३ । ।

तेषां चौरसाः पुत्रा भागहारिणः । । १५.३४ । ।

न तु पतितस्य । । १५.३५ । ।

पतनीये कर्मणि कृते त्वनन्तरोत्पन्नाः । । १५.३६ । ।

प्रतिलोमासु स्त्रीषु चोत्पन्नाश्चाभागिनः । । १५.३७ । ।

तत्पुत्राः पैतामहेऽप्यर्थे । । १५.३८ । ।

अंशग्राहिभिस्ते भरणीयाः । । १५.३९ । ।

यश्चार्थहरः स पिण्डदायी । । १५.४० । ।

एकोढानां अप्येकस्याः पुत्रः सर्वासां पुत्र एव । । १५.४१ । ।

भ्रातॄणां एकजातानां च । । १५.४२ । ।

पुत्रः पितृवित्तालाभेऽपि पिण्डं दद्यात् । । १५.४३ । ।

  पुन्नाम्नो नरकाद्यस्मात्पितरं त्रायते सुतः  ।  
  तस्मात्पुत्त्र इति प्रोक्तः स्वयं एव स्वयंभुवा  । । १५.४४ । ।

  ऋणं अस्मिन्संनयत्यमृतत्वं च गच्छति  ।  
  पिता पुत्रस्य जातस्य पश्येच्चेज्जीवतो मुखम् । । १५.४५ । ।

  पुत्रेण लोकान्जयति पौत्रेणानन्त्यं अश्नुते  ।  
  अथ पुत्रस्य पौत्रेण ब्रध्नस्याप्नोति विष्टपम् । । १५.४६ । ।

  पौत्रदौहित्रयोर्लोके विशेषो नोपपद्यते  ।  
  दौहित्रोऽपि ह्यपुत्रं तं संतारयति पौत्रवत् । । १५.४७ । ।


१५

अथ द्वादश पुत्रा भवन्ति । । १५.१ । ।

स्वक्षेत्रे संस्कृतायां उत्पादितः स्वयं औरसः प्रथमः । । १५.२ । ।

नियुक्तायां सपिण्डेनोत्तमवर्णेन वोत्पादितः क्षेत्रजो द्वितीयः । । १५.३
| |

पुत्रीकापुत्रस्तृतीयः । । १५.४ । ।

यस्त्वस्याः पुत्रः स मे पुत्रो भवेदिति या पित्रा दत्ता सा पुत्रिका । । १५.५ । ।

पुत्रिकाविधिं विनापि प्रतिपादिता भ्रातृविहीना पुत्रिकैव । । १५.६ । ।

पौनर्भवश्चतुर्थः । । १५.७ । ।

अक्षता भूयः संस्कृता पुनर्भूः । । १५.८ । ।

भूयस्त्वसंस्कृतापि परपूर्वा । । १५.९ । ।

कानीनः पञ्चमः । । १५.१० । ।

पितृगृहे असंस्कृतयैवोत्पादितः । । १५.११ । ।

स च पाणिग्राहस्य । । १५.१२ । ।

गृहे च गूढोत्पन्नः षष्ठः । । १५.१३ । ।

यस्य तल्पजस्तस्यासौ । । १५.१४ । ।

सहोढः सप्तमः । । १५.१५ । ।

या गर्भिणी संस्क्रियते तस्याः पुत्रः । । १५.१६ । ।

स च पाणिग्राहस्य । । १५.१७ । ।

दत्तकश्चाष्टमः । । १५.१८ । ।

स च मातापितृभ्यां यस्य दत्तः । । १५.१९ । ।

क्रीतश्च नवमः । । १५.२० । ।

स च येन क्रीतः । । १५.२१ । ।

स्वयं उपगतो दशमः । । १५.२२ । ।

स च यस्योपगतः । । १५.२३ । ।

अपविद्धस्त्वेकादशः । । १५.२४ । ।

पित्रा मात्रा च परित्यक्तः । । १५.२५ । ।

स च येन गृहीतः । । १५.२६ । ।

यत्र क्वचनोत्पादितश्च द्वादशः । । १५.२७ । ।

एतेषां पूर्वः पूर्वः श्रेयान् । । १५.२८ । ।

स एव दायहरः । । १५.२९ । ।  
स चान्यान्बिभृयात् । । १५.३० । ।

अनूढानां स्ववित्तानुरूपेण संस्कारं कुर्यात् । । १५.३१ । ।

पतितक्लीबाचिकित्स्यरोगविकलास्त्वभागहारिणः । । १५.३२ । ।

रिक्थग्राहिभिस्ते भर्तव्याः । । १५.३३ । ।

तेषां चौरसाः पुत्रा भागहारिणः । । १५.३४ । ।

न तु पतितस्य । । १५.३५ । ।

पतनीये कर्मणि कृते त्वनन्तरोत्पन्नाः । । १५.३६ । ।

प्रतिलोमासु स्त्रीषु चोत्पन्नाश्चाभागिनः । । १५.३७ । ।

तत्पुत्राः पैतामहेऽप्यर्थे । । १५.३८ । ।

अंशग्राहिभिस्ते भरणीयाः । । १५.३९ । ।

यश्चार्थहरः स पिण्डदायी । । १५.४० । ।

एकोढानां अप्येकस्याः पुत्रः सर्वासां पुत्र एव । । १५.४१ । ।

भ्रातॄणां एकजातानां च । । १५.४२ । ।

पुत्रः पितृवित्तालाभेऽपि पिण्डं दद्यात् । । १५.४३ । ।

  पुन्नाम्नो नरकाद्यस्मात्पितरं त्रायते सुतः  ।  
  तस्मात्पुत्त्र इति प्रोक्तः स्वयं एव स्वयंभुवा  । । १५.४४ । ।

  ऋणं अस्मिन्संनयत्यमृतत्वं च गच्छति  ।  
  पिता पुत्रस्य जातस्य पश्येच्चेज्जीवतो मुखम् । । १५.४५ । ।

  पुत्रेण लोकान्जयति पौत्रेणानन्त्यं अश्नुते  ।  
  अथ पुत्रस्य पौत्रेण ब्रध्नस्याप्नोति विष्टपम् । । १५.४६ । ।

  पौत्रदौहित्रयोर्लोके विशेषो नोपपद्यते  ।  
  दौहित्रोऽपि ह्यपुत्रं तं संतारयति पौत्रवत् । । १५.४७ । ।

१७

पिता चेत्पुत्रान्विभजेत्तस्य स्वेच्छा स्वयं उपार्जितेऽर्थे । । १७.१ । ।

पैतामहे त्वर्थे पितृपुत्रयोस्तुल्यं स्वामित्वं । । १७.२ । ।

पितृविभक्ता विभागानन्तरोत्पन्नस्य भागं दद्युः । । १७.३ । ।

अपुत्रधनं पत्न्यभिगामि । । १७.४ । ।

तदभावे दुहितृगामि । । १७.५ । ।

तदभावे पितृगामि । । १७.६ । ।

तदभावे मातृगामि । । १७.७ । ।

तदभावे भ्रातृगामि । । १७.८ । ।

तदभावे भ्रातृपुत्रगामि । । १७.९ । ।

तदभावे बन्धुगामि । । १७.१० । ।

तदभावे सकुल्यगामि । । १७.११ । ।

तदभावे सहाध्यायिगामि । । १७.१२ । ।

तदभावे ब्राह्मणधनवर्जं राजगामि । । १७.१३ । ।

ब्राह्मणार्थो ब्राह्मणानां । । १७.१४ । ।

वानप्रस्थधनं आचार्यो गृह्णीयात् । । १७.१५ । ।

शिष्यो वा । । १७.१६ । ।

  संसृष्टिनस्तु संसृष्टी सोदरस्य तु सोदरः  ।  
  दद्यादपहरेच्चांशं जातस्य च मृतस्य च  । । १७.१७ । ।

पितृमातृसुतभ्रातृदत्तम्, अध्यग्न्युपागतम्, आधिवेदनिकं, बन्धुदत्तं, शुल्कम्, अन्वाधेयकं इति स्त्रीधनं । । १७.१८ । ।

ब्राह्मादिषु चतुर्षु विवाहेष्वप्रजायां अतीतायां तद्भर्तुः । । १७.१९ । ।

शेषेषु च पिता हरेत् । । १७.२० । ।

सर्वेष्वेव प्रसूतायां यद्धनं तत्दुहितृगामि । । १७.२१ । ।

  पत्यौ जीवति यः स्त्रीभिरलंकारो धृतो भवेत् ।  
  न तं भजेरन्दायादा भजमानाः पतन्ति ते  । । १७.२२ । ।

  अनेकपितृकाणां तु पितृतोऽंशप्रकल्पना  ।  
  यस्य यत्पैतृकं रिक्थं स तद्गृह्णीत नेतरः  । । १७.२३ । ।

१८

ब्राह्मणस्य चतुर्षु वर्णेषु चेत्पुत्रा भवेयुः, ते पैतृकं रिक्थं दशधा विभजेयुः । । १८.१ । ।

तत्र ब्राह्मणीपुत्रश्चतुरोऽंशानादद्यात् । । १८.२ । ।

क्षत्रियापुत्रस्त्रीन् । । १८.३ । ।

द्वावंशौ वैश्यापुत्रः । । १८.४ । ।

शूद्रापुत्रस्त्वेकं । । १८.५ । ।

अथ चेत्शूद्रवर्जं ब्राह्मणस्य पुत्रत्रयं भवेत्, तदा तद्धनं नवधा विभजेयुः
| | १८.६ | |

वर्नानुक्रमेण चतुस्त्रिद्विभागीकृतानंशानादद्युः । । १८.७ । ।

वैश्यवर्जं अष्टधा कृतं चतुरस्त्रीनेकं चादद्युः । । १८.८ । ।

क्षत्रियवर्जं सप्तधा कृतं चतुरो द्वावेकं च । । १८.९ । ।

ब्राह्मणवर्जं षड्धा कृतं त्रीन्द्वावेकं च । । १८.१० । ।

क्षत्रियस्य क्षत्रियावैश्याशूद्रापुत्रेष्वयं एव विभागः । । १८.११ । ।

अथ ब्राह्मणस्य ब्राह्मणक्षत्रियौ पुत्रौ स्यातां, तदा सप्तधा कृताद्धनाद्ब्राह्मणश्चतुरोऽंशानादद्यात् । । १८.१२ । ।

त्रीन्राजन्यः । । १८.१३ । ।

अथ ब्राह्मणस्य ब्राह्मणवैश्यौ, तदा षड्धा विभक्तस्य चतुरोऽंशान्ब्राह्मणस्त्वादद्यात् । । १८.१४ । ।

द्वावंशौ वैश्यः । । १८.१५ । ।

अथ ब्राह्मणस्य ब्राह्मणशूद्रौ पुत्रौ स्यातां, तदा तद्धनं पञ्चधा विभजेयातां । । १८.१६ । ।

चतुरोऽंशान्ब्राह्मणस्त्वादद्यात् । । १८.१७ । ।

एकं शूद्रः । । १८.१८ । ।

अथ ब्राह्मणस्य क्षत्रियस्य वा क्षत्रियवैश्यौ पुत्रौ स्यातां, तदा तद्धनं पञ्चधा विभजेयातां । । १८.१९ । ।

त्रीनंशान्क्षत्रियस्त्वादद्यात् । । १८.२० । ।

द्वावंशौ वैश्यः । । १८.२१ । ।

अथ ब्राह्मणस्य क्षत्रियस्य वा क्षत्रियशूद्रौ पुत्रौ स्यातां, तदा तद्धनं चतुर्धा विभजेयातां । । १८.२२ । ।

त्रीनंशान्क्षत्रियस्त्वादद्यात् । । १८.२३ । ।

एकं शूद्रः । । १८.२४ । ।

अथ ब्राह्मणस्य क्षत्रियस्य वैश्यस्य वा वैश्यशूद्रौ पुत्रौ स्यातां, तदा तद्धनं त्रिधा विभजेयातां । । १८.२५ । ।

द्वावंशौ वैश्यस्त्वादद्यात् । । १८.२६ । ।

एकं शूद्रः । । १८.२७ । ।

अथैकपुत्रा ब्राह्मणस्य ब्राह्मणक्षत्रियवैश्याः सर्वहराः । । १८.२८ । ।

क्षत्रियस्य राजन्यवैश्यौ । । १८.२९ । ।

वैश्यस्य वैश्यः । । १८.३० । ।

शूद्रः शूद्रस्य । । १८.३१ । ।

द्विजातीनां शूद्रस्त्वेकः पुत्रोऽर्धहरः । । १८.३२ । ।

अपुत्ररिक्थस्य या गतिः, सात्रार्धस्य द्वितीयस्य । । १८.३३ । ।

मातरः पुत्रभागानुसारेण भागापहारिण्यः । । १८.३४ । ।

अनूढाश्च दुहितरः । । १८.३५ । ।

समानवर्णाः पुत्राः समानंशानादद्युः । । १८.३६ । ।

ज्येष्ठाय श्रेष्ठं उद्धारं दद्युः । । १८.३७ । ।

यदि द्वौ ब्राह्मणीपुत्रौ स्यातां एकः शूद्रापुत्रः, तदा नवधा विभक्तस्यार्थस्य ब्राह्मणीपुत्रावष्टौ भागानादद्यातां एकं शूद्रापुत्रः । । १८.३८ । ।

अथ शूद्रापुत्रावुभौ स्यातां एको ब्राह्मणीपुत्रः, तदा षड्धा विभक्तस्यार्थस्य चतुरोऽंशान्ब्राह्मणस्त्वादद्यात्, द्वावंशौ शूद्रापुत्रौ
| | १८.३९ | |

अनेन क्रमेणान्यत्राप्यंशकल्पना भवति । । १८.४० । ।

  विभक्ताः सह जीवन्तो विभजेरन्पुनर्यदि  ।  
  समस्तत्र विभागः स्याज्ज्यैष्ठ्यं तत्र न विद्यते  । । १८.४१ । ।

  अनुपघ्नन्पितृद्रव्यं श्रमेण यदुपार्जयेत् ।  
  स्वयं ईहितलब्धं तन्नाकामो दातुं अर्हति  । । १८.४२ । ।

  पैतृकं तु यदा द्रव्यं अनवाप्तं यदाप्नुयात् ।  
  न तत्पुत्रैर्भजेत्सार्धं अकामः स्वयं अर्जितम् । । १८.४३ । ।

  वस्त्रं पत्रं अलंकारः कृतान्नं उदकं स्त्रियः  ।  
  योगक्षेमं प्रचारश्च न विभाज्यं च पुस्तकम् । । १८.४४ । ।

१९

मृतं द्विजं न शूद्रेण निर्हारयेत् । । १९.१ । ।

न शूद्रं द्विजेन । । १९.२ । ।

पितरं मातरं च पुत्रा निर्हरेयुः । । १९.३ । ।

न द्विजं पितरं अपि शूद्राः । । १९.४ । ।

ब्राह्मणं अनाथं ये ब्राह्मणा निर्हरन्ति ते स्वर्गलोकभाजः । । १९.५ । ।

निर्हृत्य च बान्धवं प्रेतं संष्कृत्याप्रदक्षिणेन चितां अभिगम्याप्सु सवाससो निमज्जनं कुर्युः । । १९.६ । ।

प्रेतस्योदकनिर्वपणं कृत्वैकं पिण्डं कुशेषु दद्युः । । १९.७ । ।

प्रिवर्तितवाससश्च निम्बपत्राणि विदश्य द्वार्यश्मनि पदन्यासं कृत्वा गृहं प्रविशेयुः । । १९.८ । ।

अक्षतांश्चाग्नौ क्षिपेयुः । । १९.९ । ।

चतुर्थे दिवसेऽस्थिसंचयनं कुर्युः । । १९.१० । ।

तेषां गङ्गाम्भसि प्रक्षेपः । । १९.११ । ।

यावत्संख्यं अस्थि पुरुषस्य गङ्गाम्भसि तिष्ठति, तावद्वर्षसहस्राणि स्वर्गलोकं अधितिष्ठति । । १९.१२ । ।

यावदाशौचं तावत्प्रेतस्योदकं पिण्डं एकं च दद्युः । । १९.१३ । ।

क्रीतलब्धाशनाश्च भवेयुः । । १९.१४ । ।

अमांसाशनाश्च । । १९.१५ । ।

स्थण्डिलशायिनः । । १९.१६ । ।

पृथक्शायिनश्च । । १९.१७ । ।

ग्रामान्निष्क्रम्याशौचान्ते कृतश्मश्रुकर्माणस्तिलकल्कैः सर्षपकल्कैर्वा स्नाताः परिवर्तितवाससो गृहं प्रविशेयुः । । १९.१८ । ।

तत्र शान्तिं कृत्वा ब्राह्मणानां च पूजनं कुर्युः । । १९.१९ । ।

देवाः परोक्षदेवाः, प्रत्यक्षदेवा ब्राह्माणाः । । १९.२० । ।

ब्राह्मणैर्लोका धार्यन्ते । । १९.२१ । ।

  ब्राह्मणानां प्रसादेन दिवि तिष्ठन्ति देवताः  ।  
  ब्राह्मणाभिहितं वाक्यं न मिथ्या जायते क्वचित् । । १९.२२ । ।

  यद्ब्राह्मणास्तुष्टतमा वदन्ति तद्देवताः प्रत्यभिनन्दयन्ति  ।  
  तुष्टेषु तुष्टाः सततं भवन्ति प्रत्यक्षदेवेषु परोक्षदेवाः  । । १९.२३ । ।

  दुःखान्वितानां मृतबान्धवानां आश्वासनं कुर्युरदीनसत्त्वाः  ।  
  वाक्यैस्तु यैर्भूमि तवाभिधास्ये वाक्यान्यहं तानि मनोऽभिरामे  । । १९.२४ । ।


२०

यदुत्तरायणं तदहर्देवानां । । २०.१ । ।

दक्षिणायनं रात्रिः । । २०.२ । ।

संवत्सरोऽहोरात्रः । । २०.३ । ।

तत्त्रिंशता मासाः । । २०.४ । ।

मासा द्वादश वर्षं । । २०.५ । ।

द्वादश वर्षशतानि दिव्यानि कलियुगं । । २०.६ । ।

द्विगुणानि द्वापरं । । २०.७ । ।

त्रिगुणानि त्रेता । । २०.८ । ।

चतुर्गुणानि कृतयुगं । । २०.९ । ।

द्वादशवर्षसहस्राणि दिव्यानि चतुर्युगं । । २०.१० । ।

चतुर्युगाणां एकसप्ततिर्मन्वन्तरं । । २०.११ । ।

चतुर्युगसहस्रं च कल्पः । । २०.१२ । ।

स च पितामहस्याहः । । २०.१३ । ।

तावती चास्य रात्रिः । । २०.१४ । ।

एवंविधेनाहोरात्रेण मासवर्षगणनया सर्वस्यैव ब्रह्मणो वर्षशतं आयुः । । २०.१५ । ।

ब्रह्मायुषा च परिच्छिन्नः पौरुषो दिवसः । । २०.१६ । ।

तस्यान्ते महाकल्पः । । २०.१७ । ।

तावत्येवास्य निशा । । २०.१८ । ।

पौरूषेयाणां अहोरात्राणां अतीतानां संख्यैव नास्ति । । २०.१९ । ।

न च भविष्याणां । । २०.२० । ।

अनाद्यन्तत्वात्कालस्य । । २०.२१ । ।

  एवं अस्मिन्निरालम्बे काले सततयायिनि  ।  
  न तद्भूतं प्रपश्यामि स्थितिर्यस्य भवेद्ध्रुवा  । । २०.२२ । ।

  गङ्गायाः सिकता धारास्तथा वर्षति वासवे  ।  
  शक्या गणयितुं लोके न व्यतीताः पितामहाः  । । २०.२३ । ।

  चतुर्दश विनश्यन्ति कल्पे कल्पे सुरेश्वराः  ।  
  सर्वलोकप्रधानाश्च मनवश्च चतुर्दश  । । २०.२४ । ।

  बहूनीन्द्रसहस्राणि दैत्येन्द्रनियुतानि च  ।  
  विनष्तानीह कालेन मनुजेष्वथ का कथा  । । २०.२५ । ।

  राजर्षयश्च बहवः सर्वैः समुदिता गुणैः  ।  
  देवा ब्रह्मर्षयश्चैव कालेन निधनं गताः  । । २०.२६ । ।

  ये समर्था जगत्यस्मिन्सृष्टिसंहारकारणे  ।  
  तेऽपि कालेन नीयन्ते कालो हि दुरतिक्रमः  । । २०.२७ । ।

  आक्रम्य सर्वः कालेन परलोकं च नीयते  ।  
  कर्मपाशवशो जन्तुस्तत्र का परिदेवना  । । २०.२८ । ।

  जातस्य हि ध्रुवो मृत्युर्ध्रुवं जन्म मृतस्य च  ।  
  अर्थे दुष्परिहार्येऽस्मिन्नास्ति लोके सहायता  । । २०.२९ । ।

  शोचन्तो नोपकुर्वन्ति मृतस्येह जना यतः  ।  
  अतो न रोदितव्यं हि क्रिया कार्या स्वशक्तितः  । । २०.३० । ।

  सुकृतं दुष्कृतं चोभौ सहायौ यस्य गच्छतः  ।  
  बान्धवैस्तस्य किं कार्यं शोचद्भिरथ वा न वा  । । २०.३१ । ।

  बान्धवानां अशौचे तु स्थितिं प्रेतो न विन्दति  ।  
  अतस्त्वभ्येति तानेव पिण्डतोयप्रदायिनः  । । २०.३२ । ।

  अर्वाक्सपिण्दीकरणात्प्रेतो भवति यो मृतः  ।  
  प्रेतलोकगतस्यान्नं सोदकुम्भं प्रयच्छत  । । २०.३३ । ।

  पितृलोकगतश्चान्नं श्राद्धे भुङ्क्ते स्वधासमम् ।  
  पितृलोकगतस्यास्य तस्माच्छ्राद्धं प्रयच्छत  । । २०.३४ । ।

  देवत्वे यातनास्थाने तिर्यग्योनौ तथैव च  ।  
  मानुष्ये च तथाप्नोति श्राद्धं दत्तं स्वबान्धवैः  । । २०.३५ । ।

  प्रेतस्य श्राद्धकर्तुश्च पुष्टिः श्राद्धे कृते ध्रुवम् ।  
  तस्माच्छ्राद्धं सदा कार्यं शोकं त्यक्त्वा निरर्थकम् । । २०.३६ । ।

  एतावदेव कर्तव्यं सदा प्रेतस्य बन्धुभिः  ।  
  नोपकुर्यान्नरः शोचन्प्रेतस्यात्मन एव च  । । २०.३७ । ।

  दृष्ट्वा लोकं अनाक्रन्दं म्रियमाणांश्च बान्धवान् ।  
  धर्मं एकं सहायार्थं वरयध्वं सदा नराः  । । २०.३८ । ।

  मृतोऽपि बान्धवः शक्तो नानुगन्तुं नरं मृतम् ।  
  जायावर्जं हि सर्वस्य याम्यः पन्था विरुध्यते  । । २०.३९ । ।

  धर्म एकोऽनुयात्येनं यत्र क्वचन गामिनम् ।  
  नन्वसारे नृलोकेऽस्मिन्धर्मं कुरुत मा चिरम् । । २०.४० । ।

  श्वः कार्यं अद्य कुर्वीत पूर्वाह्णे चापराह्णिकम् ।  
  न हि प्रतीक्षते मृत्युः कृतं वास्य न वाकृतम् । । २०.४१ । ।

  क्षेत्रापणगृहासक्तं अन्यत्र गतमानसम् ।  
  वृकीवोरणं आसाद्य मृत्युरादाय गच्छति  । । २०.४२ । ।

  न कालस्य प्रियः कश्चिद्द्वेष्यश्चास्य न विद्यते  ।  
  आयुष्ये कर्मणि क्षीणे प्रसह्य हरते जनम् । । २०.४३ । ।

  नाप्राप्तकालो म्रियते विद्धः शरशतैरपि  ।  
  कुशाग्रेणापि संष्पृष्टः प्राप्तकालो न जीवति  । । २०.४४ । ।

  नौशधानि न मन्त्राश्च न होमा न पुनर्जपाः  ।  
  त्रायन्ते मृत्युनोपेतं जरया वापि मानवम् । । २०.४५ । ।

  आगामिनं अनर्थं हि प्रविधानशतैरपि  ।  
  न निवारयितुं शक्तस्तत्र का परिदेवना  । । २०.४६ । ।

  यथा धेनुसहस्रेषु वत्सो विन्दति मातरम् ।  
  तथा पूर्वकृतं कर्म कर्तारं विन्दते ध्रुवम् । । २०.४७ । ।

  अव्यक्तादीनि भूतानि व्यक्तमध्यानि चाप्यथ  ।  
  अव्यक्तनिधनान्येव तत्र का परिदेवना  । । २०.४८ । ।

  देहिनोऽस्मिन्यथा देहे कौमारं यौवनं जरा  ।  
  तह्ता देहान्तरप्राप्तिर्धीरस्तत्र न मुह्यति  । । २०.४९ । ।

  गृह्णातीह यथा वस्त्रं त्यक्त्वा पूर्वधृतं नरः  ।  
  गृह्णात्येवं नवं देही देहं कर्मनिबन्धनम् । । २०.५० । ।

  नैनं छिन्दन्ति शस्त्राणि नैनं दहति पावकः  ।  
  न चैनं क्लेदयन्त्यापो न शोषयति मारुतः  । । २०.५१ । ।

  अच्छेद्योऽयं अदाह्योऽयं अक्लेद्योऽशोष्य एव च  ।  
  नित्यः सततगः स्थाणुरचलोऽयं सनातनः  । । २०.५२ । ।

  अव्यक्तोऽयं अचिन्त्योऽयं अविकार्योऽयं उच्यते  ।  
  तस्मादेवं विदित्वैनं नानुशोचितुं अर्हथ  । । २०.५३ । ।




२१

अथाशौचव्यपगमे सुस्नातः सुप्रक्षालितपाणिपादः स्वाचान्तस्त्वेवंविधानेव ब्राह्मणान्यथाशक्ति उदङ्मुखान्गन्धमाल्यवस्त्रालंकारादिभिः पूजितान्भोजयेत् । । २१.१ । ।

एकवन्मन्त्रानूहेदेकोद्दिष्टे । । २१.२ । ।

उच्छिष्टसंनिधावेकं एव तन्नामगोत्राभ्यां पिण्डं निर्वपेत् । । २१.३ । ।

भुक्तवत्सु ब्राह्मणेषु दक्षिणयाभिपूजितेषु प्रेतनामगोत्राभ्यां दत्ताक्षय्योदकः चतुरङ्गुलपृथ्वीः तावदन्तराः तावदधःखाताः वितस्त्यायताः तिस्रः कर्षूः कुर्यात् । । २१.४ । ।

कर्षूसमीपे चाग्नित्रयं उपसमाधाय परिस्तीर्य तत्रैकैकस्मिनाहुतित्रयं जुहुयात् । । २१.५ । ।

सोमाय पितृमते स्वधा नमः । । २१.६ । ।

अग्नये कव्यवाहनाय स्वथा नमः । । २१.७ । ।

यमायाङ्गिरसे स्वधा नमः । । २१.८ । ।

स्थानत्रये च प्राग्वत्पिण्डनिर्वपणं कुर्यात् । । २१.९ । ।

अन्नदधिघृतमधुमांसैः कर्षूत्रयं पूरयित्वा एतत्त इति जपेत् । । २१.१० । ।

एवं मृताहे प्रतिमासं कुर्यात् । । २१.११ । ।

संवत्सरान्ते प्रेताय तत्पित्रे तत्पितामहाय तत्प्रपितामहाय च ब्राह्मणान्देवपूर्वान्भोजयेत् । । २१.१२ । ।

अत्राग्नौकरणं आवाहनं पाद्यं च कुर्यात् । । २१.१३ । ।

संसृजतु त्वा पृथिवी समानी च इति च प्रेतपाद्यपात्रे पितृपाद्यपात्रत्रये योजयेत् । । २१.१४ । ।

उच्छिष्टसंनिधौ पिण्डचतुष्टयं कुर्यात् । । २१.१५ । ।

ब्राह्मणांश्च स्वाचान्तान्दत्तदक्षिणांश्चानुव्रज्य विसर्जयेत् । । २१.१६
| |

ततः प्रेतपिण्डं पाद्यपात्रोदकवत्पिण्डत्रये निदध्यात् । । २१.१७ । ।  
कर्षूत्रयसंनिक्र्षेऽप्येवं एव । । २१.१८ । ।

सपिण्डीकरणं मासिकार्थवत्द्वादशाहं श्राद्धं कृत्वा त्रयोदशेऽह्नि वा कुर्यात् । । २१.१९ । ।

मन्त्रवर्जं हि शूद्राणां द्वादशेऽह्नि । । २१.२० । ।

संवत्सराभ्यन्तरे यद्यधिमासो भवेत्, तदा मासिकार्थे दिनं एकं वर्धयेत् । । २१.२१ । ।

  सपिण्डीकरणं स्त्रीणां कार्यं एवं तथा भवेत् ।  
  यावज्जीवं तथा कुर्याच्छ्राद्धं तु प्रतिवत्सरम् । । २१.२२ । ।

  अर्वाक्सपिण्डीकरणं यस्य संवत्सरात्कृतम् ।  
  तस्याप्यन्नं सोदकुम्भं दद्याद्वर्षं द्विजन्मने  । । २१.२३ । ।


२२

ब्राह्मणस्य सपिण्डानां जननमरणयोर्दशाहं आशौचं । । २२.१ । ।

द्वादशाहं राजन्यस्य । । २२.२ । ।

पञ्चदशाहं वैश्यस्य । । २२.३ । ।

मासं शूद्रस्य । । २२.४ । ।

सपिण्डता च पुरुषे सप्तमे विनिवर्तते । । २२.५ । ।

आशौचे होमदानप्रतिग्रहस्वाध्याया निवर्तन्ते । । २२.६ । ।

नाशौचे कस्यचिदन्नं अश्नीयात् । । २२.७ । ।

ब्राह्मणादीनां अशौचे यः सकृदेवान्नं अत्ति तस्य तावदाशौचं यावत्तेषां । । २२.८ । ।

आशौशापगमे प्रायश्चित्तं कुर्यात् । । २२.९ । ।

सवर्णस्याशौचे द्विजो भुक्त्वा स्रवन्तीं आसाद्य तन्निमग्नस्त्रिरघमर्षणं जप्त्वोत्तीर्य गायत्र्यष्टसहस्रं जपेत् । । २२.१० । ।

क्षत्रियाशौचे ब्राह्मणस्त्वेतदेवोपोषितः कृत्वा शुध्यति । । २२.११ । ।

वैश्याशौचे राजन्यश्च । । २२.१२ । ।

वैश्याशौचे ब्राह्मणस्त्रिरात्रोपोषितश्च । । २२.१३ । ।

ब्राह्मणाशौचे राजन्यः क्षत्रियाशौचे वैश्यश्च स्रवन्तीं आसाद्य गायत्रीशतपञ्चकं जपेत् । । २२.१४ । ।

वैश्यश्च ब्राह्मणाशौचे गायत्र्यष्टशतं जपेत् । । २२.१५ । ।

शूद्राशौचे द्विजो भुक्त्वा प्राजापत्यं चरेत् । । २२.१६ । ।

शूद्रश्च द्विजाशौचे स्नानं आचरेत् । । २२.१७ । ।

शूद्रः शूद्राशौचे स्नातः पञ्चगव्यं पिबेत् । । २२.१८ । ।

पत्नीनां दासानां आनुलोम्येन स्वामिनस्तुल्यं आशौचं । । २२.१९ । ।

मृते स्वामिन्यात्मीयं । । २२.२० । ।

हीनवर्णानां अधिकवर्णेषु सपिण्डेषु तदशौचव्यपगमे शुद्धिः । । २२.२१ । ।

ब्राह्मणस्य क्षत्रिविट्शूद्रेषु सपिण्डेषु षड्रात्रत्रिरात्रैकरात्रैः । । २२.२२ । ।

क्षत्रियस्य विट्शूद्रयोः षड्रात्रत्रिरात्राभ्यां । । २२.२३ । ।

वैश्यस्य शूद्रेषु षड्रात्रेण । । २२.२४ । ।

मासतुल्यैरहोरात्रैर्गर्भस्रावे । । २२.२५ । ।

जातमृते मृतजाते वा कुलस्य सद्यः शौचं । । २२.२६ । ।

अदन्तजाते बाले प्रेते सद्य एव । । २२.२७ । ।

नास्याग्निसंस्कारो नोदकक्रिया । । २२.२८ । ।

दन्तजाते त्वकृतचूडे त्वहोरात्रेण । । २२.२९ । ।

कृतचूडे त्वसंस्कृते त्रिरात्रेण । । २२.३० । ।

ततः परं यथोक्तकालेन । । २२.३१ । ।

स्त्रीणां विवाहः संस्कारः । । २२.३२ । ।

संस्कृतासु स्त्रीषु नाशौचं पितृपक्षे । । २२.३३ । ।

तत्प्रसवमरणे चेत्पितृगृहे स्यातां , तदा एकरात्रं त्रिरात्रं च । । २२.३४
| |

जननाशौचमध्ये यद्यपरं जननाशौचं स्यात्, तदा पूर्वाशौचव्यपगमे शुद्धिः । । २२.३५ । ।

रात्रिशेषे दिनद्वयेन । । २२.३६ । ।

प्रभाते दिनत्रयेण । । २२.३७ । ।

मरणाशौचमध्ये ज्ञातिमरणेऽप्येवं । । २२.३८ । ।

श्रुत्वा देशान्तरस्थो जननमरणे आशौचशेषेण शुध्येत् । । २२.३९ । ।

व्यतीतेऽशौचे संवत्सरान्तस्त्वेकरात्रेण । । २२.४० । ।

ततः परं स्नानेन । । २२.४१ । ।

आचार्ये मातामहे च व्यतीते त्रिरात्रेण । । २२.४२ । ।

  अनौरसेषु पुत्रेषु जातेषु च मृतेषु च  ।  
  परपूर्वासु भार्यासु प्रसूतासु मृतासु च  । । २२.४३ । ।

आचार्यपत्नीपुत्रोपाध्यायमातुलश्वशुरश्वशुर्यसहाध्यायिशिष्येष्वतीतेष्वेकरात्रेण
| | २२.४४ | |

स्वदेशराजनि च । । २२.४५ । ।

असपिण्डे स्ववेश्मनि मृते च । । २२.४६ । ।

भृग्वग्न्यनाशकाम्बुसंग्रामविद्युन्नृपहतानां नाशौचं । । २२.४७ । ।

न राज्ञां रजकर्मणि । । २२.४८ । ।

न व्रतिनां व्रते । । २२.४९ । ।

न सत्रिणां सत्रे । । २२.५० । ।

न कारूणां कारुकर्मणि । । २२.५१ । ।

न राजाज्ञाकारिणां तदिच्छया । । २२.५२ । ।

न देवप्रतिष्ठाविवाहयोः पूर्वसंभृतयोः । । २२.५३ । ।

न देशविभ्रमे । । २२.५४ । ।

आपद्यपि च कष्टायां । । २२.५५ । ।

आत्मत्यागिनः पतिताश्च नाशौचोदकभाजः । । २२.५६ । ।

पतितस्य दासी मृतेऽह्नि पदा अपां घटं अपवर्जयेत् । । २२.५७ । ।

उद्बन्धनमृतस्य यः पाशं छिन्द्यात्स तप्तकृच्छ्रेण शुध्यति । । २२.५८ । ।

आत्मत्यागिनां संस्कर्ता च । । २२.५९ । ।

तदश्रुपातकारी च । । २२.६० । ।

सर्वस्यैव प्रेतस्य बान्धवैः सहाश्रुपातं कृत्वा स्नानेन । । २२.६१ । ।

अकृतेऽस्थिसंचये सचैलस्नानेन । । २२.६२ । ।

द्विजः शूद्रप्रेतानुगमनं कृत्वा स्रवन्तीं आसाद्य तन्निमग्नः त्रिरघमर्षणं जप्त्वोत्तीर्य गायत्र्यष्टसहस्रं जपेत् । । २२.६३ । ।

द्विजप्रेतस्याष्टशतं । । २२.६४ । ।

शूद्रः प्रेतानुगमनं कृत्वा स्नानं आचरेत् । । २२.६५ । ।

चिताधूमसेवने सर्वे वर्णाः स्नानं आचरेयुः । । २२.६६ । ।

मैथुने दुःस्वप्ने रुधिरोपगतकण्ठे वमनविरेकयोश्च । । २२.६७ । ।

श्मश्रुकर्मणि कृते च । । २२.६८ । ।

शवस्पृशं च स्पृष्ट्वा रजस्वलाचण्डालयूपांश्च । । २२.६९ । ।

भक्ष्यवर्जं पञ्चनखशवं तदस्थिस्नेहं च । । २२.७० । ।

सर्वेष्वेतेषु स्नानेषु वस्त्रं नाप्रक्षालितं बिभृयात् । । २२.७१ । ।

रजस्वला चतुर्थेऽह्नि स्नानाच्छुध्यति । । २२.७२ । ।

रजस्वला हीनवर्णां रजस्वलां स्पृष्ट्वा न तावदश्नीयात्यावन्न शुद्धा । । २२.७३ । ।

सवर्णां अधिकवर्णां वा स्पृष्ट्वा सद्यः स्नात्वा शुध्यति । । २२.७४ । ।

क्षुत्वा सुप्त्वा भुक्त्वा भोजनाध्ययनेप्सुः पीत्वा स्नात्वा निष्ठीव्य वासः परिधाय रथ्यां आक्रम्य मूत्रपुरीषं कृत्वा पञ्चनखास्थ्यस्नेहं स्पृष्ट्वा चाचमेत् । । २२.७५ । ।

चण्डालम्लेच्छसंभाषणे च । । २२.७६ । ।

नाभेरधस्तात्प्रबाहुषु च कायिकैर्मलैः सुराभिर्मद्यैश्चोपहतो मृत्तोयैस्तदङ्गं प्रक्षाल्य शुध्येत् । । २२.७७ । ।

अन्यत्रोपहतो मृत्तोयैस्तदङ्गं प्रक्षाल्य स्नानेन । । २२.७८ । ।

वक्त्रोपहतस्त्वुपोष्य स्नात्वा पञ्चगव्येन । । २२.७९ । ।

दशनच्छदोपहतश्च । । २२.८० । ।

  वसा शुक्रं असृङ्मज्जा मूत्रं विट्कर्णविण्नखाः  ।  
  श्लेष्माश्रु दूषिका स्वेदो द्वादशैते नृणां मलाः  । । २२.८१ । ।

  गौडी माध्वी च पैष्टी च विज्ञेया त्रिविधा सुरा  ।  
  यथैवैका तथा सर्वा न पातव्या द्विजातिभिः  । । २२.८२ । ।

  माधूकं ऐक्षवं टाङ्कं कौलं खार्जूरपानसे  ।  
  मृद्वीकारसमाध्वीके मैरेयं नारिकेलजम् । । २२.८३ । ।

  अमेध्यानि दशैतानि मद्यानि ब्राह्मणस्य च  ।  
  राजन्यश्चैव वैश्यश्च स्पृष्ट्वैतानि न दुष्यतः  । । २२.८४ । ।

  गुरोः प्रेतस्य शिष्यस्तु पितृमेधं समाचरन् ।  
  प्रेताहारैः समं तत्र दशरात्रेण शुध्यति  । । २२.८५ । ।

  आचार्यं स्वं उपाध्यायं पितरं मातरं गुरुम् ।  
  निर्हृत्य तु व्रती प्रेतान्न व्रतेन वियुज्यते  । । २२.८६ । ।

  आदिष्टी नोदकं कुर्यादा व्रतस्य समापनात् ।  
  समाप्ते तूदकं कृत्वा त्रिरात्रेणैव शुध्यति  । । २२.८७ । ।

  ज्ञानं तपोऽग्निराहारो मृन्मनो वार्युपाञ्जनम् ।  
  वायुः कर्मार्ककालौ च शुद्धिकर्तॄणि देहिनाम् । । २२.८८ । ।

  सर्वेषां एव शौचानां अन्नशौचं परं स्मृतम् ।  
  योऽन्ने शुचिः स हि शुचिर्न मृद्वारिशुचिः शुचिः  । । २२.८९ । ।

  क्षान्त्या शुध्यन्ति विद्वांसो दानेनाकार्यकारिणः  ।  
  प्रच्छन्नपापा जप्येन तपसा वेदवित्तमाः  । । २२.९० । ।

  मृत्तोयैः शुध्यते शोध्यं नदी वेगेन शुध्यति  ।  
  रजसा स्त्री मनोदुष्टा संन्यासेन द्विजोत्तमाः  । । २२.९१ । ।

  अद्भिर्गात्राणि शुध्यन्ति मनः सत्येन शुध्यति  ।  
  विद्यातपोभ्यां भूतात्मा बुद्धिर्ज्ञानेन शुध्यति  । । २२.९२ । ।

  एष शौचस्य ते प्रोक्तः शारीरस्य विनिर्णयः  ।  
  नानाविधानां द्रव्याणां शुद्धेः शृणु विनिर्णयम् । । २२.९३ । ।  


२३

शारीरैर्मलैः सुराभिर्मद्यैर्वा यदुपहतं तदत्यन्तोपहतं । । २३.१ । ।

अत्यन्तोपहतं सर्वं लोहभाण्डं अग्नौ प्रक्षिप्तं शुध्येत् । । २३.२ । ।

मणिमयं अश्ममयं अब्जं च सप्तरात्रं महीनिखननेन । । २३.३ । ।

शृङ्गदन्तास्थिमयं तक्षणेन । । २३.४ । ।

दारवं मृन्मयं च जह्यात् । । २३.५ । ।

अत्यन्तोपहतस्य वस्त्रस्य यत्प्रक्षालितं सद्विरज्यते तच्छिन्द्यात् । । २३.६ । ।

सौवर्णराजताब्जमणिमयानां निर्लेपानां अद्भिः शुद्धिः । । २३.७ । ।

अश्ममयानां चमसानां ग्रहाणां च । । २३.८ । ।

चरुस्रुक्स्रुवाणां उष्णेनाम्भसा । । २३.९ । ।

यज्ञकर्मणि यज्ञपात्राणां पाणिना संमार्जनेन । । २३.१० । ।

स्फ्यशूर्पशकटमुसलोलूखलानां प्रोक्षणेन । । २३.११ । ।

शयनयानासनानां च । । २३.१२ । ।

बहूनां च । । २३.१३ । ।

धान्याजिनरज्जुतान्तववैदलसूत्रकार्पासवाससां च । । २३.१४ । ।

शाकमूलफलपुष्पाणां च । । २३.१५ । ।

तृणकाष्ठशुष्कपलाशानां च । । २३.१६ । ।

एतेषां प्रक्षालनेन । । २३.१७ । ।

अल्पानां च । । २३.१८ । ।

ऊषैः कौशेयाविकयोः । । २३.१९ । ।

अरिष्टकैः कुतपानां । । २३.२० । ।

श्रीफलैरंशुपट्टानां । । २३.२१ । ।

गौरसर्षपैः क्षौमाणां । । २३.२२ । ।

शृङ्गास्थिदन्तमयानां च । । २३.२३ । ।

पद्माक्षैर्मृगलोमिकानां । । २३.२४ । ।

ताम्ररीतित्रपुसीसमयानां अम्लोदकेन । । २३.२५ । ।

भस्मना कांस्यलोहयोः । । २३.२६ । ।

तक्षणेन दारवाणां । । २३.२७ । ।

गोवालैः फलसंभवानां । । २३.२८ । ।

प्रोक्षणेन संहतानां । । २३.२९ । ।

उत्पवनेन द्रवाणां । । २३.३० । ।

गुडादीनां इक्षुविकाराणां प्रभूतानां गृहनिहितानां वार्यग्निदानेन । । २३.३१ । ।

सर्वलवणानां च । । २३.३२ । ।

पुनः पाकेन मृन्मयानां । । २३.३३ । ।

द्रव्यवत्कृतशौचानां देवतार्चानां भूयः प्रतिष्ठापनेन । । २३.३४ । ।

असिद्धस्यान्नस्य यन्मात्रं उपहतं तन्मात्रं परित्यज्य शेषस्य कण्डनप्रक्षालने कुर्यात् । । २३.३५ । ।

द्रोणाभ्यधिकं सिद्धं अन्नं उपहतं न दुष्यति । । २३.३६ । ।

तस्योपहतमात्रं अपास्य गायत्र्याभिमन्त्रितं सुवर्णाम्भः प्रक्षिपेत्बस्तस्य च प्रदर्शयेदग्नेश्च । । २३.३७ । ।

  पक्षिजग्धं गवा घ्रातं अवधूतं अवक्षुतम् ।  
  दूषितं केशकीटैश्च मृत्प्रक्षेपेण शुध्यति  । । २३.३८ । ।

  यावन्नापैत्यमेध्याक्ताद्गन्धो लेपश्च तत्कृतः  ।  
  तावन्मृद्वारि देयं स्यात्सर्वासु द्रव्यशुद्धिषु  । । २३.३९ । ।

  अजाश्वं मुखतो मेध्यं न गौर्न नरजा मलाः  ।  
  पन्थानश्च विशुध्यन्ति सोमसूर्यांशुमारुतैः  । । २३.४० । ।

  रथ्याकर्दमतोयानि स्पृष्टान्यन्त्यश्ववायसैः  ।  
  मारुतेनैव शुध्यन्ति पक्वेष्टकचितानि च  । । २३.४१ । ।

  प्राणिनां अथ सर्वेषां मृद्भिरद्भिश्च कारयेत् ।  
  अत्यन्तोपहतानां च शौचं नित्यं अतन्द्रितम् । । २३.४२ । ।

  भूमिष्ठं उदकं पुण्यं वैतृष्ण्यं यत्र गोर्भवेत् ।  
  अव्याप्तं चेदमेध्येन तद्वदेव शिलागतम् । । २३.४३ । ।

  मृतपञ्चनखात्कूपादत्यन्तोपहतात्तथा  ।  
  अपः समुद्धरेत्सर्वाः शेषं वस्त्रेण शोधयेत् । । २३.४४ । ।

  वह्निप्रज्वालनं कुर्यात्कूपे पक्वेष्टकाचिते  ।  
  पञ्चगव्यं न्यसेत्पश्चान्नवतोयसमुद्भवे  । । २३.४५ । ।

  जलाशयेष्वथाल्पेषु स्थावरेषु वसुंधरे  ।  
  कूपवत्कथिता शुद्धिर्महत्सु च न दूषणम् । । २३.४६ । ।

  त्रीणि देवाः पवित्राणि ब्राह्मणानां अकल्पयन् ।  
  अदृष्टं अद्भिर्निर्णिक्तं यच्च वाचा प्रशस्यते  । । २३.४७ । ।

  नित्यं शुद्धः कारुहस्तः पण्यं यच्च प्रसारितम् ।  
  ब्राहमणान्तरितं भैक्ष्यं आकराः सर्व एव च  । । २३.४८ । ।

  नित्यं आस्यं शुचि स्त्रीणां शकुनिः फलपातने  ।  
  प्रस्रवे च शुचिर्वत्सः श्वा मृगग्रहणे शुचिः  । । २३.४९ । ।

  श्वभिर्हतस्य यन्मांसं शुचि तत्परिकीर्तितम् ।  
  क्रव्याद्भिश्च हतस्यान्यैश्चण्डालाद्यैश्च दस्युभिः  । । २३.५० । ।

  ऊर्ध्वं नाभेर्यानि खानि तानि मेध्यानि निर्दिशेत् ।  
  यान्यधस्तान्यमेध्यानि देहाच्चैव मलाश्च्युताः  । । २३.५१ । ।

  मक्षिका विप्रुषश्छाया गौर्गजाश्वमरीचयः  ।  
  रजो भूर्वायुरग्निश्च मार्जारश्च सदा शुचिः  । । २३.५२ । ।

  नोच्छिष्टं कुर्वते मुख्या विप्रुषोऽङ्गे न यान्ति याः  ।  
  न श्मश्रूणि गतान्यास्यं न दन्तान्तरवेष्टितम् । । २३.५३ । ।

  स्पृशन्ति बिन्दवः पादौ य आचामयतः परान् ।  
  भौमिकैस्ते समा ज्ञेया न तैरप्रयतो भवेत् । । २३.५४ । ।

  उच्छिष्टेन तु संस्पृष्टो द्रव्यहस्तः कथंचन  ।  
  अनिधायैव तद्द्रव्यं आचान्तः शुचितां इयात् । । २३.५५ । ।

  मार्जनोपाञ्जनैर्वेश्म प्रोक्षणेनैव पुस्तकम् ।  
  संमार्जनेनाञ्जनेन सेकेनोल्लेखनेन च  । । २३.५६ । ।

  दाहेन च भुवः शुद्धिर्वासेनाप्यथ वा गवाम् ।  
  गावः पवित्रमङ्गल्यं गोषु लोकाः प्रतिष्ठिताः  । । २३.५७ । ।

  गावो वितन्वते य्ज्ञं गावः सर्वाघसूदनाः  ।  
  गोमूत्रं गोमयं सर्पिः क्षीरं दधि च रोचना  । । २३.५८ । ।

  षडङ्गं एतत्परमं मङ्गल्यं परमं गवाम् ।  
  शृङ्गोदकं गवां पुण्यं सर्वाघविनिषूदनम् । । २३.५९ । ।

  गवां कण्डूयनं चैव सर्वकल्मषनाशनम् ।  
  गवां ग्रासप्रदानेन स्वर्गलोके महीयते  । । २३.६० । ।

  गवां हि तीर्थे वसतीह गङ्गा पुष्टिस्तथासां रजसि प्रवृद्धा  ।  
  लक्ष्मीः करीषे प्रणतौ च धर्मस्तासां प्रणामं सततं च कुर्यात् । । २३.६१ । ।  


२४

अथ ब्राह्मणस्य वर्णानुक्रमेण चतस्रो भार्या भवन्ति । । २४.१ । ।

तिस्रः क्षत्रियस्य । । २४.२ । ।

द्वे वैश्यस्य । । २४.३ । ।

एका शूद्रस्य । । २४.४ । ।

तासां सवर्णावेदने पाणिर्ग्राह्यः । । २४.५ । ।

असवर्णावेदने शरः क्षत्रियकन्यया । । २४.६ । ।

प्रतोदो वैश्यकन्यया । । २४.७ । ।

वसनदशान्तः शूद्रकन्यया । । २४.८ । ।

न सगोत्रां न समानार्षप्रवरां भार्यां विन्देत । । २४.९ । ।

मातृतस्त्वा पञ्चमात्पुरुषात्\*पितृतश्चा सप्तमात्\[पितृताश्\] । । २४.१०
| |

नाकुलीनां । । २४.११ । ।

न च व्याधितां । । २४.१२ । ।

नाधिकाङ्गीं । । २४.१३ । ।

न हीनाङ्गीं । । २४.१४ । ।

नातिकपिलां । । २४.१५ । ।

न वाचाटां । । २४.१६ । ।

अथाष्टौ विवाहा भवन्ति । । २४.१७ । ।

ब्राह्मो दैव आर्षः प्राजापत्यो गान्धर्व आसुरो राक्षसः पैशाचश्चेति । । २४.१८ । ।

आहूय गुणवते कन्यादानं ब्राह्मः । । २४.१९ । ।

यज्ञस्थर्त्विजे दैवः । । २४.२० । ।

गोमिथुनग्रहणेनार्षः । । २४.२१ । ।

प्रार्थितप्रदानेन प्राजापत्यः । । २४.२२ । ।

द्वयोः सकामयोर्मातापितृरहितो योगो गान्धर्वः । । २४.२३ । ।

क्रयेणासुरः । । २४.२४ । ।

युद्धहरणेन राक्षसः । । २४.२५ । ।

सुप्तप्रमत्ताभिगमनात्\*पैशाचः \[पैशचः\] । । २४.२६ । ।

एतेष्वाद्याश्चत्वारो धर्म्याः । । २४.२७ । ।

गान्धर्वोऽपि राजन्यानां । । २४.२८ । ।

ब्राह्मीपुत्रः पुरुषानेकविंशतिं पुनीते । । २४.२९ । ।

दैवीपुत्रश्चतुर्दश । । २४.३० । ।

आर्षीपुत्रश्च सप्त । । २४.३१ । ।

प्राजापत्यश्चतुरः । । २४.३२ । ।

ब्राह्मेण विवाहेन कन्यां ददत्ब्रह्मलोकं गमयति । । २४.३३ । ।

दैवेन स्वर्गं । । २४.३४ । ।

आर्षेण वैष्णवं । । २४.३५ । ।

प्राजापत्येन देवलोकं । । २४.३६ । ।

गान्धर्वेण गन्धर्वलोकं गच्छति । । २४.३७ । ।

पिता पितामहो भ्राता सकुल्यो मातामहो माता चेति कन्याप्रदाः । । २४.३८ । ।

पूर्वाभावे प्रकृतिस्थः परः पर इति । । २४.३९ । ।

  ऋतुत्रयं उपास्यैव कन्या कुर्यात्स्वयं वरम् ।  
  ऋतुत्रये व्यतीते तु प्रभवत्यात्मनः सदा  । । २४.४० । ।

  पितृवेश्मनि या कन्या रजः पश्यत्यसंस्कृता  ।  
  सा कन्या वृषली ज्ञेया हरंस्तां न विदुष्यति  । । २४.४१ । ।

२५

अथ स्त्रीणां धर्माः । । २५.१ । ।

भर्तुः समानव्रतचारित्वं । । २५.२ । ।

श्वश्रूश्वशुरगुरुदेवतातिथिपूजनं । । २५.३ । ।

सुसंस्कृतोपस्करता । । २५.४ । ।

अमुक्तहस्तता । । २५.५ । ।

सुगुप्तभाण्डता । । २५.६ । ।

मूलक्रियास्वनभिरतिः । । २५.७ । ।

मङ्गलाचारतत्परता । । २५.८ । ।

भर्तरि प्रवसितेऽप्रतिकर्मक्रिया । । २५.९ । ।

परगृहेष्वनभिगमनं । । २५.१० । ।

द्वारदेशगवाक्षेष्वनवस्थानं । । २५.११ । ।

सर्वकर्मस्वस्वतन्त्रता । । २५.१२ । ।

बाल्ययौवनवार्धकेष्वपि पितृभर्तृपुत्राधीनता । । २५.१३ । ।

मृते भर्तरि ब्रह्मचर्यं तदन्वारोहणं वा । । २५.१४ । ।

  नास्ति स्त्रीणां पृथग्यज्ञो न व्रतं नाप्युपोषितम् ।  
  पतिं शुश्रूषते यत्तु तेन स्वर्गे महीयते  । । २५.१५ । ।

  पत्यौ जीवति या योषिदुपवासव्रतं चरेत् ।  
  आयुः सा हरते भर्तुर्नरकं चैव गच्छति  । । २५.१६ । ।

  मृते भर्तरि साध्वी स्त्री ब्रह्मचर्ये व्यवस्थिता  ।  
  स्वर्गं गच्छत्यपुत्रापि यथा ते ब्रह्मचारिणः  । । २५.१७ । ।

२७

गर्भस्य स्पष्टताज्ञाने निषेककर्म । । २७.१ । ।

स्पन्दनात्पुरा पुंसवनं । । २७.२ । ।

\*षष्ठेऽष्टमे वा मासि सीमन्तोन्नयनं \[पष्ठे\] । । २७.३ । ।

जाते च दारके जातकर्म । । २७.४ । ।

आशौचव्यपगमे नामधेयं । । २७.५ । ।

मङ्गल्यं ब्राहमणस्य । । २७.६ । ।

बलवत्क्षत्रियस्य । । २७.७ । ।

धनोपेतं वैश्यस्य । । २७.८ । ।

जुगुप्सितं शूद्रस्य । । २७.९ । ।

चतुर्थे मास्यादित्यदर्शनं । । २७.१० । ।

षष्ठेऽन्नप्राशनं । । २७.११ । ।

तृतीयेऽब्दे चूडाकरणं । । २७.१२ । ।

एता एव क्रियाः स्त्रीणां अमन्त्रकाः । । २७.१३ । ।

तासां समन्त्रको विवाहः । । २७.१४ । ।

गर्भाष्टमेऽब्दे ब्राह्मणस्योपनयनं । । २७.१५ । ।

गर्भैकादशे राज्ञः । । २७.१६ । ।

गर्भद्वादशे विशः । । २७.१७ । ।

तेषां मुञ्जज्याबल्बजमय्यो मौञ्ज्यः । । २७.१८ । ।

कार्पासशाणाविकान्युपवीतानि वासांसि च । । २७.१९ । ।

मार्गवैयाघ्रबास्तानि चर्माणि । । २७.२० । ।

पालाशखादिरौदुम्बरा दण्डाः । । २७.२१ । ।

केशान्तललाटनासादेशतुल्याः । । २७.२२ । ।

सर्व एव वा । । २७.२३ । ।

अकुटिलाः सत्वचश्च । । २७.२४ । ।

भवदाद्यं भवन्मध्यं भवदन्तं च भैक्ष्यचरनं । । २७.२५ । ।

  आ षोडशाद्ब्राह्मणस्य सावित्री नातिवर्तते  ।  
  आ द्वाविंशात्क्षत्रबन्धोरा चतुर्विंशतेर्विशः  । । २७.२६ । ।

  अत ऊर्ध्वं त्रयोऽप्येते यथाकालं असंस्कृताः  ।  
  सावित्रीपतिता व्रात्या भवन्त्यार्यविगर्हिताः  । । २७.२७ । ।

  यद्यस्य विहितं चर्म यत्सूत्रं या च मेखला  ।  
  यो दण्डो यच्च वसनं तत्तदस्य व्रतेष्वपि  । । २७.२८ । ।

  मेखलां अजिनं दण्डं उपवीतं कमण्डलुम् ।  
  अप्सु प्रास्य विनष्टानि गृह्णीतान्यानि मन्त्रवत् । । २७.२९ । ।

२८

अथ ब्रह्मचरिणां गुरुकुलवासः । । २८.१ । ।

संध्याद्वयोपासनं । । २८.२ । ।

पूर्वां संध्यां जपेत्तिष्ठन्पश्चिमां आसीनः । । २८.३ । ।

कालद्वयं अभिषेकाग्निकर्मकरणं । । २८.४ । ।

अप्सु दण्डवन्मज्जनं । । २८.५ । ।

आहूताध्ययनं । । २८.६ । ।

गुरोः प्रियहिताचरणं । । २८.७ । ।

मेखलादण्डाजिनोपवीतधारणं । । २८.८ । ।

गुरुकुलवर्जं गुणवत्सु भैक्ष्यचरणं । । २८.९ । ।

गुर्वनुज्ञातं भैक्ष्याभ्यवहरणं । । २८.१० । ।

श्राद्धकृतलवणशुक्तपर्युषितनृत्यगीतस्त्रीमधुमांसाञ्जनोच्छिष्टप्राणिहिंसाश्लीलपरिवर्जनं
| | २८.११ | |

अधः शय्या । । २८.१२ । ।

गुरोः पूर्वोत्थानं चरमं संवेशनं । । २८.१३ । ।

कृतसंध्योपासनश्च गुर्वभिवादनं कुर्यात् । । २८.१४ । ।

तस्य च व्यत्यस्तकरः पादावुपस्पृशेत् । । २८.१५ । ।

दक्षिणं दक्षिणेनेतरं इतरेण । । २८.१६ । ।

स्वं च नामास्याभिवादनान्ते भोःशब्दान्तं निवेदयेत् । । २८.१७ । ।

तिष्ठन्नासीनः शयानो भुञ्जानः पराङ्मुखश्च नास्याभिभाषणं कुर्यात् । । २८.१८ । ।

आसीनस्य स्थितः कुर्यादभिगच्छंस्तु गच्छतः । आगच्छतः प्रत्युद्गम्य पश्चाद्धावंस्तु धावतः । । २८.१९ । ।

पराङ्मुखस्याभिमुखः । । २८.२० । ।

दूरस्थस्यान्तिकं उपेत्य । । २८.२१ । ।

शयानस्य प्रणम्य । । २८.२२ । ।

तस्य च चक्षुर्विषये न यथेष्टासनः स्यात् । । २८.२३ । ।

न चास्य केवलं नाम ब्रूयात् । । २८.२४ । ।

गतिचेष्टाभाषिताद्यं नास्यानुकुर्यात् । । २८.२५ । ।

यत्रास्य निन्दापरिवादौ स्यातां न तत्र तिष्ठेत् । । २८.२६ । ।

नास्यैकासनो भवेत् । । २८.२७ । ।

ऋते शिलाफलकनौयानेभ्यः । । २८.२८ । ।

गुरोर्गुरौ संनिहिते गुरुवद्वर्तेत । । २८.२९ । ।

अनिर्दिष्टश्च गुरुणा स्वान्गुरुन्नाभिवादयेत् । । २८.३० । ।

बाले समानवयसि वाध्यापके गुरुपुत्रे गुरुवद्वर्तेत । । २८.३१ । ।

नास्य पादौ प्रक्षालयेत् । । २८.३२ । ।

नोच्छिष्टं अश्नीयात् । । २८.३३ । ।

एवं वेदं वेदौ वेदान्वा स्वीकुर्यात् । । २८.३४ । ।

ततो वेदाङ्गानि । । २८.३५ । ।

यस्त्वनधीतवेदोऽन्यत्र श्रमं कुर्यादसौ ससंतानः शूद्रत्वं एति । । २८.३६
| |

मातुरग्रे विजननं द्वितीयं मौञ्जिबन्धनं । । २८.३७ । ।

तत्रास्य माता सावित्री भवति पिता त्व्\*आचार्यः \[आचार्थः\] । । २८.३८ । ।

एतेनैव तेषां द्विजत्वं । । २८.३९ । ।

प्राङ्मौञ्जीबन्धनाद्द्विजः शूद्रसमो भवति । । २८.४० । ।

ब्रह्मचारिणा मुण्डेन जटिलेन वा भाव्यं । । २८.४१ । ।

वेदस्वीकरणादूर्ध्वं गुर्वनुज्ञातस्तस्मै वरं दत्त्वा स्नायात् । । २८.४२
| |

ततो गुरुकुल एव वा जन्मनः शेषं नयेत् । । २८.४३ । ।

तत्राचार्ये प्रेते गुरुवत्गुरुपुत्रे वर्तेत । । २८.४४ । ।

गुरुदारेषु सवर्णेषु वा । । २८.४५ । ।

तदभावेऽग्निशुश्रूषुर्नैष्ठिको ब्रह्मचारी स्यात् । । २८.४६ । ।

  एवं चरति यो विप्रो ब्रह्मचर्यं अतन्द्रितः  ।  
  स गच्छत्युत्तमं स्थानं न चेहाजायते पुनः  । । २८.४७ । ।

  कामतो रेतसः सेकं व्रतस्थस्य द्विजन्मनः  ।  
  अतिक्रमं व्रतस्याहुर्धर्मज्ञा ब्रह्मचारिणः  । । २८.४८ । ।

  एतस्मिन्नेनसि प्राप्ते वसित्वा गर्दभाजिनम् ।  
  सप्तागारं चरेद्भैक्षं स्वकर्म परिकीर्तयन् । । २८.४९ । ।

  तेभ्यो लब्धेन भैक्ष्येण वर्तयन्नेककालिकम् ।  
  उपस्पृशंस्त्रिषवणं अब्देन स विशुध्यति  । । २८.५० । ।

  स्वप्ने सिक्त्वा ब्रह्मचारी द्विजः शुक्रं अकामतः  ।  
  स्नात्वार्कं अर्चयित्वा त्रिः पुनर्मां इत्यृचं जपेत् । । २८.५१ । ।

  अकृत्वा भैक्षचरणं असमिद्ध्य च पावकम् ।  
  अनातुरः सप्तरात्रं अवकीर्णिव्रतं चरेत् । । २८.५२ । ।

  तं चेदभ्युदियात्सूर्यः शयानं कामकारतः  ।  
  निम्लोचेद्वाप्य्+अविज्ञानाज्जपन्नुपवसेद्दिनम् । । २८.५३ । ।  



३०

श्रावण्यां प्रौष्ठपद्यां वा छन्दांस्युपाकृत्यार्धपञ्चमान्मासानधीयीत । । ३०.१ । ।

ततस्तेषां उत्सर्गं बहिः कुर्यात् । । ३०.२ । ।

उत्सर्जनोपाकर्मणोर्मध्ये वेदाङ्गाध्ययनं कुर्यात् । । ३०.३ । ।

नाधीयीताहोरात्रं चतुर्दश्यष्टमीषु च । । ३०.४ । ।

न+ऋत्वन्तरग्रहसूतके । । ३०.५ । ।

नेन्द्रप्रयाणे । । ३०.६ । ।

न वाति चण्डपवने । । ३०.७ । ।

नाकालवर्षविद्युत्स्तनितेषु । । ३०.८ । ।

न भूकंपोल्कापातदिग्दाहेषु । । ३०.९ । ।

नान्तःशवे ग्रामे । । ३०.१० । ।

न शास्त्रसंपाते । । ३०.११ । ।

न श्वसृगालगर्दभनिर्ह्रादेषु । । ३०.१२ । ।

न वादित्रशब्दे । । ३०.१३ । ।

न शूद्रपतितयोः समीपे । । ३०.१४ । ।

न देवतायतनश्मशानचतुष्पथरथ्यासु । । ३०.१५ । ।

नोदकान्तः । । ३०.१६ । ।

न पीठोपहितपादः । । ३०.१७ । ।

न हस्त्यश्वोष्ट्रनौगोयानेषु । । ३०.१८ । ।

न वान्तः । । ३०.१९ । ।

न विरिक्तः । । ३०.२० । ।

नाजीर्णी । । ३०.२१ । ।

न पञ्चनखान्तरागमने । । ३०.२२ । ।

न राजश्रोत्रियगोब्राह्मणव्यसने । । ३०.२३ । ।

नोपाकर्मणि । । ३०.२४ । ।

नोत्सर्गे । । ३०.२५ । ।

न सामध्वनावृग्यजुषी । । ३०.२६ । ।

नापररात्रं अधीत्य शयीत । । ३०.२७ । ।

अभियुक्तोऽप्यनध्यायेष्वध्ययनं परिहरेत् । । ३०.२८ । ।

यस्मादनध्यायाधीतं नेहामुत्र फलप्रदं । । ३०.२९ । ।

तदध्ययनेनायुषः क्षयो गुरुशिष्ययोश्च । । ३०.३० । ।

तस्मादनध्यायवर्जं गुरुणा ब्रह्मलोककामेन विद्या सत्शिष्यक्षेत्रेषु वप्तव्या । । ३०.३१ । ।

शिष्येण ब्रह्मारम्भावसानयोर्गुरोः पादोपसंग्रहणं कार्यं । । ३०.३२ । ।

प्रणवश्च व्याहर्तव्यः । । ३०.३३ । ।

तत्र च यदृचोऽधीते तेनास्याज्येन पितॄणां तृप्तिर्भवति । । ३०.३४ । ।

यद्यजूंषि तेन मधुना । । ३०.३५ । ।

यत्सामानि तेन पयसा । । ३०.३६ । ।

यदाथर्वणं तेन मांसेन । । ३०.३७ । ।

यत्पुराणेतिहासवेदाङ्गधर्मशास्त्राण्यधीते तेनास्यान्नेन । । ३०.३८ । ।

यश्च विद्यां आसाद्यास्मिन्लोके तया जीवेत्, न सा तस्य परलोके फलप्रदा भवेत् । । ३०.३९ । ।

यश्च विद्यया यशः परेषां हन्ति । । ३०.४० । ।

अननुज्ञातश्चान्यस्मादधीयानान्न विद्यां आदद्यात् । । ३०.४१ । ।

तदादानं अस्य ब्रह्मस्तेयं नरकाय भवति । । ३०.४२ । ।

  लौकिकं वैदिकं वापि तथाध्यात्मिकं एव वा  ।  
  आददीत यतो ज्ञानं न तं द्रुह्येत्कदाचन  । । ३०.४३ । ।

  उत्पादकब्रह्मदात्रोर्गरीयान्ब्रह्मदः पिता  ।  
  ब्रह्मजन्म हि विप्रस्य प्रेत्य चेह च शाश्वतम् । । ३०.४४ । ।

  कामान्माता पिता चैनं यदुत्पादयतो मिथः  ।  
  संभूतिं तस्य तां विद्याद्यद्योनाविह जायते  । । ३०.४५ । ।

  आचार्यस्त्वस्य यां जातिं विधिवद्वेदपारगः  ।  
  उत्पादयति सावित्र्या सा सत्या साजरामरा  । । ३०.४६ । ।

  य आवृणोत्यवितथेन कर्णावदुःखं कुर्वन्नमृतं संप्रयच्छन् ।  
  तं मन्येत पितरं मातरं च तस्मै न द्रुह्येत्कृतं अस्य जानन् । । ३०.४७ । ।  



३१

त्रयः पुरुषस्यातिगुरवो भवन्ति । । ३१.१ । ।

माता पिता आचार्यश्च । । ३१.२ । ।

तेषां नित्यं एव शुश्रूषुणा भवितव्यं । । ३१.३ । ।

यत्ते ब्रूयुस्तत्कुर्यात् । । ३१.४ । ।

तेषां प्रियहितं आचरेत् । । ३१.५ । ।

न तैरननुज्ञातः किंचिदपि कुर्यात् । । ३१.६ । ।

  एत एव त्रयो वेदा एत एव त्रयः सुराः  ।  
  एत एव त्रयो लोका एत एव त्रयोऽग्नयः  । । ३१.७ । ।

पिता गार्हप्त्योऽग्निः दक्षिनाग्निर्माता गुरुराहवनीयः । । ३१.८ । ।

  सर्वे तस्यादृता धर्मा यस्यैते त्रय आदृताः  ।  
  अनादृत्यास्तु यस्यैते सर्वास्तस्याफलाः क्रियाः  । । ३१.९ । ।

  इमं लोकं मातृभक्त्या पितृभक्त्या तु मध्यमम् ।  
  गुरुशुश्रूषया त्वेव ब्रह्मलोकं समाश्नुते  । । ३१.१० । ।

३३

अथ पुरुषस्य कामक्रोधलोभाख्यं रिपुत्रयं सुघोरं भवति । । ३३.१ । ।

परिग्रहप्रसङ्गाद्विशेषेण गृहाश्रमिणः । । ३३.२ । ।

तेनायं आक्रान्तोऽतिपातकमहापातकानुपातकोपपातकेषु प्रवर्तते । । ३३.३ । ।

जातिभ्रंशकरेषु संकरीकरणेष्व् अपात्रीकरणेषु । । ३३.४ । ।

मलावहेषु प्रकीर्णकेषु च । । ३३.५ । ।

  त्रिविधं नरकस्येदं द्वारं नाशनं आत्मनः  ।  
  कामः क्रोधस्तथा लोभस्तस्मादेतत्त्रयं ज्ययेत् । । ३३.६ । ।


३४  
मातृगमनं दुहितृगमनं स्नुषागमनं इत्यतिपातकानि । । ३४.१ । ।

  अतिपातकिनस्त्वेते प्रविशेयुर्हुताशनम् ।  
  न ह्यन्या निष्कृतिस्तेषां विद्यते हि कथंचन  । । ३४.२ । ।

३५

ब्रह्महत्या सुरापानं ब्राह्मणसुवर्णहरणं गुरुदारगमनं इति महापातकानि । । ३५.१ । ।

तत्संयोगश्च । । ३५.२ । ।

संवत्सरेण पतति पतितेन सहाचरन् । । ३५.३ । ।

एकयानभोजनाशनशयनैः । । ३५.४ । ।

यौनस्रौवमुख्यैः संबन्धैस्तु सद्य एव । । ३५.५ । ।

  अश्वमेधेन शुद्ध्येयुर्महापातकिनस्त्विमे  ।  
  पृथिव्यां सर्वतीर्थानां तथानुसरणेन च  । । ३५.६ । ।

३६

यागस्थस्य क्षत्रियस्य वैश्यस्य च रजस्वलायाश्चान्तर्वत्न्याश्चात्रिगोत्रायाश्चाविज्ञातस्य गर्भस्य शरणागतस्य च घातनं ब्रह्महत्यासमानीति । । ३६.१ । ।

कौटसाक्ष्यं सुहृद्वध इत्येतौ सुरापानसमौ । । ३६.२ । ।

ब्राह्मणस्य भूम्यपहरणं निक्षेपापहरणं सुवर्णस्तेयसमं । । ३६.३ । ।

पितृव्यमातामहमातुलश्वशुरनृपपत्न्यभिगमनं गुरुदारगमनसमं । । ३६.४ । ।

पितृष्वसृमातृष्वसृस्वसृगमनं च । । ३६.५ । ।

श्रोत्रियर्त्विगुपाध्यायमित्रपत्न्यभिगमनं च । । ३६.६ । ।

स्वसुः सख्याः सगोत्राय उत्तमवर्णायाः कुमार्या अन्त्यजाया रजस्वलायाः शरणागतायाः \*प्रव्रजिताया निक्षिप्तायाश्च \[प्रव्रजितायाः नि\] । । ३६.७
| |

  अनुपातकिनस्त्वेते महापातकिनो यथा  ।  
  अश्वमेधेन शुध्यन्ति तीर्थानुसरणेन वा  । । ३६.८ । ।

३७

अनृतवचनं उत्कर्षे । । ३७.१ । ।

राजगामि पैशुन्यं । । ३७.२ । ।

गुरोश्चालीकनिर्बन्धः । । ३७.३ । ।

वेदनिन्दा । । ३७.४ । ।

अधीतस्य च त्यागः । । ३७.५ । ।

अग्निपितृमातृसुतदाराणां च । । ३७.६ । ।

अभोज्यान्नाभक्ष्यभक्षणं । । ३७.७ । ।

परस्वापहरणं । । ३७.८ । ।

परदाराभिगमनं । । ३७.९ । ।

अयाज्ययाजनं । । ३७.१० । ।

विकर्मजीवनं । । ३७.११ । ।

असत्प्रतिग्रहश्च । । ३७.१२ । ।

क्षत्रविट्शूद्रगोवधः । । ३७.१३ । ।

अविक्रेयविक्रयः । । ३७.१४ । ।

परिवित्तितानुजेन ज्येष्ठस्य । । ३७.१५ । ।

परिवेदनं । । ३७.१६ । ।

तस्य च कन्यादानं । । ३७.१७ । ।

याजनं च । । ३७.१८ । ।

व्रात्यता । । ३७.१९ । ।

भृतकाध्यापनं । । ३७.२० । ।

भृतकाच्चाध्ययनादानं । । ३७.२१ । ।

सर्वाकरेष्वधीकारः । । ३७.२२ । ।

महायन्त्रप्रवर्तनं । । ३७.२३ । ।

द्रुमगुल्मवल्लीलतौषधीनां हिंसा । । ३७.२४ । ।

स्त्र्या जीवनं । । ३७.२५ । ।

अभिचारबलकर्मसु च प्रवृत्तिः । । ३७.२६ । ।

आत्मार्थे क्रियारम्भः । । ३७.२७ । ।

अनाहिताग्निता । । ३७.२८ । ।

देवर्षिपितृऋणानां अनपक्रिया । । ३७.२९ । ।

असत्शास्त्राभिगमनं । । ३७.३० । ।

नास्तिकता । । ३७.३१ । ।

कुशीलवता । । ३७.३२ । ।

मद्यपस्त्रीनिषेवणं । । ३७.३३ । ।

इत्युपपातकानि । । ३७.३४ । ।

  उपपातकिनस्त्वेते कुर्युश्चान्द्रायणं नराः  ।  
  पराकं च तथा कुर्युर्यजेयुर्गोसवेन वा  । । ३७.३६ । ।

३७

अनृतवचनं उत्कर्षे । । ३७.१ । ।

राजगामि पैशुन्यं । । ३७.२ । ।

गुरोश्चालीकनिर्बन्धः । । ३७.३ । ।

वेदनिन्दा । । ३७.४ । ।

अधीतस्य च त्यागः । । ३७.५ । ।

अग्निपितृमातृसुतदाराणां च । । ३७.६ । ।

अभोज्यान्नाभक्ष्यभक्षणं । । ३७.७ । ।

परस्वापहरणं । । ३७.८ । ।

परदाराभिगमनं । । ३७.९ । ।

अयाज्ययाजनं । । ३७.१० । ।

विकर्मजीवनं । । ३७.११ । ।

असत्प्रतिग्रहश्च । । ३७.१२ । ।

क्षत्रविट्शूद्रगोवधः । । ३७.१३ । ।

अविक्रेयविक्रयः । । ३७.१४ । ।

परिवित्तितानुजेन ज्येष्ठस्य । । ३७.१५ । ।

परिवेदनं । । ३७.१६ । ।

तस्य च कन्यादानं । । ३७.१७ । ।

याजनं च । । ३७.१८ । ।

व्रात्यता । । ३७.१९ । ।

भृतकाध्यापनं । । ३७.२० । ।

भृतकाच्चाध्ययनादानं । । ३७.२१ । ।

सर्वाकरेष्वधीकारः । । ३७.२२ । ।

महायन्त्रप्रवर्तनं । । ३७.२३ । ।

द्रुमगुल्मवल्लीलतौषधीनां हिंसा । । ३७.२४ । ।

स्त्र्या जीवनं । । ३७.२५ । ।

अभिचारबलकर्मसु च प्रवृत्तिः । । ३७.२६ । ।

आत्मार्थे क्रियारम्भः । । ३७.२७ । ।

अनाहिताग्निता । । ३७.२८ । ।

देवर्षिपितृऋणानां अनपक्रिया । । ३७.२९ । ।

असत्शास्त्राभिगमनं । । ३७.३० । ।

नास्तिकता । । ३७.३१ । ।

कुशीलवता । । ३७.३२ । ।

मद्यपस्त्रीनिषेवणं । । ३७.३३ । ।

इत्युपपातकानि । । ३७.३४ । ।

  उपपातकिनस्त्वेते कुर्युश्चान्द्रायणं नराः  ।  
  पराकं च तथा कुर्युर्यजेयुर्गोसवेन वा  । । ३७.३६ । ।


३९

ग्राम्यारण्यानां पशूनां हिंसा संकरीकरणं । । ३९.१ । ।

  संकरीकरणं कृत्वा मासं अश्नीत यावकम् ।  
  कृच्छ्रातिकृच्छ्रं अथ वा प्रायश्चित्तं तु कारयेत् । । ३९.२ । ।

४०

निन्दितेभ्यो घनादानं वाणिज्यं कुसीदजीवनं असत्यभाषणं शूद्रसेवनं इत्यपात्रीकरणं । । ४०.१ । ।

  अपात्रीकरणं कृत्वा तप्तकृच्छ्रेण शुध्यति  ।  
  शीतकृच्छ्रेण वा भूयो महासांतपनेन वा  । । ४०.२ । ।


४१

पक्षिणां जलचराणां जलजानां च घातनं । । ४१.१ । ।

क्रिमिकीटानां च । । ४१.२ । ।

मध्यानुगतभोजनं । । ४१.३ । ।

इति मलावहानि । । ४१.४ । ।

  मलिनीकरणीयेषु तप्तकृच्छ्रं विशोधनम् ।  
  कृच्छ्रातिकृच्छ्रं अथ वा प्रायश्चित्तं विशोधनम् । । ४१.५ । ।


४२

यदनुक्तं तत्प्रकीर्णकं । । ४२.१ । ।

  प्रकीर्णपातके ज्ञात्वा गुरुत्वं अथ लाघवम् ।  
  प्रायश्चित्तं बुधः कुर्याद्ब्राह्मणानुमतो यथा  । । ४२.२ । ।


४३

अथ नरकाः । । ४३.१ । ।

तामिस्रं । । ४३.२ । ।

अन्धतामिस्रं । । ४३.३ । ।

रौरवं । । ४३.४ । ।

महारौरवं । । ४३.५ । ।

कालसूत्रं । । ४३.६ । ।

महानरकं । । ४३.७ । ।

संजीवनं । । ४३.८ । ।

अवीचि । । ४३.९ । ।

तपनं । । ४३.१० । ।

संप्रतापनं । । ४३.११ । ।

संघातकं । । ४३.१२ । ।

काकोलं । । ४३.१३ । ।

कुड्मलं । । ४३.१४ । ।

पूतिमृत्तिकं । । ४३.१५ । ।

लोहशङ्कुः । । ४३.१६ । ।

ऋबीसं । । ४३.१७ । ।

विषमपन्थाः । । ४३.१८ । ।

कण्टकशाल्मलिः । । ४३.१९ । ।

दीपनदी । । ४३.२० । ।

असिपत्रवनं । । ४३.२१ । ।

लोहचारकं इति । । ४३.२२ । ।

एतेष्वकृतप्रायश्चित्ता अतिपातकिनः पर्यायेण कल्पं पच्यन्ते । । ४३.२३ । ।

महापातकिनो मन्वन्तरं । । ४३.२४ । ।

अनुपातकिनश्च । । ४३.२५ । ।  
उपपातकिनश्चतुर्युगं । । ४३.२६ । ।

कृतसंकरीकरणाश्च संवत्सरसहस्रं । । ४३.२७ । ।

कृतजातिभ्रंशकरणाश्च । । ४३.२८ । ।

कृतापात्रीकरणाश्च । । ४३.२९ । ।

कृतमलिनीकरणाश्च । । ४३.३० । ।

प्रकीर्णपातकिनश्च बहून्वर्षपूगान् । । ४३.३१ । ।

  कृतपातकिनः पापाः प्राणत्यागादनन्तरम् ।  
  याम्यं पन्थानं आसाद्य दुःखं अश्नन्ति दारुणम् । । ४३.३२ । ।

  यमस्य पुरुषैर्घोरैः कृष्यमाणा यतस्ततः  ।  
  सकृच्छ्रेणानुकारेण नीयमानाश्च ते यथा  । । ४३.३३ । ।

  श्वभिः शृगालैः क्रव्यादैः काककङ्कबकादिभिः  ।  
  अग्नितुण्डैर्भक्ष्यमाणा भुजङ्गैर्वृश्चिकैस्तथा  । । ४३.३४ । ।

  अग्निना दह्यमानाश्च तुद्यमानाश्च कण्टकैः  ।  
  क्रकचैः पाट्यमानाश्च पीड्यमानाश्च तृष्णया  । । ४३.३५ । ।

  क्षुधया व्यथमानाश्च घोरैर्व्याघ्रगणैस्तथा  ।  
  पूयशोणितगन्धेन मूर्छमानाः पदे पदे  । । ४३.३६ । ।

  परान्नपानं लिप्सन्तस्ताद्यमानाश्च किंकरैः  ।  
  काककङ्कबकादीनां भीमानां सदृशाननैः  । । ४३.३७ । ।

  क्वचित्तैलेन क्वाथ्यन्ते ताड्यन्ते मुसलैः क्वचित् ।  
  आयसीषु च वट्यन्ते शिलासु च तथा क्वचित् । । ४३.३८ । ।

  क्वचिद्वान्तं अथाश्नन्ति क्वचित्पूयं असृक्क्वचित् ।  
  क्वचिद्विष्ठां क्वचिन्मांसं पूयगन्धि सुदारुणम् । । ४३.३९ । ।

  अन्धकारेषु तिष्ठन्ति दारुणेषु तथा क्वचित् ।  
  क्रिमिभिर्भक्ष्यमाणाश्च वह्नितुण्डैः सुदारुणैः  । । ४३.४० । ।

  क्वचिच्छीतेन बाध्यन्ते क्वचित्चामेध्यमध्यगाः  ।  
  परस्परं अथाश्नन्ति क्वचित्प्रेताः सुदारुणाः  । । ४३.४१ । ।

  क्वचिद्भूतेन ताड्यन्ते लम्बमानास्तथा क्वचित् ।  
  क्वचित्क्षिप्यन्ति बानौघैरुत्कृत्यन्ते तथा क्वचित् । । ४३.४२ । ।

  कण्टेषु दत्तपादाश्च भुजङ्गाभोगवेष्टिताः  ।  
  पीड्यमानास्तथा यन्त्रैः कृष्यमाणाश्च जानुभिः  । । ४३.४३ । ।

  भग्नपृष्ठशिरोग्रीवाः सूचीकण्ठाः सुदारुणाः  ।  
  कूटागारप्रमाणैश्च शरीरैर्यातनाक्षमैः  । । ४३.४४ । ।

  एवं पातकिनः पापं अनुभूय सुदुःखिताः  ।  
  तिर्यग्योनौ प्रपद्यन्ते दुःखानि विविधानि च  । । ४३.४५ । ।


४४

अथ पापात्मनां नरकेष्वनुभूतदुःखानां तिर्यग्योनयो भवन्ति । । ४४.१ । ।

अतिपातकिनां पर्यायेण सर्वाः स्थावरयोनयः । । ४४.२ । ।

महापातकिनां च क्रिमियोनयः । । ४४.३ । ।

अनुपातकिनां पक्षियोनयः । । ४४.४ । ।

उपपातकिनां जलजयोनयः । । ४४.५ । ।

कृतजातिभ्रंशकराणां जलचरयोनयः । । ४४.६ । ।

कृतसंकरीकरणकर्मणां मृगयोनयः । । ४४.७ । ।

कृतापात्रीकरणकर्मणां पशुयोनयः । । ४४.८ । ।

कृतमलिनीकरणकर्मणां मनुष्येष्वस्पृश्ययोनयः । । ४४.९ । ।

प्रकीर्णकेषु प्रकीर्णा हिंस्राः क्रव्यादा भवन्ति । । ४४.१० । ।

अभोज्यान्नाभक्ष्याशी क्रिमिः । । ४४.११ । ।

स्तेनः श्येनः । । ४४.१२ । ।

प्रकृष्टवर्त्मापहारी बिलेशयः । । ४४.१३ । ।

आखुर्धान्यहारी । । ४४.१४ । ।

हंसः कांस्यापहारी । । ४४.१५ । ।

जलहृज्जलाभिप्लवः । । ४४.१६ । ।

मधु दंशः । । ४४.१७ । ।

पयः काकः । । ४४.१८ । ।

रसं श्वा । । ४४.१९ । ।

घृतं नकुलः । । ४४.२० । ।

मांसं गृध्रः । । ४४.२१ । ।

वसां मद्गुः । । ४४.२२ । ।

तैलं तैलपायिकः । । ४४.२३ । ।

लवणं चीविवाक् । । ४४.२४ । ।

दधि बलाका । । ४४.२५ । ।

कौशेयं हृत्वा भवति तित्तिरिः । । ४४.२६ । ।

क्षौमं दर्दुरः । । ४४.२७ । ।

कार्पासतान्तवं क्रौञ्चः । । ४४.२८ । ।

गोधा गां । । ४४.२९ । ।

वाल्गुदो गुडं । । ४४.३० । ।

छुछुन्दरिर्गन्धान् । । ४४.३१ । ।

पत्रशाकं बर्ही । । ४४.३२ । ।

कृतान्नं सेधा । । ४४.३३ । ।

अकृतान्नं शल्यकः । । ४४.३४ । ।

अग्निं बकः । । ४४.३५ । ।

गृहकार्युपस्करं । । ४४.३६ । ।

रक्तवासांसि जीवजीवकः । । ४४.३७ । ।

गजं कूर्मः । । ४४.३८ । ।

अश्वं व्याघ्रः । । ४४.३९ । ।

फलं पुष्पं वा मर्कटः । । ४४.४० । ।

ऋक्षः स्त्रियं । । ४४.४१ । ।

यानं उष्ट्रः । । ४४.४२ । ।

पशून्गृध्रः । । ४४.४३ । ।

  यद्वा तद्वा परद्रव्यं अपहृत्य बलान्नरः  ।  
  अवश्यं याति तिर्यक्त्वं जग्ध्वा चैवाहुतं हविः  । । ४४.४४ । ।

  स्त्रियोऽप्येतेन कल्पेन हृत्वा दोषं अवाप्नुयुः  ।  
  एतेषां एव जन्तूनां भार्यात्वं उपयान्ति ताः  । । ४४.४५ । ।

४५

नरकाभिभूतदुःखानां तिर्यक्त्वं उत्तीर्णानां मानुष्येषु लक्षणानि भवन्ति । । ४५.१ । ।

कुष्ठ्यतिपातकी । । ४५.२ । ।

ब्रह्महा यक्ष्मी । । ४५.३ । ।

सुरापः श्यावदन्तकः । । ४५.४ । ।

सुवर्णहारी कुनखी । । ४५.५ । ।

गुरुतर्ल्पगो दुश्चर्मा । । ४५.६ । ।

पूतिनासः पिशुनः । । ४५.७ । ।

पूतिवक्त्रः सूचकः । । ४५.८ । ।

धान्यचोरोऽङ्गहीनः । । ४५.९ । ।

मिश्रचोरोऽतिरिक्ताङ्गः । । ४५.१० । ।

अन्नापहारकस्त्वामयावी । । ४५.११ । ।

वागपहारको मूकः । । ४५.१२ । ।

वस्त्रापहारकः श्वित्री । । ४५.१३ । ।

अश्वापहारकः पङ्गुः । । ४५.१४ । ।

देवब्राह्मणाक्रोशको मूकः । । ४५.१५ । ।

लोलजिह्वो गरदः । । ४५.१६ । ।

उन्मत्तोऽग्निदः । । ४५.१७ । ।

गुरोः प्रतिकूलोऽपस्मारी । । ४५.१८ । ।

गोघ्नस्त्वन्धः । । ४५.१९ । ।

दीपापहारकश्च । । ४५.२० । ।

काणश्च दीपनिर्वापकः । । ४५.२१ । ।

त्रपुचामरसीसकविक्रयी रजकः । । ४५.२२ । ।

एकशफविक्रयी मृगव्याधः । । ४५.२३ । ।

कुण्डाशी भगास्यः । । ४५.२४ । ।

घाण्टिकः स्तेनः । । ४५.२५ । ।

वार्धुषिको भ्रामरी । । ४५.२६ । ।

मृष्टाश्येकाकी वातगुल्मी । । ४५.२७ । ।

समयभेत्ता खल्वाटः । । ४५.२८ । ।

श्लीपद्यवकीर्णी । । ४५.२९ । ।

परवृत्तिघ्नो दरिद्रः । । ४५.३० । ।

परपीडाकरो दीर्घरोगी । । ४५.३१ । ।

  एवं कर्मविशेषेण जायन्ते लक्षणान्विताः  ।  
  रोगान्वितास्तथान्धाश्च कुब्जखञ्जैकलोचनाः  । । ४५.३२ । ।

  वामना बधिरा मूका दुर्बलाश्च तथापरे  ।  
  तस्मात्सर्वप्रयत्नेन प्रायश्चित्तं समाचरेत् । । ४५.३३ । ।

४६

अथ कृच्छ्राणि भवन्ति । । ४६.१ । ।

त्र्यहं नाश्नीयात् । । ४६.२ । ।

प्रत्यहं च त्रिषवणं स्नानं आचरेत् । । ४६.३ । ।

त्रिः प्रतिस्नानं अप्सु मज्जनं । । ४६.४ । ।

मग्नस्त्रिरघमर्षणं जपेत् । । ४६.५ । ।

दिवा स्थितस्तिष्ठेत् । । ४६.६ । ।

रात्रावासीनः । । ४६.७ । ।

कर्मणोऽन्ते पयस्विनीं दद्यात् । । ४६.८ । ।

इत्यघ्मर्षणं । । ४६.९ । ।

त्र्यहं सायं त्र्यहं प्रातस्त्र्यहं अयाचितं अश्नीयात् । एष प्राजापत्यः
| | ४६.१० | |

त्र्यहं उष्णाः पिबेदपस्त्र्यहं उष्णं घृतं त्र्यहं उष्णं पयस्त्र्यहं च नाश्नीयादेष तप्तकृच्छ्रः । । ४६.११ । ।

एतैरेव शीतैः शीतकृच्छ्रः । । ४६.१२ । ।

कृच्छ्रातिकृच्छ्रः पयसा दिवसैकविंशतिक्षपणं । । ४६.१३ । ।

उदकसक्तूनां मासाभ्यवहारेणोदककृच्छ्रः । । ४६.१४ । ।

बिसाभ्यवहारेण मूलकृच्छ्रः । । ४६.१५ । ।

बिल्वाभ्यवहारेण श्रीफलकृच्छ्रः । । ४६.१६ । ।

पद्माक्षैर्वा । । ४६.१७ । ।

निराहारस्य द्वादशाहेन पराकः । । ४६.१८ । ।

गोमूत्रं गोमयं क्षीरं दधि सर्पिः कुशोदकान्येकदिवसं अश्नीयात् । द्वितीयं उपवसेत् । एतत्सांतपनं । । ४६.१९ । ।

गोमूत्रादिभिः प्रत्यहं अभ्यस्तैर्महासांतपनं । । ४६.२० । ।

त्र्यहाभ्यस्तैश्चातिसांतपनं । । ४६.२१ । ।

पिण्याकाचामतक्रोदकसक्तूनां उपवासान्तरितोऽभ्यवहारस्तुलापुरुषः । । ४६.२२
| |

कुशपलाशोदुम्बरपद्मशङ्खपुष्पीवटब्राह्मीसुवर्चलापत्रैः क्वथितस्याम्भसः प्रत्येकं पानेन पर्णकृच्छ्रः । । ४६.२३ । ।

  कृच्छ्राण्येतानि सर्वाणि कुर्वीत कृतवापनः  ।  
  नित्यं त्रिषवणस्नायी अधःशायी जितेन्द्रियः  । । ४६.२४ । ।

  स्त्रीशूद्रपतितानां च वर्जयेच्चातिभाषणम् ।  
  पवित्राणि जपेन्नित्यं जुहुयाच्चैव शक्तितः  । । ४६.२५ । ।

४७

अथ चान्द्रायणं । । ४७.१ । ।

ग्रासानविकारानश्नीयात् । । ४७.२ । ।

तांश्चन्द्रकलाभिवृद्धौ वर्धयेत्, हानौ ह्रासयेत्, अमावास्यायां नाश्नीयात् । एष चान्द्रायणो यवमध्यः । । ४७.३ । ।

पिपीलिकामध्यो वा । । ४७.४ । ।

यस्यामावास्या मध्ये भवति स पिपीलिकामध्यः । । ४७.५ । ।

यस्य पौर्णमासी स यवमध्यः । । ४७.६ । ।

अष्टौ ग्रासान्प्रतिदिवसं मासं अश्नीयात्स यतिचान्द्रायणः । । ४७.७ । ।

सायं प्रातश्चतुरश्चतुरः स शिशुचान्द्रायणः । । ४७.८ । ।

यथा कथंचित्षष्ट्योनां त्रिशतीं मासेनाश्नीयात्स सामान्यचान्द्रायणः । । ४७.९ । ।

  व्रतं एतत्पुरा भूमि कृत्वा सप्तर्षयोऽमलाः  ।  
  प्राप्तवन्तः परं स्थानं ब्रह्मा रुद्रस्तथैव च  । । ४७.१० । ।

४८

अथ कर्मभिरात्मकृतैर्गुरुं आत्मानं मन्येतात्मार्थे प्रसृतियावकं श्रपयेत् । । ४८.१ । ।

न ततोऽग्नौ जुहुयात् । । ४८.२ । ।

न चात्र बलिकर्म । । ४८.३ । ।

अशृतं श्रप्यमाणं शृतं चाभिमन्त्रयेत् । । ४८.४ । ।

श्रप्यमाणे रक्षां कुर्यात् । । ४८.५ । ।

  ब्रह्मा देवानां पदवीः कवीनां ऋषिर्विप्राणां महिषो मृगाणाम् ।  
  श्येनो गृध्राणां स्वधितिर्वनानां सोमः पवित्रं अत्येति रेभन् । । ४८.६ । ।

इति दर्भान्बध्नाति । । ४८.६ । ।

शृतं च तं अश्नीयात्पात्रे निषिच्य । । ४८.७ । ।

ये देवा मनोजाता मोनोजुषः सुदक्षा दक्षपितरस्ते नः पान्तु ते नोऽवन्तु तेभ्यो नमस्तेभ्यः स्वाहेत्यात्मनि जुहुयात् । । ४८.८ । ।

अथाचान्तो नाभिं आलभेत । । ४८.९ । ।

स्नाताः पीता भवत यूयं आपोऽस्माकं उदरे यवाः, ता अस्मभ्यं अनमीवा अयक्ष्मा अनागसः सन्तु देवीरमृतां ऋतावृध इति । । ४८.१० । ।

त्रिरात्रं मेधार्थी । । ४८.११ । ।

षड्रात्रं पापकृत् । । ४८.१२ । ।

सप्तरात्रं पीत्वा महापातकिनां अन्यतमं पुनाति । । ४८.१३ । ।

द्वादशरात्रेण पूर्वपुरुषकृतं अपि पापं निर्दहति । । ४८.१४ । ।

मासं पीत्वा सर्वपापानि । । ४८.१५ । ।

गोनिहारमुक्तानां यवानां एकविंशतिरात्रं च । । ४८.१६ । ।

  यवोऽसि धान्यराजोऽसि वारुणो मधुसंयुतः  ।  
  निर्णोदः सर्वपापानां पवित्रं ऋषिभिर्धृतम् । । ४८.१७ । ।

  घृतं यवा मधु यवा आपो वा अमृतं यवाः  ।  
  सर्वे पुनीत मे पापं यन्मे किंचन दुष्कृतम् । । ४८.१८ । ।

  वाचा कृतं कर्मकृतं मनसा दुर्विचिन्तितम् ।  
  अलक्ष्मीं कालकर्णीं च नाशयध्वं यवा मम  । । ४८.१९ । ।

  श्वसूकरावलीढं च उच्छिष्टोपहतं च यत् ।  
  मातापित्रोरशुश्रूषां तत्पुनीध्वं यवा मम  । । ४८.२० । ।

  गणान्नं गणिकान्नं च शूद्रान्नं श्राद्धसूतकम् ।  
  चौरस्यान्नं नवश्राद्धं पुनीध्वं च यवा मम  । । ४८.२१ । ।

  बालधूर्तं अधर्मं च राजद्वारकृतं च यत् ।  
  सुवर्णस्तैन्यं अव्रात्यं अयाज्यस्य च याजनम् ।  
  ब्राह्मणानां परीवादं पुनीध्वं च यवा मम  । । ४८.२२ । ।


४९

मार्गशीर्षशुक्लैकादश्यां उपोषितो द्वादश्यां भगवन्तं श्रीवासुदेवं अर्चयेत् । । ४९.१ । ।

पुष्पधूपानुलेपनदीपनैवेद्यैः वह्निब्राह्मणतर्पणैश्च । । ४९.२ । ।

व्रतं एतत्संवत्सरं कृत्वा पापेभ्यः पूतो भवति । । ४९.३ । ।

यावज्जीवं कृत्वा श्वेतद्वीपं आप्नोति । । ४९.४ । ।

उभयपक्षद्वादशीष्वेवं संवत्सरेण स्वर्गलोकं आप्नोति । । ४९.५ । ।

यावज्जीवं कृत्वा विष्णुलोकं । । ४९.६ । ।

एवं एव पञ्चदशीष्वपि । । ४९.७ । ।

  ब्रह्मभूतं अमावास्यां पौर्णमास्यां तथैव च  ।  
  योगभूतं परिचरन्केशवं महदाप्नुयात् । । ४९.८ । ।

  दृश्येते सहितौ यस्यां दिवि चन्द्रबृहस्पती  ।  
  पौर्णमासी तु महती प्रोक्ता संवत्सरे तु सा  । । ४९.९ । ।

  तस्यां दानोपवासाद्यं अक्षयं परिकीर्तितम् ।  
  तथैव द्वादशी शुक्ला या स्याच्छ्रवणसंयुता  । । ४९.१० । ।


५०

वने पर्णकुटीं कृत्वा वसेत् । । ५०.१ । ।

त्रिषवणं स्नायात् । । ५०.२ । ।

स्वकर्म चाचक्षाणो ग्रामे ग्रामे भैक्ष्यं आचरेत् । । ५०.३ । ।

तृणशायी च स्यात् । । ५०.४ । ।

एतन्महाव्रतं । । ५०.५ । ।

ब्राह्मणं हत्वा द्वादशसंवत्सरं कुर्यात् । । ५०.६ । ।

यागस्थं क्षत्रियं वैश्यं वा । । ५०.७ । ।

गुर्विणीं रजस्वलां वा । । ५०.८ । ।

अत्रिगोत्रां वा नारीं । । ५०.९ । ।

मित्रं वा । । ५०.१० । ।

नृपतिवधे महाव्रतं एव द्विगुणं कुर्यात् । । ५०.११ । ।

पादोनं क्षत्रियवधे । । ५०.१२ । ।

अर्धं वैश्यवधे । । ५०.१३ । ।

तदर्धं शूद्रवधे । । ५०.१४ । ।

सर्वेषु शवशिरोध्वजी स्यात् । । ५०.१५ । ।

मासं एकं कृतवापनो गवां अनुगमनं कुर्यात् । । ५०.१६ । ।

तास्वासीनास्वासीत । । ५०.१७ । ।

स्थितासु स्थितश्च स्यात् । । ५०.१८ । ।

सन्नां चोद्धरेत् । । ५०.१९ । ।

भयेभ्यश्च रक्षेत् । । ५०.२० । ।

तासां शीतादित्राणं अकृत्वा नात्मनः कुर्यात् । । ५०.२१ । ।

गोमूत्रेण स्नायात् । । ५०.२२ । ।

गोरसैश्च वर्तेत । । ५०.२३ । ।

एतद्गोव्रतं गोवधे कुर्यात् । । ५०.२४ । ।

गजं हत्वा पञ्च नीलवृषभान्दद्यात् । । ५०.२५ । ।

तुरगं वासः । । ५०.२६ । ।

एकहायनं अनड्वाहं खरवधे । । ५०.२७ । ।

मेषाजवधे च । । ५०.२८ । ।

सुवर्णकृष्णलं उष्ट्रवधे । । ५०.२९ । ।

श्वानं हत्वा त्रिरात्रं उपवसेत् । । ५०.३० । ।

हत्वा मूषकमार्जारनकुलमण्डूकडुण्डुभाजगराणां अन्यतमं उपोषितः कृसरं ब्राह्मणं भोजयित्वा लोहदण्डं दक्षिणां दद्यात् । । ५०.३१ । ।

गोधोलूककाकझषवधे त्रिरात्रं उपवसेत् । । ५०.३२ । ।

हंसबकबलाकामद्गुवानरश्येनभासचक्रवाकानां अन्यतमं हत्वा ब्राह्मणाय गां दद्यात् । । ५०.३३ । ।

सर्पं हत्वाभ्रीं कार्ष्णायसीं दद्यात् । । ५०.३४ । ।

षण्ढं हत्वा पलालभारकं । । ५०.३५ । ।

वराहं हत्वा घृतकुम्भं । । ५०.३६ । ।

तित्तिरिं तिलद्रोणं । । ५०.३७ । ।

शुकं द्विहायनवत्सं । । ५०.३८ । ।

क्रौञ्चं त्रिहायनं । । ५०.३९ । ।

क्रव्यादमृगवधे पयस्विनीं गां दद्यात् । । ५०.४० । ।

अक्रव्यादमृगवधे वत्सतरीं । । ५०.४१ । ।

अनुक्तमृगवधे त्रिरात्रं पयसा वर्तेत । । ५०.४२ । ।

पक्षिवधे नक्ताशी स्यात् । । ५०.४३ । ।

रूप्यमाषं वा दद्यात् । । ५०.४४ । ।

हत्वा जलचरं उपवसेत् । । ५०.४५ । ।

  अस्थन्वतां तु सत्त्वानां सहस्रस्य प्रमापणे  ।  
  पूर्णे चानस्यनस्थ्नां तु शूद्रहत्याव्रतं चरेत् । । ५०.४६ । ।

  किंचिदेव तु विप्राय दद्यादस्थिमतां वधे  ।  
  अनश्थ्नां चैव हिंसायां प्राणायामेन शुध्यति  । । ५०.४७ । ।

  फलदानां तु वृक्षाणां छेदने जप्यं ऋक्शतम् ।  
  गुल्मवल्लीलतानां च पुष्पितानां च वीरुधाम् । । ५०.४८ । ।

  अन्नाद्यजानां सत्त्वानां रसजानां च सर्वशः  ।  
  फलपुष्पोद्भवानां च घृतप्राशो विशोधनम् । । ५०.४९ । ।

  कृष्टजानां ओषधीनां जातानां च स्वयं वने  ।  
  वृथालम्भेऽनुगच्छेद्गां दिनं एकं पयोव्रतः  । । ५०.५० । ।

५१

सुरापः सर्वकर्मवर्जितः कणान्वर्षं अश्नीयात् । । ५१.१ । ।

मलानां मद्यानां चान्यतमस्य प्राशने चान्द्रायणं कुर्यात् । । ५१.२ । ।

लशुनपलाण्डुगृञ्जनैतद्गन्धिविड्वराहग्रामकुक्कुटवानरगोमांसभक्षणे च । । ५१.३ । ।

सर्वेष्वेतेषु द्विजानां प्रायश्चित्तान्ते भूयः संस्कारं कुर्यात् । । ५१.४ । ।

वपनमेखलादण्डभैक्ष्यचर्याव्रतानि पुनःसंस्कारकर्मणि वर्जनीयानि । । ५१.५
| |

शशकशल्यकगोधाखड्गकूर्मवर्जं पञ्चनखमांसाशने सप्तरात्रं उपवसेत् । । ५१.६ । ।

गणगणिकास्तेनगायनान्नानि भुक्त्वा सप्तरात्रं पयसा वर्तेत । । ५१.७ । ।

तक्षकान्नं चर्मकर्तुश्च । । ५१.८ । ।

वार्धुषिककदर्यदीक्षितबद्धनिगडाभिशस्तषण्ढानां च । । ५१.९ । ।

पुंश्चलीदाम्भिकचिकित्सकलुब्धकक्रूरोग्रोच्छिष्टभोजिनां च । । ५१.१० । ।

अवीरस्त्री सुवर्णकारसपत्नपतितानां च । । ५१.११ । ।

पिशुनानृतवादिक्षतधर्मात्मरसविक्रयिणां च । । ५१.१२ । ।

शैलूषतन्तुवायकृतघ्नरजकानां च । । ५१.१३ । ।

कर्मकारनिषादरङ्गावतारिवैणशस्त्रविक्रयिणां च । । ५१.१४ । ।

श्वजीविशौण्डिकतैलिकचैलनिर्णेजकानां च । । ५१.१५ । ।

रजस्वलासहोपपतिवेश्मानां च । । ५१.१६ । ।

भ्रूणघ्नावेक्षितं उदक्यासंस्पृष्टं पतत्रिणावलीढं शुना संस्पृष्टं गवाघ्रातं च । । ५१.१७ । ।

कामतः पदा स्पृष्टं अवक्षुतं । । ५१.१८ । ।

मत्तक्रुद्धातुराणां च । । ५१.१९ । ।

अनर्चितं वृथा मांसं च । । ५१.२० । ।

पाठीनरोहितराजीवसिंहतुण्डशकुलवर्जं सर्वमत्स्यमांसाशने त्रिरात्रं उपवसेत् । । ५१.२१ । ।

सर्वजलजमांसाशने च । । ५१.२२ । ।

आपः सुराभाण्डस्थाः पीत्वा सप्तरात्रं शङ्खपुष्पीशृतं पयः पिबेत् । । ५१.२३
| |

मद्यभाण्डस्थाश्च पञ्चरात्रं । । ५१.२४ । ।

सोमपः सुरापस्याघ्राय गन्धं उदकमग्नस्त्रिरघमर्षणं जप्त्वा घृतप्राशनं आचरेत् । । ५१.२५ । ।

खरोष्ट्रकाकमांसाशने चान्द्रायणं कुर्यात् । । ५१.२६ । ।

प्राश्याज्ञातं सूनास्थं शुष्कमांसं च । । ५१.२७ । ।

क्रव्यादमृगपक्षिमांसाशने तप्तकृच्छ्रं । । ५१.२८ । ।

कलविङ्कप्लवचक्रवाकहंसरज्जुदालसारसदात्यूहशुकसारिकाबकबलाकाकोकिलखञ्जरीटाशने त्रिरात्रं उपवसेत् । । ५१.२९ । ।

एकशफोभयदन्ताशने च । । ५१.३० । ।

तित्तिरिकपिञ्जललावकवर्तिकामयूरवर्जं सर्वपक्षिमांसाशने चाहोरात्रं । । ५१.३१ । ।

कीटाशने दिनं एकं ब्रह्मसुवर्चलां पिबेत् । । ५१.३२ । ।

शुनां मांसाशने च । । ५१.३३ । ।

छत्राककवकाशने सांतपनं । । ५१.३४ । ।

यवगोधूमपयोविकारं स्नेहाक्तं शुक्तं खाण्डवं च वर्जयित्वा यत्पर्युषितं तत्प्राश्योपवसेत् । । ५१.३५ । ।

व्रश्चनामेध्यप्रभवान्लोहितांश्च वृक्षनिर्यासान् । । ५१.३६ । ।

शालूकवृथाकृसरसंयावपायसापूपशष्कुलीदेवान्नानि हवींषि च । । ५१.३७ । ।

गोअजामहिषीवर्जं सर्वपयांसि च । । ५१.३८ । ।

अनिर्दशाहानि तान्यपि । । ५१.३९ । ।

स्यन्दिनीसन्धिनीविवत्साक्षीरं च । । ५१.४० । ।

अमेध्यभुजश्च । । ५१.४१ । ।

दधिवर्जं केवलानि च शुक्तानि । । ५१.४२ । ।

ब्रह्मचर्याश्रमी श्राद्धभोजने त्रिरात्रं उपवसेत् । । ५१.४३ । ।

दिनं एकं चोदके वसेत् । । ५१.४४ । ।

मधुमांसाशने प्राजापत्यं । । ५१.४५ । ।

बिडालकाकनकुलाखूच्छिष्टभक्षणे ब्रह्मसुवर्चलां पिबेत् । । ५१.४६ । ।

श्वोच्छिष्टाशने दिनं एकं उपोषितः पञ्चगव्यं पिबेत् । । ५१.४७ । ।

पञ्चनखविण्मूत्राशने सप्तरात्रं । । ५१.४८ । ।

आमश्राद्धाशने त्रिरात्रं पयसा वर्तेत । । ५१.४९ । ।

ब्राह्मणः शूद्रोच्छिष्टाशने सप्तरात्रं । । ५१.५० । ।

वैश्योच्छिष्टाशने पञ्चरात्रं । । ५१.५१ । ।

राजन्योच्छिष्टाशने त्रिरात्रं । । ५१.५२ । ।

ब्राह्मणोच्छिष्टाशने त्वेकाहं । । ५१.५३ । ।

राजन्यः शूद्रोच्छिष्टाशी पञ्चरात्रं । । ५१.५४ । ।

वैश्योच्छिष्टाशी त्रिरात्रं । । ५१.५५ । ।

वैश्यः शूद्रोच्छिष्टाशी च । । ५१.५६ । ।

चण्डालान्नं भुक्त्वा त्रिरात्रं उपवसेत् । । ५१.५७ । ।

सिद्धं भुक्त्वा पराकः । । ५१.५८ । ।

  असंस्कृतान्पशून्मन्त्रैर्नाद्याद्विप्रः कथंचन  ।  
  मन्त्रैस्तु संस्कृतानद्याच्छाश्वतं विधिं आस्थितः  । । ५१.५९ । ।

  यावन्ति पशुरोमाणि तावत्कृत्वेह मारणम् ।  
  वृथा पशुघ्नः प्राप्नोति प्रेत्य चेह च निष्कृतिम् । । ५१.६० । ।

  यज्ञार्थं पशवः सृष्टाः स्वयं एव स्वयंभुवा  ।  
  यज्ञो हि भूत्यै सर्वस्य तस्माद्यज्ञे वधोऽवधः  । । ५१.६१ । ।

  न तादृशं भवत्येनो मृगहन्तुर्धनार्थिनः  ।  
  यादृशं भवति प्रेत्य वृथा मांसानि खादतः  । । ५१.६२ । ।

  ओषध्यः पशवो वृक्षास्तिर्यञ्चः पक्षिणस्तथा  ।  
  यज्ञार्थं निधनं प्राप्ताः प्राप्नुवन्त्युच्छ्रितीः पुनः  । । ५१.६३
| |

  मधुपर्के च यज्ञे च पितृदैवतकर्मणि  ।  
  अत्रैव पशवो हिंस्या नान्यत्रेति कथंचन  । । ५१.६४ । ।

  यज्ञार्थेषु पशून्हिंसन्वेदतत्त्वार्थविद्द्विजः  ।  
  आत्मानं च पशूंश्चैव गमयत्युत्तमां गतिम् । । ५१.६५ । ।

  गृहे गुरावरण्ये वा निवसन्नात्मवान्द्विजः  ।  
  नावेदविहितां हिंसां आपद्यपि समाचरेत् । । ५१.६६ । ।

  या वेदविहिता हिंसा नियतास्मिंश्चराचरे  ।  
  अहिंसां एव तां विद्याद्वेदाद्धर्मो हि निर्बभौ  । । ५१.६७ । ।

  योऽहिंसकानि भूतानि हिनस्त्यात्मसुखेच्छया  ।  
  स जीवंश्च मृतश्चैव न क्वचित्सुखं एधते  । । ५१.६८ । ।

  यो बन्धनवधक्लेशान्प्राणिनां न चिकीर्षति  ।  
  स सर्वस्य हितप्रेप्सुः सुखं अत्यन्तं अश्नुते  । । ५१.६९ । ।

  यद्ध्यायति यत्कुरुते रतिं बध्नाति यत्र च  ।  
  तदेवाप्नोत्ययत्नेन यो हिनस्ति न किंचन  । । ५१.७० । ।

  नाकृत्वा प्राणिनां हिंसां मांसं उत्पद्यते क्वचित् ।  
  न च प्राणिवधः स्वर्ग्यस्तस्मान्मांसं विवर्जयेत् । । ५१.७१ । ।

  समुत्पत्तिं च मांसस्य वधबन्धौ च देहिनाम् ।  
  प्रसमीक्ष्य निवर्तेत सर्वमांसस्य भक्षणात् । । ५१.७२ । ।

  न भक्षयति यो मांसं विधिं हित्वा पिशाचवत् ।  
  स लोके प्रियतां याति व्याधिभिश्च न पीड्यते  । । ५१.७३ । ।

  अनुमन्ता विशसिता निहन्ता क्रयविक्रयी  ।  
  संस्कर्ता चोपहर्ता च खादकश्चेति घातकाः  । । ५१.७४ । ।

  स्वमांसं परमांसेन यो वर्धयितुं इच्छति  ।  
  अनभ्यर्च्य पितॄन्देवान्न ततोऽन्योऽस्त्यपुण्यकृत् । । ५१.७५ । ।

  वर्षे वर्षेऽश्वमेधेन यो यजेत शतं समाः  ।  
  मांसानि च न खादेद्यस्तयोः पुण्यफलं समम् । । ५१.७६ । ।

  फलमूलाशनैर्दिव्यैर्मुन्यन्नानां च भोजनैः  ।  
  न तत्फलं अवाप्नोति यन्मांसपरिवर्जनात् । । ५१.७७ । ।

  मां स भक्षयितामुत्र यस्य मांसं इहाद्म्यहम् ।  
  एतन्मांसस्य मांसत्वं प्रवदन्ति मनीषिणः  । । ५१.७८ । ।

५२

सुवर्णस्तेयकृद्राज्ञे कर्माचक्षाणो मुसलं अर्पयेत् । । ५२.१ । ।

वधात्त्यागाद्वा प्रयतो भवति । । ५२.२ । ।

महाव्रतं द्वादशाब्दानि वा कुर्यात् । । ५२.३ । ।

निक्षेपापहारी च । । ५२.४ । ।

धान्यधनापहारी च कृच्छ्रं अब्दं । । ५२.५ । ।

मनुष्यस्त्रीकूपक्षेत्रवापीनां अपहारे चान्द्रायणं । । ५२.६ । ।

द्रव्याणां अल्पसाराणां सांतपनं । । ५२.७ । ।

भक्ष्यभोज्ययानशय्यासनपुष्पमूलफलानां पञ्चगव्यपानं । । ५२.८ । ।  
तृणकाष्ठद्रुमशुष्कान्नगुडवस्त्रचर्मामिषाणां त्रिरात्रं उपवसेत् । । ५२.९
| |

मणिमुक्ताप्रवालताम्ररजतायःकांस्यानां द्वादशाहं कणानश्नीयात् । । ५२.१० । ।

कार्पासकीटजोर्णाद्यपहरणे त्रिरात्रं पयसा वर्तेत । । ५२.११ । ।

द्विशफैकशफापहरणे द्विरात्रं उपवसेत् । । ५२.१२ । ।

पक्षिगन्धौषधिरज्जुवैदलानां अपहरणे दिनं उपवसेत् । । ५२.१३ । ।

  दत्त्वैवापहृतं द्रव्यं धनिकस्याप्युपायतः  ।  
  प्रायश्चित्तं ततः कुर्यात्कल्मषस्यापनुत्तये  । । ५२.१४ । ।

  यद्यत्परेभ्यस्त्वादद्यात्पुरुषस्तु निरङ्कुशः  ।  
  तेन तेन विहीनः स्याद्यत्र यत्राभिजायते  । । ५२.१५ । ।

  जीवितं धर्मकामौ च धने यस्मात्प्रतिष्ठितौ  ।  
  तस्मात्सर्वप्रयत्नेन धनहिंसां विवर्जयेत् । । ५२.१६ । ।

  प्राणिहिंसापरो यस्तु धनहिंसापरस्तथा  ।  
  महद्दुःखं अवाप्नोति धनहिंसापरस्तयोः  । । ५२.१७ । ।


५३

अथागम्यागमने महाव्रतविधानेनाब्दं चीरवासा वने प्राजापत्यं कुर्यात् । । ५३.१ । ।

परदारगमने च । । ५३.२ । ।

गोव्रतं गोगमने च । । ५३.३ । ।

पुंस्ययोनावाकाशेऽप्सु दिवा गोयाने च सवासाः स्नानं आचरेत् । । ५३.४ । ।

चण्डालीगमने तत्साम्यं आप्नुयात् । । ५३.५ । ।

अज्ञानतश्चान्द्रायणद्वयं कुर्यात् । । ५३.६ । ।

पशुवेश्यागमने च प्राजापत्यं । । ५३.७ । ।

सकृद्दुष्टा च स्त्री यत्पुरुषस्य परदारे तद्व्रतं कुर्यात् । । ५३.८ । ।

  यत्करोत्येकरात्रेण वृषलीसेवनाद्द्विजः  ।  
  तद्भैक्ष्यभुग्जपन्नित्यं त्रिभिर्वर्षैर्व्यपोहति  । । ५३.९ । ।

५४

यः पापात्मा येन सह संयुज्यते स तस्यैव प्रायश्चित्तं कुर्यात् । । ५४.१ । ।

मृतपञ्चनखात्कूपादत्यन्तोपहताच्चोदकं पीत्वा ब्राहमणस्त्रिरात्रं उपवसेत् । । ५४.२ । ।

द्व्यहं राजन्यः । । ५४.३ । ।

एकाहं वैश्यः । । ५४.४ । ।

शूद्रो नक्तं । । ५४.५ । ।

सर्वे चान्ते व्रतस्य पञ्चगव्यं पिबेयुः । । ५४.६ । ।

  पञ्चगव्यं पिबेच्छूद्रो ब्राह्मणस्तु सुरां पिबेत् ।  
  उभौ तौ नरकं यातो महारौरवसंज्ञितम् । । ५४.७ । ।

पर्वानारोग्यवर्जं ऋताववगच्छन्पत्नीं त्रिरात्रं उपवसेत् । । ५४.८ । ।

कूटसाक्षी ब्रह्महत्याव्रतं चरेत् । । ५४.९ । ।

अनुदकमूत्रपुरीषकरणे सचैलं स्नानं महाव्याहृतिहोमश्च । । ५४.१० । ।

सूर्याभ्युदितनिर्मुक्तः सचैलस्नातः सावित्र्यष्टशतं आवर्तयेत् । । ५४.११
| |

श्वसृगालविड्वराहखरवानरवायसपुंश्चलीभिर्दष्टः स्रवन्तीं आसाद्य षोडश प्राणायामान्कुर्यात् । । ५४.१२ । ।

वेदाग्न्युत्सादी त्रिषवणस्नाय्यधःशायी संवत्सरं सकृद्भैक्ष्येण वर्तेत । । ५४.१३ । ।

समुत्कर्षानृते गुरोश्चालीकनिर्बन्धे तदाक्षेपणे च मासं पयसा वर्तेत । । ५४.१४ । ।

नास्तिको नास्तिकवृत्तिः कृतघ्नः कूटव्यवहारी ब्राह्मणवृत्तिघ्नश्चैते संवत्सरं भैक्ष्येण वर्तेरन् । । ५४.१५ । ।

परिवित्तिः परिवेत्ता च यया च परिविद्यते दाता याजकश्च चान्द्रायणं कुर्यात् । । ५४.१६ । ।

प्राणिभूपुण्यसोमविक्रयी तप्तकृच्छ्रं । । ५४.१७ । ।

आर्द्रौषधिगन्धपुष्पफलमूलचर्मवेत्रविदलतुषकपालकेशभस्मास्थिगोरसपिण्याकतिलतैलविक्रयी प्राजापत्यं । । ५४.१८ । ।

श्लैष्मजतुमधूच्छिष्टशङ्खशुक्तित्रपुसीसकृष्णलोहौदुम्बरखड्गपात्रविक्रयी चान्द्रायणं कुर्यात् । । ५४.१९ । ।

रक्तवस्त्ररङ्गरत्नगन्धगुडमधुरसोर्णाविक्रयी त्रिरात्रं उपवसेत् । । ५४.२०
| |

मांसलवणलाक्षाक्षीरविक्रयी चान्द्रायणं कुर्यात् । । ५४.२१ । ।

तं च भूयश्चोपनयेत् । । ५४.२२ । ।

उष्ट्रेण खरेण वा गत्वा नग्नः स्नात्वा सुप्त्वा भुक्त्वा प्राणायामत्रयं कुर्यात् । । ५४.२३ । ।

  जपित्वा त्रीणि सावित्र्याः सहस्राणि समाहितः  ।  
  मासं गोष्ठे पयः पीत्वा मुच्यतेऽसत्प्रतिग्रहात् । । ५४.२४ । ।

  अयाज्ययाजनं कृत्वा परेषां अन्त्यकर्म च  ।  
  अभिचारं अहीनं च त्रिभिः कृच्छ्रैर्व्यपोहति  । । ५४.२५ । ।

  येषां द्विजानां सावित्री नानूच्येत यथाविधि  ।  
  तांश्चारयित्वा त्रीन्कृच्छ्रान्यथाविध्युपनाययेत् । । ५४.२६ । ।

  प्रायश्चित्तं चिकीर्षन्ति विकर्मस्थास्तु ये द्विजाः  ।  
  ब्राह्मण्याच्च परित्यक्तास्तेषां अप्येतदादिशेत् । । ५४.२७ । ।

  यद्गर्हितेनार्जयन्ति कर्मणा ब्राह्मणा धनम् ।  
  तस्योत्सर्गेण शुध्यन्ति जप्येन तपसा तथा  । । ५४.२८ । ।

  वेदोदितानां नित्यानां कर्मणां समतिक्रमे  ।  
  स्नातकव्रतलोपे च प्रायश्चित्तं अभोजनम् । । ५४.२९ । ।

  अवगूर्य चरेत्कृच्छ्रं अतिकृच्छ्रं निपातने  ।  
  \*कृच्छ्रातिकृच्छ्रं कुर्वीत विप्रस्योत्पाद्य शोणितं \[कुच्छ्र\] 
| | ५४.३० | |

  एनस्विभिर्निर्णिक्तैर्नार्थं किंचित्समाचरेत् ।  
  कृतनिर्णेजनांश्चैतान्न जुगुप्सेत धर्मवित् । । ५४.३१ । ।

  बालघ्नांश्च कृतघ्नांश्च विशुद्धानपि धर्मतः  ।  
  शरणागतहन्तॄंश्च स्त्रीहन्तॄंश्च न संवसेत् । । ५४.३२ । ।

  अशीतिर्यस्य वर्षाणि बालो वाप्यूनषोडशः  ।  
  प्रायश्चित्तार्धं अर्हन्ति स्त्रियो रोगिण एव च  । । ५४.३३ । ।

  अनुक्तनिष्कृतीनां तु पापानां अपनुत्तये  ।  
  शक्तिं चावेक्ष्य पापं च प्रायश्चित्तं प्रकल्प्येत् । । ५४.३४ । ।

५५

अथ रहस्यप्रायश्चित्तानि भवन्ति । । ५५.१ । ।

स्रवन्तीं आसाद्य स्नातः प्रत्यहं षोडश प्राणायामान्सलक्षणान्कृत्वैककालं हविष्याशी मासेन ब्रह्महा पूतो भवति । । ५५.२ । ।

कर्मणोऽन्ते पयस्विनीं गां दद्यात् । । ५५.३ । ।

व्रतेनाघमर्षणेन च सुरापः पूतो भवति । । ५५.४ । ।

गायत्रीदशसाहस्रजपेन सुवर्णस्तेयकृत् । । ५५.५ । ।

त्रिरात्रोपोषितः पुरुषसूक्तजपहोमाभ्यां गुरुतल्पगः । । ५५.६ । ।

  यथाश्वमेधः क्रतुराट्सर्वपापापनोदकः  ।  
  तथाघमर्षणं सूक्तं सर्वपापापनोदकम् । । ५५.७ । ।

  प्राणायामं द्विजः कुर्यात्सर्वपापापनुत्तये  ।  
  दह्यन्ते सर्वपापानि प्राणायामैर्द्विजस्य तु  । । ५५.८ । ।

  सव्याहृतिं सप्रणवां गायत्रीं शिरसा सह  ।  
  त्रिः पठेदायतप्राणः प्राणायामः स उच्यते  । । ५५.९ । ।

  अकारं चाप्युकारं च मकारं च प्रजापतिः  ।  
  वेदत्रयान्निरदुहद्भूर्भुवः स्वरितीति च  । । ५५.१० । ।

  त्रिभ्य एव तु वेदेभ्यः पादं पादं अदूदुहत् ।  
  तदित्यृचोऽस्याः सावित्र्याः परमेष्ठी प्रजापतिः  । । ५५.११ । ।

  एतदक्षरं एतां च जपन्व्याहृतिपूर्विकाम् ।  
  संध्ययोर्वेदविद्विप्रो वेदपुण्येन युज्यते  । । ५५.१२ । ।

  सहस्रकृत्वस्त्वभ्यस्य बहिरेतत्त्रिकं द्विजः  ।  
  महतोऽप्येनसो मासात्त्वचेवाहिर्विमुच्यते  । । ५५.१३ । ।

  एतत्त्रयविसंयुक्तः काले च क्रियया स्वया  ।  
  विप्रक्षत्रियविड्जातिर्गर्हणां याति साधुषु  । । ५५.१४ । ।

  ओंकारपूर्विकास्तिस्रो महाव्याहृतयोऽव्ययाः  ।  
  त्रिपदा चैव गायत्री विज्ञेया ब्राह्मणो मुखम् । । ५५.१५ । ।

  योऽधीतेऽहन्यहन्येतां त्रीणि वर्षाण्यतन्द्रितः  ।  
  स ब्रह्म परं अभ्येति वायुभूतः खमूर्तिमान् । । ५५.१६ । ।

  एकाक्षरं परं ब्रह्म प्राणायामाः परं तपः  ।  
  सावित्र्यास्तु परं नान्यन्मौनात्सत्यं विशिष्यते  । । ५५.१७ । ।

  क्षरन्ति सर्वा वैदिक्यो जुहोतियजतिक्रियाः  ।  
  अक्षरं त्वक्षरं ज्ञेयं ब्रह्मा चैव प्रजापतिः  । । ५५.१८ । ।

  विधियज्ञाज्जपयज्ञो विशिष्टो दशभिर्गुणैः  ।  
  उपांशुः स्याच्छतगुणः सहस्रो मानसः स्मृतः  । । ५५.१९ । ।

  ये पाकयज्ञाश्चत्वारो विधियज्ञसमन्विताः  ।  
  ते सर्वे जपयज्ञस्य कलां नार्हन्ति षोडशीम् । । ५५.२० । ।

  जप्येनैव तु संसिध्येद्ब्राह्मणो नात्र संशयः  ।  
  कुर्यादन्यन्न वा कुर्यान्मैत्रो ब्राह्मण उच्यते  । । ५५.२१ । ।

५६

अथाथः सर्ववेदपवित्राणि भवन्ति । । ५६.१ । ।

येषां जप्यैश्च होमैश्च द्विजातयः पापेभ्यः पूयन्ते । । ५६.२ । ।

अघमर्षणं । । ५६.३ । ।

देवकृतं । । ५६.४ । ।

शुद्धवत्यः । । ५६.५ । ।

तरत्समन्दीयं । । ५६.६ । ।

कूश्माण्ड्यः । । ५६.७ । ।

पावमान्यः । । ५६.८ । ।

दुर्गासावित्री । । ५६.९ । ।

अतीषङ्गाः । । ५६.१० । ।

पदस्तोमाः । । ५६.११ । ।

समानि व्याहृतयः । । ५६.१२ । ।

भारुण्डाणि । । ५६.१३ । ।

चन्द्रसाम । । ५६.१४ । ।

पुरुषव्रते सामनी । । ५६.१५ । ।

अब्लिङ्गं । । ५६.१६ । ।

बार्हस्पत्यं । । ५६.१७ । ।

गोसूक्तं । । ५६.१८ । ।

अश्वसूक्तं । । ५६.१९ । ।

सामनी चन्द्रसूक्ते च । । ५६.२० । ।

शतरुद्रियं । । ५६.२१ । ।

अथर्वशिरः । । ५६.२२ । ।

त्रिसुपर्णं । । ५६.२३ । ।

महाव्रतं । । ५६.२४ । ।

नारायणीयं । । ५६.२५ । ।

पुरुषसूक्तं च । । ५६.२६ । ।

  त्रीण्याज्यदोहानि रथन्तरं च अग्निव्रतं वामदेव्यं बृहच्च  ।  
  एतानि गीतानि पुनाति जन्तून्जातिस्मरत्वं लभते यदीच्छेत् । । ५६.२७ । ।  


५७

अथ त्याज्याः । । ५७.१ । ।

व्रात्याः । । ५७.२ । ।

पतिताः । । ५७.३ । ।

त्रिपुरुषं मातृतः पितृतश्चाशुद्धाः । । ५७.४ । ।

सर्व एवाभोज्याश्चाप्रतिग्राह्याः । । ५७.५ । ।

अप्रतिग्राह्येभ्यश्च प्रतिग्रहप्रसङ्गं वर्जयेत् । । ५७.६ । ।

प्रतिग्रहेण ब्राह्मणानां ब्राह्मं तेजः प्रणश्यति । । ५७.७ । ।

द्रव्याणां वाविज्ञाय प्रतिग्रहविधिं यः प्रतिग्रहं कुर्यात्स दात्रा सह निमज्जति । । ५७.८ । ।

प्रतिग्रहसमर्थश्च यः प्रतिग्रहं वर्जयेत्स दातृलोकं अवाप्नोति । । ५७.९
| |

एधोदकमूलफलाभयामिषमधुशय्यासनगृहपुष्पदधिशाकंश्चाभ्युद्यतान्न निर्णुदेत् । । ५७.१० । ।

  आहूयाभ्युद्यतां भिक्षां पुरस्तादनुचोदिताम् ।  
  ग्राह्यां प्रजापतिर्मेने अपि दुष्कृतकर्मणः  । । ५७.११ । ।

  नाश्नन्ति पितरस्तस्य दश वर्षाणि पञ्च च  ।  
  न च हव्यं वहत्यग्निर्यस्तां अभ्यवमन्यते  । । ५७.१२ । ।

  गुरून्भृत्यानुज्जिहीर्षुरर्चिष्यन्पितृदेवताः  ।  
  सर्वतः प्रतिगृह्णीयान्न तु तृप्येत्स्वयं ततः  । । ५७.१३ । ।

  एतेष्वपि च कार्येषु समर्थस्तत्प्रतिग्रहे  ।  
  नादद्यात्कुलटाषण्ढ पतितेभ्यस्तथा द्विषः  । । ५७.१४ । ।

  गुरुषु त्वभ्यतीतेषु विना वा तैर्गृहे वसन् ।  
  आत्मनो वृत्तिं अन्विच्छन्गृह्णीयात्साधुतः सदा  । । ५७.१५ । ।

  अर्धिकः कुलमित्रं च दासगोपालनापिताः  ।  
  एते शूद्रेषु भोज्यान्ना यश्चात्मानं निवेदयेत् । । ५७.१६ । ।


५८

अथ गृहाश्रमिणस्त्रिविधोऽर्थो भवति । । ५८.१ । ।

शुक्लः शबलोऽसितश्च । । ५८.२ । ।

शुक्लेनार्थेन यद्+और्ध्वदेहिकं करोति तेनास्य देवत्वं आसादयति । । ५८.३
| |

यच्छबलेन तन्मानुष्यं । । ५८.४ । ।

यत्कृष्णेन तत्तिर्यक्त्वं । । ५८.५ । ।

स्ववृत्त्युपार्जितं सर्वेषां शुक्लं । । ५८.६ । ।

अनन्तरवृत्त्युपात्तं शबलं । । ५८.७ । ।

एकान्तरितवृत्त्युपात्तं च कृष्णं । । ५८.८ । ।

  क्रमागतं प्रीतिदायं प्राप्तं च सह भार्यया  ।  
  अविशेषेण सर्वेषां धनं शुक्लं उदाहृतम् । । ५८.९ । ।

  उत्कोचशुल्कसंप्राप्तं अविक्रेयस्य विक्रयैः  ।  
  कृतोपकारादाप्तं च शबलं समुदाहृतम् । । ५८.१० । ।

  पार्श्विकद्यूतचौर्याप्त प्रतिरूपकसाहसैः  ।  
  व्याजेनोपार्जितं यच्च तत्कृष्णं समुदाहृतम् । । ५८.११ । ।

  यथाविधेन द्रव्येण यत्किंचित्कुरुते नरः  ।  
  तथाविधं अवाप्नोति स फलं प्रेत्य चेह च  । । ५८.१२ । ।

५९

गृहाश्रमी वैवाहिकाग्नौ पाकयज्ञान्कुर्यात् । । ५९.१ । ।

सायं प्रातश्चाग्निहोत्रं । । ५९.२ । ।

\*देवताभ्यो जुहुयात्\[देवाताभ्यो\] । । ५९.३ । ।

चन्द्रार्कसंनिकर्षविप्रकर्षयोर्दर्शपूर्णमासाभ्यां यजेत । । ५९.४ । ।

प्रत्ययनं पशुना । । ५९.५ । ।

शरद्ग्रीष्मयोश्च आग्रयणेन । । ५९.६ । ।

व्रीहियवयोर्वा पाके । । ५९.७ । ।

त्रैवार्षिकाभ्यधिकान्नः । । ५९.८ । ।

प्रत्यब्दं सोमेन । । ५९.९ । ।

वित्ताभावे इष्ट्या वैश्वानर्या । । ५९.१० । ।

यज्ञार्थं भिक्षितं अवाप्तं अर्थं सकलं एव वितरेत् । । ५९.११ । ।

सायं प्रातर्वैश्वदेवं जुहुयात् । । ५९.१२ । ।

भिक्षां च भिक्षवे दद्यात् । । ५९.१३ । ।

अर्चितभिक्षादानेन गोदानफलं आप्नोति । । ५९.१४ । ।

भिक्ष्वभावे ग्रासमात्रं गवां दद्यात् । । ५९.१५ । ।

वह्नौ वा प्रक्षिपेत् । । ५९.१६ । ।

भुक्तेऽप्यन्ने विद्यमाने न भिक्षुकं प्रत्याचक्षीत । । ५९.१७ । ।

कण्डनी पेषणी चुल्ली उदकुम्भ उपस्कर इति पञ्च सूना गृहस्थस्य । । ५९.१८ । ।

तन्निष्कृत्यर्थं च ब्रह्मदेवभूतपितृनरयज्ञान्कुर्यात् । । ५९.१९ । ।

स्वाध्यायो ब्रह्मयज्ञः । । ५९.२० । ।

होमो दैवः । । ५९.२१ । ।

पितृतर्पणं पित्र्यः । । ५९.२२ । ।

बलिर्भौतः । । ५९.२३ । ।

नृयज्ञश्चातिथिपूजनं । । ५९.२४ । ।

  देवतातिथिभृत्यानां पितॄणां आत्मनश्च यः  ।  
  न निर्वपति पञ्चानां उच्छ्वसन्न स जीवति  । । ५९.२५ । ।

  ब्रह्मचारी यतिर्भिक्षुर्जीवन्त्येते गृहाश्रमात् ।  
  तस्मादभ्यागतानेतान्गृहस्थो नावमानयेत् । । ५९.२६ । ।

  गृहस्थ एव यजते गृहस्थस्तप्यते तपः  ।  
  प्रददाति गृहस्थश्च तस्माच्छ्रेष्ठो गृहाश्रमी  । । ५९.२७ । ।

  ऋषयः पितरो देवा भूतान्यतिथयस्तथा  ।  
  आशासते कुडुम्बिभ्यस्तस्माच्छ्रेष्ठो गृहाश्रमी  । । ५९.२८ । ।

  त्रिवर्गसेवां सततान्नदानं सुरार्चनं ब्राह्मणपूजनं च  ।  
  स्वाध्यायसेवां पितृतर्पणं च कृत्वा गृही शक्रपदं प्रयाति  । । ५९.२९
| |




६०

ब्राह्मे मुहूर्ते उत्थाय मूत्रपुरीषोत्सर्गं कुर्यात् । । ६०.१ । ।

दक्षिणाभिमुखो रात्रौ दिवा चोदङ्मुखः संध्ययोश्च । । ६०.२ । ।

नाप्रच्छादितायां भूमौ । । ६०.३ । ।

न फालकृष्टायां । । ६०.४ । ।

न छायायां । । ६०.५ । ।

न चोषरे । । ६०.६ । ।

न शाद्वले । । ६०.७ । ।

न ससत्त्वे । । ६०.८ । ।

न गर्ते । । ६०.९ । ।

न वल्मीके । । ६०.१० । ।

न पथि । । ६०.११ । ।

न रथ्यायां । । ६०.१२ । ।

न पराशुचौ । । ६०.१३ । ।

नोद्याने । । ६०.१४ । ।

नोद्यानोद्कसमीपयोः । । ६०.१५ । ।

न भस्मनि । । ६०.१६ । ।

नाङ्गारे । । ६०.१७ । ।

न गोमये । । ६०.१८ । ।

न गोव्रजे । । ६०.१९ । ।

नाकाशे । । ६०.२० । ।

नोदके । । ६०.२१ । ।

न प्रत्यनिलानलेन्द्वर्कस्त्रीगुरुब्राह्मणानां । । ६०.२२ । ।

नैवानवगुण्ठितशिराः । । ६०.२३ । ।

लोष्टेष्टकापरिमृष्टगुदो गृहीतशिश्नश्चोत्थायाद्भिर्मृद्भिश्चोद्धृताभिर्गन्धलेपक्षयकरं शौचं कुर्यात् । । ६०.२४ । ।

  एका लिङ्गे गुदे तिस्रस्तथैकत्र करे दश  ।  
  उभयोः सप्त दातव्या मृदस्तिस्रस्तु पादयोः  । । ६०.२५ । ।

  एतच्छौचं गृहस्थानां द्विगुणं ब्रह्मचारिणाम् ।  
  त्रिगुणं तु वनस्थानां यतीनां तु चतुर्गुणम् । । ६०.२६ । ।


६१

अथ पालाशं दन्तधावनं नाद्यात् । । ६१.१ । ।

नैव श्लेष्मातकारिष्टविभीतकधवधन्वनजं । । ६१.२ । ।

न च बन्धूकनिर्गुण्डीशिग्रुतिल्वतिन्दुकजं । । ६१.३ । ।

न च कोविदारशमीपीलुपिप्पलेङ्गुदगुग्गुलुजं । । ६१.४ । ।

न पारिभद्रकाम्लिकामोचकशाल्मलीशणजं । । ६१.५ । ।

न मधुरं । । ६१.६ । ।

नाम्लं । । ६१.७ । ।

नोर्ध्वशुष्कं । । ६१.८ । ।

न सुषिरं । । ६१.९ । ।

न पूतिगन्धि । । ६१.१० । ।

न पिच्छिलं । । ६१.११ । ।

न दक्षिणापराभिमुखः । । ६१.१२ । ।

अद्याच्चोदङ्मुखः प्राङ्मुखो वा । । ६१.१३ । ।

वटासनार्कखदिरकरञ्जबदरसर्जनिम्बारिमेदापामार्गमालतीककुभबिल्वानां अन्यतमं
| | ६१.१४ | |

कषायं तिक्तं कटुकं च । । ६१.१५ । ।

  कनीन्यग्रसमस्थौल्यं सकूर्चं द्वादशाङ्गुलम् ।  
  प्रातर्भूत्वा च यतवाग्भक्षयेद्दन्तधावनम् । । ६१.१६ । ।

  प्रक्षाल्य भङ्क्त्वा तज्जह्याच्छुचौ देशे प्रयत्नतः  ।  
  अमावास्यां न चाश्नीयाद्दन्तकाष्ठं कदाचन  । । ६१.१७ । ।


६२

अथ द्विजातीनां कनीनिकामूले प्राजापत्यं नाम तीर्थं । । ६२.१ । ।

अङ्गुष्ठमूले ब्राह्मं । । ६२.२ । ।

अङ्गुल्यग्रे दैवं । । ६२.३ । ।

तर्जनीमूले पित्र्यं । । ६२.४ । ।

अनग्न्युष्णाभिरफेनिलाभिः अशूद्रैककरावर्जिताभिरक्षाराभिरद्भिः शुचौ देशे स्वासीनोऽन्तर्जानु प्राङ्मुखश्चोदङ्मुखो वा तन्मनाः सुमनाश्चाचामेत् । । ६२.५ । ।

ब्राह्मेण तीर्थेन त्रिराचामेत् । । ६२.६ । ।

द्विः प्रमृज्यात् । । ६२.७ । ।

खान्यद्भिर्मूर्धानं हृदयं स्पृशेत् । । ६२.८ । ।

  हृत्कण्ठतालुगाभिश्च यथासंख्यं द्विजातयः  ।  
  शुध्येरन्स्त्री च शूद्रश्च सकृत्स्पृष्टाभिरन्ततः  । । ६२.९ । ।  



६३

अथ योगक्षेमार्थं ईश्वरं अभिगच्छेत् । । ६३.१ । ।

नैकोऽध्वानं प्रपद्येत । । ६३.२ । ।

नाधार्मिकैः सार्धं । । ६३.३ । ।

न वृषलैः । । ६३.४ । ।

न द्विषद्भिः । । ६३.५ । ।

नातिप्रत्यूषसि । । ६३.६ । ।

नातिसायं । । ६३.७ । ।

न संध्ययोः । । ६३.८ । ।

न मध्याह्ने । । ६३.९ । ।

न संनिहितपानीयं । । ६३.१० । ।

नातितूर्णं । । ६३.११ । ।

न सततं बालव्याधितार्तैर्वाहनैः । । ६३.१२ । ।

न हीनाङ्गैः । । ६३.१३ । ।

न दीनैः । । ६३.१४ । ।

न गोभिः । । ६३.१५ । ।

नादान्तैः । । ६३.१६ । ।

यवसोदके वाहनानां अदत्त्वा आत्मनः क्षुत्तृष्णापनोदनं न कुर्यात् । । ६३.१७
| |

न चतुष्पथं अधितिष्ठेत् । । ६३.१८ । ।

न रात्रौ वृक्षमूले । । ६३.१९ । ।

न शून्यालयं । । ६३.२० । ।

न तृणं । । ६३.२१ । ।

न पशूनां बन्धनागारं । । ६३.२२ । ।

न केशतुषकपालास्थिभस्माङ्गारान् । । ६३.२३ । ।

न कार्पासास्थि । । ६३.२४ । ।

चतुष्पथं प्रकक्षिणीकुर्यात् । । ६३.२५ । ।

देवतार्चां च । । ६३.२६ । ।

प्रज्ञातांश्च वनस्प्तीन् । । ६३.२७ । ।

अग्निब्राह्मणगणिकापूर्णकुम्भादर्शच्छत्रध्वजपताकाश्रीवृक्षवर्धमाननन्द्यावर्तांश्च
| | ६३.२८ | |

तालवृन्तचामराश्वगजाजगोदधिक्षीरमधुसिद्धार्थकांश्च । । ६३.२९ । ।

वीणाचन्दनायुधार्द्रगोमयफलपुष्पार्द्रशाकगोरोचनादूर्वाप्ररोहांश्च । । ६३.३० । ।

उष्णीषालंकारमणिकनकरजतवस्त्रासनयानामिषांश्च । । ६३.३१ । ।

भृङ्गारोद्धृतोर्वराबद्धैकपशुकुमारीमीनांश्च दृष्ट्वा प्रयायादिति । । ६३.३२ । ।

अथ मत्तोन्मत्तव्यङ्गान्दृष्ट्वा निवर्तेत । । ६३.३३ । ।

वान्तविरिक्तमुण्डजटिलवामनांश्च । । ६३.३४ । ।

काषायिप्रव्रजितमलिनांश्च । । ६३.३५ । ।

तैलगुडशुष्कगोमयेन्धनतृणपलाशभस्माङ्गारांश्च । । ६३.३६ । ।

लवणक्लीबासवनपुंसककार्पासरज्जुनिगडमुक्तकेशांश्च । । ६३.३७ । ।

वीनाचन्दनार्द्रशाकोष्णीषालंकरणकुमारीस्तु प्रस्थानकाले अभिनन्दयेदिति । । ६३.३८ । ।

देवब्राह्मणगुरुबभ्रुदीक्षितानां छायां नाक्रामेत् । । ६३.३९ । ।

निष्ठ्यूतवान्तरुधिरविण्मूत्रस्नानोदकानि च । । ६३.४० । ।

न वत्सतन्त्रीं लङ्घयेत् । । ६३.४१ । ।

प्रवर्षति न धावेत् । । ६३.४२ । ।

न वृथा नदीं तरेत् । । ६३.४३ । ।

न देवताभ्यः पितृभ्यश्चोदकं अप्रदाय । । ६३.४४ । ।

न बाहुभ्यां । । ६३.४५ । ।

न भिन्नया नावा । । ६३.४६ । ।

न कूलं अधितिष्ठेत् । । ६३.४७ । ।

न कूपं अवलोकयेत् । । ६३.४८ । ।

न लङ्घयेत् । । ६३.४९ । ।

  वृद्धभारिनृपस्नात स्त्रीरोगिवरचक्रिणाम् ।  
  पन्था देया नृपस्त्वेषां मान्यः स्नातश्च भूपतेः  । । ६३.५० । ।

६४

परनिपानेषु न स्नानं आचरेत् । । ६४.१ । ।

आचरेत्पञ्च पिण्डानुद्धृत्यापस्तदापदि । । ६४.२ । ।

नाजीर्णे । । ६४.३ । ।

न चातुरः । । ६४.४ । ।

न नग्नः । । ६४.५ । ।

न रात्रौ । । ६४.६ । ।

राहुदर्शनवर्जं । । ६४.७ । ।

न संध्ययोः । । ६४.८ । ।

प्रातःस्नानशीलोऽरुणताम्रां प्राचीं आलोक्य स्नायात् । । ६४.९ । ।

स्नातः शिरो नावधुनेत् । । ६४.१० । ।

नाङ्गेभ्यस्तोयं उद्धरेत् । । ६४.११ । ।

न तैलवत्संस्पृशेत् । । ६४.१२ । ।

नाप्रक्षालितं पूर्वधृतं वसनं बिभृयात् । । ६४.१३ । ।

स्नात एव सोष्णीषे धौते वाससी बिभृयात् । । ६४.१४ । ।

न म्लेच्छान्त्यजपतितैः सह संभाषणं कुर्यात् । । ६४.१५ । ।

स्नायात्प्रस्रवणदेवखातसरोवरेषु । । ६४.१६ । ।

उद्धृतात्भूमिष्ठं उदकं पुण्यं, स्थावरात्प्रस्रवत्, तस्मान्नादेयं, तस्मादपि साधुपरिगृहीतं, सर्वत एव गाङ्गं । । ६४.१७ । ।

मृत्तोयैः कृतमलापकऋषोऽप्सु निमज्ज्योपविश्यापो हि ष्ठेति तिसृभिर्हिरण्यवर्णेति चतसृभिरिदं आपः प्रवहतेति च तीर्थं अभिमन्त्रयेत् । । ६४.१८ । ।

ततोऽप्सु निमग्नस्त्रिरघमर्षणं जपेत् । । ६४.१९ । ।

तद्विष्णोः परमं पदं इति वा । । ६४.२० । ।

द्रुपदां सावित्रीं च । । ६४.२१ । ।

युञ्जते मन इत्यनुवाकं वा । । ६४.२२ । ।

पुरुषसूक्तं वा । । ६४.२३ । ।

स्नातश्चार्द्रवासा देवपितृतर्पणं अम्भःस्थ एव कुर्यात् । । ६४.२४ । ।

परिवर्तितवासाश्चेत्तीर्थं उत्तीर्य । । ६४.२५ । ।

अकृत्वा देवपितृतर्पणं स्नानशाटीं न पीडयेत् । । ६४.२६ । ।

स्नात्वाचम्य विधिवदुपस्पृशेत् । । ६४.२७ । ।

पुरुषसूक्तेन प्रत्यृचं पुरुषाय पुष्पानि दद्यात् । । ६४.२८ । ।

उदकाञ्जलींश्च । । ६४.२९ । ।

आदावेव दैवेन तीर्थेन देवानां तर्पणं कुर्यात् । । ६४.३० । ।

तदनन्तरं पित्र्येण पितॄणां । । ६४.३१ । ।

तत्रादौ स्ववंश्यानां तर्पणं कुर्यात् । । ६४.३२ । ।

ततः संबन्धिबान्धवानां । । ६४.३३ । ।

ततः सुहृदां । । ६४.३४ । ।

एवं नित्यस्नायी स्यात् । । ६४.३५ । ।

स्नातश्च पवित्राणि यथाशक्ति जपेत् । । ६४.३६ । ।

विशेषतः सावित्रीं । । ६४.३७ । ।

पुरुषसूक्तं च । । ६४.३८ । ।

नैताभ्यां अधिकं अस्ति । । ६४.३९ । ।

  स्नातोऽधिकारी भवति दैवे पित्र्ये च कर्मणि  ।  
  पवित्राणां तथा जप्ये दाने च विधिबोधिते  । । ६४.४० । ।

  अलक्स्मीः कालकर्णी च दुःस्वप्नं दुर्विचिन्तितम् ।  
  अब्मात्रेणाभिषिक्तस्य नश्यन्त इति धारणा  । । ६४.४१ । ।

  याम्यं हि यातनादुःखं नित्यस्नायी न पश्यति  ।  
  नित्यस्नानेन पूयन्ते येऽपि पापकृतो नराः  । । ६४.४२ । ।




६५

अथातः सुस्नातः सुप्रक्षालितपाणिपादः स्वाचान्तो देवतार्चायां स्थले वा भगवन्तं अनादिनिधनं वासुदेवं अभ्यर्चयेत् । । ६५.१ । ।

अश्विनोः प्राणस्तौ त इति जीवादानं दत्त्वा युञ्जते मन इत्यनुवाकेनावाहनं कृत्वा जानुभ्यां पाणिभ्यां शिरसा च नमस्कारं कुर्यात् । । ६५.२ । ।

आपो हि ष्ठेति तिसृभिरर्घ्यं निवेदयेत् । । ६५.३ । ।

हिरण्यवर्णा इति चतसृभिः पाद्यं । । ६५.४ । ।

शं न आपो धन्वन्या इत्याचमनीयं । । ६५.५ । ।

इदं आपः प्रवहतेति स्नानीयं । । ६५.६ । ।

रथे अक्षेषु व्र्षभस्य वाजे इत्यनुलेपनालंकारौ । । ६५.७ । ।

युवा सुवासा इति वासः । । ६५.८ । ।

पुष्पावतीरिति पुष्पं । । ६५.९ । ।

धूरसि धूर्वेति धूपं । । ६५.१० । ।

तेजोऽसि शुक्रं इति दीपं । । ६५.११ । ।

दधिक्राव्ण इति मधुपर्कं । । ६५.१२ । ।

हिरण्यगर्भ इत्यष्टाभिर्नैवेद्यं । । ६५.१३ । ।

  चामरं व्यजनं मात्रां छत्रं यानासने तथा  ।  
  सावित्रेणैव तत्सर्वं देवाय विनिवेदयेत् । । ६५.१४ । ।

  एवं अभ्यर्च्य तु जपेत्सूक्तं वै पौरुषं ततः  ।  
  तेनैव चाज्यं जुहुयाद्यदीच्छेच्छाश्वतं पदम् । । ६५.१५ । ।  



६६

न नक्तं गृहीतेनोदकेन देवपितृकर्म कुर्यात् । । ६६.१ । ।

चदनमृगमददारुकर्पूरकुङ्कुमजातीफलवर्जं अनुलेपनं न दद्यात् । । ६६.२ । ।

न वासो नीलीरक्तं । । ६६.३ । ।

न मणिसुवर्णयोः प्रतिरूपं अलंकरणं । । ६६.४ । ।

नोग्रघन्धि । । ६६.५ । ।

नागन्धि । । ६६.६ । ।

न कण्टकिजं । । ६६.७ । ।

कण्टकिजं अपि शुक्लं सुगन्धिकं तु दद्यात् । । ६६.८ । ।

रक्तं अपि कुङ्कुमं जलजं च दद्यात् । । ६६.९ । ।

न धूपार्थे जीवजातं । । ६६.१० । ।

न घृततैलं विना किंचन दीपार्थे । । ६६.११ । ।

नाभक्ष्यं नैवेद्यार्थे । । ६६.१२ । ।

न भक्ष्ये अप्यजामहिषीक्षीरे । । ६६.१३ । ।

पञ्चनखमत्स्यवराहमांसानि च । । ६६.१४ । ।

  प्रयतश्च शुचिर्भूत्वा सर्वं एव निवेदयेत् ।  
  तन्मनाः सुमना भूत्वा त्वराक्रोधविवर्जितः  । । ६६.१६ । ।

६७

अथाग्निं परिसमुह्य पर्युक्ष्य परिस्तीर्य परिषिच्य सर्वतः पाकादग्रं उद्धृत्य जुहुयात् । । ६७.१ । ।

वासुदेवाय संकर्षणाय प्रद्युम्नायानिरुद्धाय पुरुषाय सत्यायाच्युताय वासुदेवाय । । ६७.२ । ।

अथाग्नये, सोमाय, मित्राय, वरुणाय, इन्द्राय, इन्द्राग्निभ्यां, विश्वेभ्यो देवेभ्यः, प्रजापतये, अनुमत्यै, धन्वन्तरये, वास्तोष्पतये, अग्नये स्विष्टकृते च । । ६७.३ । ।

ततोऽन्नशेषेण बलिं उपहरेत् । । ६७.४ । ।

भक्षोपभक्षाभ्यां । । ६७.५ । ।

अभितः पूर्वेणाग्निं । । ६७.६ । ।

अम्बा नामासीति, दुला नामासीति, नितन्ती नामासीति, चुपुणीका नामासीति सर्वासां । । ६७.७ । ।

नन्दिनि सुभगे सुमङ्गलि भद्रंकरीति स्वश्रिष्वभिप्रदक्षिणं । । ६७.८ । ।

स्थूणायां ध्रुवायां श्रियै हिरण्यकेश्यै वनस्पतिभ्यश्च । । ६७.९ । ।

धर्माधर्मयोर्द्वारे मृत्यवे च । । ६७.१० । ।

उदधाने वरुणाय । । ६७.११ । ।

विष्णव इत्युलूखले । । ६७.१२ । ।

मरुद्भ्य इति दृषदि । । ६७.१३ । ।

उपरि शरणे वैश्रवणाय राज्ञे भूतेभ्यश्च । । ६७.१४ । ।

इन्द्रायेन्द्रपुरुषेभ्यश्चेति पूर्वार्धे । । ६७.१५ । ।

यमाय यमपुरुषेभ्य इति दक्षिनार्धे । । ६७.१६ । ।

वरुणाय वरुणपुरुषेभ्य इति पश्चार्धे । । ६७.१७ । ।

सोमाय सोमपुरुषेभ्य इत्युत्तरार्धे । । ६७.१८ । ।

ब्रह्मणे ब्रह्मपुरुषेभ्य इति मध्ये । । ६७.१९ । ।

ऊर्ध्वं आकाशाय । । ६७.२० । ।

स्थण्डिले दिवाचरेभ्यो भूतेभ्य इति दिवा । । ६७.२१ । ।

नक्तंचरेभ्य इति नक्तं । । ६७.२२ । ।

ततो \*दक्षिणाग्रेषु दर्भेषु पित्रे पितामहाय प्रपितामहाय मात्रे पितामह्यै प्रपितामह्यै नामगोत्राभ्यां च पिण्डनिर्वापणं कुर्यात्\[दक्षिणग्रेषु\] । । ६७.२३ । ।

पिण्डानां चानुलेपनपुष्पधूपनैवेद्यादि दद्यात् । । ६७.२४ । ।

उदककलशं उपनिधाय स्वस्त्ययनं वाचयेत् । । ६७.२५ । ।

श्वकाकश्वपचानां भुवि निर्वपेत् । । ६७.२६ । ।

भिक्षां च दद्यात् । । ६७.२७ । ।

अतिथिपूजने च परं यत्नं आतिष्ठेत । । ६७.२८ । ।

सायं अतिथिं प्राप्तं प्रयत्नेनार्चयेत् । । ६७.२९ । ।

अनाशितं अतिथिं गृहे न वासयेत् । । ६७.३० । ।

यथा वर्णानां ब्राह्मणः प्रभुर्यथा स्त्रीणां भर्ता तथा गृहस्थस्यातिथिः । । ६७.३१ । ।

तत्पूजया स्वर्गं आप्नोति । । ६७.३२ । ।

  अतिथिर्यस्य भग्नाशो गृहात्प्रतिनिवर्तते  ।  
  तस्मात्सुकृतं आदाय दुष्कृतं तु प्रयच्छति  । । ६७.३३ । ।

  एकरात्रं हि निवसन्नतिथिर्ब्राह्मणः स्मृतः  ।  
  अनित्यं हि स्थितो यस्मात्तस्मादतिथिरुच्यते  । । ६७.३४ । ।

  नैकग्रामीणं अतिथिं विप्रं सांगतिकं तथा  ।  
  उपस्थितं गृहे विन्द्याद्भार्या यत्राग्नयोऽपि वा  । । ६७.३५ । ।

  यदि त्वतिथिधर्मेण क्षत्रियो गृहं आगतः  ।  
  भुक्तवत्सु च विप्रेसु कामं तं अपि भोजयेत् । । ६७.३६ । ।

  वैश्यशूद्रावपि प्राप्तौ कुटुम्बेऽतिथिधर्मिणौ  ।  
  भोजयेत्सह भृत्यैस्तावानृशंस्यं प्रयोजयन् । । ६७.३७ । ।

  इतरानपि सख्यादीन्संप्रीत्या गृहं आगतान् ।  
  प्रकृतान्नं यथाशक्ति भोजयेत्सह भार्यया  । । ६७.३८ । ।

  स्ववासिनीं कुमारीं च रोगिणीं गुर्विणीं तथा  ।  
  अतिथिभ्योऽग्र एवैतान्भोजयेदविचारयन् । । ६७.३९ । ।

  अदत्त्वा यस्तु एतेभ्यः पूर्वं भुङ्क्तेऽविचक्षणः  ।  
  भुञ्जानो न स जानाति श्वगृध्रैर्जग्धिं आत्मनः  । । ६७.४० । ।

  भुक्तवत्सु च विप्रेषु स्वेषु भृत्येषु चैव हि  ।  
  भुञ्जीयातां ततः पश्चादवशिष्टं तु दंपती  । । ६७.४१ । ।

  देवान्पितॄन्मनुष्यांश्च भृत्यान्गृह्याश्च देवताः  ।  
  पूजयित्वा ततः पश्चाद्गृहस्थः शेषभुग्भवेत् । । ६७.४२ । ।

  अघं स केवलं भुङ्क्ते यः पचत्यात्मकारणात् ।  
  यज्ञशिष्टाशनं ह्येतत्सतां अन्नं विधीयते  । । ६७.४३ । ।

  स्वाध्यायेनाग्निहोत्रेण यज्ञेन तपसा तथा  ।  
  न चाप्नोति गृही लोकान्यथा त्वतिथिपूजनात् । । ६७.४४ । ।

  सायं प्रातस्त्वतिथये प्रदद्यादासनोदके  ।  
  अन्नं चैव यथाशक्त्या सत्कृत्य विधिपूर्वकम् । । ६७.४५ । ।

  प्रतिश्रयं तथा शय्यां पादाभ्यङ्गं सदीपकम् ।  
  प्रत्येकदानेनाप्नोति गोप्रदानसमं फलम् । । ६७.४६ । ।

६८

चन्द्रार्कोपरागे नाश्नीयात् । । ६८.१ । ।

स्नात्वा मुक्तयोरश्नीयात् । । ६८.२ । ।

अमुक्तयोरस्तं गतयोः स्नात्वा दृष्ट्वा चापरेऽह्नि । । ६८.३ । ।

न गोब्राह्मणोपरागेऽश्नीयात् । । ६८.४ । ।

न राज्ञो व्यसने । । ६८.५ । ।

प्रवसिताग्निहोत्री यदाग्निहोत्रं कृतं मन्यते तदाश्नीयात् । । ६८.६ । ।

यदा कृतं मन्येत वैश्वदेवं अपि । । ६८.७ । ।

पर्वणि च यदा कृतं मन्येत पर्व । । ६८.८ । ।

नाश्नीयाच्चाजीर्णे । । ६८.९ । ।

नार्धरात्रे । । ६८.१० । ।

न मद्याह्ने । । ६८.११ । ।

न संध्ययोः । । ६८.१२ । ।

नार्द्रवासाः । । ६८.१३ । ।

नैकवासाः । । ६८.१४ । ।

न नग्नः । । ६८.१५ । ।

नोदके । । ६८.१६ । ।

नोत्कुटकः । । ६८.१७ । ।

न भिन्नासनगतः । । ६८.१८ । ।

न च शयनगतः । । ६८.१९ । ।

न भिन्नभोजने । । ६८.२० । ।

नोत्सङ्गे । । ६८.२१ । ।

न भुवि । । ६८.२२ । ।

न पाणौ । । ६८.२३ । ।

लवणं च यत्र दद्यात्तन्नाश्नीयात् । । ६८.२४ । ।

न बालकान्निर्भत्सेयन् । । ६८.२५ । ।

नैको मृष्टं । । ६८.२६ । ।

नोद्धृतस्नेहं । । ६८.२७ । ।

न दिवा धानाः । । ६८.२८ । ।

न रात्रौ तिलसंबन्धं । । ६८.२९ । ।

न दधिसक्तून् । । ६८.३० । ।

न कोविदारवटपिप्पलशाणशाकं । । ६८.३१ । ।

नादत्त्वा । । ६८.३२ । ।

नाहुत्वा । । ६८.३३ । ।

नानार्द्रपादः । । ६८.३४ । ।

नानार्द्रकरमुखश्च । । ६८.३५ । ।

नोच्छिष्टश्च घृतं आदद्यात् । । ६८.३६ । ।

न चन्द्रार्कतारका निरीक्षेत । । ६८.३७ । ।

न मूर्धानं स्पृशेत् । । ६८.३८ । ।

न ब्रह्म कीर्तयेत् । । ६८.३९ । ।

प्राङ्मुखोऽश्नीयात् । । ६८.४० । ।

दक्षिणामुखो वा । । ६८.४१ । ।

अभिपूज्यान्नं । । ६८.४२ । ।

सुमनाः स्रग्व्यनुलिप्तश्च । । ६८.४३ । ।

न निःशेषकृत्स्यात् । । ६८.४४ । ।

अन्यत्र दधिमधुसर्पिःपयःसक्तुपलमोदकेभ्यः । । ६८.४५ । ।

  नाश्नीयाद्भार्यया सार्धं नाकाशे न तथोत्थितः  ।  
  बहूनां प्रेक्षमाणानां नैकस्मिन्बहवस्तथा  । । ६८.४६ । ।

  शून्यालये वह्निगृहे देवागारे कथंचन  ।  
  पिबेन्नाञ्जलिना तोयं नातिसौहित्यं आचरेत् । । ६८.४७ । ।

  न तृतीयं अथाश्नीत न चापथ्यं कथंचन  ।  
  नातिप्रगे नातिसायं न सायं प्रातराशितः  । । ६८.४८ । ।

  न भावदुष्टं अश्नीयान्न भाण्डे भावदूषिते  ।  
  शयानः प्रौढपादश्च कृत्वा चैवावसक्थिकाम् । । ६८.४९ । ।  


६९

नाष्टमीचतुर्दशीपञ्चदशीषु स्त्रियं उपेयात् । । ६९.१ । ।

न श्राद्धं भुक्त्वा । । ६९.२ । ।

न दत्त्वा । । ६९.३ । ।

नोपनिमन्त्रितः श्राद्धे । । ६९.४ । ।

न व्रती । । ६९.५ । ।

न दीक्षितः । । ६९.६ । ।

न देवायतनश्मशानशून्यालयेषु । । ६९.७ । ।

न वृक्षमूलेषु । । ६९.८ । ।

न दिवा । । ६९.९ । ।

न संध्ययोः । । ६९.१० । ।

न मलिनां । । ६९.११ । ।

न मलिनः । । ६९.१२ । ।

नाभ्यक्तां । । ६९.१३ । ।

नाभ्यक्तः । । ६९.१४ । ।

न रोगार्तां । । ६९.१५ । ।

न रोगार्तः । । ६९.१६ । ।

  न हीनाङ्गीं नाधिकाङ्गीं तथैव च वयोऽधिकाम् ।  
  नोपेयाद्गुर्विणीं नारीं दीर्घं आयुर्जिजीविषुः  । । ६९.१७ । ।  



७०

नार्द्रपादः सुप्यात् । । ७०.१ । ।

नोत्तरापरशिराः । । ७०.२ । ।

न नग्नः । । ७०.३ । ।

नानुवंशं । । ७०.४ । ।

नाकाशे । । ७०.५ । ।

न पालाशे शयने । । ७०.६ । ।

न पञ्चदारुकृते । । ७०.७ । ।

न गजभग्नकृते । । ७०.८ । ।

न विद्युद्दग्धकृते । । ७०.९ । ।

न भिन्ने । । ७०.१० । ।

नाग्निपृष्ठे । । ७०.११ । ।

न घटासिक्तद्रुमजे । । ७०.१२ । ।

न श्मशानशून्यालयदेवतायतनेषु । । ७०.१३ । ।

न चपलमध्ये । । ७०.१४ । ।

न नारीमध्ये । । ७०.१५ । ।

न धान्यगोगुरुहुताशनसुराणां उपरि । । ७०.१६ । ।

  नोच्छिष्टो न दिवा सुप्यात्संध्ययोर्न च भस्मनि  ।  
  देशे न च अशुचौ नार्द्रे न च पर्वतमस्तके  । । ७०.१७ । ।  




७१

अथ न कंचनावमन्येत । । ७१.१ । ।

न च हीनाधिकाङ्गान्मूर्खान्धनहीनानवहसेत् । । ७१.२ । ।

न हीनान्सेवेत । । ७१.३ । ।

स्वाध्यायविरोधि कर्म नाचरेत् । । ७१.४ । ।

वयोऽनुरूपं वेषं कुर्यात् । । ७१.५ । ।

श्रुतस्याभिजनस्य धनस्य देशस्य च । । ७१.६ । ।

नोद्धतः । । ७१.७ । ।

नित्यं शास्त्राद्यवेक्षी स्यात् । । ७१.८ । ।

सति विभवे न जीर्णमलवद्वासाः स्यात् । । ७१.९ । ।

न नास्तीत्यभिभाषेत । । ७१.१० । ।

न निर्गन्धोग्रगन्धि रक्तं च माल्यं बिभृयात् । । ७१.११ । ।

बिभृयाज्जलजं रक्तं अपि । । ७१.१२ । ।

यष्टिं च वैणवीं । । ७१.१३ । ।

कमण्डलुं च सोदकं । । ७१.१४ । ।

कार्पासं उपवीतं । । ७१.१५ । ।

रौक्मे च कुण्डले । । ७१.१६ । ।

नादित्यं उद्यन्तं ईक्षेत । । ७१.१७ । ।

नास्तं यान्तं । । ७१.१८ । ।

न वाससा तिरोहितं । । ७१.१९ । ।

न चादर्शजलमध्यस्थं । । ७१.२० । ।

न मध्याह्ने । । ७१.२१ । ।

न क्रुद्धस्य गुरोर्मुखं । । ७१.२२ । ।

न तैलोदकयोः स्वां छायां । । ७१.२३ । ।

न मलवत्यादर्शे । । ७१.२४ । ।

न पत्नीं भोजनसमये । । ७१.२५ । ।

न स्त्रियं नग्नां । । ७१.२६ । ।

न कंचन मेहमानं । । ७१.२७ । ।

न चालानभ्रष्टं कुञ्जरं । । ७१.२८ । ।

न च विषमस्थो वृषादियुद्धं । । ७१.२९ । ।

नोन्मत्तं । । ७१.३० । ।

न मत्तं । । ७१.३१ । ।

नामेध्यं अग्नौ प्रक्षिपेत् । । ७१.३२ । ।

नासृक् । । ७१.३३ । ।

न विषं । । ७१.३४ । ।

अम्भस्यापि । । ७१.३५ । ।

नाग्निं लङ्घयेत् । । ७१.३६ । ।

न पादौ प्रतापयेत् । । ७१.३७ । ।

न कुशेषु परिमृज्यात् । । ७१.३८ । ।

न कांस्यभाजने धावयेत् । । ७१.३९ । ।

न पादं पादेन । । ७१.४० । ।

न भुवं आलिखेत् । । ७१.४१ । ।

न लोष्टमर्दी स्यात् । । ७१.४२ । ।

न तृणच्छेदी स्यात् । । ७१.४३ । ।

न दन्तैर्नखलोमानि छिन्द्यात् । । ७१.४४ । ।

द्यूतं च वर्जयेत् । । ७१.४५ । ।

बालातपसेवां व । । ७१.४६ । ।

वस्त्रोपानहमाल्योपवीतान्यन्यधृतानि न धारयेत् । । ७१.४७ । ।

न शूद्राय मतिं दद्यात् । । ७१.४८ । ।

नोच्छिष्टहविषी । । ७१.४९ । ।

न तिलान् । । ७१.५० । ।

न चास्योपदिशेद्धर्मं । । ७१.५१ । ।

न व्रतं । । ७१.५२ । ।

न संहताभ्यां पाणिभ्यां शिर उदरं च कण्डूयेत् । । ७१.५३ । ।

न दधिसुमनसी प्रत्याचक्षीत । । ७१.५४ । ।

नात्मनः स्रजं अपकर्षेत् । । ७१.५५ । ।

सुप्तं न प्रबोधयेत् । । ७१.५६ । ।

न रक्तं विरागयेत् । । ७१.५७ । ।

नोदक्यां अभिभाषेत । । ७१.५८ । ।

न म्लेच्छान्त्यजान् । । ७१.५९ । ।

अग्निदेवब्राह्मणसंनिधौ दक्षिणं पाणिं उद्धरेत् । । ७१.६० । ।

न परक्षेत्रे चरन्तीं गां आचक्षीत । । ७१.६१ । ।

न पिबन्तं वत्सकं । । ७१.६२ । ।

नोद्धतान्प्रहर्षयेत् । । ७१.६३ । ।

न शूद्रराज्ये निवसेत् । । ७१.६४ । ।

नाधार्मिकजनाकीर्णे । । ७१.६५ । ।

न संवसेद्वैद्यहीने । । ७१.६६ । ।

नोपसृष्टे । । ७१.६७ । ।

न चिरं पर्वते । । ७१.६८ । ।

न वृथाचेष्टां कुर्यात् । । ७१.६९ । ।

न नृत्यगीते । । ७१.७० । ।

नास्फोटनं । । ७१.७१ । ।

नाश्लीलं कीर्तयेत् । । ७१.७२ । ।

नानृतं । । ७१.७३ । ।

नाप्रियं । । ७१.७४ । ।

न कंचिन्मर्मणि स्पृशेत् । । ७१.७५ । ।

नात्मानं अवजानीयाद्दीर्घं आयुर्जिजीविषुः । । ७१.७६ । ।

चिरं संध्योपासनं कुर्यात् । । ७१.७७ । ।

न सर्पशस्त्रैः कृईडेत् । । ७१.७८ । ।

अनिमित्ततः खानि न स्पृशेत् । । ७१.७९ । ।

परस्य दण्डं नोद्यच्छेत् । । ७१.८० । ।

शास्यं शासनार्थं ताडयेत् । । ७१.८१ । ।

तं वेणुदलेन रज्ज्वा वा पृष्ठे । । ७१.८२ । ।

देवब्राह्मणशास्त्रमहात्मनां परिवादं परिहरेत् । । ७१.८३ । ।

धर्मविरुद्धौ चार्थकामौ । । ७१.८४ । ।

लोकविद्विष्टं च धर्मं अपि । । ७१.८५ । ।

पर्वसु च शान्तिहोमान्कुर्यात् । । ७१.८६ । ।

न तृणं अपि छिन्द्यात् । । ७१.८७ । ।

अलंकृतश्च तिष्ठेत् । । ७१.८८ । ।

एवं आचारसेवी स्यात् । । ७१.८९ । ।

  श्रुतिस्मृत्युदितं धर्म्यं साधुभिश्च निषेवितम् ।  
  तं आचारं निषेवेत धर्मकामो जितेन्द्रियः  । । ७१.९० । ।

  आचाराल्लभते चायुराचारादीप्सितां गतिम् ।  
  आचाराद्धनं अक्षय्यं आचाराद्धन्त्यलक्षणम् । । ७१.९१ । ।

  सर्वलक्षनहीनोऽपि यः सदाचारवान्नरः  ।  
  श्रद्धधानोऽनसूयश्च शतं वर्षाणि जीवति  । । ७१.९३ । ।  


७२

दमयमेन तिष्ठेत् । । ७२.१ । ।

दमश्चेन्द्रियाणां प्रकीर्तितः । । ७२.२ । ।

दान्तस्यायं लोकः परश्च । । ७२.३ । ।

नादान्तस्य क्रिया काचित्समृध्यति । । ७२.४ । ।

  दमः पवित्रं परमं मङ्गल्यं परमं दमः  ।  
  दमेन सर्वं आप्नोति यत्किंचिन्मनसेच्छति  । । ७२.५ । ।

  दशार्धयुक्तेन रथेन यातो मनोवशेनार्यपथानुवर्तिना  ।  
  तं चेद्रथं नापहरन्ति वाजिनस्तथागतं नावजयन्ति शत्रवः  । । ७२.६ । ।

  आपूर्यमाणं अचलप्रतिष्ठं समुद्रं आपः प्रविशन्ति यद्वत् ।  
  तद्वत्कामा यं प्रविशन्ति सर्वे स शान्तिं आप्नोति न कामकामी  । । ७२.७ । ।  



७३

अथ श्राद्धेप्सुः पूर्वेद्युर्ब्राह्मणानामन्त्रयेत् । । ७३.१ । ।

द्वितीयेऽह्नि शुक्लपक्षस्य पूर्वाह्णे कृष्णपक्षस्यापराह्णे विप्रान्सुस्नातान्स्वाचान्तान्यथाभूयो वयःक्रमेण कुशोत्तरेष्वासनेषूपवेशयेत् । । ७३.२ । ।

द्वौ दैवे प्राङ्मुखौ त्रींश्च पित्र्ये उदङ्मुखान् । । ७३.३ । ।

एकैकं उभयत्र वेति । । ७३.४ । ।

आमश्राद्धेषु काम्येषु च प्रथमपञ्चकेनाग्निं हुत्वा । । ७३.५ । ।

पशुश्राद्धेषु मध्यमपञ्चकेन । । ७३.६ । ।

अमावास्यासूत्तमपञ्चकेन । । ७३.७ । ।

आग्रहायण्या ऊर्ध्वं कृष्णाष्टकासु च क्रमेणैव प्रथममध्यमोत्तमपञ्चकैः । । ७३.८ । ।

अन्वष्टकासु च । । ७३.९ । ।

ततो ब्राह्मणानुज्ञातः पितॄनावाहयेत् । । ७३.१० । ।

अपयन्त्वसुरा इति द्वाभ्यां तिलैः यातुधानानां विसर्जनं कृत्वा । । ७३.११
| |

एत पितरः सर्वांस्तानग्र आ मे यन्त्वेतद्वः पितर इत्यावाहनं कृत्वा, कुशतिलमिश्रेण गन्धोदकेन यास्तिष्ठन्त्यमृता वागिति यन्मे मातेति च पाद्यं निवेद्य, अर्घ्यं कृत्वा निवेद्य चानुलेपनं कृत्वा कुशतिलवस्त्रपुष्पालंकारधूपदीपैर्यथाशक्त्या विप्रान्समभ्यर्च्य घृतप्लुतं अन्नं आदाय आदित्या रुद्रा वसव इति वीक्ष्य, अग्नौ करवाणीत्युक्त्वा तच्च विप्रैः कुर्वित्युक्ते आहुतित्रयं दद्यात् । । ७३.१२ । ।

ये मामकाः पितर एतद्वः पितरोऽयं यज्ञ इति च हविरनुमन्त्रणं कृत्वा यथोपपन्नेषु पात्रेषु विशेषाद्रजतमयेष्वन्नं नमो विश्वेभ्यो देवेभ्य इत्यन्नं आदौ प्राङ्मुखयोर्निवेदयेत् । । ७३.१३ । ।

पित्रे पितामहाय प्रपितामहाय च नामगोत्राभ्यां उदङ्मुखेषु । । ७३.१४ । ।

तददत्सु ब्राह्मणेषु यन्मे प्रकामादहोरात्रैर्यद्वः क्रव्यादिति जपेत् । । ७३.१५ । ।

इतिहासपुराणधर्मशास्त्राणि चेति । । ७३.१६ । ।

उच्छिष्टसंनिधौ दक्षिनाग्रेषु कुशेषु पृथिवी दर्विरक्षिता इत्येकं पिण्डं पित्रे निदध्यात् । । ७३.१७ । ।

अन्तरिक्षं दर्विरक्षिता इत्य्द्वितीयं पिण्डं पितामहाय । । ७३.१८ । ।

द्यौर्दर्विरक्षिता इति तृतीयं प्रपितामहाय । । ७३.१९ । ।

ये अत्र पितरः प्रेता इति वासो देयं । । ७३.२० । ।

वीरान्नः पितरो धत्त इत्यन्नं । । ७३.२१ । ।

अत्र पितरो मादयध्वं यथाभागं इति दर्भमूले करावघर्षणं । । ७३.२२ । ।

ऊर्जं वहन्तीरित्यनेन सोदकेन प्रदक्षिणं पिण्डानां विकिरणं कृत्वा अर्घपुष्पधूपालेपनान्नादिभक्ष्यभोज्यानि निवेदयेत् । । ७३.२३ । ।

उदकपात्रं मधुघृततिलैः संयुक्तं च । । ७३.२४ । ।

भुक्तवत्सु ब्राह्मणेषु तृप्तिं आगतेषु, मा मे क्षेष्थेत्यन्नं सतृणं अभ्युक्ष्यान्नविकिरं उच्छिष्टाग्रतः कृत्वा, तृप्ता भवन्तः संपन्नं इति च पृष्ट्वा उदङ्मुखेष्वाचमनं आदौ दत्त्वा, ततः प्राङ्मुखेषु दत्त्वा, ततश्च सुप्रोक्षितं इति श्राद्धदेशं संप्रोक्ष्य, दर्भपाणिः सर्वं कुर्यात् । । ७३.२५ । ।

ततः प्राङ्मुखाग्रतो यन्मे राम इति प्रदक्षिणं कृत्वा प्रत्येत्य च, यथाशक्तिदक्षिणाभिः समभ्यर्च्य, अभिरमन्तु भवन्त इत्युक्त्वा, तैरुक्तेऽभिरताः स्म इति, देवाश्च पितरश्चेत्यभिजपेत् । । ७३.२६ । ।

अक्षय्योदकं च नामगोत्राभ्यां दत्त्वा विश्वे देवाः प्रीयन्तां इति प्राङ्मुखेभ्यस्ततः प्राञ्जलिरिदं तन्मनाः सुमना याचेत । । ७३.२७ । ।

  दातारो नोऽभिवर्धन्तां वेदाः संततिरेव च  ।  
  श्रद्धा च नो मा व्यगमद्बहु देयं च नोऽस्त्विति  । । ७३.२८ । ।

तथास्त्विति ब्रूयुः । । ७३.२९ । ।

  अन्नं च नो बहु भवेदतिथींश्च लभेमहि  ।  
  याचितारश्च नः सन्तु मा च याचिष्म कंचन  । । ७३.३० । ।

इत्येताभ्यां आशिषः प्रतिगृह्य । । ७३.३१ । ।

  वाजे वाज इत्य्च ततो ब्राह्मणांश्च विसर्जयेत् ।  
  पूजयित्वा यथान्यायं अनुव्रज्याभिवाद्य च  । । ७३.३२ ।

७४

अष्टकासु दैवपूर्वं शाकमांसापूपैः श्राद्धं कृत्वान्वष्टकास्वष्टकावद्वह्नौ हुत्वा दैवपूर्वं एव मात्रे पितामह्यै प्रपितामह्यै च पूर्ववद्ब्राह्मणान्भोजयित्वा दक्षिणाभिश्चाभ्यर्च्यानुव्रज्य विसर्जयेत् । । ७४.१ । ।

ततः कर्षूः कुर्यात् । । ७४.२ । ।

तन्मूले प्रागुदगग्न्युपसमाधानं कृत्वा पिण्डनिर्वपणं । । ७४.३ । ।

कर्षूत्रयमूले पुरुषाणां कर्षूत्रयमूले स्त्रीणां । । ७४.४ । ।

पुरुषकर्षूत्रयं सान्नेनोदकेन पूरयेत् । । ७४.५ । ।

स्त्रीकर्षूत्रयं सान्नेन पयसा । । ७४.६ । ।

दध्ना मांसेन पयसा प्रत्येकं कर्षूत्रयं । । ७४.७ । ।

पूरयित्वा जपेदेतद्भवद्भ्यो भवतीब्योऽस्तु चाक्षयं । । ७४.८ । ।

७५

पितरि जीवति यः श्राद्धं कुर्यात्, स येषां पिता कुर्यात्तेषां कुर्यात् । । ७५.१ । ।

पितरि पितामहे च जीवति येषां पितामहः । । ७५.२ । ।

पितरि पितामहे प्रपितामहे च जीवति नैव कुर्यात् । । ७५.३ । ।

यस्य पिता प्रेतः स्यात्स पित्रे पिण्डं निधाय पितामहात्परं द्वाभ्यां दद्यात् । । ७५.४ । ।

यस्य पिता पितामहश्च प्रेतौ स्यातां स ताभ्यां पिण्डौ दत्त्वा पितामहपितामहाय दद्यात् । । ७५.५ । ।

यस्य पितामहः प्रेतः स्यात्स तस्मै पिण्डं निधाय प्रपितामहात्परं द्वाभ्यां दद्यात् । । ७५.६ । ।

  मातामहानां अप्येवं श्राद्धं कुर्याद्विचक्षणः  ।  
  मन्त्रोहेण यथान्यायं शेषाणां मन्त्रवर्जितम् । । ७५.७ । ।


७६

अमावास्यास्तिस्रोऽष्टकास्तिस्रोऽन्वष्टका माघी प्रौष्ठपद्यूर्ध्वं कृष्णत्रयोदशी व्रीहियवपाकौ चेति । । ७६.१ । ।

  एतांस्तु श्राद्धकालान्वै नित्यानाह प्रजापतिः  ।  
  श्राद्धं एतेष्वकुर्वाणो नरकं प्रतिपद्यते  । । ७६.२ । ।

७७

आदित्यसंक्रमणं । । ७७.१ । ।

विषुवद्द्वयं । । ७७.२ । ।

विशेषेणायनद्वयं । । ७७.३ । ।

व्यतीपातः । । ७७.४ । ।

जन्मर्क्षं । । ७७.५ । ।

अभ्युदयश्च । । ७७.६ । ।

  एतांस्तु श्राद्धकालान्वै काम्यानाह प्रजापतिः  ।  
  श्राद्धं एतेषु यद्दत्तं तदानन्त्याय कल्पते  । । ७७.७ । ।

  संध्यारात्र्योर्न कर्तव्यं श्राद्धं खलु विचक्षणैः  ।  
  तयोरपि च कर्तव्यं यदि स्याद्राहुदर्शनम् । । ७७.८ । ।

  राहुदर्शनदत्तं हि श्राद्धं आचन्द्रतारकम् ।  
  गुणवत्सर्वकामीयं पितॄणां उपतिष्ठते  । । ७७.९ । ।  



७८

सततं आदित्येऽह्नि श्राद्धं कुर्वन्नारोग्यं आप्नोति । । ७८.१ । ।

सौभाग्यं चान्द्रे । । ७८.२ । ।

समरविजयं कौजे । । ७८.३ । ।

सर्वान्कामान्बौधे । । ७८.४ । ।

विद्यां अभीष्टां जैवे । । ७८.५ । ।

धनं शौक्रे । । ७८.६ । ।

जीवितं शनैश्चरे । । ७८.७ । ।

स्वर्गं कृत्तिकासु । । ७८.८ । ।

अपत्यं रोहिणीषु । । ७८.९ । ।

ब्रह्मवर्चस्यं सौम्ये । । ७८.१० । ।

कर्मसिद्धिं रौद्रे । । ७८.११ । ।

भुवं पुनर्वसौ । । ७८.१२ । ।

पुष्टिं पुष्ये । । ७८.१३ । ।

श्रियं सार्पे । । ७८.१४ । ।

सर्वान्कामान्पैत्र्ये । । ७८.१५ । ।

सौभाग्यं भाग्ये । । ७८.१६ । ।

धनं आयमणे । । ७८.१७ । ।

ज्ञातिश्रैष्ठ्यं हस्ते । । ७८.१८ । ।

रूपवतः सुतांस्त्वाष्ट्रे । । ७८.१९ । ।

वाणिज्यसिद्धिं स्वातौ । । ७८.२० । ।

कनकं विशाखासु । । ७८.२१ । ।

मित्राणि मैत्रे । । ७८.२२ । ।

राज्यं शाक्रे । । ७८.२३ । ।

कृषिं मूले । । ७८.२४ । ।

समुद्रयानसिद्धिं आप्ये । । ७८.२५ । ।

सर्वान्कामान्वैश्वदेवे । । ७८.२६ । ।

श्रैष्ठ्यं अभिजिति । । ७८.२७ । ।

सर्वान्कामान्श्रवणे । । ७८.२८ । ।

लवणं वासवे । । ७८.२९ । ।

आरोग्यं वारुणे । । ७८.३० । ।

कुप्यद्रव्यं आजे । । ७८.३१ । ।

गृहमाहिर्बुध्न्ये । । ७८.३२ । ।

गाः पौष्णे । । ७८.३३ । ।

तुरङ्गमानाश्विने । । ७८.३४ । ।

जीवितं याम्ये । । ७८.३५ । ।

गृहं सुरूपाः स्त्रियः प्रतिपदि । । ७८.३६ । ।

कन्यां वरदां द्वितीयायां । । ७८.३७ । ।

सर्वान्कामांस्तृतीयायां । । ७८.३८ । ।

पशूंश्चतुर्थ्यां । । ७८.३९ । ।

सुरूपान्सुतान्पञ्चम्यां । । ७८.४० । ।

द्यूतविजयं षष्ठ्यां । । ७८.४१ । ।

कृषिं सप्तम्यां । । ७८.४२ । ।

वाणिज्यं अष्टम्यां । । ७८.४३ । ।

पशून्नवम्यां । । ७८.४४ । ।

वाजिनो दशम्यां । । ७८.४५ । ।

पुत्रान्ब्रह्मवर्चस्विन एकादश्यां । । ७८.४६ । ।

कनकरजतं द्वादश्यां । । ७८.४७ । ।

साउभाग्यं त्रयोदश्यां । । ७८.४८ । ।

सर्वान्कामान्पञ्चदश्यां । । ७८.४९ । ।

शस्त्रहतानां श्राद्धकर्मणि चतुर्दशी शस्ता । । ७८.५० । ।

अपि पितृगीते गाथे भवतः । । ७८.५१ । ।

  अपि जायेत सोऽस्माकं कुले कश्चिन्नरोत्तमः  ।  
  प्रावृट्कालेऽसिते पक्षे त्रयोदश्यां समाहितः  । । ७८.५२ । ।

  मधूत्कटेन यः श्राद्धं पायसेन समाचरेत् ।  
  कार्त्तिकं सकलं मासं प्राक्छाये कुञ्जरस्य च  । । ७८.५३ । ।  


७९

अथ न नक्तं गृहीतेनोदकेन श्राद्धं कुर्यात् । । ७९.१ । ।

कुशाभावे कुशस्थाने काशान्दूर्वां वा दद्यात् । । ७९.२ । ।

वासोऽर्थे कार्पासोत्थं सूत्रं । । ७९.३ । ।

दशां विसर्जयेत्यद्यप्यहतवस्त्रजा स्यात् । । ७९.४ । ।

उग्रगन्धीन्यगन्धीनि कण्टकिजानि च पुष्पाणि । । ७९.५ । ।

शुक्लानि सुगन्धीनि कण्टकिजान्यपि जलजानि रक्तान्यपि दद्यात् । । ७९.६ । ।

वसां मेदं च दीपार्थे न दद्यात् । । ७९.७ । ।

घृतं तैलं वा दद्यात् । । ७९.८ । ।

जीवजं सर्वं धूपार्थे न दद्यात् । । ७९.९ । ।

मधुघृतसंयुक्तं गुग्गुलुं दद्यात् । । ७९.१० । ।

चन्दनकुङ्कुमकर्पूरागरुपद्मकान्यनुलेपनार्थे । । ७९.११ । ।

न प्रत्यक्षलवणं दद्यात् । । ७९.१२ । ।

हस्तेन च घृतव्यञ्जनादि । । ७९.१३ । ।

तैजसानि पात्राणि दद्यात् । । ७९.१४ । ।

विशेषतो राजतानि । । ७९.१५ । ।

खड्गकुतपकृष्णाजिनतिलसिद्धार्थकाक्षतानि च पवित्राणि रक्षोघ्नानि च निदध्यात् । । ७९.१६ । ।

पिप्पलीमुकुन्दकभूस्तृणशिग्रुसर्षपसुरसासर्जकसुवर्चलकूश्माण्डालाबुवार्ताकपालक्योपोदकीतण्डुलीयककुसुम्भपिण्डालुकमहिषीक्षीराणि वर्जयेत् । । ७९.१७ । ।

राजमाषमसूरपर्युषितकृतलवणानि च । । ७९.१८ । ।

कोपं परिहरेत् । । ७९.१९ । ।

नाश्रु पातयेत् । । ७९.२० । ।

न त्वरां कुर्यात् । । ७९.२१ । ।

घृतादिदाने तैजसानि पात्राणि खड्गपात्राणि फल्गुपात्राणि च प्रशस्तानि । । ७९.२२ । ।

अत्र च श्लोको भवति । । ७९.२३ । ।

  सौवर्णराजताभ्यां च खड्गेनौदुम्बरेण वा  ।  
  दत्तं अक्षय्यतां याति फल्गुपात्रेण चाप्यथ  । । ७९.२४ । ।  



८०

तिलैर्व्रीहियवैर्माषैरद्भिर्मूलफलैः शाकैः श्यामाकैः प्रियङ्गुभिर्नीवारैर्मुद्गैर्गोधूमैश्च मासं प्रीयन्ते । । ८०.१ । ।

द्वौ मासौ मत्स्यमांसेन । । ८०.२ । ।

त्रीन्हारिणेन । । ८०.३ । ।

चतुरश्चौरभ्रेण । । ८०.४ । ।

पञ्च शाकुनेन । । ८०.५ । ।

षट्छागेन । । ८०.६ । ।

सप्त रौरवेण । । ८०.७ । ।

अष्टौ पार्षतेन । । ८०.८ । ।

नव गावयेन । । ८०.९ । ।

दश माहिषेण । । ८०.१० । ।

एकादश तूपरेणाजेन । । ८०.११ । ।

संवत्सरं गव्येन पयसा तद्विकारैर्वा । । ८०.१२ । ।

अत्र पितृगीता गाथा भवति । । ८०.१३ । ।

  कालशाकं महाशल्कं मांसं वार्ध्रीणसस्य च  ।  
  विषाणवर्ज्या ये खड्गा आसूर्यं तांस्तु भुङ्क्ष्महे  । । ८०.१४ । ।


८१

नान्नं आसनं आरोपयेत् । । ८१.१ । ।

न पदा स्पृशेत् । । ८१.२ । ।

नावक्षुतं कुर्यात् । । ८१.३ । ।

तिलैः सर्षपैर्वा यातुधानान्विसर्जयेत् । । ८१.४ । ।

संवृते च श्राद्धं कुर्यात् । । ८१.५ । ।

न रजस्वलां पश्येत् । । ८१.६ । ।

न श्वानं । । ८१.७ । ।

न विड्वराहं । । ८१.८ । ।

न ग्रामकुक्कुटं । । ८१.९ । ।

प्रयत्नात्श्राद्धं अजस्य दर्शयेत् । । ८१.१० । ।

अश्नीयुर्ब्राह्मणाश्च वाग्यताः । । ८१.११ । ।

न वेष्टितशिरसः । । ८१.१२ । ।

न सोपानत्काः । । ८१.१३ । ।

न पीठोपहितपादाः । । ८१.१४ । ।

न हीनाङ्गा अधिकाङ्गाः श्राद्धं पश्येयुः । । ८१.१५ । ।

न शूद्राः । । ८१.१६ । ।

न पतिताः । । ८१.१७ । ।

न महारोगिणः । । ८१.१८ । ।

तत्कालं ब्राह्मणं ब्राह्मणानुमतेन भिक्षुकं वा पूजयेत् । । ८१.१९ । ।

हविर्गुणान्न ब्राह्मणा ब्रूयुर्दात्रा पृष्टाः । । ८१.२० । ।

  यावदूष्मा भवत्यन्ने यावदश्नन्ति वाग्यताः  ।  
  तावदश्नन्ति पितरो यावन्नोक्ता हविर्गुणाः  । । ८१.२१ । ।

  सार्ववर्णिकं अन्नाद्यं संनीयाप्लाव्य वारिणा  ।  
  समुत्सृजेद्भुक्तवतां अग्रतो विकिरन्भुवि  । । ८१.२२ । ।

  असंस्कृतप्रमीतानां त्यागिनां कुलयोषिताम् ।  
  उच्छिष्टं भागधेयं स्याद्दर्भेषु विकिरश्च यः  । । ८१.२३ । ।

  उच्छेषणं भूमिगतं अजिह्मस्याशठस्य च  ।  
  दासवर्गस्य तत्पित्र्ये भागधेयं प्रचक्षते  । । ८१.२४ । ।


८२

दैवे कर्मणि ब्राह्मणं न परीक्षेत । । ८२.१ । ।

प्रयत्नात्पित्र्ये परीक्षेत । । ८२.२ । ।

हीनाधिकाङ्गान्विवर्जयेत् । । ८२.३ । ।

विकर्मस्थांश्च । । ८२.४ । ।

बैडालव्रतिकान् । । ८२.५ । ।

वृथालिङ्गिनः । । ८२.६ । ।

नक्षत्रजीविनः । । ८२.७ । ।

देवलकांश्च । । ८२.८ । ।

चिकित्सकान् । । ८२.९ । ।

अनूढापुत्रान् । । ८२.१० । ।

तत्पुत्रान् । । ८२.११ । ।

बहुयाजिनः । । ८२.१२ । ।

ग्रामयाजिनः । । ८२.१३ । ।

शूद्रयाजिनः । । ८२.१४ । ।

अयाज्ययाजिनः । । ८२.१५ । ।

व्रात्यान् । । ८२.१६ । ।

तद्याजिनः । । ८२.१७ । ।

पर्वकारान् । । ८२.१८ । ।

सूचकान् । । ८२.१९ । ।

भृतकाध्यापकान् । । ८२.२० । ।

भृतकाध्यापितान् । । ८२.२१ । ।

शूद्रान्नपुष्टान् । । ८२.२२ । ।

पतितसंसर्गान् । । ८२.२३ । ।

अनधीयानान् । । ८२.२४ । ।

संध्योपासनभ्रष्टान् । । ८२.२५ । ।

राजसेवकान् । । ८२.२६ । ।

नग्नान् । । ८२.२७ । ।

पित्रा विवदमानान् । । ८२.२८ । ।

पितृमातृगुर्वग्निस्वाध्यायत्यागिनश्च । । ८२.२९ । ।

  ब्राह्मणापशदा ह्येते कथिताः पङ्क्तिदूषकाः  ।  
  एतान्विवर्जयेद्यत्नाच्छ्राद्धकर्मणि पण्डितः  । । ८२.३० । ।  


८३

अथ पङ्क्तिपावनाः । । ८३.१ । ।

त्रिणाचिकेतः । । ८३.२ । ।

पञ्चाग्निः । । ८३.३ । ।

ज्येष्ठसामगः । । ८३.४ । ।

वेदपारगः । । ८३.५ । ।

वेदाङ्गस्याप्येकस्य पारगः । । ८३.६ । ।

पुराणेतिहासव्याकरणपारगः । । ८३.७ । ।

धर्मशास्त्रस्याप्येकस्य पारगः । । ८३.८ । ।

तीर्थपूतः । । ८३.९ । ।

यज्ञपूतः । । ८३.१० । ।

तपःपूतः । । ८३.११ । ।

सत्यपूतः । । ८३.१२ । ।

मन्त्रपूतः । । ८३.१३ । ।

गायत्रीजपनिरतः । । ८३.१४ । ।

ब्रह्मदेयानुसंतानः । । ८३.१५ । ।

त्रिसुपर्णः । । ८३.१६ । ।

जामाता । । ८३.१७ । ।

दौहित्रश्चेति पात्रं । । ८३.१८ । ।

विशेषेण च योगिनः । । ८३.१९ । ।

अत्र पितृगीता गाथा भवति । । ८३.२० । ।

  अपि स स्यात्कुलेऽस्माकं भोजयेद्यस्तु योगिनम् ।  
  विप्रं श्राद्धे प्रयत्नेन येन तृप्यामहे वयम् । । ८३.२१ । ।

८४

न म्लेच्छविषये श्राद्धं कुर्यात् । । ८४.१ । ।

न गच्छेन्म्लेच्छविषयं । । ८४.२ । ।

परनिपानेष्वपः पीत्वा तत्साम्यं उपगच्छतीति । । ८४.३ । ।

  चातुर्वर्ण्यव्यवस्थानं यस्मिन्देशे न विद्यते  ।  
  स म्लेच्छदेशो जिज्ञेय आर्यावर्तस्ततः परः  । । ८४.४ । ।


८५

अथ पुष्करेष्वक्षयं श्राद्धं । । ८५.१ । ।

जप्यहोमतपांसि च । । ८५.२ । ।

पुष्करे स्नानमात्रात्सर्वपापेभ्यः पूतो भवति । । ८५.३ । ।

एवं एव गयाशीर्षे । । ८५.४ । ।

वटे । । ८५.५ । ।

अमरकण्टकपर्वते । । ८५.६ । ।

वराहपर्वते । । ८५.७ । ।

यत्र क्वचन नर्मदातीरे । । ८५.८ । ।

यमुनातीरे । । ८५.९ । ।

गङ्गायां विशेषतः । । ८५.१० । ।

कुशावर्ते । । ८५.११ । ।

बिन्दुके । । ८५.१२ । ।

नीलपर्वते । । ८५.१३ । ।

कनखले । । ८५.१४ । ।

कुब्जाम्रे । । ८५.१५ । ।

भृगुतुङ्गे । । ८५.१६ । ।

केदारे । । ८५.१७ । ।

महालये । । ८५.१८ । ।

नडन्तिकायां । । ८५.१९ । ।

सुगन्धायां । । ८५.२० । ।

शाकंभर्यां । । ८५.२१ । ।

फल्गुतीर्थे । । ८५.२२ । ।

महागङ्गायां । । ८५.२३ । ।  
त्रिहलिकाग्रामे । । ८५.२४ । ।

कुमारधारायां । । ८५.२५ । ।

प्रभासे । । ८५.२६ । ।

यत्र क्वचन सरस्वत्यां विशेषतः । । ८५.२७ । ।

गङ्गाद्वारे । । ८५.२८ । ।

प्रयागे च । । ८५.२९ । ।

गङ्गासागरसंगमे । । ८५.३० । ।

सततं नैमिषारण्ये । । ८५.३१ । ।

वाराणस्यां विशेषतः । । ८५.३२ । ।

अगस्त्याश्रमे । । ८५.३३ । ।

कण्वाश्रमे । । ८५.३४ । ।

कौशिक्यां । । ८५.३५ । ।

सरयूतीरे । । ८५.३६ । ।

शोणस्य ज्योतिषायाश्च संगमे । । ८५.३७ । ।

श्रीपर्वते । । ८५.३८ । ।

कालोदके । । ८५.३९ । ।

उत्तरमानसे । । ८५.४० । ।

बडबायां । । ८५.४१ । ।

मतङ्गवाप्यां । । ८५.४२ । ।

सप्तार्षे । । ८५.४३ । ।

विष्णुपदे । । ८५.४४ । ।

स्वर्गमार्गपदे । । ८५.४५ । ।

गोदावर्यां । । ८५.४६ । ।

गोमत्यां । । ८५.४७ । ।

वेत्रवत्यां । । ८५.४८ । ।

विपाशायां । । ८५.४९ । ।

वितस्तायां । । ८५.५० । ।

शतद्रूतीरे । । ८५.५१ । ।

चन्द्रभागायां । । ८५.५२ । ।

इरावत्यां । । ८५.५३ । ।

सिन्धोस्तीरे । । ८५.५४ । ।

दक्षिणे पञ्चनदे । । ८५.५५ । ।

औसजे । । ८५.५६ । ।

एवमादिष्वथान्येषु तीर्थेषु । । ८५.५७ । ।

सरिद्वरासु । । ८५.५८ । ।

सर्वेष्वपि स्वभावेषु । । ८५.५९ । ।

पुलिनेषु । । ८५.६० । ।

प्रस्रवणेषु । । ८५.६१ । ।

पर्वतेषु । । ८५.६२ । ।

निकुञ्जेषु । । ८५.६३ । ।

वनेषु । । ८५.६४ । ।

उपवनेषु । । ८५.६५ । ।

गोमयेनोपलिप्तेषु गृहेषु । । ८५.६६ । ।

मनोज्ञेषु । । ८५.६७ । ।

अत्र च पितृगीता गाथा भवन्ति । । ८५.६८ । ।

  कुलेऽस्माकं स जन्तुः स्याद्यो नो दद्याज्जलाञ्जलीन् ।  
  नदीषु बहुतोयासु शीतलासु विशेषतः  । । ८५.६९ । ।

  अपि जायेत सोऽस्माकं कुले कश्चिन्नरोत्तमः  ।  
  गयाशीर्षे वटे श्राद्धं यो नः कुर्यात्समाहितः  । । ८५.७० । ।

  एष्टव्या बहवः पुत्रा यद्येकोऽपि गयां व्रजेत् ।  
  यजेत वाश्वमेधेन नीलं वा वृषं उत्सृजेत् । । ८५.७१ । ।

८६

अथ वृषोत्सर्गः । । ८६.१ । ।

कार्त्तिक्यां आश्वयुज्यां वा । । ८६.२ । ।

तत्रादावेव वृषभं परीक्षेत । । ८६.३ । ।

जीवद्वत्सायाः पयस्विन्याः पुत्रं । । ८६.४ । ।

सर्वलक्षणोपेतं । । ८६.५ । ।

नीलं । । ८६.६ । ।

लोहितं वा मुखपुच्छपादशृङ्गशुक्लं । । ८६.७ । ।

यूथस्याच्छादकं । । ८६.८ । ।

ततो गवां मध्ये सुसमिद्धं अग्निं परिस्तीर्य पौष्णं चरुं पयसा श्रपयित्वा पूषा गा अन्वेतु न इह रतिरिति च हुत्वा वृषं अयस्कारस्त्वङ्कयेत् । । ८६.९
| |

एकस्मिन्पार्श्वे चक्रेणापरस्मिन्पार्श्वे शूलेन । । ८६.१० । ।

अङ्कितं च हिरण्यवर्णेति चतसृभिः शं नो देवीरिति च स्नापयेत् । । ८६.११ । ।

स्नातं अलंकृतं स्नातालंकृताभिश्चतसृभिर्वत्सतरीभिः सार्धं आनीय रुद्रान्पुरुषसूक्तं कूश्माण्डीश्च जपेत् । । ८६.१२ । ।

पिता वत्सानां इति वृषभस्य दक्षिणे कर्णे पठेत् । । ८६.१३ । ।

इमं च । । ८६.१४ । ।

  वृषो हि भगवान्धर्मश्चतुष्पादः प्रकीर्तितः  ।  
  वृणोमि तं अहं भक्त्या स मे रक्षतु सर्वतः  । । ८६.१५ । ।

  एतं युवानं पतिं वो ददाम्यनेन क्रीडन्तीश्चरत प्रियेण  ।  
  मा हास्महि प्रजया मा तनूभिर्मा रधाम द्विषते सोम राजन् । । ८६.१६ । ।

  वृषं वत्सतरीयुक्तं ऐशान्यां कारयेद्दिशि  ।  
  होतुर्वस्त्रयुगं दद्यात्सुवर्णं कांस्यं एव च  । । ८६.१७ । ।

  अयस्कारस्य दातव्यं वेतनं मनसेप्सितम् ।  
  भोजनं बहुसर्पिष्कं ब्राह्मणांश्चात्र भोजयेत् । । ८६.१८ । ।

  उत्सृष्टो वृषभो यस्मिन्पिबत्यथ जलाशये  ।  
  जलाशयं तत्सकलं पितॄंस्तस्योपतिस्ठति  । । ८६.१९ । ।

  शृङ्गेणोल्लिखते भूमिं यत्र क्वचन दर्पितः  ।  
  पितॄणां अन्नपानं तत्प्रभूतं उपतिष्ठति  । । ८६.२० । ।  


८७

अथ वैशाख्यां पौर्णमास्यां कृष्णाजिनं सखुरं सशृङ्गं सुवर्णशृङ्गं रौप्यखुरं मौक्तिकलाङ्गूलभूषितं कृत्वाविके च वस्त्रे प्रसारयेत् । । ८७.१
| |

ततस्तिलैः प्रच्छादयेत् । । ८७.२ । ।

सुवर्णनाभिं च कुर्यात् । । ८७.३ । ।

अहतेन वासोयुगेन प्रच्छादयेत् । । ८७.४ । ।

सर्वगन्धरत्नैश्चालंकृतं कुर्यात् । । ८७.५ । ।

चतसृषु दिक्षु चत्वारि तैजसानि पात्राणि क्षीरदधिमधुघृतपूर्णानि निध्यायाहिताग्नये ब्राह्मणायालंकृताय वासोयुगेन प्रच्छादिताय दद्यात् । । ८७.६ । ।

अत्र च गाथा भवन्ति । । ८७.७ । ।

  यस्तु कृष्णाजिनं दद्यात्सखुरं शृङ्गसंयुतम् ।  
  तिलैः प्रच्छाद्य वासोभिः सर्वरत्नैरलंकृतम् । । ८७.८ । ।

  ससमुद्रगुहा तेन सशैलवनकानना  ।  
  चतुरन्ता भवेद्दत्ता पृथिवी नात्र संशयः  । । ८७.९ । ।

  कृष्णाजिने तिलान्कृत्वा हिरण्यं मधुसर्पिषी  ।  
  ददाति यस्तु विप्राय सर्वं तरति दुष्कृतम् । । ८७.१० । ।  


८८

अथ प्रसूयमाना गौः पृथिवी भवति । । ८८.१ । ।

तां अलंकृतां ब्राह्मणाय दत्त्वा पृथिवीदानफलं आप्नोति । । ८८.२ । ।

अत्र गाथा भवति । । ८८.३ । ।

  सवत्सारोमतुल्यानि युगान्युभयतोमुखीम् ।  
  दत्त्वा स्वर्गं अवाप्नोति श्रद्दधानः समाहितः  । । ८८.४ । ।

८९

मासः कार्त्तिकोऽग्निदैवत्यः । । ८९.१ । ।

अग्निश्च सर्वदेवानां मुखं । । ८९.२ । ।

तस्मात्तु कार्त्तिकं मासं बहिःस्नायी गायत्रीजपनिरतः सकृदेव हविष्याशी संवत्सरकृतात्पापात्पूतो भवति । । ८९.३ । ।

  कार्त्तिकं सकलं मासं नित्यस्नायी जितेन्द्रियः  ।  
  जपन्हविष्यभुग्दान्तः सर्वपापैः प्रमुच्यते  । । ८९.४ । ।


९०

मार्गशीर्षशुक्लपञ्चदश्यां मृगशिरसा युक्तायां चूर्णितलवणस्य सुवर्णनाभं प्रस्थं एकं चन्द्रोदये ब्राह्मणाय प्रदापयेत् । । ९०.१ । ।

अनेन कर्मणा रूपसौभाग्यवानभिजायते । । ९०.२ । ।

पौषी चेत्पुष्ययुक्ता स्यात्, तस्यां गौरसर्षपकल्कोद्वर्तितशरीरो गव्यघृतपूर्णकुम्भेनाभिषिक्तः सर्वौषधिभिः सर्वगन्धैः सर्वबीजैश्च स्नातो घृतेन भगवन्तं वासुदेवं स्नापयित्वा गन्धपुष्पधूपदीपनैवेद्यादिभिरभ्यर्च्य वैष्णवैः शाक्रैर्बार्हस्पत्यैश्च मन्त्रैः पावके हुत्वा ससुवर्णेन घृतेन ब्राह्मणान्स्वस्ति वाचयेत् । । ९०.३ । ।

वासोयुगं कर्त्रे दद्यात् । । ९०.४ । ।

अनेन कर्मणा पुष्यते । । ९०.५ । ।

माघी मघायुता चेत्, तस्यां तिलैः श्राद्धं कृत्वा पूतो भवति । । ९०.६ । ।

फाल्गुनी फल्गुनीयुता चेत्, तस्यां ब्राह्मणाय सुसंस्कृतं स्वास्तीर्णं शयनं निवेद्य भार्यां मनोज्ञां रूपवतीं द्रविणवतीं चाप्नोति । । ९०.७ । ।

नार्यपि भर्तारं । । ९०.८ । ।

चैत्री चित्रायुता चेत्, तस्यां चित्रवस्त्रप्रदानेन सौभाग्यं आप्नोति । । ९०.९ । ।

वैशाखी विशाखायुता चेत्, तस्यां ब्राह्मणसप्तकं क्षौद्रयुक्तैस्तिलैः संतर्प्य धर्मराजानं प्रीणयित्वा पापेभ्यः पूतो भवति । । ९०.१० । ।

ज्यैष्ठी ज्येष्ठायुता चेत्स्यात्, तस्यां छत्रोपानहप्रदानेन गवाधिपत्यं प्राप्नोति । । ९०.११ । ।

आषाढ्यां आषाढायुक्तायां अन्नपानदानेन तदेवाक्षय्यं आप्नोति । । ९०.१२ । ।

श्रावण्यां श्रवणयुक्तायां जलधेनुं सान्नां वासोयुगाच्छादितां दत्त्वा स्वर्गं आप्नोति । । ९०.१३ । ।

प्रौष्ठपद्यां प्रोष्ठपदायुक्तायां गोदानेन सर्वपापविनिर्मुक्तो भवति । । ९०.१४ । ।

आश्वयुज्यां अश्विनीगते चन्द्रमसि घृतपूर्णं भाजनं सुवर्णयुतं विप्राय दत्त्वा दीप्ताग्निर्भवति । । ९०.१५ । ।

कार्त्तिकी कृत्तिकायुता चेत्स्यात्, तस्यां सितं उक्षाणं अन्यवर्णं वा शशाङ्कोद्ये सर्वसस्यरत्नगन्धोपेतं दीपमध्ये ब्राह्मणाय दत्त्वा कान्तारभयं न पश्यति । । ९०.१६ । ।

वैशाखशुक्लतृतीयायां उपोषितोऽक्षतैः श्रीवासुदेवं अभ्यर्च्य तानेव हुत्वा दत्त्वा च सर्वपापेभ्यः पूतो भवति । । ९०.१७ । ।

यच्च तस्मिन्नहनि प्रयच्छति तदक्षय्यतां आप्नोति । । ९०.१८ । ।

पौष्यां समतीतायां कृष्णपक्षद्वादश्यां सोपवासस्तिलैः स्नातस्तिलोककं दत्त्वा तिलैर्वासुदेवं अभ्यर्च्य तानेव हुत्वा दत्त्वा भुक्त्वा च पापेभ्यः पूतो भवति । । ९०.१९ । ।

माघ्यां समतीतायां कृष्णद्वादश्यां सोपवासः श्रवणं प्राप्य श्रीवासुदेवाग्रतो महावर्तिद्वयेन दीपद्वयं दद्यात् । । ९०.२० । ।

दक्षिणपार्श्वे महारजनरक्तेन समग्रेण वाससा घृततुलां अष्टाधिकां दत्त्वा । । ९०.२१ । ।

वामपार्श्वे तिलतैलयुतां साष्टां दत्त्वा श्वेतेन समग्रेण वाससा । । ९०.२२
| |

एतत्कृत्वा यस्मिन्राष्ट्रेऽभिजायते यस्मिन्देशे यस्मिन्कुले तत्रोज्ज्वलो भवति । । ९०.२३ । ।

आश्विनं सकलं मासं ब्राह्मणेभ्यः प्रत्यहं घृतं प्रदायाश्विनौ प्रीणयित्वा रूपभाग्भवति । । ९०.२४ । ।

तस्मिन्नेव मासि प्रत्यहं गोरसैर्ब्राह्मणान्भोजयित्वा राज्यभाग्भवति । । ९०.२५ । ।

प्रतिमासं रेवतीयुते चन्द्रमसि मधुघृतयुतं पायसं रेवतीप्रीत्यै परमान्नं ब्राह्मणान्भोजयित्वा रेवतीं प्रीणयित्वा रूपस्य भागी भवति । । ९०.२६ । ।

माघे मास्यग्निं प्रत्यहं तिलैर्हुत्वा सघृतं कुल्माषं ब्राह्मणान्भोजयित्वा दीप्ताग्निर्भवति । । ९०.२७ । ।

सर्वां चतुर्दशीं नदीजले स्नात्वा धर्मराजानं पूजयित्वा सर्वपापेभ्यः पूतो भवति । । ९०.२८ । ।

  यदीच्छेद्विपुलान्भोगांश्चन्द्रसूर्यग्रहोपगान् ।  
  प्रातःस्नायी भवेन्नित्यं द्वौ मासौ माघफाल्गुनौ  । । ९०.२९ । ।  


९२

सर्वदानाधिकं अभयप्रदानं । । ९२.१ । ।

तत्प्रदानेनाभीप्सितं लोकं आप्नोति । । ९२.२ । ।

भूमिदानेन च । । ९२.३ । ।

गोचर्ममात्रां अपि भुवं प्रदाय सर्वपापेभ्यः पूतो भवति । । ९२.४ । ।

गोप्रदानेन स्वर्गलोकं आप्नोति । । ९२.५ । ।

दशधेनुप्रदो गोलोकान् । । ९२.६ । ।

शतधेनुप्रदो ब्रहमलोकान् । । ९२.७ । ।

सुवर्णशृङ्गीं रौप्यखुरां मुक्तालाङ्गूलां कांस्योपदोहां वस्त्रोत्तरीयां दत्त्वा धेनुरोमसंख्यानि वर्षाणि स्वर्गलोकं आप्नोति । । ९२.८ । ।

विशेषतः कपिलां । । ९२.९ । ।

दान्तं धुरंधरं दत्त्वा दशधेनुप्रदो भवति । । ९२.१० । ।

अश्वदः सूर्यसालोक्यं आप्नोति । । ९२.११ । ।

वासोदश्चन्द्रसालोक्यं । । ९२.१२ । ।

सुवर्णदानेनाग्निसालोक्यं । । ९२.१३ । ।

रूप्यदानेन रूपं । । ९२.१४ । ।

तैजसानां पात्राणां प्रदानेन पात्रीभवति सर्वकामानां । । ९२.१५ । ।

घृतमधुतैलप्रदानेनारोग्यं । । ९२.१६ । ।

औषधप्रदानेन । । ९२.१७ । ।

लवणदानेन च लावण्यं । । ९२.१८ । ।

धान्यप्रदानेन तृप्तिं । । ९२.१९ । ।

सस्यप्रदानेन च । । ९२.२० । ।

अन्नदः सर्वं । । ९२.२१ । ।

धान्यप्रदानेन सौभाग्यं । । ९२.२२ । ।

तिलप्रदः प्रजां इष्टां । । ९२.२३ । ।

इन्धनप्रदानेन दीप्ताग्निर्भवति । । ९२.२४ । ।

संग्रामे च सर्वजयं आप्नोति । । ९२.२५ । ।

आसनप्रदानेन स्थानं । । ९२.२६ । ।

शय्याप्रदानेन भार्यां । । ९२.२७ । ।

उपानत्प्रदानेनाश्वतरीयुक्तं रथं । । ९२.२८ । ।

छत्रप्रदानेन स्वर्गं । । ९२.२९ । ।

तालवृन्तचामरप्रदानेनाध्वसुखित्वं । । ९२.३० । ।

वास्तुप्रदानेन नगराधिपत्यं । । ९२.३१ । ।

  यद्यदिष्टतमं लोके यच्चास्ति दयितं गृहे  ।  
  तत्तद्गुणवते देयं तदेवाक्षयं इच्छता  । । ९२.३२ । ।

९३

अब्राह्मणे दत्तं तत्समं एव पारलौकिकं । । ९३.१ । ।

द्विगुणं ब्राह्मणब्रुवे । । ९३.२ । ।

सहस्रगुणं प्राधीते । । ९३.३ । ।

अनन्तं वेदपारगे । । ९३.४ । ।

पुरोहितस्त्वात्मन एव पात्रं । । ९३.५ । ।

स्वसा दुहितृजामातरश्च । । ९३.६ । ।

  न वार्यपि प्रयच्छेत बैडालव्रतिके द्विजे  ।  
  न बकव्रतिके पापे नावेदविदि धर्मवित् । । ९३.७ । ।

  धर्मध्वजी सदा लुब्धश्छाद्मिको लोकदाम्भिकः  ।  
  बैडालव्रतिको ज्ञेयो हिंस्रः सर्वाभिसंधकः  । । ९३.८ । ।

  अधोदृष्टिर्नैकृतिकः स्वार्थसाधनतत्परः  ।  
  शठो मिथ्याविनीतश्च बकव्रतपरो द्विजः  । । ९३.९ । ।

  ये बकव्रतिनो लोके ये च मार्जारलिङ्गिनः  ।  
  ते पतन्त्यन्धतामिस्रे तेन पापेन कर्मणा  । । ९३.१० । ।

  न धर्मस्यापदेशेन पापं कृत्वा व्रतं चरेत् ।  
  व्रतेन पापं प्रच्छाद्य कुर्वन्स्त्रीशूद्रदम्भनम् । । ९३.११ । ।

  प्रेत्येह चेदृशो विप्रो गर्ह्यते ब्रह्मवादिभिः  ।  
  छद्मनाचरितं यच्च व्रतं रक्षांसि गच्छति  । । ९३.१२ । ।

  अलिङ्गी लिङ्गिवेषेण यो वृत्तिं उपजीवति  ।  
  स लिङ्गिनां हरत्येनस्तिर्यग्योनौ प्रजायते  । । ९३.१३ । ।

  न दानं यशसे दद्यान्न भयान्नोपकारिणे  ।  
  न नृत्यगीतशीलेभ्यो धर्मार्थं इति निश्चितम् । । ९३.१४ । ।


९४

गृही वलीपलितदर्शने वनाश्रयो भवेत् । । ९४.१ । ।

अपत्यस्य चापत्यदर्शने वा । । ९४.२ । ।

पुत्रेषु भार्यां निक्षिप्य तयानुग्म्यमानो वा । । ९४.३ । ।

तत्राप्यग्नीनुपचरेत् । । ९४.४ । ।

अफालकृष्टेन पञ्च यज्ञान्न हापयेत् । । ९४.५ । ।

स्वाध्यायं च न जह्यात् । । ९४.६ । ।

ब्रह्मचर्यं पालयेत् । । ९४.७ । ।

चर्मचीरवासाः स्यात् । । ९४.८ । ।

जटाश्मश्रुलोमनखांश्च बिभृयात् । । ९४.९ । ।

त्रिषवणस्नायी स्यात् । । ९४.१० । ।

कपोतवृत्तिर्मासनिचयः संवत्सरनिचयो वा । । ९४.११ । ।

संवत्सरनिचयी पूर्वनिचितं आश्वयुज्यां जह्यात् । । ९४.१२ । ।

  ग्रामादाहृत्य वाश्नीयादष्टौ ग्रासान्वने वसन् ।  
  पुटेनैव पलाशेन पाणिना शकलेन वा  । । ९४.१३ । ।

९५

वानप्रस्थस्तपसा शरीरं शोषयेत् । । ९५.१ । ।

ग्रीष्मे पञ्चतपाः स्यात् । । ९५.२ । ।

आकाशशायी प्रावृषि । । ९५.३ । ।

आर्द्रवासा हेमन्ते । । ९५.४ । ।

नक्ताशी स्यात् । । ९५.५ । ।

एकान्तरद्व्यन्तरत्र्यन्तराशी वा स्यात् । । ९५.६ । ।

पुष्पाशी । । ९५.७ । ।

फलाशी । । ९५.८ । ।

शाकाशी । । ९५.९ । ।

पर्णाशी वा । । ९५.१० । ।

यवान्नं पक्षान्तयोर्वा सकृदश्नीयात् । । ९५.११ । ।

चान्द्रायणैर्वा वर्तेत । । ९५.१२ । ।

अश्मकुट्टः । । ९५.१३ । ।

दन्तोलूखलिको वा । । ९५.१४ । ।

  तपोमूलं इदं सर्वं देवमानुषिकं जगत् ।  
  तपोमध्यं तपोऽन्तं च तपसा च तथा धृतम् । । ९५.१५ । ।

  यद्दुष्चरं यद्दुरापं यद्दूरं यच्च दुष्करम् ।  
  सर्वं तत्तपसा साध्यं तपो हि दुरतिक्रमम् । । ९५.१६ । ।

९६

अथ त्रिष्वाश्रमेषु पक्वकषायः प्राजापत्यां इष्टिं कृत्वा सर्ववेदसं दक्षिणां दत्त्वा प्रव्रज्याश्रमी स्यात् । । ९६.१ । ।

आत्मन्यग्नीनारोप्य भिक्षार्थं ग्रामं इयात् । । ९६.२ । ।

सप्तागारिकं भैक्षं आचरेत् । । ९६.३ । ।

अलाभे न व्यथेत । । ९६.४ । ।

न भिक्षुकं भिक्षेत । । ९६.५ । ।

भुक्तवति जने अतीते पात्रसंपाते भैक्षं आदद्यात् । । ९६.६ । ।

मृन्मये दारुपात्रेऽलाबुपात्रे वा । । ९६.७ । ।

तेषां च तस्याद्भिः शुद्धिः स्यात् । । ९६.८ । ।

अभिपूजितलाभादुद्विजेत । । ९६.९ । ।

शून्यागारनिकेतनः स्यात् । । ९६.१० । ।

वृक्षमूलनिकेतनो वा । । ९६.११ । ।

न ग्रामे द्वितीयां रात्रिं आवसेत् । । ९६.१२ । ।

कौपीनाच्छादनमात्रं एव वसनं आदद्यात् । । ९६.१३ । ।

दृष्टिपूतं न्यसेत्पादं । । ९६.१४ । ।

वस्त्रपूतं जलं आदद्यात् । । ९६.१५ । ।

सत्यपूतं वदेत् । । ९६.१६ । ।

मनःपूतं आचरेत् । । ९६.१७ । ।

मरणं नाभिकामयेत जीवितं च । । ९६.१८ । ।

अतिवादांस्तितिक्षेत । । ९६.१९ । ।

न कंचनावमन्येत । । ९६.२० । ।

निराशीः स्यात् । । ९६.२१ । ।

निर्नमस्कारः । । ९६.२२ । ।

  वास्यैकं तक्षतो बाहुं चन्दनेनैकं उक्षतः  ।  
  नाकल्याणं न कल्याणं तयोरपि च चिन्तयेत् । । ९६.२३ । ।

प्राणायामधारणाध्याननित्यः स्यात् । । ९६.२४ । ।

संसारस्यानित्यतां पश्येत् । । ९६.२५ । ।

शरीरस्याशुचिभावं । । ९६.२६ । ।

जरया रूपविपर्ययं । । ९६.२७ । ।

शारीरमानसागन्तुकव्याधिभिश्चोपतापं । । ९६.२८ । ।

सहजैश्च । । ९६.२९ । ।

नित्यान्धकारे गर्भे वसतिं । । ९६.३० । ।

मूत्रपुरीषमध्ये च । । ९६.३१ । ।

तत्र च शीतोष्णदुःखानुभवनं । । ९६.३२ । ।

जन्मसमये योनिसंकटनिर्गमनात्महद्दुःखानुभवनं । । ९६.३३ । ।

बाल्ये मोहं गुरुपरवश्यतां । । ९६.३४ । ।

अध्ययनादनेकक्लेशं । । ९६.३५ । ।

यौवने च विषयाप्राप्तावमार्गेण तदवाप्तौ विषयसेवनान्नरके पतनं । । ९६.३६
| |

अप्रियैर्वसतिं प्रियैश्च विप्रयोगं । । ९६.३७ । ।

नरके च सुमहद्दुःखं । । ९६.३८ । ।

संसारसंसृतौ तिर्यग्योनिषु च । । ९६.३९ । ।

एवं अस्मिन्सततयायिनि संसारे न किंचित्सुखं । । ९६.४० । ।

यदपि किंचित्दुःखाभावापेक्षया सुखसंज्ञं तदप्यनित्यं । । ९६.४१ । ।

तत्सेवाशक्तावलाभे वा महद्दुःखं । । ९६.४२ । ।

शरीरं चेदं सप्तधातुकं पश्येत् । । ९६.४३ । ।

वसारुधिरमांसमेदोऽस्थिमज्जाशुक्रात्मकं । । ९६.४४ । ।

चर्मावनद्धं । । ९६.४५ । ।

दुर्गन्धि च । । ९६.४६ । ।

मलायतनं । । ९६.४७ । ।

सुखशतैरपि वृतं विकारि । । ९६.४८ । ।

प्रयत्नाद्धृतं अपि विनाशि । । ९६.४९ । ।

कामक्रोधलोभमोहमदमात्सर्यस्थानं । । ९६.५० । ।

पृथिव्यप्तेजोवाय्वाकाशात्मकं । । ९६.५१ । ।

अस्थिसिराधमनीस्नायुयुतं । । ९६.५२ । ।

रजस्वलं । । ९६.५३ । ।

षट्त्वचं । । ९६.५४ । ।

अस्थ्नां त्रिभिः शतैः षष्त्यधिकैर्धार्यमाणं । । ९६.५५ । ।

तेषां विभागः । । ९६.५६ । ।

सूक्ष्मैः सह चतुःषष्टिर्दशनाः । । ९६.५७ । ।

विंशतिर्नखाः । । ९६.५८ । ।

पाणिपादशलाकाश्च । । ९६.५९ । ।

षष्टिरङ्गुलीनां पर्वाणि । । ९६.६० । ।

द्वे पार्ष्ण्योः । । ९६.६१ । ।

चतुष्टयं गुल्फेषु । । ९६.६२ । ।

चत्वार्यरत्न्योः । । ९६.६३ । ।

चत्वारि जङ्घयोः । । ९६.६४ । ।

द्वे द्वे जानुकपोलयोः । । ९६.६५ । ।

ऊर्वंसयोह् । । ९६.६६ । ।

अक्षतालूषकश्रोणिफलकेषु । । ९६.६७ । ।

भगास्थ्येकं । । ९६.६८ । ।

पृष्ठास्थि पञ्चचत्वारिंशद्भागं । । ९६.६९ । ।

पञ्चदशास्थीनि ग्रीवा । । ९६.७० । ।

जत्र्वेकं । । ९६.७१ । ।

तथा हनुः । । ९६.७२ । ।

तन्मूले च द्वे । । ९६.७३ । ।

द्वे ललाटाक्षिगण्डे । । ९६.७४ । ।

नासा घनास्थिका । । ९६.७५ । ।

अर्बुदैः स्थालकैश्च सार्धं द्वासप्ततिः पार्श्वकाः । । ९६.७६ । ।

उरः सप्तदश । । ९६.७७ । ।

द्वौ शङ्खकौ । । ९६.७८ । ।

चत्वारि कपालानि शिरसश्चेति । । ९६.७९ । ।

शरीरेऽस्मिन्सप्त सिराशतानि । । ९६.८० । ।

नव स्नायुशतानि । । ९६.८१ । ।

धमनीशते द्वे । । ९६.८२ । ।

पञ्च पेशीशतानि । । ९६.८३ । ।

क्षुद्रधमनीनां एकोनत्रिंशल्लक्षाणि नवशतानि षट्पञ्चाशद्धमन्यः । । ९६.८४
| |

लक्षत्रयं श्मश्रुकेशकूपानां । । ९६.८५ । ।

सप्तोत्तरं मर्मशतं । । ९६.८६ । ।

संधिशते द्वे । । ९६.८७ । ।

चतुष्पञ्चाशद्रोमकोट्यः सप्तषष्टिश्च लक्षाणि । । ९६.८८ । ।

नाभिराजो गुदं शुक्रं शोणितं शङ्खकौ मूर्धा कण्ठो हृदयं चेति प्राणायतनाणि
| | ९६.८९ | |

बाहुद्वयं जङ्घाद्वयं मध्यं शीर्षं इति षडङ्गानि । । ९६.९० । ।

वसा वपा अवहननं नाभिः क्लोमा यकृत्प्लीहा क्षुद्रान्त्रं वृक्ककौ बस्तिः पुरीषाधानं आमाशयः हृदयं स्थूलान्त्रं गुदं उदरं गुदकोष्ठं । । ९६.९१ । ।

कनीनिके अक्षिकूटे शष्कुली कर्णौ कर्णपत्रकौ गण्डौ भ्रुवौ शङ्खौ दन्तवेष्टौ ओष्ठौ ककुन्दरे वङ्क्षणौ वृषणौ वृक्कौ श्लेष्मसंघातिकौ स्तनौ उपजिह्वा स्फिचौ बाहू जङ्घे ऊरू पिण्डिके तालूदरं बस्तिशीर्षौ चिबुकं गलशुण्डिके अवटुश्चेत्यस्मिन्शरीरे स्थानानि । । ९६.९२ । ।

शब्दस्पर्शरूपरसगन्धाश्च विषयाः । । ९६.९३ । ।

नासिकालोचनत्वग्जिह्वाश्रोत्रं इति बुद्धीन्द्रियाणि । । ९६.९४ । ।

हस्तौ पादौ पायूपस्थं जिह्वेति कर्मेन्द्रियाणि । । ९६.९५ । ।

मनो बुद्धिरात्मा चाव्यक्तं इतीन्द्रियातीताः । । ९६.९६ । ।

  इदं शरीरं वसुधे क्षेत्रं इत्यभिधीयते  ।  
  एतद्यो वेत्ति तं प्राहुः क्षेत्रज्ञं इति तद्विदः  । । ९६.९७ । ।

  क्षेत्रज्ञं अपि मां विद्धि सर्वक्षेत्रेषु भाविनि  ।  
  क्षेत्रक्षेत्रज्ञविज्ञानं ज्ञेयं नित्यं मुमुक्षुणा  । । ९६.९८ । ।

९६

अथ त्रिष्वाश्रमेषु पक्वकषायः प्राजापत्यां इष्टिं कृत्वा सर्ववेदसं दक्षिणां दत्त्वा प्रव्रज्याश्रमी स्यात् । । ९६.१ । ।

आत्मन्यग्नीनारोप्य भिक्षार्थं ग्रामं इयात् । । ९६.२ । ।

सप्तागारिकं भैक्षं आचरेत् । । ९६.३ । ।

अलाभे न व्यथेत । । ९६.४ । ।

न भिक्षुकं भिक्षेत । । ९६.५ । ।

भुक्तवति जने अतीते पात्रसंपाते भैक्षं आदद्यात् । । ९६.६ । ।

मृन्मये दारुपात्रेऽलाबुपात्रे वा । । ९६.७ । ।

तेषां च तस्याद्भिः शुद्धिः स्यात् । । ९६.८ । ।

अभिपूजितलाभादुद्विजेत । । ९६.९ । ।

शून्यागारनिकेतनः स्यात् । । ९६.१० । ।

वृक्षमूलनिकेतनो वा । । ९६.११ । ।

न ग्रामे द्वितीयां रात्रिं आवसेत् । । ९६.१२ । ।

कौपीनाच्छादनमात्रं एव वसनं आदद्यात् । । ९६.१३ । ।

दृष्टिपूतं न्यसेत्पादं । । ९६.१४ । ।

वस्त्रपूतं जलं आदद्यात् । । ९६.१५ । ।

सत्यपूतं वदेत् । । ९६.१६ । ।

मनःपूतं आचरेत् । । ९६.१७ । ।

मरणं नाभिकामयेत जीवितं च । । ९६.१८ । ।

अतिवादांस्तितिक्षेत । । ९६.१९ । ।

न कंचनावमन्येत । । ९६.२० । ।

निराशीः स्यात् । । ९६.२१ । ।

निर्नमस्कारः । । ९६.२२ । ।

  वास्यैकं तक्षतो बाहुं चन्दनेनैकं उक्षतः  ।  
  नाकल्याणं न कल्याणं तयोरपि च चिन्तयेत् । । ९६.२३ । ।

प्राणायामधारणाध्याननित्यः स्यात् । । ९६.२४ । ।

संसारस्यानित्यतां पश्येत् । । ९६.२५ । ।

शरीरस्याशुचिभावं । । ९६.२६ । ।

जरया रूपविपर्ययं । । ९६.२७ । ।

शारीरमानसागन्तुकव्याधिभिश्चोपतापं । । ९६.२८ । ।

सहजैश्च । । ९६.२९ । ।

नित्यान्धकारे गर्भे वसतिं । । ९६.३० । ।

मूत्रपुरीषमध्ये च । । ९६.३१ । ।

तत्र च शीतोष्णदुःखानुभवनं । । ९६.३२ । ।

जन्मसमये योनिसंकटनिर्गमनात्महद्दुःखानुभवनं । । ९६.३३ । ।

बाल्ये मोहं गुरुपरवश्यतां । । ९६.३४ । ।

अध्ययनादनेकक्लेशं । । ९६.३५ । ।

यौवने च विषयाप्राप्तावमार्गेण तदवाप्तौ विषयसेवनान्नरके पतनं । । ९६.३६
| |

अप्रियैर्वसतिं प्रियैश्च विप्रयोगं । । ९६.३७ । ।

नरके च सुमहद्दुःखं । । ९६.३८ । ।

संसारसंसृतौ तिर्यग्योनिषु च । । ९६.३९ । ।

एवं अस्मिन्सततयायिनि संसारे न किंचित्सुखं । । ९६.४० । ।

यदपि किंचित्दुःखाभावापेक्षया सुखसंज्ञं तदप्यनित्यं । । ९६.४१ । ।

तत्सेवाशक्तावलाभे वा महद्दुःखं । । ९६.४२ । ।

शरीरं चेदं सप्तधातुकं पश्येत् । । ९६.४३ । ।

वसारुधिरमांसमेदोऽस्थिमज्जाशुक्रात्मकं । । ९६.४४ । ।

चर्मावनद्धं । । ९६.४५ । ।

दुर्गन्धि च । । ९६.४६ । ।

मलायतनं । । ९६.४७ । ।

सुखशतैरपि वृतं विकारि । । ९६.४८ । ।

प्रयत्नाद्धृतं अपि विनाशि । । ९६.४९ । ।

कामक्रोधलोभमोहमदमात्सर्यस्थानं । । ९६.५० । ।

पृथिव्यप्तेजोवाय्वाकाशात्मकं । । ९६.५१ । ।

अस्थिसिराधमनीस्नायुयुतं । । ९६.५२ । ।

रजस्वलं । । ९६.५३ । ।

षट्त्वचं । । ९६.५४ । ।

अस्थ्नां त्रिभिः शतैः षष्त्यधिकैर्धार्यमाणं । । ९६.५५ । ।

तेषां विभागः । । ९६.५६ । ।

सूक्ष्मैः सह चतुःषष्टिर्दशनाः । । ९६.५७ । ।

विंशतिर्नखाः । । ९६.५८ । ।

पाणिपादशलाकाश्च । । ९६.५९ । ।

षष्टिरङ्गुलीनां पर्वाणि । । ९६.६० । ।

द्वे पार्ष्ण्योः । । ९६.६१ । ।

चतुष्टयं गुल्फेषु । । ९६.६२ । ।

चत्वार्यरत्न्योः । । ९६.६३ । ।

चत्वारि जङ्घयोः । । ९६.६४ । ।

द्वे द्वे जानुकपोलयोः । । ९६.६५ । ।

ऊर्वंसयोह् । । ९६.६६ । ।

अक्षतालूषकश्रोणिफलकेषु । । ९६.६७ । ।

भगास्थ्येकं । । ९६.६८ । ।

पृष्ठास्थि पञ्चचत्वारिंशद्भागं । । ९६.६९ । ।

पञ्चदशास्थीनि ग्रीवा । । ९६.७० । ।

जत्र्वेकं । । ९६.७१ । ।

तथा हनुः । । ९६.७२ । ।

तन्मूले च द्वे । । ९६.७३ । ।

द्वे ललाटाक्षिगण्डे । । ९६.७४ । ।

नासा घनास्थिका । । ९६.७५ । ।

अर्बुदैः स्थालकैश्च सार्धं द्वासप्ततिः पार्श्वकाः । । ९६.७६ । ।

उरः सप्तदश । । ९६.७७ । ।

द्वौ शङ्खकौ । । ९६.७८ । ।

चत्वारि कपालानि शिरसश्चेति । । ९६.७९ । ।

शरीरेऽस्मिन्सप्त सिराशतानि । । ९६.८० । ।

नव स्नायुशतानि । । ९६.८१ । ।

धमनीशते द्वे । । ९६.८२ । ।

पञ्च पेशीशतानि । । ९६.८३ । ।

क्षुद्रधमनीनां एकोनत्रिंशल्लक्षाणि नवशतानि षट्पञ्चाशद्धमन्यः । । ९६.८४
| |

लक्षत्रयं श्मश्रुकेशकूपानां । । ९६.८५ । ।

सप्तोत्तरं मर्मशतं । । ९६.८६ । ।

संधिशते द्वे । । ९६.८७ । ।

चतुष्पञ्चाशद्रोमकोट्यः सप्तषष्टिश्च लक्षाणि । । ९६.८८ । ।

नाभिराजो गुदं शुक्रं शोणितं शङ्खकौ मूर्धा कण्ठो हृदयं चेति प्राणायतनाणि
| | ९६.८९ | |

बाहुद्वयं जङ्घाद्वयं मध्यं शीर्षं इति षडङ्गानि । । ९६.९० । ।

वसा वपा अवहननं नाभिः क्लोमा यकृत्प्लीहा क्षुद्रान्त्रं वृक्ककौ बस्तिः पुरीषाधानं आमाशयः हृदयं स्थूलान्त्रं गुदं उदरं गुदकोष्ठं । । ९६.९१ । ।

कनीनिके अक्षिकूटे शष्कुली कर्णौ कर्णपत्रकौ गण्डौ भ्रुवौ शङ्खौ दन्तवेष्टौ ओष्ठौ ककुन्दरे वङ्क्षणौ वृषणौ वृक्कौ श्लेष्मसंघातिकौ स्तनौ उपजिह्वा स्फिचौ बाहू जङ्घे ऊरू पिण्डिके तालूदरं बस्तिशीर्षौ चिबुकं गलशुण्डिके अवटुश्चेत्यस्मिन्शरीरे स्थानानि । । ९६.९२ । ।

शब्दस्पर्शरूपरसगन्धाश्च विषयाः । । ९६.९३ । ।

नासिकालोचनत्वग्जिह्वाश्रोत्रं इति बुद्धीन्द्रियाणि । । ९६.९४ । ।

हस्तौ पादौ पायूपस्थं जिह्वेति कर्मेन्द्रियाणि । । ९६.९५ । ।

मनो बुद्धिरात्मा चाव्यक्तं इतीन्द्रियातीताः । । ९६.९६ । ।

  इदं शरीरं वसुधे क्षेत्रं इत्यभिधीयते  ।  
  एतद्यो वेत्ति तं प्राहुः क्षेत्रज्ञं इति तद्विदः  । । ९६.९७ । ।

  क्षेत्रज्ञं अपि मां विद्धि सर्वक्षेत्रेषु भाविनि  ।  
  क्षेत्रक्षेत्रज्ञविज्ञानं ज्ञेयं नित्यं मुमुक्षुणा  । । ९६.९८ । ।  


९८

इत्येवं उक्ता वसुमती जानुभ्यां शिरसा च नमस्कारं कृत्वोवाच । । ९८.१ । ।

भगवन्, त्वत्समीपे सततं एवं चत्वारि भूतानि कृतालयानि आकाशः शङ्खरूपी, वायुश्चक्ररूपी, तेजश्च गदारूपि, अम्भोऽम्भोरुहरूपि । अहं अप्यनेनैव रूपेण भगवत्पादमध्ये परिवर्तिनी भवितुं इच्छामि । । ९८.२ । ।

इत्येवं उक्तो भगवांस्तथेत्युवाच । । ९८.३ । ।

वसुधापि लब्धकामा तथा चक्रे । । ९८.४ । ।

देवदेवं च तुष्टाव । । ९८.५ । ।

ओं नमस्ते । । ९८.६ । ।

देवदेव । । ९८.७ । ।

वासुदेव । । ९८.८ । ।

आदिदेव । । ९८.९ । ।

कामदेव । । ९८.१० । ।

कामपाल । । ९८.११ । ।

महीपाल । । ९८.१२ । ।

अनादिमध्यनिधन । । ९८.१३ । ।

प्रजापते । । ९८.१४ । ।

सुप्रजापते । । ९८.१५ । ।

महाप्रजापते । । ९८.१६ । ।

ऊर्जस्पते । । ९८.१७ । ।

वाचस्पते । । ९८.१८ । ।

जगत्पते । । ९८.१९ । ।

दिवस्पते । । ९८.२० । ।

वनस्पते । । ९८.२१ । ।

पयस्पते । । ९८.२२ । ।

पृथिवीपते । । ९८.२३ । ।

सलिलपते । । ९८.२४ । ।

दिक्पते । । ९८.२५ । ।

महत्पते । । ९८.२६ । ।

मरुत्पते । । ९८.२७ । ।

लक्ष्मीपते । । ९८.२८ । ।

ब्रह्मरूप । । ९८.२९ । ।

ब्राह्मणप्रिय । । ९८.३० । ।

सर्वग । । ९८.३१ । ।

अचिन्त्य । । ९८.३२ । ।

ज्ञानगम्य । । ९८.३३ । ।

पुरुहूत । । ९८.३४ । ।

पुरुष्टुत । । ९८.३५ । ।

ब्रह्मण्य । । ९८.३६ । ।

ब्रह्मप्रिय । । ९८.३७ । ।

ब्रह्मकायिक । । ९८.३८ । ।

महाकायिक । । ९८.३९ । ।

महाराजिक । । ९८.४० । ।

चतुर्महाराजिक । । ९८.४१ । ।

भास्वर । । ९८.४२ । ।

महाभास्वर । । ९८.४३ । ।

सप्त । । ९८.४४ । ।

महाभाग । । ९८.४५ । ।

स्वर । । ९८.४६ । ।

तुषित । । ९८.४७ । ।

महातुषित । । ९८.४८ । ।

प्रतर्दन । । ९८.४९ । ।

परिनिर्मित । । ९८.५० । ।

अपरिनिर्मित । । ९८.५१ । ।

वशवर्तिन् । । ९८.५२ । ।

यज्ञ । । ९८.५३ । ।

महायज्ञ । । ९८.५४ । ।

यज्ञयोग । । ९८.५५ । ।

यज्ञगम्य । । ९८.५६ । ।

यज्ञनिधन । । ९८.५७ । ।

अजित । । ९८.५८ । ।

वैकुण्ठ । । ९८.५९ । ।

अपार । । ९८.६० । ।

पर । । ९८.६१ । ।

पुराण । । ९८.६२ । ।

लेख्य । । ९८.६३ । ।

प्रजाधर । । ९८.६४ । ।

चित्रशिखण्डधर । । ९८.६५ । ।

यज्ञभागहर । । ९८.६६ । ।

पुरोडाशहर । । ९८.६७ । ।

विश्वेश्वर । । ९८.६८ । ।

विश्वधर । । ९८.६९ । ।

शुचिश्रवः । । ९८.७० । ।

अच्युतार्चन । । ९८.७१ । ।

घृतार्चिः । । ९८.७२ । ।

खण्डपरशो । । ९८.७३ । ।

पद्मनाभ । । ९८.७४ । ।

पद्मधर । । ९८.७५ । ।

पद्मधाराधर । । ९८.७६ । ।

हृषीकेश (हृषीकेश ओर्हृषीकेश ) । । ९८.७७ । ।

एकशृङ्ग । । ९८.७८ । ।

महावराह । । ९८.७९ । ।

द्रुहिण । । ९८.८० । ।

अच्युत । । ९८.८१ । ।

अनन्त । । ९८.८२ । ।

पुरुष । । ९८.८३ । ।

महापुरुष । । ९८.८४ । ।

कपिल । । ९८.८५ । ।

सांख्याचार्य । । ९८.८६ । ।

विष्वक्सेन । । ९८.८७ । ।

धर्म । । ९८.८८ । ।

धर्मद । । ९८.८९ । ।

धर्माङ्ग । । ९८.९० । ।

धर्मवसुप्रद । । ९८.९१ । ।

वरप्रद । । ९८.९२ । ।  
विष्णो । । ९८.९३ । ।

जिष्णो । । ९८.९४ । ।

सहिष्णो । । ९८.९५ । ।

कृष्ण । । ९८.९६ । ।

पुण्डरीकाक्ष । । ९८.९७ । ।

नारायण । । ९८.९८ । ।

परायण । । ९८.९९ । ।

जगत्परायन । । ९८.१०० । ।

नमोनम इति । । ९८.१०१ । ।  
    
  स्तुत्वा त्वेवं प्रसन्नेन मनसा पृथिवी तदा  ।  
  उवाच संमुखं देवीं लब्धकामा वसुंधरा  । । ९८.१०२ । ।


९९

  दृष्ट्वा श्रियं देवदेवस्य विष्णोर्गृहीतपादां तपसा ज्वलन्तीम् ।  
  सुतप्तजाम्बूनदचारुवर्णां पप्रच्छ देवीं वसुधा प्रहृष्टा  । । ९९.१
| |

  उन्निद्रकोकनदचारुकरे वरेण्ये उन्निद्रकोकनदनाभिगृहीतपादे  ।  
  उन्निद्रकोकनदसद्मसदास्थितीते उन्निद्रकोकनदमध्यसमानवर्णे  । । ९९.२
| |

  नीलाब्जनेत्रे तपनीयवर्णे शुक्लाम्बरे रत्नविभूषिताङ्गि  ।  
  चन्द्रानने सूर्यसमानभासे महाप्रभावे जगतः प्रधाने  । । ९९.३ । ।

  त्वं एव निद्रा जगतः प्रधाना लक्ष्मीर्धृतिः श्रीर्विरतिर्जया च  ।  
  कान्तिः प्रभा कीर्तिरथो विभूतिः सरस्वती वागथ पावनी च  । । ९९.४ । ।

  स्वधा तितिक्षा वसुधा प्रतिष्ठा स्थितिः सुदीक्षा च तथा सुनीतिः  ।  
  ख्यातिर्विशाला च तथानसूया स्वाहा च मेधा च तथैव बुद्धिः  । । ९९.५
| |

  आक्रम्य सर्वं तु यथा त्रिलोकीं तिष्ठत्ययं देववरोऽसिताक्षि  ।  
  तथा स्थिता त्वं वरदे तथापि पृच्छाम्यहं ते वसतिं विभूतेः  । । ९९.६
| |

  इत्येवं उक्ता वसुधां बभाषे लक्ष्मीस्तदा देववराग्रतःस्था  ।  
  सदा स्थिताहं मधुसूदनस्य देवस्य पार्श्वे तपनीयवर्णे  । । ९९.७ । ।

  अस्याज्ञया यं मनसा स्मरामि श्रिया युतं तं प्रवदन्ति सन्तः  ।  
  संस्मारणे चाप्यथ यत्र चाहं स्थिता सदा तच्छृणु लोकधात्रि  । । ९९.८
| |

  वसाम्यथार्के च निशाकरे च तारागणाढ्ये गगने विमेघे  ।  
  मेघे तथा लम्बपयोधरे च शक्रायुधाढ्ये च तडित्प्रकाशे  । । ९९.९ । ।

  तथा सुवर्णे विमले च रूप्ये रत्नेषु वस्त्रेष्वमलेषु भूमे  ।  
  प्रासादमालासु च पाण्डुरासु देवालयेषु ध्वजभूषितेषु  । । ९९.१० । ।

  सद्यः कृते चाप्यथ गोमये च मत्ते गजेन्द्रे तुरगे प्रहृष्टे  ।  
  वृषे तथा दर्पसमन्विते च विप्रे तथैवाध्ययनप्रपन्ने  । । ९९.११ । ।

  सिंहासने चामलके च बिल्वे छत्रे च शङ्खे च तथैव पद्मे  ।  
  दीप्ते हुताशे विमले च ख्ड्ग आदर्शबिम्बे च तथा स्थिताहम् । । ९९.१२
| |

  पूर्णोदकुम्भेषु सचामरेषु सतालवृन्तेषु विभूषितेषु  ।  
  भृङ्गारपात्रेषु मनोहरेषु मृदि स्थिताहं च नवोद्धृतायाम् । । ९९.१३
| |

  क्षीरे तथा सर्पिषि शाद्बले च क्षौद्रे तथा दध्नि पुरंध्रिगात्रे 
।  
  देहे कुमार्याश्च तथा सुराणां तपस्विनां यज्ञहुतां च देहे  । । ९९.१४
| |

  शरे च संग्रामविनिर्गते च स्थिता मृते स्वर्गसदःप्रयाते  ।  
  वेदध्वनौ चाप्यथ शङ्खशब्दे स्वाहास्वधायां अथ वाद्यशब्दे  । । ९९.१५
| |

  राज्याभिषेके च तथा विवाहे यज्ञे वरे स्नातशिरस्यथापि  ।  
  पुष्पेषु शुक्लेषु च पर्वतेषु फलेषु रम्येषु सरिद्वरासु  । । ९९.१६
| |

  सरःसु पूर्णेषु तथा जलेषु सशाद्वलायां भुवि पद्मखण्डे  ।  
  वने च वत्से च शिशौ प्रहृष्टे साधौ नरे धर्मपरायणे च  । । ९९.१७ । ।

  आचारसेविन्यथ शास्त्रनित्ये विनीतवेषे च तथा सुवेषे  ।  
  सुशुद्धदान्ते मलवर्जिते च मृष्टाशने चातिथिपूजके च  । । ९९.१८ । ।

  स्वदारतुष्टे निरते च धर्मे धर्मोत्कटे चात्यशनाद्विमुक्ते  ।  
  सदा सपुष्पे ससुगन्धिगात्रे सुगन्धलिप्ते च विभूषिते च  । । ९९.१९ । ।

  सत्ये स्थिते भूतहिते निविष्टे क्षमान्विते क्रोधविवर्जिते च  ।  
  स्वकार्यदक्षे परकार्यदक्षे कल्याणचित्ते च सदा विनीते  । । ९९.२० । ।

  नारीषु नित्यं सुविभूषितासु पतिव्रतासु प्रियवादिनीषु  ।  
  अमुक्तहस्तासु सुतान्वितासु सुगुप्तभाण्डासु बलिप्रियासु  । । ९९.२१
| |

  संमृष्टवेश्मासु जितेन्द्रियासु कलिव्यपेतास्वविलोलुपासु  ।  
  धर्मव्यपेक्षासु दयान्वितासु स्थिता सदाहं मधुसूदने च  । । ९९.२२ । ।

  निमेषमात्रं च विना कृताहं न जातु तिष्ठे पुरुषोत्तमेन  । । ९९.२३ । ।

१००

  धर्मशास्त्रं इदं श्रेष्ठं स्वयं देवेन भाषितम् ।  
  ये द्विजा धारयिष्यन्ति तेषां स्वर्गे गतिः परा  । । १००.१ । ।

  इदं पवित्रं मङ्गल्यं स्वर्ग्यं आयुष्यं एव च  ।  
  ज्ञानं चैव यशस्यं च धनसौभाग्यवर्धनम् । । १००.२ । ।

  अध्येतव्यं धारणीयं श्राव्यं श्रोतव्यं एव च  ।  
  श्राद्धेषु श्रावणीयं च भूतिकामैर्नरैः सदा  । । १००.३ । ।

  य इदं पठते नित्यं भूतिकामो नरः सदा  ।  
  इदं रहस्यं परमं कथितं च धरे तव  । । १००.४ । ।

  मया प्रसन्नेन जगद्धितार्थं सौभाग्यं एतत्परमं यशस्यम् ।  
  दुःस्वप्ननाशं बहुपुण्ययुक्तं शिवालयं शाश्वतधर्मशास्त्रम् । । १००.५
| |

इति वैष्णवे धर्म्मशास्त्रे शततमोऽध्यायः ॥ 100 ॥  
इति वैष्णवसंहिता समाप्ता ।  


\]
