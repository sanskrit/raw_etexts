+++
TITLE = "मनुस्मृतिः"
DOMAIN = "धर्मशास्त्रम्"
SUB-DOMAIN = "धर्मशास्त्रसम्बद्धपुस्तकानि"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-2503"
url = "https://www.ebharatisampat.in/readbook3.php?bookid=NjYyMjg3NDk1ODcyMDQy&pageno=MjI0MjQyNjk5NTk="
title = "मनुस्मृतिः"

+++
[[मनुस्मृतिः	Source: [EB](https://www.ebharatisampat.in/readbook3.php?bookid=NjYyMjg3NDk1ODcyMDQy&pageno=MjI0MjQyNjk5NTk=)]]

\[



मनुस्मृति


मनुं एकाग्रं आसीनं अभिगम्य महर्षयः  ।  
प्रतिपूज्य यथान्यायं इदं वचनं अब्रुवन् । । १.१ । ।  
भगवन्सर्ववर्णानां यथावदनुपूर्वशः  ।  
अन्तरप्रभवानां च धर्मान्नो वक्तुं अर्हसि  । । १.२ । ।  
त्वं एको ह्यस्य सर्वस्य विधानस्य स्वयंभुवः  ।  
अचिन्त्यस्याप्रमेयस्य कार्यतत्त्वार्थवित्प्रभो  । । १.३ । ।  
स तैः पृष्टस्तथा सम्यगमितौजा महात्मभिः  ।  
प्रत्युवाचार्च्य तान्सर्वान्महर्षीञ् श्रूयतां इति  । । १.४ । ।  
आसीदिदं तमोभूतं अप्रज्ञातं अलक्षणम् ।  
अप्रतर्क्यं अविज्ञेयं प्रसुप्तं इव सर्वतः  । । १.५ । ।  
ततः स्वयंभूर्भगवानव्यक्तो व्यञ्जयन्निदम् ।  
महाभूतादि वृत्तौजाः प्रादुरासीत्तमोनुदः  । । १.६ । ।  
योऽसावतीन्द्रियग्राह्यः सूक्ष्मोऽव्यक्तः सनातनः  ।  
सर्वभूतमयोऽचिन्त्यः स एव स्वयं उद्बभौ  । । १.७ । ।  
सोऽभिध्याय शरीरात्स्वात्सिसृक्षुर्विविधाः प्रजाः  ।  
अप एव ससर्जादौ तासु वीर्यं अवासृजत् । । १.८ । ।  
तदण्डं अभवद्धैमं सहस्रांशुसमप्रभम् ।  
तस्मिञ् जज्ञे स्वयं ब्रह्मा सर्वलोकपितामहः  । । १.९ । ।  
आपो नरा इति प्रोक्ता आपो वै नरसूनवः  ।  
ता यदस्यायनं पूर्वं तेन नारायणः स्मृतः  । । १.१० । ।  
यत्तत्कारणं अव्यक्तं नित्यं सदसदात्मकम् ।  
तद्विसृष्टः स पुरुषो लोके ब्रह्मेति कीर्त्यते  । । १.११ । ।  
तस्मिन्नण्डे स भगवानुषित्वा परिवत्सरम् ।  
स्वयं एवात्मनो ध्यानात्तदण्डं अकरोद्द्विधा  । । १.१२ । ।  
ताभ्यां स शकलाभ्यां च दिवं भूमिं च निर्ममे  ।  
मध्ये व्योम दिशश्चाष्टावपां स्थानं च शाश्वतम् । । १.१३ । ।  
उद्बबर्हात्मनश्चैव मनः सदसदात्मकम् ।  
मनसश्चाप्यहंकारं अभिमन्तारं ईश्वरम् । । १.१४ । ।  
महान्तं एव चात्मानं सर्वाणि त्रिगुणानि च  ।  
विषयाणां ग्रहीतॄणि शनैः पञ्चेन्द्रियाणि च  । । १.१५ । ।  
तेषां त्ववयवान्सूक्ष्मान्षण्णां अप्यमितौजसाम् ।  
संनिवेश्यात्ममात्रासु सर्वभूतानि निर्ममे  । । १.१६ । ।  
यन्मूर्त्यवयवाः सूक्ष्मास्तानीमान्याश्रयन्ति षट् ।  
तस्माच्छरीरं इत्याहुस्तस्य मूर्तिं मनीषिणः  । । १.१७ । ।  
तदाविशन्ति भूतानि महान्ति सह कर्मभिः  ।  
मनश्चावयवैः सूक्ष्मैः सर्वभूतकृदव्ययम् । । १.१८ । ।  
तेषां इदं तु सप्तानां पुरुषाणां महौजसाम् ।  
सूक्ष्माभ्यो मूर्तिमात्राभ्यः संभवत्यव्ययाद्व्ययम् । । १.१९ । ।  
आद्याद्यस्य गुणं त्वेषां अवाप्नोति परः परः  ।  
यो यो यावतिथश्चैषां स स तावद्गुणः स्मृतः  । । १.२० । ।  
सर्वेषां तु स नामानि कर्माणि च पृथक्पृथक् ।  
वेदशब्देभ्य एवादौ पृथक्संस्थाश्च निर्ममे  । । १.२१ । ।  
कर्मात्मनां च देवानां सोऽसृजत्प्राणिनां प्रभुः  ।  
साध्यानां च गणं सूक्ष्मं यज्ञं चैव सनातनम् । । १.२२ । ।  
अग्निवायुरविभ्यस्तु त्रयं ब्रह्म सनातनम् ।  
दुदोह यज्ञसिद्ध्यर्थं ऋग्यजुःसामलक्षणम् । । १.२३ । ।  
कालं कालविभक्तीश्च नक्षत्राणि ग्रहांस्तथा  ।  
सरितः सागराञ् शैलान्समानि विषमानि च  । । १.२४ । ।  
तपो वाचं रतिं चैव कामं च क्रोधं एव च  ।  
सृष्टिं ससर्ज चैवेमां स्रष्टुं इच्छन्निमाः प्रजाः  । । १.२५ । ।  
कर्मणां च विवेकार्थं धर्माधर्मौ व्यवेचयत् ।  
द्वन्द्वैरयोजयच्चेमाः सुखदुःखादिभिः प्रजाः  । । १.२६ । ।  
अण्व्यो मात्रा विनाशिन्यो दशार्धानां तु याः स्मृताः  ।  
ताभिः सार्धं इदं सर्वं संभवत्यनुपूर्वशः  । । १.२७ । ।  
यं तु कर्मणि यस्मिन्स न्ययुङ्क्त प्रथमं प्रभुः  ।  
स तदेव स्वयं भेजे सृज्यमानः पुनः पुनः  । । १.२८ । ।  
हिंस्राहिंस्रे मृदुक्रूरे धर्माधर्मावृतानृते  ।  
यद्यस्य सोऽदधात्सर्गे तत्तस्य स्वयं आविशत् । । १.२९ । ।  
यथा र्तुलिङ्गान्यृतवः स्वयं एव र्तुपर्यये  ।  
स्वानि स्वान्यभिपद्यन्ते तथा कर्माणि देहिनः  । । १.३० । ।  
लोकानां तु विवृद्ध्यर्थं मुखबाहूरुपादतः  ।  
ब्राह्मणं क्षत्रियं वैश्यं शूद्रं च निरवर्तयत् । । १.३१ । ।  
द्विधा कृत्वात्मनो देहं अर्धेन पुरुषोऽभवत् ।  
अर्धेन नारी तस्यां स विराजं असृजत्प्रभुः  । । १.३२ । ।  
तपस्तप्त्वासृजद्यं तु स स्वयं पुरुषो विराट् ।  
तं मां वित्तास्य सर्वस्य स्रष्टारं द्विजसत्तमाः  । । १.३३ । ।  
अहं प्रजाः सिसृक्षुस्तु तपस्तप्त्वा सुदुश्चरम् ।  
पतीन्प्रजानां असृजं महर्षीनादितो दश  । । १.३४ । ।  
मरीचिं अत्र्यङ्गिरसौ पुलस्त्यं पुलहं क्रतुम् ।  
प्रचेतसं वसिष्ठं च भृगुं नारदं एव च  । । १.३५ । ।  
एते मनूंस्तु सप्तान्यानसृजन्भूरितेजसः  ।  
देवान्देवनिकायांश्च महर्षींश्चामितौजसः  । । १.३६ । ।  
यक्षरक्षःपिशाचांश्च गन्धर्वाप्सरसोऽसुरान् ।  
नागान्सर्पान्सुपर्णांश्च पितॄणांश्च पृथग्गणम् । । १.३७ । ।  
विद्युतोऽशनिमेघांश्च रोहितेन्द्रधनूंषि च  ।  
उल्कानिर्घातकेतूंश्च ज्योतींष्युच्चावचानि च  । । १.३८ । ।  
किन्नरान्वानरान्मत्स्यान्विविधांश्च विहङ्गमान् ।  
पशून्मृगान्मनुष्यांश्च व्यालांश्चोभयतोदतः  । । १.३९ । ।  
कृमिकीटपतङ्गांश्च यूकामक्षिकमत्कुणम् ।  
सर्वं च दंशमशकं स्थावरं च पृथग्विधम् । । १.४० । ।  
एवं एतैरिदं सर्वं मन्नियोगान्महात्मभिः  ।  
यथाकर्म तपोयोगात्सृष्टं स्थावरजङ्गमम् । । १.४१ । ।  
येषां तु यादृषं कर्म भूतानां इह कीर्तितम् ।  
तत्तथा वोऽभिधास्यामि क्रमयोगं च जन्मनि  । । १.४२ । ।  
पशवश्च मृगाश्चैव व्यालाश्चोभयतोदतः  ।  
रक्षांसि च पिशाचाश्च मनुष्याश्च जरायुजाः  । । १.४३ । ।  
अण्डाजाः पक्षिणः सर्पा नक्रा मत्स्याश्च कच्छपाः  ।  
यानि चैवंः प्रकाराणि स्थलजान्यौदकानि च  । । १.४४ । ।  
स्वेदजं दंशमशकं यूकामक्षिकमत्कुणम् ।  
ऊष्मणश्चोपजायन्ते यच्चान्यत्किं चिदीदृषम् । । १.४५ । ।  
उद्भिज्जाः स्थावराः सर्वे बीजकाण्डप्ररोहिणः  ।  
ओषध्यः फलपाकान्ता बहुपुष्पफलोपगाः  । । १.४६ । ।  
अपुष्पाः फलवन्तो ये ते वनस्पतयः स्मृताः  ।  
पुष्पिणः फलिनश्चैव वृक्षास्तूभयतः स्मृताः  । । १.४७ । ।  
गुच्छगुल्मं तु विविधं तथैव तृणजातयः  ।  
बीजकाण्डरुहाण्येव प्रताना वल्ल्य एव च  । । १.४८ । ।  
तमसा बहुरूपेण वेष्टिताः कर्महेतुना  ।  
अन्तःसंज्ञा भवन्त्येते सुखदुःखसमन्विताः  । । १.४९ । ।  
एतदन्तास्तु गतयो ब्रह्माद्याः समुदाहृताः  ।  
घोरेऽस्मिन्भूतसंसारे नित्यं सततयायिनि  । । १.५० । ।  
एवं सर्वं स सृष्ट्वेदं मां चाचिन्त्यपराक्रमः  ।  
आत्मन्यन्तर्दधे भूयः कालं कालेन पीडयन् । । १.५१ । ।  
यदा स देवो जागर्ति तदेवं चेष्टते जगत् ।  
यदा स्वपिति शान्तात्मा तदा सर्वं निमीलति  । । १.५२ । ।  
तस्मिन्स्वपिति तु स्वस्थे कर्मात्मानः शरीरिणः  ।  
स्वकर्मभ्यो निवर्तन्ते मनश्च ग्लानिं ऋच्छति  । । १.५३ । ।  
युगपत्तु प्रलीयन्ते यदा तस्मिन्महात्मनि  ।  
तदायं सर्वभूतात्मा सुखं स्वपिति निर्वृतः  । । १.५४ । ।  
तमोऽयं तु समाश्रित्य चिरं तिष्ठति सेन्द्रियः  ।  
न च स्वं कुरुते कर्म तदोत्क्रामति मूर्तितः  । । १.५५ । ।  
यदाणुमात्रिको भूत्वा बीजं स्थास्नु चरिष्णु च  ।  
समाविशति संसृष्टस्तदा मूर्तिं विमुञ्चति  । । १.५६ । ।  
एवं स जाग्रत्स्वप्नाभ्यां इदं सर्वं चराचरम् ।  
संजीवयति चाजस्रं प्रमापयति चाव्ययः  । । १.५७ । ।  
इदं शास्त्रं तु कृत्वासौ मां एव स्वयं आदितः  ।  
विधिवद्ग्राहयां आस मरीच्यादींस्त्वहं मुनीन् । । १.५८ । ।  
एतद्वोऽयं भृगुः शास्त्रं श्रावयिष्यत्यशेसतः  ।  
एतद्धि मत्तोऽधिजगे सर्वं एषोऽखिलं मुनिः  । । १.५९ । ।  
ततस्तथा स तेनोक्तो महर्षिमनुना भृगुः  ।  
तानब्रवीदृषीन्सर्वान्प्रीतात्मा श्रूयतां इति  । । १.६० । ।  
स्वायंभुवस्यास्य मनोः षड्वंश्या मनवोऽपरे  ।  
सृष्टवन्तः प्रजाः स्वाः स्वा महात्मानो महौजसः  । । १.६१ । ।  
स्वारोचिषश्चोत्तमश्च तामसो रैवतस्तथा  ।  
चाक्षुषश्च महातेजा विवस्वत्सुत एव च  । । १.६२ । ।  
स्वायंभुवाद्याः सप्तैते मनवो भूरितेजसः  ।  
स्वे स्वेऽन्तरे सर्वं इदं उत्पाद्यापुश्चराचरम् । । १.६३ । ।  
निमेषा दश चाष्टौ च काष्ठा त्रिंशत्तु ताः कला  ।  
त्रिंशत्कला मुहूर्तः स्यादहोरात्रं तु तावतः  । । १.६४ । ।  
अहोरात्रे विभजते सूर्यो मानुषदैविके  ।  
रात्रिः स्वप्नाय भूतानां चेष्टायै कर्मणां अहः  । । १.६५ । ।  
पित्र्ये रात्र्यहनी मासः प्रविभागस्तु पक्षयोः  ।  
कर्मचेष्टास्वहः कृष्णः शुक्लः स्वप्नाय शर्वरी  । । १.६६ । ।  
दैवे रात्र्यहनी वर्षं प्रविभागस्तयोः पुनः  ।  
अहस्तत्रोदगयनं रात्रिः स्याद्दक्षिणायनम् । । १.६७ । ।  
ब्राह्मस्य तु क्षपाहस्य यत्प्रमाणं समासतः  ।  
एकैकशो युगानां तु क्रमशस्तन्निबोधत  । । १.६८ । ।  
चत्वार्याहुः सहस्राणि वर्साणां तत्कृतं युगम् ।  
तस्य तावच्छती संध्या संध्यांशश्च तथाविधः  । । १.६९ । ।  
इतरेषु ससंध्येषु ससंध्यांशेषु च त्रिषु  ।  
एकापायेन वर्तन्ते सहस्राणि शतानि च  । । १.७० । ।  
यदेतत्परिसंख्यातं आदावेव चतुर्युगम् ।  
एतद्द्वादशसाहस्रं देवानां युगं उच्यते  । । १.७१ । ।  
दैविकानां युगानां तु सहस्रं परिसंख्यया  ।  
ब्राह्मं एकं अहर्ज्ञेयं तावतीं रात्रिं एव च  । । १.७२ । ।  
तद्वै युगसहस्रान्तं ब्राह्मं पुण्यं अहर्विदुः  ।  
रात्रिं च तावतीं एव तेऽहोरात्रविदो जनाः  । । १.७३ । ।  
तस्य सोऽहर्निशस्यान्ते प्रसुप्तः प्रतिबुध्यते  ।  
प्रतिबुद्धश्च सृजति मनः सदसदात्मकम् । । १.७४ । ।  
मनः सृष्टिं विकुरुते चोद्यमानं सिसृक्षया  ।  
आकाशं जायते तस्मात्तस्य शब्दं गुणं विदुः  । । १.७५ । ।  
आकाशात्तु विकुर्वाणात्सर्वगन्धवहः शुचिः  ।  
बलवाञ् जायते वायुः स वै स्पर्शगुणो मतः  । । १.७६ । ।  
वायोरपि विकुर्वाणाद्विरोचिष्णु तमोनुदम् ।  
ज्योतिरुत्पद्यते भास्वत्तद्रूपगुणं उच्यते  । । १.७७ । ।  
ज्योतिषश्च विकुर्वाणादापो रसगुणाः स्मृताः  ।  
अद्भ्यो गन्धगुणा भूमिरित्येषा सृष्टिरादितः  । । १.७८ । ।  
यद्प्राग्द्वादशसाहस्रं उदितं दैविकं युगम् ।  
तदेकसप्ततिगुणं मन्वन्तरं इहोच्यते  । । १.७९ । ।  
मन्वन्तराण्यसंख्यानि सर्गः संहार एव च  ।  
क्रीडन्निवैतत्कुरुते परमेष्ठी पुनः पुनः  । । १.८० । ।  
चतुष्पात्सकलो धर्मः सत्यं चैव कृते युगे  ।  
नाधर्मेणागमः कश्चिन्मनुष्यान्प्रति वर्तते  । । १.८१ । ।  
इतरेष्वागमाद्धर्मः पादशस्त्ववरोपितः  ।  
चौरिकानृतमायाभिर्धर्मश्चापैति पादशः  । । १.८२ । ।  
अरोगाः सर्वसिद्धार्थाश्चतुर्वर्षशतायुषः  ।  
कृते त्रेतादिषु ह्येषां आयुर्ह्रसति पादशः  । । १.८३ । ।  
वेदोक्तं आयुर्मर्त्यानां आशिषश्चैव कर्मणाम् ।  
फलन्त्यनुयुगं लोके प्रभावश्च शरीरिणाम् । । १.८४ । ।  
अन्ये कृतयुगे धर्मास्त्रेतायां द्वापरेऽपरे  ।  
अन्ये कलियुगे नॄणां युगह्रासानुरूपतः  । । १.८५ । ।  
तपः परं कृतयुगे त्रेतायां ज्ञानं उच्यते  ।  
द्वापरे यज्ञं एवाहुर्दानं एकं कलौ युगे  । । १.८६ । ।  
सर्वस्यास्य तु सर्गस्य गुप्त्यर्थं स महाद्युतिः  ।  
मुखबाहूरुपज्जानां पृथक्कर्माण्यकल्पयत् । । १.८७ । ।  
अध्यापनं अध्ययनं यजनं याजनं तथा  ।  
दानं प्रतिग्रहं चैव ब्राह्मणानां अकल्पयत् । । १.८८ । ।  
प्रजानां रक्षणं दानं इज्याध्ययनं एव च  ।  
विषयेष्वप्रसक्तिश्च क्षत्रियस्य समासतः  । । १.८९ । ।  
पशूनां रक्षणं दानं इज्याध्ययनं एव च  ।  
वणिक्पथं कुसीदं च वैश्यस्य कृषिं एव च  । । १.९० । ।  
एकं एव तु शूद्रस्य प्रभुः कर्म समादिशत् ।  
एतेषां एव वर्णानां शुश्रूषां अनसूयया  । । १.९१ । ।  
ऊर्ध्वं नाभेर्मेध्यतरः पुरुषः परिकीर्तितः  ।  
तस्मान्मेध्यतमं त्वस्य मुखं उक्तं स्वयंभुवा  । । १.९२ । ।  
उत्तमाङ्गोद्भवाज्ज्येष्ठ्याद्ब्रह्मणश्चैव धारणात् ।  
सर्वस्यैवास्य सर्गस्य धर्मतो ब्राह्मणः प्रभुः  । । १.९३ । ।  
तं हि स्वयंभूः स्वादास्यात्तपस्तप्त्वादितोऽसृजत् ।  
हव्यकव्याभिवाह्याय सर्वस्यास्य च गुप्तये  । । १.९४ । ।  
यस्यास्येन सदाश्नन्ति हव्यानि त्रिदिवौकसः  ।  
कव्यानि चैव पितरः किं भूतं अधिकं ततः  । । १.९५ । ।  
भूतानां प्राणिनः श्रेष्ठाः प्राणिनां बुद्धिजीविनः  ।  
बुद्धिमत्सु नराः श्रेष्ठा नरेषु ब्राह्मणाः स्मृताः  । । १.९६ । ।  
ब्राह्मणेषु च विद्वांसो विद्वत्सु कृतबुद्धयः  ।  
कृतबुद्धिषु कर्तारः कर्तृषु ब्रह्मवेदिनः  । । १.९७ । ।  
उत्पत्तिरेव विप्रस्य मूर्तिर्धर्मस्य शाश्वती  ।  
स हि धर्मार्थं उत्पन्नो ब्रह्मभूयाय कल्पते  । । १.९८ । ।  
ब्राह्मणो जायमानो हि पृथिव्यां अधिजायते  ।  
ईश्वरः सर्वभूतानां धर्मकोशस्य गुप्तये  । । १.९९ । ।  
सर्वं स्वं ब्राह्मणस्येदं यत्किं चिज्जगतीगतम् ।  
श्रैष्ठ्येनाभिजनेनेदं सर्वं वै ब्राह्मणोऽर्हति  । । १.१०० । ।  
स्वं एव ब्राह्मणो भुङ्क्ते स्वं वस्ते स्वं ददाति च  ।  
आनृशंस्याद्ब्राह्मणस्य भुञ्जते हीतरे जनाः  । । १.१०१ । ।  
तस्य कर्मविवेकार्थं शेषाणां अनुपूर्वशः  ।  
स्वायंभुवो मनुर्धीमानिदं शास्त्रं अकल्पयत् । । १.१०२ । ।  
विदुषा ब्राह्मणेनेदं अध्येतव्यं प्रयत्नतः  ।  
शिश्येभ्यश्च प्रवक्तव्यं सम्यङ्नान्येन केन चित् । । १.१०३ । ।  
इदं शास्त्रं अधीयानो ब्राह्मणः शंसितव्रतः  ।  
मनोवाग्गेहजैर्नित्यं कर्मदोषैर्न लिप्यते  । । १.१०४ । ।  
पुनाति पङ्क्तिं वंश्यांश्च सप्तसप्त परावरान् ।  
पृथिवीं अपि चैवेमां कृत्स्नां एकोऽपि सोऽर्हति  । । १.१०५ । ।  
इदं स्वस्त्ययनं श्रेष्ठं इदं बुद्धिविवर्धनम् ।  
इदं यशस्यं आयुष्यं इदं निःश्रेयसं परम् । । १.१०६ । ।  
अस्मिन्धर्मोऽखिलेनोक्तो गुणदोषौ च कर्मणाम् ।  
चतुर्णां अपि वर्णानां आचारश्चैव शाश्वतः  । । १.१०७ । ।  
आचारः परमो धर्मः श्रुत्युक्तः स्मार्त एव च  ।  
तस्मादस्मिन्सदा युक्तो नित्यं स्यादात्मवान्द्विजः  । । १.१०८ । ।  
आचाराद्विच्युतो विप्रो न वेदफलं अश्नुते  ।  
आचारेण तु संयुक्तः सम्पूर्णफलभाज्भवेत् । । १.१०९ । ।  
एवं आचारतो दृष्ट्वा धर्मस्य मुनयो गतिम् ।  
सर्वस्य तपसो मूलं आचारं जगृहुः परम् । । १.११० । ।  
जगतश्च समुत्पत्तिं संस्कारविधिं एव च  ।  
व्रतचर्योपचारं च स्नानस्य च परं विधिम् । । १.१११ । ।  
दाराधिगमनं चैव विवाहानां च लक्षणम् ।  
महायज्ञविधानं च श्राद्धकल्पं च शाश्वतम् । । १.११२ । ।  
वृत्तीनां लक्षणं चैव स्नातकस्य व्रतानि च  ।  
भक्ष्याभक्ष्यं च शौचं च द्रव्याणां शुद्धिं एव च  । । १.११३ । ।  
स्त्रीधर्मयोगं तापस्यं मोक्षं संन्यासं एव च  ।  
राज्ञश्च धर्मं अखिलं कार्याणां च विनिर्णयम् । । १.११४ । ।  
साक्षिप्रश्नविधानं च धर्मं स्त्रीपुंसयोरपि  ।  
विभागधर्मं द्यूतं च कण्टकानां च शोधनम् । । १.११५ । ।  
वैश्यशूद्रोपचारं च संकीर्णानां च संभवम् ।  
आपद्धर्मं च वर्णानां प्रायश्चित्तविधिं तथा  । । १.११६ । ।  
संसारगमनं चैव त्रिविधं कर्मसंभवम् ।  
निःश्रेयसं कर्मणां च गुणदोषपरीक्षणम् । । १.११७ । ।  
देशधर्माञ् जातिधर्मान्कुलधर्मांश्च शाश्वतान् ।  
पाषण्डगणधर्मांश्च शास्त्रेऽस्मिन्नुक्तवान्मनुः  । । १.११८ । ।  
यथेदं उक्तवाञ् शास्त्रं पुरा पृष्टो मनुर्मया  ।  
तथेदं यूयं अप्यद्य मत्सकाशान्निबोधत  । । १.११९ । ।

विद्वद्भिः सेवितः सद्भिर्नित्यं अद्वेषरागिभिः  ।  
हृदयेनाभ्यनुज्ञातो यो धर्मस्तं निबोधत  । । २.१ । ।  
कामात्मता न प्रशस्ता न चैवेहास्त्यकामता  ।  
काम्यो हि वेदाधिगमः कर्मयोगश्च वैदिकः  । । २.२ । ।  
संकल्पमूलः कामो वै यज्ञाः संकल्पसंभवाः  ।  
व्रतानि यमधर्माश्च सर्वे संकल्पजाः स्मृताः  । । २.३ । ।  
अकामस्य क्रिया का चिद्दृश्यते नेह कर्हि चित् ।  
यद्यद्धि कुरुते किं चित्तत्तत्कामस्य चेष्टितम् । । २.४ । ।  
तेषु सम्यग्वर्तमानो गच्छत्यमरलोकताम् ।  
यथा संकल्पितांश्चेह सर्वान्कामान्समश्नुते  । । २.५ । ।  
वेदोऽखिलो धर्ममूलं स्मृतिशीले च तद्विदाम् ।  
आचारश्चैव साधूनां आत्मनस्तुष्टिरेव च  । । २.६ । ।  
यः कश्चित्कस्य चिद्धर्मो मनुना परिकीर्तितः  ।  
स सर्वोऽभिहितो वेदे सर्वज्ञानमयो हि सः  । । २.७ । ।  
सर्वं तु समवेक्ष्येदं निखिलं ज्ञानचक्षुषा  ।  
श्रुतिप्रामाण्यतो विद्वान्स्वधर्मे निविशेत वै  । । २.८ । ।  
श्रुतिस्मृत्युदितं धर्मं अनुतिष्ठन्हि मानवः  ।  
इह कीर्तिं अवाप्नोति प्रेत्य चानुत्तमं सुखम् । । २.९ । ।  
श्रुतिस्तु वेदो विज्ञेयो धर्मशास्त्रं तु वै स्मृतिः  ।  
ते सर्वार्थेष्वमीमांस्ये ताभ्यां धर्मो हि निर्बभौ  । । २.१० । ।  
योऽवमन्येत ते मूले हेतुशास्त्राश्रयाद्द्विजः  ।  
स साधुभिर्बहिष्कार्यो नास्तिको वेदनिन्दकः  । । २.११ । ।  
वेदः स्मृतिः सदाचारः स्वस्य च प्रियं आत्मनः  ।  
एतच्चतुर्विधं प्राहुः साक्षाद्धर्मस्य लक्षणम् । । २.१२ । ।  
अर्थकामेष्वसक्तानां धर्मज्ञानं विधीयते  ।  
धर्मं जिज्ञासमानानां प्रमाणं परमं श्रुतिः  । । २.१३ । ।  
श्रुतिद्वैधं तु यत्र स्यात्तत्र धर्मावुभौ स्मृतौ  ।  
उभावपि हि तौ धर्मौ सम्यगुक्तौ मनीषिभिः  । । २.१४ । ।  
उदितेऽनुदिते चैव समयाध्युषिते तथा  ।  
सर्वथा वर्तते यज्ञ इतीयं वैदिकी श्रुतिः  । । २.१५ । ।  
निषेकादिश्मशानान्तो मन्त्रैर्यस्योदितो विधिः  ।  
तस्य शास्त्रेऽधिकारोऽस्मिञ् ज्ञेयो नान्यस्य कस्य चित् । । २.१६ । ।  
सरस्वतीदृशद्वत्योर्देवनद्योर्यदन्तरम् ।  
तं देवनिर्मितं देशं ब्रह्मावर्तं प्रचक्षते  । । २.१७ । ।  
तस्मिन्देशे य आचारः पारम्पर्यक्रमागतः  ।  
वर्णानां सान्तरालानां स सदाचार उच्यते  । । २.१८ । ।  
कुरुक्षेत्रं च मत्स्याश्च पञ्चालाः शूरसेनकाः  ।  
एष ब्रह्मर्षिदेशो वै ब्रह्मावर्तादनन्तरः  । । २.१९ । ।  
एतद्देशप्रसूतस्य सकाशादग्रजन्मनः  ।  
स्वं स्वं चरित्रं शिक्षेरन्पृथिव्यां सर्वमानवाः  । । २.२० । ।  
हिमवद्विन्ध्ययोर्मध्यं यत्प्राग्विनशनादपि  ।  
प्रत्यगेव प्रयागाच्च मध्यदेशः प्रकीर्तितः  । । २.२१ । ।  
आ समुद्रात्तु वै पूर्वादा समुद्राच्च पश्चिमात् ।  
तयोरेवान्तरं गिर्योरार्यावर्तं विदुर्बुधाः  । । २.२२ । ।  
कृष्णसारस्तु चरति मृगो यत्र स्वभावतः  ।  
स ज्ञेयो यज्ञियो देशो म्लेच्छदेशस्त्वतः परः  । । २.२३ । ।  
एताण् द्विजातयो देशान्संश्रयेरन्प्रयत्नतः  ।  
शूद्रस्तु यस्मिन्कस्मिन्वा निवसेद्वृत्तिकर्शितः  । । २.२४ । ।  
एषा धर्मस्य वो योनिः समासेन प्रकीर्तिता  ।  
संभवश्चास्य सर्वस्य वर्णधर्मान्निबोधत  । । २.२५ । ।  
वैदिकैः कर्मभिः पुण्यैर्निषेकादिर्द्विजन्मनाम् ।  
कार्यः शरीरसंस्कारः पावनः प्रेत्य चेह च  । । २.२६ । ।  
गार्भैर्होमैर्जातकर्म चौडमौञ्जीनिबन्धनैः  ।  
बैजिकं गार्भिकं चैनो द्विजानां अपमृज्यते  । । २.२७ । ।  
स्वाध्यायेन व्रतैर्होमैस्त्रैविद्येनेज्यया सुतैः  ।  
महायज्ञैश्च यज्ञैश्च ब्राह्मीयं क्रियते तनुः  । । २.२८ । ।  
प्राङ्नाभिवर्धनात्पुंसो जातकर्म विधीयते  ।  
मन्त्रवत्प्राशनं चास्य हिरण्यमधुसर्पिषाम् । । २.२९ । ।  
नामधेयं दशम्यां तु द्वादश्यां वास्य कारयेत् ।  
पुण्ये तिथौ मुहूर्ते वा नक्षत्रे वा गुणान्विते  । । २.३० । ।  
मङ्गल्यं ब्राह्मणस्य स्यात्क्षत्रियस्य बलान्वितम् ।  
वैश्यस्य धनसंयुक्तं शूद्रस्य तु जुगुप्सितम् । । २.३१ । ।  
शर्मवद्ब्राह्मणस्य स्याद्राज्ञो रक्षासमन्वितम् ।  
वैश्यस्य पुष्टिसंयुक्तं शूद्रस्य प्रेष्यसंयुतम् । । २.३२ । ।  
स्त्रीणां सुखोद्यं अक्रूरं विस्पष्टार्थं मनोहरम् ।  
मङ्गल्यं दीर्घवर्णान्तं आशीर्वादाभिधानवत् । । २.३३ । ।  
चतुर्थे मासि कर्तव्यं शिशोर्निष्क्रमणं गृहात् ।  
षष्ठेऽन्नप्राशनं मासि यद्वेष्टं मङ्गलं कुले  । । २.३४ । ।  
चूडाकर्म द्विजातीनां सर्वेषां एव धर्मतः  ।  
प्रथमेऽब्दे तृतीये वा कर्तव्यं श्रुतिचोदनात् । । २.३५ । ।  
गर्भाष्टमेऽब्दे कुर्वीत ब्राह्मणस्योपनायनम् ।  
गर्भादेकादशे राज्ञो गर्भात्तु द्वादशे विशः  । । २.३६ । ।  
ब्रह्मवर्चसकामस्य कार्यो विप्रस्य पञ्चमे  ।  
राज्ञो बलार्थिनः षष्ठे वैश्यस्येहार्थिनोऽष्टमे  । । २.३७ । ।  
आ षोदशाद्ब्राह्मणस्य सावित्री नातिवर्तते  ।  
आ द्वाविंशात्क्षत्रबन्धोरा चतुर्विंशतेर्विशः  । । २.३८ । ।  
अत ऊर्ध्वं त्रयोऽप्येते यथाकालं असंस्कृताः  ।  
सावित्रीपतिता व्रात्या भवन्त्यार्यविगर्हिताः  । । २.३९ । ।  
नैतैरपूतैर्विधिवदापद्यपि हि कर्हि चित् ।  
ब्राह्मान्यौनांश्च संबन्धान्नाचरेद्ब्राह्मणः सह  । । २.४० । ।  
कार्ष्णरौरवबास्तानि चर्माणि ब्रह्मचारिणः  ।  
वसीरन्नानुपूर्व्येण शाणक्षौमाविकानि च  । । २.४१ । ।  
मौञ्जी त्रिवृत्समा श्लक्ष्णा कार्या विप्रस्य मेखला  ।  
क्षत्रियस्य तु मौर्वी ज्या वैश्यस्य शणतान्तवी  । । २.४२ । ।  
मुञ्जालाभे तु कर्तव्याः कुशाश्मन्तकबल्वजैः  ।  
त्रिवृता ग्रन्थिनैकेन त्रिभिः पञ्चभिरेव वा  । । २.४३ । ।  
कार्पासं उपवीतं स्याद्विप्रस्योर्ध्ववृतं त्रिवृत् ।  
शणसूत्रमयं राज्ञो वैश्यस्याविकसौत्रिकम् । । २.४४ । ।  
ब्राह्मणो बैल्वपालाशौ क्षत्रियो वाटखादिरौ  ।  
पैलवाउदुम्बरौ वैश्यो दण्डानर्हन्ति धर्मतः  । । २.४५ । ।  
केशान्तिको ब्राह्मणस्य दण्डः कार्यः प्रमाणतः  ।  
ललाटसम्मितो राज्ञः स्यात्तु नासान्तिको विशः  । । २.४६ । ।  
ऋजवस्ते तु सर्वे स्युरव्रणाः सौम्यदर्शनाः  ।  
अनुद्वेगकरा नॄणां सत्वचोऽनग्निदूषिताः  । । २.४७ । ।  
प्रतिगृह्येप्सितं दण्डं उपस्थाय च भास्करम् ।  
प्रदक्षिणं परीत्याग्निं चरेद्भैक्षं यथाविधि  । । २.४८ । ।  
भवत्पूर्वं चरेद्भैक्षं उपनीतो द्विजोत्तमः  ।  
भवन्मध्यं तु राजन्यो वैश्यस्तु भवदुत्तरम् । । २.४९ । ।  
मातरं वा स्वसारं वा मातुर्वा भगिनीं निजाम् ।  
भिक्षेत भिक्षां प्रथमं या चैनं नावमानयेत् । । २.५० । ।  
समाहृत्य तु तद्भैक्षं यावदन्नं अमायया  ।  
निवेद्य गुरवेऽश्नीयादाचम्य प्राङ्मुखः शुचिः  । । २.५१ । ।  
आयुष्यं प्राङ्मुखो भुङ्क्ते यशस्यं दक्षिणामुखः  ।  
श्रियं प्रत्यङ्मुखो भुङ्क्ते ऋतं भुङ्क्ते ह्युदङ्मुखः  । । २.५२ । ।  
उपस्पृश्य द्विजो नित्यं अन्नं अद्यात्समाहितः  ।  
भुक्त्वा चोपस्पृशेत्सम्यगद्भिः खानि च संस्पृशेत् । । २.५३ । ।  
पूजयेदशनं नित्यं अद्याच्चैतदकुत्सयन् ।  
दृष्ट्वा हृष्येत्प्रसीदेच्च प्रतिनन्देच्च सर्वशः  । । २.५४ । ।  
पूजितं ह्यशनं नित्यं बलं ऊर्जं च यच्छति  ।  
अपूजितं तु तद्भुक्तं उभयं नाशयेदिदम् । । २.५५ । ।  
नोच्छिष्टं कस्य चिद्दद्यान्नाद्यादेतत्तथान्तरा  ।  
न चैवात्यशनं कुर्यान्न चोच्छिष्टः क्व चिद्व्रजेत् । । २.५६ । ।  
अनारोग्यं अनायुष्यं अस्वर्ग्यं चातिभोजनम् ।  
अपुण्यं लोकविद्विष्टं तस्मात्तत्परिवर्जयेत् । । २.५७ । ।  
ब्राह्मेण विप्रस्तीर्थेन नित्यकालं उपस्पृशेत् ।  
कायत्रैदशिकाभ्यां वा न पित्र्येण कदा चन  । । २.५८ । ।  
अङ्गुष्ठमूलस्य तले ब्राह्मं तीर्थं प्रचक्षते  ।  
कायं अङ्गुलिमूलेऽग्रे देवं पित्र्यं तयोरधः  । । २.५९ । ।  
त्रिराचामेदपः पूर्वं द्विः प्रमृज्यात्ततो मुखम् ।  
खानि चैव स्पृशेदद्भिरात्मानं शिर एव च  । । २.६० । ।  
अनुष्णाभिरफेनाभिरद्भिस्तीर्थेन धर्मवित् ।  
शौचेप्सुः सर्वदाचामेदेकान्ते प्रागुदङ्मुखः  । । २.६१ । ।  
हृद्गाभिः पूयते विप्रः कण्ठगाभिस्तु भूमिपः  ।  
वैश्योऽद्भिः प्राशिताभिस्तु शूद्रः स्पृष्टाभिरन्ततः  । । २.६२ । ।  
उद्धृते दक्षिने पाणावुपवीत्युच्यते द्विजः  ।  
सव्ये प्राचीनावीती निवीती कण्ठसज्जने  । । २.६३ । ।  
मेखलां अजिनं दण्डं उपवीतं कमण्डलुम् ।  
अप्सु प्रास्य विनष्टानि गृह्णीतान्यानि मन्त्रवत् । । २.६४ । ।  
केशान्तः षोडशे वर्षे ब्राह्मणस्य विधीयते  ।  
राजन्यबन्धोर्द्वाविंशे वैश्यस्य द्व्यधिके मतः  । । २.६५ । ।  
अमन्त्रिका तु कार्येयं स्त्रीणां आवृदशेषतः  ।  
संस्कारार्थं शरीरस्य यथाकालं यथाक्रमम् । । २.६६ । ।  
वैवाहिको विधिः स्त्रीणां संस्कारो वैदिकः स्मृतः  ।  
पतिसेवा गुरौ वासो गृहार्थोऽग्निपरिक्रिया  । । २.६७ । ।  
एष प्रोक्तो द्विजातीनां औपनायनिको विधिः  ।  
उत्पत्तिव्यञ्जकः पुण्यः कर्मयोगं निबोधत  । । २.६८ । ।  
उपनीय गुरुः शिष्यं शिक्षयेच्छौचं आदितः  ।  
आचारं अग्निकार्यं च संध्योपासनं एव च  । । २.६९ । ।  
अध्येष्यमाणस्त्वाचान्तो यथाशास्त्रं उदङ्मुखः  ।  
ब्रह्माञ्जलिकृतोऽध्याप्यो लघुवासा जितेन्द्रियः  । । २.७० । ।  
ब्रह्मारम्भेऽवसाने च पादौ ग्राह्यौ गुरोः सदा  ।  
संहत्य हस्तावध्येयं स हि ब्रह्माञ्जलिः स्मृतः  । । २.७१ । ।  
व्यत्यस्तपाणिना कार्यं उपसंग्रहणं गुरोः  ।  
सव्येन सव्यः स्प्रष्टव्यो दक्षिणेन च दक्षिणः  । । २.७२ । ।  
अध्येष्यमाणं तु गुरुर्नित्यकालं अतन्द्रितः  ।  
अधीष्व भो इति ब्रूयाद्विरामोऽस्त्विति चारमेत् । । २.७३ । ।  
ब्रह्मनः प्रणवं कुर्यादादावन्ते च सर्वदा  ।  
स्रवत्यनोंकृतं पूर्वं परस्ताच्च विशीर्यति  । । २.७४ । ।  
प्राक्कूलान्पर्युपासीनः पवित्रैश्चैव पावितः  ।  
प्राणायामैस्त्रिभिः पूतस्तत ओंकारं अर्हति  । । २.७५ । ।  
अकारं चाप्युकारं च मकारं च प्रजापतिः  ।  
वेदत्रयान्निरदुहद्भूर्भुवः स्वरितीति च  । । २.७६ । ।  
त्रिभ्य एव तु वेदेभ्यः पादं पादं अदूदुहत् ।  
तदित्यृचोऽस्याः सावित्र्याः परमेष्ठी प्रजापतिः  । । २.७७ । ।  
एतदक्षरं एतां च जपन्व्याहृतिपूर्विकाम् ।  
संध्ययोर्वेदविद्विप्रो वेदपुण्येन युज्यते  । । २.७८ । ।  
सहस्रकृत्वस्त्वभ्यस्य बहिरेतत्त्रिकं द्विजः  ।  
महतोऽप्येनसो मासात्त्वचेवाहिर्विमुच्यते  । । २.७९ । ।  
एतया र्चा विसंयुक्तः काले च क्रियया स्वया  ।  
ब्रह्मक्षत्रियविश्योनिर्गर्हणां याति साधुषु  । । २.८० । ।  
ओंकारपूर्विकास्तिस्रो महाव्याहृतयोऽव्ययाः  ।  
त्रिपदा चैव सावित्री विज्ञेयं ब्रह्मणो मुखम् । । २.८१ । ।  
योऽधीतेऽहन्यहन्येतां त्रीणि वर्षाण्यतन्द्रितः  ।  
स ब्रह्म परं अभ्येति वायुभूतः खमूर्तिमान् । । २.८२ । ।  
एकाक्षरं परं ब्रह्म प्राणायामः परं तपः  ।  
सावित्र्यास्तु परं नास्ति मौनात्सत्यं विशिष्यते  । । २.८३ । ।  
क्षरन्ति सर्वा वैदिक्यो जुहोतियजतिक्रियाः  ।  
अक्षरं दुष्करं ज्ञेयं ब्रह्म चैव प्रजापतिः  । । २.८४ । ।  
विधियज्ञाज्जपयज्ञो विशिष्टो दशभिर्गुणैः  ।  
उपांशुः स्याच्छतगुणः साहस्रो मानसः स्मृतः  । । २.८५ । ।  
ये पाकयज्ञास्चत्वारो विधियज्ञसमन्विताः  ।  
सर्वे ते जपयज्ञस्य कलां नार्हन्ति षोडशीम् । । २.८६ । ।  
जप्येनैव तु संसिध्येद्ब्राह्मणो नात्र संशयः  ।  
कुर्यादन्यन्न वा कुर्यान्मैत्रो ब्राह्मण उच्यते  । । २.८७ । ।  
इन्द्रियाणां विचरतां विषयेष्वपहारिषु  ।  
संयमे यत्नं आतिष्ठेद्विद्वान्यन्तेव वाजिनाम् । । २.८८ । ।  
एकादशेन्द्रियाण्याहुर्यानि पूर्वे मनीषिणः  ।  
तानि सम्यक्प्रवक्ष्यामि यथावदनुपूर्वशः  । । २.८९ । ।  
श्रोत्रं त्वक्चक्षुषी जिह्वा नासिका चैव पञ्चमी  ।  
पायूपस्थं हस्तपादं वाक्चैव दशमी स्मृता  । । २.९० । ।  
बुद्धीन्द्रियाणि पञ्चैषां श्रोत्रादीन्यनुपूर्वशः  ।  
कर्मेन्द्रियाणि पञ्चैषां पाय्वादीनि प्रचक्षते  । । २.९१ । ।  
एकादशं मनो ज्ञेयं स्वगुणेनोभयात्मकम् ।  
यस्मिन्जिते जितावेतौ भवतः पञ्चकौ गणौ  । । २.९२ । ।  
इन्द्रियाणां प्रसङ्गेन दोषं ऋच्छत्यसंशयम् ।  
संनियम्य तु तान्येव ततः सिद्धिं निगच्छति  । । २.९३ । ।  
न जातु कामः कामानां उपभोगेन शाम्यति  ।  
हविषा कृष्णवर्त्मेव भूय एवाभिवर्धते  । । २.९४ । ।  
यश्चैतान्प्राप्नुयात्सर्वान्यश्चैतान्केवलांस्त्यजेत् ।  
प्रापणात्सर्वकामानां परित्यागो विशिष्यते  । । २.९५ । ।  
न तथैतानि शक्यन्ते संनियन्तुं असेवया  ।  
विषयेषु प्रजुष्टानि यथा ज्ञानेन नित्यशः  । । २.९६ । ।  
वेदास्त्यागश्च यज्ञाश्च नियमाश्च तपांसि च  ।  
न विप्रदुष्टभावस्य सिद्धिं गच्छति कर्हि चित् । । २.९७ । ।  
श्रुत्वा स्पृष्ट्वा च दृष्ट्वा च भुक्त्वा घ्रात्वा च यो नरः  ।  
न हृष्यति ग्लायति वा स विज्ञेयो जितेन्द्रियः  । । २.९८ । ।  
इन्द्रियाणां तु सर्वेषां यद्येकं क्षरतीन्द्रियम् ।  
तेनास्य क्षरति प्रज्ञा दृतेः पादादिवोदकम् । । २.९९ । ।  
वशे कृत्वेन्द्रियग्रामं संयम्य च मनस्तथा  ।  
सर्वान्संसाधयेदर्थानक्षिण्वन्योगतस्तनुम् । । २.१०० । ।  
पूर्वां संध्यां जपांस्तिष्ठेत्सावित्रीं आर्कदर्शनात् ।  
पश्चिमां तु समासीनः सम्यगृक्षविभावनात् । । २.१०१ । ।  
पूर्वां संध्यां जपंस्तिष्ठन्नैशं एनो व्यपोहति  ।  
पश्चिमां तु समासीनो मलं हन्ति दिवाकृतम् । । २.१०२ । ।  
न तिष्ठति तु यः पूर्वां नोपास्ते यश्च पश्चिमाम् ।  
स शूद्रवद्बहिष्कार्यः सर्वस्माद्द्विजकर्मणः  । । २.१०३ । ।  
अपां समीपे नियतो नैत्यकं विधिं आस्थितः  ।  
सावित्रीं अप्यधीयीत गत्वारण्यं समाहितः  । । २.१०४ । ।  
वेदोपकरणे चैव स्वाध्याये चैव नैत्यके  ।  
नानुरोधोऽस्त्यनध्याये होममन्त्रेषु चैव हि  । । २.१०५ । ।  
नैत्यके नास्त्यनध्यायो ब्रह्मसत्त्रं हि तत्स्मृतम् ।  
ब्रह्माहुतिहुतं पुण्यं अनध्यायवषट्कृतम् । । २.१०६ । ।  
यः स्वाध्यायं अधीतेऽब्दं विधिना नियतः शुचिः  ।  
तस्य नित्यं क्षरत्येष पयो दधि घृतं मधु  । । २.१०७ । ।  
अग्नीन्धनं भैक्षचर्यां अधःशय्यां गुरोर्हितम् ।  
आ समावर्तनात्कुर्यात्कृतोपनयनो द्विजः  । । २.१०८ । ।  
आचार्यपुत्रः शुश्रूषुर्ज्ञानदो धार्मिकः शुचिः  ।  
आप्तः शक्तोऽर्थदः साधुः स्वोऽध्याप्या दश धर्मतः  । । २.१०९ । ।  
नापृष्टः कस्य चिद्ब्रूयान्न चान्यायेन पृच्छतः  ।  
जानन्नपि हि मेधावी जडवल्लोक आचरेत् । । २.११० । ।  
अधर्मेण च यः प्राह यश्चाधर्मेण पृच्छति  ।  
तयोरन्यतरः प्रैति विद्वेषं वाधिगच्छति  । । २.१११ । ।  
धर्मार्थौ यत्र न स्यातां शुश्रूषा वापि तद्विधा  ।  
तत्र विद्या न वप्तव्या शुभं बीजं इवोषरे  । । २.११२ । ।  
विद्ययैव समं कामं मर्तव्यं ब्रह्मवादिना  ।  
आपद्यपि हि घोरायां न त्वेनां इरिणे वपेत् । । २.११३ । ।  
विद्या ब्राह्मणं एत्याह शेवधिस्तेऽस्मि रक्ष माम् ।  
असूयकाय मां मादास्तथा स्यां वीर्यवत्तमा  । । २.११४ । ।  
यं एव तु शुचिं विद्यान्नियतब्रह्मचारिणम् ।  
तस्मै मां ब्रूहि विप्राय निधिपायाप्रमादिने  । । २.११५ । ।  
ब्रह्म यस्त्वननुज्ञातं अधीयानादवाप्नुयात् ।  
स ब्रह्मस्तेयसंयुक्तो नरकं प्रतिपद्यते  । । २.११६ । ।  
लौकिकं वैदिकं वापि तथाध्यात्मिकं एव वा  ।  
आददीत यतो ज्ञानं तं पूर्वं अभिवादयेत् । । २.११७ । ।  
सावित्रीमात्रसारोऽपि वरं विप्रः सुयन्त्रितः  ।  
नायन्त्रितस्त्रिवेदोऽपि सर्वाशी सर्वविक्रयी  । । २.११८ । ।  
शय्यासनेऽध्याचरिते श्रेयसा न समाविशेत् ।  
शय्यासनस्थश्चैवैनं प्रत्युत्थायाभिवादयेत् । । २.११९ । ।  
ऊर्ध्वं प्राणा ह्युत्क्रामन्ति यूनः स्थविर आयति  ।  
प्रत्युत्थानाभिवादाभ्यां पुनस्तान्प्रतिपद्यते  । । २.१२० । ।  
अभिवादनशीलस्य नित्यं वृद्धोपसेविनः  ।  
चत्वारि तस्य वर्धन्ते आयुर्धर्मो यशो बलम् । । २.१२१ । ।  
अभिवादात्परं विप्रो ज्यायांसं अभिवादयन् ।  
असौ नामाहं अस्मीति स्वं नाम परिकीर्तयेत् । । २.१२२ । ।  
नामधेयस्य ये के चिदभिवादं न जानते  ।  
तान्प्राज्ञोऽहं इति ब्रूयात्स्त्रियः सर्वास्तथैव च  । । २.१२३ । ।  
भोःशब्दं कीर्तयेदन्ते स्वस्य नाम्नोऽभिवादने  ।  
नाम्नां स्वरूपभावो हि भोभाव ऋषिभिः स्मृतः  । । २.१२४ । ।  
आयुष्मान्भव सौम्येति वाच्यो विप्रोऽभिवादने  ।  
अकारश्चास्य नाम्नोऽन्ते वाच्यः पूर्वाक्षरः प्लुतः  । । २.१२५ । ।  
यो न वेत्त्यभिवादस्य विप्रः प्रत्यभिवादनम् ।  
नाभिवाद्यः स विदुषा यथा शूद्रस्तथैव सः  । । २.१२६ । ।  
ब्राह्मणं कुशलं पृच्छेत्क्षत्रबन्धुं अनामयम् ।  
वैश्यं क्षेमं समागम्य शूद्रं आरोग्यं एव च  । । २.१२७ । ।  
अवाच्यो दीक्षितो नाम्ना यवीयानपि यो भवेत् ।  
भोभवत्पूर्वकं त्वेनं अभिभाषेत धर्मवित् । । २.१२८ । ।  
परपत्नी तु या स्त्री स्यादसंबन्धा च योनितः  ।  
तां ब्रूयाद्भवतीत्येवं सुभगे भगिनीति च  । । २.१२९ । ।  
मातुलांश्च पितृव्यांश्च श्वशुरानृत्विजो गुरून् ।  
असावहं इति ब्रूयात्प्रत्युत्थाय यवीयसः  । । २.१३० । ।  
मातृश्वसा मातुलानी श्वश्रूरथ पितृश्वसा  ।  
संपूज्या गुरुपत्नीवत्समास्ता गुरुभार्यया  । । २.१३१ । ।  
भ्रातुर्भार्योपसंग्राह्या सवर्णाहन्यहन्यपि  ।  
विप्रोष्य तूपसंग्राह्या ज्ञातिसंबन्धियोषितः  । । २.१३२ । ।  
पितुर्भगिन्यां मातुश्च ज्यायस्यां च स्वसर्यपि  ।  
मातृवद्वृत्तिं आतिष्ठेन्माता ताभ्यो गरीयसी  । । २.१३३ । ।  
दशाब्दाख्यं पौरसख्यं पञ्चाब्दाख्यं कलाभृताम् ।  
त्र्यब्दपूर्वं श्रोत्रियाणां स्वल्पेनापि स्वयोनिषु  । । २.१३४ । ।  
ब्राह्मणं दशवर्षं तु शतवर्षं तु भूमिपम् ।  
पितापुत्रौ विजानीयाद्ब्राह्मणस्तु तयोः पिता  । । २.१३५ । ।  
वित्तं बन्धुर्वयः कर्म विद्या भवति पञ्चमी  ।  
एतानि मान्यस्थानानि गरीयो यद्यदुत्तरम् । । २.१३६ । ।  
पञ्चानां त्रिषु वर्णेषु भूयांसि गुणवन्ति च  ।  
यत्र स्युः सोऽत्र मानार्हः शूद्रोऽपि दशमीं गतः  । । २.१३७ । ।  
चक्रिणो दशमीस्थस्य रोगिणो भारिणः स्त्रियाः  ।  
स्नातकस्य च राज्ञश्च पन्था देयो वरस्य च  । । २.१३८ । ।  
तेषां तु समावेतानां मान्यौ स्नातकपार्थिवौ  ।  
राजस्नातकयोश्चैव स्नातको नृपमानभाक् । । २.१३९ । ।  
उपनीय तु यः शिष्यं वेदं अध्यापयेद्द्विजः  ।  
सकल्पं सरहस्यं च तं आचार्यं प्रचक्षते  । । २.१४० । ।  
एकदेशं तु वेदस्य वेदाङ्गान्यपि वा पुनः  ।  
योऽध्यापयति वृत्त्यर्थं उपाध्यायः स उच्यते  । । २.१४१ । ।  
निषेकादीनि कर्माणि यः करोति यथाविधि  ।  
संभावयति चान्नेन स विप्रो गुरुरुच्यते  । । २.१४२ । ।  
अग्न्याधेयं पाकयज्ञानग्निष्टोमादिकान्मखान् ।  
यः करोति वृतो यस्य स तस्य र्त्विगिहोच्यते  । । २.१४३ । ।  
य आवृणोत्यवितथं ब्रह्मणा श्रवणावुभौ  ।  
स माता स पिता ज्ञेयस्तं न द्रुह्येत्कदा चन  । । २.१४४ । ।  
उपाध्यायान्दशाचार्य आचार्याणां शतं पिता  ।  
सहस्रं तु पितॄन्माता गौरवेणातिरिच्यते  । । २.१४५ । ।  
उत्पादकब्रह्मदात्रोर्गरीयान्ब्रह्मदः पिता  ।  
ब्रह्मजन्म हि विप्रस्य प्रेत्य चेह च शाश्वतम् । । २.१४६ । ।  
कामान्माता पिता चैनं यदुत्पादयतो मिथः  ।  
संभूतिं तस्य तां विद्याद्यद्योनावभिजायते  । । २.१४७ । ।  
आचार्यस्त्वस्य यां जातिं विधिवद्वेदपारगः  ।  
उत्पादयति सावित्र्या सा सत्या साजरामरा  । । २.१४८ । ।  
अल्पं वा बहु वा यस्य श्रुतस्योपकरोति यः  ।  
तं अपीह गुरुं विद्याच्छ्रुतोपक्रियया तया  । । २.१४९ । ।  
ब्राह्मस्य जन्मनः कर्ता स्वधर्मस्य च शासिता  ।  
बालोऽपि विप्रो वृद्धस्य पिता भवति धर्मतः  । । २.१५० । ।  
अध्यापयां आस पितॄन्शिशुराङ्गिरसः कविः  ।  
पुत्रका इति होवाच ज्ञानेन परिगृह्य तान् । । २.१५१ । ।  
ते तं अर्थं अपृच्छन्त देवानागतमन्यवः  ।  
देवाश्चैतान्समेत्योचुर्न्याय्यं वः शिशुरुक्तवान् । । २.१५२ । ।  
अज्ञो भवति वै बालः पिता भवति मन्त्रदः  ।  
अज्ञं हि बालं इत्याहुः पितेत्येव तु मन्त्रदम् । । २.१५३ । ।  
न हायनैर्न पलितैर्न वित्तेन न बन्धुभिः  ।  
ऋषयश्चक्रिरे धर्मं योऽनूचानः स नो महान् । । २.१५४ । ।  
विप्राणां ज्ञानतो ज्यैष्ठ्यं क्षत्रियाणां तु वीर्यतः  ।  
वैश्यानां धान्यधनतः शूद्राणां एव जन्मतः  । । २.१५५ । ।  
न तेन वृद्धो भवति येनास्य पलितं शिरः  ।  
यो वै युवाप्यधीयानस्तं देवाः स्थविरं विदुः  । । २.१५६ । ।  
यथा काष्ठमयो हस्ती यथा चर्ममयो मृगः  ।  
यश्च विप्रोऽनधीयानस्त्रयस्ते नाम बिभ्रति  । । २.१५७ । ।  
यथा षण्ढोऽफलः स्त्रीषु यथा गौर्गवि चाफला  ।  
यथा चाज्ञेऽफलं दानं तथा विप्रोऽनृचोऽफलः  । । २.१५८ । ।  
अहिंसयैव भूतानां कार्यं श्रेयोऽनुशासनम् ।  
वाक्चैव मधुरा श्लक्ष्णा प्रयोज्या धर्मं इच्छता  । । २.१५९ । ।  
यस्य वाङ्गनसी शुद्धे सम्यग्गुप्ते च सर्वदा  ।  
स वै सर्वं अवाप्नोति वेदान्तोपगतं फलम् । । २.१६० । ।  
नारुंतुदः स्यादार्तोऽपि न परद्रोहकर्मधीः  ।  
ययास्योद्विजते वाचा नालोक्यां तां उदीरयेत् । । २.१६१ । ।  
सम्मानाद्ब्राह्मणो नित्यं उद्विजेत विषादिव  ।  
अमृतस्येव चाकाङ्क्षेदवमानस्य सर्वदा  । । २.१६२ । ।  
सुखं ह्यवमतः शेते सुखं च प्रतिबुध्यते  ।  
सुखं चरति लोकेऽस्मिन्नवमन्ता विनश्यति  । । २.१६३ । ।  
अनेन क्रमयोगेन संस्कृतात्मा द्विजः शनैः  ।  
गुरौ वसन्सञ्चिनुयाद्ब्रह्माधिगमिकं तपः  । । २.१६४ । ।  
तपोविशेषैर्विविधैर्व्रतैश्च विधिचोदितैः  ।  
वेदः कृत्स्नोऽधिगन्तव्यः सरहस्यो द्विजन्मना  । । २.१६५ । ।  
वेदं एव सदाभ्यस्येत्तपस्तप्स्यन्द्विजोत्तमः  ।  
वेदाभ्यासो हि विप्रस्य तपः परं इहोच्यते  । । २.१६६ । ।  
आ हैव स नखाग्रेभ्यः परमं तप्यते तपः  ।  
यः स्रग्व्यपि द्विजोऽधीते स्वाध्यायं शक्तितोऽन्वहम् । । २.१६७ । ।  
योऽनधीत्य द्विजो वेदं अन्यत्र कुरुते श्रमम् ।  
स जीवन्नेव शूद्रत्वं आशु गच्छति सान्वयः  । । २.१६८ । ।  
मातुरग्रेऽधिजननं द्वितीयं मौञ्जिबन्धने  ।  
तृतीयं यज्ञदीक्षायां द्विजस्य श्रुतिचोदनात् । । २.१६९ । ।  
तत्र यद्ब्रह्मजन्मास्य मौञ्जीबन्धनचिह्नितम् ।  
तत्रास्य माता सावित्री पिता त्वाचार्य उच्यते  । । २.१७० । ।  
वेदप्रदानादाचार्यं पितरं परिचक्षते  ।  
न ह्यस्मिन्युज्यते कर्म किञ् चिदा मौञ्जिबन्धनात् । । २.१७१ । ।  
नाभिव्याहारयेद्ब्रह्म स्वधानिनयनादृते  ।  
शूद्रेण हि समस्तावद्यावद्वेदे न जायते  । । २.१७२ । ।  
कृतोपनयनस्यास्य व्रतादेशनं इष्यते  ।  
ब्रह्मणो ग्रहणं चैव क्रमेण विधिपूर्वकम् । । २.१७३ । ।  
यद्यस्य विहितं चर्म यत्सूत्रं या च मेखला  ।  
यो दण्डो यच्च वसनं तत्तदस्य व्रतेष्वपि  । । २.१७४ । ।  
सेवेतेमांस्तु नियमान्ब्रह्मचारी गुरौ वसन् ।  
सन्नियम्येन्द्रियग्रामं तपोवृद्ध्यर्थं आत्मनः  । । २.१७५ । ।  
नित्यं स्नात्वा शुचिः कुर्याद्देवर्षिपितृतर्पणम् ।  
देवताभ्यर्चनं चैव समिदाधानं एव च  । । २.१७६ । ।  
वर्जयेन्मधु मांसं च गन्धं माल्यं रसान्स्त्रियः  ।  
शुक्तानि यानि सर्वाणि प्राणिनां चैव हिंसनम् । । २.१७७ । ।  
अभ्यङ्गं अञ्जनं चाक्ष्णोरुपानच्छत्रधारणम् ।  
कामं क्रोधं च लोभं च नर्तनं गीतवादनम् । । २.१७८ । ।  
द्यूतं च जनवादं च परिवादं तथानृतम् ।  
स्त्रीणां च प्रेक्षणालम्भं उपघातं परस्य च  । । २.१७९ । ।  
एकः शयीत सर्वत्र न रेतः स्कन्दयेत्क्व चित् ।  
कामाद्धि स्कन्दयन्रेतो हिनस्ति व्रतं आत्मनः  । । २.१८० । ।  
स्वप्ने सिक्त्वा ब्रह्मचारी द्विजः शुक्रं अकामतः  ।  
स्नात्वार्कं अर्चयित्वा त्रिः पुनर्मां इत्यृचं जपेत् । । २.१८१ । ।  
उदकुम्भं सुमनसो गोशकृन्मृत्तिकाकुशान् ।  
आहरेद्यावदर्थानि भैक्षं चाहरहश्चरेत् । । २.१८२ । ।  
वेदयज्ञैरहीनानां प्रशस्तानां स्वकर्मसु  ।  
ब्रह्मचार्याहरेद्भैक्षं गृहेभ्यः प्रयतोऽन्वहम् । । २.१८३ । ।  
गुरोः कुले न भिक्षेत न ज्ञातिकुलबन्धुषु  ।  
अलाभे त्वन्यगेहानां पूर्वं पूर्वं विवर्जयेत् । । २.१८४ । ।  
सर्वं वापि चरेद्ग्रामं पूर्वोक्तानां असंभवे  ।  
नियम्य प्रयतो वाचं अभिशस्तांस्तु वर्जयेत् । । २.१८५ । ।  
दूरादाहृत्य समिधः सन्निदध्याद्विहायसि  ।  
सायंः प्रातश्च जुहुयात्ताभिरग्निं अतन्द्रितः  । । २.१८६ । ।  
अकृत्वा भैक्षचरणं असमिध्य च पावकम् ।  
अनातुरः सप्तरात्रं अवकीर्णिव्रतं चरेत् । । २.१८७ । ।  
भैक्षेण वर्तयेन्नित्यं नैकान्नादी भवेद्व्रती  ।  
भैक्षेण व्रतिनो वृत्तिरुपवाससमा स्मृता  । । २.१८८ । ।  
व्रतवद्देवदैवत्ये पित्र्ये कर्मण्यथ र्षिवत् ।  
कामं अभ्यर्थितोऽश्नीयाद्व्रतं अस्य न लुप्यते  । । २.१८९ । ।  
ब्राह्मणस्यैव कर्मैतदुपदिष्टं मनीषिभिः  ।  
राजन्यवैश्ययोस्त्वेवं नैतत्कर्म विधीयते  । । २.१९० । ।  
चोदितो गुरुणा नित्यं अप्रचोदित एव वा  ।  
कुर्यादध्ययने यत्नं आचार्यस्य हितेषु च  । । २.१९१ । ।  
शरीरं चैव वाचं च बुद्धीन्द्रियमनांसि च  ।  
नियम्य प्राञ्जलिस्तिष्ठेद्वीक्षमाणो गुरोर्मुखम् । । २.१९२ । ।  
नित्यं उद्धृतपाणिः स्यात्साध्वाचारः सुसंवृतः  ।  
आस्यतां इति चोक्तः सन्नासीताभिमुखं गुरोः  । । २.१९३ । ।  
हीनान्नवस्त्रवेषः स्यात्सर्वदा गुरुसन्निधौ  ।  
उत्तिष्ठेत्प्रथमं चास्य चरमं चैव संविशेत् । । २.१९४ । ।  
प्रतिश्रावणसंभाषे शयानो न समाचरेत् ।  
नासीनो न च भुञ्जानो न तिष्ठन्न पराङ्मुखः  । । २.१९५ । ।  
आसीनस्य स्थितः कुर्यादभिगच्छंस्तु तिष्ठतः  ।  
प्रत्युद्गम्य त्वाव्रजतः पश्चाद्धावंस्तु धावतः  । । २.१९६ । ।  
पराङ्मुखस्याभिमुखो दूरस्थस्यैत्य चान्तिकम् ।  
प्रणम्य तु शयानस्य निदेशे चैव तिष्ठतः  । । २.१९७ । ।  
नीचं शय्यासनं चास्य नित्यं स्याद्गुरुसन्निधौ  ।  
गुरोस्तु चक्षुर्विषये न यथेष्टासनो भवेत् । । २.१९८ । ।  
नोदाहरेदस्य नाम परोक्षं अपि केवलम् ।  
न चैवास्यानुकुर्वीत गतिभाषितचेष्टितम् । । २.१९९ । ।  
गुरोर्यत्र परिवादो निन्दा वापि प्रवर्तते  ।  
कर्णौ तत्र पिधातव्यौ गन्तव्यं वा ततोऽन्यतः  । । २.२०० । ।  
परीवादात्खरो भवति श्वा वै भवति निन्दकः  ।  
परिभोक्ता कृमिर्भवति कीटो भवति मत्सरी  । । २.२०१ । ।  
दूरस्थो नार्चयेदेनं न क्रुद्धो नान्तिके स्त्रियाः  ।  
यानासनस्थश्चैवैनं अवरुह्याभिवादयेत् । । २.२०२ । ।  
प्रतिवातेऽनुवाते च नासीत गुरुणा सह  ।  
असंश्रवे चैव गुरोर्न किं चिदपि कीर्तयेत् । । २.२०३ । ।  
गोऽश्वोष्ट्रयानप्रासाद प्रस्तरेषु कटेषु च  ।  
आसीत गुरुणा सार्धं शिलाफलकनौषु च  । । २.२०४ । ।  
गुरोर्गुरौ सन्निहिते गुरुवद्वृत्तिं आचरेत् ।  
न चानिसृष्टो गुरुणा स्वान्गुरूनभिवादयेत् । । २.२०५ । ।  
विद्यागुरुष्वेवं एव नित्या वृत्तिः स्वयोनिषु  ।  
प्रतिषेधत्सु चाधर्माद्धितं चोपदिशत्स्वपि  । । २.२०६ । ।  
श्रेयःसु गुरुवद्वृत्तिं नित्यं एव समाचरेत् ।  
गुरुपुत्रेषु चार्येषु गुरोश्चैव स्वबन्धुषु  । । २.२०७ । ।  
बालः समानजन्मा वा शिष्यो वा यज्ञकर्मणि  ।  
अध्यापयन्गुरुसुतो गुरुवन्मानं अर्हति  । । २.२०८ । ।  
उत्सादनं च गात्राणां स्नापनोच्छिष्टभोजने  ।  
न कुर्याद्गुरुपुत्रस्य पादयोश्चावनेजनम् । । २.२०९ । ।  
गुरुवत्प्रतिपूज्याः स्युः सवर्णा गुरुयोषितः  ।  
असवर्णास्तु सम्पूज्याः प्रत्युत्थानाभिवादनैः  । । २.२१० । ।  
अभ्यञ्जनं स्नापनं च गात्रोत्सादनं एव च  ।  
गुरुपत्न्या न कार्याणि केशानां च प्रसाधनम् । । २.२११ । ।  
गुरुपत्नी तु युवतिर्नाभिवाद्येह पादयोः  ।  
पूर्णविंशतिवर्षेण गुणदोषौ विजानता  । । २.२१२ । ।  
स्वभाव एष नारीणां नराणां इह दूषणम् ।  
अतोऽर्थान्न प्रमाद्यन्ति प्रमदासु विपश्चितः  । । २.२१३ । ।  
अविद्वांसं अलं लोके विद्वांसं अपि वा पुनः  ।  
प्रमदा ह्युत्पथं नेतुं कामक्रोधवशानुगम् । । २.२१४ । ।  
मात्रा स्वस्रा दुहित्रा वा न विविक्तासनो भवेत् ।  
बलवानिन्द्रियग्रामो विद्वांसं अपि कर्षति  । । २.२१५ । ।  
कामं तु गुरुपत्नीनां युवतीनां युवा भुवि  ।  
विधिवद्वन्दनं कुर्यादसावहं इति ब्रुवन् । । २.२१६ । ।  
विप्रोष्य पादग्रहणं अन्वहं चाभिवादनम् ।  
गुरुदारेषु कुर्वीत सतां धर्मं अनुस्मरन् । । २.२१७ । ।  
यथा खनन्खनित्रेण नरो वार्यधिगच्छति  ।  
तथा गुरुगतां विद्यां शुश्रूषुरधिगच्छति  । । २.२१८ । ।  
मुण्डो वा जटिलो वा स्यादथ वा स्याच्छिखाजटः  ।  
नैनं ग्रामेऽभिनिम्लोचेत्सूर्यो नाभ्युदियात्क्व चित् । । २.२१९ । ।  
तं चेदभ्युदियात्सूर्यः शयानं कामचारतः  ।  
निम्लोचेद्वाप्यविज्ञानाज्जपन्नुपवसेद्दिनम् । । २.२२० । ।  
सूर्येण ह्यभिनिर्मुक्तः शयानोऽभ्युदितश्च यः  ।  
प्रायश्चित्तं अकुर्वाणो युक्तः स्यान्महतैनसा  । । २.२२१ । ।  
आचम्य प्रयतो नित्यं उभे संध्ये समाहितः  ।  
शुचौ देशे जपञ् जप्यं उपासीत यथाविधि  । । २.२२२ । ।  
यदि स्त्री यद्यवरजः श्रेयः किं चित्समाचरेत् ।  
तत्सर्वं आचरेद्युक्तो यत्र चास्य रमेन्मनः  । । २.२२३ । ।  
धर्मार्थावुच्यते श्रेयः कामार्थौ धर्म एव च  ।  
अर्थ एवेह वा श्रेयस्त्रिवर्ग इति तु स्थितिः  । । २.२२४ । ।  
आचार्यश्च पिता चैव माता भ्राता च पूर्वजः  ।  
नार्तेनाप्यवमन्तव्या ब्राह्मणेन विशेषतः  । । २.२२५ । ।  
आचार्यो ब्रह्मणो मूर्तिः पिता मूर्तिः प्रजापतेः  ।  
माता पृथिव्या मूर्तिस्तु भ्राता स्वो मूर्तिरात्मनः  । । २.२२६ । ।  
यं मातापितरौ क्लेशं सहेते संभवे नृणाम् ।  
न तस्य निष्कृतिः शक्या कर्तुं वर्षशतैरपि  । । २.२२७ । ।  
तयोर्नित्यं प्रियं कुर्यादाचार्यस्य च सर्वदा  ।  
तेष्वेव त्रिषु तुष्टेषु तपः सर्वं समाप्यते  । । २.२२८ । ।  
तेषां त्रयाणां शुश्रूषा परमं तप उच्यते  ।  
न तैरनभ्यनुज्ञातो धर्मं अन्यं समाचरेत् । । २.२२९ । ।  
त एव हि त्रयो लोकास्त एव त्रय आश्रमाः  ।  
त एव हि त्रयो वेदास्त एवोक्तास्त्रयोऽग्नयः  । । २.२३० । ।  
पिता वै गार्हपत्योऽग्निर्माताग्निर्दक्षिणः स्मृतः  ।  
गुरुराहवनीयस्तु साग्नित्रेता गरीयसी  । । २.२३१ । ।  
त्रिष्वप्रमाद्यन्नेतेषु त्रीन्लोकान्विजयेद्गृही  ।  
दीप्यमानः स्ववपुषा देववद्दिवि मोदते  । । २.२३२ । ।  
इमं लोकं मातृभक्त्या पितृभक्त्या तु मध्यमम् ।  
गुरुशुश्रूषया त्वेवं ब्रह्मलोकं समश्नुते  । । २.२३३ । ।  
सर्वे तस्यादृता धर्मा यस्यैते त्रय आदृताः  ।  
अनादृतास्तु यस्यैते सर्वास्तस्याफलाः क्रियाः  । । २.२३४ । ।  
यावत्त्रयस्ते जीवेयुस्तावन्नान्यं समाचरेत् ।  
तेष्वेव नित्यं शुश्रूषां कुर्यात्प्रियहिते रतः  । । २.२३५ । ।  
तेषां अनुपरोधेन पारत्र्यं यद्यदाचरेत् ।  
तत्तन्निवेदयेत्तेभ्यो मनोवचनकर्मभिः  । । २.२३६ । ।  
त्रिष्वेतेष्वितिकृत्यं हि पुरुषस्य समाप्यते  ।  
एष धर्मः परः साक्षादुपधर्मोऽन्य उच्यते  । । २.२३७ । ।  
श्रद्दधानः शुभां विद्यां आददीतावरादपि  ।  
अन्यादपि परं धर्मं स्त्रीरत्नं दुष्कुलादपि  । । २.२३८ । ।  
विषादप्यमृतं ग्राह्यं बालादपि सुभाषितम् ।  
अमित्रादपि सद्वृत्तं अमेध्यादपि काञ्चनम् । । २.२३९ । ।  
स्त्रियो रत्नान्यथो विद्या धर्मः शौचं सुभाषितम् ।  
विविधानि च शील्पानि समादेयानि सर्वतः  । । २.२४० । ।  
अब्राह्मणादध्यायनं आपत्काले विधीयते  ।  
अनुव्रज्या च शुश्रूषा यावदध्यायनं गुरोः  । । २.२४१ । ।  
नाब्राह्मणे गुरौ शिष्यो वासं आत्यन्तिकं वसेत् ।  
ब्राह्मणे वाननूचाने काङ्क्षन्गतिं अनुत्तमाम् । । २.२४२ । ।  
यदि त्वात्यन्तिकं वासं रोचयेत गुरोः कुले  ।  
युक्तः परिचरेदेनं आ शरीरविमोक्षणात् । । २.२४३ । ।  
आ समाप्तेः शरीरस्य यस्तु शुश्रूषते गुरुम् ।  
स गच्छत्यञ्जसा विप्रो ब्रह्मणः सद्म शाश्वतम् । । २.२४४ । ।  
न पूर्वं गुरवे किं चिदुपकुर्वीत धर्मवित् ।  
स्नास्यंस्तु गुरुणाज्ञप्तः शक्त्या गुर्वर्थं आहरेत् । । २.२४५ । ।  
क्षेत्रं हिरण्यं गां अश्वं छत्रोपानहं आसनम् ।  
धान्यं शाकं च वासांसि गुरवे प्रीतिं आवहेत् । । २.२४६ । ।  
आचार्ये तु खलु प्रेते गुरुपुत्रे गुणान्विते  ।  
गुरुदारे सपिण्डे वा गुरुवद्वृत्तिं आचरेत् । । २.२४७ । ।  
एतेष्वविद्यमानेषु स्थानासनविहारवान् ।  
प्रयुञ्जानोऽग्निशुश्रूषां साधयेद्देहं आत्मनः  । । २.२४८ । ।  
एवं चरति यो विप्रो ब्रह्मचर्यं अविप्लुतः  ।  
स गच्छत्युत्तमस्थानं न चेह जायते पुनः  । । २.२४९ । ।

षट्त्रिंशदाब्दिकं चर्यं गुरौ त्रैवेदिकं व्रतम् ।  
तदर्धिकं पादिकं वा ग्रहणान्तिकं एव वा  । । ३.१ । ।  
वेदानधीत्य वेदौ वा वेदं वापि यथाक्रमम् ।  
अविप्लुतब्रह्मचर्यो गृहस्थाश्रमं आवसेत् । । ३.२ । ।  
तं प्रतीतं स्वधर्मेण ब्रह्मदायहरं पितुः  ।  
स्रग्विणं तल्प आसीनं अर्हयेत्प्रथमं गवा  । । ३.३ । ।  
गुरुणानुमतः स्नात्वा समावृत्तो यथाविधि  ।  
उद्वहेत द्विजो भार्यां सवर्णां लक्षणान्विताम् । । ३.४ । ।  
असपिण्डा च या मातुरसगोत्रा च या पितुः  ।  
सा प्रशस्ता द्विजातीनां दारकर्मणि मैथुने  । । ३.५ । ।  
महान्त्यपि समृद्धानि गोऽजाविधनधान्यतः  ।  
स्त्रीसंबन्धे दशैतानि कुलानि परिवर्जयेत् । । ३.६ । ।  
हीनक्रियं निष्पुरुषं निश्छन्दो रोमशार्शसम् ।  
क्षयामयाव्यपस्मारि श्वित्रिकुष्ठिकुलानि च  । । ३.७ । ।  
नोद्वहेत्कपिलां कन्यां नाधिकाङ्गीं न रोगिणीम् ।  
नालोमिकां नातिलोमां न वाचाटां न पिङ्गलाम् । । ३.८ । ।  
न र्क्षवृक्षनदीनाम्नीं नान्त्यपर्वतनामिकाम् ।  
न पक्ष्यहिप्रेष्यनाम्नीं न च भीषननामिकाम् । । ३.९ । ।  
अव्यङ्गाङ्गीं सौम्यनाम्नीं हंसवारणगामिनीम् ।  
तनुलोमकेशदशनां मृद्वङ्गीं उद्वहेत्स्त्रियम् । । ३.१० । ।  
यस्यास्तु न भवेद्भ्राता न विज्ञायेत वा पिता  ।  
नोपयच्छेत तां प्राज्ञः पुत्रिकाधर्मशङ्कया  । । ३.११ । ।  
सवर्णाग्रे द्विजातीनां प्रशस्ता दारकर्मणि  ।  
कामतस्तु प्रवृत्तानां इमाः स्युः क्रमशोऽवराः  । । ३.१२ । ।  
शूद्रैव भार्या शूद्रस्य सा च स्वा च विशः स्मृते  ।  
ते च स्वा चैव राज्ञश्च ताश्च स्वा चाग्रजन्मनः  । । ३.१३ । ।  
न ब्राह्मणक्षत्रिययोरापद्यपि हि तिष्ठतोः  ।  
कस्मिंश्चिदपि वृत्तान्ते शूद्रा भार्योपदिश्यते  । । ३.१४ । ।  
हीनजातिस्त्रियं मोहादुद्वहन्तो द्विजातयः  ।  
कुलान्येव नयन्त्याशु ससन्तानानि शूद्रताम् । । ३.१५ । ।  
शूद्रावेदी पतत्यत्रेरुतथ्यतनयस्य च  ।  
शौनकस्य सुतोत्पत्त्या तदपत्यतया भृगोः  । । ३.१६ । ।  
शूद्रां शयनं आरोप्य ब्राह्मणो यात्यधोगतिम् ।  
जनयित्वा सुतं तस्यां ब्राह्मण्यादेव हीयते  । । ३.१७ । ।  
दैवपित्र्यातिथेयानि तत्प्रधानानि यस्य तु  ।  
नाश्नन्ति पितृदेवास्तन्न च स्वर्गं स गच्छति  । । ३.१८ । ।  
वृषलीफेनपीतस्य निःश्वासोपहतस्य च  ।  
तस्यां चैव प्रसूतस्य निष्कृतिर्न विधीयते  । । ३.१९ । ।  
चतुर्णां अपि वर्णानं प्रेत्य चेह हिताहितान् ।  
अष्टाविमान्समासेन स्त्रीविवाहान्निबोधत  । । ३.२० । ।  
ब्राह्मो दैवस्तथैवार्षः प्राजापत्यस्तथासुरः  ।  
गान्धर्वो राक्षसश्चैव पैशाचश्चाष्टमोऽधमः  । । ३.२१ । ।  
यो यस्य धर्म्यो वर्णस्य गुणदोषौ च यस्य यौ  ।  
तद्वः सर्वं प्रवक्ष्यामि प्रसवे च गुणागुणान् । । ३.२२ । ।  
षडानुपूर्व्या विप्रस्य क्षत्रस्य चतुरोऽवरान् ।  
विट्शूद्रयोस्तु तानेव विद्याद्धर्म्यानराक्षसान् । । ३.२३ । ।  
चतुरो ब्राह्मणस्याद्यान्प्रशस्तान्कवयो विदुः  ।  
राक्षसं क्षत्रियस्यैकं आसुरं वैश्यशूद्रयोः  । । ३.२४ । ।  
पञ्चानां तु त्रयो धर्म्या द्वावधर्म्यौ स्मृताविह  ।  
पैशाचश्चासुरश्चैव न कर्तव्यौ कदा चन  । । ३.२५ । ।  
पृथक्पृथग्वा मिश्रौ वा विवाहौ पूर्वचोदितौ  ।  
गान्धर्वो राक्षसश्चैव धर्म्यौ क्षत्रस्य तौ स्मृतौ  । । ३.२६ । ।  
आच्छाद्य चार्चयित्वा च श्रुतशीलवते स्वयम् ।  
आहूय दानं कन्याया ब्राह्मो धर्मः प्रकीर्तितः  । । ३.२७ । ।  
यज्ञे तु वितते सम्यगृत्विजे कर्म कुर्वते  ।  
अलङ्कृत्य सुतादानं दैवं धर्मं प्रचक्षते  । । ३.२८ । ।  
एकं गोमिथुनं द्वे वा वरादादाय धर्मतः  ।  
कन्याप्रदानं विधिवदार्षो धर्मः स उच्यते  । । ३.२९ । ।  
सहोभौ चरतां धर्मं इति वाचानुभाष्य च  ।  
कन्याप्रदानं अभ्यर्च्य प्राजापत्यो विधिः स्मृतः  । । ३.३० । ।  
ज्ञातिभ्यो द्रविणं दत्त्वा कन्यायै चैव शक्तितः  ।  
कन्याप्रदानं स्वाच्छन्द्यादासुरो धर्म उच्यते  । । ३.३१ । ।  
इच्छयान्योन्यसंयोगः कन्यायाश्च वरस्य च  ।  
गान्धर्वः स तु विज्ञेयो मैथुन्यः कामसंभवः  । । ३.३२ । ।  
हत्वा छित्त्वा च भित्त्वा च क्रोशन्तीं रुदन्तीं गृहात् ।  
प्रसह्य कन्याहरणं राक्षसो विधिरुच्यते  । । ३.३३ । ।  
सुप्तां मत्तां प्रमत्तां वा रहो यत्रोपगच्छति  ।  
स पापिष्ठो विवाहानां पैशाचश्चाष्टमोऽधमः  । । ३.३४ । ।  
अद्भिरेव द्विजाग्र्याणां कन्यादानं विशिष्यते  ।  
इतरेषां तु वर्णानां इतरेतरकाम्यया  । । ३.३५ । ।  
यो यस्यैषां विवाहानां मनुना कीर्तितो गुणः  ।  
सर्वं शृणुत तं विप्राः सर्वं कीर्तयतो मम  । । ३.३६ । ।  
दश पूर्वान्परान्वंश्यानात्मानं चैकविंशकम् ।  
ब्राह्मीपुत्रः सुकृतकृन्मोचयत्येनसः पितॄन् । । ३.३७ । ।  
दैवोढाजः सुतश्चैव सप्त सप्त परावरान् ।  
आर्षोढाजः सुतस्त्रींस्त्रीन्षट्षट्कायोढजः सुतः  । । ३.३८ । ।  
ब्राह्मादिषु विवाहेषु चतुर्ष्वेवानुपूर्वशः  ।  
ब्रह्मवर्चस्विनः पुत्रा जायन्ते शिष्टसम्मताः  । । ३.३९ । ।  
रूपसत्त्वगुणोपेता धनवन्तो यशस्विनः  ।  
पर्याप्तभोगा धर्मिष्ठा जीवन्ति च शतं समाः  । । ३.४० । ।  
इतरेषु तु शिष्टेषु नृशंसानृतवादिनः  ।  
जायन्ते दुर्विवाहेषु ब्रह्मधर्मद्विषः सुताः  । । ३.४१ । ।  
अनिन्दितैः स्त्रीविवाहैरनिन्द्या भवति प्रजा  ।  
निन्दितैर्निन्दिता नॄणां तस्मान्निन्द्यान्विवर्जयेत् । । ३.४२ । ।  
पाणिग्रहणसंस्कारः सवर्णासूपदिश्यते  ।  
असवर्णास्वयं ज्ञेयो विधिरुद्वाहकर्मणि  । । ३.४३ । ।  
शरः क्षत्रियया ग्राह्यः प्रतोदो वैश्यकन्यया  ।  
वसनस्य दशा ग्राह्या शूद्रयोत्कृष्टवेदने  । । ३.४४ । ।  
ऋतुकालाभिगामी स्यात्स्वदारनिरतः सदा  ।  
पर्ववर्जं व्रजेच्चैनां तद्व्रतो रतिकाम्यया  । । ३.४५ । ।  
ऋतुः स्वाभाविकः स्त्रीणां रात्रयः षोडश स्मृताः  ।  
चतुर्भिरितरैः सार्धं अहोभिः सद्विगर्हितैः  । । ३.४६ । ।  
तासां आद्याश्चतस्रस्तु निन्दितैकादशी च या  ।  
त्रयोदशी च शेषास्तु प्रशस्ता दशरात्रयः  । । ३.४७ । ।  
युग्मासु पुत्रा जायन्ते स्त्रियोऽयुग्मासु रात्रिषु  ।  
तस्माद्युग्मासु पुत्रार्थी संविशेदार्तवे स्त्रियम् । । ३.४८ । ।  
पुमान्पुंसोऽधिके शुक्रे स्त्री भवत्यधिके स्त्रियाः  ।  
समेऽपुमान्पुं स्त्रियौ वा क्षीणेऽल्पे च विपर्ययः  । । ३.४९ । ।  
निन्द्यास्वष्टासु चान्यासु स्त्रियो रात्रिषु वर्जयन् ।  
ब्रह्मचार्येव भवति यत्र तत्राश्रमे वसन् । । ३.५० । ।  
न कन्यायाः पिता विद्वान्गृह्णीयाच्छुल्कं अण्वपि  ।  
गृह्णञ् शुल्कं हि लोभेन स्यान्नरोऽपत्यविक्रयी  । । ३.५१ । ।  
स्त्रीधनानि तु ये मोहादुपजीवन्ति बान्धवाः  ।  
नारी यानानि वस्त्रं वा ते पापा यान्त्यधोगतिम् । । ३.५२ । ।  
आर्षे गोमिथुनं शुल्कं के चिदाहुर्मृषैव तत् ।  
अल्पोऽप्येवं महान्वापि विक्रयस्तावदेव सः  । । ३.५३ । ।  
यासां नाददते शुल्कं ज्ञातयो न स विक्रयः  ।  
अर्हणं तत्कुमारीणां आनृशंस्यं च केवलम् । । ३.५४ । ।  
पितृभिर्भ्रातृभिश्चैताः पतिभिर्देवरैस्तथा  ।  
पूज्या भूषयितव्याश्च बहुकल्याणं ईप्सुभिः  । । ३.५५ । ।  
यत्र नार्यस्तु पूज्यन्ते रमन्ते तत्र देवताः  ।  
यत्रैतास्तु न पूज्यन्ते सर्वास्तत्राफलाः क्रियाः  । । ३.५६ । ।  
शोचन्ति जामयो यत्र विनश्यत्याशु तत्कुलम् ।  
न शोचन्ति तु यत्रैता वर्धते तद्धि सर्वदा  । । ३.५७ । ।  
जामयो यानि गेहानि शपन्त्यप्रतिपूजिताः  ।  
तानि कृत्याहतानीव विनश्यन्ति समन्ततः  । । ३.५८ । ।  
तस्मादेताः सदा पूज्या भूषणाच्छादनाशनैः  ।  
भूतिकामैर्नरैर्नित्यं सत्करेषूत्सवेषु च  । । ३.५९ । ।  
संतुष्टो भार्यया भर्ता भर्त्रा भार्या तथैव च  ।  
यस्मिन्नेव कुले नित्यं कल्याणं तत्र वै ध्रुवम् । । ३.६० । ।  
यदि हि स्त्री न रोचेत पुमांसं न प्रमोदयेत् ।  
अप्रमोदात्पुनः पुंसः प्रजनं न प्रवर्तते  । । ३.६१ । ।  
स्त्रियां तु रोचमानायां सर्वं तद्रोचते कुलम् ।  
तस्यां त्वरोचमानायां सर्वं एव न रोचते  । । ३.६२ । ।  
कुविवाहैः क्रियालोपैर्वेदानध्ययनेन च  ।  
कुलान्यकुलतां यान्ति ब्राह्मणातिक्रमेण च  । । ३.६३ । ।  
शिल्पेन व्यवहारेण शूद्रापत्यैश्च केवलैः  ।  
गोभिरश्वैश्च यानैश्च कृष्या राजोपसेवया  । । ३.६४ । ।  
अयाज्ययाजनैश्चैव नास्तिक्येन च कर्मणाम् ।  
कुलान्याशु विनश्यन्ति यानि हीनानि मन्त्रतः  । । ३.६५ । ।  
मन्त्रतस्तु समृद्धानि कुलान्यल्पधनान्यपि  ।  
कुलसंख्यां च गच्छन्ति कर्षन्ति च महद्यशः  । । ३.६६ । ।  
वैवाहिकेऽग्नौ कुर्वीत गृह्यं कर्म यथाविधि  ।  
पञ्चयज्ञविधानं च पक्तिं चान्वाहिकीं गृही  । । ३.६७\[५७ं\] । ।  
पञ्च सूना गृहस्थस्य चुल्ली पेषण्युपस्करः  ।  
कण्डनी चोदकुम्भश्च बध्यते यास्तु वाहयन् । । ३.६८\[५८ं\] । ।  
तासां क्रमेण सर्वासां निष्कृत्यर्थं महर्षिभिः  ।  
पञ्च क्ल्प्ता महायज्ञाः प्रत्यहं गृहमेधिनाम् । । ३.६९\[५९ं\] । ।  
अध्यापनं ब्रह्मयज्ञः पितृयज्ञस्तु तर्पणम् ।  
होमो दैवो बलिर्भौतो नृयज्ञोऽतिथिपूजनम् । । ३.७०\[६०ं\] । ।  
पञ्चैतान्यो महाअयज्ञान्न हापयति शक्तितः  ।  
स गृहेऽपि वसन्नित्यं सूनादोषैर्न लिप्यते  । । ३.७१\[६१ं\] । ।  
देवतातिथिभृत्यानां पितॄणां आत्मनश्च यः  ।  
न निर्वपति पञ्चानां उच्छ्वसन्न स जीवति  । । ३.७२\[६२ं\] । ।  
अहुतं च हुतं चैव तथा प्रहुतं एव च  ।  
ब्राह्म्यं हुतं प्राशितं च पञ्चयज्ञान्प्रचक्षते  । । ३.७३\[६३ं\] । ।  
जपोऽहुतो हुतो होमः प्रहुतो भौतिको बलिः  ।  
ब्राह्म्यं हुतं द्विजाग्र्यार्चा प्राशितं पितृतर्पणम् । । ३.७४\[६४ं\]
| |  
स्वाध्याये नित्ययुक्तः स्याद्दैवे चैवेह कर्मणि  ।  
दैवकर्मणि युक्तो हि बिभर्तीदं चराचरम् । । ३.७५\[६५ं\] । ।  
अग्नौ प्रास्ताहुतिः सम्यगादित्यं उपतिष्ठते  ।  
आदित्याज्जायते वृष्टिर्वृष्टेरन्नं ततः प्रजाः  । । ३.७६\[६६ं\] । ।  
यथा वायुं समाश्रित्य वर्तन्ते सर्वजन्तवः  ।  
तथा गृहस्थं आश्रित्य वर्तन्ते सर्व आश्रमाः  । । ३.७७\[६७ं\] । ।  
यस्मात्त्रयोऽप्याश्रमिणो ज्ञानेनान्नेन चान्वहम् ।  
गृहस्थेनैव धार्यन्ते तस्माज्ज्येष्ठाश्रमो गृही  । । ३.७८\[६८ं\] । ।  
स संधार्यः प्रयत्नेन स्वर्गं अक्षयं इच्छता  ।  
सुखं चेहेच्छतात्यन्तं योऽधार्यो दुर्बलेन्द्रियैः  । । ३.७९\[६९ं\] । ।  
ऋषयः पितरो देवा भूतान्यतिथयस्तथा  ।  
आशासते कुटुम्बिभ्यस्तेभ्यः कार्यं विजानता  । । ३.८०\[७०ं\] । ।  
स्वाध्यायेनार्चयेत र्षीन्होमैर्देवान्यथाविधि  ।  
पितॄञ् श्राद्धैश्च नॄनन्नैर्भूतानि बलिकर्मणा  । । ३.८१\[७१ं\] । ।  
कुर्यादहरहः श्राद्धं अन्नाद्येनोदकेन वा  ।  
पयोमूलफलैर्वापि पितृभ्यः प्रीतिं आवहन् । । ३.८२\[७२ं\] । ।  
एकं अप्याशयेद्विप्रं पित्रर्थे पाञ्चयज्ञिके  ।  
न चैवात्राशयेत्किं चिद्वैश्वदेवं प्रति द्विजम् । । ३.८३\[७३ं\] । ।  
वैश्वदेवस्य सिद्धस्य गृह्येऽग्नौ विधिपूर्वकम् ।  
आभ्यः कुर्याद्देवताभ्यो ब्राह्मणो होमं अन्वहम् । । ३.८४\[७४ं\] । ।  
अग्नेः सोमस्य चैवादौ तयोश्चैव समस्तयोः  ।  
विश्वेभ्यश्चैव देवेभ्यो धन्वन्तरय एव च  । । ३.८५\[७५ं\] । ।  
कुह्वै चैवानुमत्यै च प्रजापतय एव च  ।  
सह द्यावापृथिव्योश्च तथा स्विष्टकृतेऽन्ततः  । । ३.८६\[७६ं\] । ।  
एवं सम्यग्घविर्हुत्वा सर्वदिक्षु प्रदक्षिणम् ।  
इन्द्रान्तकाप्पतीन्दुभ्यः सानुगेभ्यो बलिं हरेत् । । ३.८७\[७७ं\] । ।  
मरुद्भ्य इति तु द्वारि क्षिपेदप्स्वद्भ्य इत्यपि  ।  
वनस्पतिभ्य इत्येवं मुसलोलूखले हरेत् । । ३.८८\[७८ं\] । ।  
उच्छीर्षके श्रियै कुर्याद्भद्रकाल्यै च पादतः  ।  
ब्रह्मवास्तोष्पतिभ्यां तु वास्तुमध्ये बलिं हरेत् । । ३.८९\[७९ं\] । ।  
विश्वेभ्यश्चैव देवेभ्यो बलिं आकाश उत्क्षिपेत् ।  
दिवाचरेभ्यो भूतेभ्यो नक्तंचारिभ्य एव च  । । ३.९०\[८०ं\] । ।  
पृष्ठवास्तुनि कुर्वीत बलिं सर्वात्मभूतये  ।  
पितृभ्यो बलिशेषं तु सर्वं दक्षिणतो हरेत् । । ३.९१\[८१ं\] । ।  
शूनां च पतितानां च श्वपचां पापरोगिणाम् ।  
वयसानां कृमीणां च शनकैर्निर्वपेद्भुवि  । । ३.९२\[८२ं\] । ।  
एवं यः सर्वभूतानि ब्राह्मणो नित्यं अर्चति  ।  
स गच्छति परं स्थानं तेजोमूर्तिः पथा र्जुना  । । ३.९३\[८३ं\] । ।  
कृत्वैतद्बलिकर्मैवं अतिथिं पूर्वं आशयेत् ।  
भिक्षां च भिक्षवे दद्याद्विधिवद्ब्रह्मचारिणे  । । ३.९४\[८४ं\] । ।  
यत्पुण्यफलं आप्नोति गां दत्त्वा विधिवद्गुरोः  ।  
तत्पुण्यफलं आप्नोति भिक्षां दत्त्वा द्विजो गृही  । । ३.९५\[८५ं\] । ।  
भिक्षां अप्युदपात्रं वा सत्कृत्य विधिपूर्वकम् ।  
वेदतत्त्वार्थविदुषे ब्राह्मणायोपपादयेत् । । ३.९६\[८६ं\] । ।  
नश्यन्ति हव्यकव्यानि नराणां अविजानताम् ।  
भस्मीभूतेषु विप्रेषु मोहाद्दत्तानि दातृभिः  । । ३.९७\[८७ं\] । ।  
विद्यातपःसमृद्धेषु हुतं विप्रमुखाग्निषु  ।  
निस्तारयति दुर्गाच्च महतश्चैव किल्बिषात् । । ३.९८\[८८ं\] । ।  
संप्राप्ताय त्वतिथये प्रदद्यादासनोदके  ।  
अन्नं चैव यथाशक्ति सत्कृत्य विधिपूर्वकम् । । ३.९९\[८९ं\] । ।  
शिलानप्युञ्छतो नित्यं पञ्चाग्नीनपि जुह्वतः  ।  
सर्वं सुकृतं आदत्ते ब्राह्मणोऽनर्चितो वसन् । । ३.१००\[९०ं\] । ।  
तृणानि भूमिरुदकं वाक्चतुर्थी च सूनृता  ।  
एतान्यपि सतां गेहे नोच्छिद्यन्ते कदा चन  । । ३.१०१\[९१ं\] । ।  
एकरात्रं तु निवसन्नतिथिर्ब्राह्मणः स्मृतः  ।  
अनित्यं हि स्थितो यस्मात्तस्मादतिथिरुच्यते  । । ३.१०२\[९२ं\] । ।  
नैकग्रामीणं अतिथिं विप्रं साङ्गतिकं तथा  ।  
उपस्थितं गृहे विद्याद्भार्या यत्राग्नयोऽपि वा  । । ३.१०३\[९३ं\] । ।  
उपासते ये गृहस्थाः परपाकं अबुद्धयः  ।  
तेन ते प्रेत्य पशुतां व्रजन्त्यन्नादिदायिनः  । । ३.१०४\[९४ं\] । ।  
अप्रणोद्योऽतिथिः सायं सूर्योढो गृहमेधिना  ।  
काले प्राप्तस्त्वकाले वा नास्यानश्नन्गृहे वसेत् । । ३.१०५\[९५ं\] । ।  
न वै स्वयं तदश्नीयादतिथिं यन्न भोजयेत् ।  
धन्यं यशस्यं आयुष्यं स्वर्ग्यं वातिथिपूजनम् । । ३.१०६\[९६ं\] । ।  
आसनावसथौ शय्यां अनुव्रज्यां उपासनाम् ।  
उत्तमेषूत्तमं कुर्याद्धीने हीनं समे समम् । । ३.१०७\[९७ं\] । ।  
वैश्वदेवे तु निर्वृत्ते यद्यन्योऽतिथिराव्रजेत् ।  
तस्याप्यन्नं यथाशक्ति प्रदद्यान्न बलिं हरेत् । । ३.१०८\[९८ं\] । ।  
न भोजनार्थं स्वे विप्रः कुलगोत्रे निवेदयेत् ।  
भोजनार्थं हि ते शंसन्वान्ताशीत्युच्यते बुधैः  । । ३.१०९\[९९ं\] । ।  
न ब्राह्मणस्य त्वतिथिर्गृहे राजन्य उच्यते  ।  
वैश्यशूद्रौ सखा चैव ज्ञातयो गुरुरेव च  । । ३.११०\[१००ं\] । ।  
यदि त्वतिथिधर्मेण क्षत्रियो गृहं आव्रजेत् ।  
भुक्तवत्सु च विप्रेषु कामं तं अपि भोजयेत् । । ३.१११\[१०१ं\] । ।  
वैश्यशूद्रावपि प्राप्तौ कुटुम्बेऽतिथिधर्मिणौ  ।  
भोजयेत्सह भृत्यैस्तावानृशंस्यं प्रयोजयन् । । ३.११२\[१०२ं\] । ।  
इतरानपि सख्यादीन्सम्प्रीत्या गृहं आगतान् ।  
प्रकृत्यान्नं यथाशक्ति भोजयेत्सह भार्यया  । । ३.११३\[१०३ं\] । ।  
सुवासिनीः कुमारीश्च रोगिणो गर्भिणीः स्त्रियः  ।  
अतिथिभ्योऽग्र एवैतान्भोजयेदविचारयन् । । ३.११४\[१०४ं\] । ।  
अदत्त्वा तु य एतेभ्यः पूर्वं भुङ्क्तेऽविचक्षणः  ।  
स भुञ्जानो न जानाति श्वगृध्रैर्जग्धिं आत्मनः  । । ३.११५\[१०५ं\] । ।  
भुक्तवत्स्वथ विप्रेषु स्वेषु भृत्येषु चैव हि  ।  
भुञ्जीयातां ततः पश्चादवशिष्टं तु दम्पती  । । ३.११६\[१०६ं\] । ।  
देवानृषीन्मनुष्यांश्च पितॄन्गृह्याश्च देवताः  ।  
पूजयित्वा ततः पश्चाद्गृहस्थः शेषभुग्भवेत् । । ३.११७\[१०७ं\] । ।  
अघं स केवलं भुङ्क्ते यः पचत्यात्मकारणात् ।  
यज्ञशिष्टाशनं ह्येतत्सतां अन्नं विधीयते  । । ३.११८\[१०८ं\] । ।  
राजर्त्विक्स्नातकगुरून्प्रियश्वशुरमातुलान् ।  
अर्हयेन्मधुपर्केण परिसंवत्सरात्पुनः  । । ३.११९\[१०९ं\] । ।  
राजा च श्रोत्रियश्चैव यज्ञकर्मण्युपस्थितौ  ।  
मधुपर्केण संपूज्यौ न त्वयज्ञ इति स्थितिः  । । ३.१२०\[११०ं\] । ।  
सायं त्वन्नस्य सिद्धस्य पत्न्यमन्त्रं बलिं हरेत् ।  
वैश्वदेवं हि नामैतत्सायं प्रातर्विधीयते  । । ३.१२१\[१११ं\] । ।  
पितृयज्ञं तु निर्वर्त्य विप्रश्चन्द्रक्षयेऽग्निमान् ।  
पिण्डान्वाहार्यकं श्राद्धं कुर्यान्मासानुमासिकम् । । ३.१२२\[११२ं\] । ।  
पितॄणां मासिकं श्राद्धं अन्वाहार्यं विदुर्बुधाः  ।  
तच्चामिषेणा कर्तव्यं प्रशस्तेन प्रयत्नतः  । । ३.१२३\[११३ं\] । ।  
तत्र ये भोजनीयाः स्युर्ये च वर्ज्या द्विजोत्तमाः  ।  
यावन्तश्चैव यैश्चान्नैस्तान्प्रवक्ष्याम्यशेषतः  । । ३.१२४\[११४ं\] । ।  
द्वौ दैवे पितृकार्ये त्रीनेकैकं उभयत्र वा  ।  
भोजयेत्सुसमृद्धोऽपि न प्रसज्जेत विस्तरे  । । ३.१२५\[११५ं\] । ।  
सत्क्रियां देशकालौ च शौचं ब्राह्मणसंपदः  ।  
पञ्चैतान्विस्तरो हन्ति तस्मान्नेहेत विस्तरम् । । ३.१२६\[११६ं\] । ।  
प्रथिता प्रेतकृत्यैषा पित्र्यं नाम विधुक्षये  ।  
तस्मिन्युक्तस्यैति नित्यं प्रेतकृत्यैव लौकिकी  । । ३.१२७\[११७ं\] । ।  
श्रोत्रियायैव देयानि हव्यकव्यानि दातृभिः  ।  
अर्हत्तमाय विप्राय तस्मै दत्तं महाफलम् । । ३.१२८\[११८ं\] । ।  
एकैकं अपि विद्वांसं दैवे पित्र्ये च भोजयेत् ।  
पुष्कलं फलं आप्नोति नामन्त्रज्ञान्बहूनपि  । । ३.१२९\[११९ं\] । ।  
दूरादेव परीक्षेत ब्राह्मणं वेदपारगम् ।  
तीर्थं तद्धव्यकव्यानां प्रदाने सोऽतिथिः स्मृतः  । । ३.१३०\[१२०ं\] । ।  
सहस्रं हि सहस्राणां अनृचां यत्र भुञ्जते  ।  
एकस्तान्मन्त्रवित्प्रीतः सर्वानर्हति धर्मतः  । । ३.१३१\[१२१ं\] । ।  
ज्ञानोत्कृष्टाय देयानि कव्यानि च हवींषि च  ।  
न हि हस्तावसृग्दिग्धौ रुधिरेणैव शुध्यतः  । । ३.१३२\[१२२ं\] । ।  
यावतो ग्रसते ग्रासान्हव्यकव्येष्वमन्त्रवित् ।  
तावतो ग्रसते प्रेतो दीप्तशूलर्ष्ट्ययोगुडान् । । ३.१३३\[१२३ं\] । ।  
ज्ञाननिष्ठा द्विजाः के चित्तपोनिष्ठास्तथापरे  ।  
तपःस्वाध्यायनिष्ठाश्च कर्मनिष्ठास्तथापरे  । । ३.१३४\[१२४ं\] । ।  
ज्ञाननिष्ठेषु कव्यानि प्रतिष्ठाप्यानि यत्नतः  ।  
हव्यानि तु यथान्यायं सर्वेष्वेव चतुर्ष्वपि  । । ३.१३५\[१२५ं\] । ।  
अश्रोत्रियः पिता यस्य पुत्रः स्याद्वेदपारगः  ।  
अश्रोत्रियो वा पुत्रः स्यात्पिता स्याद्वेदपारगः  । । ३.१३६\[१२६ं\] । ।  
ज्यायांसं अनयोर्विद्याद्यस्य स्याच्छ्रोत्रियः पिता  ।  
मन्त्रसंपूजनार्थं तु सत्कारं इतरोऽर्हति  । । ३.१३७\[१२७ं\] । ।  
न श्राद्धे भोजयेन्मित्रं धनैः कार्योऽस्य संग्रहः  ।  
नारिं न मित्रं यं विद्यात्तं श्राद्धे भोजयेद्द्विजम् । । ३.१३८\[१२८ं\]
| |  
यस्य मित्रप्रधानानि श्राद्धानि च हवींषि च  ।  
तस्य प्रेत्य फलं नास्ति श्राद्धेषु च हविःषु च  । । ३.१३९\[१२९ं\] । ।  
यः संगतानि कुरुते मोहाच्छ्राद्धेन मानवः  ।  
स स्वर्गाच्च्यवते लोकाच्छ्राद्धमित्रो द्विजाधमः  । । ३.१४०\[१३०ं\] । ।  
संभोजानि साभिहिता पैशाची दक्षिणा द्विजैः  ।  
इहैवास्ते तु सा लोके गौरन्धेवैकवेश्मनि  । । ३.१४१\[१३१ं\] । ।  
यथेरिणे बीजं उप्त्वा न वप्ता लभते फलम् ।  
तथानृचे हविर्दत्त्वा न दाता लभते फलम् । । ३.१४२\[१३२ं\] । ।  
दातॄन्प्रतिग्रहीतॄंश्च कुरुते फलभागिनः  ।  
विदुषे दक्षिणां दत्त्वा विधिवत्प्रेत्य चेह च  । । ३.१४३\[१३३ं\] । ।  
कामं श्राद्धेऽर्चयेन्मित्रं नाभिरूपं अपि त्वरिम् ।  
द्विषता हि हविर्भुक्तं भवति प्रेत्य निष्फलम् । । ३.१४४\[१३४ं\] । ।  
यत्नेन भोजयेच्छ्राद्धे बह्वृचं वेदपारगम् ।  
शाखान्तगं अथाध्वर्युं छन्दोगं तु समाप्तिकम् । । ३.१४५\[१३५ं\] । ।  
एषां अन्यतमो यस्य भुञ्जीत श्राद्धं अर्चितः  ।  
पितॄणां तस्य तृप्तिः स्याच्छाश्वती साप्तपौरुषी  । । ३.१४६\[१३६ं\] । ।  
एष वै प्रथमः कल्पः प्रदाने हव्यकव्ययोः  ।  
अनुकल्पस्त्वयं ज्ञेयः सदा सद्भिरनुष्ठितः  । । ३.१४७\[१३७ं\] । ।  
मातामहं मातुलं च स्वस्रीयं श्वशुरं गुरुम् ।  
दौहित्रं विट्पतिं बन्धुं ऋत्विग्याज्यौ च भोजयेत् । । ३.१४८\[१३८ं\] । ।  
न ब्राह्मणं परीक्षेत दैवे कर्मणि धर्मवित् ।  
पित्र्ये कर्मणि तु प्राप्ते परीक्षेत प्रयत्नतः  । । ३.१४९\[१३९ं\] । ।  
ये स्तेनपतितक्लीबा ये च नास्तिकवृत्तयः  ।  
तान्हव्यकव्ययोर्विप्राननर्हान्मनुरब्रवीत् । । ३.१५०\[१४०ं\] । ।  
जटिलं चानधीयानं दुर्बालं कितवं तथा  ।  
याजयन्ति च ये पूगांस्तांश्च श्राद्धे न भोजयेत् । । ३.१५१\[१४१ं\] । ।  
चिकित्सकान्देवलकान्मांसविक्रयिणस्तथा  ।  
विपणेन च जीवन्तो वर्ज्याः स्युर्हव्यकव्ययोः  । । ३.१५२\[१४२ं\] । ।  
प्रेष्यो ग्रामस्य राज्ञश्च कुनखी श्यावदन्तकः  ।  
प्रतिरोद्धा गुरोश्चैव त्यक्ताग्निर्वार्धुषिस्तथा  । । ३.१५३\[१४३ं\] । ।  
यक्ष्मी च पशुपालश्च परिवेत्ता निराकृतिः  ।  
ब्रह्मद्विट्परिवित्तिश्च गणाभ्यन्तर एव च  । । ३.१५४\[१४४ं\] । ।  
कुशीलवोऽवकीर्णी च वृषलीपतिरेव च  ।  
पौनर्भवश्च काणश्च यस्य चोपपतिर्गृहे  । । ३.१५५\[१४५ं\] । ।  
भृतकाध्यापको यश्च भृतकाध्यापितस्तथा  ।  
शूद्रशिष्यो गुरुश्चैव वाग्दुष्टः कुण्डगोलकौ  । । ३.१५६\[१४६ं\] । ।  
अकारणे परित्यक्ता मातापित्रोर्गुरोस्तथा  ।  
ब्राह्मैर्यौनैश्च संबन्धैः संयोगं पतितैर्गतः  । । ३.१५७\[१४७ं\] । ।  
अगारदाही गरदः कुण्डाशी सोमविक्रयी  ।  
समुद्रयायी बन्दी च तैलिकः कूटकारकः  । । ३.१५८\[१४८ं\] । ।  
पित्रा विवदमानश्च कितवो मद्यपस्तथा  ।  
पापरोग्यभिशस्तश्च दाम्भिको रसविक्रयी  । । ३.१५९\[१४९ं\] । ।  
धनुःशराणां कर्ता च यश्चाग्रेदिधिषूपतिः  ।  
मित्रध्रुग्द्यूतवृत्तिश्च पुत्राचार्यस्तथैव च  । । ३.१६०\[१५०ं\] । ।  
भ्रामरी गन्डमाली च श्वित्र्यथो पिशुनस्तथा  ।  
उन्मत्तोऽन्धश्च वर्ज्याः स्युर्वेदनिन्दक एव च  । । ३.१६१\[१५१ं\] । ।  
हस्तिगोऽश्वोष्ट्रदमको नक्षत्रैर्यश्च जीवति  ।  
पक्षिणां पोषको यश्च युद्धाचार्यस्तथैव च  । । ३.१६२\[१५२ं\] । ।  
स्रोतसां भेदको यश्च तेषां चावरणे रतः  ।  
गृहसंवेशको दूतो वृक्षारोपक एव च  । । ३.१६३\[१५३ं\] । ।  
श्वक्रीडी श्येनजीवी च कन्यादूषक एव च  ।  
हिंस्रो वृषलवृत्तिश्च गणानां चैव याजकः  । । ३.१६४\[१५४ं\] । ।  
आचारहीनः क्लीबश्च नित्यं याचनकस्तथा  ।  
कृषिजीवी श्लीपदी च सद्भिर्निन्दित एव च  । । ३.१६५\[१५५ं\] । ।  
औरभ्रिको माहिषिकः परपूर्वापतिस्तथा  ।  
प्रेतनिर्यापकश्चैव वर्जनीयाः प्रयत्नतः  । । ३.१६६\[१५६ं\] । ।  
एतान्विगर्हिताचारानपाङ्क्तेयान्द्विजाधमान् ।  
द्विजातिप्रवरो विद्वानुभयत्र विवर्जयेत् । । ३.१६७\[१५७ं\] । ।  
ब्राह्मणो त्वनधीयानस्तृणाग्निरिव शाम्यति  ।  
तस्मै हव्यं न दातव्यं न हि भस्मनि हूयते  । । ३.१६८\[१५८ं\] । ।  
अपाङ्क्तदाने यो दातुर्भवत्यूर्ध्वं फलोदयः  ।  
दैवे हविषि पित्र्ये वा तं प्रवक्स्याम्यशेषतः  । । ३.१६९\[१५९ं\] । ।  
अव्रतैर्यद्द्विजैर्भुक्तं परिवेत्रादिभिस्तथा  ।  
अपाङ्क्तेयैर्यदन्यैश्च तद्वै रक्षांसि भुञ्जते  । । ३.१७०\[१६०ं\] । ।  
दाराग्निहोत्रसंयोगं कुरुते योऽग्रजे स्थिते  ।  
परिवेत्ता स विज्ञेयः परिवित्तिस्तु पूर्वजः  । । ३.१७१\[१६१ं\] । ।  
परिवित्तिः परिवेत्ता यया च परिविद्यते  ।  
सर्वे ते नरकं यान्ति दातृयाजकपञ्चमाः  । । ३.१७२\[१६२ं\] । ।  
भ्रातुर्मृतस्य भार्यायां योऽनुरज्येत कामतः  ।  
धर्मेणापि नियुक्तायां स ज्ञेयो दिधिषूपतिः  । । ३.१७३\[१६३ं\] । ।  
परदारेषु जायेते द्वौ सुतौ कुण्डगोलकौ  ।  
पत्यौ जीवति कुण्डः स्यान्मृते भर्तरि गोलकः  । । ३.१७४\[१६४ं\] । ।  
तौ तु जातौ परक्षेत्रे प्राणिनौ प्रेत्य चेह च  ।  
दत्तानि हव्यकव्यानि नाशयन्ति प्रदायिनाम् । । ३.१७५\[१६५ं\] । ।  
अपाङ्क्त्यो यावतः पङ्क्त्यान्भुञ्जानाननुपश्यति  ।  
तावतां न फलं तत्र दाता प्राप्नोति बालिशः  । । ३.१७६\[१६६ं\] । ।  
वीक्ष्यान्धो नवतेः काणः षष्टेः श्वित्री शतस्य तु  ।  
पापरोगी सहस्रस्य दातुर्नाशयते फलम् । । ३.१७७\[१६७ं\] । ।  
यावतः संस्पृशेदङ्गैर्ब्राह्मणाञ् शूद्रयाजकः  ।  
तावतां न भवेद्दातुः फलं दानस्य पौर्तिकम् । । ३.१६८\[१६८ं\] । ।  
वेदविच्चापि विप्रोऽस्य लोभात्कृत्वा प्रतिग्रहम् ।  
विनाशं व्रजति क्षिप्रं आमपात्रं इवाम्भसि  । । ३.१७९\[१६९ं\] । ।  
सोमविक्रयिणे विष्ठा भिषजे पूयशोणितम् ।  
नष्टं देवलके दत्तं अप्रतिष्ठं तु वार्धुषौ  । । ३.१८०\[१७०ं\] । ।  
यत्तु वाणिजके दत्तं नेह नामुत्र तद्भवेत् ।  
भस्मनीव हुतं द्रव्यं तथा पौनर्भवे द्विजे  । । ३.१८१\[१७१ं\] । ।  
इतरेषु त्वपाङ्क्त्येषु यथोद्दिष्टेष्वसाधुषु  ।  
मेदोऽसृङ्मांसमज्जास्थि वदन्त्यन्नं मनीषिणः  । । ३.१८२\[१७२ं\] । ।  
अपाङ्क्त्योपहता पङ्क्तिः पाव्यते यैर्द्विजोत्तमैः  ।  
तान्निबोधत कार्त्स्न्येन द्विजाग्र्यान्पङ्क्तिपावनान् । । ३.१८३\[१७३ं\]
| |  
अग्र्याः सर्वेषु वेदेषु सर्वप्रवचनेषु च  ।  
श्रोत्रियान्वयजाश्चैव विज्ञेयाः पङ्क्तिपावनाः  । । ३.१८४\[१७४ं\] । ।  
त्रिणाचिकेतः पञ्चाग्निस्त्रिसुपर्णः षडङ्गवित् ।  
ब्रह्मदेयात्मसन्तानो ज्येष्ठसामग एव च  । । ३.१८५\[१७५ं\] । ।  
वेदार्थवित्प्रवक्ता च ब्रह्मचारी सहस्रदः  ।  
शतायुश्चैव विज्ञेया ब्राह्मणाः पङ्क्तिपावनाः  । । ३.१८६\[१७६ं\] । ।  
पूर्वेद्युरपरेद्युर्वा श्राद्धकर्मण्युपस्थिते  ।  
निमन्त्रयेत त्र्यवरान्सम्यग्विप्रान्यथोदितान् । । ३.१८७\[१७७ं\] । ।  
निमन्त्रितो द्विजः पित्र्ये नियतात्मा भवेत्सदा  ।  
न च छन्दांस्यधीयीत यस्य श्राद्धं च तद्भवेत् । । ३.१८८\[१७८ं\] । ।  
निमन्त्रितान्हि पितर उपतिष्ठन्ति तान्द्विजान् ।  
वायुवच्चानुगच्छन्ति तथासीनानुपासते  । । ३.१८९\[१७९ं\] । ।  
केतितस्तु यथान्यायं हव्ये कव्ये द्विजोत्तमः  ।  
कथं चिदप्यतिक्रामन्पापः सूकरतां व्रजेत् । । ३.१९०\[१८०ं\] । ।  
आमन्त्रितस्तु यः श्राद्धे वृशल्या सह मोदते  ।  
दातुर्यद्दुष्कृतं किं चित्तत्सर्वं प्रतिपद्यते  । । ३.१९१\[१८१ं\] । ।  
अक्रोधनाः शौचपराः सततं ब्रह्मचारिणः  ।  
न्यस्तशस्त्रा महाभागाः पितरः पूर्वदेवताः  । । ३.१९२\[१८२ं\] । ।  
यस्मादुत्पत्तिरेतेषां सर्वेषां अप्यशेषतः  ।  
ये च यैरुपचर्याः स्युर्नियमैस्तान्निबोधत  । । ३.१९३\[१८३ं\] । ।  
मनोर्हैरण्यगर्भस्य ये मरीच्यादयः सुताः  ।  
तेषां ऋषीणां सर्वेषां पुत्राः पितृगणाः स्मृताः  । । ३.१९४\[१८४ं\] । ।  
विराट्सुताः सोमसदः साध्यानां पितरः स्मृताः  ।  
अग्निष्वात्ताश्च देवानां मारीचा लोकविश्रुताः  । । ३.१९५\[१८५ं\] । ।  
दैत्यदानवयक्षाणां गन्धर्वोरगरक्षसाम् ।  
सुपर्णकिन्नराणां च स्मृता बर्हिषदोऽत्रिजाः  । । ३.१९६\[१८६ं\] । ।  
सोमपा नाम विप्राणां क्षत्रियाणां हविर्भुजः  ।  
वैश्यानां आज्यपा नाम शूद्राणां तु सुकालिनः  । । ३.१९७\[१८७ं\] । ।  
सोमपास्तु कवेः पुत्रा हविष्मन्तोऽङ्गिरःसुताः  ।  
पुलस्त्यस्याज्यपाः पुत्रा वसिष्ठस्य सुकालिनः  । । ३.१९८\[१८८ं\] । ।  
अग्निदग्धानग्निदग्धान्काव्यान्बर्हिषदस्तथा  ।  
अग्निष्वात्तांश्च सौम्यांश्च विप्राणां एव निर्दिशेत् । । ३.१९९\[१८९ं\]
| |  
य एते तु गणा मुख्याः पितॄणां परिकीर्तिताः  ।  
तेषां अपीह विज्ञेयं पुत्रपौत्रं अनन्तकम् । । ३.२००\[१९०ं\] । ।  
ऋषिभ्यः पितरो जाताः पितृभ्यो देवमानवाः  ।  
देवेभ्यस्तु जगत्सर्वं चरं स्थाण्वनुपूर्वशः  । । ३.२०१\[१९१ं\] । ।  
राजतैर्भाजनैरेषां अथो वा रजतान्वितैः  ।  
वार्यपि श्रद्धया दत्तं अक्षयायोपकल्पते  । । ३.२०२\[१९२ं\] । ।  
दैवकार्याद्द्विजातीनां पितृकार्यं विशिष्यते  ।  
दैवं हि पितृकार्यस्य पूर्वं आप्यायनं स्मृतम् । । ३.२०३\[१९३ं\] । ।  
तेषां आरक्षभूतं तु पूर्वं दैवं नियोजयेत् ।  
रक्सांसि विप्रलुम्पन्ति श्राद्धं आरक्षवर्जितम् । । ३.२०४\[१९४ं\] । ।  
दैवाद्यन्तं तदीहेत पित्राद्यन्तं न तद्भवेत् ।  
पित्राद्यन्तं त्वीहमानः क्षिप्रं नश्यति सान्वयः  । । ३.२०५\[१९५ं\] । ।  
शुचिं देशं विविक्तं च गोमयेनोपलेपयेत् ।  
दक्षिनाप्रवणं चैव प्रयत्नेनोपपादयेत् । । ३.२०६\[१९६ं\] । ।  
अवकाशेषु चोक्षेषु जलतीरेषु चैव हि  ।  
विविक्तेषु च तुष्यन्ति दत्तेन पितरः सदा  । । ३.२०७\[१९७ं\] । ।  
आसनेषूपक्ल्प्तेषु बर्हिष्मत्सु पृथक्पृथक् ।  
उपस्पृष्टोदकान्सम्यग्विप्रांस्तानुपवेशयेत् । । ३.२०८\[१९८ं\] । ।  
उपवेश्य तु तान्विप्रानासनेष्वजुगुप्सितान् ।  
गन्धमाल्यैः सुरभिभिरर्चयेद्दैवपूर्वकम् । । ३.२०९\[१९९ं\] । ।  
तेषां उदकं आनीय सपवित्रांस्तिलानपि  ।  
अग्नौ कुर्यादनुज्ञातो ब्राह्मणो ब्राह्मणैः सह  । । ३.२१०\[२००ं\] । ।  
अग्नेः सोमयमाभ्यां च कृत्वाप्यायनं आदितः  ।  
हविर्दानेन विधिवत्पश्चात्संतर्पयेत्पितॄन् । । ३.२११\[२०१ं\] । ।  
अग्न्यभावे तु विप्रस्य पाणावेवोपपादयेत् ।  
यो ह्यग्निः स द्विजो विप्रैर्मन्त्रदर्शिभिरुच्यते  । । ३.२१२\[२०२ं\] । ।  
अक्रोधनान्सुप्रसादान्वदन्त्येतान्पुरातनान् ।  
लोकस्याप्यायने युक्तान्श्राद्धदेवान्द्विजोत्तमान् । । ३.२१३\[२०३ं\] । ।  
अपसव्यं अग्नौ कृत्वा सर्वं आवृत्य विक्रमम् ।  
अपसव्येन हस्तेन निर्वपेदुदकं भुवि  । । ३.२१४\[२०४ं\] । ।  
त्रींस्तु तस्माद्धविःशेषात्पिण्डान्कृत्वा समाहितः  ।  
औदकेनैव विधिना निर्वपेद्दक्षिणामुखः  । । ३.२१५\[२०५ं\] । ।  
न्युप्य पिण्डांस्ततस्तांस्तु प्रयतो विधिपूर्वकम् ।  
तेषु दर्भेषु तं हस्तं निर्मृज्याल्लेपभागिनाम् । । ३.२१६\[२०६ं\] । ।  
आचम्योदक्परावृत्य त्रिरायम्य शनैरसून् ।  
षडृतूंश्च नमस्कुर्यात्पितॄनेव च मन्त्रवत् । । ३.२१७\[२०७ं\] । ।  
उदकं निनयेच्छेषं शनैः पिण्डान्तिके पुनः  ।  
अवजिघ्रेच्च तान्पिण्डान्यथान्युप्तान्समाहितः  । । ३.२१८\[२०८ं\] । ।  
पिण्डेभ्यस्त्वल्पिकां मात्रां समादायानुपूर्वशः  ।  
तानेव विप्रानासीनान्विधिवत्पूर्वं आशयेत् । । ३.२१९\[२०९ं\] । ।  
ध्रियमाणे तु पितरि पूर्वेषां एव निर्वपेत् ।  
विप्रवद्वापि तं श्राद्धे स्वकं पितरं आशयेत् । । ३.२२०\[२१०ं\] । ।  
पिता यस्य निवृत्तः स्याज्जीवेच्चापि पितामहः  ।  
पितुः स नाम सङ्कीर्त्य कीर्तयेत्प्रपितामहम् । । ३.२२१\[२११ं\] । ।  
पितामहो वा तच्छ्राद्धं भुञ्जीतेत्यब्रवीन्मनुः  ।  
कामं वा समनुज्ञातः स्वयं एव समाचरेत् । । ३.२२२\[२१२ं\] । ।  
तेषां दत्त्वा तु हस्तेषु सपवित्रं तिलोदकम् ।  
तत्पिण्डाग्रं प्रयच्छेत स्वधैषां अस्त्विति ब्रुवन् । । ३.२२३\[२१३ं\] । ।  
पाणिभ्यां तूपसंगृह्य स्वयं अन्नस्य वर्धितम् ।  
विप्रान्तिके पितॄन्ध्यायन्शनकैरुपनिक्षिपेत् । । ३.२२४\[२१४ं\] । ।  
उभयोर्हस्तयोर्मुक्तं यदन्नं उपनीयते  ।  
तद्विप्रलुम्पन्त्यसुराः सहसा दुष्टचेतसः  । । ३.२२५\[२१५ं\] । ।  
गुणांश्च सूपशाकाद्यान्पयो दधि घृतं मधु  ।  
विन्यसेत्प्रयतः पूर्वं भूमावेव समाहितः  । । ३.२२६\[२१६ं\] । ।  
भक्ष्यं भोज्यं च विविधं मूलानि च फलानि च  ।  
हृद्यानि चैव मांसानि पानानि सुरभीणि च  । । ३.२२७\[२१७ं\] । ।  
उपनीय तु तत्सर्वं शनकैः सुसमाहितः  ।  
परिवेषयेत प्रयतो गुणान्सर्वान्प्रचोदयन् । । ३.२२८\[२१८ं\] । ।  
नास्रं आपातयेज्जातु न कुप्येन्नानृतं वदेत् ।  
न पादेन स्पृशेदन्नं न चैतदवधूनयेत् । । ३.२२९\[२१९ं\] । ।  
अस्रं गमयति प्रेतान्कोपोऽरीननृतं शुनः  ।  
पादस्पर्शस्तु रक्षांसि दुष्कृतीनवधूननम् । । ३.२३०\[२२०ं\] । ।  
यद्यद्रोचेत विप्रेभ्यस्तत्तद्दद्यादमत्सरः  ।  
ब्रह्मोद्याश्च कथाः कुर्यात्पितॄणां एतदीप्सितम् । । ३.२३१\[२२१ं\] । ।  
स्वाध्यायं श्रावयेत्पित्र्ये धर्मशास्त्राणि चैव हि  ।  
आख्यानानीतिहासांश्च पुराणानि खिलानि च  । । ३.२३२\[२२२ं\] । ।  
हर्षयेद्ब्राह्मणांस्तुष्टो भोजयेच्च शनैःशनैः  ।  
अन्नाद्येनासकृच्चैतान्गुणैश्च परिचोदयेत् । । ३.२३३\[२२३ं\] । ।  
व्रतस्थं अपि दौहित्रं श्राद्धे यत्नेन भोजयेत् ।  
कुतपं चासनं दद्यात्तिलैश्च विकिरेन्महीम् । । ३.२३४\[२२४ं\] । ।  
त्रीणि श्राद्धे पवित्राणि दौहित्रः कुतपस्तिलाः  ।  
त्रीणि चात्र प्रशंसन्ति शौचं अक्रोधं अत्वराम् । । ३.२३५\[२२५ं\] । ।  
अत्युष्णं सर्वं अन्नं स्याद्भुञ्जीरंस्ते च वाग्यताः  ।  
न च द्विजातयो ब्रूयुर्दात्रा पृष्टा हविर्गुणान् । । ३.२३६\[२२६ं\] । ।  
यावदुष्मा भवत्यन्नं यावदश्नन्ति वाग्यताः  ।  
पितरस्तावदश्नन्ति यावन्नोक्ता हविर्गुणाः  । । ३.२३७\[२२७ं\] । ।  
यद्वेष्टितशिरा भुङ्क्ते यद्भुङ्क्ते दक्षिणामुखः  ।  
सोपानत्कश्च यद्भुङ्क्ते तद्वै रक्षांसि भुञ्जते  । । ३.२३८\[२२८ं\] । ।  
चाण्डालश्च वराहश्च कुक्कुटः श्वा तथैव च  ।  
रजस्वला च षण्ढश्च नेक्षेरन्नश्नतो द्विजान् । । ३.२३९\[२२९ं\] । ।  
होमे प्रदाने भोज्ये च यदेभिरभिवीक्ष्यते  ।  
दैवे हविषि पित्र्ये वा तद्गच्छत्ययथातथम् । । ३.२४०\[२३०ं\] । ।  
घ्राणेन सूकरो हन्ति पक्षवातेन कुक्कुटः  ।  
श्वा तु दृष्टिनिपातेन स्पर्शेणावरवर्णजः  । । ३.२४१\[२३१ं\] । ।  
खञ्जो वा यदि वा काणो दातुः प्रेष्योऽपि वा भवेत् ।  
हीनातिरिक्तगात्रो वा तं अप्यपनयेत्पुनः  । । ३.२४२\[२३२ं\] । ।  
ब्राह्मणं भिक्षुकं वापि भोजनार्थं उपस्थितम् ।  
ब्राह्मणैरभ्यनुज्ञातः शक्तितः प्रतिपूजयेत् । । ३.२४३\[२३३ं\] । ।  
सार्ववर्णिकं अन्नाद्यं संनीयाप्लाव्य वारिणा  ।  
समुत्सृजेद्भुक्तवतां अग्रतो विकिरन्भुवि  । । ३.२४४\[२३४ं\] । ।  
असंस्कृतप्रमीतानां त्यागिनां कुलयोषिताम् ।  
उच्छिष्टं भागधेयं स्याद्दर्भेषु विकिरश्च यः  । । ३.२४५\[२३५ं\] । ।  
उच्छेषणां भूमिगतं अजिह्मस्याशठस्य च  ।  
दासवर्गस्य तत्पित्र्ये भागधेयं प्रचक्षते  । । ३.२४६\[२३६ं\] । ।  
आसपिण्डक्रियाकर्म द्विजातेः संस्थितस्य तु  ।  
अदैवं भोजयेच्छ्राद्धं पिण्डं एकं च निर्वपेत् । । ३.२४७\[२३७ं\] । ।  
सहपिण्डक्रियायां तु कृतायां अस्य धर्मतः  ।  
अनयैवावृता कार्यं पिण्डनिर्वपनं सुतैः  । । ३.२४८\[२३८ं\] । ।  
श्राद्धं भुक्त्वा य उच्छिष्टं वृषलाय प्रयच्छति  ।  
स मूढो नरकं याति कालसूत्रं अवाक्शिराः  । । ३.२४९\[२३९ं\] । ।  
श्राद्धभुग्वृषलीतल्पं तदहर्योऽधिगच्छति  ।  
तस्याः पुरीषे तं मासं पितरस्तस्य शेरते  । । ३.२५०\[२४०ं\] । ।  
पृष्ट्वा स्वदितं इत्येवं तृप्तानाचामयेत्ततः  ।  
आचान्तांश्चानुजानीयादभितो रम्यतां इति  । । ३.२५१\[२४१ं\] । ।  
स्वधास्त्वित्येव तं ब्रूयुर्ब्राह्मणास्तदनन्तरम् ।  
स्वधाकारः परा ह्याषीः सर्वेषु पितृकर्मसु  । । ३.२५२\[२४२ं\] । ।  
ततो भुक्तवतां तेषां अन्नशेषं निवेदयेत् ।  
यथा ब्रूयुस्तथा कुर्यादनुज्ञातस्ततो द्विजैः  । । ३.२५३\[२४३ं\] । ।  
पित्र्ये स्वदितं इत्येव वाच्यं गोष्ठे तु सुशृतम् ।  
संपन्नं इत्यभ्युदये दैवे रुचितं इत्यपि  । । ३.२५४\[२४४ं\] । ।  
अपराह्णस्तथा दर्भा वास्तुसंपादनं तिलाः  ।  
सृष्टिर्मृष्टिर्द्विजाश्चाग्र्याः श्राद्धकर्मसु संपदः  । । ३.२५५\[२४५ं\] । ।  
दर्भाः पवित्रं पूर्वाह्णो हविष्याणि च सर्वशः  ।  
पवित्रं यच्च पूर्वोक्तं विज्ञेया हव्यसंपदः  । । ३.२५६\[२४६ं\] । ।  
मुन्यन्नानि पयः सोमो मांसं यच्चानुपस्कृतम् ।  
अक्सारलवणं चैव प्रकृत्या हविरुच्यते  । । ३.२५७\[२४७ं\] । ।  
विसृज्य ब्राह्मणांस्तांस्तु नियतो वाग्यतः शुचिः  ।  
दक्षिणां दिशं आकाङ्क्षन्याचेतेमान्वरान्पितॄन् । । ३.२५८\[२४८ं\] । ।  
दातारो नोऽभिवर्धन्तां वेदाः संततिरेव च  ।  
श्रद्धा च नो मा व्यगमद्बहुदेयं च नोऽस्त्विति  । । ३.२५९\[२४९ं\] । ।  
एवं निर्वपणं कृत्वा पिण्डांस्तांस्तदनन्तरम् ।  
गां विप्रं अजं अग्निं वा प्राशयेदप्सु वा क्षिपेत् । । ३.२६०\[२५०ं\] । ।  
पिण्डनिर्वपणं के चित्परस्तादेव कुर्वते  ।  
वयोभिः खादयन्त्यन्ये प्रक्षिपन्त्यनलेऽप्सु वा  । । ३.२६१\[२५१ं\] । ।  
पतिव्रता धर्मपत्नी पितृपूजनतत्परा  ।  
मध्यमं तु ततः पिण्डं अद्यात्सम्यक्सुतार्थिनी  । । ३.२६२\[२५२ं\] । ।  
आयुष्मन्तं सुतं सूते यशोमेधासमन्वितम् ।  
धनवन्तं प्रजावन्तं सात्त्विकं धार्मिकं तथा  । । ३.२६३\[२५३ं\] । ।  
प्रक्साल्य हस्तावाचाम्य ज्ञातिप्रायं प्रकल्पयेत् ।  
ज्ञातिभ्यः सत्कृतं दत्त्वा बान्धवानपि भोजयेत् । । ३.२६४\[२५४ं\] । ।  
उच्छेषणं तु तत्तिष्ठेद्यावद्विप्रा विसर्जिताः  ।  
ततो गृहबलिं कुर्यादिति धर्मो व्यवस्थितः  । । ३.२६५\[२५५ं\] । ।  
हविर्यच्चिररात्राय यच्चानन्त्याय कल्पते  ।  
पितृभ्यो विधिवद्दत्तं तत्प्रवक्ष्याम्यशेषतः  । । ३.२६६\[२५६ं\] । ।  
तिलैर्व्रीहियवैर्माषैरद्भिर्मूलफलेन वा  ।  
दत्तेन मासं तृप्यन्ति विधिवत्पितरो नृनाम् । । ३.२६७\[२५७ं\] । ।  
द्वौ मासौ मत्स्यमांसेन त्रीन्मासान्हारिणेन तु  ।  
औरभ्रेणाथ चतुरः शाकुनेनाथ पञ्च वै  । । ३.२६८\[२५८ं\] । ।  
षण्मासांश्छागमांसेन पार्षतेन च सप्त वै  ।  
अष्टावेनस्य मांसेन रौरवेण नवैव तु  । । ३.२६९\[२५९ं\] । ।  
दशमासांस्तु तृप्यन्ति वराहमहिषामिषैः  ।  
शशकूर्मयोस्तु मांसेन मासानेकादशैव तु  । । ३.२७०\[२६०ं\] । ।  
संवत्सरं तु गव्येन पयसा पायसेन च  ।  
वार्ध्रीणसस्य मांसेन तृप्तिर्द्वादशवार्षिकी  । । ३.२७१\[२६१ं\] । ।  
कालशाकं महाशल्काः खङ्गलोहामिषं मधु  ।  
आनन्त्यायैव कल्प्यन्ते मुन्यन्नानि च सर्वशः  । । ३.२७२\[२६२ं\] । ।  
यत्किं चिन्मधुना मिश्रं प्रदद्यात्तु त्रयोदशीम् ।  
तदप्यक्षयं एव स्याद्वर्षासु च मघासु च  । । ३.२७३\[२६३ं\] । ।  
अपि नः स कुले भूयाद्यो नो दद्यात्त्रयोदशीम् ।  
पायसं मधुसर्पिर्भ्यां प्राक्छाये कुञ्जरस्य च  । । ३.२७४\[२६४ं\] । ।  
यद्यद्ददाति विधिवत्सम्यक्श्रद्धासमन्वितः  ।  
तत्तत्पितॄणां भवति परत्रानन्तं अक्षयम् । । ३.२७५\[२६५ं\] । ।  
कृष्णपक्षे दशम्यादौ वर्जयित्वा चतुर्दशीम् ।  
श्राद्धे प्रशस्तास्तिथयो यथैता न तथेतराः  । । ३.२७६\[२६६ं\] । ।  
युक्षु कुर्वन्दिनर्क्षेषु सर्वान्कामान्समश्नुते  ।  
अयुक्षु तु पितॄन्सर्वान्प्रजां प्राप्नोति पुष्कलाम् । । ३.२७७\[२६७ं\]
| |  
यथा चैवापरः पक्षः पूर्वपक्षाद्विशिष्यते  ।  
तथा श्राद्धस्य पूर्वाह्णादपराह्णो विशिष्यते  । । ३.२७८\[२६८ं\] । ।  
प्राचीनावीतिना सम्यगपसव्यं अतन्द्रिणा  ।  
पित्र्यं आ निधनात्कार्यं विधिवद्दर्भपाणिना  । । ३.२७९\[२६९ं\] । ।  
रात्रौ श्राद्धं न कुर्वीत राक्षसी कीर्तिता हि सा  ।  
संध्ययोरुभयोश्चैव सूर्ये चैवाचिरोदिते  । । ३.२८०\[२७०ं\] । ।  
अनेन विधिना श्राद्धं त्रिरब्दस्येह निर्वपेत् ।  
हेमन्तग्रीष्मवर्षासु पाञ्चयज्ञिकं अन्वहम् । । ३.२८१\[२७१ं\] । ।  
न पैतृयज्ञियो होमो लौकिकेऽग्नौ विधीयते  ।  
न दर्शेन विना श्राद्धं आहिताग्नेर्द्विजन्मनः  । । ३.२८२\[२७२ं\] । ।  
यदेव तर्पयत्यद्भिः पितॄन्स्नात्वा द्विजोत्तमः  ।  
तेनैव कृत्स्नं आप्नोति पितृयज्ञक्रियाफलम् । । ३.२८३\[२७३ं\] । ।  
वसून्वदन्ति तु पितॄन्रुद्रांश्चैव पितामहान् ।  
प्रपितामहांस्तथादित्यान्श्रुतिरेषा सनातनी  । । ३.२८४\[२७४ं\] । ।  
विघसाशी भवेन्नित्यं नित्यं वामृतभोजनः  ।  
विघसो भुक्तशेषं तु यज्ञशेषं तथामृतम् । । ३.२८५\[२७५ं\] । ।  
एतद्वोऽभिहितं सर्वं विधानं पाञ्चयज्ञिकम् ।  
द्विजातिमुख्यवृत्तीनां विधानं श्रूयतां इति  । । ३.२८६\[२७६ं\] । ।

चतुर्थं आयुषो भागं उषित्वाद्यं गुरौ द्विजाः  ।  
द्वितीयं आयुषो भागं कृतदारो गृहे वसेत् । । ४.१ । ।  
अद्रोहेणैव भूतानां अल्पद्रोहेण वा पुनः  ।  
या वृत्तिस्तां समास्थाय विप्रो जीवेदनापदि  । । ४.२ । ।  
यात्रामात्रप्रसिद्ध्यर्थं स्वैः कर्मभिरगर्हितैः  ।  
अक्लेशेन शरीरस्य कुर्वीत धनसंचयम् । । ४.३ । ।  
ऋतामृताभ्यां जीवेत्तु मृतेन प्रमृतेन वा  ।  
सत्यानृताभ्यां अपि वा न श्ववृत्त्या कदा चन  । । ४.४ । ।  
ऋतं उञ्छशिलं ज्ञेयं अमृतं स्यादयाचितम् ।  
मृतं तु याचितं भैक्षं प्रमृतं कर्षणं स्मृतम् । । ४.५ । ।  
सत्यानृतं तु वाणिज्यं तेन चैवापि जीव्यते  ।  
सेवा श्ववृत्तिराख्याता तस्मात्तां परिवर्जयेत् । । ४.६ । ।  
कुसूलधान्यको वा स्यात्कुम्भीधान्यक एव वा  ।  
त्र्यहैहिको वापि भवेदश्वस्तनिक एव वा  । । ४.७ । ।  
चतुर्णां अपि चैतेषां द्विजानां गृहमेधिनाम् ।  
ज्यायान्परः परो ज्ञेयो धर्मतो लोकजित्तमः  । । ४.८ । ।  
षट्कर्मैको भवत्येषां त्रिभिरन्यः प्रवर्तते  ।  
द्वाभ्यां एकश्चतुर्थस्तु ब्रह्मसत्त्रेण जीवति  । । ४.९ । ।  
वर्तयंश्च शिलोञ्छाभ्यां अग्निहोत्रपरायणः  ।  
इष्टीः पार्वायणान्तीयाः केवला निर्वपेत्सदा  । । ४.१० । ।  
न लोकवृत्तं वर्तेत वृत्तिहेतोः कथं चन  ।  
अजिह्मां अशथां शुद्धां जीवेद्ब्राह्मणजीविकाम् । । ४.११ । ।  
संतोषं परं आस्थाय सुखार्थी संयतो भवेत् ।  
संतोषमूलं हि सुखं दुःखमूलं विपर्ययः  । । ४.१२ । ।  
अतोऽन्यतमया वृत्त्या जीवंस्तु स्नातको द्विजः  ।  
स्वर्गायुष्ययशस्यानि व्रताणीमानि धारयेत् । । ४.१३ । ।  
वेदोदितं स्वकं कर्म नित्यं कुर्यादतन्द्रितः  ।  
तद्धि कुर्वन्यथाशक्ति प्राप्नोति परमां गतिम् । । ४.१४ । ।  
नेहेतार्थान्प्रसङ्गेन न विरुद्धेन कर्मणा  ।  
न विद्यमानेष्वर्थेषु नार्त्यां अपि यतस्ततः  । । ४.१५ । ।  
इन्द्रियार्थेषु सर्वेषु न प्रसज्येत कामतः  ।  
अतिप्रसक्तिं चैतेषां मनसा संनिवर्तयेत् । । ४.१६ । ।  
सर्वान्परित्यजेदर्थान्स्वाध्यायस्य विरोधिनः  ।  
यथा तथाध्यापयंस्तु सा ह्यस्य कृतकृत्यता  । । ४.१७ । ।  
वयसः कर्मणोऽर्थस्य श्रुतस्याभिजनस्य च  ।  
वेषवाग्बुद्धिसारूप्यं आचरन्विचरेदिह  । । ४.१८ । ।  
बुद्धिवृद्धिकराण्याशु धन्यानि च हितानि च  ।  
नित्यं शास्त्राण्यवेक्षेत निगमांश्चैव वैदिकान् । । ४.१९ । ।  
यथा यथा हि पुरुषः शास्त्रं समधिगच्छति  ।  
तथा तथा विजानाति विज्ञानं चास्य रोचते  । । ४.२० । ।  
ऋषियज्ञं देवयज्ञं भूतयज्ञं च सर्वदा  ।  
नृयज्ञं पितृयज्ञं च यथाशक्ति न हापयेत् । । ४.२१ । ।  
एतानेके महायज्ञान्यज्ञशास्त्रविदो जनाः  ।  
अनीहमानाः सततं इन्द्रियेष्वेव जुह्वति  । । ४.२२ । ।  
वाच्येके जुह्वति प्राणं प्राणे वाचं च सर्वदा  ।  
वाचि प्राणे च पश्यन्तो यज्ञनिर्वृत्तिं अक्षयाम् । । ४.२३ । ।  
ज्ञानेनैवापरे विप्रा यजन्त्येतैर्मखैः सदा  ।  
ज्ञानमूलां क्रियां एषां पश्यन्तो ज्ञानचक्षुषा  । । ४.२४ । ।  
अग्निहोत्रं च जुहुयादाद्यन्ते द्युनिशोः सदा  ।  
दर्शेन चार्धमासान्ते पौर्णामासेन चैव हि  । । ४.२५ । ।  
सस्यान्ते नवसस्येष्ट्या तथा र्त्वन्ते द्विजोऽध्वरैः  ।  
पशुना त्वयनस्यादौ समान्ते सौमिकैर्मखैः  । । ४.२६ । ।  
नानिष्ट्वा नवसस्येष्ट्या पशुना चाग्निमान्द्विजः  ।  
नवान्नं अद्यान्मांसं वा दीर्घं आयुर्जिजीविषुः  । । ४.२७ । ।  
नवेनानर्चिता ह्यस्य पशुहव्येन चाग्नयः  ।  
प्राणानेवात्तुं इच्छन्ति नवान्नामिषगर्धिनः  । । ४.२८ । ।  
आसनाशनशय्याभिरद्भिर्मूलफलेन वा  ।  
नास्य कश्चिद्वसेद्गेहे शक्तितोऽनर्चितोऽतिथिः  । । ४.२९ । ।  
पाषाण्डिनो विकर्मस्थान्बैडालव्रतिकाञ् शठान् ।  
हैतुकान्बकवृत्तींश्च वाङ्गात्रेणापि नार्चयेत् । । ४.३० । ।  
वेदविद्याव्रतस्नाताञ् श्रोत्रियान्गृहमेधिनः  ।  
पूजयेद्धव्यकव्येन विपरीतांश्च वर्जयेत् । । ४.३१ । ।  
शक्तितोऽपचमानेभ्यो दातव्यं गृहमेधिना  ।  
संविभागश्च भूतेभ्यः कर्तव्योऽनुपरोधतः  । । ४.३२ । ।  
राजतो धनं अन्विच्छेत्संसीदन्स्नातकः क्षुधा  ।  
याज्यान्तेवासिनोर्वापि न त्वन्यत इति स्थितिः  । । ४.३३ । ।  
न सीदेत्स्नातको विप्रः क्षुधा शक्तः कथं चन  ।  
न जीर्णमलवद्वासा भवेच्च विभवे सति  । । ४.३४ । ।  
क्ल्प्तकेशनखश्मश्रुर्दान्तः शुक्लाम्बरः शुचिः  ।  
स्वाध्याये चैव युक्तः स्यान्नित्यं आत्महितेषु च  । । ४.३५ । ।  
वैणवीं धारयेद्यष्टिं सोदकं च कमण्डलुम् ।  
यज्ञोपवीतं वेदं च शुभं रौक्मे च कुण्डले  । । ४.३६ । ।  
नेक्षेतोद्यन्तं आदित्यं नास्तं यान्तं कदा चन  ।  
नोपसृष्टं न वारिस्थं न मध्यं नभसो गतम् । । ४.३७ । ।  
न लङ्घयेद्वत्सतन्त्रीं न प्रधावेच्च वर्षति  ।  
न चोदके निरीक्षेत स्वरूपं इति धारणा  । । ४.३८ । ।  
मृदं गां दैवतं विप्रं घृतं मधु चतुष्पथम् ।  
प्रदक्षिणानि कुर्वीत प्रज्ञातांश्च वनस्पतीन् । । ४.३९ । ।  
नोपगच्छेत्प्रमत्तोऽपि स्त्रियं आर्तवदर्शने  ।  
समानशयने चैव न शयीत तया सह  । । ४.४० । ।  
रजसाभिप्लुतां नारीं नरस्य ह्युपगच्छतः  ।  
प्रज्ञा तेजो बलं चक्षुरायुश्चैव प्रहीयते  । । ४.४१ । ।  
तां विवर्जयतस्तस्य रजसा समभिप्लुताम् ।  
प्रज्ञा तेजो बलं चक्षुरायुश्चैव प्रवर्धते  । । ४.४२ । ।  
नाश्नीयाद्भार्यया सार्धं नैनां ईक्षेत चाश्नतीम् ।  
क्षुवतीं जृम्भमाणां वा न चासीनां यथासुखम् । । ४.४३ । ।  
नाञ्जयन्तीं स्वके नेत्रे न चाभ्यक्तां अनावृताम् ।  
न पश्येत्प्रसवन्तीं च तेजस्कामो द्विजोत्तमः  । । ४.४४ । ।  
नान्नं अद्यादेकवासा न नग्नः स्नानं आचरेत् ।  
न मूत्रं पथि कुर्वीत न भस्मनि न गोव्रजे  । । ४.४५ । ।  
न फालकृष्टे न जले न चित्यां न च पर्वते  ।  
न जीर्णदेवायतने न वल्मीके कदा चन  । । ४.४६ । ।  
न ससत्त्वेषु गर्तेषु न गच्छन्नपि न स्थितः  ।  
न नदीतीरं आसाद्य न च पर्वतमस्तके  । । ४.४७ । ।  
वाय्वग्निविप्रं आदित्यं अपः पश्यंस्तथैव गाः  ।  
न कदा चन कुर्वीत विण्मूत्रस्य विसर्जनम् । । ४.४८ । ।  
तिरस्कृत्योच्चरेत्काष्ठ लोष्ठपत्रतृणादिना  ।  
नियम्य प्रयतो वाचं संवीताङ्गोऽवगुण्ठितः  । । क्४.४९\[५०ं\] । ।  
मूत्रोच्चारसमुत्सर्गं दिवा कुर्यादुदङ्मुखः  ।  
दक्षिणाभिमुखो रात्रौ संध्यायोश्च यथा दिवा  । । क्४.५०\[५१ं\] । ।  
छायायां अन्धकारे वा रात्रावहनि वा द्विजः  ।  
यथासुखमुखः कुर्यात्प्राणबाधभयेषु च  । । क्४.५१\[५२ं\] । ।  
प्रत्यग्निं प्रतिसूर्यं च प्रतिसोमोदकद्विजम् ।  
प्रतिगु प्रतिवातं च प्रज्ञा नश्यति मेहतः  । । क्४.५२\[४९ं\] । ।  
नाग्निं मुखेनोपधमेन्नग्नां नेक्षेत च स्त्रियम् ।  
नामेध्यं प्रक्षिपेदग्नौ न च पादौ प्रतापयेत् । । ४.५३ । ।  
अधस्तान्नोपदध्याच्च न चैनं अभिलङ्घयेत् ।  
न चैनं पादतः कुर्यान्न प्राणाबाधं आचरेत् । । ४.५४ । ।  
नाश्नीयात्संधिवेलायां न गच्छेन्नापि संविशेत् ।  
न चैव प्रलिखेद्भूमिं नात्मनोऽपहरेत्स्रजम् । । ४.५५ । ।  
नाप्सु मूत्रं पुरीषं वा ष्ठीवनं वा समुत्सृजेत् ।  
अमेध्यलिप्तं अन्यद्वा लोहितं वा विषाणि वा  । । ४.५६ । ।  
नैकः सुप्याच्छून्यगेहे न श्रेयांसं प्रबोधयेत् ।  
नोदक्ययाभिभाषेत यज्ञं गच्छेन्न चावृतः  । । ४.५७ । ।  
अग्न्यगारे गवां गोष्ठे ब्राह्मणानां च संनिधौ  ।  
स्वाध्याये भोजने चैव दक्षिनं पाणिं उद्धरेत् । । ४.५८ । ।  
न वारयेद्गां धयन्तीं न चाचक्षीत कस्य चित् ।  
न दिवीन्द्रायुधं दृष्ट्वा कस्य चिद्दर्शयेद्बुधः  । । ४.५९ । ।  
नाधर्मिके वसेद्ग्रामे न व्याधिबहुले भृशम् ।  
नैकः प्रपद्येताध्वानं न चिरं पर्वते वसेत् । । ४.६० । ।  
न शूद्रराज्ये निवसेन्नाधार्मिकजनावृते  ।  
न पाषण्डिगणाक्रान्ते नोपस्षृटेऽन्त्यजैर्नृभिः  । । ४.६१ । ।  
न भुञ्जीतोद्धृतस्नेहं नातिसौहित्यं आचरेत् ।  
नातिप्रगे नातिसायं न सायं प्रातराशितः  । । ४.६२ । ।  
न कुर्वीत वृथाचेष्टां न वार्यञ्जलिना पिबेत् ।  
नोत्सङ्गे भक्षयेद्भक्ष्यान्न जातु स्यात्कुतूहली  । । ४.६३ । ।  
न नृत्येदथ वा गायेन्न वादित्राणि वादयेत्\]  ।  
नास्फोटयेन्न च क्ष्वेडेन्न च रक्तो विरावयेत् । । ४.६४ । ।  
न पादौ धावयेत्कांस्ये कदा चिदपि भाजने  ।  
न भिन्नभाण्डे भुञ्जीत न भावप्रतिदूषिते  । । ४.६५ । ।  
उपानहौ च वासश्च धृतं अन्यैर्न धारयेत् ।  
उपवीतं अलङ्कारं स्रजं करकं एव च  । । ४.६६ । ।  
नाविनीतैर्भजेद्धुर्यैर्न च क्षुध्व्याधिपीडितैः  ।  
न भिन्नशृङ्गाक्षिखुरैर्न वालधिविरूपितैः  । । ४.६७ । ।  
विनीतैस्तु व्रजेन्नित्यं आशुगैर्लक्षणान्वितैः  ।  
वर्णरूपोपसंपन्नैः प्रतोदेनातुदन्भृशम् । । ४.६८ । ।  
बालातपः प्रेतधूमो वर्ज्यं भिन्नं तथासनम् ।  
न छिन्द्यान्नखरोमाणि दन्तैर्नोत्पाटयेन्नखान् । । ४.६९ । ।  
न मृल्लोष्ठं च मृद्नीयान्न छिन्द्यात्करजैस्तृणम् ।  
न कर्म निष्फलं कुर्यान्नायत्यां असुखोदयम् । । ४.७० । ।  
लोष्ठमर्दी तृणच्छेदी नखखादी च यो नरः  ।  
स विनाशं व्रजत्याशु सूचकाशुचिरेव च  । । ४.७१ । ।  
न विगर्ह्य कथां कुर्याद्बहिर्माल्यं न धारयेत् ।  
गवां च यानं पृष्ठेन सर्वथैव विगर्हितम् । । ४.७२ । ।  
अद्वारेण च नातीयाद्ग्रामं वा वेश्म वावृतम् ।  
रात्रौ च वृक्षमूलानि दूरतः परिवर्जयेत् । । ४.७३ । ।  
नाक्षैर्दीव्येत्कदा चित्तु स्वयं नोपानहौ हरेत् ।  
शयनस्थो न भुञ्जीत न पाणिस्थं न चासने  । । ४.७४ । ।  
सर्वं च तिलसंबद्धं नाद्यादस्तं इते रवौ  ।  
न च नग्नः शयीतेह न चोच्छिष्टः क्व चिद्व्रजेत् । । ४.७५ । ।  
आर्द्रपादस्तु भुञ्जीत नार्द्रपादस्तु संविशेत् ।  
आर्द्रपादस्तु भुञ्जानो दीर्घं आयुरवाप्नुयात् । । ४.७६ । ।  
अचक्षुर्विषयं दुर्गं $ न प्रपद्येत कर्हि चित् ।  
न विण्मूत्रं उदीक्षेत न बाहुभ्यां नदीं तरेत् । । ४.७७ । ।  
अधितिष्ठेन्न केशांस्तु न भस्मास्थिकपालिकाः  ।  
न कार्पासास्थि न तुषान्दीर्घं आयुर्जिजीविषुः  । । ४.७८ । ।  
न संवसेच्च पतितैर्न चाण्डालैर्न पुल्कसैः  ।  
न मूर्खैर्नावलिप्तैश्च नान्त्यैर्नान्त्यावसायिभिः  । । ४.७९ । ।  
न शूद्राय मतिं दद्यान्नोच्छिष्टं न हविष्कृतम् ।  
न चास्योपदिशेद्धर्मं न चास्य व्रतं आदिशेत् । । ४.८० । ।  
यो ह्यस्य धर्मं आचष्टे यश्चैवादिशति व्रतम् ।  
सोऽसंवृतं नाम तमः सह तेनैव मज्जति  । । ४.८१ । ।  
न संहताभ्यां पाणिभ्यां कण्डूयेदात्मनः शिरः  ।  
न स्पृशेच्चैतदुच्छिष्टो न च स्नायाद्विना ततः  । । ४.८२ । ।  
केशग्रहान्प्रहारांश्च शिरस्येतान्विवर्जयेत् ।  
शिरःस्नातश्च तैलेन नाङ्गं किं चिदपि स्पृशेत् । । ४.८३ । ।  
न राज्ञः प्रतिगृह्णीयादराजन्यप्रसूतितः  ।  
सूनाचक्रध्वजवतां वेशेनैव च जीवताम् । । ४.८४ । ।  
दशसूनासमं चक्रं दशचक्रसमो ध्वजः  ।  
दशध्वजसमो वेशो दशवेशसमो नृपः  । । ४.८५ । ।  
दश सूणासहस्राणि यो वाहयति सौनिकः  ।  
तेन तुल्यः स्मृतो राजा घोरस्तस्य प्रतिग्रहः  । । ४.८६ । ।  
यो राज्ञः प्रतिगृह्णाति लुब्धस्योच्छास्त्रवर्तिनः  ।  
स पर्यायेण यातीमान्नरकानेकविंशतिम् । । ४.८७ । ।  
तामिस्रं अन्धतामिस्रं महारौरवरौरवौ  ।  
नरकं कालसूत्रं च महानरकं एव च  । । ४.८८ । ।  
संजीवनं महावीचिं तपनं संप्रतापनम् ।  
संहातं च सकाकोलं कुड्मलं प्रतिमूर्तिकम् । । ४.८९ । ।  
लोहशङ्कुं ऋजीषं च पन्थानं शाल्मलीं नदीम् ।  
असिपत्रवनं चैव लोहदारकं एव च  । । ४.९० । ।  
एतद्विदन्तो विद्वांसो ब्राह्मणा ब्रह्मवादिनः  ।  
न राज्ञः प्रतिगृह्णन्ति प्रेत्य श्रेयोऽभिकाङ्क्षिणः  । । ४.९१ । ।  
ब्राह्मे मुहूर्ते बुध्येत धर्मार्थौ चानुचिन्तयेत् ।  
कायक्लेशांश्च तन्मूलान्वेदतत्त्वार्थं एव च  । । ४.९२ । ।  
उत्थायावश्यकं कृत्वा कृतशौचः समाहितः  ।  
पूर्वां संध्यां जपंस्तिष्ठेत्स्वकाले चापरां चिरम् । । ४.९३ । ।  
ऋषयो दीर्घसंध्यत्वाद्दीर्घं आयुरवाप्नुयुः  ।  
प्रज्ञां यशश्च कीर्तिं च ब्रह्मवर्चसं एव च  । । ४.९४ । ।  
श्रावण्यां प्रौष्ठपद्यां वाप्युपाकृत्य यथाविधि  ।  
युक्तश्छन्दांस्यधीयीत मासान्विप्रोऽर्धपञ्चमान् । । ४.९५ । ।  
पुष्ये तु छन्दसां कुर्याद्बहिरुत्सर्जनं द्विजः  ।  
माघशुक्लस्य वा प्राप्ते पूर्वाह्णे प्रथमेऽहनि  । । ४.९६ । ।  
यथाशास्त्रं तु कृत्वैवं उत्सर्गं छन्दसां बहिः  ।  
विरमेत्पक्षिणीं रात्रिं तदेवैकं अहर्निशम् । । ४.९७ । ।  
अत ऊर्ध्वं तु छन्दांसि शुक्लेषु नियतः पठेत् ।  
वेदाङ्गानि च सर्वाणि कृष्णपक्षेषु संपठेत् । । ४.९८ । ।  
नाविस्पष्टं अधीयीत न शूद्रजनसन्निधौ  ।  
न निशान्ते परिश्रान्तो ब्रह्माधीत्य पुनः स्वपेत् । । ४.९९ । ।  
यथोदितेन विधिना नित्यं छन्दस्कृतं पठेत् ।  
ब्रह्म छन्दस्कृतं चैव द्विजो युक्तो ह्यनापदि  । । ४.१०० । ।  
इमान्नित्यं अनध्यायानधीयानो विवर्जयेत् ।  
अध्यापनं च कुर्वाणः शिष्याणां विधिपूर्वकम् । । ४.१०१ । ।  
कर्णश्रवेऽनिले रात्रौ दिवा पांसुसमूहने  ।  
एतौ वर्षास्वनध्यायावध्यायज्ञाः प्रचक्षते  । । ४.१०२ । ।  
विद्युत्स्तनितवर्षेषु महोल्कानां च संप्लवे  ।  
आकालिकं अनध्यायं एतेषु मनुरब्रवीत् । । ४.१०३ । ।  
एतांस्त्वभ्युदितान्विद्याद्यदा प्रादुष्कृताग्निषु  ।  
तदा विद्यादनध्यायं अनृतौ चाभ्रदर्शने  । । ४.१०४ । ।  
निर्घाते भूमिचलने ज्योतिषां चोपसर्जने  ।  
एतानाकालिकान्विद्यादनध्यायानृतावपि  । । ४.१०५ । ।  
प्रादुष्कृतेष्वग्निषु तु विद्युत्स्तनितनिःस्वने  ।  
सज्योतिः स्यादनध्यायः शेषे रात्रौ यथा दिवा  । । ४.१०६ । ।  
नित्यानध्याय एव स्याद्ग्रामेषु नगरेषु च  ।  
धर्मनैपुण्यकामानां पूतिगन्धे च सर्वदा  । । ४.१०७ । ।  
अन्तर्गतशवे ग्रामे वृषलस्य च सन्निधौ  ।  
अनध्यायो रुद्यमाने समवाये जनस्य च  । । ४.१०८ । ।  
उदके मध्यरात्रे च विण्मूत्रस्य विसर्जने  ।  
उच्छिष्टः श्राद्धभुक्चैव मनसापि न चिन्तयेत् । । ४.१०९ । ।  
प्रतिगृह्य द्विजो विद्वानेकोद्दिष्टस्य केतनम् ।  
त्र्यहं न कीर्तयेद्ब्रह्म राज्ञो राहोश्च सूतके  । । ४.११० । ।  
यावदेकानुदिष्टस्य गन्धो लेपश्च तिष्ठति  ।  
विप्रस्य विदुषो देहे तावद्ब्रह्म न कीर्तयेत् । । ४.१११ । ।  
शयानः प्रौढपादश्च कृत्वा चैवावसक्थिकाम् ।  
नाधीयीतामिषं जग्ध्वा सूतकान्नाद्यं एव च  । । ४.११२ । ।  
नीहारे बाणशब्दे च संध्ययोरेव चोभयोः  ।  
अमावास्याचतुर्दश्योः पौर्णमास्यष्टकासु च  । । ४.११३ । ।  
अमावास्या गुरुं हन्ति शिष्यं हन्ति चतुर्दशी  ।  
ब्रह्माष्टकपौर्णमास्यौ तस्मात्ताः परिवर्जयेत् । । ४.११४ । ।  
पांसुवर्षे दिशां दाहे गोमायुविरुते तथा  ।  
श्वखरोष्ट्रे च रुवति पङ्क्तौ च न पठेद्द्विजः  । । ४.११५ । ।  
नाधीयीत श्मशानान्ते ग्रामान्ते गोव्रजेऽपि वा  ।  
वसित्वा मैथुनं वासः श्राद्धिकं प्रतिगृह्य च  । । ४.११६ । ।  
प्राणि वा यदि वाप्राणि यत्किं चिच्छ्राद्धिकं भवेत् ।  
तदालभ्याप्यनध्यायः पाण्यास्यो हि द्विजः स्मृतः  । । ४.११७ । ।  
चोरैरुपद्रुते ग्रामे संभ्रमे चाग्निकारिते  ।  
आकालिकं अनध्यायं विद्यात्सर्वाद्भुतेषु च  । । ४.११८ । ।  
उपाकर्मणि चोत्सर्गे त्रिरात्रं क्षेपणं स्मृतम् ।  
अष्टकासु त्वहोरात्रं ऋत्वन्तासु च रात्रिषु  । । ४.११९ । ।  
नाधीयीताश्वं आरूढो न वृक्षं न च हस्तिनम् ।  
न नावं न खरं नोष्ट्रं नेरिणस्थो न यानगः  । । ४.१२० । ।  
न विवादे न कलहे न सेनायां न संगरे  ।  
न भुक्तमात्रे नाजीर्णे न वमित्वा न शुक्तके  । । ४.१२१ । ।  
अतिथिं चाननुज्ञाप्य मारुते वाति वा भृशम् ।  
रुधिरे च स्रुते गात्राच्छस्त्रेण च परिक्षते  । । ४.१२२ । ।  
सामध्वनावृग्यजुषी नाधीयीत कदा चन  ।  
वेदस्याधीत्य वाप्यन्तं आरण्यकं अधीत्य च  । । ४.१२३ । ।  
ऋग्वेदो देवदैवत्यो यजुर्वेदस्तु मानुषः  ।  
सामवेदः स्मृतः पित्र्यस्तस्मात्तस्याशुचिर्ध्वनिः  । । ४.१२४ । ।  
एतद्विद्वन्तो विद्वांसस्त्रयीनिष्कर्षं अन्वहम् ।  
क्रमतः पूर्वं अभ्यस्य पश्चाद्वेदं अधीयते  । । ४.१२५ । ।  
पशुमण्डूकमार्जार श्वसर्पनकुलाखुभिः  ।  
अन्तरागमने विद्यादनध्यायं अहर्निशम् । । ४.१२६ । ।  
द्वावेव वर्जयेन्नित्यं अनध्यायौ प्रयत्नतः  ।  
स्वाध्यायभूमिं चाशुद्धं आत्मानं चाशुचिं द्विजः  । । ४.१२७ । ।  
अमावास्यां अष्टमीं च पौर्णमासीं चतुर्दशीम् ।  
ब्रह्मचारी भवेन्नित्यं अप्यृतौ स्नातको द्विजः  । । ४.१२८ । ।  
न स्नानं आचरेद्भुक्त्वा नातुरो न महानिशि  ।  
न वासोभिः सहाजस्रं नाविज्ञाते जलाशये  । । ४.१२९ । ।  
देवतानां गुरो राज्ञः स्नातकाचार्ययोस्तथा  ।  
नाक्रामेत्कामतश्छायां बभ्रुणो दीक्षितस्य च  । । ४.१३० । ।  
मध्यंदिनेऽर्धरात्रे च श्राद्धं भुक्त्वा च सामिषम् ।  
संध्ययोरुभयोश्चैव न सेवेत चतुष्पथम् । । ४.१३१ । ।  
उद्वर्तनं अपस्नानं विण्मूत्रे रक्तं एव च  ।  
श्लेश्मनिष्ठ्यूतवान्तानि नाधितिष्ठेत्तु कामतः  । । ४.१३२ । ।  
वैरिणं नोपसेवेत सहायं चैव वैरिणः  ।  
अधार्मिकं तस्करं च परस्यैव च योषितम् । । ४.१३३ । ।  
न हीदृशं अनायुष्यं लोके किं चन विद्यते  ।  
यादृशं पुरुषस्येह परदारोपसेवनम् । । ४.१३४ । ।  
क्षत्रियं चैव सर्पं च ब्राह्मणं च बहुश्रुतम् ।  
नावमन्येत वै भूष्णुः कृशानपि कदा चन  । । ४.१३५ । ।  
एतत्त्रयं हि पुरुषं निर्दहेदवमानितम् ।  
तस्मादेतत्त्रयं नित्यं नावमन्येत बुद्धिमान् । । ४.१३६ । ।  
नात्मानं अवमन्येत पुर्वाभिरसमृद्धिभिः  ।  
आ मृत्योः श्रियं अन्विच्छेन्नैनां मन्येत दुर्लभाम् । । ४.१३७ । ।  
सत्यं ब्रूयात्प्रियं ब्रूयान्न ब्रूयात्सत्यं अप्रियम् ।  
प्रियं च नानृतं ब्रूयादेष धर्मः सनातनः  । । ४.१३८ । ।  
भद्रं भद्रं इति ब्रूयाद्भद्रं इत्येव वा वदेत् ।  
शुष्कवैरं विवादं च न कुर्यात्केन चित्सह  । । ४.१३९ । ।  
नातिकल्यं नातिसायं नातिमध्यंदिने स्थिते  ।  
नाज्ञातेन समं गच्छेन्नैको न वृषलैः सह  । । ४.१४० । ।  
हीनाङ्गानतिरिक्ताङ्गान्विद्याहीनान्वयोऽधिकान् ।  
रूपद्रविणहीनांश्च जातिहीनांश्च नाक्षिपेत् । । ४.१४१ । ।  
न स्पृशेत्पाणिनोच्छिष्टो विप्रो गोब्राह्मणानलाण्  ।  
न चापि पश्येदशुचिः सुस्थो ज्योतिर्गणान्दिवा  । । ४.१४२ । ।  
स्पृष्ट्वैतानशुचिर्नित्यं अद्भिः प्राणानुपस्पृशेत् ।  
गात्राणि चैव सर्वाणि नाभिं पाणितलेन तु  । । ४.१४३ । ।  
अनातुरः स्वानि खानि न स्पृशेदनिमित्ततः  ।  
रोमाणि च रहस्यानि सर्वाण्येव विवर्जयेत् । । ४.१४४ । ।  
मङ्गलाचारयुक्तः स्यात्प्रयतात्मा जितेन्द्रियः  ।  
जपेच्च जुहुयाच्चैव नित्यं अग्निं अतन्द्रितः  । । ४.१४५ । ।  
मङ्गलाचारयुक्तानां नित्यं च प्रयतात्मनाम् ।  
जपतां जुह्वतां चैव विनिपातो न विद्यते  । । ४.१४६ । ।  
वेदं एवाभ्यसेन्नित्यं यथाकालं अतन्द्रितः  ।  
तं ह्यस्याहुः परं धर्मं उपधर्मोऽन्य उच्यते  । । ४.१४७ ःः  
वेदाभ्यासेन सततं शौचेन तपसैव च  ।  
अद्रोहेण च भूतानां जातिं स्मरति पौर्विकीम् । । ४.१४८ । ।  
पौर्विकीं संस्मरन्जातिं ब्रह्मैवाभ्यस्यते पुनः  ।  
ब्रह्माभ्यासेन चाजस्रं अनन्तं सुखं अश्नुते  । । ४.१४९ । ।  
सावित्राञ् शान्तिहोमांश्च कुर्यात्पर्वसु नित्यशः  ।  
पितॄंश्चैवाष्टकास्वर्चेन्नित्यं अन्वष्टकासु च  । । ४.१५० । ।  
दूरादावसथान्मूत्रं दूरात्पादावसेचनम् ।  
उच्छिष्टान्ननिषेकं च दूरादेव समाचरेत् । । ४.१५१ । ।  
मैत्रं प्रसाधनं स्नानं दन्तधावनं अञ्जनम् ।  
पूर्वाह्ण एव कुर्वीत देवतानां च पूजनम् । । ४.१५२ । ।  
दैवतान्यभिगच्छेत्तु धार्मिकांश्च द्विजोत्तमान् ।  
ईश्वरं चैव रक्षार्थं गुरूनेव च पर्वसु  । । ४.१५३ । ।  
अभिवादयेद्वृद्धांश्च दद्याच्चैवासनं स्वकम् ।  
कृताञ्जलिरुपासीत गच्छतः पृष्ठतोऽन्वियात् । । ४.१५४ । ।  
श्रुतिस्मृत्युदितं सम्यङ्निबद्धं स्वेषु कर्मसु  ।  
धर्ममूलं निषेवेत सदाचारं अतन्द्रितः  । । ४.१५५ । ।  
आचाराल्लभते ह्यायुराचारादीप्सिताः प्रजाः  ।  
आचाराद्धनं अक्षय्यं आचारो हन्त्यलक्षणम् । । ४.१५६ । ।  
दुराचारो हि पुरुषो लोके भवति निन्दितः  ।  
दुःखभागी च सततं व्याधितोऽल्पायुरेव च  । । ४.१५७ । ।  
सर्वलक्षणहीनोऽपि यः सदाचारवान्नरः  ।  
श्रद्दधानोऽनसूयश्च शतं वर्षाणि जीवति  । । ४.१५८ । ।  
यद्यत्परवशं कर्म तत्तद्यत्नेन वर्जयेत् ।  
यद्यदात्मवशं तु स्यात्तत्तत्सेवेत यत्नतः  । । ४.१५९ । ।  
सर्वं परवशं दुःखं सर्वं आत्मवशं सुखम् ।  
एतद्विद्यात्समासेन लक्षणं सुखदुःखयोः  । । ४.१६० । ।  
यत्कर्म कुर्वतोऽस्य स्यात्परितोषोऽन्तरात्मनः  ।  
तत्प्रयत्नेन कुर्वीत विपरीतं तु वर्जयेत् । । ४.१६१ । ।  
आचार्यं च प्रवक्तारं पितरं मातरं गुरुम् ।  
न हिंस्याद्ब्राह्मणान्गाश्च सर्वांश्चैव तपस्विनः  । । ४.१६२ । ।  
नास्तिक्यं वेदनिन्दां च देवतानां च कुत्सनम् ।  
द्वेषं दम्भं च मानं च क्रोधं तैक्ष्ण्यं च वर्जयेत् । । ४.१६३ । ।  
परस्य दण्डं नोद्यच्छेत्क्रुद्धो नैनं निपातयेत् ।  
अन्यत्र पुत्राच्छिष्याद्वा शिष्ट्यर्थं ताडयेत्तु तौ  । । ४.१६४ । ।  
ब्राह्मणायावगुर्यैव द्विजातिर्वधकाम्यया  ।  
शतं वर्षाणि तामिस्रे नरके परिवर्तते  । । ४.१६५ । ।  
ताडयित्वा तृणेनापि संरम्भान्मतिपूर्वकम् ।  
एकविंशतीं आजातीः पापयोनिषु जायते  । । ४.१६६ । ।  
अयुध्यमानस्योत्पाद्य ब्राह्मणस्यासृगङ्गतः  ।  
दुःखं सुमहदाप्नोति प्रेत्याप्राज्ञतया नरः  । । ४.१६७ । ।  
शोणितं यावतः पांसून्संगृह्णाति महीतलात् ।  
तावतोऽब्दानमुत्रान्यैः शोणितोत्पादकोऽद्यते  । । ४.१६८ । ।  
न कदा चिद्द्विजे तस्माद्विद्वानवगुरेदपि  ।  
न ताडयेत्तृणेनापि न गात्रात्स्रावयेदसृक् । । ४.१६९ । ।  
अधार्मिको नरो यो हि यस्य चाप्यनृतं धनम् ।  
हिंसारतश्च यो नित्यं नेहासौ सुखं एधते  । । ४.१७० । ।  
न सीदन्नपि धर्मेण मनोऽधर्मे निवेशयेत् ।  
अधार्मिकानां पापानां आशु पश्यन्विपर्ययम् । । ४.१७१ । ।  
नाधर्मश्चरितो लोके सद्यः फलति गौरिव  ।  
शनैरावर्त्यमानस्तु कर्तुर्मूलानि कृन्तति  । । ४.१७२ । ।  
यदि नात्मनि पुत्रेषु न चेत्पुत्रेषु नप्तृषु  ।  
न त्वेव तु कृतोऽधर्मः कर्तुर्भवति निष्फलः  । । ४.१७३ । ।  
अधर्मेणैधते तावत्ततो भद्राणि पश्यति  ।  
ततः सपत्नान्जयति समूलस्तु विनश्यति  । । ४.१७४ । ।  
सत्यधर्मार्यवृत्तेषु शौचे चैवारमेत्सदा  ।  
शिष्यांश्च शिष्याद्धर्मेण वाग्बाहूदरसंयतः  । । ४.१७५ । ।  
परित्यजेदर्थकामौ यौ स्यातां धर्मवर्जितौ  ।  
धर्मं चाप्यसुखोदर्कं लोकसंक्रुष्टं एव च  । । ४.१७६ । ।  
न पाणिपादचपलो न नेत्रचपलोऽनृजुः  ।  
न स्याद्वाक्चपलश्चैव न परद्रोहकर्मधीः  । । ४.१७७ । ।  
येनास्य पितरो याता येन याताः पितामहाः  ।  
तेन यायात्सतां मार्गं तेन गच्छन्न रिष्यति  । । ४.१७८ । ।  
ऋत्विक्पुरोहिताचार्यैर्मातुलातिथिसंश्रितैः  ।  
बालवृद्धातुरैर्वैद्यैर्ज्ञातिसंबन्धिबान्धवैः  । । ४.१७९ । ।  
मातापितृभ्यां जामीभिर्भ्रात्रा पुत्रेण भार्यया  ।  
दुहित्रा दासवर्गेण विवादं न समाचरेत् । । ४.१८० । ।  
एतैर्विवादान्संत्यज्य सर्वपापैः प्रमुच्यते  ।  
एतैर्जितैश्च जयति सर्वांल्लोकानिमान्गृही  । । ४.१८१ । ।  
आचार्यो ब्रह्मलोकेशः प्राजापत्ये पिता प्रभुः  ।  
अतिथिस्त्विन्द्रलोकेशो देवलोकस्य च र्त्विजः  । । ४.१८२ । ।  
जामयोऽप्सरसां लोके वैश्वदेवस्य बान्धवाः  ।  
संबन्धिनो ह्यपां लोके पृथिव्यां मातृमातुलौ  । । ४.१८३ । ।  
आकाशेशास्तु विज्ञेया बालवृद्धकृशातुराः  ।  
भ्राता ज्येष्ठः समः पित्रा भार्या पुत्रः स्वका तनुः  । । ४.१८४ । ।  
छाया स्वो दासवर्गश्च दुहिता कृपणं परम् ।  
तस्मादेतैरधिक्षिप्तः सहेतासंज्वरः सदा  । । ४.१८५ । ।  
प्रतिग्रहसमर्थोऽपि प्रसङ्गं तत्र वर्जयेत् ।  
प्रतिग्रहेण ह्यस्याशु ब्राह्मं तेजः प्रशाम्यति  । । ४.१८६ । ।  
न द्रव्याणां अविज्ञाय विधिं धर्म्यं प्रतिग्रहे  ।  
प्राज्ञः प्रतिग्रहं कुर्यादवसीदन्नपि क्षुधा  । । ४.१८७ । ।  
हिरण्यं भूमिं अश्वं गां अन्नं वासस्तिलान्घृतम् ।  
प्रतिगृह्णन्नविद्वांस्तु भस्मीभवति दारुवत् । । ४.१८८ । ।  
हिरण्यं आयुरन्नं च भूर्गौश्चाप्योषतस्तनुम् ।  
अश्वश्चक्षुस्त्वचं वासो घृतं तेजस्तिलाह्प्रजाः  । । ४.१८९ । ।  
अतपास्त्वनधीयानः प्रतिग्रहरुचिर्द्विजः  ।  
अम्भस्यश्मप्लवेनेव सह तेनैव मज्जति  । । ४.१९० । ।  
तस्मादविद्वान्बिभियाद्यस्मात्तस्मात्प्रतिग्रहात् ।  
स्वल्पकेनाप्यविद्वान्हि पङ्के गौरिव सीदति  । । ४.१९१ । ।  
न वार्यपि प्रयच्छेत्तु बैडालव्रतिके द्विजे  ।  
न बकव्रतिके पापे नावेदविदि धर्मवित् । । ४.१९२ । ।  
त्रिष्वप्येतेषु दत्तं हि विधिनाप्यर्जितं धनम् ।  
दातुर्भवत्यनर्थाय परत्रादातुरेव च  । । ४.१९३ । ।  
यथा प्लवेनाउपलेन निमज्जत्युदके तरन् ।  
तथा निमज्जतोऽधस्तादज्ञौ दातृप्रतीच्छकौ  । । ४.१९४ । ।  
धर्मध्वजी सदा लुब्धश्छाद्मिको लोकदम्भकः  ।  
बैडालव्रतिको ज्ञेयो हिंस्रः सर्वाभिसंधकः  । । ४.१९५ । ।  
अधोदृष्टिर्नैष्कृतिकः स्वार्थसाधनतत्परः  ।  
शठो मिथ्याविनीतश्च बकव्रतचरो द्विजः  । । ४.१९६\[१९७ं\] । ।  
ये बकव्रतिनो विप्रा ये च मार्जारलिङ्गिनः  ।  
ते पतन्त्यन्धतामिस्रे तेन पापेन कर्मणा  । । ४.१९७\[१९८ं\] । ।  
न धर्मस्यापदेशेन पापं कृत्वा व्रतं चरेत् ।  
व्रतेन पापं प्रच्छाद्य कुर्वन्स्त्रीशूद्रदम्भनम् । । ४.१९८\[१९९ं\] । ।  
प्रेत्येह चेदृशा विप्रा गर्ह्यन्ते ब्रह्मवादिभिः  ।  
छद्मना चरितं यच्च व्रतं रक्षांसि गच्छति  । । ४.१९९\[२००ं\] । ।  
अलिङ्गी लिङ्गिवेषेण यो वृत्तिं उपजीवति  ।  
स लिङ्गिनां हरत्येनस्तिर्यग्योनौ च जायते  । । ४.२००\[२०१ं\] । ।  
परकीयनिपानेषु न स्नायाद्धि कदा चन  ।  
निपानकर्तुः स्नात्वा तु दुष्कृतांशेन लिप्यते  । । ४.२०१\[२०२ं\] । ।  
यानशय्यासनान्यस्य कूपोद्यानगृहाणि च  ।  
अदत्तान्युपयुञ्जान एनसः स्यात्तुरीयभाक् । । ४.२०२\[२०३ं\] । ।  
नदीषु देवखातेषु तडागेषु सरःसु च  ।  
स्नानं समाचरेन्नित्यं गर्तप्रस्रवणेषु च  । । ४.२०३\[२०४ं\] । ।  
यमान्सेवेत सततं न नित्यं नियमान्बुधः  ।  
यमान्पतत्यकुर्वाणो नियमान्केवलान्भजन् । । ४.२०४\[२०५ं\] । ।  
नाश्रोत्रियतते यज्ञे ग्रामयाजिकृते तथा  ।  
स्त्रिया क्लीबेन च हुते भुञ्जीत ब्राह्मणः क्व चित् । । ४.२०५\[२०६ं\] । ।  
अश्लीकं एतत्साधूनां यत्र जुह्वत्यमी हविः  ।  
प्रतीपं एतद्देवानां तस्मात्तत्परिवर्जयेत् । । ४.२०६\[२०७ं\] । ।  
मत्तक्रुद्धातुराणां च न भुञ्जीत कदा चन  ।  
केशकीटावपन्नं च पदा स्पृष्टं च कामतः  । । ४.२०७\[२०८ं\] । ।  
भ्रूणघ्नावेक्षितं चैव संस्पृष्टं चाप्युदक्यया  ।  
पतत्रिणावलीढं च शुना संस्पृष्टं एव च  । । ४.२०८\[२०९ं\] । ।  
गवा चान्नं उपघ्रातं घुष्टान्नं च विशेषतः  ।  
गणान्नं गणिकान्नं च विदुषा च जुगुप्सितम् । । ४.२०९\[२१०ं\] । ।  
स्तेनगायनयोश्चान्नं तक्ष्णो वार्धुषिकस्य च  ।  
दीक्षितस्य कदर्यस्य बद्धस्य निगडस्य च  । । ४.२१०\[२११ं\] । ।  
अभिशस्तस्य षण्ढस्य पुंश्चल्या दाम्भिकस्य च  ।  
शुक्तं पर्युषितं चैव शूद्रस्योच्छिष्टं एव च  । । ४.२११\[२१२ं\] । ।  
चिकित्सकस्य मृगयोः क्रूरस्योच्छिष्टभोजिनः  ।  
उग्रान्नं सूतिकान्नं च पर्याचान्तं अनिर्दशम् । । ४.२१२\[२१३ं\] । ।  
अनर्चितं वृथामांसं अवीरायाश्च योषितः  ।  
द्विषदन्नं नगर्यन्नं पतितान्नं अवक्षुतम् । । ४.२१३\[२१४ं\] । ।  
पिशुनानृतिनोश्चान्नं क्रतुविक्रयिणस्तथा  ।  
शैलूषतुन्नवायान्नं कृतघ्नस्यान्नं एव च  । । ४.२१४\[२१५ं\] । ।  
कर्मारस्य निषादस्य रङ्गावतारकस्य च  ।  
सुवर्णकर्तुर्वेणस्य शस्त्रविक्रयिणस्तथा  । । ४.२१५\[२१६ं\] । ।  
श्ववतां शौण्डिकानां च चैलनिर्णेजकस्य च  ।  
रञ्जकस्य नृशंसस्य यस्य चोपपतिर्गृहे  । । ४.२१६\[२१७ं\] । ।  
मृष्यन्ति ये चोपपतिं स्त्रीजितानां च सर्वशः  ।  
अनिर्दशं च प्रेतान्नं अतुष्टिकरं एव च  । । ४.२१७\[२१८ं\] । ।  
राजान्नं तेज आदत्ते शूद्रान्नं ब्रह्मवर्चसम् ।  
आयुः सुवर्णकारान्नं यशश्चर्मावकर्तिनः  । । ४.२१८\[२१९ं\] । ।  
कारुकान्नं प्रजां हन्ति बलं निर्णेजकस्य च  ।  
गणान्नं गणिकान्नं च लोकेभ्यः परिकृन्तति  । । ४.२१९\[२२०ं\] । ।  
पूयं चिकित्सकस्यान्नं पुंश्चल्यास्त्वन्नं इन्द्रियम् ।  
विष्ठा वार्धुषिकस्यान्नं शस्त्रविक्रयिणो मलम् । । ४.२२०\[२२१ं\] । ।  
य एतेऽन्ये त्वभोज्यान्नाः क्रमशः परिकीर्तिताः  ।  
तेषां त्वगस्थिरोमाणि वदन्त्यन्नं मनीषिणः  । । ४.२२१\[२२२ं\] । ।  
भुक्त्वातोऽन्यतं अस्यान्नं अमत्या क्षपणं त्र्यहम् ।  
मत्या भुक्त्वाचरेत्कृच्छ्रं रेतोविण्मूत्रं एव च  । । ४.२२२\[२२३ं\] । ।  
नाद्याच्छूद्रस्य पक्वान्नं विद्वानश्राद्धिनो द्विजः  ।  
आददीतामं एवास्मादवृत्तावेकरात्रिकम् । । ४.२२३\[२२४ं\] । ।  
श्रोत्रियस्य कदर्यस्य वदान्यस्य च वार्धुषेः  ।  
मीमांसित्वोभयं देवाः समं अन्नं अकल्पयन् । । ४.२२४\[२२५ं\] । ।  
तान्प्रजापतिराहैत्य मा कृध्वं विषमं समम् ।  
श्रद्धापूतं वदान्यस्य हतं अश्रद्धयेतरत् । । ४.२२५\[२२६ं\] । ।  
श्रद्धयेष्टं च पूर्तं च नित्यं कुर्यादतन्द्रितः  ।  
श्रद्धाकृते ह्यक्षये ते भवतः स्वागतैर्धनैः  । । ४.२२६\[२२७ं\] । ।  
दानधर्मं निषेवेत नित्यं ऐष्टिकपौर्तिकम् ।  
परितुष्टेन भावेन पात्रं आसाद्य शक्तितः  । । ४.२२७\[२२८ं\] । ।  
यत्किं चिदपि दातव्यं याचितेनानसूयया  ।  
उत्पत्स्यते हि तत्पात्रं यत्तारयति सर्वतः  । । ४.२२८\[२२९ं\] । ।  
वारिदस्तृप्तिं आप्नोति सुखं अक्षय्यं अन्नदः  ।  
तिलप्रदः प्रजां इष्टां दीपदश्चक्षुरुत्तमम् । । ४.२२९\[२३०ं\] । ।  
भूमिदो भूमिं आप्नोति दीर्घं आयुर्हिरण्यदः  ।  
गृहदोऽग्र्याणि वेश्मानि रूप्यदो रूपं उत्तमम् । । ४.२३०\[२३१ं\] । ।  
वासोदश्चन्द्रसालोक्यं अश्विसालोक्यं अश्वदः  ।  
अनडुहः श्रियं पुष्टां गोदो ब्रध्नस्य विष्टपम् । । ४.२३१\[२३२ं\] । ।  
यानशय्याप्रदो भार्यां ऐश्वर्यं अभयप्रदः  ।  
धान्यदः शाश्वतं सौख्यं ब्रह्मदो ब्रह्मसार्ष्टिताम् । । ४.२३२\[२३३ं\] । ।  
सर्वेषां एव दानानां ब्रह्मदानं विशिष्यते  ।  
वार्यन्नगोमहीवासस् तिलकाञ्चनसर्पिषाम् । । ४.२३३\[२३४ं\] । ।  
येन येन तु भावेन यद्यद्दानं प्रयच्छति  ।  
तत्तत्तेनैव भावेन प्राप्नोति प्रतिपूजितः  । । ४.२३४\[२३५ं\] । ।  
योऽर्चितं प्रतिगृह्णाति ददात्यर्चितं एव वा  ।  
तावुभौ गच्छतः स्वर्गं नरकं तु विपर्यये  । । ४.२३५\[२३६ं\] । ।  
न विस्मयेत तपसा वदेदिष्ट्वा च नानृतम् ।  
नार्तोऽप्यपवदेद्विप्रान्न दत्त्वा परिकीर्तयेत् । । ४.२३६\[२३७ं\] । ।  
यज्ञोऽनृतेन क्षरति तपः क्षरति विस्मयात् ।  
आयुर्विप्रापवादेन दानं च परिकीर्तनात् । । ४.२३७\[२३८ं\] । ।  
धर्मं शनैः संचिनुयाद्वल्मीकं इव पुत्तिकाः  ।  
परलोकसहायार्थं सर्वभूतान्यपीडयन् । । ४.२३८\[२३९ं\] । ।  
नामुत्र हि सहायार्थं पिता माता च तिष्ठतः  ।  
न पुत्रदारं न ज्ञातिर्धर्मस्तिष्ठति केवलः  । । ४.२३९\[२४०ं\] । ।  
एकः प्रजायते जन्तुरेक एव प्रलीयते  ।  
एकोऽनुभुङ्क्ते सुकृतं एक एव च दुष्कृतम् । । ४.२४०\[२४१ं\] । ।  
मृतं शरीरं उत्सृज्य काष्ठलोष्टसमं क्षितौ  ।  
विमुखा बान्धवा यान्ति धर्मस्तं अनुगच्छति  । । ४.२४१\[२४२ं\] । ।  
तस्माद्धर्मं सहायार्थं नित्यं संचिनुयाच्छनैः  ।  
धर्मेण हि सहायेन तमस्तरति दुस्तरम् । । ४.२४२\[२४३ं\] । ।  
धर्मप्रधानं पुरुषं तपसा हतकिल्बिषम् ।  
परलोकं नयत्याशु भास्वन्तं खशरीरिणम् । । ४.२४३\[२४४ं\] । ।  
उत्तमैरुत्तमैर्नित्यं संबन्धानाचरेत्सह  ।  
निनीषुः कुलं उत्कर्षं अधमानधमांस्त्यजेत् । । ४.२४४\[२४५ं\] । ।  
उत्तमानुत्तमानेव गच्छन्हीनांस्तु वर्जयन् ।  
ब्राह्मणः श्रेष्ठतां एति प्रत्यवायेन शूद्रताम् । । ४.२४५\[२४६ं\] । ।  
दृढकारी मृदुर्दान्तः क्रूराचारैरसंवसन् ।  
अहिंस्रो दमदानाभ्यां जयेत्स्वर्गं तथाव्रतः  । । ४.२४६\[२४७ं\] । ।  
एधोदकं मूलफलं अन्नं अभ्युद्यतं च यत् ।  
सर्वतः प्रतिगृह्णीयान्मध्वथाभयदक्षिणाम् । । ४.२४७\[२४८ं\] । ।  
आहृताभ्युद्यतां भिक्षां पुरस्तादप्रचोदिताम् ।  
मेने प्रजापतिर्ग्राह्यां अपि दुष्कृतकर्मणः  । । ४.२४८\[२४९ं\] । ।  
नाश्नन्ति पितरस्तस्य दशवर्षाणि पञ्च च  ।  
न च हव्यं वहत्यग्निर्यस्तां अभ्यवमन्यते  । । ४.२४९\[२५०ं\] । ।  
शय्यां गृहान्कुशान्गन्धानपः पुष्पं मणीन्दधि  ।  
धाना मत्स्यान्पयो मांसं शाकं चैव न निर्णुदेत् । । ४.२५०\[२५१ं\] । ।  
गुरून्भृत्यांश्चोज्जिहीर्षन्नर्चिष्यन्देवतातिथीन् ।  
सर्वतः प्रतिगृह्णीयान्न तु तृप्येत्स्वयं ततः  । । ४.२५१\[२५२ं\] । ।  
गुरुषु त्वभ्यतीतेषु विना वा तैर्गृहे वसन् ।  
आत्मनो वृत्तिं अन्विच्छन्गृह्णीयात्साधुतः सदा  । । ४.२५२\[२५३ं\] । ।  
आर्धिकः कुलमित्रं च गोपालो दासनापितौ  ।  
एते शूद्रेषु भोज्यान्ना याश्चात्मानं निवेदयेत् । । ४.२५३\[२५४ं\] । ।  
यादृशोऽस्य भवेदात्मा यादृशं च चिकीर्षितम् ।  
यथा चोपचरेदेनं तथात्मानं निवेदयेत् । । ४.२५४\[२५५ं\] । ।  
योऽन्यथा सन्तं आत्मानं अन्यथा सत्सु भाषते  ।  
स पापकृत्तमो लोके स्तेन आत्मापहारकः  । । ४.२५५\[२५६ं\] । ।  
वाच्यर्था नियताः सर्वे वाङ्गूला वाग्विनिःसृताः  ।  
तांस्तु यः स्तेनयेद्वाचं स सर्वस्तेयकृन्नरः  । । ४.२५६\[२५७ं\] । ।  
महर्षिपितृदेवानां गत्वानृण्यं यथाविधि  ।  
पुत्रे सर्वं समासज्य वसेन्माध्यस्थ्यं आश्रितः  । । ४.२५७\[२५८ं\] । ।  
एकाकी चिन्तयेन्नित्यं विविक्ते हितं आत्मनः  ।  
एकाकी चिन्तयानो हि परं श्रेयोऽधिगच्छति  । । ४.२५८\[२५९ं\] । ।  
एषोदिता गृहस्थस्य वृत्तिर्विप्रस्य शाश्वती  ।  
स्नातकव्रतकल्पश्च सत्त्ववृद्धिकरः शुभः  । । ४.२५९\[२६०ं\] । ।  
अनेन विप्रो वृत्तेन वर्तयन्वेदशास्त्रवित् ।  
व्यपेतकल्मषो नित्यं ब्रह्मलोके महीयते  । । ४.२६०\[२६१ं\] । ।

श्रुत्वैतानृषयो धर्मान्स्नातकस्य यथोदितान् ।  
इदं ऊचुर्महात्मानं अनलप्रभवं भृगुम् । । ५.१ । ।  
एवं यथोक्तं विप्राणां स्वधर्मं अनुतिष्ठताम् ।  
कथं मृत्युः प्रभवति वेदशास्त्रविदां प्रभो  । । ५.२ । ।  
स तानुवाच धर्मात्मा महर्षीन्मानवो भृगुः  ।  
श्रूयतां येन दोषेण मृत्युर्विप्रान्जिघांसति  । । ५.३ । ।  
अनभ्यासेन वेदानां आचारस्य च वर्जनात् ।  
आलस्यादन्नदोषाच्च मृत्युर्विप्राञ् जिघांसति  । । ५.४ । ।  
लशुनं गृञ्जनं चैव पलाण्डुं कवकानि च  ।  
अभक्ष्याणि द्विजातीनां अमेध्यप्रभवानि च  । । ५.५ । ।  
लोहितान्वृक्षनिर्यासान्वृश्चनप्रभवांस्तथा  ।  
शेलुं गव्यं च पेयूषं प्रयत्नेन विवर्जयेत् । । ५.६ । ।  
वृथा कृसरसंयावं पायसापूपं एव च  ।  
अनुपाकृतमांसानि देवान्नानि हवींषि च  । । ५.७ । ।  
अनिर्दशाया गोः क्षीरं औष्ट्रं ऐकशफं तथा  ।  
आविकं संधिनीक्षीरं विवत्सायाश्च गोः पयः  । । ५.८ । ।  
आरण्यानां च सर्वेषां मृगाणां माहिषं विना  ।  
स्त्रीक्षीरं चैव वर्ज्यानि सर्वशुक्तानि चैव हि  । । ५.९ । ।  
दधि भक्ष्यं च शुक्तेषु सर्वं च दधिसंभवम् ।  
यानि चैवाभिषूयन्ते पुष्पमूलफलैः शुभैः  । । ५.१० । ।  
क्रव्यादाञ् शकुनान्सर्वांस्तथा ग्रामनिवासिनः  ।  
अनिर्दिष्टांश्चैकशफांष्टिट्टिभं च विवर्जयेत् । । ५.११ । ।  
कलविङ्कं प्लवं हंसं चक्राह्वं ग्रामकुक्कुटम् ।  
सारसं रज्जुवालं च दात्यूहं शुकसारिके  । । ५.१२ । ।  
प्रतुदाञ् जालपादांश्च कोयष्टिनखविष्किरान् ।  
निमज्जतश्च मत्स्यादान्सौनं वल्लूरं एव च  । । ५.१३ । ।  
बकं चैव बलाकां च काकोलं खञ्जरीटकम् ।  
मत्स्यादान्विड्वराहांश्च मत्स्यानेव च सर्वशः  । । ५.१४ । ।  
यो यस्य मांसं अश्नाति स तन्मांसाद उच्यते  ।  
मत्स्यादः सर्वमांसादस्तस्मान्मत्स्यान्विवर्जयेत् । । ५.१५ । ।  
पाठीनरोहितावाद्यौ नियुक्तौ हव्यकव्ययोः  ।  
राजीवान्सिंहतुण्डाश्च सशल्काश्चैव सर्वशः  । । ५.१६ । ।  
न भक्षयेदेकचरानज्ञातांश्च मृगद्विजान् ।  
भक्ष्येष्वपि समुद्दिष्टान्सर्वान्पञ्चनखांस्तथा  । । ५.१७ । ।  
श्वाविधं शल्यकं गोधां खड्गकूर्मशशांस्तथा  ।  
भक्ष्यान्पञ्चनखेष्वाहुरनुष्ट्रांश्चैकतोदतह् । । ५.१८ । ।  
छत्राकं विड्वराहं च लशुनं ग्रामकुक्कुटम् ।  
पलाण्डुं गृञ्जनं चैव मत्या जग्ध्वा पतेद्द्विजः  । । ५.१९ । ।  
अमत्यैतानि षड्जग्ध्वा कृच्छ्रं सान्तपनं चरेत् ।  
यतिचान्द्रायाणं वापि शेषेषूपवसेदहः  । । ५.२० । ।  
संवत्सरस्यैकं अपि चरेत्कृच्छ्रं द्विजोत्तमः  ।  
अज्ञातभुक्तशुद्ध्यर्थं ज्ञातस्य तु विषेशतः  । । ५.२१ । ।  
यज्ञार्थं ब्राह्मणैर्वध्याः प्रशस्ता मृगपक्षिणः  ।  
भृत्यानां चैव वृत्त्यर्थं अगस्त्यो ह्याचरत्पुरा  । । ५.२२ । ।  
बभूवुर्हि पुरोडाशा भक्ष्याणां मृगपक्षिणाम् ।  
पुराणेष्वपि यज्ञेषु ब्रह्मक्षत्रसवेषु च  । । ५.२३ । ।  
यत्किं चित्स्नेहसंयुक्तं भक्ष्यं भोज्यं अगर्हितम् ।  
तत्पर्युषितं अप्याद्यं हविःशेषं च यद्भवेत् । । ५.२४ । ।  
चिरस्थितं अपि त्वाद्यं अस्नेहाक्तं द्विजातिभिः  ।  
यवगोधूमजं सर्वं पयसश्चैव विक्रिया  । । ५.२५ । ।  
एतदुक्तं द्विजातीनां भक्ष्याभक्ष्यं अशेषतः  ।  
मांसस्यातः प्रवक्ष्यामि विधिं भक्षणवर्जने  । । ५.२६ । ।  
प्रोक्षितं भक्षयेन्मांसं ब्राह्मणानां च काम्यया  ।  
यथाविधि नियुक्तस्तु प्राणानां एव चात्यये  । । ५.२७ । ।  
प्राणस्यान्नं इदं सर्वं प्रजापतिरकल्पयत् ।  
स्थावरं जङ्गमं चैव सर्वं प्राणस्य भोजनम् । । ५.२८ । ।  
चराणां अन्नं अचरा दंष्ट्रिणां अप्यदंष्ट्रिणः  ।  
अहस्ताश्च सहस्तानां शूराणां चैव भीरवः  । । ५.२९ । ।  
नात्ता दुष्यत्यदन्नाद्यान्प्राणिनोऽहन्यहन्यपि  ।  
धात्रैव सृष्टा ह्याद्याश्च प्राणिनोऽत्तार एव च  । । ५.३० । ।  
यज्ञाय जग्धिर्मांसस्येत्येष दैवो विधिः स्मृतः  ।  
अतोऽन्यथा प्रवृत्तिस्तु राक्षसो विधिरुच्यते  । । ५.३१ । ।  
क्रीत्वा स्वयं वाप्युत्पाद्य परोपकृतं एव वा  ।  
देवान्पितॄंश्चार्चयित्वा खादन्मांसं न दुष्यति  । । ५.३२ । ।  
नाद्यादविधिना मांसं विधिज्ञोऽनापदि द्विजः  ।  
जग्ध्वा ह्यविधिना मांसं प्रेतस्तैरद्यतेऽवशः  । । ५.३३ । ।  
न तादृशं भवत्येनो मृगहन्तुर्धनार्थिनः  ।  
यादृशं भवति प्रेत्य वृथामांसानि खादतः  । । ५.३४ । ।  
नियुक्तस्तु यथान्यायं यो मांसं नात्ति मानवः  ।  
स प्रेत्य पशुतां याति संभवानेकविंशतिम् । । ५.३५ । ।  
असंस्कृतान्पशून्मन्त्रैर्नाद्याद्विप्रः कदा चन  ।  
मन्त्रैस्तु संस्कृतानद्याच्छाश्वतं विधिं आस्थितः  । । ५.३६ । ।  
कुर्याद्घृतपशुं सङ्गे कुर्यात्पिष्टपशुं तथा  ।  
न त्वेव तु वृथा हन्तुं पशुं इच्छेत्कदा चन  । । ५.३७ । ।  
यावन्ति पशुरोमाणि तावत्कृत्वो ह मारणम् ।  
वृथापशुघ्नः प्राप्नोति प्रेत्य जन्मनि जन्मनि  । । ५.३८ । ।  
यज्ञार्थं पशवः सृष्टाः स्वयं एव स्वयंभुवा  ।  
यज्ञोऽस्य भूत्यै सर्वस्य तस्माद्यज्ञे वधोऽवधः  । । ५.३९ । ।  
ओषध्यः पशवो वृक्षास्तिर्यञ्चः पक्षिणस्तथा  ।  
यज्ञार्थं निधनं प्राप्ताः प्राप्नुवन्त्युत्सृतीः पुनः  । । ५.४० । ।  
मधुपर्के च यज्ञे च पितृदैवतकर्मणि  ।  
अत्रैव पशवो हिंस्या नान्यत्रेत्यब्रवीन्मनुः  । । ५.४१ । ।  
एष्वर्थेषु पशून्हिंसन्वेदतत्त्वार्थविद्द्विजः  ।  
आत्मानं च पशुं चैव गमयत्युत्तमं गतिम् । । ५.४२ । ।  
गृहे गुरावरण्ये वा निवसन्नात्मवान्द्विजः  ।  
नावेदविहितां हिंसां आपद्यपि समाचरेत् । । ५.४३ । ।  
या वेदविहिता हिंसा नियतास्मिंश्चराचरे  ।  
अहिंसां एव तां विद्याद्वेदाद्धर्मो हि निर्बभौ  । । ५.४४ । ।  
योऽहिंसकानि भूतानि हिनस्त्यात्मसुखेच्छया  ।  
स जीवांश्च मृतश्चैव न क्व चित्सुखं एधते  । । ५.४५ । ।  
यो बन्धनवधक्लेशान्प्राणिनां न चिकीर्षति  ।  
स सर्वस्य हितप्रेप्सुः सुखं अत्यन्तं अश्नुते  । । ५.४६ । ।  
यद्ध्यायति यत्कुरुते रतिं बध्नाति यत्र च  ।  
तदवाप्नोत्ययत्नेन यो हिनस्ति न किं चन  । । ५.४७ । ।  
नाकृत्वा प्राणिनां हिंसां मांसं उत्पद्यते क्व चित् ।  
न च प्राणिवधः स्वर्ग्यस्तस्मान्मांसं विवर्जयेत् । । ५.४८ । ।  
समुत्पत्तिं च मांसस्य वधबन्धौ च देहिनाम् ।  
प्रसमीक्ष्य निवर्तेत सर्वमांसस्य भक्षणात् । । ५.४९ । ।  
न भक्षयति यो मांसं विधिं हित्वा पिशाचवत् ।  
न लोके प्रियतां याति व्याधिभिश्च न पीड्यते  । । ५.५० । ।  
अनुमन्ता विशसिता निहन्ता क्रयविक्रयी  ।  
संस्कर्ता चोपहर्ता च खादकश्चेति घातकाः  । । ५.५१ । ।  
स्वमांसं परमांसेन यो वर्धयितुं इच्छति  ।  
अनभ्यर्च्य पितॄन्देवांस्ततोऽन्यो नास्त्यपुण्यकृत् । । ५.५२ । ।  
वर्षे वर्षेऽश्वमेधेन यो यजेत शतं समाः  ।  
मांसानि च न खादेद्यस्तयोः पुण्यफलं समम् । । ५.५३ । ।  
फलमूलाशनैर्मेध्यैर्मुन्यन्नानां च भोजनैः  ।  
न तत्फलं अवाप्नोति यन्मांसपरिवर्जनात् । । ५.५४ । ।  
मां स भक्षयितामुत्र यस्य मांसं इहाद्म्यहम् ।  
एतन्मांसस्य मांसत्वं प्रवदन्ति मनीषिणः  । । ५.५५ । ।  
न मांसभक्षणे दोषो न मद्ये न च मैथुने  ।  
प्रवृत्तिरेषा भूतानां निवृत्तिस्तु महाफला  । । ५.५६ । ।  
प्रेतशुद्धिं प्रवक्ष्यामि द्रव्यशुद्धिं तथैव च  ।  
चतुर्णां अपि वर्णानां यथावदनुपूर्वशः  । । ५.५७ । ।  
दन्तजातेऽनुजाते च कृतचूडे च संस्थिते  ।  
अशुद्धा बान्धवाः सर्वे सूतके च तथोच्यते  । । ५.५८ ःः  
दशाहं शावं आशौचं सपिण्डेषु विधीयते  ।  
अर्वाक्संचयनादस्थ्नां त्र्यहं एकाहं एव वा  । । ५.५९ । ।  
सपिण्डता तु पुरुषे सप्तमे विनिवर्तते  ।  
समानोदकभावस्तु जन्मनाम्नोरवेदने  । । ५.६० । ।  
यथेदं शावं आशौचं सपिण्डेषु विधीयते  ।  
जननेऽप्येवं एव स्यान्निपुणं शुद्धिं इच्छताम् । । ५.६१ । ।  
सर्वेषां शावं आशौचं मातापित्रोस्तु सूतकम् ।  
सूतकं मातुरेव स्यादुपस्पृश्य पिता शुचिः  । । ५.६२\[६१ं\] । ।  
निरस्य तु पुमाञ् शुक्रं उपस्पृस्यैव शुध्यति  ।  
बैजिकादभिसंबन्धादनुरुन्ध्यादघं त्र्यहम् । । ५.६३\[६२ं\] । ।  
अह्ना चैकेन रात्र्या च त्रिरात्रैरेव च त्रिभिः  ।  
शवस्पृशो विशुध्यन्ति त्र्यहादुदकदायिनः  । । ५.६४\[६३ं\] । ।  
गुरोः प्रेतस्य शिष्यस्तु पितृमेधं समाचरन् ।  
प्रेतहारैः समं तत्र दशरात्रेण शुध्यति  । । ५.६५\[६४ं\] । ।  
रात्रिभिर्मासतुल्याभिर्गर्भस्रावे विशुध्यति  ।  
रजस्युपरते साध्वी स्नानेन स्त्री रजस्वला  । । ५.६६\[६५ं\] । ।  
नृणां अकृतचूडानां विशुद्धिर्नैशिकी स्मृता  ।  
निर्वृत्तचूडकानां तु त्रिरात्राच्छुद्धिरिष्यते  । । ५.६७\[६६ं\] । ।  
ऊनद्विवार्षिकं प्रेतं निदध्युर्बान्धवा बहिः  ।  
अलंकृत्य शुचौ भूमावस्थिसंचयनादृते  । । ५.६८\[६७ं\] । ।  
नास्य कार्योऽग्निसंस्कारो न च कार्योदकक्रिया  ।  
अरण्ये काष्ठवत्त्यक्त्वा क्षपेयुस्त्र्यहं एव तु  । । ५.६९\[६८ं\] । ।  
नात्रिवर्षस्य कर्तव्या बान्धवैरुदकक्रिया  ।  
जातदन्तस्य वा कुर्युर्नाम्नि वापि कृते सति  । । ५.७०\[६९ं\] । ।  
सब्रह्मचारिण्येकाहं अतीते क्षपणं स्मृतम् ।  
जन्मन्येकोदकानां तु त्रिरात्राच्छुद्धिरिष्यते  । । ५.७१\[७०ं\] । ।  
स्त्रीणां असंस्कृतानां तु त्र्यहाच्छुध्यन्ति बान्धवाः  ।  
यथोक्तेनैव कल्पेन शुध्यन्ति तु सनाभयः  । । ५.७२\[७१ं\] । ।  
अक्षारलवणान्नाः स्युर्निमज्जेयुश्च ते त्र्यहम् ।  
मांसाशनं च नाश्नीयुः शयीरंश्च पृथक्क्षितौ  । । ५.७३\[७२ं\] । ।  
संनिधावेष वै कल्पः शावाशौचस्य कीर्तितः  ।  
असंनिधावयं ज्ञेयो विधिः संबन्धिबान्धवैः  । । ५.७४\[७३ं\] । ।  
विगतं तु विदेशस्थं शृणुयाद्यो ह्यनिर्दशम् ।  
यच्छेषं दशरात्रस्य तावदेवाशुचिर्भवेत् । । ५.७५\[७४ं\] । ।  
अतिक्रान्ते दशाहे च त्रिरात्रं अशुचिर्भवेत् ।  
संवत्सरे व्यतीते तु स्पृष्ट्वैवापो विशुध्यति  । । ५.७६\[७५ं\] । ।  
निर्दशं ज्ञातिमरणं श्रुत्वा पुत्रस्य जन्म च  ।  
सवासा जलं आप्लुत्य शुद्धो भवति मानवः  । । ५.७७\[७६ं\] । ।  
बाले देशान्तरस्थे च पृथक्पिण्डे च संस्थिते  ।  
सवासा जलं आप्लुत्य सद्य एव विशुध्यति  । । ५.७८\[७७ं\] । ।  
अन्तर्दशाहे स्यातां चेत्पुनर्मरणजन्मनी  ।  
तावत्स्यादशुचिर्विप्रो यावत्तत्स्यादनिर्दशम् । । ५.७९\[७८ं\] । ।  
त्रिरात्रं आहुराशौचं आचार्ये संस्थिते सति  ।  
तस्य पुत्रे च पत्न्यां च दिवारात्रं इति स्थितिः  । । ५.८०\[७९ं\] । ।  
श्रोत्रिये तूपसंपन्ने त्रिरात्रं अशुचिर्भवेत् ।  
मातुले पक्षिणीं रात्रिं शिष्यर्त्विग्बान्धवेषु च  । । ५.८१\[८०ं\] । ।  
प्रेते राजनि सज्योतिर्यस्य स्याद्विषये स्थितः  ।  
अश्रोत्रिये त्वहः कृत्स्नं अनूचाने तथा गुरौ  । । ५.८२\[८१ं\] । ।  
शुद्ध्येद्विप्रो दशाहेन द्वादशाहेन भूमिपः  ।  
वैश्यः पञ्चदशाहेन शूद्रो मासेन शुध्यति  । । ५.८३\[८२ं\] । ।  
न वर्धयेदघाहानि प्रत्यूहेन्नाग्निषु क्रियाः  ।  
न च तत्कर्म कुर्वाणः सनाभ्योऽप्यशुचिर्भवेत् । । ५.८४\[८३ं\] । ।  
दिवाकीर्तिं उदक्यां च पतितं सूतिकां तथा  ।  
शवं तत्स्पृष्टिनं चैव स्पृष्ट्वा स्नानेन शुध्यति  । । ५.८५\[८४ं\] । ।  
आचम्य प्रयतो नित्यं जपेदशुचिदर्शने  ।  
सौरान्मन्त्रान्यथोत्साहं पावमानीश्च शक्तितः  । । ५.८६\[८५ं\] । ।  
नारं स्पृष्ट्वास्थि सस्नेहं स्नात्वा विप्रो विशुध्यति  ।  
आचम्यैव तु निःस्नेहं गां आलभ्यार्कं ईक्ष्य वा  । । ५.८७\[८६ं\] । ।  
आदिष्टी नोदकं कुर्यादा व्रतस्य समापनात् ।  
समाप्ते तूदकं कृत्वा त्रिरात्रेणैव शुध्यति  । । ५.८८\[८७ं\] । ।  
वृथासंकरजातानां प्रव्रज्यासु च तिष्ठताम् ।  
आत्मनस्त्यागिनां चैव निवर्तेतोदकक्रिया  । । ५.८९\[८८ं\] । ।  
पाषण्डं आश्रितानां च चरन्तीनां च कामतः  ।  
गर्भभर्तृद्रुहां चैव सुरापीनां च योषिताम् । । ५.९०\[८९ं\] । ।  
आचार्यं स्वं उपाध्यायं पितरं मातरं गुरुम् ।  
निर्हृत्य तु व्रती प्रेतान्न व्रतेन वियुज्यते  । । ५.९१\[९०ं\] । ।  
दक्षिणेन मृतं शूद्रं पुरद्वारेण निर्हरेत् ।  
पश्चिमोत्तरपूर्वैस्तु यथायोगं द्विजन्मनः  । । ५.९२\[९१ं\] । ।  
न राज्ञां अघदोषोऽस्ति व्रतिनां न च सत्त्रिणाम् ।  
ऐन्द्रं स्थानं उपासीना ब्रह्मभूता हि ते सदा  । । ५.९३\[९२ं\] । ।  
राज्ञो महात्मिके स्थाने सद्यःशौचं विधीयते  ।  
प्रजानां परिरक्षार्थं आसनं चात्र कारणम् । । ५.९४\[९३ं\] । ।  
डिम्भाहवहतानां च विद्युता पार्थिवेन च  ।  
गोब्राह्मणस्य चैवार्थे यस्य चेच्छति पार्थिवः  । । ५.९५\[९४ं\] । ।  
सोमाग्न्यर्कानिलेन्द्राणां वित्ताप्पत्योर्यमस्य च  ।  
अष्टानां लोकपालानां वपुर्धारयते नृपः  । । ५.९६\[९५ं\] । ।  
लोकेशाधिष्ठितो राजा नास्याशौचं विधीयते  ।  
शौचाशौचं हि मर्त्यानां लोकेभ्यः प्रभवाप्ययौ  । । ५.९७\[९६ं\] । ।  
उद्यतैराहवे शस्त्रैः क्षत्रधर्महतस्य च  ।  
सद्यः संतिष्ठते यज्ञस्तथाशौचं इति स्थितिः  । । ५.९८\[९७ं\] । ।  
विप्रः शुध्यत्यपः स्पृष्ट्वा क्षत्रियो वाहनायुधम् ।  
वैश्यः प्रतोदं रश्मीन्वा यष्टिं शूद्रः कृतक्रियः  । । ५.९९\[९८ं\] । ।  
एतद्वोऽभिहितं शौचं सपिण्डेषु द्विजोत्तमाः  ।  
असपिण्डेषु सर्वेषु प्रेतशुद्धिं निबोधत  । । ५.१००\[९९ं\] । ।  
असपिण्डं द्विजं प्रेतं विप्रो निर्हृत्य बन्धुवत् ।  
विशुध्यति त्रिरात्रेण मातुराप्तांश्च बान्धवान् । । ५.१०१\[१००ं\] । ।  
यद्यन्नं अत्ति तेषां तु दशाहेनैव शुध्यति  ।  
अनदन्नन्नं अह्नैव न चेत्तस्मिन्गृहे वसेत् । । ५.१०२\[१०१ं\] । ।  
अनुगम्येच्छया प्रेतं ज्ञातिं अज्ञातिं एव च  ।  
स्नात्वा सचैलः स्पृष्ट्वाग्निं घृतं प्राश्य विशुध्यति  । । ५.१०३\[१०२ं\] । ।  
न विप्रं स्वेषु तिष्ठत्सु मृतं शूद्रेण नाययेत् ।  
अस्वर्ग्या ह्याहुतिः सा स्याच्छूद्रसंस्पर्शदूषिता  । । ५.१०४\[१०३ं\] । ।  
ज्ञानं तपोऽग्निराहारो मृन्मनो वार्युपाञ्जनम् ।  
वायुः कर्मार्ककालौ च शुद्धेः कर्तॄणि देहिनाम् । । ५.१०५\[१०४ं\] । ।  
सर्वेषां एव शौचानां अर्थशौचं परं स्मृतम् ।  
योऽर्थे शुचिर्हि स शुचिर्न मृद्वारिशुचिः शुचिः  । । ५.१०६\[१०५ं\] । ।  
क्षान्त्या शुध्यन्ति विद्वांसो दानेनाकार्यकारिणः  ।  
प्रच्छन्नपापा जप्येन तपसा वेदवित्तमाः  । । ५.१०७\[१०६ं\] । ।  
मृत्तोयैः शुध्यते शोध्यं नदी वेगेन शुध्यति  ।  
रजसा स्त्री मनोदुष्टा संन्यासेन द्विजोत्तमाः  । । ५.१०८\[१०७ं\] । ।  
अद्भिर्गात्राणि शुध्यन्ति मनः सत्येन शुध्यति  ।  
विद्यातपोभ्यां भूतात्मा बुद्धिर्ज्ञानेन शुध्यति  । । ५.१०९\[१०८ं\] । ।  
एष शौचस्य वः प्रोक्तः शरीरस्य विनिर्णयः  ।  
नानाविधानां द्रव्याणां शुद्धेः शृणुत निर्णयम् । । ५.११०\[१०९ं\] । ।  
तैजसानां मणीनां च सर्वस्याश्ममयस्य च  ।  
भस्मनाद्भिर्मृदा चैव शुद्धिरुक्ता मनीषिभिः  । । ५.१११\[११०ं\] । ।  
निर्लेपं काञ्चनं भाण्डं अद्भिरेव विशुध्यति  ।  
अब्जं अश्ममयं चैव राजतं चानुपस्कृतम् । । ५.११२\[१११ं\] । ।  
अपां अग्नेश्च संयोगाद्धैमं रौप्यं च निर्बभौ  ।  
तस्मात्तयोः स्वयोन्यैव निर्णेको गुणवत्तरः  । । ५.११३\[११२ं\] । ।  
ताम्रायःकांस्यरैत्यानां त्रपुणः सीसकस्य च  ।  
शौचं यथार्हं कर्तव्यं क्षाराम्लोदकवारिभिः  । । ५.११४\[११३ं\] । ।  
द्रवाणां चैव सर्वेषां शुद्धिरुत्पवनं स्मृतम् ।  
प्रोक्षणं संहतानां च दारवाणां च तक्षणम् । । ५.११५\[११४ं\] । ।  
मार्जनं यज्ञपात्राणां पाणिना यज्ञकर्मणि  ।  
चमसानां ग्रहाणां च शुद्धिः प्रक्षालनेन तु  । । ५.११६\[११५ं\] । ।  
चरूणां स्रुक्स्रुवाणां च शुद्धिरुष्णेन वारिणा  ।  
स्फ्यशूर्पशकटानां च मुसलोलूखलस्य च  । । ५.११७\[११६ं\] । ।  
अद्भिस्तु प्रोक्षणं शौचं बहूनां धान्यवाससाम् ।  
प्रक्षालनेन त्वल्पानां अद्भिः शौचं विधीयते  । । ५.११८\[११७ं\] । ।  
चैलवच्चर्मणां शुद्धिर्वैदलानां तथैव च  ।  
शाकमूलफलानां च धान्यवच्छुद्धिरिष्यते  । । ५.११९\[११८ं\] । ।  
कौशेयाविकयोरूषैः कुतपानां अरिष्टकैः  ।  
श्रीफलैरंशुपट्टानां क्षौमाणां गौरसर्षपैः  । । ५.१२०\[११९ं\] । ।  
क्षौमवच्छङ्खशृङ्गाणां अस्थिदन्तमयस्य च  ।  
शुद्धिर्विजानता कार्या गोमूत्रेणोदकेन वा  । । ५.१२१\[१२०ं\] । ।  
प्रोक्षणात्तृणकाष्ठं च पलालं चैव शुध्यति  ।  
मार्जनोपाञ्जनैर्वेश्म पुनःपाकेन मृन्मयम् । । ५.१२२\[१२१ं\] । ।  
मद्यैर्मूत्रैः पुरीषैर्वा ष्ठीवनैह्पूयशोणितैः  ।  
संस्पृष्टं नैव शुद्ध्येत पुनःपाकेन मृन्मयम् । । ५.१२३ । ।  
संमार्जनोपाञ्जनेन सेकेनोल्लेखनेन च  ।  
गवां च परिवासेन भूमिः शुध्यति पञ्चभिः  । । ५.१२४\[१२२ं\] । ।  
पक्षिजग्धं गवा घ्रातं अवधूतं अवक्षुतम् ।  
दूषितं केशकीटैश्च मृत्प्रक्षेपेण शुध्यति  । । ५.१२५\[१२३ं\] । ।  
यावन्नापैत्यमेध्याक्ताद्गन्धो लेपश्च तत्कृतः  ।  
तावन्मृद्वारि चादेयं सर्वासु द्रव्यशुद्धिषु  । । ५.१२६\[१२४ं\] । ।  
त्रीणि देवाः पवित्राणि ब्राह्मणानां अकल्पयन् ।  
अदृष्टं अद्भिर्निर्णिक्तं यच्च वाचा प्रशस्यते  । । ५.१२७\[१२५ं\] । ।  
आपः शुद्धा भूमिगता वैतृष्ण्यं यासु गोर्भवेत् ।  
अव्याप्ताश्चेदमेध्येन गन्धवर्णरसान्विताः  । । ५.१२८\[१२६ं\] । ।  
नित्यं शुद्धः कारुहस्तः पण्ये यच्च प्रसारितम् ।  
ब्रह्मचारिगतं भैक्ष्यं नित्यं मेध्यं इति स्थितिः  । । ५.१२९\[१२७ं\] । ।  
नित्यं आस्यं शुचि स्त्रीणां शकुनिः फलपातने  ।  
प्रस्रवे च शुचिर्वत्सः श्वा मृगग्रहणे शुचिः  । । ५.१३०\[१२८ं\] । ।  
श्वभिर्हतस्य यन्मांसं शुचि तन्मनुरब्रवीत् ।  
क्रव्याद्भिश्च हतस्यान्यैश्चण्डालाद्यैश्च दस्युभिः  । । ५.१३१\[१२९ं\]
| |  
ऊर्ध्वं नाभेर्यानि खानि तानि मेध्यानि सर्वशः  ।  
यान्यधस्तान्यमेध्यानि देहाच्चैव मलाश्च्युताः  । । ५.१३२\[१३०ं\] । ।  
मक्षिका विप्रुषश्छाया गौरश्वः सूर्यरश्मयः  ।  
रजो भूर्वायुरग्निश्च स्पर्शे मेध्यानि निर्दिशेत् । । ५.१३३\[१३१ं\] । ।  
विण्मूत्रोत्सर्गशुद्ध्यर्थं मृद्वार्यादेयं अर्थवत् ।  
दैहिकानां मलानां च शुद्धिषु द्वादशस्वपि  । । ५.१३४\[१३२ं\] । ।  
वसा शुक्रं असृङ्मज्जा मूत्रविट्घ्राणकर्णविट् ।  
श्लेश्म अश्रु दूषिका स्वेदो द्वादशैते नृणां मलाः  । । ५.१३५\[१३३ं\] । ।  
एका लिङ्गे गुदे तिस्रस्तथैकत्र करे दश  ।  
उभयोः सप्त दातव्या मृदः शुद्धिं अभीप्सता  । । ५.१३६\[१३४ं\] । ।  
एतच्छौचं गृहस्थानां द्विगुणं ब्रह्मचारिणाम् ।  
त्रिगुणं स्याद्वनस्थानां यतीनां तु चतुर्गुणम् । । ५.१३७\[१३५ं\] । ।  
कृत्वा मूत्रं पुरीषं वा खान्याचान्त उपस्पृशेत् ।  
वेदं अध्येष्यमाणश्च अन्नं अश्नंश्च सर्वदा  । । ५.१३८\[१३६ं\] । ।  
त्रिराचामेदपः पूर्वं द्विः प्रमृज्यात्ततो मुखम् ।  
शरीरं शौचं इच्छन्हि स्त्री शूद्रस्तु सकृत्सकृत् । । ५.१३९\[१३७ं\] । ।  
शूद्राणां मासिकं कार्यं वपनं न्यायवर्तिनाम् ।  
वैश्यवच्छौचकल्पश्च द्विजोच्छिष्टं च भोजनम् । । ५.१४०\[१३८ं\] । ।  
नोच्छिष्टं कुर्वते मुख्या विप्रुषोऽङ्गं न यान्ति याः  ।  
न श्मश्रूणि गतान्यास्यं न दन्तान्तरधिष्ठितम् । । ५.१४१\[१३९ं\] । ।  
स्पृशन्ति बिन्दवः पादौ य आचामयतः परान् ।  
भौमिकैस्ते समा ज्ञेया न तैराप्रयतो भवेत् । । ५.१४२\[१४०ं\] । ।  
उच्छिष्टेन तु संस्पृष्टो द्रव्यहस्तः कथं चन  ।  
अनिधायैव तद्द्रव्यं आचान्तः शुचितां इयात् । । ५.१४३\[१४१ं\] । ।  
वान्तो विरिक्तः स्नात्वा तु घृतप्राशनं आचरेत् ।  
आचामेदेव भुक्त्वान्नं स्नानं मैथुनिनः स्मृतम् । । ५.१४४\[१४२ं\] । ।  
सुप्त्वा क्षुत्वा च भुक्त्वा च निष्ठीव्योक्त्वानृतानि च  ।  
पीत्वापोऽध्येष्यमाणश्च आचामेत्प्रयतोऽपि सन् । । ५.१४५\[१४३ं\] । ।  
एषां शौचविधिः कृत्स्नो द्रव्यशुद्धिस्तथैव च  ।  
उक्तो वः सर्ववर्णानां स्त्रीणां धर्मान्निबोधत  । । ५.१४६\[१४४ं\] । ।  
बालया वा युवत्या वा वृद्धया वापि योषिता  ।  
न स्वातन्त्र्येण कर्तव्यं किं चिद्कार्यं गृहेष्वपि  । । ५.१४७\[१४५ं\]
| |  
बाल्ये पितुर्वशे तिष्ठेत्पाणिग्राहस्य यौवने  ।  
पुत्राणां भर्तरि प्रेते न भजेत्स्त्री स्वतन्त्रताम् । । ५.१४८\[१४६ं\]
| |  
पित्रा भर्त्रा सुतैर्वापि नेच्छेद्विरहं आत्मनः  ।  
एषां हि विरहेण स्त्री गर्ह्ये कुर्यादुभे कुले  । । ५.१४९\[१४७ं\] । ।  
सदा प्रहृष्टया भाव्यं गृहकार्ये च दक्षया  ।  
सुसंस्कृतोपस्करया व्यये चामुक्तहस्तया  । । ५.१५०\[१४८ं\] । ।  
यस्मै दद्यात्पिता त्वेनां भ्राता वानुमते पितुः  ।  
तं शुश्रूषेत जीवन्तं संस्थितं च न लङ्घयेत् । । ५.१५१\[१४९ं\] । ।  
मङ्गलार्थं स्वस्त्ययनं यज्ञश्चासां प्रजापतेः  ।  
प्रयुज्यते विवाहे तु प्रदानं स्वाम्यकारणम् । । ५.१५२\[१५०ं\] । ।  
अनृतावृतुकाले च मन्त्रसंस्कारकृत्पतिः  ।  
सुखस्य नित्यं दातेह परलोके च योषितः  । । ५.१५३\[१५१ं\] । ।  
विशीलः कामवृत्तो वा गुणैर्वा परिवर्जितः  ।  
उपचार्यः स्त्रिया साध्व्या सततं देववत्पतिः  । । ५.१५४\[१५२ं\] । ।  
नास्ति स्त्रीणां पृथग्यज्ञो न व्रतं नाप्युपोषणम् ।  
पतिं शुश्रूषते येन तेन स्वर्गे महीयते  । । ५.१५५\[१५३ं\] । ।  
पाणिग्राहस्य साध्वी स्त्री जीवतो वा मृतस्य वा  ।  
पतिलोकं अभीप्सन्ती नाचरेत्किं चिदप्रियम् । । ५.१५६\[१५४ं\] । ।  
कामं तु क्सपयेद्देहं पुष्पमूलफलैः शुभैः  ।  
न तु नामापि गृह्णीयात्पत्यौ प्रेते परस्य तु  । । ५.१५७\[१५५ं\] । ।  
आसीता मरणात्क्सान्ता नियता ब्रह्मचारिणी  ।  
यो धर्म एकपत्नीनां काङ्क्षन्ती तं अनुत्तमम् । । ५.१५८\[१५६ं\] । ।  
अनेकानि सहस्राणि कुमारब्रह्मचारिणाम् ।  
दिवं गतानि विप्राणां अकृत्वा कुलसंततिम् । । ५.१५९\[१५७ं\] । ।  
मृते भर्तरि साढ्वी स्त्री ब्रह्मचर्ये व्यवस्थिता  ।  
स्वर्गं गच्छत्यपुत्रापि यथा ते ब्रह्मचारिणः  । । ५.१६०\[१५८ं\] । ।  
अपत्यलोभाद्या तु स्त्री भर्तारं अतिवर्तते  ।  
सेह निन्दां अवाप्नोति परलोकाच्च हीयते  । । ५.१६१\[१५९ं\] । ।  
नान्योत्पन्ना प्रजास्तीह न चाप्यन्यपरिग्रहे  ।  
न द्वितीयश्च साध्वीनां क्व चिद्भर्तोपदिश्यते  । । ५.१६२\[१६०ं\] । ।  
पतिं हित्वापकृष्टं स्वं उत्कृष्टं या निषेवते  ।  
निन्द्यैव सा भवेल्लोके परपूर्वेति चोच्यते  । । ५.१६३\[१६१ं\] । ।  
व्यभिचारात्तु भर्तुः स्त्री लोके प्राप्नोति निन्द्यताम् ।  
शृगालयोनिं प्राप्नोति पापरोगैश्च पीड्यते  । । ५.१६४\[१६२ं\] । ।  
पतिं या नाभिचरति मनोवाग्देहसंयुता  ।  
सा भर्तृलोकं आप्नोति सद्भिः साध्वीति चोच्यते  । । ५.१६५\[१६३ं\] । ।  
अनेन नारी वृत्तेन मनोवाग्देहसंयता  ।  
इहाग्र्यां कीर्तिं आप्नोति पतिलोकं परत्र च  । । ५.१६६\[१६४ं\] । ।  
एवं वृत्तां सवर्णां स्त्रीं द्विजातिः पूर्वमारिणीम् ।  
दाहयेदग्निहोत्रेण यज्ञपात्रैश्च धर्मवित् । । ५.१६७\[१६५ं\] । ।  
भार्यायै पूर्वमारिण्यै दत्त्वाग्नीनन्त्यकर्मणि  ।  
पुनर्दारक्रियां कुर्यात्पुनराधानं एव च  । । ५.१६८\[१६६ं\] । ।  
अनेन विधिना नित्यं पञ्चयज्ञान्न हापयेत् ।  
द्वितीयं आयुषो भागं कृतदारो गृहे वसेत् । । ५.१६९\[१६७ं\] । ।

एवं गृहाश्रमे स्थित्वा विधिवत्स्नातको द्विजः  ।  
वने वसेत्तु नियतो यथावद्विजितेन्द्रियः  । । ६.१ । ।  
गृहस्थस्तु यथा पश्येद्वलीपलितं आत्मनः  ।  
अपत्यस्यैव चापत्यं तदारण्यं समाश्रयेत् । । ६.२ । ।  
संत्यज्य ग्राम्यं आहारं सर्वं चैव परिच्छदम् ।  
पुत्रेषु भार्यां निक्षिप्य वनं गच्छेत्सहैव वा  । । ६.३ । ।  
अग्निहोत्रं समादाय गृह्यं चाग्निपरिच्छदम् ।  
ग्रामादरण्यं निःसृत्य निवसेन्नियतेन्द्रियः  । । ६.४ । ।  
मुन्यन्नैर्विविधैर्मेध्यैः शाकमूलफलेन वा  ।  
एतानेव महायज्ञान्निर्वपेद्विधिपूर्वकम् । । ६.५ । ।  
वसीत चर्म चीरं वा सायं स्नायात्प्रगे तथा  ।  
जटाश्च बिभृयान्नित्यं श्मश्रुलोमनखानि च  । । ६.६ । ।  
यद्भक्ष्यं स्याद्ततो दद्याद्बलिं भिक्षां च शक्तितः  ।  
अम्मूलफलभिक्षाभिरर्चयेदाश्रमागतान् । । ६.७ । ।  
स्वाध्याये नित्ययुक्तः स्याद्दान्तो मैत्रः समाहितः  ।  
दाता नित्यं अनादाता सर्वभूतानुकम्पकः  । । ६.८ । ।  
वैतानिकं च जुहुयादग्निहोत्रं यथाविधि  ।  
दर्शं अस्कन्दयन्पर्व पौर्णमासं च योगतः  । । ६.९ । ।  
ऋक्षेष्ट्याग्रयणं चैव चातुर्मास्यानि चाहरेत् ।  
तुरायणं च क्रमशो दक्षस्यायनं एव च  । । ६.१० । ।  
वासन्तशारदैर्मेध्यैर्मुन्यन्नैः स्वयं आहृतैः  ।  
पुरोडाशांश्चरूंश्चैव विधिवन्निर्वपेत्पृथक् । । ६.११ । ।  
देवताभ्यस्तु तद्धुत्वा वन्यं मेध्यतरं हविः  ।  
शेषं आत्मनि युञ्जीत लवणं च स्वयं कृतम् । । ६.१२ । ।  
स्थलजाउदकशाकानि पुष्पमूलफलानि च  ।  
मेध्यवृक्षोद्भवान्यद्यात्स्नेहांश्च फलसंभवान् । । ६.१३ । ।  
वर्जयेन्मधु मांसं च भौमानि कवकानि च  ।  
भूस्तृणं शिग्रुकं चैव श्लेश्मातकफलानि च  । । ६.१४ । ।  
त्यजेदाश्वयुजे मासि मुन्यन्नं पूर्वसंचितम् ।  
जीर्णानि चैव वासांसि शाकमूलफलानि च  । । ६.१५ । ।  
न फालकृष्टं अश्नीयादुत्सृष्टं अपि केन चित् ।  
न ग्रामजातान्यार्तोऽपि मूलाणि च फलानि च  । । ६.१६ । ।  
अग्निपक्वाशनो वा स्यात्कालपक्वभुगेव वा  ।  
अश्मकुट्टो भवेद्वापि दन्तोलूखलिकोऽपि वा  । । ६.१७ । ।  
सद्यः प्रक्षालको वा स्यान्माससंचयिकोऽपि वा  ।  
षण्मासनिचयो वा स्यात्समानिचय एव वा  । । ६.१८ । ।  
नक्तं चान्नं समश्नीयाद्दिवा वाहृत्य शक्तितः  ।  
चतुर्थकालिको वा स्यात्स्याद्वाप्यष्टमकालिकः  । । ६.१९ । ।  
चान्द्रायणविधानैर्वा शुक्लकृष्णे च वर्तयेत् ।  
पक्षान्तयोर्वाप्यश्नीयाद्यवागूं क्वथितां सकृत् । । ६.२० । ।  
पुष्पमूलफलैर्वापि केवलैर्वर्तयेत्सदा  ।  
कालपक्वैः स्वयं शीर्णैर्वैखानसमते स्थितः  । । ६.२१ । ।  
भूमौ विपरिवर्तेत तिष्ठेद्वा प्रपदैर्दिनम् ।  
स्थानासनाभ्यां विहरेत्सवनेषूपयन्नपः  । । ६.२२ । ।  
ग्रीष्मे पञ्चतपास्तु स्याद्वर्षास्वभ्रावकाशिकः  ।  
आर्द्रवासास्तु हेमन्ते क्रमशो वर्धयंस्तपः  । । ६.२३ । ।  
उपस्पृशंस्त्रिषवणं पितॄन्देवांश्च तर्पयेत् ।  
तपश्चरंश्चोग्रतरं शोषयेद्देहं आत्मनः  । । ६.२४ । ।  
अग्नीनात्मनि वैतानान्समारोप्य यथाविधि  ।  
अनग्निरनिकेतः स्यान्मुनिर्मूलफलाशनः  । । ६.२५ । ।  
अप्रयत्नः सुखार्थेषु ब्रह्मचारी धराशयः  ।  
शरणेष्वममश्चैव वृक्षमूलनिकेतनः  । । ६.२६ । ।  
तापसेष्वेव विप्रेषु यात्रिकं भैक्षं आहरेत् ।  
गृहमेधिषु चान्येषु द्विजेषु वनवासिषु  । । ६.२७ । ।  
ग्रामादाहृत्य वाश्नीयादष्टौ ग्रासान्वने वसन् ।  
प्रतिगृह्य पुटेनैव पाणिना शकलेन वा  । । ६.२८ । ।  
एताश्चान्याश्च सेवेत दीक्षा विप्रो वने वसन् ।  
विविधाश्चाउपनिषदीरात्मसंसिद्धये श्रुतीः  । । ६.२९ । ।  
ऋषिभिर्ब्राह्मणैश्चैव गृहस्थैरेव सेविताः  ।  
विद्यातपोविवृद्ध्यर्थं शरीरस्य च शुद्धये  । । ६.३० । ।  
अपराजितां वास्थाय व्रजेद्दिशं अजिह्मगः  ।  
आ निपाताच्छरीरस्य युक्तो वार्यनिलाशनः  । । ६.३१ । ।  
आसां महर्षिचर्याणां त्यक्त्वान्यतमया तनुम् ।  
वीतशोकभयो विप्रो ब्रह्मलोके महीयते  । । ६.३२ । ।  
वनेषु च विहृत्यैवं तृतीयं भागं आयुषः  ।  
चतुर्थं आयुषो भागं त्यक्वा सङ्गान्परिव्रजेत् । । ६.३३ । ।  
आश्रमादाश्रमं गत्वा हुतहोमो जितेन्द्रियः  ।  
भिक्षाबलिपरिश्रान्तः प्रव्रजन्प्रेत्य वर्धते  । । ६.३४ । ।  
ऋणानि त्रीण्यपाकृत्य मनो मोक्षे निवेशयेत् ।  
अनपाकृत्य मोक्षं तु सेवमानो व्रजत्यधः  । । ६.३५ । ।  
अधीत्य विधिवद्वेदान्पुत्रांश्चोत्पाद्य धर्मतः  ।  
इष्ट्वा च शक्तितो यज्ञैर्मनो मोक्षे निवेशयेत् । । ६.३६ । ।  
अनधीत्य द्विजो वेदाननुत्पाद्य तथा सुतान् ।  
अनिष्ट्वा चैव यज्ञैश्च मोक्षं इच्छन्व्रजत्यधः  । । ६.३७ । ।  
प्राजापत्यं निरुप्येष्टिं सर्ववेदसदक्षिणाम् ।  
आत्मन्यग्नीन्समारोप्य ब्राह्मणः प्रव्रजेद्गृहात् । । ६.३८ । ।  
यो दत्त्वा सर्वभूतेभ्यः प्रव्रजत्यभयं गृहात् ।  
तस्य तेजोमया लोका भवन्ति ब्रह्मवादिनः  । । ६.३९ । ।  
यस्मादण्वपि भूतानां द्विजान्नोत्पद्यते भयम् ।  
तस्य देहाद्विमुक्तस्य भयं नास्ति कुतश्चन  । । ६.४० । ।  
अगारादभिनिष्क्रान्तः पवित्रोपचितो मुनिः  ।  
समुपोढेषु कामेषु निरपेक्षः परिव्रजेत् । । ६.४१ । ।  
एक एव चरेन्नित्यं सिद्ध्यर्थं असहायवान् ।  
सिद्धिं एकस्य संपश्यन्न जहाति न हीयते  । । ६.४२ । ।  
अनग्निरनिकेतः स्याद्ग्रामं अन्नार्थं आश्रयेत् ।  
उपेक्षकोऽसंकुसुको मुनिर्भावसमाहितः  । । ६.४३ । ।  
कपालं वृक्षमूलानि कुचेलं असहायता  ।  
समता चैव सर्वस्मिन्नेतन्मुक्तस्य लक्षणम् । । ६.४४ । ।  
नाभिनन्देत मरणं नाभिनन्देत जीवितम् ।  
कालं एव प्रतीक्षेत निर्वेशं भृतको यथा  । । ६.४५ । ।  
दृष्टिपूतं न्यसेत्पादं वस्त्रपूतं जलं पिबेत् ।  
सत्यपूतां वदेद्वाचं मनःपूतं समाचरेत् । । ६.४६ । ।  
अतिवादांस्तितिक्षेत नावमन्येत कं चन  ।  
न चेमं देहं आश्रित्य वैरं कुर्वीत केन चित् । । ६.४७ । ।  
क्रुद्ध्यन्तं न प्रतिक्रुध्येदाक्रुष्टः कुशलं वदेत् ।  
सप्तद्वारावकीर्णां च न वाचं अनृतां वदेत् । । ६.४८ । ।  
अध्यात्मरतिरासीनो निरपेक्षो निरामिषः  ।  
आत्मनैव सहायेन सुखार्थी विचरेदिह  । । ६.४९ । ।  
न चोत्पातनिमित्ताभ्यां न नक्षत्राङ्गविद्यया  ।  
नानुशासनवादाभ्यां भिक्षां लिप्सेत कर्हि चित् । । ६.५० । ।  
न तापसैर्ब्राह्मणैर्वा वयोभिरपि वा श्वभिः  ।  
आकीर्णं भिक्षुकैर्वान्यैरगारं उपसंव्रजेत् । । ६.५१ । ।  
क्ल्प्तकेशनखश्मश्रुः पात्री दण्डी कुसुम्भवान् ।  
विचरेन्नियतो नित्यं सर्वभूतान्यपीडयन् । । ६.५२ । ।  
अतैजसानि पात्राणि तस्य स्युर्निर्व्रणानि च  ।  
तेषां अद्भिः स्मृतं शौचं चमसानां इवाध्वरे  । । ६.५३ । ।  
अलाबुं दारुपात्रं च मृण्मयं वैदलं तथा  ।  
एताणि यतिपात्राणि मनुः स्वायंभुवोऽब्रवीत् । । ६.५४ । ।  
एककालं चरेद्भैक्षं न प्रसज्जेत विस्तरे  ।  
भैक्षे प्रसक्तो हि यतिर्विषयेष्वपि सज्जति  । । ६.५५ । ।  
विधूमे सन्नमुसले व्यङ्गारे भुक्तवज्जने  ।  
वृत्ते शरावसंपाते भिक्षां नित्यं यतिश्चरेत् । । ६.५६ । ।  
अलाभे न विषदी स्याल्लाभे चैव न हर्षयेत् ।  
प्राणयात्रिकमात्रः स्यान्मात्रासङ्गाद्विनिर्गतः  । । ६.५७ । ।  
अभिपूजितलाभांस्तु जुगुप्सेतैव सर्वशः  ।  
अभिपूजितलाभैश्च यतिर्मुक्तोऽपि बध्यते  । । ६.५८ । ।  
अल्पान्नाभ्यवहारेण रहःस्थानासनेन च  ।  
ह्रियमाणानि विषयैरिन्द्रियाणि निवर्तयेत् । । ६.५९ । ।  
इन्द्रियाणां निरोधेन रागद्वेशक्षयेण च  ।  
अहिंसया च भूतानां अमृतत्वाय कल्पते  । । ६.६० । ।  
अवेक्षेत गतीर्नॄणां कर्मदोषसमुद्भवाः  ।  
निरये चैव पतनं यातनाश्च यमक्षये  । । ६.६१ । ।  
विप्रयोगं प्रियैश्चैव संयोगं च तथाप्रियैः  ।  
जरया चाभिभवनं व्याधिभिश्चोपपीडनम् । । ६.६२ । ।  
देहादुत्क्रमणं चाष्मात्पुनर्गर्भे च संभवम् ।  
योनिकोटिसहस्रेषु सृतीश्चास्यान्तरात्मनः  । । ६.६३ । ।  
अधर्मप्रभवं चैव दुःखयोगं शरीरिणाम् ।  
धर्मार्थप्रभवं चैव सुखसंयोगं अक्षयम् । । ६.६४ । ।  
सूक्ष्मतां चान्ववेक्षेत योगेन परमात्मनः  ।  
देहेषु च समुत्पत्तिं उत्तमेष्वधमेषु च  । । ६.६५ । ।  
दूषितोऽपि चरेद्धर्मं यत्र तत्राश्रमे रतः  ।  
समः सर्वेषु भूतेषु न लिङ्गं धर्मकारणम् । । ६.६६ । ।  
फलं कतकवृक्षस्य यद्यप्यम्बुप्रसादकम् ।  
न नामग्रहणादेव तस्य वारि प्रसीदति  । । ६.६७ । ।  
संरक्षणार्थं जन्तूनां रात्रावहनि वा सदा  ।  
शरीरस्यात्यये चैव समीक्ष्य वसुधां चरेत् । । ६.६८ । ।  
अह्ना रात्र्या च याञ् जन्तून्हिनस्त्यज्ञानतो यतिः  ।  
तेषां स्नात्वा विशुद्ध्यर्थं प्राणायामान्षडाचरेत् । । ६.६९ । ।  
प्राणायामा ब्राह्मणस्य त्रयोऽपि विधिवत्कृताः  ।  
व्याहृतिप्रणवैर्युक्ता विज्ञेयं परमं तपः  । । ६.७० । ।  
दह्यन्ते ध्मायमानानां धातूनां हि यथा मलाः  ।  
तथेन्द्रियाणां दह्यन्ते दोषाः प्राणस्य निग्रहात् । । ६.७१ । ।  
प्राणायमैर्दहेद्दोषान्धारणाभिश्च किल्बिषम् ।  
प्रत्याहारेण संसर्गान्ध्यानेनानीश्वरान्गुणान् । । ६.७२ । ।  
उच्चावचेषु भूतेषु दुर्ज्ञेयां अकृतात्मभिः  ।  
ध्यानयोगेन संपश्येद्गतिं अस्यान्तरात्मनः  । । ६.७३ । ।  
सम्यग्दर्शनसंपन्नः कर्मभिर्न निबध्यते  ।  
दर्शनेन विहीनस्तु संसारं प्रतिपद्यते  । । ६.७४ । ।  
अहिंसयेन्द्रियासङ्गैर्वैदिकैश्चैव कर्मभिः  ।  
तपसश्चरणैश्चोग्रैः साधयन्तीह तत्पदम् । । ६.७५ । ।  
अस्थिस्थूणं स्नायुयुतं मांसशोणितलेपनम् ।  
चर्मावनद्धं दुर्गन्धि पूर्णं मूत्रपुरीषयोः  । । ६.७६ । ।  
जराशोकसमाविष्टं रोगायतनं आतुरम् ।  
रजस्वलं अनित्यं च भूतावासं इमं त्यजेत् । । ६.७७ । ।  
नदीकूलं यथा वृक्षो वृक्षं वा शकुनिर्यथा  ।  
तथा त्यजन्निमं देहं कृच्छ्राद्ग्राहाद्विमुच्यते  । । ६.७८ । ।  
प्रियेषु स्वेषु सुकृतं अप्रियेषु च दुष्कृतम् ।  
विसृज्य ध्यानयोगेन ब्रह्माभ्येति सनातनम् । । ६.७९ । ।  
यदा भावेन भवति सर्वभावेषु निःस्पृहः  ।  
तदा सुखं अवाप्नोति प्रेत्य चेह च शाश्वतम् । । ६.८० । ।  
अनेन विधिना सर्वांस्त्यक्त्वा सङ्गाञ् शनैः शनैः  ।  
सर्वद्वन्द्वविनिर्मुक्तो ब्रह्मण्येवावतिष्ठते  । । ६.८१ । ।  
ध्यानिकं सर्वं एवैतद्यदेतदभिशब्दितम् ।  
न ह्यनध्यात्मवित्कश्चित्क्रियाफलं उपाश्नुते  । । ६.८२ । ।  
अधियज्ञं ब्रह्म जपेदाधिदैविकं एव च  ।  
आध्यात्मिकं च सततं वेदान्ताभिहितं च यत् । । ६.८३ । ।  
इदं शरणं अज्ञानां इदं एव विजानताम् ।  
इदं अन्विच्छतां स्वर्गं इदं आनन्त्यं इच्छताम् । । ६.८४ । ।  
अनेन क्रमयोगेन परिव्रजति यो द्विजः  ।  
स विधूयेह पाप्मानं परं ब्रह्माधिगच्छति  । । ६.८५ । ।  
एष धर्मोऽनुशिष्टो वो यतीनां नियतात्मनाम् ।  
वेदसंन्यासिकानां तु कर्मयोगं निबोधत  । । ६.८६ । ।  
ब्रह्मचारी गृहस्थश्च वानप्रस्थो यतिस्तथा  ।  
एते गृहस्थप्रभवाश्चत्वारः पृथगाश्रमाः  । । ६.८७ । ।  
सर्वेऽपि क्रमशस्त्वेते यथाशास्त्रं निषेविताः  ।  
यथोक्तकारिणं विप्रं नयन्ति परमां गतिम् । । ६.८८ । ।  
सर्वेषां अपि चैतेषां वेदस्मृतिविधानतः  ।  
गृहस्थ उच्यते श्रेष्ठः स त्रीनेतान्बिभर्ति हि  । । ६.८९ । ।  
यथा नदीनदाः सर्वे सागरे यान्ति संस्थितिम् ।  
तथैवाश्रमिणः सर्वे गृहस्थे यान्ति संस्थितिम् । । ६.९० । ।  
चतुर्भिरपि चैवैतैर्नित्यं आश्रमिभिर्द्विजैः  ।  
दशलक्षणको धर्मः सेवितव्यः प्रयत्नतः  । । ६.९१ । ।  
धृतिः क्षमा दमोऽस्तेयं शौचं इन्द्रियनिग्रहः  ।  
धीर्विद्या सत्यं अक्रोधो दशकं धर्मलक्षणम् । । ६.९२ । ।  
दश लक्षणानि धर्मस्य ये विप्राः समधीयते  ।  
अधीत्य चानुवर्तन्ते ते यान्ति परमां गतिम् । । ६.९३ । ।  
दशलक्षणकं धर्मं अनुतिष्ठन्समाहितः  ।  
वेदान्तं विधिवच्छ्रुत्वा संन्यसेदनृणो द्विजः  । । ६.९४ । ।  
संन्यस्य सर्वकर्माणि कर्मदोषानपानुदन् ।  
नियतो वेदं अभ्यस्य पुत्रैश्वर्ये सुखं वसेत् । । ६.९५ । ।  
एवं संन्यस्य कर्माणि स्वकार्यपरमोऽस्पृहः  ।  
संन्यासेनापहत्यैनः प्राप्नोति परमं गतिम् । । ६.९६ । ।  
एष वोऽभिहितो धर्मो ब्राह्मणस्य चतुर्विधः  ।  
पुण्योऽक्षयफलः प्रेत्य राज्ञां धर्मं निबोधत  । । ६.९७ । ।

राजधर्मान्प्रवक्ष्यामि यथावृत्तो भवेन्नृपः  ।  
संभवश्च यथा तस्य सिद्धिश्च परमा यथा  । । ७.१ । ।  
ब्राह्मं प्राप्तेन संस्कारं क्षत्रियेण यथाविधि  ।  
सर्वस्यास्य यथान्यायं कर्तव्यं परिरक्षणम् । । ७.२ । ।  
अराजके हि लोकेऽस्मिन्सर्वतो विद्रुतो भयात् ।  
रक्षार्थं अस्य सर्वस्य राजानं असृजत्प्रभुः  । । ७.३ । ।  
इन्द्रानिलयमार्काणां अग्नेश्च वरुणस्य च  ।  
चन्द्रवित्तेशयोश्चैव मात्रा निर्हृत्य शाश्वतीः  । । ७.४ । ।  
यस्मादेषां सुरेन्द्राणां मात्राभ्यो निर्मितो नृपः  ।  
तस्मादभिभवत्येष सर्वभूतानि तेजसा  । । ७.५ । ।  
तपत्यादित्यवच्चैष चक्षूंषि च मनांसि च  ।  
न चैनं भुवि शक्नोति कश्चिदप्यभिवीक्षितुम् । । ७.६ । ।  
सोऽग्निर्भवति वायुश्च सोऽर्कः सोमः स धर्मराट् ।  
स कुबेरः स वरुणः स महेन्द्रः प्रभावतः  । । ७.७ । ।  
बालोऽपि नावमान्तव्यो मनुष्य इति भूमिपः  ।  
महती देवता ह्येषा नररूपेण तिष्ठति  । । ७.८ । ।  
एकं एव दहत्यग्निर्नरं दुरुपसर्पिणम् ।  
कुलं दहति राजाग्निः सपशुद्रव्यसंचयम् । । ७.९ । ।  
कार्यं सोऽवेक्ष्य शक्तिं च देशकालौ च तत्त्वतः  ।  
कुरुते धर्मसिद्ध्यर्थं विश्वरूपं पुनः पुनः  । । ७.१० । ।  
यस्य प्रसादे पद्मा श्रीर्विजयश्च पराक्रमे  ।  
मृत्युश्च वसति क्रोधे सर्वतेजोमयो हि सः  । । ७.११ । ।  
तं यस्तु द्वेष्टि संमोहात्स विनश्यत्यसंशयम् ।  
तस्य ह्याशु विनाशाय राजा प्रकुरुते मनः  । । ७.१२ । ।  
तस्माद्धर्मं यं इष्टेषु स व्यवस्येन्नराधिपः  ।  
अनिष्टं चाप्यनिष्टेषु तं धर्मं न विचालयेत् । । ७.१३ । ।  
तस्यार्थे सर्वभूतानां गोप्तारं धर्मं आत्मजम् ।  
ब्रह्मतेजोमयं दण्डं असृजत्पूर्वं ईश्वरः  । । ७.१४ । ।  
तस्य सर्वाणि भूतानि स्थावराणि चराणि च  ।  
भयाद्भोगाय कल्पन्ते स्वधर्मान्न चलन्ति च  । । ७.१५ । ।  
तं देशकालौ शक्तिं च विद्यां चावेक्ष्य तत्त्वतः  ।  
यथार्हतः संप्रणयेन्नरेष्वन्यायवर्तिषु  । । ७.१६ । ।  
स राजा पुरुषो दण्डः स नेता शासिता च सः  ।  
चतुर्णां आश्रमाणां च धर्मस्य प्रतिभूः स्मृतः  । । ७.१७ । ।  
दण्डः शास्ति प्रजाः सर्वा दण्ड एवाभिरक्षति  ।  
दण्डः सुप्तेषु जागर्ति दण्डं धर्मं विदुर्बुधाः  । । ७.१८ । ।  
समीक्ष्य स धृतः सम्यक्सर्वा रञ्जयति प्रजाः  ।  
असमीक्ष्य प्रणीतस्तु विनाशयति सर्वतः  । । ७.१९ । ।  
यदि न प्रणयेद्राजा दण्डं दण्ड्येष्वतन्द्रितः  ।  
शूले मत्स्यानिवापक्ष्यन्दुर्बलान्बलवत्तराः  । । ७.२० । ।  
अद्यात्काकः पुरोडाशं श्वा च लिह्याद्धविस्तथा  ।  
स्वाम्यं च न स्यात्कस्मिंश्चित्प्रवर्तेताधरोत्तरम् । । ७.२१ । ।  
सर्वो दण्डजितो लोको दुर्लभो हि शुचिर्नरः  ।  
दण्डस्य हि भयात्सर्वं जगद्भोगाय कल्पते  । । ७.२२ । ।  
देवदानवगन्धर्वा रक्षांसि पतगोरगाः  ।  
तेऽपि भोगाय कल्पन्ते दण्डेनैव निपीडिताः  । । ७.२३ । ।  
दुष्येयुः सर्ववर्णाश्च भिद्येरन्सर्वसेतवः  ।  
सर्वलोकप्रकोपश्च भवेद्दण्डस्य विभ्रमात् । । ७.२४ । ।  
यत्र श्यामो लोहिताक्षो दण्डश्चरति पापहा  ।  
प्रजास्तत्र न मुह्यन्ति नेता चेत्साधु पश्यति  । । ७.२५ । ।  
तस्याहुः संप्रणेतारं राजानं सत्यवादिनम् ।  
समीक्ष्यकारिणं प्राज्ञं धर्मकामार्थकोविदम् । । ७.२६ । ।  
तं राजा प्रणयन्सम्यक्त्रिवर्गेणाभिवर्धते  ।  
कामात्मा विषमः क्षुद्रो दण्डेनैव निहन्यते  । । ७.२७ । ।  
दण्डो हि सुमहत्तेजो दुर्धरश्चाकृतात्मभिः  ।  
धर्माद्विचलितं हन्ति नृपं एव सबान्धवम् । । ७.२८ । ।  
ततो दुर्गं च राष्ट्रं च लोकं च सचराचरम् ।  
अन्तरिक्षगतांश्चैव मुनीन्देवांश्च पीडयेत् । । ७.२९ । ।  
सोऽसहायेन मूढेन लुब्धेनाकृतबुद्धिना  ।  
न शक्यो न्यायतो नेतुं सक्तेन विषयेषु च  । । ७.३० । ।  
शुचिना सत्यसंधेन यथाशास्त्रानुसारिणा  ।  
प्रणेतुं शक्यते दण्डः सुसहायेन धीमता  । । ७.३१ । ।  
स्वराष्ट्रे न्यायवृत्तः स्याद्भृशदण्डश्च शत्रुषु  ।  
सुहृत्स्वजिह्मः स्निग्धेषु ब्राह्मणेषु क्षमान्वितः  । । ७.३२ । ।  
एवंवृत्तस्य नृपतेः शिलोञ्छेनापि जीवतः  ।  
विस्तीर्यते यशो लोके तैलबिन्दुरिवाम्भसि  । । ७.३३ । ।  
अतस्तु विपरीतस्य नृपतेरजितात्मनः  ।  
संक्षिप्यते यशो लोके घृतबिन्दुरिवाम्भसि  । । ७.३४ । ।  
स्वे स्वे धर्मे निविष्टानां सर्वेषां अनुपूर्वशः  ।  
वर्णानां आश्रमाणां च राजा सृष्टोऽभिरक्षिता  । । ७.३५ । ।  
तेन यद्यत्सभृत्येन कर्तव्यं रक्षता प्रजाः  ।  
तत्तद्वोऽहं प्रवक्ष्यामि यथावदनुपूर्वशः  । । ७.३६ । ।  
ब्राह्मणान्पर्युपासीत प्रातरुत्थाय पार्थिवः  ।  
त्रैविद्यवृद्धान्विदुषस्तिष्ठेत्तेषां च शासने  । । ७.३७ । ।  
वृद्धांश्च नित्यं सेवेत विप्रान्वेदविदः शुचीन् ।  
वृद्धसेवी हि सततं रक्षोभिरपि पूज्यते  । । ७.३८ । ।  
तेभ्योऽधिगच्छेद्विनयं विनीतात्मापि नित्यशः  ।  
विनीतात्मा हि नृपतिर्न विनश्यति कर्हि चित् । । ७.३९ । ।  
बहवोऽविनयान्नष्टा राजानः सपरिच्छदाः  ।  
वनस्था अपि राज्यानि विनयात्प्रतिपेदिरे  । । ७.४० । ।  
वेनो विनष्टोऽविनयान्नहुषश्चैव पार्थिवः  ।  
सुदाः पैजवनश्चैव सुमुखो निमिरेव च  । । ७.४१ । ।  
पृथुस्तु विनयाद्राज्यं प्राप्तवान्मनुरेव च  ।  
कुबेरश्च धनैश्वर्यं ब्राह्मण्यं चैव गाधिजः  । । ७.४२ । ।  
त्रैविद्येभ्यस्त्रयीं विद्यां दण्डनीतिं च शाश्वतीम् ।  
आन्वीक्षिकीं चात्मविद्यां वार्तारम्भांश्च लोकतः  । । ७.४३ । ।  
इन्द्रियाणां जये योगं समातिष्ठेद्दिवानिशम् ।  
जितेन्द्रियो हि शक्नोति वशे स्थापयितुं प्रजाः  । । ७.४४ । ।  
दश कामसमुत्थानि तथाष्टौ क्रोधजानि च  ।  
व्यसनानि दुरन्तानि प्रयत्नेन विवर्जयेत् । । ७.४५ । ।  
कामजेषु प्रसक्तो हि व्यसनेषु महीपतिः  ।  
वियुज्यतेऽर्थधर्माभ्यां क्रोधजेष्वात्मनैव तु  । । ७.४६ । ।  
मृगयाक्षो दिवास्वप्नः परिवादः स्त्रियो मदः  ।  
तौर्यत्रिकं वृथाट्या च कामजो दशको गणः  । । ७.४७ । ।  
पैशुन्यं साहसं द्रोह ईर्ष्यासूयार्थदूषणम् ।  
वाग्दण्डजं च पारुष्यं क्रोधजोऽपि गणोऽष्टकः  । । ७.४८ । ।  
द्वयोरप्येतयोर्मूलं यं सर्वे कवयो विदुः  ।  
तं यत्नेन जयेल्लोभं तज्जावेतावुभौ गणौ  । । ७.४९ । ।  
पानं अक्षाः स्त्रियश्चैव मृगया च यथाक्रमम् ।  
एतत्कष्टतमं विद्याच्चतुष्कं कामजे गणे  । । ७.५० । ।  
दण्डस्य पातनं चैव वाक्पारुष्यार्थदूषणे  ।  
क्रोधजेऽपि गणे विद्यात्कष्टं एतत्त्रिकं सदा  । । ७.५१ । ।  
सप्तकस्यास्य वर्गस्य सर्वत्रैवानुषङ्गिणः  ।  
पूर्वं पूर्वं गुरुतरं विद्याद्व्यसनं आत्मवान् । । ७.५२ । ।  
व्यसनस्य च मृत्योश्च व्यसनं कष्टं उच्यते  ।  
व्यसन्यधोऽधो व्रजति स्वर्यात्यव्यसनी मृतः  । । ७.५३ । ।  
मौलाञ् शास्त्रविदः शूरांल्लब्धलक्षान्कुलोद्भवान् ।  
सचिवान्सप्त चाष्टौ वा प्रकुर्वीत परीक्षितान् । । ७.५४ । ।  
अपि यत्सुकरं कर्म तदप्येकेन दुष्करम् ।  
विशेषतोऽसहायेन किं तु राज्यं महोदयम् । । ७.५५ । ।  
तैः सार्धं चिन्तयेन्नित्यं सामान्यं संधिविग्रहम् ।  
स्थानं समुदयं गुप्तिं लब्धप्रशमनानि च  । । ७.५६ । ।  
तेषां स्वं स्वं अभिप्रायं उपलभ्य पृथक्पृथक् ।  
समस्तानां च कार्येषु विदध्याद्धितं आत्मनः  । । ७.५७ । ।  
सर्वेषां तु विशिष्टेन ब्राह्मणेन विपश्चिता  ।  
मन्त्रयेत्परमं मन्त्रं राजा षाड्गुण्यसंयुतम् । । ७.५८ । ।  
नित्यं तस्मिन्समाश्वस्तः सर्वकार्याणि निःक्षिपेत् ।  
तेन सार्धं विनिश्चित्य ततः कर्म समारभेत् । । ७.५९ । ।  
अन्यानपि प्रकुर्वीत शुचीन्प्राज्ञानवस्थितान् ।  
सम्यगर्थसमाहर्तॄनमात्यान्सुपरीक्षितान् । । ७.६० । ।  
निर्वर्तेतास्य यावद्भिरितिकर्तव्यता नृभिः  ।  
तावतोऽतन्द्रितान्दक्षान्प्रकुर्वीत विचक्षणान् । । ७.६१ । ।  
तेषां अर्थे नियुञ्जीत शूरान्दक्षान्कुलोद्गतान् ।  
शुचीनाकरकर्मान्ते भीरूनन्तर्निवेशने  । । ७.६२ । ।  
दूतं चैव प्रकुर्वीत सर्वशास्त्रविशारदम् ।  
इङ्गिताकारचेष्टज्ञं शुचिं दक्षं कुलोद्गतम् । । ७.६३ । ।  
अनुरक्तः शुचिर्दक्षः स्मृतिमान्देशकालवित् ।  
वपुष्मान्वीतभीर्वाग्मी दूतो राज्ञः प्रशस्यते  । । ७.६४ । ।  
अमात्ये दण्ड आयत्तो दण्डे वैनयिकी क्रिया  ।  
नृपतौ कोशराष्ट्रे च दूते संधिविपर्ययौ  । । ७.६५ । ।  
दूत एव हि संधत्ते भिनत्त्येव च संहतान् ।  
दूतस्तत्कुरुते कर्म भिद्यन्ते येन मानवः  । । ७.६६ । ।  
स विद्यादस्य कृत्येषु निर्गूढेङ्गितचेष्टितैः  ।  
आकारं इङ्गितं चेष्टां भृत्येषु च चिकीर्षितम् । । ७.६७ । ।  
बुद्ध्वा च सर्वं तत्त्वेन परराजचिकीर्षितम् ।  
तथा प्रयत्नं आतिष्ठेद्यथात्मानं न पीडयेत् । । ७.६८ । ।  
जाङ्गलं सस्यसंपन्नं आर्यप्रायं अनाविलम् ।  
रम्यं आनतसामन्तं स्वाजीव्यं देशं आवसेत् । । ७.६९ । ।  
धन्वदुर्गं महीदुर्गं अब्दुर्गं वार्क्षं एव वा  ।  
नृदुर्गं गिरिदुर्गं वा समाश्रित्य वसेत्पुरम् । । ७.७० । ।  
सर्वेण तु प्रयत्नेन गिरिदुर्गं समाश्रयेत् ।  
एषां हि बाहुगुण्येन गिरिदुर्गं विशिष्यते  । । ७.७१ । ।  
त्रिण्याद्यान्याश्रितास्त्वेषां मृगगर्ताश्रयाप्चराः  ।  
त्रीण्युत्तराणि क्रमशः प्लवंगमनरामराः  । । ७.७२ । ।  
यथा दुर्गाश्रितानेतान्नोपहिंसन्ति शत्रवः  ।  
तथारयो न हिंसन्ति नृपं दुर्गसमाश्रितम् । । ७.७३ । ।  
एकः शतं योधयति प्राकारस्थो धनुर्धरः  ।  
शतं दशसहस्राणि तस्माद्दुर्गं विधीयते  । । ७.७४ । ।  
तत्स्यादायुधसंपन्नं धनधान्येन वाहनैः  ।  
ब्राह्मणैः शिल्पिभिर्यन्त्रैर्यवसेनोदकेन च  । । ७.७५ । ।  
तस्य मध्ये सुपर्याप्तं कारयेद्गृहं आत्मनः  ।  
गुप्तं सर्वर्तुकं शुभ्रं जलवृक्षसमन्वितम् । । ७.७६ । ।  
तदध्यास्योद्वहेद्भार्यां सवर्णां लक्षणान्विताम् ।  
कुले महति संभूतां हृद्यां रूपगुणान्वीताम् । । ७.७७ । ।  
पुरोहितं च कुर्वीत वृणुयादेव च र्त्विजः  ।  
तेऽस्य गृह्याणि कर्माणि कुर्युर्वैतानिकानि च  । । ७.७८ । ।  
यजेत राजा क्रतुभिर्विविधैराप्तदक्षिणैः  ।  
धर्मार्थं चैव विप्रेभ्यो दद्याद्भोगान्धनानि च  । । ७.७९ । ।  
सांवत्सरिकं आप्तैश्च राष्ट्रादाहारयेद्बलिम् ।  
स्याच्चाम्नायपरो लोके वर्तेत पितृवन्नृषु  । । ७.८० । ।  
अध्यक्षान्विविधान्कुर्यात्तत्र तत्र विपश्चितः  ।  
तेऽस्य सर्वाण्यवेक्षेरन्नृणां कार्याणि कुर्वताम् । । ७.८१ । ।  
आवृत्तानां गुरुकुलाद्विप्राणां पूजको भवेत् ।  
नृपाणां अक्षयो ह्येष निधिर्ब्राह्मोऽभिधीयते  । । ७.८२ । ।  
न तं स्तेना न चामित्रा हरन्ति न च नश्यति  ।  
तस्माद्राज्ञा निधातव्यो ब्राह्मणेष्वक्षयो निधिः  । । ७.८३ । ।  
न स्कन्दते न व्यथते न विनश्यति कर्हि चित् ।  
वरिष्ठं अग्निहोत्रेभ्यो ब्राह्मणस्य मुखे हुतम् । । ७.८४ । ।  
समं अब्राह्मणे दानं द्विगुणं ब्राह्मणब्रुवे  ।  
प्राधीते शतसाहस्रं अनन्तं वेदपारगे  । । ७.८५ । ।  
पात्रस्य हि विशेषेण श्रद्दधानतयैव च  ।  
अल्पं वा बहु वा प्रेत्य दानस्य फलं अश्नुते  । । ७.८६ । ।  
देशकालविधानेन द्रव्यं श्रद्धासमन्वितम् ।  
पात्रे प्रदीयते यत्तु तद्धर्मस्य प्रसाधनम् । । ७.८७ं । ।  
समोत्तमाधमै राजा त्वाहूतः पालयन्प्रजाः  ।  
न निवर्तेत संग्रामात्क्षात्रं धर्मं अनुस्मरन् । । ७.८७\[८८ं\] । ।  
संग्रामेष्वनिवर्तित्वं प्रजानां चैव पालनम् ।  
शुश्रूषा ब्राह्मणानां च राज्ञां श्रेयस्करं परम् । । ७.८८\[८९ं\] । ।  
आहवेषु मिथोऽन्योन्यं जिघांसन्तो महीक्षितः  ।  
युध्यमानाः परं शक्त्या स्वर्गं यान्त्यपराङ्मुखाः  । । ७.८९\[९०ं\] । ।  
न कूटैरायुधैर्हन्याद्युध्यमानो रणे रिपून् ।  
न कर्णिभिर्नापि दिग्धैर्नाग्निज्वलिततेजनैः  । । ७.९०\[९१ं\] । ।  
न च हन्यात्स्थलारूढं न क्लीबं न कृताञ्जलिम् ।  
न मुक्तकेशं नासीनं न तवास्मीति वादिनम् । । ७.९१\[९२ं\] । ।  
न सुप्तं न विसंनाहं न नग्नं न निरायुधम् ।  
नायुध्यमानं पश्यन्तं न परेण समागतम् । । ७.९२\[९३ं\] । ।  
नायुधव्यसनप्राप्तं नार्तं नातिपरिक्षतम् ।  
न भीतं न परावृत्तं सतां धर्मं अनुस्मरन् । । ७.९३\[९४ं\] । ।  
यस्तु भीतः परावृत्तः संग्रामे हन्यते परैः  ।  
भर्तुर्यद्दुष्कृतं किं चित्तत्सर्वं प्रतिपद्यते  । । ७.९४\[९५ं\] । ।  
यच्चास्य सुकृतं किं चिदमुत्रार्थं उपार्जितम् ।  
भर्ता तत्सर्वं आदत्ते परावृत्तहतस्य तु  । । ७.९५\[९६ं\] । ।  
रथाश्वं हस्तिनं छत्रं धनं धान्यं पशून्स्त्रियः  ।  
सर्वद्रव्याणि कुप्यं च यो यज्जयति तस्य तत् । । ७.९६\[९७ं\] । ।  
राज्ञश्च दद्युरुद्धारं इत्येषा वैदिकी श्रुतिः  ।  
राज्ञा च सर्वयोधेभ्यो दातव्यं अपृथग्जितम् । । ७.९७\[९८ं\] । ।  
एषोऽनुपस्कृतः प्रोक्तो योधधर्मः सनातनः  ।  
अस्माद्धर्मान्न च्यवेत क्षत्रियो घ्नन्रणे रिपून् । । ७.९८\[९९ं\] । ।  
अलब्धं चैव लिप्सेत लब्धं रक्षेत्प्रयत्नतः  ।  
रक्षितं वर्धयेच्चैव वृद्धं पात्रेषु निक्षिपेत् । । ७.९९\[१००ं\] । ।  
एतच्चतुर्विधं विद्यात्पुरुषार्थप्रयोजनम् ।  
अस्य नित्यं अनुष्ठानं सम्यक्कुर्यादतन्द्रितः  । । ७.१००\[१०१ं\] । ।  
अलब्धं इच्छेद्दण्डेन लब्धं रक्षेदवेक्षया  ।  
रक्षितं वर्धयेद्वृद्ध्या वृद्धं पात्रेषु निक्षिपेत् । । ७.१०१\[१०२ं\] । ।  
नित्यं उद्यतदण्डः स्यान्नित्यं विवृतपौरुषः  ।  
नित्यं संवृतसंवार्यो नित्यं छिद्रानुसार्यरेः  । । ७.१०२\[१०३ं\] । ।  
नित्यं उद्यतदण्डस्य कृत्स्नं उद्विजते जगत् ।  
तस्मात्सर्वाणि भूतानि दण्डेनैव प्रसाधयेत् । । ७.१०३\[१०४ं\] । ।  
अमाययैव वर्तेत न कथं चन मायया  ।  
बुध्येतारिप्रयुक्तां च मायां नित्यं सुसंवृतः  । । ७.१०४\[१०५ं\] । ।  
नास्य छिद्रं परो विद्याद्विद्याच्छिद्रं परस्य च  ।  
गूहेत्कूर्म इवाङ्गानि रक्षेद्विवरं आत्मनः  । । ७.१०५\[१०६ं\] । ।  
बकवच्चिन्तयेदर्थान्सिंहवच्च पराक्रमे  ।  
वृकवच्चावलुम्पेत शशवच्च विनिष्पतेत् । । ७.१०६\[१०७ं\] । ।  
एवं विजयमानस्य येऽस्य स्युः परिपन्थिनः  ।  
तानानयेद्वशं सर्वान्सामादिभिरुपक्रमैः  । । ७.१०७\[१०८ं\] । ।  
यदि ते तु न तिष्ठेयुरुपायैः प्रथमैस्त्रिभिः  ।  
दण्डेनैव प्रसह्यैताञ् शनकैर्वशं आनयेत् । । ७.१०८\[१०९ं\] । ।  
सामादीनां उपायानां चतुर्णां अपि पण्डिताः  ।  
सामदण्डौ प्रशंसन्ति नित्यं राष्ट्राभिवृद्धये  । । ७.१०९\[११०ं\] । ।  
यथोद्धरति निर्दाता कक्षं धान्यं च रक्षति  ।  
तथा रक्षेन्नृपो राष्ट्रं हन्याच्च परिपन्थिनः  । । ७.११०\[१११ं\] । ।  
मोहाद्राजा स्वराष्ट्रं यः कर्षयत्यनवेक्षया  ।  
सोऽचिराद्भ्रश्यते राज्याज्जीविताच्च सबान्धवः  । । ७.१११\[११२ं\] । ।  
शरीरकर्षणात्प्राणाः क्षीयन्ते प्राणिनां यथा  ।  
तथा राज्ञां अपि प्राणाः क्षीयन्ते राष्ट्रकर्षणात् । । ७.११२\[११३ं\] । ।  
राष्ट्रस्य संग्रहे नित्यं विधानं इदं आचरेत् ।  
सुसंगृहीतराष्ट्रे हि पार्थिवः सुखं एधते  । । ७.११३\[११४ं\] । ।  
द्वयोस्त्रयाणां पञ्चानां मध्ये गुल्मं अधिष्ठितम् ।  
तथा ग्रामशतानां च कुर्याद्राष्ट्रस्य संग्रहम् । । ७.११४\[११५ं\] । ।  
ग्रामस्याधिपतिं कुर्याद्दशग्रामपतिं तथा  ।  
विंशतीशं शतेशं च सहस्रपतिं एव च  । । ७.११५\[११६ं\] । ।  
ग्रामदोषान्समुत्पन्नान्ग्रामिकः शनकैः स्वयम् ।  
शंसेद्ग्रामदशेशाय दशेशो विंशतीशिने  । । ७.११६\[११७ं\] । ।  
विंशतीशस्तु तत्सर्वं शतेशाय निवेदयेत् ।  
शंसेद्ग्रामशतेशस्तु सहस्रपतये स्वयम् । । ७.११७\[११८ं\] । ।  
यानि राजप्रदेयानि प्रत्यहं ग्रामवासिभिः  ।  
अन्नपानेन्धनादीनि ग्रामिकस्तान्यवाप्नुयात् । । ७.११८\[११९ं\] । ।  
दशी कुलं तु भुञ्जीत विंशी पञ्च कुलानि च  ।  
ग्रामं ग्रामशताध्यक्षः सहस्राधिपतिः पुरम् । । ७.११९\[१२०ं\] । ।  
तेषां ग्राम्याणि कार्यानि पृथक्कार्याणि चैव हि  ।  
राज्ञोऽन्यः सचिवः स्निग्धस्तानि पश्येदतन्द्रितः  । । ७.१२०\[१२१ं\] । ।  
नगरे नगरे चैकं कुर्यात्सर्वार्थचिन्तकम् ।  
उच्चैःस्थानं घोररूपं नक्षत्राणां इव ग्रहम् । । ७.१२१\[१२२ं\] । ।  
स ताननुपरिक्रामेत्सर्वानेव सदा स्वयम् ।  
तेषां वृत्तं परिणयेत्सम्यग्राष्ट्रेषु तच्चरैः  । । ७.१२२\[१२३ं\] । ।  
राज्ञो हि रक्षाधिकृताः परस्वादायिनः शठाः  ।  
भृत्या भवन्ति प्रायेण तेभ्यो रक्षेदिमाः प्रजाः  । । ७.१२३\[१२४ं\] । ।  
ये कार्यिकेभ्योऽर्थं एव गृह्णीयुः पापचेतसः  ।  
तेषां सर्वस्वं आदाय राजा कुर्यात्प्रवासनम् । । ७.१२४\[१२५ं\] । ।  
राजा कर्मसु युक्तानां स्त्रीणां प्रेष्यजनस्य च  ।  
प्रत्यहं कल्पयेद्वृत्तिं स्थानं कर्मानुरूपतः  । । ७.१२५\[१२६ं\] । ।  
पणो देयोऽवकृष्टस्य षडुत्कृष्टस्य वेतनम् ।  
षाण्मासिकस्तथाच्छादो धान्यद्रोणस्तु मासिकः  । । ७.१२६\[१२७ं\] । ।  
क्रयविक्रयं अध्वानं भक्तं च सपरिव्ययम् ।  
योगक्षेमं च संप्रेक्ष्य वणिजो दापयेत्करान् । । ७.१२७\[१२८ं\] । ।  
यथा फलेन युज्येत राजा कर्ता च कर्मणाम् ।  
तथावेक्ष्य नृपो राष्ट्रे कल्पयेत्सततं करान् । । ७.१२८\[१२९ं\] । ।  
यथाल्पाल्पं अदन्त्याद्यं वार्योकोवत्सषट्पदाः  ।  
तथाल्पाल्पो ग्रहीतव्यो राष्ट्राद्राज्ञाब्दिकः करः  । । ७.१२९\[१३०ं\] । ।  
पञ्चाशद्भाग आदेयो राज्ञा पशुहिरण्ययोः  ।  
धान्यानां अष्टमो भागः षष्ठो द्वादश एव वा  । । ७.१३०\[१३१ं\] । ।  
आददीताथ षड्भागं द्रुमांसमधुसर्पिषाम् ।  
गन्धौषधिरसानां च पुष्पमूलफलस्य च  । । ७.१३१\[१३२ं\] । ।  
पत्रशाकतृणानां च चर्मणां वैदलस्य च  ।  
मृन्मयानां च भाण्डानां सर्वस्याश्ममयस्य च  । । ७.१३२\[१३३ं\] । ।  
म्रियमाणोऽप्याददीत न राजा श्रोत्रियात्करम् ।  
न च क्षुधास्य संसीदेच्छ्रोत्रियो विषये वसन् । । ७.१३३\[१३४ं\] । ।  
यस्य राज्ञस्तु विषये श्रोत्रियः सीदति क्षुधा  ।  
तस्यापि तत्क्षुधा राष्ट्रं अचिरेनैव सीदति  । । ७.१३४\[१३५ं\] । ।  
श्रुतवृत्ते विदित्वास्य वृत्तिं धर्म्यां प्रकल्पयेत् ।  
संरक्षेत्सर्वतश्चैनं पिता पुत्रं इवाउरसम् । । ७.१३५\[१३६ं\] । ।  
संरक्ष्यमाणो राज्ञा यं\] कुरुते धर्मं अन्वहम् ।  
तेनायुर्वर्धते राज्ञो द्रविणं राष्ट्रं एव च  । । ७.१३६\[१३७ं\] । ।  
यत्किं चिदपि वर्षस्य दापयेत्करसंज्ञितम् ।  
व्यवहारेण जीवन्तं राजा राष्ट्रे पृथग्जनम् । । ७.१३७\[१३८ं\] । ।  
कारुकाञ् शिल्पिनश्चैव शूद्रांस्चात्मोपजीविनः  ।  
एकैकं कारयेत्कर्म मासि मासि महीपतिः  । । ७.१३८\[१३९ं\] । ।  
नोच्छिन्द्यादात्मनो मूलं परेषां चातितृष्णया  ।  
उच्छिन्दन्ह्यात्मनो मूलं आट्मानं तांश्च पीदयेत् । । ७.१३९\[१४०ं\] । ।  
तीक्ष्णश्चैव मृदुश्च स्यात्कार्यं वीक्ष्य महीपतिः  ।  
तीक्ष्णश्चैव मृदुश्चैव राज भवति सम्मतः  । । ७.१४०\[१४१ं\] । ।  
अमात्यमुख्यं धर्मज्ञं प्राज्ञं दान्तं कुलोद्गतम् ।  
स्थापयेदासने तस्मिन्खिन्नः कार्येक्षणे नृणाम् । । ७.१४१\[१४२ं\] । ।  
एवं सर्वं विधायेदं इतिकर्तव्यं आत्मनः  ।  
युक्तश्चैवाप्रमत्तश्च परिरक्षेदिमाः प्रजाः  । । ७.१४२\[१४३ं\] । ।  
विक्रोशन्त्यो यस्य राष्ट्राद्ह्रियन्ते दस्युभिः प्रजाः  ।  
संपश्यतः सभृत्यस्य मृतः स न तु जीवति  । । ७.१४३\[१४४ं\] । ।  
क्षत्रियस्य परो धर्मः प्राजानां एव पालनम् ।  
निर्दिष्टफलभोक्ता हि राजा धर्मेण युज्यते  । । ७.१४४\[१४५ं\] । ।  
उत्थाय पश्चिमे यामे कृतशौचः समाहितः  ।  
हुताग्निर्ब्राह्मणांश्चार्च्य प्रविशेत्स शुभां सभाम् । । ७.१४५\[१४६ं\]
| |  
तत्र स्थितः प्रजाः सर्वाः प्रतिनन्द्य विसर्जयेत् ।  
विसृज्य च प्रजाः सर्वा मन्त्रयेत्सह मन्त्रिभिः  । । ७.१४६\[१४७ं\] । ।  
गिरिपृष्ठं समारुह्य प्रसादं वा रहोगतः  ।  
अरण्ये निःशलाके वा मन्त्रयेदविभावितः  । । ७.१४७\[१४८ं\] । ।  
यस्य मन्त्रं न जानन्ति समागम्य पृथग्जनाः  ।  
स कृत्स्नां पृथिवीं भुङ्क्ते कोशहीनोऽपि पार्थिवः  । । ७.१४८\[१४९ं\] । ।  
जडमूकान्धबधिरांस्तैर्यग्योनान्वयोऽतिगान् ।  
स्त्रीम्लेच्छव्याधितव्यङ्गान्मन्त्रकालेऽपसारयेत् । । ७.१४९\[१५०ं\] । ।  
भिन्दन्त्यवमता मन्त्रं तैर्यग्योनास्तथैव च  ।  
स्त्रियश्चैव विशेषेण तस्मात्तत्रादृतो भवेत् । । ७.१५०\[१५१ं\] । ।  
मध्यंदिनेऽर्धरात्रे वा विश्रान्तो विगतक्लमः  ।  
चिन्तयेद्धर्मकामार्थान्सार्धं तैरेक एव वा  । । ७.१५१\[१५२ं\] । ।  
परस्परविरुद्धानां तेषां च समुपार्जनम् ।  
कन्यानां संप्रदानं च कुमाराणां च रक्षणम् । । ७.१५२\[१५३ं\] । ।  
दूतसंप्रेषणं चैव कार्यशेषं तथैव च  ।  
अन्तःपुरप्रचारं च प्रणिधीनां च चेष्टितम् । । ७.१५३\[१५४ं\] । ।  
कृत्स्नं चाष्टविधं कर्म पञ्चवर्गं च तत्त्वतः  ।  
अनुरागापरागौ च प्रचारं मण्डलस्य च  । । ७.१५४\[१५५ं\] । ।  
मध्यमस्य प्रचारं च विजीगिषोश्च चेष्टितम् ।  
उदासीनप्रचारं च शत्रोश्चैव प्रयत्नतः  । । ७.१५५\[१५६ं\] । ।  
एताः प्रकृतयो मूलं मण्डलस्य समासतः  ।  
अष्टौ चान्याः समाख्याता द्वादशैव तु ताः स्मृताः  । । ७.१५६\[१५७ं\] । ।  
अमात्यराष्ट्रदुर्गार्थ दण्डाख्याः पञ्च चापराः  ।  
प्रत्येकं कथिता ह्येताः संक्षेपेण द्विसप्ततिः  । । ७.१५७\[१५८ं\] । ।  
अनन्तरं अरिं विद्यादरिसेविनं एव च  ।  
अरेरनन्तरं मित्रं उदासीनं तयोः परम् । । ७.१५८\[१५९ं\] । ।  
तान्सर्वानभिसंदध्यात्सामादिभिरुपक्रमैः  ।  
व्यस्तैश्चैव समस्तैश्च पौरुषेण नयेन च  । । ७.१५९\[१६०ं\] । ।  
संधिं च विग्रहं चैव यानं आसनं एव च  ।  
द्वैधीभावं संश्रयं च षड्गुणांश्चिन्तयेत्सदा  । । ७.१६०\[१६१ं\] । ।  
आसनं चैव यानं च संधिं विग्रहं एव च  ।  
कार्यं वीक्ष्य प्रयुञ्जीत द्वैधं संश्रयं एव च  । । ७.१६१\[१६२ं\] । ।  
संधिं तु द्विविधं विद्याद्राजा विग्रहं एव च  ।  
उभे यानासने चैव द्विविधः संश्रयः स्मृतः  । । ७.१६२\[१६३ं\] । ।  
समानयानकर्मा च विपरीतस्तथैव च  ।  
तदा त्वायतिसंयुक्तः संधिर्ज्ञेयो द्विलक्षणः  । । ७.१६३\[१६४ं\] । ।  
स्वयंकृतश्च कार्यार्थं अकाले काल एव वा  ।  
मित्रस्य चैवापकृते द्विविधो विग्रहः स्मृतः  । । ७.१६४\[१६५ं\] । ।  
एकाकिनश्चात्ययिके कार्ये प्राप्ते यदृच्छया  ।  
संहतस्य च मित्रेण द्विविधं यानं उच्यते  । । ७.१६५\[१६६ं\] । ।  
क्षीणस्य चैव क्रमशो दैवात्पूर्वकृतेन वा  ।  
मित्रस्य चानुरोधेन द्विविधं स्मृतं आसनम् । । ७.१६६\[१६७ं\] । ।  
बलस्य स्वामिनश्चैव स्थितिः कार्यार्थसिद्धये  ।  
द्विविधं कीर्त्यते द्वैधं षाड्गुण्यगुणवेदिभिः  । । ७.१६७\[१६८ं\] । ।  
अर्थसंपादनार्थं च पीड्यमानस्य शत्रुभिः  ।  
साधुषु व्यपदेशश्च द्विविधः संश्रयः स्मृतः  । । ७.१६८\[१६९ं\] । ।  
यदावगच्छेदायत्यां आधिक्यं ध्रुवं आत्मनः  ।  
तदात्वे चाल्पिकां पीडां तदा संधिं समाश्रयेत् । । ७.१६९\[१७०ं\] । ।  
यदा प्रहृष्टा मन्येत सर्वास्तु प्रकृतीर्भृशम् ।  
अत्युच्छ्रितं तथात्मानं तदा कुर्वीत विग्रहम् । । ७.१७०\[१७१ं\] । ।  
यदा मन्येत भावेन हृष्टं पुष्टं बलं स्वकम् ।  
परस्य विपरीतं च तदा यायाद्रिपुं प्रति  । । ७.१७१\[१७२ं\] । ।  
यदा तु स्यात्परिक्षीणो वाहनेन बलेन च  ।  
तदासीत प्रयत्नेन शनकैः सान्त्वयन्नरीन् । । ७.१७२\[१७३ं\] । ।  
मन्येतारिं यदा राजा सर्वथा बलवत्तरम् ।  
तदा द्विधा बलं कृत्वा साधयेत्कार्यं आत्मनः  । । ७.१७३\[१७४ं\] । ।  
यदा परबलानां तु गमनीयतमो भवेत् ।  
तदा तु संश्रयेत्क्षिप्रं धार्मिकं बलिनं नृपम् । । ७.१७४\[१७५ं\] । ।  
निग्रहं प्रकृतीनां च कुर्याद्योऽरिबलस्य च  ।  
उपसेवेत तं नित्यं सर्वयत्नैर्गुरुं यथा  । । ७.१७५\[१७६ं\] । ।  
यदि तत्रापि संपश्येद्दोषं संश्रयकारितम् ।  
सुयुद्धं एव तत्रापि निर्विशङ्कः समाचरेत् । । ७.१७६\[१७७ं\] । ।  
सर्वोपायैस्तथा कुर्यान्नीतिज्ञः पृथिवीपतिः  ।  
यथास्याभ्यधिका न स्युर्मित्रोदासीनशत्रवः  । । ७.१७७\[१७८ं\] । ।  
आयतिं सर्वकार्याणां तदात्वं च विचारयेत् ।  
अतीतानां च सर्वेषां गुणदोषौ च तत्त्वतः  । । ७.१७८\[१७९ं\] । ।  
आयत्यां गुणदोषज्ञस्तदात्वे क्षिप्रनिश्चयः  ।  
अतीते कार्यशेषज्ञः शत्रुभिर्नाभिभूयते  । । ७.१७९\[१८०ं\] । ।  
यथैनं नाभिसंदध्युर्मित्रोदासीनशत्रवः  ।  
तथा सर्वं संविदध्यादेष सामासिको नयः  । । ७.१८०\[१८१ं\] । ।  
तदा तु यानं आतिष्ठेदरिराष्ट्रं प्रति प्रभुः  ।  
तदानेन विधानेन यायादरिपुरं शनैः  । । ७.१८१\[१८२ं\] । ।  
मार्गशीर्षे शुभे मासि यायाद्यात्रां महीपतिः  ।  
फाल्गुनं वाथ चैत्रं वा मासौ प्रति यथाबलम् । । ७.१८२\[१८३ं\] । ।  
अन्येष्वपि तु कालेषु यदा पश्येद्ध्रुवं जयम् ।  
तदा यायाद्विगृह्यैव व्यसने चोत्थिते रिपोः  । । ७.१८३\[१८४ं\] । ।  
कृत्वा विधानं मूले तु यात्रिकं च यथाविधि  ।  
उपगृह्यास्पदं चैव चारान्सम्यग्विधाय च  । । ७.१८४\[१८५ं\] । ।  
संशोध्य त्रिविधं मार्गं षड्विधं च बलं स्वकम् ।  
सांपरायिककल्पेन यायादरिपुरं प्रति  । । ७.१८५\[१८६ं\] । ।  
शत्रुसेविनि मित्रे च गूढे युक्ततरो भवेत् ।  
गतप्रत्यागते चैव स हि कष्टतरो रिपुः  । । ७.१८६\[१८७ं\] । ।  
दण्डव्यूहेन तन्मार्गं यायात्तु शकटेन वा  ।  
वराहमकराभ्यां वा सूच्या वा गरुडेन वा  । । ७.१८७\[१८८ं\] । ।  
यतश्च भयं आशङ्केत्ततो विस्तारयेद्बलम् ।  
पद्मेन चैव व्यूहेन निविशेत सदा स्वयम् । । ७.१८८\[१८९ं\] । ।  
सेनापतिबलाध्यक्षौ सर्वदिक्षु निवेशयेत् ।  
यतश्च भयं आशङ्केत्प्राचीं तां कल्पयेद्दिशम् । । ७.१८९\[१९०ं\] । ।  
गुल्मांश्च स्थापयेदाप्तान्कृतसंज्ञान्समन्ततः  ।  
स्थाने युद्धे च कुशलानभीरूनविकारिणः  । । ७.१९०\[१९१ं\] । ।  
संहतान्योधयेदल्पान्कामं विस्तारयेद्बहून् ।  
सूच्या वज्रेण चैवैतान्व्यूहेन व्यूह्य योधयेत् । । ७.१९१\[१९२ं\] । ।  
स्यन्दनाश्वैः समे युध्येदनूपे नौ द्विपैस्तथा  ।  
वृक्षगुल्मावृते चापैरसिचर्मायुधैः स्थले  । । ७.१९२\[१९३ं\] । ।  
कुरुक्षेत्रांश्च मत्स्यांश्च पञ्चालाञ् शूरसेनजान् ।  
दीर्घांल्लघूंश्चैव नरानग्रानीकेषु योजयेत् । । ७.१९३\[१९४ं\] । ।  
प्रहर्षयेद्बलं व्यूह्य तांश्च सम्यक्परीक्षयेत् ।  
चेष्टाश्चैव विजानीयादरीन्योधयतां अपि  । । ७.१९४\[१९५ं\] । ।  
उपरुध्यारिं आसीत राष्ट्रं चास्योपपीडयेत् ।  
दूषयेच्चास्य सततं यवसान्नोदकेन्धनम् । । ७.१९५\[१९६ं\] । ।  
भिन्द्याच्चैव तडागानि प्राकारपरिखास्तथा  ।  
समवस्कन्दयेच्चैनं रात्रौ वित्रासयेत्तथा  । । ७.१९६\[१९७ं\] । ।  
उपजप्यानुपजपेद्बुध्येतैव च तत्कृतम् ।  
युक्ते च दैवे युध्येत जयप्रेप्सुरपेतभीः  । । ७.१९७\[१९८ं\] । ।  
साम्ना दानेन भेदेन समस्तैरथ वा पृथक् ।  
विजेतुं प्रयतेतारीन्न युद्धेन कदा चन  । । ७.१९८\[१९९ं\] । ।  
अनित्यो विजयो यस्माद्दृश्यते युध्यमानयोः  ।  
पराजयश्च संग्रामे तस्माद्युद्धं विवर्जयेत् । । ७.१९९\[२००ं\] । ।  
त्रयाणां अप्युपायानां पूर्वोक्तानां असंभवे  ।  
तथा युध्येत संपन्नो विजयेत रिपून्यथा  । । ७.२००\[२०१ं\] । ।  
जित्वा संपूजयेद्देवान्ब्राह्मणांश्चैव धार्मिकान् ।  
प्रदद्यात्परिहारार्थं ख्यापयेदभयानि च  । । ७.२०१\[२०२ं\] । ।  
सर्वेषां तु विदित्वैषां समासेन चिकीर्षितम् ।  
स्थापयेत्तत्र तद्वंश्यं कुर्याच्च समयक्रियाम् । । ७.२०२\[२०३ं\] । ।  
प्रमाणानि च कुर्वीत तेषां धर्मान्यथोदितान् ।  
रत्नैश्च पूजयेदेनं प्रधानपुरुषैः सह  । । ७.२०३\[२०४ं\] । ।  
आदानं अप्रियकरं दानं च प्रियकारकम् ।  
अभीप्सितानां अर्थानां काले युक्तं प्रशस्यते  । । ७.२०४\[२०५ं\] । ।  
सर्वं कर्मेदं आयत्तं विधाने दैवमानुषे  ।  
तयोर्दैवं अचिन्त्यं तु मानुषे विद्यते क्रिया  । । ७.२०५\[२०६ं\] । ।  
दैवेन विधिना युक्तं मानुष्यं यत्प्रवर्तते  ।  
परिक्लेशेन महता तदर्थस्य समाधकम् । । ७.२०७ं । ।  
संयुक्तस्यापि दैवेन पुरुषकारेण वर्जितम् ।  
विना पुरुषकारेण फलं क्षेत्रं प्रयच्छति  । । ७.२०८ं । ।  
चन्द्रार्काद्या ग्रहा वायुरग्निरापस्तथैव च  ।  
इह दैवेन साध्यन्ते पौरुषेण प्रयत्नतः  । । ७.२०९ं । ।  
सह वापि व्रजेद्युक्तः संधिं कृत्वा प्रयत्नतः  ।  
मित्रं हिरण्यं भूमिं वा संपश्यंस्त्रिविधं फलम् । । ७.२०६\[२१०ं\] । ।  
पार्ष्णिग्राहं च संप्रेक्ष्य तथाक्रन्दं च मण्डले  ।  
मित्रादथाप्यमित्राद्वा यात्राफलं अवाप्नुयात् । । ७.२०७\[२११ं\] । ।  
हिरण्यभूमिसंप्राप्त्या पार्थिवो न तथैधते  ।  
यथा मित्रं ध्रुवं लब्ध्वा कृशं अप्यायतिक्षमम् । । ७.२०८\[२१२ं\] । ।  
धर्मज्ञं च कृतज्ञं च तुष्टप्रकृतिं एव च  ।  
अनुरक्तं स्थिरारम्भं लघुमित्रं प्रशस्यते  । । ७.२०९\[२१३ं\] । ।  
प्राज्ञं कुलीनं शूरं च दक्षं दातारं एव च  ।  
कृतज्ञं धृतिमन्तं च कष्टं आहुररिं बुधाः  । । ७.२१०\[२१४ं\] । ।  
आर्यता पुरुषज्ञानं शौर्यं करुणवेदिता  ।  
स्थौललक्ष्यं च सततं उदासीनगुणोदयः  । । ७.२११\[२१५ं\] । ।  
क्सेम्यां सस्यप्रदां नित्यं पशुवृद्धिकरीं अपि  ।  
परित्यजेन्नृपो भूमिं आत्मार्थं अविचारयन् । । ७.२१२\[२१६ं\] । ।  
आपदर्थं धनं रक्षेद्दारान्रक्षेद्धनैरपि  ।  
आत्मानं सततं रक्षेद्दारैरपि धनैरपि  । । ७.२१३\[२१७ं\] । ।  
सह सर्वाः समुत्पन्नाः प्रसमीक्ष्यापदो भृशम् ।  
संयुक्तांश्च वियुक्तांश्च सर्वोपायान्सृजेद्बुधः  । । ७.२१४\[२१८ं\] । ।  
उपेतारं उपेयं च सर्वोपायांश्च कृत्स्नशः  ।  
एतत्त्रयं समाश्रित्य प्रयतेतार्थसिद्धये  । । ७.२१५\[२१९ं\] । ।  
एवं सर्वं इदं राजा सह सम्मन्त्र्य मन्त्रिभिः  ।  
व्यायम्याप्लुत्य मध्याह्ने भोक्तुं अन्तःपुरं विशेत् । । ७.२१६\[२२०ं\] । ।  
तत्रात्मभूतैः कालज्ञैरहार्यैः परिचारकैः  ।  
सुपरीक्षितं अन्नाद्यं अद्यान्मन्त्रैर्विषापहैः  । । ७.२१७\[२२१ं\] । ।  
विषघ्नैरगदैश्चास्य सर्वद्रव्याणि योजयेत् ।  
विषघ्नानि च रत्नानि नियतो धारयेत्सदा  । । ७.२१८\[२२२ं\] । ।  
परीक्षिताः स्त्रियश्चैनं व्यजनोदकधूपनैः  ।  
वेषाभरणसंशुद्धाः स्पृशेयुः सुसमाहिताः  । । ७.२१९\[२२३ं\] । ।  
एवं प्रयत्नं कुर्वीत यानशय्यासनाशने  ।  
स्नाने प्रसाधने चैव सर्वालङ्कारकेषु च  । । ७.२२०\[२२४ं\] । ।  
भुक्तवान्विहरेच्चैव स्त्रीभिरन्तःपुरे सह  ।  
विहृत्य तु यथाकालं पुनः कार्याणि चिन्तयेत् । । ७.२२१\[२२५ं\] । ।  
अलंकृतश्च संपश्येदायुधीयं पुनर्जनम् ।  
वाहनानि च सर्वाणि शस्त्राण्याभरणानि च  । । ७.२२२\[२२६ं\] । ।  
संध्यां चोपास्य शृणुयादन्तर्वेश्मनि शस्त्रभृत् ।  
रहस्याख्यायिनां चैव प्रणिधीनां च चेष्टितम् । । ७.२२३\[२२७ं\] । ।  
गत्वा कक्षान्तरं त्वन्यत्समनुज्ञाप्य तं जनम् ।  
प्रविशेद्भोजनार्थं च स्त्रीवृतोऽन्तःपुरं पुनः  । । ७.२२४\[२२८ं\] । ।  
तत्र भुक्त्वा पुनः किं चित्तूर्यघोषैः प्रहर्षितः  ।  
संविशेत्तं यथाकालं उत्तिष्ठेच्च गतक्लमः  । । ७.२५५\[२२९ं\] । ।  
एतद्विधानं आतिष्ठेदरोगः पृथिवीपतिः  ।  
अस्वस्थः सर्वं एतत्तु भृत्येषु विनियोजयेत् । । ७.२२६\[२३०ं\] । ।

व्यवहारान्दिदृक्षुस्तु ब्राह्मणैः सह पार्थिवः  ।  
मन्त्रज्ञैर्मन्त्रिभिश्चैव विनीतः प्रविशेत्सभाम् । । ८.१ । ।  
तत्रासीनः स्थितो वापि पाणिं उद्यम्य दक्षिणम् ।  
विनीतवेषाभरणः पश्येत्कार्याणि कार्यिणाम् । । ८.२ । ।  
प्रत्यहं देशदृष्टैश्च शास्त्रदृष्टैश्च हेतुभिः  ।  
अष्टादशसु मार्गेषु निबद्धानि पृथक्पृथक् । । ८.३ । ।  
तेषां आद्यं ऋणादानं निक्षेपोऽस्वामिविक्रयः  ।  
संभूय च समुत्थानं दत्तस्यानपकर्म च  । । ८.४ । ।  
वेतनस्यैव चादानं संविदश्च व्यतिक्रमः  ।  
क्रयविक्रयानुशयो विवादः स्वामिपालयोः  । । ८.५ । ।  
सीमाविवादधर्मश्च पारुष्ये दण्डवाचिके  ।  
स्तेयं च साहसं चैव स्त्रीसंग्रहणं एव च  । । ८.६ । ।  
स्त्रीपुंधर्मो विभागश्च द्यूतं आह्वय एव च  ।  
पदान्यष्टादशैतानि व्यवहारस्थिताविह  । । ८.७ । ।  
एषु स्थानेषु भूयिष्ठं विवादं चरतां नृणाम् ।  
धर्मं शाश्वतं आश्रित्य कुर्यात्कार्यविनिर्णयम् । । ८.८ । ।  
यदा स्वयं न कुर्यात्तु नृपतिः कार्यदर्शनम् ।  
तदा नियुञ्ज्याद्विद्वांसं ब्राह्मणं कार्यदर्शने  । । ८.९ । ।  
सोऽस्य कार्याणि संपश्येत्सभ्यैरेव त्रिभिर्वृतः  ।  
सभां एव प्रविश्याग्र्यां आसीनः स्थित एव वा  । । ८.१० । ।  
यस्मिन्देशे निषीदन्ति विप्रा वेदविदस्त्रयः  ।  
राज्ञश्चाधिकृतो विद्वान्ब्रह्मणस्तां सभां विदुः  । । ८.११ । ।  
धर्मो विद्धस्त्वधर्मेण सभां यत्रोपतिष्ठते  ।  
शल्यं चास्य न कृन्तन्ति विद्धास्तत्र सभासदः  । । ८.१२ । ।  
सभां वा न प्रवेष्टव्यं वक्तव्यं वा समञ्जसम् ।  
अब्रुवन्विब्रुवन्वापि नरो भवति किल्बिषी  । । ८.१३ । ।  
यत्र धर्मो ह्यधर्मेण सत्यं यत्रानृतेन च  ।  
हन्यते प्रेक्षमाणानां हतास्तत्र सभासदः  । । ८.१४ । ।  
धर्म एव हतो हन्ति धर्मो रक्षति रक्षितः  ।  
तस्माद्धर्मो न हन्तव्यो मा नो धर्मो हतोऽवधीत् । । ८.१५ । ।  
वृषो हि भगवान्धर्मस्तस्य यः कुरुते ह्यलम् ।  
वृषलं तं विदुर्देवास्तस्माद्धर्मं न लोपयेत् । । ८.१६ । ।  
एक एव सुहृद्धर्मो निधानेऽप्यनुयाति यः  ।  
शरीरेण समं नाशं सर्वं अन्यद्धि गच्छति  । । ८.१७ । ।  
पादोऽधर्मस्य कर्तारं पादः साक्षिणं ऋच्छति  ।  
पादः सभासदः सर्वान्पादो राजानं ऋच्छति  । । ८.१८ । ।  
राजा भवत्यनेनास्तु मुच्यन्ते च सभासदः  ।  
एनो गच्छति कर्तारं निन्दार्हो यत्र निन्द्यते  । । ८.१९ । ।  
जातिमात्रोपजीवी वा कामं स्याद्ब्राह्मणब्रुवः  ।  
धर्मप्रवक्ता नृपतेर्न तु शूद्रः कथं चन  । । ८.२० । ।  
यस्य शूद्रस्तु कुरुते राज्ञो धर्मविवेचनम् ।  
तस्य सीदति तद्राष्ट्रं पङ्के गौरिव पश्यतः  । । ८.२१ । ।  
यद्राष्ट्रं शूद्रभूयिष्ठं नास्तिकाक्रान्तं अद्विजम् ।  
विनश्यत्याशु तत्कृत्स्नं दुर्भिक्षव्याधिपीडितम् । । ८.२२ । ।  
धर्मासनं अधिष्ठाय संवीताङ्गः समाहितः  ।  
प्रणम्य लोकपालेभ्यः कार्यदर्शनं आरभेत् । । ८.२३ । ।  
अर्थानर्थावुभौ बुद्ध्वा धर्माधर्मौ च केवलौ  ।  
वर्णक्रमेण सर्वाणि पश्येत्कार्याणि कार्यिणाम् । । ८.२४ । ।  
बाह्यैर्विभावयेल्लिङ्गैर्भावं अन्तर्गतं नृणाम् ।  
स्वरवर्णेङ्गिताकारैश्चक्षुषा चेष्टितेन च  । । ८.२५ । ।  
आकारैरिङ्गितैर्गत्या चेष्टया भाषितेन च  ।  
नेत्रवक्त्रविकारैश्च गृह्यतेऽन्तर्गतं मनः  । । ८.२६ । ।  
बालदायादिकं रिक्थं तावद्राजानुपालयेत् ।  
यावत्स स्यात्समावृत्तो यावच्चातीतशैशवः  । । ८.२७ । ।  
वशापुत्रासु चैवं स्याद्रक्षणं निष्कुलासु च  ।  
पतिव्रतासु च स्त्रीषु विधवास्वातुरासु च  । । ८.२८ । ।  
जीवन्तीनां तु तासां ये तद्धरेयुः स्वबान्धवाः  ।  
ताञ् शिष्याच्चौरदण्डेन धार्मिकः पृथिवीपतिः  । । ८.२९ । ।  
प्रणष्टस्वामिकं रिक्थं राजा त्र्यब्दं निधापयेत् ।  
अर्वाक्त्र्यब्दाद्धरेत्स्वामी परेण नृपतिर्हरेत् । । ८.३० । ।  
ममेदं इति यो ब्रूयात्सोऽनुयोज्यो यथाविधि  ।  
संवाद्य रूपसंख्यादीन्स्वामी तद्द्रव्यं अर्हति  । । ८.३१ । ।  
अवेदयानो नष्टस्य देशं कालं च तत्त्वतः  ।  
वर्णं रूपं प्रमाणं च तत्समं दण्डं अर्हति  । । ८.३२ । ।  
आददीताथ षड्भागं प्रनष्टाधिगतान्नृपः  ।  
दशमं द्वादशं वापि सतां धर्मं अनुस्मरन् । । ८.३३ । ।  
प्रनष्टाधिगतं द्रव्यं तिष्ठेद्युक्तैरधिष्ठितम् ।  
यांस्तत्र चौरान्गृह्णीयात्तान्राजेभेन घातयेत् । । ८.३४ । ।  
ममायं इति यो ब्रूयान्निधिं सत्येन मानवः  ।  
तस्याददीत षड्भागं राजा द्वादशं एव वा  । । ८.३५ । ।  
अनृतं तु वदन्दण्ड्यः स्ववित्तस्यांशं अष्टमम् ।  
तस्यैव वा निधानस्य संख्ययाल्पीयसीं कलाम् । । ८.३६ । ।  
विद्वांस्तु ब्राह्मणो दृष्ट्वा पूर्वोपनिहितं निधिम् ।  
अशेषतोऽप्याददीत सर्वस्याधिपतिर्हि सः  । । ८.३८ । ।  
यं तु पश्येन्निधिं राजा पुराणं निहितं क्षितौ  ।  
तस्माद्द्विजेभ्यो दत्त्वार्धं अर्धं कोशे प्रवेशयेत् । । ८.३८ । ।  
निधीनां तु पुराणानां धातूनां एव च क्षितौ  ।  
अर्धभाग्रक्षणाद्राजा भूमेरधिपतिर्हि सः  । । ८.३९ । ।  
दातव्यं सर्ववर्णेभ्यो राज्ञा चौरैर्हृतं धनम् ।  
राजा तदुपयुञ्जानश्चौरस्याप्नोति किल्बिषम् । । ८.४० । ।  
जातिजानपदान्धर्मान्श्रेणीधर्मांश्च धर्मवित् ।  
समीक्ष्य कुलधर्मांश्च स्वधर्मं प्रतिपादयेत् । । ८.४१ । ।  
स्वानि कर्माणि कुर्वाणा दूरे सन्तोऽपि मानवाः  ।  
प्रिया भवन्ति लोकस्य स्वे स्वे कर्मण्यवस्थिताः  । । ८.४२ । ।  
नोत्पादयेत्स्वयं कार्यं राजा नाप्यस्य पुरुषः  ।  
न च प्रापितं अन्येन ग्रसेदर्थं कथं चन  । । ८.४३ । ।  
यथा नयत्यसृक्पातैर्मृगस्य मृगयुः पदम् ।  
नयेत्तथानुमानेन धर्मस्य नृपतिः पदम् । । ८.४४ । ।  
सत्यं अर्थं च संपश्येदात्मानं अथ साक्षिणः  ।  
देशं रूपं च कालं च व्यवहारविधौ स्थितः  । । ८.४५ । ।  
सद्भिराचरितं यत्स्याद्धार्मिकैश्च द्विजातिभिः  ।  
तद्देशकुलजातीनां अविरुद्धं प्रकल्पयेत् । । ८.४६ । ।  
अधमर्णार्थसिद्ध्यर्थं उत्तमर्णेन चोदितः  ।  
दापयेद्धनिकस्यार्थं अधमर्णाद्विभावितम् । । ८.४७ । ।  
यैर्यैरुपायैरर्थं स्वं प्राप्नुयादुत्तमर्णिकः  ।  
तैर्तैरुपायैः संगृह्य दापयेदधमर्णिकम् । । ८.४८ । ।  
धर्मेण व्यवहारेण छलेनाचरितेन च  ।  
प्रयुक्तं साधयेदर्थं पञ्चमेन बलेन च  । । ८.४९ । ।  
यः स्वयं साधयेदर्थं उत्तमर्णोऽधमर्णिकात् ।  
न स राज्ञाभियोक्तव्यः स्वकं संसाधयन्धनम् । । ८.५० । ।  
अर्थेऽपव्ययमानं तु करणेन विभावितम् ।  
दापयेद्धनिकस्यार्थं दण्डलेशं च शक्तितः  । । ८.५१ । ।  
अपह्नवेऽधमर्णस्य देहीत्युक्तस्य संसदि  ।  
अभियोक्ता दिशेद्देश्यं करणं वान्यदुद्दिशेत् । । ८.५२ । ।  
अदेश्यं यश्च दिशति निर्दिश्यापह्नुते च यः  ।  
यश्चाधरोत्तरानर्थान्विगीतान्नावबुध्यते  । । ८.५३ । ।  
अपदिश्यापदेश्यं च पुनर्यस्त्वपधावति  ।  
सम्यक्प्रणिहितं चार्थं पृष्टः सन्नाभिनन्दति  । । ८.५४ । ।  
असंभाष्ये साक्षिभिश्च देशे संभाषते मिथः  ।  
निरुच्यमानं प्रश्नं च नेच्छेद्यश्चापि निष्पतेत् । । ८.५५ । ।  
ब्रूहीत्युक्तश्च न ब्रूयादुक्तं च न विभावयेत् ।  
न च पूर्वापरं विद्यात्तस्मादर्थात्स हीयते  । । ८.५६ । ।  
साक्षिणः सन्ति मेत्युक्त्वा दिशेत्युक्तो दिशेन्न यः  ।  
धर्मस्थः कारणैरेतैर्हीनं तं अपि निर्दिशेत् । । ८.५७ । ।  
अभियोक्ता न चेद्ब्रूयाद्बध्यो दण्ड्यश्च धर्मतः  ।  
न चेत्त्रिपक्षात्प्रब्रूयाद्धर्मं प्रति पराजितः  । । ८.५८ । ।  
यो यावन्निह्नुवीतार्थं मिथ्या यावति वा वदेत् ।  
तौ नृपेण ह्यधर्मज्ञौ दाप्यो तद्द्विगुणं दमम् । । ८.५९ । ।  
पृष्टोऽपव्ययमानस्तु कृतावस्थो धनैषिणा  ।  
त्र्यवरैः साक्षिभिर्भाव्यो नृपब्राह्मणसंनिधौ  । । ८.६० । ।  
यादृशा धनिभिः कार्या व्यवहारेषु साक्षिणः  ।  
तादृशान्संप्रवक्ष्यामि यथा वाच्यं ऋतं च तैः  । । ८.६१ । ।  
गृहिणः पुत्रिणो मौलाः क्षत्रविश्शूद्रयोनयः  ।  
अर्थ्युक्ताः साक्ष्यं अर्हन्ति न ये के चिदनापदि  । । ८.६२ । ।  
आप्ताः सर्वेषु वर्णेषु कार्याः कार्येषु साक्षिणः  ।  
सर्वधर्मविदोऽलुब्धा विपरीतांस्तु वर्जयेत् । । ८.६३ । ।  
नार्थसंबन्धिनो नाप्ता न सहाया न वैरिणः  ।  
न दृष्टदोषाः कर्तव्या न व्याध्यार्ता न दूषिताः  । । ८.६४ । ।  
न साक्षी नृपतिः कार्यो न कारुककुशीलवौ  ।  
न श्रोत्रियो न लिङ्गस्थो न सङ्गेभ्यो विनिर्गतः  । । ८.६५ । ।  
नाध्यधीनो न वक्तव्यो न दस्युर्न विकर्मकृत् ।  
न वृद्धो न शिशुर्नैको नान्त्यो न विकलेन्द्रियः  । । ८.६६ । ।  
नार्तो न मत्तो नोन्मत्तो न क्षुत्तृष्णोपपीडितः  ।  
न श्रमार्तो न कामार्तो न क्रुद्धो नापि तस्करः  । । ८.६७ । ।  
स्त्रीणां साक्ष्यं स्त्रियः कुर्युर्द्विजानां सदृशा द्विजाः  ।  
शूद्राश्च सन्तः शूद्राणां अन्त्यानां अन्त्ययोनयः  । । ८.६८ । ।  
अनुभावी तु यः कश्चित्कुर्यात्साक्ष्यं विवादिनाम् ।  
अन्तर्वेश्मन्यरण्ये वा शरीरस्यापि चात्यये  । । ८.६९ । ।  
स्त्रियाप्यसंभावे कार्यं बालेन स्थविरेण वा  ।  
शिष्येण बन्धुना वापि दासेन भृतकेन वा  । । ८.७० । ।  
बालवृद्धातुराणां च साक्ष्येषु वदतां मृषा  ।  
जानीयादस्थिरां वाचं उत्सिक्तमनसां तथा  । । ८.७१ । ।  
साहसेषु च सर्वेषु स्तेयसंग्रहणेषु च  ।  
वाग्दण्डयोश्च पारुष्ये न परीक्षेत साक्षिणः  । । ८.७२ । ।  
बहुत्वं परिगृह्णीयात्साक्षिद्वैधे नराधिपः  ।  
समेषु तु गुणोत्कृष्टान्गुणिद्वैधे द्विजोत्तमान् । । ८.७३ । ।  
समक्षदर्शनात्साक्ष्यं श्रवणाच्चैव सिध्यति  ।  
तत्र सत्यं ब्रुवन्साक्षी धर्मार्थाभ्यां न हीयते  । । ८.७४ । ।  
साक्षी दृष्टश्रुतादन्यद्विब्रुवन्नार्यसंसदि  ।  
अवाङ्नरकं अभ्येति प्रेत्य स्वर्गाच्च हीयते  । । ८.७५ । ।  
यत्रानिबद्धोऽपीक्षेत शृणुयाद्वापि किं चन  ।  
पृष्टस्तत्रापि तद्ब्रूयाद्यथादृष्टं यथाश्रुतम् । । ८.७६ । ।  
एकोऽलुब्धस्तु साक्षी स्याद्बह्व्यः शुच्योऽपि न स्त्रियः  ।  
स्त्रीबुद्धेरस्थिरत्वात्तु दोषैश्चान्येऽपि ये वृताः  । । ८.७७ । ।  
स्वभावेनैव यद्ब्रूयुस्तद्ग्राह्यं व्यावहारिकम् ।  
अतो यदन्यद्विब्रूयुर्धर्मार्थं तदपार्थकम् । । ८.७८ । ।  
सभान्तः साक्षिणः प्राप्तानर्थिप्रत्यर्थिसंनिधौ  ।  
प्राड्विवाकोऽनुयुञ्जीत विधिनानेन सान्त्वयन् । । ८.७९ । ।  
यद्द्वयोरनयोर्वेत्थ कार्येऽस्मिंश्चेष्टितं मिथः  ।  
तद्ब्रूत सर्वं सत्येन युष्माकं ह्यत्र साक्षिता  । । ८.८० । ।  
सत्यं साक्ष्ये ब्रुवन्साक्षी लोकानाप्नोति पुष्कलान् ।  
इह चानुत्तमां कीर्तिं वागेषा ब्रह्मपूजिता  । । ८.८१ । ।  
साक्ष्येऽनृतं वदन्पाशैर्बध्यते वारुणैर्भृशम् ।  
विवशः शतं आजातीस्तस्मात्साक्ष्यं वदेदृतम् । । ८.८२ । ।  
सत्येन पूयते साक्षी धर्मः सत्येन वर्धते  ।  
तस्मात्सत्यं हि वक्तव्यं सर्ववर्णेषु साक्षिभिः  । । ८.८३ । ।  
आत्मैव ह्यात्मनः साक्षी गतिरात्मा तथात्मनः  ।  
मावमंस्थाः स्वं आत्मानं नृणां साक्षिणं उत्तमम् । । ८.८४ । ।  
मन्यन्ते वै पापकृतो न कश्चित्पश्यतीति नः  ।  
तांस्तु देवाः प्रपश्यन्ति स्वस्यैवान्तरपूरुषः  । । ८.८५ । ।  
द्यौर्भूमिरापो हृदयं चन्द्रार्काग्नियमानिलाः  ।  
रात्रिः संध्ये च धर्मश्च वृत्तज्ञाः सर्वदेहिनाम् । । ८.८६ । ।  
देवब्राह्मणसांनिध्ये साक्ष्यं पृच्छेदृतं द्विजान् ।  
उदङ्मुखान्प्राङ्मुखान्वा पूर्वाह्णे वै शुचिः शुचीन् । । ८.८७ । ।  
ब्रूहीति ब्राह्मणं पृच्छेत्सत्यं ब्रूहीति पार्थिवम् ।  
गोबीजकाञ्चनैर्वैश्यं शूद्रं सर्वैस्तु पातकैः  । । ८.८८ । ।  
ब्रह्मघ्नो ये स्मृता लोका ये च स्त्रीबालघातिनः  ।  
मित्रद्रुहः कृतघ्नस्य ते ते स्युर्ब्रुवतो मृषा  । । ८.८९ । ।  
जन्मप्रभृति यत्किं चित्पुण्यं भद्र त्वया कृतम् ।  
तत्ते सर्वं शुनो गच्छेद्यदि ब्रूयास्त्वं अन्यथा  । । ८.९० । ।  
एकोऽहं अस्मीत्यात्मानं यस्त्वं कल्याण मन्यसे  ।  
नित्यं स्थितस्ते हृद्येष पुण्यपापेक्षिता मुनिः  । । ८.९१ । ।  
यमो वैवस्वतो देवो यस्तवैष हृदि स्थितः  ।  
तेन चेदविवादस्ते मा गङ्गां मा कुरून्गमः  । । ८.९२ । ।  
नग्नो मुण्डः कपालेन च भिक्षार्थी क्षुत्पिपासितः  ।  
अन्धः शत्रुकुलं गच्छेद्यः साक्ष्यं अनृतं वदेत् । । ८.९३ । ।  
अवाक्शिरास्तमस्यन्धे किल्बिषी नरकं व्रजेत् ।  
यः प्रश्नं वितथं ब्रूयात्पृष्टः सन्धर्मनिश्चये  । । ८.९४ । ।  
अन्धो मत्स्यानिवाश्नाति स नरः कण्टकैः सह  ।  
यो भाषतेऽर्थवैकल्यं अप्रत्यक्षं सभां गतः  । । ८.९५ । ।  
यस्य विद्वान्हि वदतः क्षेत्रज्ञो नाभिशङ्कते  ।  
तस्मान्न देवाः श्रेयांसं लोकेऽन्यं पुरुषं विदुः  । । ८.९६ । ।  
यावतो बान्धवान्यस्मिन्हन्ति साक्ष्येऽनृतं वदन् ।  
तावतः संख्यया तस्मिन्शृणु सौम्यानुपूर्वशः  । । ८.९७ । ।  
पञ्च पश्वनृते हन्ति दश हन्ति गवानृते  ।  
शतं अश्वानृते हन्ति सहस्रं पुरुषानृते  । । ८.९८ । ।  
हन्ति जातानजातांश्च हिरण्यार्थेऽनृतं वदन् ।  
सर्वं भूम्यनृते हन्ति मा स्म भूम्यनृतं वदीः  । । ८.९९ । ।  
अप्सु भूमिवदित्याहुः स्त्रीणां भोगे च मैथुने  ।  
अब्जेषु चैव रत्नेषु सर्वेष्वश्ममयेषु च  । । ८.१०० । ।  
एतान्दोषानवेक्ष्य त्वं सर्वाननृतभाषणे  ।  
यथाश्रुतं यथादृष्टं सर्वं एवाञ्जसा वद  । । ८.१०१ । ।  
गोरक्षकान्वाणिजिकांस्तथा कारुकुशीलवान् ।  
प्रेष्यान्वार्धुषिकांश्चैव विप्रान्शूद्रवदाचरेत् । । ८.१०२ । ।  
तद्वदन्धर्मतोऽर्थेषु जानन्नप्यन्य्था नरः  ।  
न स्वर्गाच्च्यवते लोकाद्दैवीं वाचं वदन्ति ताम् । । ८.१०३ । ।  
शूद्रविट्क्षत्रविप्राणां यत्र र्तोक्तौ भवेद्वधः  ।  
तत्र वक्तव्यं अनृतं तद्धि सत्याद्विशिष्यते  । । ८.१०४ । ।  
वाग्गैवत्यैश्च चरुभिर्यजेरंस्ते सरस्वतीम् ।  
अनृतस्यैनसस्तस्य कुर्वाणा निष्कृतिं पराम् । । ८.१०५ । ।  
कूष्माण्डैर्वापि जुहुयाद्घृतं अग्नौ यथाविधि  ।  
उदित्यृचा वा वारुण्या तृचेनाब्दैवतेन वा  । । ८.१०६ । ।  
त्रिपक्षादब्रुवन्साक्ष्यं ऋणादिषु नरोऽगदः  ।  
तदृणं प्राप्नुयात्सर्वं दशबन्धं च सर्वतः  । । ८.१०७ । ।  
यस्य दृश्येत सप्ताहादुक्तवाक्यस्य साक्षिणः  ।  
रोगोऽग्निर्ज्ञातिमरणं ऋणं दाप्यो दमं च सः  । । ८.१०८ । ।  
असाक्षिकेषु त्वर्थेषु मिथो विवादमानयोः  ।  
अविन्दंस्तत्त्वतः सत्यं शपथेनापि लम्भयेत् । । ८.१०९ । ।  
महर्षिभिश्च देवैश्च कार्यार्थं शपथाः कृताः  ।  
वसिष्ठश्चापि शपथं शेपे पैजवने नृपे  । । ८.११० । ।  
न वृथा शपथं कुर्यात्स्वल्पेऽप्यर्थे नरो बुधः  ।  
वृथा हि शपथं कुर्वन्प्रेत्य चेह च नश्यति  । । ८.१११ । ।  
कामिनीषु विवाहेषु गवां भक्ष्ये तथेन्धने  ।  
ब्राह्मणाभ्युपपत्तौ च शपथे नास्ति पातकम् । । ८.११२ । ।  
सत्येन शापयेद्विप्रं क्षत्रियं वाहनायुधैः  ।  
गोबीजकाञ्चनैर्वैश्यं शूद्रं सर्वैस्तु पातकैः  । । ८.११३ । ।  
अग्निं वाहारयेदेनं अप्सु चैनं निमज्जयेत् ।  
पुत्रदारस्य वाप्येनं शिरांसि स्पर्शयेत्पृथक् । । ८.११४ । ।  
यं इद्धो न दहत्यग्निरापो नोन्मज्जयन्ति च  ।  
न चार्तिं ऋच्छति क्षिप्रं स ज्ञेयः शपथे शुचिः  । । ८.११५ । ।  
वत्सस्य ह्यभिशस्तस्य पुरा भ्रात्रा यवीयसा  ।  
नाग्निर्ददाह रोमापि सत्येन जगतः स्पशः  । । ८.११६ । ।  
यस्मिन्यस्मिन्विवादे तु कौटसाक्ष्यं कृतं भवेत् ।  
तत्तत्कार्यं निवर्तेत कृतं चाप्यकृतं भवेत् । । ८.११७ । ।  
लोभान्मोहाद्भयान्मैत्रात्कामात्क्रोधात्तथैव च  ।  
अज्ञानाद्बालभावाच्च साक्ष्यं वितथं उच्यते  । । ८.११८ । ।  
एषां अन्यतमे स्थाने यः साक्ष्यं अनृतं वदेत् ।  
तस्य दण्डविशेषांस्तु प्रवक्ष्याम्यनुपूर्वशः  । । ८.११९ । ।  
लोभात्सहस्रं दण्ड्यस्तु मोहात्पूर्वं तु साहसम् ।  
भयाद्द्वौ मध्यमौ दण्डौ मैत्रात्पूर्वं चतुर्गुणम् । । ८.१२० । ।  
कामाद्दशगुणं पूर्वं क्रोधात्तु त्रिगुणं परम् ।  
अज्ञानाद्द्वे शते पूर्णे बालिश्याच्छतं एव तु  । । ८.१२१ । ।  
एतानाहुः कौटसाक्ष्ये प्रोक्तान्दण्डान्मनीषिभिः  ।  
धर्मस्याव्यभिचारार्थं अधर्मनियमाय च  । । ८.१२२ । ।  
कौटसाक्ष्यं तु कुर्वाणांस्त्रीन्वर्णान्धार्मिको नृपः  ।  
प्रवासयेद्दण्डयित्वा ब्राह्मणं तु विवासयेत् । । ८.१२३ । ।  
दश स्थानानि दण्डस्य मनुः स्वयंभुवोऽब्रवीत् ।  
त्रिषु वर्णेषु यानि स्युरक्षतो ब्राह्मणो व्रजेत् । । ८.१२४ । ।  
उपस्थं उदरं जिह्वा हस्तौ पादौ च पञ्चमम् ।  
चक्षुर्नासा च कर्णौ च धनं देहस्तथैव च  । । ८.१२५ । ।  
अनुबन्धं परिज्ञाय देशकालौ च तत्त्वतः  ।  
सारापराधो चालोक्य दण्डं दण्ड्येषु पातयेत् । । ८.१२६ । ।  
अधर्मदण्डनं लोके यशोघ्नं कीर्तिनाशनम् ।  
अस्वर्ग्यं च परत्रापि तस्मात्तत्परिवर्जयेत् । । ८.१२७ । ।  
अदण्ड्यान्दण्डयन्राजा दण्ड्यांश्चैवाप्यदण्डयन् ।  
अयशो महदाप्नोति नरकं चैव गच्छति  । । ८.१२८ । ।  
वाग्दण्डं प्रथमं कुर्याद्धिग्दण्डं तदनन्तरम् ।  
तृतीयं धनदण्डं तु वधदण्डं अतः परम् । । ८.१२९ । ।  
वधेनापि यदा त्वेतान्निग्रहीतुं न शक्नुयात् ।  
तदैषु सर्वं अप्येतत्प्रयुञ्जीत चतुष्टयम् । । ८.१३० । ।  
लोकसंव्यवहारार्थं याः संज्ञाः प्रथिता भुवि  ।  
ताम्ररूप्यसुवर्णानां ताः प्रवक्ष्याम्यशेषतः  । । ८.१३१ । ।  
जालान्तरगते भानौ यत्सूक्ष्मं दृश्यते रजः  ।  
प्रथमं तत्प्रमाणानां त्रसरेणुं प्रचक्षते  । । ८.१३२ । ।  
त्रसरेणवोऽष्टौ विज्ञेया लिक्षैका परिमाणतः  ।  
ता राजसर्षपस्तिस्रस्ते त्रयो गौरसर्षपः  । । ८.१३३ । ।  
सर्षपाः षड्यवो मध्यस्त्रियवं त्वेककृष्णलम् ।  
पञ्चकृष्णलको माषस्ते सुवर्णस्तु षोडश  । । ८.१३४ । ।  
पलं सुवर्णाश्चत्वारः पलानि धरणं दश  ।  
द्वे कृष्णले समधृते विज्ञेयो रौप्यमाषकः  । । ८.१३५ । ।  
ते षोडश स्याद्धरणं पुराणश्चैव राजतः  ।  
कार्षापणस्तु विज्ञेयस्ताम्रिकः कार्षिकः पणः  । । ८.१३६ । ।  
धरणानि दश ज्ञेयः शतमानस्तु राजतः  ।  
चतुःसौवर्णिको निष्को विज्ञेयस्तु प्रमाणतः  । । ८.१३७ । ।  
पणानां द्वे शते सार्धे प्रथमः साहसः स्मृतः  ।  
मध्यमः पञ्च विज्ञेयः सहस्रं त्वेव चोत्तमः  । । ८.१३८ । ।  
ऋणे देये प्रतिज्ञाते पञ्चकं शतं अर्हति  ।  
अपह्नवे तद्द्विगुणं तन्मनोरनुशासनम् । । ८.१३९ । ।  
वसिष्ठविहितां वृद्धिं सृजेद्वित्तविवर्धिनीम् ।  
अशीतिभागं गृह्णीयान्मासाद्वार्धुषिकः शते  । । ८.१४० । ।  
द्विकं शतं वा गृह्णीयात्सतां धर्मं अनुस्मरन् ।  
द्विकं शतं हि गृह्णानो न भवत्यर्थकिल्बिषी  । । ८.१४१ । ।  
द्विकं त्रिकं चतुष्कं च पञ्चकं च शतं समम् ।  
मासस्य वृद्धिं गृह्णीयाद्वर्णानां अनुपूर्वशः  । । ८.१४२ । ।  
न त्वेवाधौ सोपकारे कौसीदीं वृद्धिं आप्नुयात् ।  
न चाधेः कालसंरोधान्निसर्गोऽस्ति न विक्रयः  । । ८.१४३ । ।  
न भोक्तव्यो बलादाधिर्भुञ्जानो वृद्धिं उत्सृजेत् ।  
मूल्येन तोषयेच्चैनं आधिस्तेनोऽन्यथा भवेत् । । ८.१४४ । ।  
आधिश्चोपनिधिश्चोभौ न कालात्ययं अर्हतः  ।  
अवहार्यौ भवेतां तौ दीर्घकालं अवस्थितौ  । । ८.१४५ । ।  
संप्रीत्या भुज्यमानानि न नश्यन्ति कदा चन  ।  
धेनुरुष्ट्रो वहन्नश्वो यश्च दम्यः प्रयुज्यते  । । ८.१४६ । ।  
यत्किं चिद्दशवर्षाणि संनिधौ प्रेक्षते धनी  ।  
भुज्यमानं परैस्तूष्णीं न स तल्लब्धुं अर्हति  । । ८.१४७ । ।  
अजडश्चेदपोगण्डो विषये चास्य भुज्यते  ।  
भग्नं तद्व्यवहारेण भोक्ता तद्द्रव्यं अर्हति  । । ८.१४८ । ।  
आधिः सीमा बालधनं निक्षेपोपनिधिः स्त्रियः  ।  
राजस्वं श्रोत्रियस्वं च न भोगेन प्रणश्यति  । । ८.१४९ । ।  
यः स्वामिनाननुज्ञातं आधिं भूङ्क्तेऽविचक्षणः  ।  
तेनार्धवृद्धिर्मोक्तव्या तस्य भोगस्य निष्कृतिः  । । ८.१५० । ।  
कुसीदवृद्धिर्द्वैगुण्यं नात्येति सकृदाहृता  ।  
धान्ये सदे लवे वाह्ये नातिक्रामति पञ्चताम् । । ८.१५१ । ।  
कृतानुसारादधिका व्यतिरिक्ता न सिध्यति  ।  
कुसीदपथं आहुस्तं पञ्चकं शतं अर्हति  । । ८.१५२ । ।  
नातिसांवत्सरीं वृद्धिं न चादृष्टां पुनर्हरेत् ।  
चक्रवृद्धिः कालवृद्धिः कारिता कायिका च या  । । ८.१५३ । ।  
ऋणं दातुं अशक्तो यः कर्तुं इच्छेत्पुनः क्रियाम् ।  
स दत्त्वा निर्जितां वृद्धिं करणं परिवर्तयेत् । । ८.१५४ । ।  
अदर्शयित्वा तत्रैव हिरण्यं परिवर्तयेत् ।  
यावती संभवेद्वृद्धिस्तावतीं दातुं अर्हति  । । ८.१५५ । ।  
चक्रवृद्धिं समारूढो देशकालव्यवस्थितः  ।  
अतिक्रामन्देशकालौ न तत्फलं अवाप्नुयात् । । ८.१५६ । ।  
समुद्रयानकुशला देशकालार्थदर्शिनः  ।  
स्थापयन्ति तु यां वृद्धिं सा तत्राधिगमं प्रति  । । ८.१५७ । ।  
यो यस्य प्रतिभूस्तिष्ठेद्दर्शनायेह मानवः  ।  
अदर्शयन्स तं तस्य प्रयच्छेत्स्वधनादृणम् । । ८.१५८ । ।  
प्रातिभाव्यं वृथादानं आक्षिकं सौरिकां च यत् ।  
दण्डशुल्कावशेषं च न पुत्रो दातुं अर्हति  । । ८.१५९ । ।  
दर्शनप्रातिभाव्ये तु विधिः स्यात्पूर्वचोदितः  ।  
दानप्रतिभुवि प्रेते दायादानपि दापयेत् । । ८.१६० । ।  
अदातरि पुनर्दाता विज्ञातप्रकृतावृणम् ।  
पश्चात्प्रतिभुवि प्रेते परीप्सेत्केन हेतुना  । । ८.१६१ । ।  
निरादिष्टधनश्चेत्तु प्रतिभूः स्यादलंधनः  ।  
स्वधनादेव तद्दद्यान्निरादिष्ट इति स्थितिः  । । ८.१६२ । ।  
मत्तोन्मत्तार्ताध्यधीनैर्बालेन स्थविरेण वा  ।  
असंबद्धकृतश्चैव व्यावहारो न सिध्यति  । । ८.१६३ । ।  
सत्या न भाषा भवति यद्यपि स्यात्प्रतिष्ठिता  ।  
बहिश्चेद्भाष्यते धर्मान्नियताद्व्यवहारिकात् । । ८.१६४ । ।  
योगाधमनविक्रीतं योगदानप्रतिग्रहम् ।  
यत्र वाप्युपधिं पश्येत्तत्सर्वं विनिवर्तयेत् । । ८.१६५ । ।  
ग्रहीता यदि नष्टः स्यात्कुटुम्बार्थे कृतो व्ययः  ।  
दातव्यं बान्धवैस्तत्स्यात्प्रविभक्तैरपि स्वतः  । । ८.१६६ । ।  
कुटुम्बार्थेऽध्यधीनोऽपि व्यवहारं यं आचरेत् ।  
स्वदेशे वा विदेशे वा तं ज्यायान्न विचालयेत् । । ८.१६७ । ।  
बलाद्दत्तं बलाद्भुक्तं बलाद्यच्चापि लेखितम् ।  
सर्वान्बलकृतानर्थानकृतान्मनुरब्रवीत् । । ८.१६८ । ।  
त्रयः परार्थे क्लिश्यन्ति साक्षिणः प्रतिभूः कुलम् ।  
चत्वारस्तूपचीयन्ते विप्र आढ्यो वणिङ्नृपः  । । ८.१६९ । ।  
अनादेयं नाददीत परिक्षीणोऽपि पार्थिवः  ।  
न चादेयं समृद्धोऽपि सूक्ष्मं अप्यर्थं उत्सृजेत् । । ८.१७० । ।  
अनादेयस्य चादानादादेयस्य च वर्जनात् ।  
दौर्बल्यं ख्याप्यते राज्ञः स प्रेत्येह च नश्यति  । । ८.१७१ । ।  
स्वादानाद्वर्णसंसर्गात्त्वबलानां च रक्षणात् ।  
बलं संजायते राज्ञः स प्रेत्येह च वर्धते  । । ८.१७२ । ।  
तस्माद्यम इव स्वामी स्वयं हित्वा प्रियाप्रिये  ।  
वर्तेत याम्यया वृत्त्या जितक्रोधो जितेन्द्रियः  । । ८.१७३ । ।  
यस्त्वधर्मेण कार्याणि मोहात्कुर्यान्नराधिपः  ।  
अचिरात्तं दुरात्मानं वशे कुर्वन्ति शत्रवः  । । ८.१७४ । ।  
कामक्रोधौ तु संयम्य योऽर्थान्धर्मेण पश्यति  ।  
प्रजास्तं अनुवर्तन्ते समुद्रं इव सिन्धवः  । । ८.१७५ । ।  
यः साधयन्तं छन्देन वेदयेद्धनिकं नृपे  ।  
स राज्ञा तच्चतुर्भागं दाप्यस्तस्य च तद्धनम् । । ८.१७६ । ।  
कर्मणापि समं कुर्याद्धनिकायाधमर्णिकः  ।  
समोऽवकृष्टजातिस्तु दद्याच्छ्रेयांस्तु तच्छनैः  । । ८.१७७ । ।  
अनेन विधिना राजा मिथो विवदतां नृणाम् ।  
साक्षिप्रत्ययसिद्धानि कार्याणि समतां नयेत् । । ८.१७८ । ।  
कुलजे वृत्तसंपन्ने धर्मज्ञे सत्यवादिनि  ।  
महापक्षे धनिन्यार्ये निक्षेपं निक्षिपेद्बुधः  । । ८.१७९ । ।  
यो यथा निक्षिपेद्धस्ते यं अर्थं यस्य मानवः  ।  
स तथैव ग्रहीतव्यो यथा दायस्तथा ग्रहः  । । ८.१८० । ।  
यो निक्षेपं याच्यमानो निक्षेप्तुर्न प्रयच्छति  ।  
स याच्यः प्राड्विवाकेन तन्निक्षेप्तुरसंनिधौ  । । ८.१८१ । ।  
साक्ष्यभावे प्रणिधिभिर्वयोरूपसमन्वितैः  ।  
अपदेशैश्च संन्यस्य हिरण्यं तस्य तत्त्वतः  । । ८.१८२ । ।  
स यदि प्रतिपद्येत यथान्यस्तं यथाकृतम् ।  
न तत्र विद्यते किं चिद्यत्परैरभियुज्यते  । । ८.१८३ । ।  
तेषां न दद्याद्यदि तु तद्धिरण्यं यथाविधि  ।  
उभौ निगृह्य दाप्यः स्यादिति धर्मस्य धारणा  । । ८.१८४ । ।  
निक्षेपोपनिधी नित्यं न देयौ प्रत्यनन्तरे  ।  
नश्यतो विनिपाते तावनिपाते त्वनाशिनौ  । । ८.१८५ । ।  
स्वयं एव तु यौ दद्यान्मृतस्य प्रत्यनन्तरे  ।  
न स राज्ञाभियोक्तव्यो न निक्षेप्तुश्च बन्धुभिः  । । ८.१८६ । ।  
अच्छलेनैव चान्विच्छेत्तं अर्थं प्रीतिपूर्वकम् ।  
विचार्य तस्य वा वृत्तं साम्नैव परिसाधयेत् । । ८.१८७ । ।  
निक्षेपेष्वेषु सर्वेषु विधिः स्यात्परिसाधने  ।  
समुद्रे नाप्नुयात्किं चिद्यदि तस्मान्न संहरेत् । । ८.१८८ । ।  
चौरैर्हृतं जलेनोढं अग्निना दग्धं एव वा  ।  
न दद्याद्यदि तस्मात्स न संहरति किं चन  । । ८.१८९ । ।  
निक्षेपस्यापहर्तारं अनिक्षेप्तारं एव च  ।  
सर्वैरुपायैरन्विच्छेच्छपथैश्चैव वैदिकैः  । । ८.१९० । ।  
यो निक्षेपं नार्पयति यश्चानिक्षिप्य याचते  ।  
तावुभौ चौरवच्छास्यौ दाप्यौ वा तत्समं दमम् । । ८.१९१ । ।  
निक्षेपस्यापहर्तारं तत्समं दापयेद्दमम् ।  
तथोपनिधिहर्तारं अविशेषेण पार्थिवः  । । ८.१९२ । ।  
उपधाभिश्च यः कश्चित्परद्रव्यं हरेन्नरः  ।  
ससहायः स हन्तव्यः प्रकाशं विविधैर्वधैः  । । ८.१९३ । ।  
निक्षेपो यः कृतो येन यावांश्च कुलसंनिधौ  ।  
तावानेव स विज्ञेयो विब्रुवन्दण्डं अर्हति  । । ८.१९४ । ।  
मिथो दायः कृतो येन गृहीतो मिथ एव वा  ।  
मिथ एव प्रदातव्यो यथा दायस्तथा ग्रहः  । । ८.१९५ । ।  
निक्षिप्तस्य धनस्यैवं प्रीत्योपनिहितस्य च  ।  
राजा विनिर्णयं कुर्यादक्षिण्वन्न्यासधारिणम् । । ८.१९६ । ।  
विक्रीणीते परस्य स्वं योऽस्वामी स्वाम्यसम्मतः  ।  
न तं नयेत साक्ष्यं तु स्तेनं अस्तेनमानिनम् । । ८.१९७ । ।  
अवहार्यो भवेच्चैव सान्वयः षट्शतं दमम् ।  
निरन्वयोऽनपसरः प्राप्तः स्याच्चौरकिल्बिषम् । । ८.१९८ । ।  
अस्वामिना कृतो यस्तु दायो विक्रय एव वा  ।  
अकृतः स तु विज्ञेयो व्यवहारे यथा स्थितिः  । । ८.१९९ । ।  
संभोगो दृश्यते यत्र न दृश्येतागमः क्व चित् ।  
आगमः कारणं तत्र न संभोग इति स्थितिः  । । ८.२०० । ।  
विक्रयाद्यो धनं किं चिद्गृह्णीयत्कुलसंनिधौ  ।  
क्रयेण स विशुद्धं हि न्यायतो लभते धनम् । । ८.२०१ । ।  
अथ मूलं अनाहार्यं प्रकाशक्रयशोधितः  ।  
अदण्ड्यो मुच्यते राज्ञा नाष्टिको लभते धनम् । । ८.२०२ । ।  
नान्यदन्येन संसृष्ट रूपं विक्रयं अर्हति  ।  
न चासारं न च न्यूनं न दूरेण तिरोहितम् । । ८.२०३ । ।  
अन्यां चेद्दर्शयित्वान्या वोढुः कन्या प्रदीयते  ।  
उभे त एकशुल्केन वहेदित्यब्रवीन्मनुः  । । ८.२०४ । ।  
नोन्मत्ताया न कुष्ठिन्या न च या स्पृष्टमैथुना  ।  
पूर्वं दोषानभिख्याप्य प्रदाता दण्डं अर्हति  । । ८.२०५ । ।  
ऋत्विग्यदि वृतो यज्ञे स्वकर्म परिहापयेत् ।  
तस्य कर्मानुरूपेण देयोऽंशः सहकर्तृभिः  । । ८.२०६ । ।  
दक्षिणासु च दत्तासु स्वकर्म परिहापयन् ।  
कृत्स्नं एव लभेतांशं अन्येनैव च कारयेत् । । ८.२०७ । ।  
यस्मिन्कर्मणि यास्तु स्युरुक्ताः प्रत्यङ्गदक्षिणाः  ।  
स एव ता आदिदीत भजेरन्सर्व एव वा  । । ८.२०८ । ।  
रथं हरेत्चाध्वर्युर्ब्रह्माधाने च वाजिनम् ।  
होता वापि हरेदश्वं उद्गाता चाप्यनः क्रये  । । ८.२०९ । ।  
सर्वेषां अर्धिनो मुख्यास्तदर्धेनार्धिनोऽपरे  ।  
तृतीयिनस्तृतीयांशाश्चतुर्थांशाश्च पादिनः  । । ८.२१० । ।  
संभूय स्वानि कर्माणि कुर्वद्भिरिह मानवैः  ।  
अनेन विधियोगेन कर्तव्यांशप्रकल्पना  । । ८.२११ । ।  
धर्मार्थं येन दत्तं स्यात्कस्मै चिद्याचते धनम् ।  
पश्चाच्च न तथा तत्स्यान्न देयं तस्य तद्भवेत् । । ८.२१२ । ।  
यदि संसाधयेत्तत्तु दर्पाल्लोभेन वा पुनः  ।  
राज्ञा दाप्यः सुवर्णं स्यात्तस्य स्तेयस्य निष्कृतिः  । । ८.२१३ । ।  
दत्तस्यैषोदिता धर्म्या यथावदनपक्रिया  ।  
अत ऊर्ध्वं प्रवक्ष्यामि वेतनस्यानपक्रियाम् । । ८.२१४ । ।  
भृतो नार्तो न कुर्याद्यो दर्पात्कर्म यथोदितम् ।  
स दण्ड्यः कृष्णलान्यष्टौ न देयं चास्य वेतनम् । । ८.२१५ । ।  
आर्तस्तु कुर्यात्स्वस्थः सन्यथाभाषितं आदितः  ।  
स दीर्घस्यापि कालस्य तल्लभेतैव वेतनम् । । ८.२१६ । ।  
यथोक्तं आर्तः सुस्थो वा यस्तत्कर्म न कारयेत् ।  
न तस्य वेतनं देयं अल्पोनस्यापि कर्मणः  । । ८.२१७ । ।  
एष धर्मोऽखिलेनोक्तो वेतनादानकर्मणः  ।  
अत ऊर्ध्वं प्रवक्ष्यामि धर्मं समयभेदिनाम् । । ८.२१८ । ।  
यो ग्रामदेशसंघानां कृत्वा सत्येन संविदम् ।  
विसंवदेन्नरो लोभात्तं राष्ट्राद्विप्रवासयेत् । । ८.२१९ । ।  
निगृह्य दापयेच्चैनं समयव्यभिचारिणम् ।  
चतुःसुवर्णान्षण्निष्कांश्छतमानं च राजकम् । । ८.२२० । ।  
एतद्दण्डविधिं कुर्याद्धार्मिकः पृथिवीपतिः  ।  
ग्रामजातिसमूहेषु समयव्यभिचारिणाम् । । ८.२२१ । ।  
क्रीत्वा विक्रीय वा किं चिद्यस्येहानुशयो भवेत् ।  
सोऽन्तर्दशाहात्तद्द्रव्यं दद्याच्चैवाददीत वा  । । ८.२२२ । ।  
परेण तु दशाहस्य न दद्यान्नापि दापयेत् ।  
आददानो ददत्चैव राज्ञा दण्ड्यौ शतानि षट् । । ८.२२३ । ।  
यस्तु दोषवतीं कन्यां अनाख्याय प्रयच्छति  ।  
तस्य कुर्यान्नृपो दण्डं स्वयं षण्णवतिं पणान् । । ८.२२४ । ।  
अकन्येति तु यः कन्यां ब्रूयाद्द्वेषेण मानवः  ।  
स शतं प्राप्नुयाद्दण्डं तस्या दोषं अदर्शयन् । । ८.२२५ । ।  
पाणिग्रहणिका मन्त्राः कन्यास्वेव प्रतिष्ठिताः  ।  
नाकन्यासु क्व चिन्नॄणां लुप्तधर्मक्रिया हि ताः  । । ८.२२६ । ।  
पाणिग्रहणिका मन्त्रा नियतं दारलक्षणम् ।  
तेषां निष्ठा तु विज्ञेया विद्वद्भिः सप्तमे पदे  । । ८.२२७ । ।  
यस्मिन्यस्मिन्कृते कार्ये यस्येहानुशयो भवेत् ।  
तं अनेन विधानेन धर्म्ये पथि निवेशयेत् । । ८.२२८ । ।  
पशुषु स्वामिनां चैव पालानां च व्यतिक्रमे  ।  
विवादं संप्रवक्ष्यामि यथावद्धर्मतत्त्वतः  । । ८.२२९ । ।  
दिवा वक्तव्यता पाले रात्रौ स्वामिनि तद्गृहे  ।  
योगक्षेमेऽन्यथा चेत्तु पालो वक्तव्यतां इयात् । । ८.२३० । ।  
गोपः क्षीरभृतो यस्तु स दुह्याद्दशतो वराम् ।  
गोस्वाम्यनुमते भृत्यः सा स्यात्पालेऽभृते भृतिः  । । ८.२३१ । ।  
नष्टं विनष्टं कृमिभिः श्वहतं विषमे मृतम् ।  
हीनं पुरुषकारेण प्रदद्यात्पाल एव तु  । । ८.२३२ । ।  
विघुष्य तु हृतं चौरैर्न पालो दातुं अर्हति  ।  
यदि देशे च काले च स्वामिनः स्वस्य शंसति  । । ८.२३३ । ।  
कर्णौ चर्म च वालांश्च बस्तिं स्नायुं च रोचनाम् ।  
पशुषु स्वामिनां दद्यान्मृतेष्वङ्कानि दर्शयेत् । । ८.२३४ । ।  
अजाविके तु संरुद्धे वृकैः पाले त्वनायति  ।  
यां प्रसह्य वृको हन्यात्पाले तत्किल्बिषं भवेत् । । ८.२३५ । ।  
तासां चेदवरुद्धानां चरन्तीनां मिथो वने  ।  
यां उत्प्लुत्य वृको हन्यान्न पालस्तत्र किल्बिषी  । । ८.२३६ । ।  
धनुःशतं परीहारो ग्रामस्य स्यात्समन्ततः  ।  
शम्यापातास्त्रयो वापि त्रिगुणो नगरस्य तु  । । ८.२३७ । ।  
तत्रापरिवृतं धान्यं विहिंस्युः पशवो यदि  ।  
न तत्र प्रणयेद्दण्डं नृपतिः पशुरक्षिणाम् । । ८.२३८ । ।  
वृतिं तत्र प्रकुर्वीत यां उष्ट्रो न विलोकयेत् ।  
छिद्रं च वारयेत्सर्वं श्वसूकरमुखानुगम् । । ८.२३९ । ।  
पथि क्षेत्रे परिवृते ग्रामान्तीयेऽथ वा पुनः  ।  
सपालः शतदण्डार्हो विपालान्वारयेत्पशून् । । ८.२४० । ।  
क्षेत्रेष्वन्येषु तु पशुः सपादं पणं अर्हति  ।  
सर्वत्र तु सदो देयः क्षेत्रिकस्येति धारणा  । । ८.२४१ । ।  
अनिर्दशाहां गां सूतां वृषान्देवपशूंस्तथा  ।  
सपालान्वा विपालान्वा न दण्ड्यान्मनुरब्रवीत् । । ८.२४२ । ।  
क्षेत्रियस्यात्यये दण्डो भागाद्दशगुणो भवेत् ।  
ततोऽर्धदण्डो भृत्यानां अज्ञानात्क्षेत्रिकस्य तु  । । ८.२४३ । ।  
एतद्विधानं आतिष्ठेद्धार्मिकः पृथिवीपतिः  ।  
स्वामिनां च पशूनां च पालानां च व्यतिक्रमे  । । ८.२४४ । ।  
सीमां प्रति समुत्पन्ने विवादे ग्रामयोर्द्वयोः  ।  
ज्येष्ठे मासि नयेत्सीमां सुप्रकाशेषु सेतुषु  । । ८.२४५ । ।  
सींआवृक्षांश्च कुर्वीत न्यग्रोधाश्वत्थकिंशुकान् ।  
शाल्मलीन्सालतालांश्च क्षीरिणश्चैव पादपान् । । ८.२४६ । ।  
गुल्मान्वेणूंश्च विविधान्शमीवल्लीस्थलानि च  ।  
शरान्कुब्जकगुल्मांश्च तथा सीमा न नश्यति  । । ८.२४७ । ।  
तडागान्युदपानानि वाप्यः प्रस्रवणानि च  । । ८.२४८अ\[ं२५०\] । ।  
सीमासंधिषु कार्याणि देवतायतनानि च  । । ८.२४८\[ं२५०च्\] । ।  
उपछन्नानि चान्यानि सीमालिङ्गानि कारयेत् ।  
सीमाज्ञाने नृणां वीक्ष्य नित्यं लोके विपर्ययम् । । ८.२४९ । ।  
अश्मनोऽस्थीनि गोवालांस्तुषान्भस्म कपालिकाः  ।  
करीषं इष्टकाङ्गारांश्शर्करा वालुकास्तथा  । । ८.२५०\[ं२४८\] । ।  
यानि चैवंप्रकाराणि कालाद्भूमिर्न भक्षयेत् ।  
तानि संधिषु सीमायां अप्रकाशानि कारयेत् । । ८.२५१ । ।  
एतैर्लिङ्गैर्नयेत्सीमां राजा विवदमानयोः  ।  
पूर्वभुक्त्या च सततं उदकस्यागमेन च  । । ८.२५२ । ।  
यदि संशय एव स्याल्लिङ्गानां अपि दर्शने  ।  
साक्षिप्रत्यय एव स्यात्सीमावादविनिर्णयः  । । ८.२५३ । ।  
ग्रामीयककुलानां च समक्षं सीम्नि साक्षिणः  ।  
प्रष्टव्याः सीमलिङ्गानि तयोश्चैव विवादिनोः  । । ८.२५४ । ।  
ते पृष्टास्तु यथा ब्रूयुः समस्ताः सीम्नि निश्चयम् ।  
निबध्नीयात्तथा सीमां सर्वांस्तांश्चैव नामतः  । । ८.२५५ । ।  
शिरोभिस्ते गृहीत्वोर्वीं स्रग्विणो रक्तवाससः  ।  
सुकृतैः शापिथाः स्वैः स्वैर्नयेयुस्ते समञ्जसम् । । ८.२५६ । ।  
यथोक्तेन नयन्तस्ते पूयन्ते सत्यसाक्षिणः  ।  
विपरीतं नयन्तस्तु दाप्याः स्युर्द्विशतं दमम् । । ८.२५७ । ।  
साक्ष्यभावे तु चत्वारो ग्रामाः सामन्तवासिनः  ।  
सीमाविनिर्णयं कुर्युः प्रयता राजसंनिधौ  । । ८.२५८ । ।  
सामन्तानां अभावे तु मौलानां सीम्नि साक्षिणाम् ।  
इमानप्यनुयुञ्जीत पुरुषान्वनगोचरान् । । ८.२५९ । ।  
व्याधाञ् शाकुनिकान्गोपान्कैवर्तान्मूलखानकान् ।  
व्यालग्राहानुञ्छवृत्तीनन्यांश्च वनचारिणः  । । ८.२६० । ।  
ते पृष्टास्तु यथा ब्रूयुः सीमासंधिषु लक्षणम् ।  
तत्तथा स्थापयेद्राजा धर्मेण ग्रामयोर्द्वयोः  । । ८.२६१ । ।  
क्षेत्रकूपतडागानां आरामस्य गृहस्य च  ।  
सामन्तप्रत्ययो ज्ञेयः सीमासेतुविनिर्णयः  । । ८.२६२ । ।  
सामन्ताश्चेन्मृषा ब्रूयुः सेतौ विवादतां नृणाम् ।  
सर्वे पृथक्पृथग्दण्ड्या राज्ञा मध्यमसाहसम् । । ८.२६३ । ।  
गृहं तडागं आरामं क्षेत्रं वा भीषया हरन् ।  
शतानि पञ्च दण्ड्यः स्यादज्ञानाद्द्विशतो दमः  । । ८.२६४ । ।  
सीमायां अविषह्यायां स्वयं राजैव धर्मवित् ।  
प्रदिशेद्भूमिं एकेषां उपकारादिति स्थितिः  । । ८.२६५ । ।  
एषोऽखिलेनाभिहितो धर्मः सीमाविनिर्णये  ।  
अत ऊर्ध्वं प्रवक्ष्यामि वाक्पारुष्यविनिर्णयम् । । ८.२६६ । ।  
शतं ब्राह्मणं आक्रुश्य क्षत्रियो दण्डं अर्हति  ।  
वैश्योऽप्यर्धशतं द्वे वा शूद्रस्तु वधं अर्हति  । । ८.२६७ । ।  
पञ्चाशद्ब्राह्मणो दण्ड्यः क्षत्रियस्याभिशंसने  ।  
वैश्ये स्यादर्धपञ्चाशच्छूद्रे द्वादशको दमः  । । ८.२६८ । ।  
समवर्णे द्विजातीनां द्वादशैव व्यतिक्रमे  ।  
वादेष्ववचनीयेषु तदेव द्विगुणं भवेत् । । ८.२६९ । ।  
एकजातिर्द्विजातींस्तु वाचा दारुणया क्षिपन् ।  
जिह्वायाः प्राप्नुयाच्छेदं जघन्यप्रभवो हि सः  । । ८.२७० । ।  
नामजातिग्रहं त्वेषां अभिद्रोहेण कुर्वतः  ।  
निक्षेप्योऽयोमयः शङ्कुर्ज्वलन्नास्ये दशाङ्गुलः  । । ८.२७१ । ।  
धर्मोपदेशं दर्पेण विप्राणां अस्य कुर्वतः  ।  
तप्तं आसेचयेत्तैलं वक्त्रे श्रोत्रे च पार्थिवः  । । ८.२७२ । ।  
श्रुतं देशं च जातिं च कर्म शरीरं एव च  ।  
वितथेन ब्रुवन्दर्पाद्दाप्यः स्याद्द्विशतं दमम् । । ८.२७३ । ।  
काणं वाप्यथ वा खञ्जं अन्यं वापि तथाविधम् ।  
तथ्येनापि ब्रुवन्दाप्यो दण्डं कार्षापणावरम् । । ८.२७४ । ।  
मातरं पितरं जायां भ्रातरं तनयं गुरुम् ।  
आक्षारयञ् शतं दाप्यः पन्थानं चाददद्गुरोः  । । ८.२७५ । ।  
ब्राह्मणक्षत्रियाभ्यां तु दण्डः कार्यो विजानता  ।  
ब्राह्मणे साहसः पूर्वः क्षत्रिये त्वेव मध्यमः  । । ८.२७६ । ।  
विट्शूद्रयोरेवं एव स्वजातिं प्रति तत्त्वतः  ।  
छेदवर्जं प्रणयनं दण्डस्येति विनिश्चयः  । । ८.२७७ । ।  
एष दण्डविधिः प्रोक्तो वाक्पारुष्यस्य तत्त्वतः  ।  
अत ऊर्ध्वं प्रवक्ष्यामि दण्डपारुष्यनिर्णयम् । । ८.२७८ । ।  
येन केन चिदङ्गेन हिंस्याच्चेच्छ्रेष्ठं अन्त्यजः  ।  
छेत्तव्यं तद्तदेवास्य तन्मनोरनुशासनम् । । ८.२७९ । ।  
पाणिं उद्यम्य दण्डं वा पाणिच्छेदनं अर्हति  ।  
पादेन प्रहरन्कोपात्पादच्छेदनं अर्हति  । । ८.२८० । ।  
सहासनं अभिप्रेप्सुरुत्कृष्टस्यापकृष्टजः  ।  
कट्यां कृताङ्को निर्वास्यः स्फिचं वास्यावकर्तयेत् । । ८.२८१ । ।  
अवनिष्ठीवतो दर्पाद्द्वावोष्ठौ छेदयेन्नृपः  ।  
अवमूत्रयतो मेढ्रं अवशर्धयतो गुदम् । । ८.२८२ । ।  
केशेषु गृह्णतो हस्तौ छेदयेदविचारयन् ।  
पादयोर्दाढिकायां च ग्रीवायां वृषणेषु च  । । ८.२८३ । ।  
त्वग्भेदकः शतं दण्ड्यो लोहितस्य च दर्शकः  ।  
मांसभेत्ता तु षण्निष्कान्प्रवास्यस्त्वस्थिभेदकः  । । ८.२८४ । ।  
वनस्पतीनां सर्वेषां उपभोगो यथा यथा  ।  
यथा तथा दमः कार्यो हिंसायां इति धारणा  । । ८.२८५ । ।  
मनुष्याणां पशूनां च दुःखाय प्रहृते सति  ।  
यथा यथा महद्दुःखं दण्डं कुर्यात्तथा तथा  । । ८.२८६ । ।  
अङ्गावपीडनायां च व्रणशोनितयोस्तथा  ।  
समुत्थानव्ययं दाप्यः सर्वदण्डं अथापि वा  । । ८.२८७ । ।  
द्रव्याणि हिंस्याद्यो यस्य ज्ञानतोऽज्ञानतोऽपि वा  ।  
स तस्योत्पादयेत्तुष्टिं राज्ञे दद्याच्च तत्समम् । । ८.२८८ । ।  
चर्मचार्मिकभाण्डेषु काष्ठलोष्टमयेषु  ।  
मूल्यात्पञ्चगुणो दण्डः पुष्पमूलफलेषु च  । । ८.२८९ । ।  
यानस्य चैव यातुश्च यानस्वामिन एव च  ।  
दशातिवर्तनान्याहुः शेषे दण्डो विधीयते  । । ८.२९० । ।  
छिन्ननास्ये भग्नयुगे तिर्यक्प्रतिमुखागते  ।  
अक्षभङ्गे च यानस्य चक्रभङ्गे तथैव च  । । ८.२९१ । ।  
छेदने चैव यन्त्राणां योक्त्ररश्म्योस्तथैव च  ।  
आक्रन्दे चाप्यपैहीति न दण्डं मनुरब्रवीत् । । ८.२९२ । ।  
यत्रापवर्तते युग्यं वैगुण्यात्प्राजकस्य तु  ।  
तत्र स्वामी भवेद्दण्ड्यो हिंसायां द्विशतं दमम् । । ८.२९३ । ।  
प्राजकश्चेद्भवेदाप्तः प्राजको दण्डं अर्हति  ।  
युग्यस्थाः प्राजकेऽनाप्ते सर्वे दण्ड्याः शतं शतम् । । ८.२९४ । ।  
स चेत्तु पथि संरुद्धः पशुभिर्वा रथेन वा  ।  
प्रमापयेत्प्राणभृतस्तत्र दण्डोऽविचारितः  । । ८.२९५ । ।  
मनुष्यमारणे क्षिप्रं चौरवत्किल्बिषं भवेत् ।  
प्राणभृत्सु महत्स्वर्धं गोगजोष्ट्रहयादिषु  । । ८.२९६ । ।  
क्षुद्रकाणां पशूनां तु हिंसायां द्विशतो दमः  ।  
पञ्चाशत्तु भवेद्दण्डः शुभेषु मृगपक्षिषु  । । ८.२९७ । ।  
गर्धभाजाविकानां तु दण्डः स्यात्पञ्चमाषिकः  ।  
माषिकस्तु भवेद्दण्डः श्वसूकरनिपातने  । । ८.२९८ । ।  
भार्या पुत्रश्च दासश्च प्रेष्यो भ्रात्रा च सोदरः  ।  
प्राप्तापराधास्ताड्याः स्यू रज्ज्वा वेणुदलेन वा  । । ८.२९९ । ।  
पृष्ठतस्तु शरीरस्य नोत्तमाङ्गे कथं चन  ।  
अतोऽन्यथा तु प्रहरन्प्राप्तः स्याच्चौरकिल्बिषम् । । ८.३०० । ।  
एषोऽखिलेनाभिहितो दण्डपारुष्यनिर्णयः  ।  
स्तेनस्यातः प्रवक्ष्यामि विधिं दण्डविनिर्णये  । । ८.३०१ । ।  
परमं यत्नं आतिष्ठेत्स्तेनानां निग्रहे नृपः  ।  
स्तेनानां निग्रहादस्य यशो राष्ट्रं च वर्धते  । । ८.३०२ । ।  
अभयस्य हि यो दाता स पूज्यः सततं नृपः  ।  
सत्त्रं हि वर्धते तस्य सदैवाभयदक्षिणम् । । ८.३०३ । ।  
सर्वतो धर्मषड्भागो राज्ञो भवति रक्षतः  ।  
अधर्मादपि षड्भागो भवत्यस्य ह्यरक्षतः  । । ८.३०४ । ।  
यदधीते यद्यजते यद्ददाति यदर्चति  ।  
तस्य षड्भागभाग्राजा सम्यग्भवति रक्षणात् । । ८.३०५ । ।  
रक्षन्धर्मेण भूतानि राजा वध्यांश्च घातयन् ।  
यजतेऽहरहर्यज्ञैः सहस्रशतदक्षिणैः  । । ८.३०६ । ।  
योऽरक्षन्बलिं आदत्ते करं शुल्कं च पार्थिवः  ।  
प्रतिभागं च दण्डं च स सद्यो नरकं व्रजेत् । । ८.३०७ । ।  
अरक्षितारं राजानं बलिषड्भागहारिणम् ।  
तं आहुः सर्वलोकस्य समग्रमलहारकम् । । ८.३०८ । ।  
अनपेक्षितमर्यादं नास्तिकं विप्रलुंपकम् ।  
अरक्षितारं अत्तारं नृपं विद्यादधोगतिम् । । ८.३०९ । ।  
अधार्मिकं त्रिभिर्न्यायैर्निगृह्णीयात्प्रयत्नतः  ।  
निरोधनेन बन्धेन विविधेन वधेन च  । । ८.३१० । ।  
निग्रहेण हि पापानां साधूनां संग्रहेण च  ।  
द्विजातय इवेज्याभिः पूयन्ते सततं नृपाः  । । ८.३११ । ।  
क्षन्तव्यं प्रभुणा नित्यं क्षिपतां कार्यिणां नृणाम् ।  
बालवृद्धातुराणां च कुर्वता हितं आत्मनः  । । ८.३१२ । ।  
यः क्षिप्तो मर्षयत्यार्तैस्तेन स्वर्गे महीयते  ।  
यस्त्वैश्वर्यान्न क्षमते नरकं तेन गच्छति  । । ८.३१३ । ।  
राजा स्तेनेन गन्तव्यो मुक्तकेशेन धावता  ।  
आचक्षाणेन तत्स्तेयं एवंकर्मास्मि शाधि माम् । । ८.३१४ । ।  
स्कन्धेनादाय मुसलं लगुडं वापि खादिरम् ।  
शक्तिं चोभयतस्तीक्ष्णां आयसं दण्डं एव वा  । । ८.३१५ । ।  
शासनाद्वा विमोक्षाद्वा स्तेनः स्तेयाद्विमुच्यते  ।  
अशासित्वा तु तं राजा स्तेनस्याप्नोति किल्बिषम् । । ८.३१६ । ।  
अन्नादे भ्रूणहा मार्ष्टि पत्यौ भार्यापचारिणी  ।  
गुरौ शिष्यश्च याज्यश्च स्तेनो राजनि किल्बिषम् । । ८.३१७ । ।  
राजभिः कृतदण्डास्तु कृत्वा पापानि मानवाः  ।  
निर्मलाः स्वर्गं आयान्ति सन्तः सुकृतिनो यथा  । । ८.३१८ । ।  
यस्तु रज्जुं घटं कूपाद्धरेद्भिन्द्याच्च यः प्रपाम् ।  
स दण्डं प्राप्नुयान्माषं तच्च तस्मिन्समाहरेत् । । ८.३१९ । ।  
धान्यं दशभ्यः कुम्भेभ्यो हरतोऽभ्यधिकं वधः  ।  
शेषेऽप्येकादशगुणं दाप्यस्तस्य च तद्धनम् । । ८.३२० । ।  
तथा धरिममेयानां शतादभ्यधिके वधः  ।  
सुवर्णरजतादीनां उत्तमानां च वाससाम् । । ८.३२१ । ।  
पञ्चाशतस्त्वभ्यधिके हस्तच्छेदनं इष्यते  ।  
शेषे त्वेकादशगुणं मूल्याद्दण्डं प्रकल्पयेत् । । ८.३२२ । ।  
पुरुषाणां कुलीनानां नारीणां च विशेषतः  ।  
मुख्यानां चैव रत्नानां हरणे वधं अर्हति  । । ८.३२३ । ।  
महापशूनां हरणे शस्त्राणां औषधस्य च  ।  
कालं आसाद्य कार्यं च दण्डं राजा प्रकल्पयेत् । । ८.३२४ । ।  
गोषु ब्राह्मणसंस्थासु छुरिकायाश्च भेदने  ।  
पशूनां हरणे चैव सद्यः कार्योऽर्धपादिकः  । । ८.३२५ । ।  
सूत्रकार्पासकिण्वानां गोमयस्य गुडस्य च  ।  
दध्नः क्षीरस्य तक्रस्य पानीयस्य तृणस्य च  । । ८.३२६ । ।  
वेणुवैदलभाण्डानां लवणानां तथैव च  ।  
मृण्मयानां च हरणे मृदो भस्मन एव च  । । ८.३२७ । ।  
मत्स्यानां पक्षिणां चैव तैलस्य च घृतस्य च  ।  
मांसस्य मधुनश्चैव यच्चान्यत्पशुसंभवम् । । ८.३२८ । ।  
अन्येषां चैवमादीनां मद्यानां ओदनस्य च  ।  
पक्वान्नानां च सर्वेषां तन्मुल्याद्द्विगुणो दमः  । । ८.३२९ । ।  
पुष्पेषु हरिते धान्ये गुल्मवल्लीनगेषु च  ।  
अन्येष्वपरिपूतेषु दण्डः स्यात्पञ्चकृष्णलः  । । ८.३३० । ।  
परिपूतेषु धान्येषु शाकमूलफलेषु च  ।  
निरन्वये शतं दण्डः सान्वयेऽर्धशतं दमः  । । ८.३३१ । ।  
स्यात्साहसं त्वन्वयवत्प्रसभं कर्म यत्कृतम् ।  
निरन्वयं भवेत्स्तेयं हृत्वापव्ययते च यत् । । ८.३३२ । ।  
यस्त्वेतान्युपक्ल्प्तानि द्रव्याणि स्तेनयेन्नरः  ।  
तं आद्यं दण्डयेद्राजा यश्चाग्निं चोरयेद्गृहात् । । ८.३३३ । ।  
येन येन यथाङ्गेन स्तेनो नृषु विचेष्टते  ।  
तत्तदेव हरेत्तस्य प्रत्यादेशाय पार्थिवः  । । ८.३३४ । ।  
पिताचार्यः सुहृन्माता भार्या पुत्रः पुरोहितः  ।  
नादण्ड्यो नाम राज्ञोऽस्ति यः स्वधर्मे न तिष्ठति  । । ८.३३५ । ।  
कार्षापणं भवेद्दण्ड्यो यत्रान्यः प्राकृतो जनः  ।  
तत्र राजा भवेद्दण्ड्यः सहस्रं इति धारणा  । । ८.३३६ । ।  
अष्टापाद्यं तु शूद्रस्य स्तेये भवति किल्बिषम् ।  
षोडशैव तु वैश्यस्य द्वात्रिंशत्क्षत्रियस्य च  । । ८.३३७ । ।  
ब्राह्मणस्य चतुःषष्टिः पूर्णं वापि शतं भवेत् ।  
द्विगुणा वा चतुःषष्टिस्तद्दोषगुणविद्धि सः  । । ८.३३८ । ।  
वानस्पत्यं मूलफलं दार्वग्न्यर्थं तथैव च  ।  
तृणं च गोभ्यो ग्रासार्थं अस्तेयं मनुरब्रवीत् । । ८.३३९ । ।  
योऽदत्तादायिनो हस्ताल्लिप्सेत ब्राह्मणो धनम् ।  
याजनाध्यापनेनापि यथा स्तेनस्तथैव सः  । । ८.३४० । ।  
द्विजोऽध्वगः क्षीणवृत्तिर्द्वाविक्षू द्वे च मूलके  ।  
आददानः परक्षेत्रान्न दण्डं दातुं अर्हति  । । ८.३४१ । ।  
असंदितानां संदाता संदितानां च मोक्षकः  ।  
दासाश्वरथहर्ता च प्राप्तः स्याच्चोरकिल्बिषम् । । ८.३४२ । ।  
अनेन विधिना राजा कुर्वाणः स्तेननिग्रहम् ।  
यशोऽस्मिन्प्राप्नुयाल्लोके प्रेत्य चानुत्तमं सुखम् । । ८.३४३ । ।  
ऐन्द्रं स्थानं अभिप्रेप्सुर्यशश्चाक्षयं अव्ययम् ।  
नोपेक्षेत क्षणं अपि राजा साहसिकं नरम् । । ८.३४४ । ।  
वाग्दुष्टात्तस्कराच्चैव दण्डेनैव च हिंसतः  ।  
साहसस्य नरः कर्ता विज्ञेयः पापकृत्तमः  । । ८.३४५ । ।  
साहसे वर्तमानं तु यो मर्षयति पार्थिवः  ।  
स विनाशं व्रजत्याशु विद्वेषं चाधिगच्छति  । । ८.३४६ । ।  
न मित्रकारणाद्राजा विपुलाद्वा धनागमात् ।  
समुत्सृजेत्साहसिकान्सर्वभूतभयावहान् । । ८.३४७ । ।  
शस्त्रं द्विजातिभिर्ग्राह्यं धर्मो यत्रोपरुध्यते  ।  
द्विजातीनां च वर्णानां विप्लवे कालकारिते  । । ८.३४८ । ।  
आत्मनश्च परित्राणे दक्षिणानां च संगरे  ।  
स्त्रीविप्राभ्युपपत्तौ च घ्नन्धर्मेण न दुष्यति  । । ८.३४९ । ।  
गुरुं वा बालवृद्धौ वा ब्राह्मणं वा बहुश्रुतम् ।  
आततायिनं आयान्तं हन्यादेवाविचारयन् । । ८.३५० । ।  
नाततायिवधे दोषो हन्तुर्भवति कश्चन  ।  
प्रकाशं वाप्रकाशं वा मन्युस्तं मन्युं ऋच्छति  । । ८.३५१ । ।  
परदाराभिमर्शेषु प्रवृत्तान्नॄन्महीपतिः  ।  
उद्वेजनकरैर्दण्डैश्छिन्नयित्वा प्रवासयेत् । । ८.३५२ । ।  
तत्समुत्थो हि लोकस्य जायते वर्णसंकरः  ।  
येन मूलहरोऽधर्मः सर्वनाशाय कल्पते  । । ८.३५३ । ।  
परस्य पत्न्या पुरुषः संभाषां योजयन्रहः  ।  
पूर्वं आक्षारितो दोषैः प्राप्नुयात्पूर्वसाहसम् । । ८.३५४ । ।  
यस्त्वनाक्षारितः पूर्वं अभिभाषते कारणात् ।  
न दोषं प्राप्नुयात्किं चिन्न हि तस्य व्यतिक्रमः  । । ८.३५५ । ।  
परस्त्रियं योऽभिवदेत्तीर्थेऽरण्ये वनेऽपि वा  ।  
नदीनां वापि संभेदे स संग्रहणं आप्नुयात् । । ८.३५६ । ।  
उपचारक्रिया केलिः स्पर्शो भूषणवाससाम् ।  
सह खट्वासनं चैव सर्वं संग्रहणं स्मृतम् । । ८.३५७ । ।  
स्त्रियं स्पृशेददेशे यः स्पृष्टो वा मर्षयेत्तया  ।  
परस्परस्यानुमते सर्वं संग्रहणं स्मृतम् । । ८.३५८ । ।  
अब्राह्मणः संग्रहणे प्राणान्तं दण्डं अर्हति  ।  
चतुर्णां अपि वर्णानां दारा रक्ष्यतमाः सदा  । । ८.३५९ । ।  
भिक्षुका बन्दिनश्चैव दीक्षिताः कारवस्तथा  ।  
संभाषनं सह स्त्रीभिः कुर्युरप्रतिवारिताः  । । ८.३६० । ।  
न संभाषां परस्त्रीभिः प्रतिषिद्धः समाचरेत् ।  
निषिद्धो भाषमाणस्तु सुवर्णं दण्डं अर्हति  । । ८.३६१ । ।  
नैष चारणदारेषु विधिर्नात्मोपजीविषु  ।  
सज्जयन्ति हि ते नारीर्निगूढाश्चारयन्ति च  । । ८.३६२ । ।  
किं चिदेव तु दाप्यः स्यात्संभाषां ताभिराचरन् ।  
प्रैष्यासु चैकभक्तासु रहः प्रव्रजितासु च  । । ८.३६३ । ।  
योऽकामां दूषयेत्कन्यां स सद्यो वधं अर्हति  ।  
सकामां दूषयंस्तुल्यो न वधं प्राप्नुयान्नरः  । । ८.३६४ । ।  
कन्यां भजन्तीं उत्कृष्टं न किं चिदपि दापयेत् ।  
जघन्यं सेवमानां तु संयतां वासयेद्गृहे  । । ८.३६५ । ।  
उत्तमां सेवमानस्तु जघन्यो वधं अर्हति  ।  
शुल्कं दद्यात्सेवमानः समां इच्छेत्पिता यदि  । । ८.३६६ । ।  
अभिषह्य तु यः कन्यां कुर्याद्दर्पेण मानवः  ।  
तस्याशु कर्त्ये अङ्गुल्यौ दण्डं चार्हति षट्शतम् । । ८.३६७ । ।  
सकामां दूषयंस्तुल्यो नाङ्गुलिच्छेदं आप्नुयात् ।  
द्विशतं तु दमं दाप्यः प्रसङ्गविनिवृत्तये  । । ८.३६८ । ।  
कन्यैव कन्यां या कुर्यात्तस्याः स्याद्द्विशतो दमः  ।  
शुल्कं च द्विगुणं दद्याच्छिफाश्चैवाप्नुयाद्दश  । । ८.३६९ । ।  
या तु कन्यां प्रकुर्यात्स्त्री सा सद्यो मौण्ड्यं अर्हति  ।  
अङ्गुल्योरेव वा छेदं खरेणोद्वहनं तथा  । । ८.३७० । ।  
भर्तारं लङ्घयेद्या तु स्त्री ज्ञातिगुणदर्पिता  ।  
तां श्वभिः खादयेद्राजा संस्थाने बहुसंस्थिते  । । ८.३७१ । ।  
पुमांसं दाहयेत्पापं शयने तप्त आयसे  ।  
अभ्यादध्युश्च काष्ठानि तत्र दह्येत पापकृत् । । ८.३७२ । ।  
संवत्सराभिशस्तस्य दुष्टस्य द्विगुणो दमः  ।  
व्रात्यया सह संवासे चाण्डाल्या तावदेव तु  । । ८.३७३ । ।  
शूद्रो गुप्तं अगुप्तं वा द्वैजातं वर्णं आवसन् ।  
अगुप्तं अङ्गसर्वस्वैर्गुप्तं सर्वेण हीयते  । । ८.३७४ । ।  
वैश्यः सर्वस्वदण्डः स्यात्संवत्सरनिरोधतः  ।  
सहस्रं क्षत्रियो दण्ड्यो मौण्ड्यं मूत्रेण चार्हति  । । ८.३७५ । ।  
ब्राह्मणीं यद्यगुप्तां तु गच्छेतां वैश्यपार्थिवौ  ।  
वैश्यं पञ्चशतं कुर्यात्क्षत्रियं तु सहस्रिणम् । । ८.३७६ । ।  
उभावपि तु तावेव ब्राह्मण्या गुप्तया सह  ।  
विप्लुतौ शूद्रवद्दण्ड्यौ दग्धव्यौ वा कटाग्निना  । । ८.३७७ । ।  
सहस्रं ब्राह्मणो दण्ड्यो गुप्तां विप्रां बलाद्व्रजन् ।  
शतानि पञ्च दण्ड्यः स्यादिच्छन्त्या सह संगतः  । । ८.३७८ । ।  
मौण्ड्यं प्राणान्तिकं दण्डो ब्राह्मणस्य विधीयते  ।  
इतरेषां तु वर्णानां दण्डः प्राणान्तिको भवेत् । । ८.३७९ । ।  
न जातु ब्राह्मणं हन्यात्सर्वपापेष्वपि स्थितम् ।  
राष्ट्रादेनं बहिः कुर्यात्समग्रधनं अक्षतम् । । ८.३८० । ।  
न ब्राह्मणवधाद्भूयानधर्मो विद्यते भुवि  ।  
तस्मादस्य वधं राजा मनसापि न चिन्तयेत् । । ८.३८१ । ।  
वैश्यश्चेत्क्षत्रियां गुप्तां वैश्यां वा क्षत्रियो व्रजेत् ।  
यो ब्राह्मण्यां अगुप्तायां तावुभौ दण्डं अर्हतः  । । ८.३८२ । ।  
सहस्रं ब्राह्मणो दण्डं दाप्यो गुप्ते तु ते व्रजन् ।  
शूद्रायां क्षत्रियविशोः साहस्रो वै भवेद्दमः  । । ८.३८३ । ।  
क्षत्रियायां अगुप्तायां वैश्ये पञ्चशतं दमः  ।  
मूत्रेण मौण्ड्यं इच्छेत्तु क्षत्रियो दण्डं एव वा  । । ८.३८४ । ।  
अगुप्ते क्षत्रियावैश्ये शूद्रां वा ब्राह्मणो व्रजन् ।  
शतानि पञ्च दण्ड्यः स्यात्सहस्रं त्वन्त्यजस्त्रियम् । । ८.३८५ । ।  
यस्य स्तेनः पुरे नास्ति नान्यस्त्रीगो न दुष्टवाक् ।  
न साहसिकदण्डघ्नो स राजा शक्रलोकभाक् । । ८.३८६ । ।  
एतेषां निग्रहो राज्ञः पञ्चानां विषये स्वके  ।  
सांराज्यकृत्सजात्येषु लोके चैव यशस्करः  । । ८.३८७ । ।  
ऋत्विजं यस्त्यजेद्याज्यो याज्यं च र्त्विक्त्यजेद्यदि  ।  
शक्तं कर्मण्यदुष्टं च तयोर्दण्डः शतं शतम् । । ८.३८८ । ।  
न माता न पिता न स्त्री न पुत्रस्त्यागं अर्हति  ।  
त्यजन्नपतितानेतान्राज्ञा दण्ड्यः शतानि षट् । । ८.३८९ । ।  
आश्रमेषु द्विजातीनां कार्ये विवदतां मिथः  ।  
न विब्रूयान्नृपो धर्मं चिकीर्षन्हितं आत्मनः  । । ८.३९० । ।  
यथार्हं एतानभ्यर्च्य ब्राह्मणैः सह पार्थिवः  ।  
सान्त्वेन प्रशमय्यादौ स्वधर्मं प्रतिपादयेत् । । ८.३९१ । ।  
प्रतिवेश्यानुवेश्यौ च कल्याणे विंशतिद्विजे  ।  
अर्हावभोजयन्विप्रो दण्डं अर्हति माषकम् । । ८.३९२ । ।  
श्रोत्रियः श्रोत्रियं साधुं भूतिकृत्येष्वभोजयन् ।  
तदन्नं द्विगुणं दाप्यो हिरण्यं चैव माषकम् । । ८.३९३ । ।  
अन्धो जडः पीठसर्पी सप्तत्या स्थविरश्च यः  ।  
श्रोत्रियेषूपकुर्वंश्च न दाप्याः केन चित्करम् । । ८.३९४ । ।  
श्रोत्रियं व्याधितार्तौ च बालवृद्धावकिंचनम् ।  
महाकुलीनं आर्यं च राजा संपूजयेत्सदा  । । ८.३९५ । ।  
शाल्मलीफलके श्लक्ष्णे नेनिज्यान्नेजकः शनैः  ।  
न च वासांसि वासोभिर्निर्हरेन्न च वासयेत् । । ८.३९६ । ।  
तन्तुवायो दशपलं दद्यादेकपलाधिकम् ।  
अतोऽन्यथा वर्तमानो दाप्यो द्वादशकं दमम् । । ८.३९७ । ।  
शुल्कस्थानेषु कुशलाः सर्वपण्यविचक्षणाः  ।  
कुर्युरर्घं यथापण्यं ततो विंशं नृपो हरेत् । । ८.३९८ । ।  
राज्ञः प्रख्यातभाण्डानि प्रतिषिद्धानि यानि च  ।  
ताणि निर्हरतो लोभात्सर्वहारं हरेन्नृपः  । । ८.३९९ । ।  
शुल्कस्थानं परिहरन्नकाले क्रयविक्रयी  ।  
मिथ्यावादी च संख्याने दाप्योऽष्टगुणं अत्ययम् । । ८.४०० । ।  
आगमं निर्गमं स्थानं तथा वृद्धिक्षयावुभौ  ।  
विचार्य सर्वपण्यानां कारयेत्क्रयविक्रयौ  । । ८.४०१ । ।  
पञ्चरात्रे पञ्चरात्रे पक्षे पक्षेऽथ वा गते  ।  
कुर्वीत चैषां प्रत्यक्षं अर्घसंस्थापनं नृपः  । । ८.४०२ । ।  
तुलामानं प्रतीमानं सर्वं च स्यात्सुलक्षितम् ।  
षट्सु षट्सु च मासेषु पुनरेव परीक्षयेत् । । ८.४०३ । ।  
पणं यानं तरे दाप्यं पौरुषोऽर्धपणं तरे  ।  
पादं पशुश्च योषिच्च पादार्धं रिक्तकः पुमान् । । ८.४०४ । ।  
भाण्डपूर्णानि यानानि तार्यं दाप्यानि सारतः  ।  
रिक्तभाण्डानि यत्किं चित्पुमांसश्चापरिच्छदाः  । । ८.४०५ । ।  
दीर्घाध्वनि यथादेशं यथाकालं तरो भवेत् ।  
नदीतीरेषु तद्विद्यात्समुद्रे नास्ति लक्षणम् । । ८.४०६ । ।  
गर्भिणी तु द्विमासादिस्तथा प्रव्रजितो मुनिः  ।  
ब्राह्मणा लिङ्गिनश्चैव न दाप्यास्तारिकं तरे  । । ८.४०७ । ।  
यन्नावि किं चिद्दाशानां विशीर्येतापराधतः  ।  
तद्दाशैरेव दातव्यं समागम्य स्वतोऽंशतः  । । ८.४०८ । ।  
एष नौयायिनां उक्तो व्यवहारस्य निर्णयः  ।  
दाशापराधतस्तोये दैविके नास्ति निग्रहः  । । ८.४०९ । ।  
वाणिज्यं कारयेद्वैश्यं कुसीदं कृषिं एव च  ।  
पशूनां रक्षणं चैव दास्यं शूद्रं द्विजन्मनाम् । । ८.४१० । ।  
क्षत्रियं चैव वैश्यं च ब्राह्मणो वृत्तिकर्शितौ  ।  
बिभृयादानृशंस्येन स्वानि कर्माणि कारयेत् । । ८.४११ । ।  
दास्यं तु कारयंल्लोभाद्ब्राह्मणः संस्कृतान्द्विजान् ।  
अनिच्छतः प्राभवत्याद्राज्ञा दण्ड्यः शतानि षट् । । ८.४१२ । ।  
शूद्रं तु कारयेद्दास्यं क्रीतं अक्रीतं एव वा  ।  
दास्यायैव हि सृष्टोऽसौ ब्राह्मणस्य स्वयंभुवा  । । ८.४१३ । ।  
न स्वामिना निसृष्टोऽपि शूद्रो दास्याद्विमुच्यते  ।  
निसर्गजं हि तत्तस्य कस्तस्मात्तदपोहति  । । ८.४१४ । ।  
ध्वजाहृतो भक्तदासो गृहजः क्रीतदत्त्रिमौ  ।  
पैत्रिको दण्डदासश्च सप्तैते दासयोनयः  । । ८.४१५ । ।  
भार्या पुत्रश्च दासश्च त्रय एवाधनाः स्मृताः  ।  
यत्ते समधिगच्छन्ति यस्य ते तस्य तद्धनम् । । ८.४१६ । ।  
विस्रब्धं ब्राह्मणः शूद्राद्द्रव्योपादानं आचरेत् ।  
न हि तस्यास्ति किं चित्स्वं भर्तृहार्यधनो हि सः  । । ८.४१७ । ।  
वैश्यशूद्रौ प्रयत्नेन स्वानि कर्माणि कारयेत् ।  
तौ हि च्युतौ स्वकर्मभ्यः क्षोभयेतां इदं जगत् । । ८.४१८ । ।  
अहन्यहन्यवेक्षेत कर्मान्तान्वाहनानि च  ।  
आयव्ययौ च नियतावाकरान्कोशं एव च  । । ८.४१९ । ।  
एवं सर्वानिमान्राजा व्यवहारान्समापयन् ।  
व्यपोह्य किल्बिषं सर्वं प्राप्नोति परमां गतिम् । । ८.४२० । ।

पुरुषस्य स्त्रियाश्चैव धर्मे वर्त्मनि तिष्ठतोः  ।  
संयोगे विप्रयोगे च धर्मान्वक्ष्यामि शाश्वतान् । । ९.१ । ।  
अस्वतन्त्राः स्त्रियः कार्याः पुरुषैः स्वैर्दिवानिशम् ।  
विषयेषु च सज्जन्त्यः संस्थाप्या आत्मनो वशे  । । ९.२ । ।  
पिता रक्षति कौमारे भर्ता रक्षति यौवने  ।  
रक्षन्ति स्थविरे पुत्रा न स्त्री स्वातन्त्र्यं अर्हति  । । ९.३ । ।  
कालेऽदाता पिता वाच्यो वाच्यश्चानुपयन्पतिः  ।  
मृते भर्तरि पुत्रस्तु वाच्यो मातुररक्षिता  । । ९.४ । ।  
सूक्ष्मेभ्योऽपि प्रसङ्गेभ्यः स्त्रियो रक्ष्या विशेषतः  ।  
द्वयोर्हि कुलयोः शोकं आवहेयुररक्षिताः  । । ९.५ । ।  
इमं हि सर्ववर्णानां पश्यन्तो धर्मं उत्तमम् ।  
यतन्ते रक्षितुं भार्यां भर्तारो दुर्बला अपि  । । ९.६ । ।  
स्वां प्रसूतिं चरित्रं च कुलं आत्मानं एव च  ।  
स्वं च धर्मं प्रयत्नेन जायां रक्षन्हि रक्षति  । । ९.७ । ।  
पतिर्भार्यां संप्रविश्य गर्भो भूत्वेह जायते  ।  
जायायास्तद्धि जायात्वं यदस्यां जायते पुनः  । । ९.८ । ।  
यादृशं भजते हि स्त्री सुतं सूते तथाविधम् ।  
तस्मात्प्रजाविशुद्ध्यर्थं स्त्रियं रक्षेत्प्रयत्नतः  । । ९.९ । ।  
न कश्चिद्योषितः शक्तः प्रसह्य परिरक्षितुम् ।  
एतैरुपाययोगैस्तु शक्यास्ताः परिरक्षितुम् । । ९.१० । ।  
अर्थस्य संग्रहे चैनां व्यये चैव नियोजयेत् ।  
शौचे धर्मेऽन्नपक्त्यां च पारिणाह्यस्य वेक्षणे  । । ९.११ । ।  
अरक्षिता गृहे रुद्धाः पुरुषैराप्तकारिभिः  ।  
आत्मानं आत्मना यास्तु रक्षेयुस्ताः सुरक्षिताः  । । ९.१२ । ।  
पानं दुर्जनसंसर्गः पत्या च विरहोऽटनम् ।  
स्वप्नोऽन्यगेहवासश्च नारीसंदूषणानि षट् । । ९.१३ । ।  
नैता रूपं परीक्षन्ते नासां वयसि संस्थितिः  ।  
सुरूपं वा विरूपं वा पुमानित्येव भुञ्जते  । । ९.१४ । ।  
पौंश्चल्याच्चलचित्ताच्च नैस्नेह्याच्च स्वभावतः  ।  
रक्षिता यत्नतोऽपीह भर्तृष्वेता विकुर्वते  । । ९.१५ । ।  
एवं स्वभावं ज्ञात्वासां प्रजापतिनिसर्गजम् ।  
परमं यत्नं आतिष्ठेत्पुरुषो रक्षणं प्रति  । । ९.१६ । ।  
शय्यासनं अलङ्कारं कामं क्रोधं अनार्जवं ंःअनार्यताम्\]  ।  
द्रोहभावं कुचर्यां च स्त्रीभ्यो मनुरकल्पयत् । । ९.१७ । ।  
नास्ति स्त्रीणां क्रिया मन्त्रैरिति धर्मे व्यवस्थितिः  ।  
निरिन्द्रिया ह्यमन्त्राश्च स्त्रीभ्योऽनृतं इति स्थितिः  । । ९.१८ । ।  
तथा च श्रुतयो बह्व्यो निगीता निगमेष्वपि  ।  
स्वालक्षण्यपरीक्षार्थं तासां शृणुत निष्कृतीः  । । ९.१९ । ।  
यन्मे माता प्रलुलुभे विचरन्त्यपतिव्रता  ।  
तन्मे रेतः पिता वृङ्क्तां इत्यस्यैतन्निदर्शनम् । । ९.२० । ।  
ध्यायत्यनिष्टं यत्किं चित्पाणिग्राहस्य चेतसा  ।  
तस्यैष व्यभिचारस्य निह्नवः सम्यगुच्यते  । । ९.२१ । ।  
यादृग्गुणेन भर्त्रा स्त्री संयुज्येत यथाविधि  ।  
तादृग्गुणा सा भवति समुद्रेणेव निम्नगा  । । ९.२२ । ।  
अक्षमाला वसिष्ठेन संयुक्ताधमयोनिजा  ।  
शारङ्गी मन्दपालेन जगामाभ्यर्हणीयताम् । । ९.२३ । ।  
एताश्चान्याश्च लोकेऽस्मिन्नपकृष्टप्रसूतयः  ।  
उत्कर्षं योषितः प्राप्ताः स्वैः स्वैर्भर्तृगुणैः शुभैः  । । ९.२४ । ।  
एषोदिता लोकयात्रा नित्यं स्त्रीपुंसयोः शुभा  ।  
प्रेत्येह च सुखोदर्कान्प्रजाधर्मान्निबोधत  । । ९.२५ । ।  
प्रजनार्थं महाभागाः पूजार्हा गृहदीप्तयः  ।  
स्त्रियः श्रियश्च गेहेषु न विशेषोऽस्ति कश्चन  । । ९.२६ । ।  
उत्पादनं अपत्यस्य जातस्य परिपालनम् ।  
प्रत्यहं लोकयात्रायाः प्रत्यक्षं स्त्री निबन्धनम् । । ९.२७ । ।  
अपत्यं धर्मकार्याणि शुश्रूषा रतिरुत्तमा  ।  
दाराधीनस्तथा स्वर्गः पितॄणां आत्मनश्च ह  । । ९.२८ । ।  
पतिं या नाभिचरति मनोवाग्देहसंयता  ।  
सा भर्तृलोकानाप्नोति सद्भिः साध्वीति चोच्यते  । । ९.२९ । ।  
व्यभिचारात्तु भर्तुः स्त्री लोके प्राप्नोति निन्द्यताम् ।  
सृगालयोनिं चाप्नोति पापरोगैश्च पीड्यते  । । ९.३० । ।  
पुत्रं प्रत्युदितं सद्भिः पूर्वजैश्च महर्षिभिः  ।  
विश्वजन्यं इमं पुण्यं उपन्यासं निबोधत  । । ९.३१ । ।  
भर्तरि पुत्रं विजानन्ति श्रुतिद्वैधं तु कर्तरि  ।  
आहुरुत्पादकं के चिदपरे क्षेत्रिणं विदुः  । । ९.३२ । ।  
क्षेत्रभूता स्मृता नारी बीजभूतः स्मृतः पुमान् ।  
क्षेत्रबीजसमायोगात्संभवः सर्वदेहिनाम् । । ९.३३ । ।  
विशिष्टं कुत्र चिद्बीजं स्त्रीयोनिस्त्वेव कुत्र चित् ।  
उभयं तु समं यत्र सा प्रसूतिः प्रशस्यते  । । ९.३४ । ।  
बीजस्य चैव योन्याश्च बीजं उत्कृष्टं उच्यते  ।  
सर्वभूतप्रसूतिर्हि बीजलक्षणलक्षिता  । । ९.३५ । ।  
यादृशं तूप्यते बीजं क्षेत्रे कालोपपादिते  ।  
तादृग्रोहति तत्तस्मिन्बीजं स्वैर्व्यञ्जितं गुणैः  । । ९.३६ । ।  
इयं भूमिर्हि भूतानां शाश्वती योनिरुच्यते  ।  
न च योनिगुणान्कांश्चिद्बीजं पुष्यति पुष्टिषु  । । ९.३७ । ।  
भूमावप्येककेदारे कालोप्तानि कृषीवलैः  ।  
नानारूपाणि जायन्ते बीजानीह स्वभावतः  । । ९.३८ । ।  
व्रीहयः शालयो मुद्गास्तिला माषास्तथा यवाः  ।  
यथाबीजं प्ररोहन्ति लशुनानीक्षवस्तथा  । । ९.३९ । ।  
अन्यदुप्तं जातं अन्यदित्येतन्नोपपद्यते  ।  
उप्यते यद्धि यद्बीजं तत्तदेव प्ररोहति  । । ९.४० । ।  
तत्प्राज्ञेन विनीतेन ज्ञानविज्ञानवेदिना  ।  
आयुष्कामेन वप्तव्यं न जातु परयोषिति  । । ९.४१ । ।  
अत्र गाथा वायुगीताः कीर्तयन्ति पुराविदः  ।  
यथा बीजं न वप्तव्यं पुंसा परपरिग्रहे  । । ९.४२ । ।  
नश्यतीषुर्यथा विद्धः खे विद्धं अनुविध्यतः  ।  
तथा नश्यति वै क्षिप्रं बीजं परपरिग्रहे  । । ९.४३ । ।  
पृथोरपीमां पृथिवीं भार्यां पूर्वविदो विदुः  ।  
स्थाणुच्छेदस्य केदारं आहुः शाल्यवतो मृगम् । । ९.४४ । ।  
एतावानेव पुरुषो यज्जायात्मा प्रजेति ह  ।  
विप्राः प्राहुस्तथा चैतद्यो भर्ता सा स्मृताङ्गना  । । ९.४५ । ।  
न निष्क्रयविसर्गाभ्यां भर्तुर्भार्या विमुच्यते  ।  
एवं धर्मं विजानीमः प्राक्प्रजापतिनिर्मितम् । । ९.४६ । ।  
सकृदंशो निपतति सकृत्कन्या प्रदीयते  ।  
सकृदाह ददानीति त्रीण्येतानि सतां सकृत् । । ९.४७ । ।  
यथा गोऽश्वोष्ट्रदासीषु महिष्यजाविकासु च  ।  
नोत्पादकः प्रजाभागी तथैवान्याङ्गनास्वपि  । । ९.४८ । ।  
येऽक्षेत्रिणो बीजवन्तः परक्षेत्रप्रवापिणः  ।  
ते वै सस्यस्य जातस्य न लभन्ते फलं क्व चित् । । ९.४९ । ।  
यदन्यगोषु वृषभो वत्सानां जनयेच्छतम् ।  
गोमिनां एव ते वत्सा मोघं स्कन्दितं आर्षभम् । । ९.५० । ।  
तथैवाक्षेत्रिणो बीजं परक्षेत्रप्रवापिणः  ।  
कुर्वन्ति क्षेत्रिणां अर्थं न बीजी लभते फलम् । । ९.५१ । ।  
फलं त्वनभिसंधाय क्षेत्रिणां बीजिनां तथा  ।  
प्रत्यक्षं क्षेत्रिणां अर्थो बीजाद्योनिर्गलीयसी  । । ९.५२ । ।  
क्रियाभ्युपगमात्त्वेतद्बीजार्थं यत्प्रदीयते  ।  
तस्येह भागिनौ दृष्टौ बीजी क्षेत्रिक एव च  । । ९.५३ । ।  
ओघवाताहृतं बीजं यस्य क्षेत्रे प्ररोहति  ।  
क्षेत्रिकस्यैव तद्बीजं न वप्ता लभते फलम् । । ९.५४ । ।  
एष धर्मो गवाश्वस्य दास्युष्ट्राजाविकस्य च  ।  
विहंगमहिषीणां च विज्ञेयः प्रसवं प्रति  । । ९.५५ । ।  
एतद्वः सारफल्गुत्वं बीजयोन्योः प्रकीर्तितम् ।  
अतः परं प्रवक्ष्यामि योषितां धर्मं आपदि  । । ९.५६ । ।  
भ्रातुर्ज्येष्ठस्य भार्या या गुरुपत्न्यनुजस्य सा  ।  
यवीयसस्तु या भार्या स्नुषा ज्येष्ठस्य सा स्मृता  । । ९.५७ । ।  
ज्येष्ठो यवीयसो भार्यां यवीयान्वाग्रजस्त्रियम् ।  
पतितौ भवतो गत्वा नियुक्तावप्यनापदि  । । ९.५८ । ।  
देवराद्वा सपिण्डाद्वा स्त्रिया सम्यङ्नियुक्तया  ।  
प्रजेप्सिताआधिगन्तव्या संतानस्य परिक्षये  । । ९.५९ । ।  
विधवायां नियुक्तस्तु घृताक्तो वाग्यतो निशि  ।  
एकं उत्पादयेत्पुत्रं न द्वितीयं कथं चन  । । ९.६० । ।  
द्वितीयं एके प्रजनं मन्यन्ते स्त्रीषु तद्विदः  ।  
अनिर्वृतं नियोगार्थं पश्यन्तो धर्मतस्तयोः  । । ९.६१ । ।  
विधवायां नियोगार्थे निर्वृत्ते तु यथाविधि  ।  
गुरुवच्च स्नुषावच्च वर्तेयातां परस्परम् । । ९.६२ । ।  
नियुक्तौ यौ विधिं हित्वा वर्तेयातां तु कामतः  ।  
तावुभौ पतितौ स्यातां स्नुषागगुरुतल्पगौ  । । ९.६३ । ।  
नान्यस्मिन्विधवा नारी नियोक्तव्या द्विजातिभिः  ।  
अन्यस्मिन्हि नियुञ्जाना धर्मं हन्युः सनातनम् । । ९.६४ । ।  
नोद्वाहिकेषु मन्त्रेषु नियोगः कीर्त्यते क्व चित् ।  
न विवाहविधावुक्तं विधवावेदनं पुनः  । । ९.६५ । ।  
अयं द्विजैर्हि विद्वद्भिः पशुधर्मो विगर्हितः  ।  
मनुष्याणां अपि प्रोक्तो वेने राज्यं प्रशासति  । । ९.६६ । ।  
स महीं अखिलां भुञ्जन्राजर्षिप्रवरः पुरा  ।  
वर्णानां संकरं चक्रे कामोपहतचेतनः  । । ९.६७ । ।  
ततः प्रभृति यो मोहात्प्रमीतपतिकां स्त्रियम् ।  
नियोजयत्यपत्यार्थं तं विगर्हन्ति साधवः  । । ९.६८ । ।  
यस्या म्रियेत कन्याया वाचा सत्ये कृते पतिः  ।  
तां अनेन विधानेन निजो विन्देत देवरः  । । ९.६९ । ।  
यथाविध्यधिगम्यैनां शुक्लवस्त्रां शुचिव्रताम् ।  
मिथो भजेता प्रसवात्सकृत्सकृदृतावृतौ  । । ९.७० । ।  
न दत्त्वा कस्य चित्कन्यां पुनर्दद्याद्विचक्षणः  ।  
दत्त्वा पुनः प्रयच्छन्हि प्राप्नोति पुरुषानृतम् । । ९.७१ । ।  
विधिवत्प्रतिगृह्यापि त्यजेत्कन्यां विगर्हिताम् ।  
व्याधितां विप्रदुष्टां वा छद्मना चोपपादिताम् । । ९.७२ । ।  
यस्तु दोषवतीं कन्यां अनाख्यायोपपादयेत् ।  
तस्य तद्वितथं कुर्यात्कन्यादातुर्दुरात्मनः  । । ९.७३ । ।  
विधाय वृत्तिं भार्यायाः प्रवसेत्कार्यवान्नरः  ।  
अवृत्तिकर्शिता हि स्त्री प्रदुष्येत्स्थितिमत्यपि  । । ९.७४ । ।  
विधाय प्रोषिते वृत्तिं जीवेन्नियमं आस्थिता  ।  
प्रोषिते त्वविधायैव जीवेच्छिल्पैरगर्हितैः  । । ९.७५ । ।  
प्रोषितो धर्मकार्यार्थं प्रतीक्ष्योऽष्टौ नरः समाः  ।  
विद्यार्थं षड्यशोऽर्थं वा कामार्थं त्रींस्तु वत्सरान् । । ९.७६ । ।  
संवत्सरं प्रतीक्षेत द्विषन्तीं योषितं पतिः  ।  
ऊर्ध्वं संवत्सरात्त्वेनां दायं हृत्वा न संवसेत् । । ९.७७ । ।  
अतिक्रामेत्प्रमत्तं या मत्तं रोगार्तं एव वा  ।  
सा त्रीन्मासान्परित्याज्या विभूषणपरिच्छदा  । । ९.७८ । ।  
उन्मत्तं पतितं क्लीबं अबीजं पापरोगिणम् ।  
न त्यागोऽस्ति द्विषन्त्याश्च न च दायापवर्तनम् । । ९.७९ । ।  
मद्यपासाधुवृत्ता च प्रतिकूला च या भवेत् ।  
व्याधिता वाधिवेत्तव्या हिंस्रार्थघ्नी च सर्वदा  । । ९.८० । ।  
वन्ध्याष्टमेऽधिवेद्याऽअब्दे दशमे तु मृतप्रजा  ।  
एकादशे स्त्रीजननी सद्यस्त्वप्रियवादिनी  । । ९.८१ । ।  
या रोगिणी स्यात्तु हिता संपन्ना चैव शीलतः  ।  
सानुज्ञाप्याधिवेत्तव्या नावमान्या च कर्हि चित् । । ९.८२ । ।  
अधिविन्ना तु या नारी निर्गच्छेद्रुषिता गृहात् ।  
सा सद्यः संनिरोद्धव्या त्याज्या वा कुलसंनिधौ  । । ९.८३ । ।  
प्रतिषिद्धापि चेद्या तु मद्यं अभ्युदयेष्वपि  ।  
प्रेक्षासमाजं गच्छेद्वा सा दण्ड्या कृष्णलानि षट् । । ९.८४ । ।  
यदि स्वाश्चापराश्चैव विन्देरन्योषितो द्विजाः  ।  
तासां वर्णक्रमेण स्याज्ज्येष्ठ्यं पूजा च वेश्म च  । । ९.८५ । ।  
भर्तुः शरीरशुश्रूषां धर्मकार्यं च नैत्यकम् ।  
स्वा चैव कुर्यात्सर्वेषां नास्वजातिः कथं चन  । । ९.८६ । ।  
यस्तु तत्कारयेन्मोहात्सजात्या स्थितयान्यया  ।  
यथा ब्राह्मणचाण्डालः पूर्वदृष्टस्तथैव सः  । । ९.८७ । ।  
उत्कृष्टायाभिरूपाय वराय सदृशाय च  ।  
अप्राप्तां अपि तां तस्मै कन्यां दद्याद्यथाविधि  । । ९.८८ । ।  
कामं आ मरणात्तिष्ठेद्गृहे कन्या र्तुमत्यपि  ।  
न चैवैनां प्रयच्चेत्तु गुणहीनाय कर्हि चित् । । ९.८९ । ।  
त्रीणि वर्षाण्युदीक्षेत कुमार्यृतुमती सती  ।  
ऊर्ध्वं तु कालादेतस्माद्विन्देत सदृशं पतिम् । । ९.९० । ।  
अदीयमाना भर्तारं अधिगच्छेद्यदि स्वयम् ।  
नैनः किं चिदवाप्नोति न च यं साधिगच्छति  । । ९.९१ । ।  
अलङ्कारं नाददीत पित्र्यं कन्या स्वयंवरा  ।  
मातृकं भ्रातृदत्तं वा स्तेना स्याद्यदि तं हरेत् । । ९.९२ । ।  
पित्रे न दद्याच्छुल्कं तु कन्यां ऋतुमतीं हरन् ।  
स च स्वाम्यादतिक्रामेदृतूनां प्रतिरोधनात् । । ९.९३ । ।  
त्रिंशद्वर्षो वहेत्कन्यां हृद्यां द्वादशवार्षिकीम् ।  
त्र्यष्टवर्षोऽष्टवर्षां वा धर्मे सीदति सत्वरः  । । ९.९४ । ।  
देवदत्तां पतिर्भार्यां विन्दते नेच्छयात्मनः  ।  
तां साध्वीं बिभृयान्नित्यं देवानां प्रियं आचरन् । । ९.९५ । ।  
प्रजनार्थं स्त्रियः सृष्टाः संतानार्थं च मानवः  ।  
तस्मात्साधारणो धर्मः श्रुतौ पत्न्या सहोदितः  । । ९.९६ । ।  
कन्यायां दत्तशुल्कायां म्रियेत यदि शुल्कदः  ।  
देवराय प्रदातव्या यदि कन्यानुमन्यते  । । ९.९७ । ।  
आददीत न शूद्रोऽपि शुल्कं दुहितरं ददन् ।  
शुल्कं हि गृह्णन्कुरुते छन्नं दुहितृविक्रयम् । । ९.९८ । ।  
एतत्तु न परे चक्रुर्नापरे जातु साधवः  ।  
यदन्यस्य प्रतिज्ञाय पुनरन्यस्य दीयते  । । ९.९९ । ।  
नानुशुश्रुम जात्वेतत्पूर्वेष्वपि हि जन्मसु  ।  
शुल्कसंज्ञेन मूल्येन छन्नं दुहितृविक्रयम् । । ९.१०० । ।  
अन्योन्यस्याव्यभिचारो भवेदामरणान्तिकः  ।  
एष धर्मः समासेन ज्ञेयः स्त्रीपुंसयोः परः  । । ९.१०१ । ।  
तथा नित्यं यतेयातां स्त्रीपुंसौ तु कृतक्रियौ  ।  
यथा नाभिचरेतां तौ वियुक्तावितरेतरम् । । ९.१०२ । ।  
एष स्त्रीपुंसयोरुक्तो धर्मो वो रतिसंहितः  ।  
आपद्यपत्यप्राप्तिश्च दायधर्मं निबोधत  । । ९.१०३ । ।  
ऊर्ध्वं पितुश्च मातुश्च समेत्य भ्रातरः समम् ।  
भजेरन्पैतृकं रिक्थं अनीशास्ते हि जीवतोः  । । ९.१०४ । ।  
ज्येष्ठ एव तु गृह्णीयात्पित्र्यं धनं अशेषतः  ।  
शेषास्तं उपजीवेयुर्यथैव पितरं तथा  । । ९.१०५ । ।  
ज्येष्ठेन जातमात्रेण पुत्री भवति मानवः  ।  
पितॄणां अनृणश्चैव स तस्मात्सर्वं अर्हति  । । ९.१०६ । ।  
यस्मिन्नृणं संनयति येन चानन्त्यं अश्नुते  ।  
स एव धर्मजः पुत्रः कामजानितरान्विदुः  । । ९.१०७ । ।  
पितेव पालयेत्पूत्रान्ज्येष्ठो भ्रातॄण् यवीयसः  ।  
पुत्रवच्चापि वर्तेरन्ज्येष्ठे भ्रातरि धर्मतः  । । ९.१०८ । ।  
ज्येष्ठः कुलं वर्धयति विनाशयति वा पुनः  ।  
ज्येष्ठः पूज्यतमो लोके ज्येष्ठः सद्भिरगर्हितः  । । ९.१०९ । ।  
यो ज्येष्ठो ज्येष्ठवृत्तिः स्यान्मातेव स पितेव सः  ।  
अज्येष्ठवृत्तिर्यस्तु स्यात्स संपूज्यस्तु बन्धुवत् । । ९.११० । ।  
एवं सह वसेयुर्वा पृथग्वा धर्मकाम्यया  ।  
पृथग्विवर्धते धर्मस्तस्माद्धर्म्या पृथक्क्रिया  । । ९.१११ । ।  
ज्येष्ठस्य विंश उद्धारः सर्वद्रव्याच्च यद्वरम् ।  
ततोऽर्धं मध्यमस्य स्यात्तुरीयं तु यवीयसः  । । ९.११२ । ।  
ज्येष्ठश्चैव कनिष्ठश्च संहरेतां यथोदितम् ।  
येऽन्ये ज्येष्ठकनिष्ठाभ्यां तेषां स्यान्मध्यमं धनम् । । ९.११३ । ।  
सर्वेषां धनजातानां आददीताग्र्यं अग्रजः  ।  
यच्च सातिशयं किं चिद्दशतश्चाप्नुयाद्वरम् । । ९.११४ । ।  
उद्धारो न दशस्वस्ति संपन्नानां स्वकर्मसु  ।  
यत्किं चिदेव देयं तु ज्यायसे मानवर्धनम् । । ९.११५ । ।  
एवं समुद्धृतोद्धारे समानंशान्प्रकल्पयेत् ।  
उद्धारेऽनुद्धृते त्वेषां इयं स्यादंशकल्पना  । । ९.११६ । ।  
एकाधिकं हरेज्ज्येष्ठः पुत्रोऽध्यर्धं ततोऽनुजः  ।  
अंशं अंशं यवीयांस इति धर्मो व्यवस्थितः  । । ९.११७ । ।  
स्वेभ्योऽंशेभ्यस्तु कन्याभ्यः प्रदद्युर्भ्रातरः पृथक् ।  
स्वात्स्वादंशाच्चतुर्भागं पतिताः स्युरदित्सवः  । । ९.११८ । ।  
अजाविकं सैकशफं न जातु विषमं भजेत् ।  
अजाविकं तु विषमं ज्येष्ठस्यैव विधीयते  । । ९.११९ । ।  
यवीयाञ् ज्येष्ठभार्यायां पुत्रं उत्पादयेद्यदि  ।  
समस्तत्र विभागः स्यादिति धर्मो व्यवस्थितः  । । ९.१२० । ।  
उपसर्जनं प्रधानस्य धर्मतो नोपपद्यते  ।  
पिता प्रधानं प्रजने तस्माद्धर्मेण तं भजेत् । । ९.१२१ । ।  
पुत्रः कनिष्ठो ज्येष्ठायां कनिष्ठायां च पूर्वजः  ।  
कथं तत्र विभागः स्यादिति चेत्संशयो भवेत् । । ९.१२२ । ।  
एकं वृषभं उद्धारं संहरेत स पूर्वजः  ।  
ततोऽपरे ज्येष्ठवृषास्तदूनानां स्वमातृतः  । । ९.१२३ । ।  
ज्येष्ठस्तु जातो ज्येष्ठायां हरेद्वृषभषोडशाः  ।  
ततः स्वमातृतः शेषा भजेरन्निति धारणा  । । ९.१२४ । ।  
सदृशस्त्रीषु जातानां पुत्राणां अविशेषतः  ।  
न मातृतो ज्यैष्ठ्यं अस्ति जन्मतो ज्यैष्ठ्यं उच्यते  । । ९.१२५ । ।  
जन्मज्येष्ठेन चाह्वानं सुब्रह्मण्यास्वपि स्मृतम् ।  
यमयोश्चैव गर्भेषु जन्मतो ज्येष्ठता स्मृता  । । ९.१२६ । ।  
अपुत्रोऽनेन विधिना सुतां कुर्वीत पुत्रिकाम् ।  
यदपत्यं भवेदस्यां तन्मम स्यात्स्वधाकरम् । । ९.१२७ । ।  
अनेन तु विधानेन पुरा चक्रेऽथ पुत्रिकाः  ।  
विवृद्ध्यर्थं स्ववंशस्य स्वयं दक्षः प्रजापतिः  । । ९.१२८ । ।  
ददौ स दश धर्माय कश्यपाय त्रयोदश  ।  
सोमाय राज्ञे सत्कृत्य प्रीतात्मा सप्तविंशतिम् । । ९.१२९ । ।  
यथैवात्मा तथा पुत्रः पुत्रेण दुहिता समा  ।  
तस्यां आत्मनि तिष्ठन्त्यां कथं अन्यो धनं हरेत् । । ९.१३० । ।  
मातुस्तु यौतकं यत्स्यात्कुमारीभाग एव सः  ।  
दौहित्र एव च हरेदपुत्रस्याखिलं धनम् । । ९.१३१ । ।  
दौहित्रो ह्यखिलं रिक्थं अपुत्रस्य पितुर्हरेत् ।  
स एव दद्याद्द्वौ पिण्डौ पित्रे मातामहाय च  । । ९.१३२ । ।  
पौत्रदौहित्रयोर्लोके न विशेषोऽस्ति धर्मतः  ।  
तयोर्हि मातापितरौ संभूतौ तस्य देहतः  । । ९.१३३ । ।  
पुत्रिकायां कृतायां तु यदि पुत्रोऽनुजायते  ।  
समस्तत्र विभागः स्याज्ज्येष्ठता नास्ति हि स्त्रियाः  । । ९.१३४ । ।  
अपुत्रायां मृतायां तु पुत्रिकायां कथं चन  ।  
धनं तत्पुत्रिकाभर्ता हरेतैवाविचारयन् । । ९.१३५ । ।  
अकृता वा कृता वापि यं विन्देत्सदृशात्सुतम् ।  
पौत्री मातामहस्तेन दद्यात्पिण्डं हरेद्धनम् । । ९.१३६ । ।  
पुत्रेण लोकाञ् जयति पौत्रेणानन्त्यं अश्नुते  ।  
अथ पुत्रस्य पौत्रेण ब्रध्नस्याप्नोति विष्टपम् । । ९.१३७ । ।  
पुंनाम्नो नरकाद्यस्मात्त्रायते पितरं सुतः  ।  
तस्मात्पुत्र इति प्रोक्तः स्वयं एव स्वयंभुवा  । । ९.१३८ । ।  
पौत्रदौहित्रयोर्लोके विशेषो नोपपद्यते  ।  
दौहित्रोऽपि ह्यमुत्रैनं संतारयति पौत्रवत् । । ९.१३९ । ।  
मातुः प्रथमतः पिण्डं निर्वपेत्पुत्रिकासुतः  ।  
द्वितीयं तु पितुस्तस्यास्तृतीयं तत्पितुः पितुः  । । ९.१४० । ।  
उपपन्नो गुणैः सर्वैः पुत्रो यस्य तु दत्त्रिमः  ।  
स हरेतैव तद्रिक्थं संप्राप्तोऽप्यन्यगोत्रतः  । । ९.१४१ । ।  
गोत्ररिक्थे जनयितुर्न हरेद्दत्त्रिमः क्व चित् ।  
गोत्ररिक्थानुगः पिण्डो व्यपैति ददतः स्वधा  । । ९.१४२ । ।  
अनियुक्तासुतश्चैव पुत्रिण्याप्तश्च देवरात् ।  
उभौ तौ नार्हतो भागं जारजातककामजौ  । । ९.१४३ । ।  
नियुक्तायां अपि पुमान्नार्यां जातोऽविधानतः  ।  
नैवार्हः पैतृकं रिक्थं पतितोत्पादितो हि सः  । । ९.१४४ । ।  
हरेत्तत्र नियुक्तायां जातः पुत्रो यथाउरसः  ।  
क्षेत्रिकस्य तु तद्बीजं धर्मतः प्रसवश्च सः  । । ९.१४५ । ।  
धनं यो बिभृयाद्भ्रातुर्मृतस्य स्त्रियं एव च  ।  
सोऽपत्यं भ्रातुरुत्पाद्य दद्यात्तस्यैव तद्धनम् । । ९.१४६ । ।  
या नियुक्तान्यतः पुत्रं देवराद्वाप्यवाप्नुयात् ।  
तं कामजं अरिक्थीयं वृथोत्पन्नं प्रचक्षते  । । ९.१४७ । ।  
एतद्विधानं विज्ञेयं विभागस्यैकयोनिषु  ।  
बह्वीषु चैकजातानां नानास्त्रीषु निबोधत  । । ९.१४८ । ।  
ब्राह्मणस्यानुपूर्व्येण चतस्रस्तु यदि स्त्रियः  ।  
तासां पुत्रेषु जातेषु विभागेऽयं विधिः स्मृतः  । । ९.१४९ । ।  
कीनाशो गोवृषो यानं अलङ्कारश्च वेश्म च  ।  
विप्रस्याउद्धारिकं देयं एकांशश्च प्रधानतः  । । ९.१५० । ।  
त्र्यंशं दायाद्धरेद्विप्रो द्वावंशौ क्षत्रियासुतः  ।  
वैश्याजः सार्धं एवांशं अंशं शूद्रासुतो हरेत् । । ९.१५१ । ।  
सर्वं वा रिक्थजातं तद्दशधा परिकल्प्य च  ।  
धर्म्यं विभागं कुर्वीत विधिनानेन धर्मवित् । । ९.१५२ । ।  
चतुरोऽंशान्हरेद्विप्रस्त्रीनंशान्क्षत्रियासुतः  ।  
वैश्यापुत्रो हरेद्द्व्यंशं अंशं शूद्रासुतो हरेत् । । ९.१५३ । ।  
यद्यपि स्यात्तु सत्पुत्रोऽप्यसत्पुत्रोऽपि वा भवेत् ।  
नाधिकं दशमाद्दद्याच्छूद्रापुत्राय धर्मतः  । । ९.१५४ । ।  
ब्राह्मणक्षत्रियविशां शूद्रापुत्रो न रिक्थभाक् ।  
यदेवास्य पिता दद्यात्तदेवास्य धनं भवेत् । । ९.१५५ । ।  
समवर्णासु वा जाताः सर्वे पुत्रा द्विजन्मनाम् ।  
उद्धारं ज्यायसे दत्त्वा भजेरन्नितरे समम् । । ९.१५६ । ।  
शूद्रस्य तु सवर्णैव नान्या भार्या विधीयते  ।  
तस्यां जाताः समांशाः स्युर्यदि पुत्रशतं भवेत् । । ९.१५७ । ।  
पुत्रान्द्वादश यानाह नॄणां स्वायंभुवो मनुः  ।  
तेषां षड्बन्धुदायादाः षडदायादबान्धवाः  । । ९.१५८ । ।  
औरसः क्षेत्रजश्चैव दत्तः कृत्रिम एव च  ।  
गूढोत्पन्नोऽपविद्धश्च दायादा बान्धवाश्च षट् । । ९.१५९ । ।  
कानीनश्च सहोढश्च क्रीतः पौनर्भवस्तथा  ।  
स्वयंदत्तश्च शौद्रश्च षडदायादबान्धवाः  । । ९.१६० । ।  
यादृशं फलं आप्नोति कुप्लवैः संतरञ् जलम् ।  
तादृशं फलं आप्नोति कुपुत्रैः संतरंस्तमः  । । ९.१६१ । ।  
यद्येकरिक्थिनौ स्यातां औरसक्षेत्रजौ सुतौ  ।  
यस्य यत्पैतृकं रिक्थं स तद्गृह्णीत नेतरः  । । ९.१६२ । ।  
एक एवाउरसः पुत्रः पित्र्यस्य वसुनः प्रभुः  ।  
शेषाणां आनृशंस्यार्थं प्रदद्यात्तु प्रजीवनम् । । ९.१६३ । ।  
षष्ठं तु क्षेत्रजस्यांशं प्रदद्यात्पैतृकाद्धनात् ।  
औरसो विभजन्दायं पित्र्यं पञ्चमं एव वा  । । ९.१६४ । ।  
औरसक्षेत्रजौ पुत्रौ पितृरिक्थस्य भागिनौ  ।  
दशापरे तु क्रमशो गोत्ररिक्थांशभागिनः  । । ९.१६५ । ।  
स्वक्षेत्रे संस्कृतायां तु स्वयं उत्पादयेद्धि यम् ।  
तं औरसं विजानीयात्पुत्रं प्राथमकल्पिकम् । । ९.१६६ । ।  
यस्तल्पजः प्रमीतस्य क्लीबस्य व्याधितस्य वा  ।  
स्वधर्मेण नियुक्तायां स पुत्रः क्षेत्रजः स्मृतः  । । ९.१६७ । ।  
माता पिता वा दद्यातां यं अद्भिः पुत्रं आपदि  ।  
सदृशं प्रीतिसंयुक्तं स ज्ञेयो दत्त्रिमः सुतः  । । ९.१६८ । ।  
सदृशं तु प्रकुर्याद्यं गुणदोषविचक्षणम् ।  
पुत्रं पुत्रगुणैर्युक्तं स विज्ञेयश्च कृत्रिमः  । । ९.१६९ । ।  
उत्पद्यते गृहे यस्तु न च ज्ञायेत कस्य सः  ।  
स गृहे गूढ उत्पन्नस्तस्य स्याद्यस्य तल्पजः  । । ९.१७० । ।  
मातापितृभ्यां उत्सृष्टं तयोरन्यतरेण वा  ।  
यं पुत्रं परिगृह्णीयादपविद्धः स उच्यते  । । ९.१७१ । ।  
पितृवेश्मनि कन्या तु यं पुत्रं जनयेद्रहः  ।  
तं कानीनं वदेन्नाम्ना वोढुः कन्यासमुद्भवम् । । ९.१७२ । ।  
या गर्भिणी संस्क्रियते ज्ञाताज्ञातापि वा सती  ।  
वोढुः स गर्भो भवति सहोढ इति चोच्यते  । । ९.१७३ । ।  
क्रीणीयाद्यस्त्वपत्यार्थं मातापित्रोर्यं अन्तिकात् ।  
स क्रीतकः सुतस्तस्य सदृशोऽसदृशोऽपि वा  । । ९.१७४ । ।  
या पत्या वा परित्यक्ता विधवा वा स्वयेच्छया  ।  
उत्पादयेत्पुनर्भूत्वा स पौनर्भव उच्यते  । । ९.१७५ । ।  
सा चेदक्षतयोनिः स्याद्गतप्रत्यागतापि वा  ।  
पौनर्भवेन भर्त्रा सा पुनः संस्कारं अर्हति  । । ९.१७६ । ।  
मातापितृविहीनो यस्त्यक्तो वा स्यादकारणात् ।  
आत्मानं अर्पयेद्यस्मै स्वयंदत्तस्तु स स्मृतः  । । ९.१७७ । ।  
यं ब्राह्मणस्तु शूद्रायां कामादुत्पादयेत्सुतम् ।  
स पारयन्नेव शवस्तस्मात्पारशवः स्मृतः  । । ९.१७८ । ।  
दास्यां वा दासदास्यां वा यः शूद्रस्य सुतो भवेत् ।  
सोऽनुज्ञातो हरेदंशं इति धर्मो व्यवस्थितः  । । ९.१७९ । ।  
क्षेत्रजादीन्सुतानेतानेकादश यथोदितान् ।  
पुत्रप्रतिनिधीनाहुः क्रियालोपान्मनीषिणः  । । ९.१८० । ।  
य एतेऽभिहिताः पुत्राः प्रसङ्गादन्यबीजजाः  ।  
यस्य ते बीजतो जातास्तस्य ते नेतरस्य तु  । । ९.१८१ । ।  
भ्रातॄणां एकजातानां एकश्चेत्पुत्रवान्भवेत् ।  
सर्वांस्तांस्तेन पुत्रेण पुत्रिणो मनुरब्रवीत् । । ९.१८२ । ।  
सर्वासां एकपत्नीनां एका चेत्पुत्रिणी भवेत् ।  
सर्वास्तास्तेन पुत्रेण प्राह पुत्रवतीर्मनुः  । । ९.१८३ । ।  
श्रेयसः श्रेयसोऽलाभे पापीयान्रिक्थं अर्हति  ।  
बहवश्चेत्तु सदृशाः सर्वे रिक्थस्य भागिनः  । । ९.१८४ । ।  
न भ्रातरो न पितरः पुत्रा रिक्थहराः पितुः  ।  
पिता हरेदपुत्रस्य रिक्थं भ्रातर एव च  । । ९.१८५ । ।  
त्रयाणां उदकं कार्यं त्रिषु पिण्डः प्रवर्तते  ।  
चतुर्थः संप्रदातैषां पञ्चमो नोपपद्यते  । । ९.१८६ । ।  
अनन्तरः सपिण्डाद्यस्तस्य तस्य धनं भवेत् ।  
अत ऊर्ध्वं सकुल्यः स्यादाचार्यः शिष्य एव वा  । । ९.१८७ । ।  
सर्वेषां अप्यभावे तु ब्राह्मणा रिक्थभागिनः  ।  
त्रैविद्याः शुचयो दान्तास्तथा धर्मो न हीयते  । । ९.१८८ । ।  
अहार्यं ब्राह्मणद्रव्यं राज्ञा नित्यं इति स्थितिः  ।  
इतरेषां तु वर्णानां सर्वाभावे हरेन्नृपः  । । ९.१८९ । ।  
संस्थितस्यानपत्यस्य सगोत्रात्पुत्रं आहरेत् ।  
तत्र यद्रिक्थजातं स्यात्तत्तस्मिन्प्रतिपादयेत् । । ९.१९० । ।  
द्वौ तु यौ विवदेयातां द्वाभ्यां जातौ स्त्रिया धने  ।  
तयोर्यद्यस्य पित्र्यं स्यात्तत्स गृह्णीत नेतरः  । । ९.१९१ । ।  
जनन्यां संस्थितायां तु समं सर्वे सहोदराः  ।  
भजेरन्मातृकं रिक्थं भगिन्यश्च सनाभयः  । । ९.१९२ । ।  
यास्तासां स्युर्दुहितरस्तासां अपि यथार्हतः  ।  
मातामह्या धनात्किं चित्प्रदेयं प्रीतिपूर्वकम् । । ९.१९३ । ।  
अध्यग्न्यध्यावाहनिकं दत्तं च प्रीतिकर्मणि  ।  
भ्रातृमातृपितृप्राप्तं षड्विधं स्त्रीधनं स्मृतम् । । ९.१९४ । ।  
अन्वाधेयं च यद्दत्तं पत्या प्रीतेन चैव यत् ।  
पत्यौ जीवति वृत्तायाः प्रजायास्तद्धनं भवेत् । । ९.१९५ । ।  
ब्राह्मदैवार्षगान्धर्व प्राजापत्येषु यद्वसु  ।  
अप्रजायां अतीतायां भर्तुरेव तदिष्यते  । । ९.१९६ । ।  
यत्त्वस्याः स्याद्धनं दत्तं विवाहेष्वासुरादिषु  ।  
अप्रजायां अतीतायां मातापित्रोस्तदिष्यते  । । ९.१९७ । ।  
स्त्रियां तु यद्भवेद्वित्तं पित्रा दत्तं कथं चन  ।  
ब्राह्मणी तद्धरेत्कन्या तदपत्यस्य वा भवेत् । । ९.१९८ । ।  
न निर्हारं स्त्रियः कुर्युः कुटुम्बाद्बहुमध्यगात् ।  
स्वकादपि च वित्ताद्धि स्वस्य भर्तुरनाज्ञया  । । ९.१९९ । ।  
पत्यौ जीवति यः स्त्रीभिरलङ्कारो धृतो भवेत् ।  
न तं भजेरन्दायादा भजमानाः पतन्ति ते  । । ९.२०० । ।  
अनंशौ क्लीबपतितौ जात्यन्धबधिरौ तथा  ।  
उन्मत्तजडमूकाश्च ये च के चिन्निरिन्द्रियाः  । । ९.२०१ । ।  
सर्वेषां अपि तु न्याय्यं दातुं शक्त्या मनीषिणा  ।  
ग्रासाच्छादनं अत्यन्तं पतितो ह्यददद्भवेत् । । ९.२०२ । ।  
यद्यर्थिता तु दारैः स्यात्क्लीबादीनां कथं चन  ।  
तेषां उत्पन्नतन्तूनां अपत्यं दायं अर्हति  । । ९.२०३ । ।  
यत्किं चित्पितरि प्रेते धनं ज्येष्ठोऽधिगच्छति  ।  
भागो यवीयसां तत्र यदि विद्यानुपालिनः  । । ९.२०४ । ।  
अविद्यानां तु सर्वेषां ईहातश्चेद्धनं भवेत् ।  
समस्तत्र विभागः स्यादपित्र्य इति धारणा  । । ९.२०५ । ।  
विद्याधनं तु यद्यस्य तत्तस्यैव धनं भवेत् ।  
मैत्र्यं औद्वाहिकं चैव माधुपर्किकं एव च  । । ९.२०६ । ।  
भ्रातॄणां यस्तु नेहेत धनं शक्तः स्वकर्मणा  ।  
स निर्भाज्यः स्वकादंशात्किं चिद्दत्त्वोपजीवनम् । । ९.२०७ । ।  
अनुपघ्नन्पितृद्रव्यं श्रमेण यदुपार्जितम् ।  
स्वयं ईहितलब्धं तन्नाकामो दातुं अर्हति  । । ९.२०८ । ।  
पैतृकं तु पिता द्रव्यं अनवाप्तं यदाप्नुयात् ।  
न तत्पुत्रैर्भजेत्सार्धं अकामः स्वयं अर्जितम् । । ९.२०९ । ।  
विभक्ताः सह जीवन्तो विभजेरन्पुनर्यदि  ।  
समस्तत्र विभागः स्याज्ज्यैष्ठ्यं तत्र न विद्यते  । । ९.२१० । ।  
येषां ज्येष्ठः कनिष्ठो वा हीयेतांशप्रदानतः  ।  
म्रियेतान्यतरो वापि तस्य भागो न लुप्यते  । । ९.२११ । ।  
सोदर्या विभजेरंस्तं समेत्य सहिताः समम् ।  
भ्रातरो ये च संसृष्टा भागिन्यश्च सनाभयः  । । ९.२१२ । ।  
यो ज्येष्ठो विनिकुर्वीत लोभाद्भ्रातॄन्यवीयसः  ।  
सोऽज्येष्ठः स्यादभागश्च नियन्तव्यश्च राजभिः  । । ९.२१३ । ।  
सर्व एव विकर्मस्था नार्हन्ति भ्रातरो धनम् ।  
न चादत्त्वा कनिष्ठेभ्यो ज्येष्ठः कुर्वीत यौतकम् । । ९.२१४ । ।  
भ्रातॄणां अविभक्तानां यद्युत्थानं भवेत्सह  ।  
न पुत्रभागं विषमं पिता दद्यात्कथं चन  । । ९.२१५ । ।  
ऊर्ध्वं विभागाज्जातस्तु पित्र्यं एव हरेद्धनम् ।  
संसृष्टास्तेन वा ये स्युर्विभजेत स तैः सह  । । ९.२१६ । ।  
अनपत्यस्य पुत्रस्य माता दायं अवाप्नुयात् ।  
मातर्यपि च वृत्तायां पितुर्माता हरेद्धनम् । । ९.२१७ । ।  
ऋणे धने च सर्वस्मिन्प्रविभक्ते यथाविधि  ।  
पश्चाद्दृश्येत यत्किं चित्तत्सर्वं समतां नयेत् । । ९.२१८ । ।  
वस्त्रं पत्रं अलङ्कारं कृतान्नं उदकं स्त्रियः  ।  
योगक्षेमं प्रचारं च न विभाज्यं प्रचक्षते  । । ९.२१९ । ।  
अयं उक्तो विभागो वः पुत्राणां च क्रियाविधिः  ।  
क्रमशः क्षेत्रजादीनां द्यूतधर्मं निबोधत  । । ९.२२० । ।  
द्यूतं समाह्वयं चैव राजा राष्ट्रान्निवारयेत् ।  
राजान्तकरणावेतौ द्वौ दोषौ पृथिवीक्षिताम् । । ९.२२१ । ।  
प्रकाशं एतत्तास्कर्यं यद्देवनसमाह्वयौ  ।  
तयोर्नित्यं प्रतीघाते नृपतिर्यत्नवान्भवेत् । । ९.२२२ । ।  
अप्राणिभिर्यत्क्रियते तल्लोके द्यूतं उच्यते  ।  
प्राणिभिः क्रियते यस्तु स विज्ञेयः समाह्वयः  । । ९.२२३ । ।  
द्यूतं समाह्वयं चैव यः कुर्यात्कारयेत वा  ।  
तान्सर्वान्घातयेद्राजा शूद्रांश्च द्विजलिङ्गिनः  । । ९.२२४ । ।  
कितवान्कुशीलवान्क्रूरान्पाषण्डस्थांश्च मानवान् ।  
विकर्मस्थान्शौण्डिकांश्च क्षिप्रं निर्वासयेत्पुरात् । । ९.२२५ । ।  
एते राष्ट्रे वर्तमाना राज्ञः प्रछन्नतस्कराः  ।  
विकर्मक्रियया नित्यं बाधन्ते भद्रिकाः प्रजाः  । । ९.२२६ । ।  
द्यूतं एतत्पुरा कल्पे दृष्टं वैरकरं महत् ।  
तस्माद्द्यूतं न सेवेत हास्यार्थं अपि बुद्धिमान् । । ९.२२७ । ।  
प्रच्छन्नं वा प्रकाशं वा तन्निषेवेत यो नरः  ।  
तस्य दण्डविकल्पः स्याद्यथेष्टं नृपतेस्तथा  । । ९.२२८ । ।  
क्षत्रविट्शूद्रयोनिस्तु दण्डं दातुं अशक्नुवन् ।  
आनृण्यं कर्मणा गच्छेद्विप्रो दद्याच्छनैः शनैः  । । ९.२२९ । ।  
स्त्रीबालोन्मत्तवृद्धानां दरिद्राणां च रोगिणाम् ।  
शिफाविदलरज्ज्वाद्यैर्विदध्यान्नृपतिर्दमम् । । ९.२३० । ।  
ये नियुक्तास्तु कार्येषु हन्युः कार्याणि कार्यिणाम् ।  
धनोष्मणा पच्यमानास्तान्निःस्वान्कारयेन्नृपः  । । ९.२३१ । ।  
कूटशासनकर्तॄंश्च प्रकृतीनां च दूषकान् ।  
स्त्रीबालब्राह्मणघ्नांश्च हन्याद्द्विट्सेविनस्तथा  । । ९.२३२ । ।  
तीरितं चानुशिष्टं च यत्र क्व चन यद्भवेत् ।  
कृतं तद्धर्मतो विद्यान्न तद्भूयो निवर्तयेत् । । ९.२३३ । ।  
अमात्याः प्राड्विवाको वा यत्कुर्युः कार्यं अन्यथा  ।  
तत्स्वयं नृपतिः कुर्यात्तान्सहस्रं च दण्डयेत् । । ९.२३४ । ।  
ब्रह्महा च सुरापश्च स्तेयी च गुरुतल्पगः  ।  
एते सर्वे पृथग्ज्ञेया महापातकिनो नराः  । । ९.२३५ । ।  
चतुर्णां अपि चैतेषां प्रायश्चित्तं अकुर्वताम् ।  
शारीरं धनसंयुक्तं दण्डं धर्म्यं प्रकल्पयेत् । । ९.२३६ । ।  
गुरुतल्पे भगः कार्यः सुरापाने सुराध्वजः  ।  
स्तेये च श्वपदं कार्यं ब्रह्महण्यशिराः पुमान् । । ९.२३७ । ।  
असंभोज्या ह्यसंयाज्या असंपाठ्याऽविवाहिनः  ।  
चरेयुः पृथिवीं दीनाः सर्वधर्मबहिष्कृताः  । । ९.२३८ । ।  
ज्ञातिसंबन्धिभिस्त्वेते त्यक्तव्याः कृतलक्षणाः  ।  
निर्दया निर्नमस्कारास्तन्मनोरनुशासनम् । । ९.२३९ । ।  
प्रायश्चित्तं तु कुर्वाणाः सर्ववर्णा यथोदितम् ।  
नाङ्क्या राज्ञा ललाटे स्युर्दाप्यास्तूत्तमसाहसम् । । ९.२४० । ।  
आगःसु ब्राह्मणस्यैव कार्यो मध्यमसाहसः  ।  
विवास्यो वा भवेद्राष्ट्रात्सद्रव्यः सपरिच्छदः  । । ९.२४१ । ।  
इतरे कृतवन्तस्तु पापान्येतान्यकामतः  ।  
सर्वस्वहारं अर्हन्ति कामतस्तु प्रवासनम् । । ९.२४२ । ।  
नाददीत नृपः साधुर्महापातकिनो धनम् ।  
आददानस्तु तल्लोभात्तेन दोषेण लिप्यते  । । ९.२४३ । ।  
अप्सु प्रवेश्य तं दण्डं वरुणायोपपादयेत् ।  
श्रुतवृत्तोपपन्ने वा ब्राह्मणे प्रतिपादयेत् । । ९.२४४ । ।  
ईशो दण्डस्य वरुणो राज्ञां दण्डधरो हि सः  ।  
ईशः सर्वस्य जगतो ब्राह्मणो वेदपारगः  । । ९.२४५ । ।  
यत्र वर्जयते राजा पापकृद्भ्यो धनागमम् ।  
तत्र कालेन जायन्ते मानवा दीर्घजीविनः  । । ९.२४६ । ।  
निष्पद्यन्ते च सस्यानि यथोप्तानि विशां पृथक् ।  
बालाश्च न प्रमीयन्ते विकृतं च न जायते  । । ९.२४७ । ।  
ब्राह्मणान्बाधमानं तु कामादवरवर्णजम् ।  
हन्याच्चित्रैर्वधोपायैरुद्वेजनकरैर्नृपः  । । ९.२४८ । ।  
यावानवध्यस्य वधे तावान्वध्यस्य मोक्षणे  ।  
अधर्मो नृपतेर्दृष्टो धर्मस्तु विनियच्छतः  । । ९.२४९ । ।  
उदितोऽयं विस्तरशो मिथो विवादमानयोः  ।  
अष्टादशसु मार्गेषु व्यवहारस्य निर्णयः  । । ९.२५० । ।  
एवं धर्म्याणि कार्याणि सम्यक्कुर्वन्महीपतिः  ।  
देशानलब्धांल्लिप्सेत लब्धांश्च परिपालयेत् । । ९.२५१ । ।  
सम्यङ्निविष्टदेशस्तु कृतदुर्गश्च शास्त्रतः  ।  
कण्टकोद्धरणे नित्यं आतिष्ठेद्यत्नं उत्तमम् । । ९.२५२ । ।  
रक्षनादार्यवृत्तानां कण्टकानां च शोधनात् ।  
नरेन्द्रास्त्रिदिवं यान्ति प्रजापालनतत्पराः  । । ९.२५३ । ।  
अशासंस्तस्करान्यस्तु बलिं गृह्णाति पार्थिवः  ।  
तस्य प्रक्षुभ्यते राष्ट्रं स्वर्गाच्च परिहीयते  । । ९.२५४ । ।  
निर्भयं तु भवेद्यस्य राष्ट्रं बाहुबलाश्रितम् ।  
तस्य तद्वर्धते नित्यं सिच्यमान इव द्रुमः  । । ९.२५५ । ।  
द्विविधांस्तस्करान्विद्यात्परद्रव्यापहारकान् ।  
प्रकाशांश्चाप्रकाशांश्च चारचक्षुर्महीपतिः  । । ९.२५६ । ।  
प्रकाशवञ्चकास्तेषां नानापण्योपजीविनः  ।  
प्रच्छन्नवञ्चकास्त्वेते ये स्तेनाटविकादयः  । । ९.२५७ । ।  
उत्कोचकाश्चाउपधिका वञ्चकाः कितवास्तथा  ।  
मङ्गलादेशवृत्ताश्च भद्राश्चेक्षणिकैः सह  । । ९.२५८ । ।  
असम्यक्कारिणश्चैव महामात्राश्चिकित्सकाः  ।  
शिल्पोपचारयुक्ताश्च निपुणाः पण्ययोषितः  । । ९.२५९ । ।  
एवमादीन्विजानीयात्प्रकाशांल्लोककण्टकान् ।  
निगूढचारिणश्चान्याननार्यानार्यलिङ्गिनः  । । ९.२६० । ।  
तान्विदित्वा सुचरितैर्गूढैस्तत्कर्मकारिभिः  ।  
चारैश्चानेकसंस्थानैः प्रोत्साद्य वशं आनयेत् । । ९.२६१ । ।  
तेषां दोषानभिख्याप्य स्वे स्वे कर्मणि तत्त्वतः  ।  
कुर्वीत शासनं राजा सम्यक्सारापराधतः  । । ९.२६२ । ।  
न हि दण्डादृते शक्यः कर्तुं पापविनिग्रहः  ।  
स्तेनानां पापबुद्धीनां निभृतं चरतां क्षितौ  । । ९.२६३ । ।  
सभाप्रपापूपशाला वेशमद्यान्नविक्रयाः  ।  
चतुष्पथांश्चैत्यवृक्षाः समाजाः प्रेक्षणानि च  । । ९.२६४ । ।  
जीर्णोद्यानान्यरण्यानि कारुकावेशनानि च  ।  
शून्यानि चाप्यगाराणि वनान्युपवनानि च  । । ९.२६५ । ।  
एवंविधान्नृपो देशान्गुल्मैः स्थावरजङ्गमैः  ।  
तस्करप्रतिषेधार्थं चारैश्चाप्यनुचारयेत् । । ९.२६६ । ।  
तत्सहायैरनुगतैर्नानाकर्मप्रवेदिभिः  ।  
विद्यादुत्सादयेच्चैव निपुणैः पूर्वतस्करैः  । । ९.२६७ । ।  
भक्ष्यभोज्योपदेशैश्च ब्राह्मणानां च दर्शनैः  ।  
शौर्यकर्मापदेशैश्च कुर्युस्तेषां समागमम् । । ९.२६८ । ।  
ये तत्र नोपसर्पेयुर्मूलप्रणिहिताश्च ये  ।  
तान्प्रसह्य नृपो हन्यात्समित्रज्ञातिबान्धवान् । । ९.२६९ । ।  
न होढेन विना चौरं घातयेद्धार्मिको नृपः  ।  
सहोढं सोपकरणं घातयेदविचारयन् । । ९.२७० । ।  
ग्रामेष्वपि च ये के चिच्चौराणां भक्तदायकाः  ।  
भाण्डावकाशदाश्चैव सर्वांस्तानपि घातयेत् । । ९.२७१ । ।  
राष्ट्रेषु रक्षाधिकृतान्सामन्तांश्चैव चोदितान् ।  
अभ्याघातेषु मध्यस्थाञ् शिष्याच्चौरानिव द्रुतम् । । ९.२७२ । ।  
यश्चापि धर्मसमयात्प्रच्युतो धर्मजीवनः  ।  
दण्डेनैव तं अप्योषेत्स्वकाद्धर्माद्धि विच्युतम् । । ९.२७३ । ।  
ग्रामघाते हिताभङ्गे पथि मोषाभिदर्शने  ।  
शक्तितो नाभिधावन्तो निर्वास्याः सपरिच्छदाः  । । ९.२७४ । ।  
राज्ञः कोशापहर्तॄंश्च प्रतिकूलेषु च स्थितान् ।  
घातयेद्विविधैर्दण्डैररीणां चोपजापकान् । । ९.२७५ । ।  
संधिं छित्त्वा तु ये चौर्यं रात्रौ कुर्वन्ति तस्कराः  ।  
तेषां छित्त्वा नृपो हस्तौ तीक्ष्णे शूले निवेशयेत् । । ९.२७६ । ।  
अङ्गुलीर्ग्रन्थिभेदस्य छेदयेत्प्रथमे ग्रहे  ।  
द्वितीये हस्तचरणौ तृतीये वधं अर्हति  । । ९.२७७ । ।  
अग्निदान्भक्तदांश्चैव तथा शस्त्रावकाशदान् ।  
संनिधातॄंश्च मोषस्य हन्याच्चौरं इवेश्वरः  । । ९.२७८ । ।  
तडागभेदकं हन्यादप्सु शुद्धवधेन वा  ।  
यद्वापि प्रतिसंस्कुर्याद्दाप्यस्तूत्तमसाहसम् । । ९.२७९ । ।  
कोष्ठागारायुधागार देवतागारभेदकान् ।  
हस्त्यश्वरथहर्तॄंश्च हन्यादेवाविचारयन् । । ९.२८० । ।  
यस्तु पूर्वनिविष्टस्य तडागस्योदकं हरेत् ।  
आगमं वाप्यपां भिन्द्यात्स दाप्यः पूर्वसाहसम् । । ९.२८१ । ।  
समुत्सृजेद्राजमार्गे यस्त्वमेध्यं अनापदि  ।  
स द्वौ कार्षापणौ दद्यादमेध्यं चाशु शोधयेत् । । ९.२८२ । ।  
आपद्गतोऽथ वा वृद्धा गर्भिणी बाल एव वा  ।  
परिभाषणं अर्हन्ति तच्च शोध्यं इति स्थितिः  । । ९.२८३ । ।  
चिकित्सकानां सर्वेषां मिथ्याप्रचरतां दमः  ।  
अमानुषेषु प्रथमो मानुषेषु तु मध्यमः  । । ९.२८४ । ।  
संक्रमध्वजयष्टीनां प्रतिमानां च भेदकः  ।  
प्रतिकुर्याच्च तत्सर्वं पञ्च दद्याच्छतानि च  । । ९.२८५ । ।  
अदूषितानां द्रव्याणां दूषणे भेदने तथा  ।  
मणीनां अपवेधे च दण्डः प्रथमसाहसः  । । ९.२८६ । ।  
समैर्हि विषमं यस्तु चरेद्वै मूल्यतोऽपि वा  ।  
समाप्नुयाद्दमं पूर्वं नरो मध्यमं एव वा  । । ९.२८७ । ।  
बन्धनानि च सर्वाणि राजा मार्गे निवेशयेत् ।  
दुःखिता यत्र दृश्येरन्विकृताः पापकारिणह् । । ९.२८८ । ।  
प्राकारस्य च भेत्तारं परिखाणां च पूरकम् ।  
द्वाराणां चैव भङ्क्तारं क्षिप्रं एव प्रवासयेत् । । ९.२८९ । ।  
अभिचारेषु सर्वेषु कर्तव्यो द्विशतो दमः  ।  
मूलकर्मणि चानाप्तेः कृत्यासु विविधासु च  । । ९.२९० । ।  
अबीजविक्रयी चैव बीजोत्कृष्टा तथैव च  ।  
मर्यादाभेदकश्चैव विकृतं प्राप्नुयाद्वधम् । । ९.२९१ । ।  
सर्वकण्टकपापिष्ठं हेमकारं तु पार्थिवः  ।  
प्रवर्तमानं अन्याये छेदयेल्लवशः क्षुरैः  । । ९.२९२ । ।  
सीताद्रव्यापहरणे शस्त्राणां औषधस्य च  ।  
कालं आसाद्य कार्यं च राजा दण्डं प्रकल्पयेत् । । ९.२९३ । ।  
स्वाम्यमात्यौ पुरं राष्ट्रं कोशदण्डौ सुहृत्तथा  ।  
सप्त प्रकृतयो ह्येताः सप्ताङ्गं राज्यं उच्यते  । । ९.२९४ । ।  
सप्तानां प्रकृतीनां तु राज्यस्यासां यथाक्रमम् ।  
पूर्वं पूर्वं गुरुतरं जानीयाद्व्यसनं महत् । । ९.२९५ । ।  
सप्ताङ्गस्येह राज्यस्य विष्टब्धस्य त्रिदण्डवत् ।  
अन्योन्यगुणवैशेष्यान्न किं चिदतिरिच्यते  । । ९.२९६ । ।  
तेषु तेषु तु कृत्येषु तत्तदङ्गं विशिष्यते  ।  
येन यत्साध्यते कार्यं तत्तस्मिञ् श्रेष्ठं उच्यते  । । ९.२९७ । ।  
चारेणोत्साहयोगेन क्रिययैव च कर्मणाम् ।  
स्वशक्तिं परशक्तिं च नित्यं विद्यान्महीपतिः  । । ९.२९८ । ।  
पीडनानि च सर्वाणि व्यसनानि तथैव च  ।  
आरभेत ततः कार्यं संचिन्त्य गुरुलाघवम् । । ९.२९९ । ।  
आरभेतैव कर्माणि श्रान्तः श्रान्तः पुनः पुनः  ।  
कर्माण्यारभमाणं हि पुरुषं श्रीर्निषेवते  । । ९.३०० । ।  
कृतं त्रेतायुगं चैव द्वापरं कलिरेव च  ।  
राज्ञो वृत्तानि सर्वाणि राजा हि युगं उच्यते  । । ९.३०१ । ।  
कलिः प्रसुप्तो भवति स जाग्रद्द्वापरं युगम् ।  
कर्मस्वभ्युद्यतस्त्रेता विचरंस्तु कृतं युगम् । । ९.३०२ । ।  
इन्द्रस्यार्कस्य वायोश्च यमस्य वरुणस्य च  ।  
चन्द्रस्याग्नेः पृथिव्याश्च तेजोवृत्तं नृपश्चरेत् । । ९.३०३ । ।  
वार्षिकांश्चतुरो मासान्यथेन्द्रोऽभिप्रवर्षति  ।  
तथाभिवर्षेत्स्वं राष्ट्रं कामैरिन्द्रव्रतं चरन् । । ९.३०४ । ।  
अष्टौ मासान्यथादित्यस्तोयं हरति रश्मिभिः  ।  
तथा हरेत्करं राष्ट्रान्नित्यं अर्कव्रतं हि तत् । । ९.३०५ । ।  
प्रविश्य सर्वभूतानि यथा चरति मारुतः  ।  
तथा चारैः प्रवेष्टव्यं व्रतं एतद्धि मारुतम् । । ९.३०६ । ।  
यथा यमः प्रियद्वेष्यौ प्राप्ते काले नियच्छति  ।  
तथा राज्ञा नियन्तव्याः प्रजास्तद्धि यमव्रतम् । । ९.३०७ । ।  
वरुणेन यथा पाशैर्बद्ध एवाभिदृश्यते  ।  
तथा पापान्निगृह्णीयाद्व्रतं एतद्धि वारुणम् । । ९.३०८ । ।  
परिपूर्णं यथा चन्द्रं दृष्ट्वा हृष्यन्ति मानवाः  ।  
तथा प्रकृतयो यस्मिन्स चान्द्रव्रतिको नृपः  । । ९.३०९ । ।  
प्रतापयुक्तस्तेजस्वी नित्यं स्यात्पापकर्मसु  ।  
दुष्टसामन्तहिंस्रश्च तदाग्नेयं व्रतं स्मृतम् । । ९.३१० । ।  
यथा सर्वाणि भूतानि धरा धारयते समम् ।  
तथा सर्वाणि भूतानि बिभ्रतः पार्थिवं व्रतम् । । ९.३११ । ।  
एतैरुपायैरन्यैश्च युक्तो नित्यं अतन्द्रितः  ।  
स्तेनान्राजा निगृह्णीयात्स्वराष्ट्रे पर एव च  । । ९.३१२ । ।  
परां अप्यापदं प्राप्तो ब्राह्मणान्न प्रकोपयेत् ।  
ते ह्येनं कुपिता हन्युः सद्यः सबलवाहनम् । । ९.३१३ । ।  
यैः कृतः सर्वभक्ष्योऽग्निरपेयश्च महोदधिः  ।  
क्षयी चाप्यायितः सोमः को न नश्येत्प्रकोप्य तान् । । ९.३१४ । ।  
लोकानन्यान्सृजेयुर्ये लोकपालांश्च कोपिताः  ।  
देवान्कुर्युरदेवांश्च कः क्षिण्वंस्तान्समृध्नुयात् । । ९.३१५ । ।  
यानुपाश्रित्य तिष्ठन्ति लोका देवाश्च सर्वदा  ।  
ब्रह्म चैव धनं येषां को हिंस्यात्ताञ् जिजीविषुः  । । ९.३१६ । ।  
अविद्वांश्चैव विद्वांश्च ब्राह्मणो दैवतं महत् ।  
प्रणीतश्चाप्रणीतश्च यथाग्निर्दैवतं महत् । । ९.३१७ । ।  
श्मशानेष्वपि तेजस्वी पावको नैव दुष्यति  ।  
हूयमानश्च यज्ञेषु भूय एवाभिवर्धते  । । ९.३१८ । ।  
एवं यद्यप्यनिष्टेषु वर्तन्ते सर्वकर्मसु  ।  
सर्वथा ब्राह्मणाः पूज्याः परमं दैवतं हि तत् । । ९.३१९ । ।  
क्षत्रस्यातिप्रवृद्धस्य ब्राह्मणान्प्रति सर्वशः  ।  
ब्रह्मैव संनियन्तृ स्यात्क्षत्रं हि ब्रह्मसंभवम् । । ९.३२० । ।  
अद्भ्योऽग्निर्ब्रह्मतः क्षत्रं अश्मनो लोहं उत्थितम् ।  
तेषां सर्वत्रगं तेजः स्वासु योनिषु शाम्यति  । । ९.३२१ । ।  
नाब्रह्म क्षत्रं ऋध्नोति नाक्षत्रं ब्रह्म वर्धते  ।  
ब्रह्म क्षत्रं च संपृक्तं इह चामुत्र वर्धते  । । ९.३२२ । ।  
दत्त्वा धनं तु विप्रेभ्यः सर्वदण्डसमुत्थितम् ।  
पुत्रे राज्यं समासृज्य कुर्वीत प्रायणं रणे  । । ९.३२३ । ।  
एवं चरन्सदा युक्तो राजधर्मेषु पार्थिवः  ।  
हितेषु चैव लोकस्य सर्वान्भृत्यान्नियोजयेत् । । ९.३२४ । ।  
एषोऽखिलः कर्मविधिरुक्तो राज्ञः सनातनः  ।  
इमं कर्मविधिं विद्यात्क्रमशो वैश्यशूद्रयोः  । । ९.३२५ । ।  
वैश्यस्तु कृतसंस्कारः कृत्वा दारपरिग्रहम् ।  
वार्तायां नित्ययुक्तः स्यात्पशूनां चैव रक्षणे  । । ९.३२६ । ।  
प्रजापतिर्हि वैश्याय सृष्ट्वा परिददे पशून् ।  
ब्राह्मणाय च राज्ञे च सर्वाः परिददे प्रजाः  । । ९.३२७ । ।  
न च वैश्यस्य कामः स्यान्न रक्षेयं पशूनिति  ।  
वैश्ये चेच्छति नान्येन रक्षितव्याः कथं चन  । । ९.३२८ । ।  
मणिमुक्ताप्रवालानां लोहानां तान्तवस्य च  ।  
गन्धानां च रसानां च विद्यादर्घबलाबलम् । । ९.३२९ । ।  
बीजानां उप्तिविच्च स्यात्क्षेत्रदोषगुणस्य च  ।  
मानयोगं च जानीयात्तुलायोगांश्च सर्वशः  । । ९.३३० । ।  
सारासारं च भाण्डानां देशानां च गुणागुणान् ।  
लाभालाभं च पण्यानां पशूनां परिवर्धनम् । । ९.३३१ । ।  
भृत्यानां च भृतिं विद्याद्भाषाश्च विविधा नृणाम् ।  
द्रव्याणां स्थानयोगांश्च क्रयविक्रयं एव च  । । ९.३३२ । ।  
धर्मेण च द्रव्यवृद्धावातिष्ठेद्यत्नं उत्तमम् ।  
दद्याच्च सर्वभूतानां अन्नं एव प्रयत्नतः  । । ९.३३३ । ।  
विप्राणां वेदविदुषां गृहस्थानां यशस्विनाम् ।  
शुश्रूषैव तु शूद्रस्य धर्मो नैश्रेयसः परः  । । ९.३३४ । ।  
शुचिरुत्कृष्टशुश्रूषुर्मृदुवागनहंकृतः  ।  
ब्राह्मणाद्याश्रयो नित्यं उत्कृष्टां जातिं अश्नुते  । । ९.३३५ । ।  
एषोऽनापदि वर्णानां उक्तः कर्मविधिः शुभः  ।  
आपद्यपि हि यस्तेषां क्रमशस्तन्निबोधत  । । ९.३३६ । ।

अधीयीरंस्त्रयो वर्णाः स्वकर्मस्था द्विजातयः  ।  
प्रब्रूयाद्ब्राह्मणस्त्वेषां नेतराविति निश्चयः  । । १०.१ । ।  
सर्वेषां ब्राह्मणो विद्याद्वृत्त्युपायान्यथाविधि  ।  
प्रब्रूयादितरेभ्यश्च स्वयं चैव तथा भवेत् । । १०.२ । ।  
वैशेष्यात्प्रकृतिश्रैष्ठ्यान्नियमस्य च धारणात् ।  
संस्कारस्य विशेषाच्च वर्णानां ब्राह्मणः प्रभुः  । । १०.३ । ।  
ब्राह्मणः क्षत्रियो वैश्यस्त्रयो वर्णा द्विजातयः  ।  
चतुर्थ एकजातिस्तु शूद्रो नास्ति तु पञ्चमः  । । १०.४ । ।  
सर्ववर्णेषु तुल्यासु पत्नीष्वक्षतयोनिषु  ।  
आनुलोम्येन संभूता जात्या ज्ञेयास्त एव ते  । । १०.५ । ।  
स्त्रीष्वनन्तरजातासु द्विजैरुत्पादितान्सुतान् ।  
सदृशानेव तानाहुर्मातृदोषविगर्हितान् । । १०.६ । ।  
अनन्तरासु जातानां विधिरेष सनातनः  ।  
द्व्येकान्तरासु जातानां धर्म्यं विद्यादिमं विधिम् । । १०.७ । ।  
ब्राह्मणाद्वैश्यकन्यायां अम्बष्ठो नाम जायते  ।  
निषादः शूद्रकन्यायां यः पारशव उच्यते  । । १०.८ । ।  
क्षत्रियाच्छूद्रकन्यायां क्रूराचारविहारवान् ।  
क्षत्रशूद्रवपुर्जन्तुरुग्रो नाम प्रजायते  । । १०.९ । ।  
विप्रस्य त्रिषु वर्णेषु नृपतेर्वर्णयोर्द्वयोः  ।  
वैश्यस्य वर्णे चैकस्मिन्षडेतेऽपसदाः स्मृताः  । । १०.१० । ।  
क्षत्रियाद्विप्रकन्यायां सूतो भवति जातितः  ।  
वैश्यान्मागधवैदेहौ राजविप्राङ्गनासुतौ  । । १०.११ । ।  
शूद्रादायोगवः क्षत्ता चण्डालश्चाधमो नृणाम् ।  
वैश्यराजन्यविप्रासु जायन्ते वर्णसंकराः  । । १०.१२ । ।  
एकान्तरे त्वानुलोम्यादम्बष्ठोग्रौ यथा स्मृतौ  ।  
क्षत्तृवैदेहकौ तद्वत्प्रातिलोम्येऽपि जन्मनि  । । १०.१३ । ।  
पुत्रा येऽनन्तरस्त्रीजाः क्रमेणोक्ता द्विजन्मनाम् ।  
ताननन्तरनाम्नस्तु मातृदोषात्प्रचक्षते  । । १०.१४ । ।  
ब्राह्मणादुग्रकन्यायां आवृतो नाम जायते  ।  
आभीरोऽम्बष्ठकन्यायां आयोगव्यां तु धिग्वणः  । । १०.१५ । ।  
आयोगवश्च क्षत्ता च चण्डालश्चाधमो नृणाम् ।  
प्रातिलोम्येन जायन्ते शूद्रादपसदास्त्रयः  । । १०.१६ । ।  
वैश्यान्मागधवैदेहौ क्षत्रियात्सूत एव तु  ।  
प्रतीपं एते जायन्ते परेऽप्यपसदास्त्रयः  । । १०.१७ । ।  
जातो निषादाच्छूद्रायां जात्या भवति पुक्कसः  ।  
शूद्राज्जातो निषाद्यां तु स वै कुक्कुटकः स्मृतः  । । १०.१८ । ।  
क्षत्तुर्जातस्तथोग्रायां श्वपाक इति कीर्त्यते  ।  
वैदेहकेन त्वम्बष्ठ्यां उत्पन्नो वेण उच्यते  । । १०.१९ । ।  
द्विजातयः सवर्णासु जनयन्त्यव्रतांस्तु यान् ।  
तान्सावित्रीपरिभ्रष्टान्व्रात्यानिति विनिर्दिशेत् । । १०.२० । ।  
व्रात्यात्तु जायते विप्रात्पापात्मा भूर्जकण्टकः  ।  
आवन्त्यवाटधानौ च पुष्पधः शैख एव च  । । १०.२१ । ।  
झल्लो मल्लश्च राजन्याद्व्रात्यान्निच्छिविरेव च  ।  
नटश्च करणश्चैव खसो द्रविड एव च  । । १०.२२ । ।  
वैश्यात्तु जायते व्रात्यात्सुधन्वाचार्य एव च  ।  
कारुषश्च विजन्मा च मैत्रः सात्वत एव च  । । १०.२३ । ।  
व्यभिचारेण वर्णानां अवेद्यावेदनेन च  ।  
स्वकर्मणां च त्यागेन जायन्ते वर्णसंकराः  । । १०.२४ । ।  
संकीर्णयोनयो ये तु प्रतिलोमानुलोमजाः  ।  
अन्योन्यव्यतिषक्ताश्च तान्प्रवक्ष्याम्यशेषतः  । । १०.२५ । ।  
सूतो वैदेहकश्चैव चण्डालश्च नराधमः  ।  
मागधः तथायोगव एव च क्षत्रजातिश्च  । । १०.२६ । ।  
एते षट्सदृशान्वर्णाञ् जनयन्ति स्वयोनिषु  ।  
मातृजात्यां प्रसूयन्ते प्रवारासु च योनिषु  । । १०.२७ । ।  
यथा त्रयाणां वर्णानां द्वयोरात्मास्य जायते  ।  
आनन्तर्यात्स्वयोन्यां तु तथा बाह्येष्वपि क्रमात् । । १०.२८ । ।  
ते चापि बाह्यान्सुबहूंस्ततोऽप्यधिकदूषितान् ।  
परस्परस्य दारेषु जनयन्ति विगर्हितान् । । १०.२९ । ।  
यथैव शूद्रो ब्राह्मण्यां बाह्यं जन्तुं प्रसूयते  ।  
तथा बाह्यतरं बाह्यश्चातुर्वर्ण्ये प्रसूयते  । । १०.३० । ।  
प्रतिकूलं वर्तमाना बाह्या बाह्यतरान्पुनः  ।  
हीना हीनान्प्रसूयन्ते वर्णान्पञ्चदशैव तु  । । १०.३१ । ।  
प्रसाधनोपचारज्ञं अदासं दासजीवनम् ।  
सैरिन्ध्रं वागुरावृत्तिं सूते दस्युरयोगवे  । । १०.३२ । ।  
मैत्रेयकं तु वैदेहो माधूकं संप्रसूयते  ।  
नॄन्प्रशंसत्यजस्रं यो घण्टाताडोऽरुणोदये  । । १०.३३ । ।  
निषादो मार्गवं सूते दासं नौकर्मजीविनम् ।  
कैवर्तं इति यं प्राहुरार्यावर्तनिवासिनः  । । १०.३४ । ।  
मृतवस्त्रभृत्स्व्नारीषु गर्हितान्नाशनासु च  ।  
भवन्त्यायोगवीष्वेते जातिहीनाः पृथक्त्रयः  । । १०.३५ । ।  
कारावरो निषादात्तु चर्मकारः प्रसूयते  ।  
वैदेहिकादन्ध्रमेदौ बहिर्ग्रामप्रतिश्रयौ  । । १०.३६ । ।  
चण्डालात्पाण्डुसोपाकस्त्वक्सारव्यवहारवान् ।  
आहिण्डिको निषादेन वैदेह्यां एव जायते  । । १०.३७ । ।  
चण्डालेन तु सोपाको मूलव्यसनवृत्तिमान् ।  
पुक्कस्यां जायते पापः सदा सज्जनगर्हितः  । । १०.३८ । ।  
निषादस्त्री तु चण्डालात्पुत्रं अन्त्यावसायिनम् ।  
श्मशानगोचरं सूते बाह्यानां अपि गर्हितम् । । १०.३९ । ।  
संकरे जातयस्त्वेताः पितृमातृप्रदर्शिताः  ।  
प्रछन्ना वा प्रकाशा वा वेदितव्याः स्वकर्मभिः  । । १०.४० । ।  
स्वजातिजानन्तरजाः षट्सुता द्विजधर्मिणः  ।  
शूद्राणां तु सधर्माणः सर्वेऽपध्वंसजाः स्मृताः  । । १०.४१ । ।  
तपोबीजप्रभावैस्तु ते गच्छन्ति युगे युगे  ।  
उत्कर्षं चापकर्षं च मनुष्येष्विह जन्मतः  । । १०.४२ । ।  
शनकैस्तु क्रियालोपादिमाः क्षत्रियजातयः  ।  
वृषलत्वं गता लोके ब्राह्मणादर्शनेन च  । । १०.४३ । ।  
पौण्ड्रकाश्चौड्रद्रविडाः काम्बोजा यवनाः शकाः  ।  
पारदापह्लवाश्चीनाः किराता दरदाः खशाः  । । १०.४४ । ।  
मुखबाहूरुपज्जानां या लोके जातयो बहिः  ।  
म्लेच्छवाचश्चार्यवाचः सर्वे ते दस्यवः स्मृताः  । । १०.४५ । ।  
ये द्विजानां अपसदा ये चापध्वंसजाः स्मृताः  ।  
ते निन्दितैर्वर्तयेयुर्द्विजानां एव कर्मभिः  । । १०.४६ । ।  
सूतानां अश्वसारथ्यं अम्बष्ठानां चिकित्सनम् ।  
वैदेहकानां स्त्रीकार्यं मागधानां वणिक्पथः  । । १०.४७ । ।  
मत्स्यघातो निषादानां त्वष्टिस्त्वायोगवस्य च  ।  
मेदान्ध्रचुञ्चुमद्गूनां आरण्यपशुहिंसनम् । । १०.४८ । ।  
क्षत्त्रुग्रपुक्कसानां तु बिलौकोवधबन्धनम् ।  
धिग्वणानां चर्मकार्यं वेणानां भाण्डवादनम् । । १०.४९ । ।  
चैत्यद्रुमश्मशानेषु शैलेषूपवनेषु च  ।  
वसेयुरेते विज्ञाता वर्तयन्तः स्वकर्मभिः  । । १०.५० । ।  
चण्डालश्वपचानां तु बहिर्ग्रामात्प्रतिश्रयः  ।  
अपपात्राश्च कर्तव्या धनं एषां श्वगर्दभम् । । १०.५१ । ।  
वासांसि मृतचैलानि भिन्नभाण्डेषु भोजनम् ।  
कार्ष्णायसं अलङ्कारः परिव्रज्या च नित्यशः  । । १०.५२ । ।  
न तैः समयं अन्विच्छेत्पुरुषो धर्मं आचरन् ।  
व्यवहारो मिथस्तेषां विवाहः सदृशैः सह  । । १०.५३ । ।  
अन्नं एषां पराधीनं देयं स्याद्भिन्नभाजने  ।  
रात्रौ न विचरेयुस्ते ग्रामेषु नगरेषु च  । । १०.५४ । ।  
दिवा चरेयुः कार्यार्थं चिह्निता राजशासनैः  ।  
अबान्धवं शवं चैव निर्हरेयुरिति स्थितिः  । । १०.५५ । ।  
वध्यांश्च हन्युः सततं यथाशास्त्रं नृपाज्ञया  ।  
वध्यवासांसि गृह्णीयुः शय्याश्चाभरणानि च  । । १०.५६ । ।  
वर्णापेतं अविज्ञातं नरं कलुषयोनिजम् ।  
आर्यरूपं इवानार्यं कर्मभिः स्वैर्विभावयेत् । । १०.५७ । ।  
अनार्यता निष्ठुरता क्रूरता निष्क्रियात्मता  ।  
पुरुषं व्यञ्जयन्तीह लोके कलुषयोनिजम् । । १०.५८ । ।  
पित्र्यं वा भजते शीलं मातुर्वोभयं एव वा  ।  
न कथं चन दुर्योनिः प्रकृतिं स्वां नियच्छति  । । १०.५९ । ।  
कुले मुख्येऽपि जातस्य यस्य स्याद्योनिसंकरः  ।  
संश्रयत्येव तच्छीलं नरोऽल्पं अपि वा बहु  । । १०.६० । ।  
यत्र त्वेते परिध्वंसाज्जायन्ते वर्णदूषकाः  ।  
राष्ट्रिकैः सह तद्राष्ट्रं क्षिप्रं एव विनश्यति  । । १०.६१ । ।  
ब्राह्मणार्थे गवार्थे वा देहत्यागोऽनुपस्कृतः  ।  
स्त्रीबालाभ्युपपत्तौ च बाह्यानां सिद्धिकारणम् । । १०.६२ । ।  
अहिंसा सत्यं अस्तेयं शौचं इन्द्रियनिग्रहः  ।  
एतं सामासिकं धर्मं चातुर्वर्ण्येऽब्रवीन्मनुः  । । १०.६३ । ।  
शूद्रायां ब्राह्मणाज्जातः श्रेयसा चेत्प्रजायते  ।  
अश्रेयान्श्रेयसीं जातिं गच्छत्या सप्तमाद्युगात् । । १०.६४ । ।  
शूद्रो ब्राह्मणतां एति ब्राह्मणश्चैति शूद्रताम् ।  
क्षत्रियाज्जातं एवं तु विद्याद्वैश्यात्तथैव च  । । १०.६५ । ।  
अनार्यायां समुत्पन्नो ब्राह्मणात्तु यदृच्छया  ।  
ब्राह्मण्यां अप्यनार्यात्तु श्रेयस्त्वं क्वेति चेद्भवेत् । । १०.६६ । ।  
जातो नार्यां अनार्यायां आर्यादार्यो भवेद्गुणैः  ।  
जातोऽप्यनार्यादार्यायां अनार्य इति निश्चयः  । । १०.६७ । ।  
तावुभावप्यसंस्कार्याविति धर्मो व्यवस्थितः  ।  
वैगुण्याज्जन्मनः पूर्व उत्तरः प्रतिलोमतः  । । १०.६८ । ।  
सुबीजं चैव सुक्षेत्रे जातं संपद्यते यथा  ।  
तथार्याज्जात आर्यायां सर्वं संस्कारं अर्हति  । । १०.६९ । ।  
बीजं एके प्रशंसन्ति क्षेत्रं अन्ये मनीषिणः  ।  
बीजक्षेत्रे तथैवान्ये तत्रेयं तु व्यवस्थितिः  । । १०.७० । ।  
अक्षेत्रे बीजं उत्सृष्टं अन्तरैव विनश्यति  ।  
अबीजकं अपि क्षेत्रं केवलं स्थण्डिलं भवेत् । । १०.७१ । ।  
यस्माद्बीजप्रभावेण तिर्यग्जा ऋषयोऽभवन् ।  
पूजिताश्च प्रशस्ताश्च तस्माद्बीजं प्रशस्यते  । । १०.७२ । ।  
अनार्यं आर्यकर्माणं आर्यं चानार्यकर्मिणम् ।  
संप्रधार्याब्रवीद्धाता न समौ नासमाविति  । । १०.७३ । ।  
ब्राह्मणा ब्रह्मयोनिस्था ये स्वकर्मण्यवस्थिताः  ।  
ते सम्यगुपजीवेयुः षट्कर्माणि यथाक्रमम् । । १०.७४ । ।  
अध्यापनं अध्ययनं यजनं याजनं तथा  ।  
दानं प्रतिग्रहश्चैव षट्कर्माण्यग्रजन्मनः  । । १०.७५ । ।  
षण्णां तु कर्मणां अस्य त्रीणि कर्माणि जीविका  ।  
याजनाध्यापने चैव विशुद्धाच्च प्रतिग्रहः  । । १०.७६ । ।  
त्रयो धर्मा निवर्तन्ते ब्राह्मणात्क्षत्रियं प्रति  ।  
अध्यापनं याजनं च तृतीयश्च प्रतिग्रहः  । । १०.७७ । ।  
वैश्यं प्रति तथैवैते निवर्तेरन्निति स्थितिः  ।  
न तौ प्रति हि तान्धर्मान्मनुराह प्रजापतिः  । । १०.७८ । ।  
शस्त्रास्त्रभृत्त्वं क्षत्रस्य वणिक्पशुकृषिर्विषः  ।  
आजीवनार्थं धर्मस्तु दानं अध्ययनं यजिः  । । १०.७९ । ।  
वेदाभ्यासो ब्राह्मणस्य क्षत्रियस्य च रक्षणम् ।  
वार्ताकर्मैव वैश्यस्य विशिष्टानि स्वकर्मसु  । । १०.८० । ।  
अजीवंस्तु यथोक्तेन ब्राह्मणः स्वेन कर्मणा  ।  
जीवेत्क्षत्रियधर्मेण स ह्यस्य प्रत्यनन्तरः  । । १०.८१ । ।  
उभाभ्यां अप्यजीवंस्तु कथं स्यादिति चेद्भवेत् ।  
कृषिगोरक्षं आस्थाय जीवेद्वैश्यस्य जीविकाम् । । १०.८२ । ।  
वैश्यवृत्त्यापि जीवंस्तु ब्राह्मणः क्सत्रियोऽपि वा  ।  
हिंसाप्रायां पराधीनां कृषिं यत्नेन वर्जयेत् । । १०.८३ । ।  
कृषिं साध्विति मन्यन्ते सा वृत्तिः सद्विगर्हिताः  ।  
भूमिं भूमिशयांश्चैव हन्ति काष्ठं अयोमुखम् । । १०.८४ । ।  
इदं तु वृत्तिवैकल्यात्त्यजतो धर्मनैपुणम् ।  
विट्पण्यं उद्धृतोद्धारं विक्रेयं वित्तवर्धनम् । । १०.८५ । ।  
सर्वान्रसानपोहेत कृतान्नं च तिलैः सह  ।  
अश्मनो लवणं चैव पशवो ये च मानुषाः  । । १०.८६ । ।  
सर्वं च तान्तवं रक्तं शाणक्षौमाविकानि च  ।  
अपि चेत्स्युररक्तानि फलमूले तथौषधीः  । । १०.८७ । ।  
अपः शस्त्रं विषं मांसं सोमं गन्धांश्च सर्वशः  ।  
क्षीरं क्षौद्रं दधि घृतं तैलं मधु गुडं कुशान् । । १०.८८ । ।  
आरण्यांश्च पशून्सर्वान्दंष्ट्रिणश्च वयांसि च  ।  
मद्यं नीलिं च लाक्षां च सर्वांश्चैकशफांस्तथा  । । १०.८९ । ।  
कामं उत्पाद्य कृष्यां तु स्वयं एव कृषीवलः  ।  
विक्रीणीत तिलाञ् शूद्रान्धर्मार्थं अचिरस्थितान् । । १०.९० । ।  
भोजनाभ्यञ्जनाद्दानाद्यदन्यत्कुरुते तिलैः  ।  
कृमिभूतः श्वविष्ठायां पितृभिः सह मज्जति  । । १०.९१ । ।  
सद्यः पतति मांसेन लाक्षया लवणेन च  ।  
त्र्यहेण शूद्रो भवति ब्राह्मणः क्षीरविक्रयात् । । १०.९२ । ।  
इतरेषां तु पण्यानां विक्रयादिह कामतः  ।  
ब्राह्मणः सप्तरात्रेण वैश्यभावं नियच्छति  । । १०.९३ । ।  
रसा रसैर्निमातव्या न त्वेव लवणं रसैः  ।  
कृतान्नं च कृतान्नेन तिला धान्येन तत्समाः  । । १०.९४ । ।  
जीवेदेतेन राजन्यः सर्वेणाप्यनयं गतः  ।  
न त्वेव ज्यायंसीं वृत्तिं अभिमन्येत कर्हि चित् । । १०.९५ । ।  
यो लोभादधमो जात्या जीवेदुत्कृष्टकर्मभिः  ।  
तं राजा निर्धनं कृत्वा क्षिप्रं एव प्रवासयेत् । । १०.९६ । ।  
वरं स्वधर्मो विगुणो न पारक्यः स्वनुष्ठितः  ।  
परधर्मेण जीवन्हि सद्यः पतति जातितः  । । १०.९७ । ।  
वैश्योऽजीवन्स्वधर्मेण शूद्रवृत्त्यापि वर्तयेत् ।  
अनाचरन्नकार्याणि निवर्तेत च शक्तिमान् । । १०.९८ । ।  
अशक्नुवंस्तु शुश्रूषां शूद्रः कर्तुं द्विजन्मनाम् ।  
पुत्रदारात्ययं प्राप्तो जीवेत्कारुककर्मभिः  । । १०.९९ । ।  
यैः कर्मभिः प्रचरितैः शुश्रूष्यन्ते द्विजातयः  ।  
तानि कारुककर्माणि शिल्पानि विविधानि च  । । १०.१०० । ।  
वैश्यवृत्तिं अनातिष्ठन्ब्राह्मणः स्वे पथि स्थितः  ।  
अवृत्तिकर्षितः सीदन्निमं धर्मं समाचरेत् । । १०.१०१ । ।  
सर्वतः प्रतिगृह्णीयाद्ब्राह्मणस्त्वनयं गतः  ।  
पवित्रं दुष्यतीत्येतद्धर्मतो नोपपद्यते  । । १०.१०२ । ।  
नाध्यापनाद्याजनाद्वा गर्हिताद्वा प्रतिग्रहात् ।  
दोषो भवति विप्राणां ज्वलनाम्बुसमा हि ते  । । १०.१०३ । ।  
जीवितात्ययं आपन्नो योऽन्नं अत्ति ततस्ततः  ।  
आकाशं इव पङ्केन न स पापेन लिप्यते  । । १०.१०४ । ।  
अजीगर्तः सुतं हन्तुं उपासर्पद्बुभुक्षितः  ।  
न चालिप्यत पापेन क्षुत्प्रतीकारं आचरन् । । १०.१०५ । ।  
श्वमांसं इच्छनार्तोऽत्तुं धर्माधर्मविचक्षणः  ।  
प्राणानां परिरक्षार्थं वामदेवो न लिप्तवान् । । १०.१०६ । ।  
भरद्वाजः क्षुधार्तस्तु सपुत्रो विजने वने  ।  
बह्वीर्गाः प्रतिजग्राह वृधोस्तक्ष्णो महातपाः  । । १०.१०७ । ।  
क्षुधार्तश्चात्तुं अभ्यागाद्विश्वामित्रः श्वजाघनीम् ।  
चण्डालहस्तादादाय धर्माधर्मविचक्षणः  । । १०.१०८ । ।  
प्रतिग्रहाद्याजनाद्वा तथैवाध्यापनादपि  ।  
प्रतिग्रहः प्रत्यवरः प्रेत्य विप्रस्य गर्हितः  । । १०.१०९ । ।  
याजनाध्यापने नित्यं क्रियेते संस्कृतात्मनाम् ।  
प्रतिग्रहस्तु क्रियते शूद्रादप्यन्त्यजन्मनः  । । १०.११० । ।  
जपहोमैरपैत्येनो याजनाध्यापनैः कृतम् ।  
प्रतिग्रहनिमित्तं तु त्यागेन तपसैव च  । । १०.१११ । ।  
शिलोञ्छं अप्याददीत विप्रोऽजीवन्यतस्ततः  ।  
प्रतिग्रहाच्छिलः श्रेयांस्ततोऽप्युञ्छः प्रशस्यते  । । १०.११२ । ।  
सीदद्भिः कुप्यं इच्छद्भिर्धने वा पृथिवीपतिः  ।  
याच्यः स्यात्स्नातकैर्विप्रैरदित्संस्त्यागं अर्हति  । । १०.११३ । ।  
अकृतं च कृतात्क्षेत्राद्गौरजाविकं एव च  ।  
हिरण्यं धान्यं अन्नं च पूर्वं पूर्वं अदोषवत् । । १०.११४ । ।  
सप्त वित्तागमा धर्म्या दायो लाभः क्रयो जयः  ।  
प्रयोगः कर्मयोगश्च सत्प्रतिग्रह एव च  । । १०.११५ । ।  
विद्या शिल्पं भृतिः सेवा गोरक्ष्यं विपणिः कृषिः  ।  
धृतिर्भैक्षं कुसीदं च दश जीवनहेतवः  । । १०.११६ । ।  
ब्राह्मणः क्षत्रियो वापि वृद्धिं नैव प्रयोजयेत् ।  
कामं तु खलु धर्मार्थं दद्यात्पापीयसेऽल्पिकाम् । । १०.११७ । ।  
चतुर्थं आददानोऽपि क्षत्रियो भागं आपदि  ।  
प्रजा रक्षन्परं शक्त्या किल्बिषात्प्रतिमुच्यते  । । १०.११८ । ।  
स्वधर्मो विजयस्तस्य नाहवे स्यात्पराङ्मुखः  ।  
शस्त्रेण वैश्यान्रक्षित्वा धर्म्यं आहारयेद्बलिम् । । १०.११९ । ।  
धान्येऽष्टमं विशां शुल्कं विंशं कार्षापणावरम् ।  
कर्मोपकरणाः शूद्राः कारवः शिल्पिनस्तथा  । । १०.१२० । ।  
शूद्रस्तु वृत्तिं आकाङ्क्षन्क्षत्रं आराधयेद्यदि  ।  
धनिनं वाप्युपाराध्य वैश्यं शूद्रो जिजीविषेत् । । १०.१२१ । ।  
स्वर्गार्थं उभयार्थं वा विप्रानाराधयेत्तु सः  ।  
जातब्राह्मणशब्दस्य सा ह्यस्य कृतकृत्यता  । । १०.१२२ । ।  
विप्रसेवैव शूद्रस्य विशिष्टं कर्म कीर्त्यते  ।  
यदतोऽन्यद्धि कुरुते तद्भवत्यस्य निष्फलम् । । १०.१२३ । ।  
प्रकल्प्या तस्य तैर्वृत्तिः स्वकुटुम्बाद्यथार्हतः  ।  
शक्तिं चावेक्ष्य दाक्ष्यं च भृत्यानां च परिग्रहम् । । १०.१२४ । ।  
उच्छिष्टं अन्नं दातव्यं जीर्णानि वसनानि च  ।  
पुलाकाश्चैव धान्यानां जीर्णाश्चैव परिच्छदाः  । । १०.१२५ । ।  
न शूद्रे पातकं किं चिन्न च संस्कारं अर्हति  ।  
नास्याधिकारो धर्मेऽस्ति न धर्मात्प्रतिषेधनम् । । १०.१२६ । ।  
धर्मेप्सवस्तु धर्मज्ञाः सतां वृत्तं अनुष्ठिताः  ।  
मन्त्रवर्ज्यं न दुष्यन्ति प्रशंसां प्राप्नुवन्ति च  । । १०.१२७ । ।  
यथा यथा हि सद्वृत्तं आतिष्ठत्यनसूयकः  ।  
तथा तथेमं चामुं च लोकं प्राप्नोत्यनिन्दितः  । । १०.१२८ । ।  
शक्तेनापि हि शूद्रेण न कार्यो धनसंचयः  ।  
शूद्रो हि धनं आसाद्य ब्राह्मणानेव बाधते  । । १०.१२९ । ।  
एते चतुर्णां वर्णानां आपद्धर्माः प्रकीर्तिताः  ।  
यान्सम्यगनुतिष्ठन्तो व्रजन्ति परमं गतिम् । । १०.१३० । ।  
एष धर्मविधिः कृत्स्नश्चातुर्वर्ण्यस्य कीर्तितः  ।  
अतः परं प्रवक्ष्यामि प्रायश्चित्तविधिं शुभम् । । १०.१३१ । ।

सान्तानिकं यक्ष्यमाणं अध्वगं सार्ववेदसम् ।  
गुर्वर्थं पितृमात्रर्थं स्वाध्यायार्थ्युपतापिनः  । । ११.१ । ।  
न वै तान्स्नातकान्विद्याद्ब्राह्मणान्धर्मभिक्षुकान् ।  
निःस्वेभ्यो देयं एतेभ्यो दानं विद्याविशेषतः  । । ११.२ । ।  
एतेभ्यो हि द्विजाग्र्येभ्यो देयं अन्नं सदक्षिणम् ।  
इतरेभ्यो बहिर्वेदि कृतान्नं देयं उच्यते  । । ११.३ । ।  
सर्वरत्नानि राजा तु यथार्हं प्रतिपादयेत् ।  
ब्राह्मणान्वेदविदुषो यज्ञार्थं चैव दक्षिणाम् । । ११.४ । ।  
कृतदारोऽपरान्दारान्भिक्षित्वा योऽधिगच्छति  ।  
रतिमात्रं फलं तस्य द्रव्यदातुस्तु संततिः  । । ११.५ । ।  
धनानि तु यथाशक्ति विप्रेषु प्रतिपादयेत् ।  
वेदवित्सु विविक्तेषु प्रेत्य स्वर्गं समश्नुते  । । ११.६ । ।  
यस्य त्रैवार्षिकं भक्तं पर्याप्तं भृत्यवृत्तये  ।  
अधिकं वापि विद्येत स सोमं पातुं अर्हति  । । ११.७\[०६ं\] । ।  
अतः स्वल्पीयसि द्रव्ये यः सोमं पिबति द्विजः  ।  
स पीतसोमपूर्वोऽपि न तस्याप्नोति तत्फलम् । । ११.८\[०७ं\] । ।  
शक्तः परजने दाता स्वजने दुःखजीविनि  ।  
मध्वापातो विषास्वादः स धर्मप्रतिरूपकः  । । ११.९\[०८ं\] । ।  
भृत्यानां उपरोधेन यत्करोत्यौर्ध्वदेहिकम् ।  
तद्भवत्यसुखोदर्कं जीवतश्च मृतस्य च  । । ११.१०\[०९ं\] । ।  
यज्ञश्चेत्प्रतिरुद्धः स्यादेकेनाङ्गेन यज्वनः  ।  
ब्राह्मणस्य विशेषेन धार्मिके सति राजनि  । । ११.११\[१०ं\] । ।  
यो वैश्यः स्याद्बहुपशुर्हीनक्रतुरसोमपः  ।  
कुटुम्बात्तस्य तद्द्रव्यं आहरेद्यज्ञसिद्धये  । । ११.१२\[११ं\] । ।  
आहरेत्त्रीणि वा द्वे वा कामं शूद्रस्य वेश्मनः  ।  
न हि शूद्रस्य यज्ञेषु कश्चिदस्ति परिग्रहः  । । ११.१३\[१२ं\] । ।  
योऽनाहिताग्निः शतगुरयज्वा च सहस्रगुः  ।  
तयोरपि कुटुम्बाभ्यां आहरेदविचारयन् । । ११.१४\[१३ं\] । ।  
आदाननित्याच्चादातुराहरेदप्रयच्छतः  ।  
तथा यशोऽस्य प्रथते धर्मश्चैव प्रवर्धते  । । ११.१५\[१४ं\] । ।  
तथाऐव सप्तमे भक्ते भक्तानि षडनश्नता  ।  
अश्वस्तनविधानेन हर्तव्यं हीनकर्मणः  । । ११.१६\[१५ं\] । ।  
खलात्क्षेत्रादगाराद्वा यतो वाप्युपलभ्यते  ।  
आख्यातव्यं तु तत्तस्मै पृच्छते यदि पृच्छति  । । ११.१७\[१६ं\] । ।  
ब्राह्मणस्वं न हर्तव्यं क्षत्रियेण कदा चन  ।  
दस्युनिष्क्रिययोस्तु स्वं अजीवन्हर्तुं अर्हति  । । ११.१८\[१७ं\] । ।  
योऽसाधुभ्योऽर्थं आदाय साधुभ्यः संप्रयच्छति  ।  
स कृत्वा प्लवं आत्मानं संतारयति तावुभौ  । । ११.१९\[१८ं\] । ।  
यद्धनं यज्ञशीलानां देवस्वं तद्विदुर्बुधाः  ।  
अयज्वनां तु यद्वित्तं आसुरस्वं तदुच्यते  । । ११.२०\[१९ं\] । ।  
न तस्मिन्धारयेद्दण्डं धार्मिकः पृथिवीपतिः  ।  
क्षत्रियस्य हि बालिश्याद्ब्राह्मणः सीदति क्षुधा  । । ११.२१\[२०ं\] । ।  
तस्य भृत्यजनं ज्ञात्वा स्वकुटुम्बान्महीपतिः  ।  
श्रुतशीले च विज्ञाय वृत्तिं धर्म्यां प्रकल्पयेत् । । ११.२२\[२१ं\] । ।  
कल्पयित्वास्य वृत्तिं च रक्षेदेनं समन्ततः  ।  
राजा हि धर्मषड्भागं तस्मात्प्राप्नोति रक्षितात् । । ११.२३\[२२ं\] । ।  
न यज्ञार्थं धनं शूद्राद्विप्रो भिक्षेत कर्हि चित् ।  
यजमानो हि भिक्षित्वा चण्डालः प्रेत्य जायते  । । ११.२४\[२३ं\] । ।  
याज्ञार्थं अर्थं भिक्षित्वा यो न सर्वं प्रयच्छति  ।  
स याति भासतां विप्रः काकतां वा शतं समाः  । । ११.२५\[२४ं\] । ।  
देवस्वं ब्राह्मणस्वं वा लोभेनोपहिनस्ति यः  ।  
स पापात्मा परे लोके गृध्रोच्छिष्टेन जीवति  । । ११.२६\[२५ं\] । ।  
इष्टिं वैश्वानरीं नित्यं निर्वपेदब्दपर्यये  ।  
क्ल्प्तानां पशुसोमानां निष्कृत्यर्थं असंभवे  । । ११.२७\[२६ं\] । ।  
आपत्कल्पेन यो धर्मं कुरुतेऽनापदि द्विजः  ।  
स नाप्नोति फलं तस्य परत्रेति विचारितम् । । ११.२८\[२७ं\] । ।  
विश्वैश्च देवैः साध्यैश्च ब्राह्मणैश्च महर्षिभिः  ।  
आपत्सु मरणाद्भीतैर्विधेः प्रतिनिधिः कृतः  । । ११.२९\[२८ं\] । ।  
प्रभुः प्रथमकल्पस्य योऽनुकल्पेन वर्तते  ।  
न सांपरायिकं तस्य दुर्मतेर्विद्यते फलम् । । ११.३०\[२९ं\] । ।  
न ब्राह्मणो वेदयेत किं चिद्राजनि धर्मवित् ।  
स्ववीर्येणैव ताञ् शिष्यान्मानवानपकारिणः  । । ११.३१\[३०ं\] । ।  
स्ववीर्याद्राजवीर्याच्च स्ववीर्यं बलवत्तरम् ।  
तस्मात्स्वेनैव वीर्येण निगृह्णीयादरीन्द्विजः  । । ११.३२\[३१ं\] । ।  
श्रुतीरथर्वाङ्गिरसीः कुर्यादित्यविचारयन् ।  
वाक्शस्त्रं वै ब्राह्मणस्य तेन हन्यादरीन्द्विजः  । । ११.३३\[३२ं\] । ।  
क्षत्रियो बाहुवीर्येण तरेदापदं आत्मनः  ।  
धनेन वैश्यशूद्रौ तु जपहोमैर्द्विजोत्तमः  । । ११.३४\[३३ं\] । ।  
विधाता शासिता वक्ता मैत्रो ब्राह्मण उच्यते  ।  
तस्मै नाकुशलं ब्रूयान्न शुष्कां गिरं ईरयेत् । । ११.३५\[३४ं\] । ।  
न वै कन्या न युवतिर्नाल्पविद्यो न बालिशः  ।  
होता स्यादग्निहोत्रस्य नार्तो नासंस्कृतस्तथा  । । ११.३६\[३५ं\] । ।  
नरके हि पतन्त्येते जुह्वन्तः स च यस्य तत् ।  
तस्माद्वैतानकुशलो होता स्याद्वेदपारगः  । । ११.३७\[३६ं\] । ।  
प्राजापत्यं अदत्त्वाश्वं अग्न्याधेयस्य दक्षिणाम् ।  
अनाहिताग्निर्भवति ब्राह्मणो विभवे सति  । । ११.३८\[३७ं\] । ।  
पुण्यान्यन्यानि कुर्वीत श्रद्दधानो जितेन्द्रियः  ।  
न त्वल्पदक्षिणैर्यज्ञैर्यजेतेह कथं चन  । । ११.३९\[३८ं\] । ।  
इन्द्रियाणि यशः स्वर्गं आयुः कीर्तिं प्रजाः पशून् ।  
हन्त्यल्पदक्षिणो यज्ञस्तस्मान्नाल्पधनो यजेत् । । ११.४०\[३९ं\] । ।  
अग्निहोत्र्यपविध्याग्नीन्ब्राह्मणः कामकारतः  ।  
चान्द्रायणं चरेन्मासं वीरहत्यासमं हि तत् । । ११.४१\[४०ं\] । ।  
ये शूद्रादधिगम्यार्थं अग्निहोत्रं उपासते  ।  
ऋत्विजस्ते हि शूद्राणां ब्रह्मवादिषु गर्हिताः  । । ११.४२\[४१ं\] । ।  
तेषां सततं अज्ञानां वृषलाग्न्युपसेविनाम् ।  
पदा मस्तकं आक्रम्य दाता दुर्गाणि संतरेत् । । ११.४३\[४२ं\] । ।  
अकुर्वन्विहितं कर्म निन्दितं च समाचरन् ।  
प्रसक्तश्चेन्द्रियार्थेषु प्रायश्चित्तीयते नरः  । । ११.४४\[४३ं\] । ।  
अकामतः कृते पापे प्रायश्चित्तं विदुर्बुधाः  ।  
कामकारकृतेऽप्याहुरेके श्रुतिनिदर्शनात् । । ११.४५\[४४ं\] । ।  
अकामतः कृतं पापं वेदाभ्यासेन शुध्यति  ।  
कामतस्तु कृतं मोहात्प्रायश्चित्तैः पृथग्विधैः  । । ११.४६\[४५ं\] । ।  
प्रायश्चित्तीयतां प्राप्य दैवात्पूर्वकृतेन वा  ।  
न संसर्गं व्रजेत्सद्भिः प्रायश्चित्तेऽकृते द्विजः  । । ११.४७\[४६ं\] । ।  
इह दुश्चरितैः के चित्के चित्पूर्वकृतैस्तथा  ।  
प्राप्नुवन्ति दुरात्मानो नरा रूपविपर्ययम् । । ११.४८\[४७ं\] । ।  
सुवर्णचौरः कौनख्यं सुरापः श्यावदन्तताम् ।  
ब्रह्महा क्षयरोगित्वं दौश्चर्म्यं गुरुतल्पगः  । । ११.४९\[४८ं\] । ।  
पिशुनः पौतिनासिक्यं सूचकः पूतिवक्त्रताम् ।  
धान्यचौरोऽङ्गहीनत्वं आतिरैक्यं तु मिश्रकः  । । ११.५०\[४९ं\] । ।  
अन्नहर्तामयावित्वं मौक्यं वागपहारकः  ।  
वस्त्रापहारकः श्वैत्र्यं पङ्गुतां अश्वहारकः  । । ११.५१\[५०ं\] । ।  
एवं कर्मविशेषेण जायन्ते सद्विगर्हिताः  ।  
जडमूकान्धबधिरा विकृताकृतयस्तथा  । । ११.५२\[५१ं\] । ।  
चरितव्यं अतो नित्यं प्रायश्चित्तं विशुद्धये  ।  
निन्द्यैर्हि लक्षणैर्युक्ता जायन्तेऽनिष्कृतैनसः  । । ११.५३\[५२ं\] । ।  
ब्रह्महत्या सुरापानं स्तेयं गुर्वङ्गनागमः  ।  
महान्ति पातकान्याहुः संसर्गश्चापि तैः सह  । । ११.५४\[५३ं\] । ।  
अनृतं च समुत्कर्षे राजगामि च पैशुनम् ।  
गुरोश्चालीकनिर्बन्धः समानि ब्रह्महत्यया  । । ११.५५\[५४ं\] । ।  
ब्रह्मोज्झता वेदनिन्दा कौटसाक्ष्यं सुहृद्वधः  ।  
गर्हितानाद्ययोर्जग्धिः सुरापानसमानि षट् । । ११.५६\[५५ं\] । ।  
निक्षेपस्यापहरणं नराश्वरजतस्य च  ।  
भूमिवज्रमणीनां च रुक्मस्तेयसमं स्मृतम् । । ११.५७\[५६ं\] । ।  
रेतःसेकः स्वयोनीषु कुमारीष्वन्त्यजासु च  ।  
सख्युः पुत्रस्य च स्त्रीषु गुरुतल्पसमं विदुः  । । ११.५८\[५७ं\] । ।  
गोवधोऽयाज्यसंयाज्यं पारदार्यात्मविक्रयः  ।  
गुरुमातृपितृत्यागः स्वाध्यायाग्न्योः सुतस्य च  । । ११.५९\[५८ं\] । ।  
परिवित्तितानुजेऽनूढे परिवेदनं एव च  ।  
तयोर्दानं च कन्यायास्तयोरेव च याजनम् । । ११.६०\[५९ं\] । ।  
कन्याया दूषणं चैव वार्धुष्यं व्रतलोपनम् ।  
तडागारामदाराणां अपत्यस्य च विक्रयः  । । ११.६१\[६०ं\] । ।  
व्रात्यता बान्धवत्यागो भृत्याध्यापनं एव च  ।  
भृत्या चाध्ययनादानं अपण्यानां च विक्रयः  । । ११.६२\[६१ं\] । ।  
सर्वाकारेष्वधीकारो महायन्त्रप्रवर्तनम् ।  
हिंसौषधीनां स्त्र्याजीवोऽभिचारो मूलकर्म च  । । ११.६३\[६२ं\] । ।  
इन्धनार्थं अशुष्काणां द्रुमाणां अवपातनम् ।  
आत्मार्थं च क्रियारम्भो निन्दितान्नादनं तथा  । । ११.६४\[६३ं\] । ।  
अनाहिताग्निता स्तेयं ऋणानां अनपक्रिया  ।  
असच्छाष्ट्राधिगमनं कौशीलव्यस्य च क्रिया  । । ११.६५\[६४ं\] । ।  
धान्यकुप्यपशुस्तेयं मद्यपस्त्रीनिषेवणम् ।  
स्त्रीशूद्रविट्क्षत्रवधो नास्तिक्यं चोपपातकम् । । ११.६६\[६५ं\] । ।  
ब्राह्मणस्य रुजः कृत्वा घ्रातिरघ्रेयमद्ययोः  ।  
जैह्म्यं च मैथुनं पुंसि जातिभ्रंशकरं स्मृतम् । । ११.६७\[६६ं\] । ।  
खराश्वोष्ट्रमृगेभानां अजाविकवधस्तथा  ।  
संकरीकरणं ज्ञेयं मीनाहिमहिषस्य च  । । ११.६८\[६७ं\] । ।  
निन्दितेभ्यो धनादानं वाणिज्यं शूद्रसेवनम् ।  
अपात्रीकरणं ज्ञेयं असत्यस्य च भाषणम् । । ११.६९\[६८ं\] । ।  
कृमिकीटवयोहत्या मद्यानुगतभोजनम् ।  
फलैधःकुसुमस्तेयं अधैर्यं च मलावहम् । । ११.७०\[६९ं\] । ।  
एतान्येनांसि सर्वाणि यथोक्तानि पृथक्पृथक् ।  
यैर्यैर्व्रतैरपोह्यन्ते तानि सम्यङ्निबोधत  । । ११.७१\[७०ं\] । ।  
ब्रह्महा द्वादश समाः कुटीं कृत्वा वने वसेत् ।  
भैक्षाश्यात्मविशुद्ध्यर्थं कृत्वा शवशिरो ध्वजम् । । ११.७२\[७१ं\] । ।  
लक्ष्यं शस्त्रभृतां वा स्याद्विदुषां इच्छयात्मनः  ।  
प्रास्येदात्मानं अग्नौ वा समिद्धे त्रिरवाक्शिराः  । । ११.७३\[७२ं\] । ।  
यजेत वाश्वमेधेन स्वर्जिता गोसवेन वा  ।  
अभिजिद्विश्वजिद्भ्यां वा त्रिवृताग्निष्टुतापि वा  । । ११.७४\[७३ं\] । ।  
जपन्वान्यतमं वेदं योजनानां शतं व्रजेत् ।  
ब्रह्महत्यापनोदाय मितभुङ्नियतेन्द्रियः  । । ११.७५\[७४ं\] । ।  
सर्वस्वं वेदविदुषे ब्राह्मणायोपपादयेत् ।  
धनं हि जीवनायालं गृहं वा सपरिच्छदम् । । ११.७६\[७५ं\] । ।  
हविष्यभुग्वानुसरेत्प्रतिस्रोतः सरस्वतीम् ।  
जपेद्वा नियताहारस्त्रिर्वै वेदस्य संहिताम् । । ११.७७\[७६ं\] । ।  
कृतवापनो निवसेद्ग्रामान्ते गोव्रजेऽपि वा  ।  
आश्रमे वृक्षमूले वा गोब्राह्मणहिते रतः  । । ११.७८\[७७ं\] । ।  
ब्राह्मणार्थे गवार्थे वा सद्यः प्राणान्परित्यजेत् ।  
मुच्यते ब्रह्महत्याया गोप्ता गोर्ब्राह्मणस्य च  । । ११.७९\[७८ं\] । ।  
त्रिवारं प्रतिरोद्धा वा सर्वस्वं अवजित्य वा  ।  
विप्रस्य तन्निमित्ते वा प्राणालाभे विमुच्यते  । । ११.८०\[७९ं\] । ।  
एवं दृढव्रतो नित्यं ब्रह्मचारी समाहितः  ।  
समाप्ते द्वादशे वर्षे ब्रह्महत्यां व्यपोहति  । । ११.८१\[८०ं\] । ।  
शिष्ट्वा वा भूमिदेवानां नरदेवसमागमे  ।  
स्वं एनोऽवभृथस्नातो हयमेधे विमुच्यते  । । ११.८२\[८१ं\] । ।  
धर्मस्य ब्राह्मणो मूलं अग्रं राजन्य उच्यते  ।  
तस्मात्समागमे तेषां एनो विख्याप्य शुध्यति  । । ११.८३\[८२ं\] । ।  
ब्रह्मणः संभवेनैव देवानां अपि दैवतम् ।  
प्रमाणं चैव लोकस्य ब्रह्मात्रैव हि कारणम् । । ११.८४\[८३ं\] । ।  
तेषां वेदविदो ब्रूयुस्त्रयोऽप्येनः सुनिष्कृतिम् ।  
सा तेषां पावनाय स्यात्पवित्रा विदुषां हि वाक् । । ११.८५\[८४ं\] । ।  
अतोऽन्यतमं आस्थाय विधिं विप्रः समाहितः  ।  
ब्रह्महत्याकृतं पापं व्यपोहत्यात्मवत्तया  । । ११.८६\[८५ं\] । ।  
हत्वा गर्भं अविज्ञातं एतदेव व्रतं चरेत् ।  
राजन्यवैश्यौ चेजानावात्रेयीं एव च स्त्रियम् । । ११.८७\[८६ं\] । ।  
उक्त्वा चैवानृतं साक्ष्ये प्रतिरुध्य गुरुं तथा  ।  
अपहृत्य च निःक्षेपं कृत्वा च स्त्रीसुहृद्वधम् । । ११.८८\[८७ं\] । ।  
इयं विशुद्धिरुदिता प्रमाप्याकामतो द्विजम् ।  
कामतो ब्राह्मणवधे निष्कृतिर्न विधीयते  । । ११.८९\[८८ं\] । ।  
सुरां पीत्वा द्विजो मोहादग्निवर्णां सुरां पिबेत् ।  
तया स काये निर्दग्धे मुच्यते किल्बिषात्ततः  । । ११.९०\[८९ं\] । ।  
गोमूत्रं अग्निवर्णं वा पिबेदुदकं एव वा  ।  
पयो घृतं वा मरणाद्गोशकृद्रसं एव वा  । । ११.९१\[९०ं\] । ।  
कणान्वा भक्षयेदब्दं पिण्याकं वा सकृन्निशि  ।  
सुरापानापनुत्त्यर्थं वालवासा जटी ध्वजी  । । ११.९२\[९१ं\] । ।  
सुरा वै मलं अन्नानां पाप्मा च मलं उच्यते  ।  
तस्माद्ब्राह्मणराजन्यौ वैश्यश्च न सुरां पिबेत् । । ११.९३\[९२ं\] । ।  
गौडी पैष्टी च माध्वी च विज्ञेया त्रिविधा सुरा  ।  
यथैवैका तथा सर्वा न पातव्या द्विजोत्तमैः  । । ११.९४\[९३ं\] । ।  
यक्षरक्षःपिशाचान्नं मद्यं मांसं सुरासवम् ।  
तद्ब्राह्मणेन नात्तव्यं देवानां अश्नता हविः  । । ११.९५\[९४ं\] । ।  
अमेध्ये वा पतेन्मत्तो वैदिकं वाप्युदाहरेत् ।  
अकार्यं अन्यत्कुर्याद्वा ब्राह्मणो मदमोहितः  । । ११.९६\[९५ं\] । ।  
यस्य कायगतं ब्रह्म मद्येनाप्लाव्यते सकृत् ।  
तस्य व्यपैति ब्राह्मण्यं शूद्रत्वं च स गच्छति  । । ११.९७\[९६ं\] । ।  
एषा विचित्राभिहिता सुरापानस्य निष्कृतिः  ।  
अत ऊर्ध्वं प्रवक्ष्यामि सुवर्णस्तेयनिष्कृतिम् । । ११.९८\[९७ं\] । ।  
सुवर्णस्तेयकृद्विप्रो राजानं अभिगम्य तु  ।  
स्वकर्म ख्यापयन्ब्रूयान्मां भवाननुशास्त्विति  । । ११.९९\[९८ं\] । ।  
गृहीत्वा मुसलं राजा सकृद्धन्यात्तु तं स्वयम् ।  
वधेन शुध्यति स्तेनो ब्राह्मणस्तपसैव तु  । । ११.१००\[९९ं\] । ।  
तपसापनुनुत्सुस्तु सुवर्णस्तेयजं मलम् ।  
चीरवासा द्विजोऽरण्ये चरेद्ब्रह्महणो व्रतम् । । ११.१०१\[१००ं\] । ।  
एतैर्व्रतैरपोहेत पापं स्तेयकृतं द्विजः  ।  
गुरुस्त्रीगमनीयं तु व्रतैरेभिरपानुदेत् । । ११.१०२\[१०१ं\] । ।  
गुरुतल्प्यभिभाष्यैनस्तप्ते स्वप्यादयोमये  ।  
सूर्मीं ज्वलन्तीं स्वाश्लिष्येन्मृत्युना स विशुध्यति  । । ११.१०३\[१०२ं\] । ।  
स्वयं वा शिष्णवृषणावुत्कृत्याधाय चाञ्जलौ  ।  
नैरृतीं दिशं आतिष्ठेदा निपातादजिह्मगः  । । ११.१०४\[१०३ं\] । ।  
खट्वाङ्गी चीरवासा वा श्मश्रुलो विजने वने  ।  
प्राजापत्यं चरेत्कृच्छ्रं अब्दं एकं समाहितः  । । ११.१०५\[१०४ं\] । ।  
चान्द्रायणं वा त्रीन्मासानभ्यस्येन्नियतेन्द्रियः  ।  
हविष्येण यवाग्वा वा गुरुतल्पापनुत्तये  । । ११.१०६\[१०५ं\] । ।  
एतैर्व्रतैरपोहेयुर्महापातकिनो मलम् ।  
उपपातकिनस्त्वेवं एभिर्नानाविधैर्व्रतैः  । । ११.१०७\[१०६ं\] । ।  
उपपातकसंयुक्तो गोघ्नो मासं यवान्पिबेत् ।  
कृतवापो वसेद्गोष्ठे चर्मणा तेन संवृतः  । । ११.१०८\[१०७ं\] । ।  
चतुर्थकालं अश्नीयादक्षारलवणं मितम् ।  
गोमूत्रेणाचरेत्स्नानं द्वौ मासौ नियतेन्द्रियः  । । ११.१०९\[१०८ं\] । ।  
दिवानुगच्छेद्गास्तास्तु तिष्ठन्नूर्ध्वं रजः पिबेत् ।  
शुश्रूषित्वा नमस्कृत्य रात्रौ वीरासनं वसेत् । । ११.११०\[१०९ं\] । ।  
तिष्ठन्तीष्वनुतिष्ठेत्तु व्रजन्तीष्वप्यनुव्रजेत् ।  
आसीनासु तथासीनो नियतो वीतमत्सरः  । । ११.१११\[११०ं\] । ।  
आतुरां अभिशस्तां वा चौरव्याघ्रादिभिर्भयैः  ।  
पतितां पङ्कलग्नं वा सर्वोपायैर्विमोचयेत् । । ११.११२\[१११ं\] । ।  
उष्णे वर्षति शीते वा मारुते वाति वा भृशम् ।  
न कुर्वीतात्मनस्त्राणं गोरकृत्वा तु शक्तितः  । । ११.११३\[११२ं\] । ।  
आत्मनो यदि वान्येषां गृहे क्षेत्रेऽथ वा खले  ।  
भक्षयन्तीं न कथयेत्पिबन्तं चैव वत्सकम् । । ११.११४\[११३ं\] । ।  
अनेन विधिना यस्तु गोघ्नो गां अनुगच्छति  ।  
स गोहत्याकृतं पापं त्रिभिर्मासैर्व्यपोहति  । । ११.११५\[११४ं\] । ।  
वृषभैकादशा गाश्च दद्यात्सुचरितव्रतः  ।  
अविद्यमाने सर्वस्वं वेदविद्भ्यो निवेदयेत् । । ११.११६\[११५ं\] । ।  
एतदेव व्रतं कुर्युरुपपातकिनो द्विजाः  ।  
अवकीर्णिवर्ज्यं शुद्ध्यर्थं चान्द्रायणं अथापि वा  । । ११.११७\[११६ं\] । ।  
अवकीर्णी तु काणेन गर्दभेन चतुष्पथे  ।  
पाकयज्ञविधानेन यजेत निरृतिं निशि  । । ११.११८\[११७ं\] । ।  
हुत्वाग्नौ विधिवद्धोमानन्ततश्च समेत्यृचा  ।  
वातेन्द्रगुरुवह्नीनां जुहुयात्सर्पिषाहुतीः  । । ११.११९\[११८ं\] । ।  
कामतो रेतसः सेकं व्रतस्थस्य द्विजन्मनः  ।  
अतिक्रमं व्रतस्याहुर्धर्मज्ञा ब्रह्मवादिनः  । । ११.१२०\[११९ं\] । ।  
मारुतं पुरुहूतं च गुरुं पावकं एव च  ।  
चतुरो व्रतिनोऽभ्येति ब्राह्मं तेजोऽवकीर्णिनः  । । ११.१२१\[१२०ं\] । ।  
एतस्मिन्नेनसि प्राप्ते वसित्वा गर्दभाजिनम् ।  
सप्तागारांश्चरेद्भैक्षं स्वकर्म परिकीर्तयन् । । ११.१२२\[१२१ं\] । ।  
तेभ्यो लब्धेन भैक्षेण वर्तयन्नेककालिकम् ।  
उपस्पृशंस्त्रिषवणं त्वब्देन स विशुध्यति  । । ११.१२३\[१२२ं\] । ।  
जातिभ्रंशकरं कर्म कृत्वान्यतमं इच्छया  ।  
चरेत्सांतपनं कृच्छ्रं प्राजापत्यं अनिच्छया  । । ११.१२४\[१२३ं\] । ।  
संकरापात्रकृत्यासु मासं शोधनं ऐन्दवम् ।  
मलिनीकरणीयेषु तप्तः स्याद्यावकैस्त्र्यहम् । । ११.१२५\[१२४ं\] । ।  
तुरीयो ब्रह्महत्यायाः क्षत्रियस्य वधे स्मृतः  ।  
वैश्येऽष्टमांशो वृत्तस्थे शूद्रे ज्ञेयस्तु षोडशः  । । ११.१२६\[१२५ं\] । ।  
अकामतस्तु राजन्यं विनिपात्य द्विजोत्तमः  ।  
वृषभैकसहस्रा गा दद्यात्सुचरितव्रतः  । । ११.१२७\[१२६ं\] । ।  
त्र्यब्दं चरेद्वा नियतो जटी ब्रह्महणो व्रतम् ।  
वसन्दूरतरे ग्रामाद्वृक्षमूलनिकेतनः  । । ११.१२८\[१२७ं\] । ।  
एतदेव चरेदब्दं प्रायश्चित्तं द्विजोत्तमः  ।  
प्रमाप्य वैश्यं वृत्तस्थं दद्याच्चैकशतं गवाम् । । ११.१२९\[१२८ं\] । ।  
एतदेव व्रतं कृत्स्नं षण्मासाञ् शूद्रहा चरेत् ।  
वृषभैकादशा वापि दद्याद्विप्राय गाः सिताः  । । ११.१३०\[१२९ं\] । ।  
मार्जारनकुलौ हत्वा चाषं मण्डूकं एव च  ।  
श्वगोधोलूककाकांश्च शूद्रहत्याव्रतं चरेत् । । ११.१३१\[१३०ं\] । ।  
पयः पिबेत्त्रिरात्रं वा योजनं वाध्वनो व्रजेत् ।  
उपस्पृशेत्स्रवन्त्यां वा सूक्तं वाब्दैवतं जपेत् । । ११.१३२\[१३१ं\] । ।  
अभ्रिं कार्ष्णायसीं दद्यात्सर्पं हत्वा द्विजोत्तमः  ।  
पलालभारकं षण्ढे सैसकं चैकमाषकम् । । ११.१३३\[१३२ं\] । ।  
घृतकुम्भं वराहे तु तिलद्रोणं तु तित्तिरौ  ।  
शुके द्विहायनं वत्सं क्रौञ्चं हत्वा त्रिहायनम् । । ११.१३४\[१३३ं\] । ।  
हत्वा हंसं बलाकां च बकं बर्हिणं एव च  ।  
वानरं श्येनभासौ च स्पर्शयेद्ब्राह्मणाय गाम् । । ११.१३५\[१३४ं\] । ।  
वासो दद्याद्धयं हत्वा पञ्च नीलान्वृषान्गजम् ।  
अजमेषावनड्वाहं खरं हत्वैकहायनम् । । ११.१३६\[१३५ं\] । ।  
क्रव्यादांस्तु मृगान्हत्वा धेनुं दद्यात्पयस्विनीम् ।  
अक्रव्यादान्वत्सतरीं उष्ट्रं हत्वा तु कृष्णलम् । । ११.१३७\[१३६ं\] । ।  
जीनकार्मुकबस्तावीन्पृथग्दद्याद्विशुद्धये  ।  
चतुर्णां अपि वर्णानां नारीर्हत्वानवस्थिताः  । । ११.१३८\[१३७ं\] । ।  
दानेन वधनिर्णेकं सर्पादीनां अशक्नुवन् ।  
एकैकशश्चरेत्कृच्छ्रं द्विजः पापापनुत्तये  । । ११.१३९\[१३८ं\] । ।  
अस्थिमतां तु सत्त्वानां सहस्रस्य प्रमापणे  ।  
पूर्णे चानस्यनस्थ्नां तु शूद्रहत्याव्रतं चरेत् । । ११.१४०\[१३९ं\] । ।  
किं चिदेव तु विप्राय दद्यादस्थिमतां वधे  ।  
अनस्थ्नां चैव हिंसायां प्राणायामेन शुध्यति  । । ११.१४१\[१४०ं\] । ।  
फलदानां तु वृक्षाणां छेदने जप्यं ऋक्शतम् ।  
गुल्मवल्लीलतानां च पुष्पितानां च वीरुधाम् । । ११.१४२\[१४१ं\] । ।  
अन्नाद्यजानां सत्त्वानां रसजानां च सर्वशः  ।  
फलपुष्पोद्भवानां च घृतप्राशो विशोधनम् । । ११.१४३\[१४२ं\] । ।  
कृष्टजानां ओषधीनां जातानां च स्वयं वने  ।  
वृथालम्भेऽनुगच्छेद्गां दिनं एकं पयोव्रतः  । । ११.१४४\[१४३ं\] । ।  
एतैर्व्रतैरपोह्यं स्यादेनो हिंसासमुद्भवम् ।  
ज्ञानाज्ञानकृतं कृत्स्नं शृणुतानाद्यभक्षणे  । । ११.१४५\[१४४ं\] । ।  
अज्ञानाद्वारुणीं पीत्वा संस्कारेणैव शुध्यति  ।  
मतिपूर्वं अनिर्देश्यं प्राणान्तिकं इति स्थितिः  । । ११.१४६\[१४५ं\] । ।  
अपः सुराभाजनस्था मद्यभाण्डस्थितास्तथा  ।  
पञ्चरात्रं पिबेत्पीत्वा शङ्खपुष्पीशृतं पयः  । । ११.१४७\[१४६ं\] । ।  
स्पृष्ट्व दत्त्वा च मदिरां विधिवत्प्रतिगृह्य च  ।  
शूद्रोच्छिष्टाश्च पीत्वापः कुशवारि पिबेत्त्र्यहम् । । ११.१४८\[१४७ं\] । ।  
ब्राह्मणस्तु सुरापस्य गन्धं आघ्राय सोमपः  ।  
प्राणानप्सु त्रिरायम्य घृतं प्राश्य विशुध्यति  । । ११.१४९\[१४८ं\] । ।  
अज्ञानात्प्राश्य विण्मूत्रं सुरासंस्पृष्टं एव च  ।  
पुनः संस्कारं अर्हन्ति त्रयो वर्णा द्विजातयः  । । ११.१५०\[१४९ं\] । ।  
वपनं मेखला दण्डो भैक्षचर्या व्रतानि च  ।  
निवर्तन्ते द्विजातीनां पुनःसंस्कारकर्मणि  । । ११.१५१\[१५०ं\] । ।  
अभोज्यानां तु भुक्त्वान्नं स्त्रीशूद्रोच्छिष्टं एव च  ।  
जग्ध्वा मांसं अभक्ष्यं च सप्तरात्रं यवान्पिबेत् । । ११.१५२\[१५१ं\] । ।  
शुक्तानि च कषायांश्च पीत्वा मेध्यान्यपि द्विजः  ।  
तावद्भवत्यप्रयतो यावत्तन्न व्रजत्यधः  । । ११.१५३\[१५२ं\] । ।  
विड्वराहखरोष्ट्राणां गोमायोः कपिकाकयोः  ।  
प्राश्य मूत्रपुरीषाणि द्विजश्चान्द्रायणं चरेत् । । ११.१५४\[१५३ं\] । ।  
शुष्काणि भुक्त्वा मांसानि भौमानि कवकानि च  ।  
अज्ञातं चैव सूनास्थं एतदेव व्रतं चरेत् । । ११.१५५\[१५४ं\] । ।  
क्रव्यादसूकरोष्ट्राणां कुक्कुटानां च भक्षणे  ।  
नरकाकखराणां च तप्तकृच्छ्रं विशोधनम् । । ११.१५६\[१५५ं\] । ।  
मासिकान्नं तु योऽश्नीयादसमावर्तको द्विजः  ।  
स त्रीण्यहान्युपवसेदेकाहं चोदके वसेत् । । ११.१५७\[१५६ं\] । ।  
ब्रह्मचारी तु योऽश्नीयान्मधु मांसं कथं चन  ।  
स कृत्वा प्राकृतं कृच्छ्रं व्रतशेषं समापयेत् । । ११.१५८\[१५७ं\] । ।  
बिडालकाकाखूच्छिष्टं जग्ध्वा श्वनकुलस्य च  ।  
केशकीटावपन्नं च पिबेद्ब्रह्मसुवर्चलाम् । । ११.१५९\[१५८ं\] । ।  
अभोज्यं अन्नं नात्तव्यं आत्मनः शुद्धिं इच्छता  ।  
अज्ञानभुक्तं तूत्तार्यं शोध्यं वाप्याशु शोधनैः  । । ११.१६०\[१५९ं\] । ।  
एषोऽनाद्यादनस्योक्तो व्रतानां विविधो विधिः  ।  
स्तेयदोषापहर्तॄणां व्रतानां श्रूयतां विधिः  । । ११.१६१\[१६०ं\] । ।  
धान्यान्नधनचौर्याणि कृत्वा कामाद्द्विजोत्तमः  ।  
स्वजातीयगृहादेव कृच्छ्राब्देन विशुध्यति  । । ११.१६२\[१६१ं\] । ।  
मनुष्याणां तु हरणे स्त्रीणां क्षेत्रगृहस्य च  ।  
कूपवापीजलानां च शुद्धिश्चान्द्रायणं स्मृतम् । । ११.१६३\[१६२ं\] । ।  
द्रव्याणां अल्पसाराणां स्तेयं कृत्वान्यवेश्मतः  ।  
चरेत्सांतपनं कृच्छ्रं तन्निर्यात्यात्मशुद्धये  । । ११.१६४\[१६३ं\] । ।  
भक्ष्यभोज्यापहरणे यानशय्यासनस्य च  ।  
पुष्पमूलफलानां च पञ्चगव्यं विशोधनम् । । ११.१६५\[१६४ं\] । ।  
तृणकाष्ठद्रुमाणां च शुष्कान्नस्य गुडस्य च  ।  
चेलचर्मामिषाणां च त्रिरात्रं स्यादभोजनम् । । ११.१६६\[१६५ं\] । ।  
मणिमुक्ताप्रवालानां ताम्रस्य रजतस्य च  ।  
अयःकांस्योपलानां च द्वादशाहं कणान्नता  । । ११.१६७\[१६६ं\] । ।  
कार्पासकीटजोर्णानां द्विशफैकशफस्य च  ।  
पक्षिगन्धौषधीनां च रज्ज्वाश्चैव त्र्यहं पयः  । । ११.१६८\[१६७ं\] । ।  
एतैर्व्रतैरपोहेत पापं स्तेयकृतं द्विजः  ।  
अगम्यागमनीयं तु व्रतैरेभिरपानुदेत् । । ११.१६९\[१६८ं\] । ।  
गुरुतल्पव्रतं कुर्याद्रेतः सिक्त्वा स्वयोनिषु  ।  
सख्युः पुत्रस्य च स्त्रीषु कुमारीष्वन्त्यजासु च  । । ११.१७०\[१६९ं\] । ।  
पैतृस्वसेयीं भगिनीं स्वस्रीयां मातुरेव च  ।  
मातुश्च भ्रातुस्तनयां गत्वा चान्द्रायणं चरेत् । । ११.१७१\[१७०ं\] । ।  
एतास्तिस्रस्तु भार्यार्थे नोपयच्छेत्तु बुद्धिमान् ।  
ज्ञातित्वेनानुपेयास्ताः पतति ह्युपयन्नधः  । । ११.१७२\[१७१ं\] । ।  
अमानुषीषू पुरुष उदक्यायां अयोनिषु  ।  
रेतः सिक्त्वा जले चैव कृच्छ्रं सांतपनं चरेत् । । ११.१७३\[१७२ं\] । ।  
मैथुनं तु समासेव्य पुंसि योषिति वा द्विजः  ।  
गोयानेऽप्सु दिवा चैव सवासाः स्नानं आचरेत् । । ११.१७४\[१७३ं\] । ।  
चण्डालान्त्यस्त्रियो गत्वा भुक्त्वा च प्रतिगृह्य च  ।  
पतत्यज्ञानतो विप्रो ज्ञानात्साम्यं तु गच्छति  । । ११.१७५\[१७४ं\] । ।  
विप्रदुष्टां स्त्रियं भर्ता निरुन्ध्यादेकवेश्मनि  ।  
यत्पुंसः परदारेषु तच्चैनां चारयेद्व्रतम् । । ११.१७६\[१७५ं\] । ।  
सा चेत्पुनः प्रदुष्येत्तु सदृशेनोपमन्त्रिता  ।  
कृच्छ्रं चान्द्रायणं चैव तदस्याः पावनं स्मृतम् । । ११.१७७\[१७६ं\] । ।  
यत्करोत्येकरात्रेण वृषलीसेवनाद्द्विजः  ।  
तद्भैक्षभुग्जपन्नित्यं त्रिभिर्वर्षैर्व्यपोहति  । । ११.१७८\[१७७ं\] । ।  
एषा पापकृतां उक्ता चतुर्णां अपि निष्कृतिः  ।  
पतितैः संप्रयुक्तानां इमाः शृणुत निष्कृतीः  । । ११.१७९\[१७८ं\] । ।  
संवत्सरेण पतति पतितेन सहाचरन् ।  
याजनाध्यापनाद्यौनान्न तु यानासनाशनात् । । ११.१८०\[१७९ं\] । ।  
यो येन पतितेनैषां संसर्गं याति मानवः  ।  
स तस्यैव व्रतं कुर्यात्तत्संसर्गविशुद्धये  । । ११.१८१\[१८०ं\] । ।  
पतितस्योदकं कार्यं सपिण्डैर्बान्धवैर्बहिः  ।  
निन्दितेऽहनि सायाह्ने ज्ञातिर्त्विग्गुरुसंनिधौ  । । ११.१८२\[१८१ं\] । ।  
दासी घटं अपां पूर्णं पर्यस्येत्प्रेतवत्पदा  ।  
अहोरात्रं उपासीरन्नशौचं बान्धवैः सह  । । ११.१८३\[१८२ं\] । ।  
निवर्तेरंश्च तस्मात्तु संभाषणसहासने  ।  
दायाद्यस्य प्रदानं च यात्रा चैव हि लौकिकी  । । ११.१८४\[१८३ं\] । ।  
ज्येष्ठता च निवर्तेत ज्येष्ठावाप्यं च यद्धनम् ।  
ज्येष्ठांशं प्राप्नुयाच्चास्य यवीयान्गुणतोऽधिकः  । । ११.१८५\[१८४ं\] । ।  
प्रायश्चित्ते तु चरिते पूर्णकुम्भं अपां नवम् ।  
तेनैव सार्धं प्रास्येयुः स्नात्वा पुण्ये जलाशये  । । ११.१८६\[१८५ं\] । ।  
स त्वप्सु तं घटं प्रास्य प्रविश्य भवनं स्वकम् ।  
सर्वाणि ज्ञातिकार्याणि यथापूर्वं समाचरेत् । । ११.१८७\[१८६ं\] । ।  
एतदेव विधिं कुर्याद्योषित्सु पतितास्वपि  ।  
वस्त्रान्नपानं देयं तु वसेयुश्च गृहान्तिके  । । ११.१८८\[१८७ं\] । ।  
एनस्विभिरनिर्णिक्तैर्नार्थं किं चित्सहाचरेत् ।  
कृतनिर्णेजनांश्चैव न जुगुप्सेत कर्हि चित् । । ११.१८९\[१८८ं\] । ।  
बालघ्नांश्च कृतघ्नांश्च विशुद्धानपि धर्मतः  ।  
शरणागतहन्तॄंश्च स्त्रीहन्तॄंश्च न संवसेत् । । ११.१९०\[१८९ं\] । ।  
येषां द्विजानां सावित्री नानूच्येत यथाविधि  ।  
तांश्चारयित्वा त्रीन्कृच्छ्रान्यथाविध्युपनाययेत् । । ११.१९१\[१९०ं\] । ।  
प्रायश्चित्तं चिकीर्षन्ति विकर्मस्थास्तु ये द्विजाः  ।  
ब्रह्मणा च परित्यक्तास्तेषां अप्येतदादिशेत् । । ११.१९२\[१९१ं\] । ।  
यद्गर्हितेनार्जयन्ति कर्मणा ब्राह्मणा धनम् ।  
तस्योत्सर्गेण शुध्यन्ति जप्येन तपसैव च  । । ११.१९३\[१९२ं\] । ।  
जपित्वा त्रीणि सावित्र्याः सहस्राणि समाहितः  ।  
मासं गोष्ठे पयः पीत्वा मुच्यतेऽसत्प्रतिग्रहात् । । ११.१९४\[१९३ं\] । ।  
उपवासकृशं तं तु गोव्रजात्पुनरागतम् ।  
प्रणतं प्रति पृच्छेयुः साम्यं सौम्येच्छसीति किम् । । ११.१९५\[१९४ं\] । ।  
सत्यं उक्त्वा तु विप्रेषु विकिरेद्यवसं गवाम् ।  
गोभिः प्रवर्तिते तीर्थे कुर्युस्तस्य परिग्रहम् । । ११.१९६\[१९५ं\] । ।  
व्रात्यानां याजनं कृत्वा परेषां अन्त्यकर्म च  ।  
अभिचारं अहीनं च त्रिभिः कृच्छ्रैर्व्यपोहति  । । ११.१९७\[१९६ं\] । ।  
शरणागतं परित्यज्य वेदं विप्लाव्य च द्विजः  ।  
संवत्सरं यवाहारस्तत्पापं अपसेधति  । । ११.१९८\[१९७ं\] । ।  
श्वशृगालखरैर्दष्टो ग्राम्यैः क्रव्याद्भिरेव च  ।  
नराश्वोष्ट्रवराहैश्च प्राणायामेन शुध्यति  । । ११.१९९\[१९८ं\] । ।  
षष्ठान्नकालता मासं संहिताजप एव वा  ।  
होमाश्च सकला नित्यं अपाङ्क्त्यानां विशोधनम् । । ११.२००\[१९९ं\] । ।  
उष्ट्रयानं समारुह्य खरयानं तु कामतः  ।  
स्नात्वा तु विप्रो दिग्वासाः प्राणायामेन शुध्यति  । । ११.२०१\[२००ं\] । ।  
विनाद्भिरप्सु वाप्यार्तः शारीरं संनिषेव्य च  ।  
सचैलो बहिराप्लुत्य गां आलभ्य विशुध्यति  । । ११.२०२\[२०१ं\] । ।  
वेदोदितानां नित्यानां कर्मणां समतिक्रमे  ।  
स्नातकव्रतलोपे च प्रायश्चित्तं अभोजनम् । । ११.२०३\[२०२ं\] । ।  
हुङ्कारं ब्राह्मणस्योक्त्वा त्वम्कारं च गरीयसः  ।  
स्नात्वानश्नन्नहः शेषं अभिवाद्य प्रसादयेत् । । ११.२०४\[२०३ं\] । ।  
ताडयित्वा तृणेनापि कण्ठे वाबध्य वाससा  ।  
विवादे वा विनिर्जित्य प्रणिपत्य प्रसादयेत् । । ११.२०५\[२०४ं\] । ।  
अवगूर्य त्वब्दशतं सहस्रं अभिहत्य च  ।  
जिघांसया ब्राह्मणस्य नरकं प्रतिपद्यते  । । ११.२०६\[२०५ं\] । ।  
शोणितं यावतः पांसून्संगृह्णाति महीतले  ।  
तावन्त्यब्दसहस्राणि तत्कर्ता नरके वसेत् । । ११.२०७\[२०६ं\] । ।  
अवगूर्य चरेत्कृच्छ्रं अतिकृच्छ्रं निपातने  ।  
कृच्छ्रातिकृच्छ्रौ कुर्वीत विप्रस्योत्पाद्य शोणितम् । । ११.२०८\[२०७ं\]
| |  
अनुक्तनिष्कृतीनां तु पापानां अपनुत्तये  ।  
शक्तिं चावेक्ष्य पापं च प्रायश्चित्तं प्रकल्पयेत् । । ११.२०९\[२०८ं\] । ।  
यैरभ्युपायैरेनांसि मानवो व्यपकर्षति  ।  
तान्वोऽभ्युपायान्वक्ष्यामि देवर्षिपितृसेवितान् । । ११.२१०\[२०९ं\] । ।  
त्र्यहं प्रातस्त्र्यहं सायं त्र्यहं अद्यादयाचितम् ।  
त्र्यहं परं च नाश्नीयात्प्राजापत्यं चरन्द्विजः  । । ११.२११\[२१०ं\] । ।  
गोमूत्रं गोमयं क्षीरं दधि सर्पिः कुशोदकम् ।  
एकरात्रोपवासश्च कृच्छ्रं सांतपनं स्मृतम् । । ११.२१२\[२११ं\] । ।  
एकैकं ग्रासं अश्नीयात्त्र्यहाणि त्रीणि पूर्ववत् ।  
त्र्यहं चोपवसेदन्त्यं अतिकृच्छ्रं चरन्द्विजः  । । ११.२१३\[२१२ं\] । ।  
तप्तकृच्छ्रं चरन्विप्रो जलक्षीरघृतानिलान् ।  
प्रतित्र्यहं पिबेदुष्णान्सकृत्स्नायी समाहितः  । । ११.२१४\[२१३ं\] । ।  
यतात्मनोऽप्रमत्तस्य द्वादशाहं अभोजनम् ।  
पराको नाम कृच्छ्रोऽयं सर्वपापापनोदनः  । । ११.२१५\[२१४ं\] । ।  
एकैकं ह्रासयेत्पिण्डं कृष्णे शुक्ले च वर्धयेत् ।  
उपस्पृशंस्त्रिषवणं एतच्चाण्द्रायणं स्मृतम् । । ११.२१६\[२१५ं\] । ।  
एतं एव विधिं कृत्स्नं आचरेद्यवमध्यमे  ।  
शुक्लपक्षादिनियतश्चरंश्चान्द्रायणं व्रतम् । । ११.२१७\[२१६ं\] । ।  
अष्टावष्टौ समश्नीयात्पिण्डान्मध्यंदिने स्थिते  ।  
नियतात्मा हविष्याशी यतिचान्द्रायणं चरन् । । ११.२१८\[२१७ं\] । ।  
चतुरः प्रातरश्नीयात्पिण्डान्विप्रः समाहितः  ।  
चतुरोऽस्तं इते सूर्ये शिशुचान्द्रायणं स्मृतम् । । ११.२१९\[२१८ं\] । ।  
यथा कथं चित्पिण्डानां तिस्रोऽशीतीः समाहितः  ।  
मासेनाश्नन्हविष्यस्य चन्द्रस्यैति सलोकताम् । । ११.२२०\[२१९ं\] । ।  
एतद्रुद्रास्तथादित्या वसवश्चाचरन्व्रतम् ।  
सर्वाकुशलमोक्षाय मरुतश्च महर्षिभिः  । । ११.२२१\[२२०ं\] । ।  
महाव्याहृतिभिर्होमः कर्तव्यः स्वयं अन्वहम् ।  
अहिंसा सत्यं अक्रोधं आर्जवं च समाचरेत् । । ११.२२२\[२२१ं\] । ।  
त्रिरह्नस्त्रिर्निशायां च सवासा जलं आविशेत् ।  
स्त्रीशूद्रपतितांश्चैव नाभिभाषेत कर्हि चित् । । ११.२२३\[२२२ं\] । ।  
स्थानासनाभ्यां विहरेदशक्तोऽधः शयीत वा  ।  
ब्रह्मचारी व्रती च स्याद्गुरुदेवद्विजार्चकः  । । ११.२२४\[२२३ं\] । ।  
सावित्रीं च जपेन्नित्यं पवित्राणि च शक्तितः  ।  
सर्वेष्वेव व्रतेष्वेवं प्रायश्चित्तार्थं आदृतः  । । ११.२२५\[२२४ं\] । ।  
एतैर्द्विजातयः शोध्या व्रतैराविष्कृतैनसः  ।  
अनाविष्कृतपापांस्तु मन्त्रैर्होमैश्च शोधयेत् । । ११.२२६\[२२५ं\] । ।  
ख्यापनेनानुतापेन तपसाध्ययनेन च  ।  
पापकृन्मुच्यते पापात्तथा दानेन चापदि  । । ११.२२७\[२२६ं\] । ।  
यथा यथा नरोऽधर्मं स्वयं कृत्वानुभाषते  ।  
तथा तथा त्वचेवाहिस्तेनाधर्मेण मुच्यते  । । ११.२२८\[२२७ं\] । ।  
यथा यथा मनस्तस्य दुष्कृतं कर्म गर्हति  ।  
तथा तथा शरीरं तत्तेनाधर्मेण मुच्यते  । । ११.२२९\[२२८ं\] । ।  
कृत्वा पापं हि संतप्य तस्मात्पापात्प्रमुच्यते  ।  
नैवं कुर्यां पुनरिति निवृत्त्या पूयते तु सः  । । ११.२३०\[२२९ं\] । ।  
एवं संचिन्त्य मनसा प्रेत्य कर्मफलोदयम् ।  
मनोवाङ्गूर्तिभिर्नित्यं शुभं कर्म समाचरेत् । । ११.२३१\[२३०ं\] । ।  
अज्ञानाद्यदि वा ज्ञानात्कृत्वा कर्म विगर्हितम् ।  
तस्माद्विमुक्तिं अन्विच्छन्द्वितीयं न समाचरेत् । । ११.२३२\[२३१ं\] । ।  
यस्मिन्कर्मण्यस्य कृते मनसः स्यादलाघवम् ।  
तस्मिंस्तावत्तपः कुर्याद्यावत्तुष्टिकरं भवेत् । । ११.२३३\[२३२ं\] । ।  
तपोमूलं इदं सर्वं दैवमानुषकं सुखम् ।  
तपोमध्यं बुधैः प्रोक्तं तपोऽन्तं वेददर्शिभिः  । । ११.२३४\[२३३ं\] । ।  
ब्राह्मणस्य तपो ज्ञानं तपः क्षत्रस्य रक्षणम् ।  
वैश्यस्य तु तपो वार्ता तपः शूद्रस्य सेवनम् । । ११.२३५\[२३४ं\] । ।  
ऋषयः संयतात्मानः फलमूलानिलाशनाः  ।  
तपसैव प्रपश्यन्ति त्रैलोक्यं सचराचरम् । । ११.२३६\[२३५ं\] । ।  
औषधान्यगदो विद्या दैवी च विविधा स्थितिः  ।  
तपसैव प्रसिध्यन्ति तपस्तेषां हि साधनम् । । ११.२३७\[२३६ं\] । ।  
यद्दुस्तरं यद्दुरापं यद्दुर्गं यच्च दुष्करम् ।  
सर्वं तु तपसा साध्यं तपो हि दुरतिक्रमम् । । ११.२३८\[२३७ं\] । ।  
महापातकिनश्चैव शेषाश्चाकार्यकारिणः  ।  
तपसैव सुतप्तेन मुच्यन्ते किल्बिषात्ततः  । । ११.२३९\[२३८ं\] । ।  
कीताश्चाहिपतंगाश्च पशवश्च वयांसि च  ।  
स्थावराणि च भूतानि दिवं यान्ति तपोबलात् । । ११.२४०\[२३९ं\] । ।  
यत्किं चिदेनः कुर्वन्ति मनोवाङ्गूर्तिभिर्जनाः  ।  
तत्सर्वं निर्दहन्त्याशु तपसैव तपोधनाः  । । ११.२४१\[२४०ं\] । ।  
तपसैव विशुद्धस्य ब्राह्मणस्य दिवौकसः  ।  
इज्याश्च प्रतिगृह्णन्ति कामान्संवर्धयन्ति च  । । ११.२४२\[२४१ं\] । ।  
प्रजापतिरिदं शास्त्रं तपसैवासृजत्प्रभुः  ।  
तथैव वेदानृषयस्तपसा प्रतिपेदिरे  । । ११.२४३\[२४२ं\] । ।  
इत्येतत्तपसो देवा महाभाग्यं प्रचक्षते  ।  
सर्वस्यास्य प्रपश्यन्तस्तपसः पुण्यं उत्तमम् । । ११.२४४\[२४३ं\] । ।  
वेदाभ्यासोऽन्वहं शक्त्या महायज्ञक्रिया क्षमा  ।  
नाशयन्त्याशु पापानि महापातकजान्यपि  । । ११.२४५\[२४४ं\] । ।  
यथैधस्तेजसा वह्निः प्राप्तं निर्दहति क्षणात् ।  
तथा ज्ञानाग्निना पापं सर्वं दहति वेदवित् । । ११.२४६\[२४५ं\] । ।  
इत्येतदेनसां उक्तं प्रायश्चित्तं यथाविधि  ।  
अत ऊर्ध्वं रहस्यानां प्रायश्चित्तं निबोधत  । । ११.२४७\[२४६ं\] । ।  
सव्याहृतिप्रणवकाः प्राणायामास्तु षोडश  ।  
अपि भ्रूणहनं मासात्पुनन्त्यहरहः कृताः  । । ११.२४८\[२४७ं\] । ।  
कौत्सं जप्त्वाप इत्येतद्वसिष्ठं च प्रतीत्यृचम् ।  
माहित्रं शुद्धवत्यश्च सुरापोऽपि विशुध्यति  । । ११.२४९\[२४८ं\] । ।  
सकृज्जप्त्वास्यवामीयं शिवसंकल्पं एव च  ।  
अपहृत्य सुवर्णं तु क्षणाद्भवति निर्मलः  । । ११.२५०\[२४९ं\] । ।  
हविष्पान्तीयं अभ्यस्य न तमं ह इतीति च  ।  
जपित्वा पौरुषं सूक्तं मुच्यते गुरुतल्पगः  । । ११.२५१\[२५०ं\] । ।  
एनसां स्थूलसूक्ष्माणां चिकीर्षन्नपनोदनम् ।  
अवेत्यृचं जपेदब्दं यत्किं चेदं इतीति वा  । । ११.२५२\[२५१ं\] । ।  
प्रतिगृह्याप्रतिग्राह्यं भुक्त्वा चान्नं विगर्हितम् ।  
जपंस्तरत्समन्दीयं पूयते मानवस्त्र्यहात् । । ११.२५३\[२५२ं\] । ।  
सोमारौद्रं तु बह्वेनाः मासं अभ्यस्य शुध्यति  ।  
स्रवन्त्यां आचरन्स्नानं अर्यम्णां इति च तृचम् । । ११.२५४\[२५३ं\] । ।  
अब्दार्धं इन्द्रं इत्येतदेनस्वी सप्तकं जपेत् ।  
अप्रशस्तं तु कृत्वाप्सु मासं आसीत भैक्षभुक् । । ११.२५५\[२५४ं\] । ।  
मन्त्रैः शाकलहोमीयैरब्दं हुत्वा घृतं द्विजः  ।  
सुगुर्वप्यपहन्त्येनो जप्त्वा वा नम इत्यृचम् । । ११.२५६\[२५५ं\] । ।  
महापातकसंयुक्तोऽनुगच्छेद्गाः समाहितः  ।  
अभ्यस्याब्दं पावमानीर्भैक्षाहारो विशुध्यति  । । ११.२५७\[२५६ं\] । ।  
अरण्ये वा त्रिरभ्यस्य प्रयतो वेदसंहिताम् ।  
मुच्यते पातकैः सर्वैः पराकैः शोधितस्त्रिभिः  । । ११.२५८\[२५७ं\] । ।  
त्र्यहं तूपवसेद्युक्तस्त्रिरह्नोऽभ्युपयन्नपः  ।  
मुच्यते पातकैः सर्वैस्त्रिर्जपित्वाघमर्षणम् । । ११.२५९\[२५८ं\] । ।  
यथाश्वमेधः क्रतुराट्सर्वपापापनोदनः  ।  
तथाघमर्षणं सूक्तं सर्वपापापनोदनम् । । ११.२६०\[२५९ं\] । ।  
हत्वा लोकानपीमांस्त्रीनश्नन्नपि यतस्ततः  ।  
ऋग्वेदं धारयन्विप्रो नैनः प्राप्नोति किं चन  । । ११.२६१\[२६०ं\] । ।  
ऋक्संहितां त्रिरभ्यस्य यजुषां वा समाहितः  ।  
साम्नां वा सरहस्यानां सर्वपापैः प्रमुच्यते  । । ११.२६२\[२६१ं\] । ।  
यथा महाह्रदं प्राप्य क्षिप्तं लोष्टं विनश्यति  ।  
तथा दुश्चरितं सर्वं वेदे त्रिवृति मज्जति  । । ११.२६३\[२६२ं\] । ।  
ऋचो यजूंषि चान्यानि सामानि विविधानि च  ।  
एष ज्ञेयस्त्रिवृद्वेदो यो वेदैनं स वेदवित् । । ११.२६४\[२६३ं\] । ।  
आद्यं यत्त्र्यक्षरं ब्रह्म त्रयी यस्मिन्प्रतिष्ठिता  ।  
स गुह्योऽन्यस्त्रिवृद्वेदो यस्तं वेद स वेदवित् । । ११.२६५\[२६४ं\] । ।

चातुर्वर्ण्यस्य कृत्स्नोऽयं उक्तो धर्मस्त्वयानघः  ।  
कर्मणां फलनिर्वृत्तिं शंस नस्तत्त्वतः पराम् । । १२.१ । ।  
स तानुवाच धर्मात्मा महर्षीन्मानवो भृगुः  ।  
अस्य सर्वस्य शृणुत कर्मयोगस्य निर्णयम् । । १२.२ । ।  
शुभाशुभफलं कर्म मनोवाग्देहसंभवम् ।  
कर्मजा गतयो नॄणां उत्तमाधममध्यमः  । । १२.३ । ।  
तस्येह त्रिविधस्यापि त्र्यधिष्ठानस्य देहिनः  ।  
दशलक्षणयुक्तस्य मनो विद्यात्प्रवर्तकम् । । १२.४ । ।  
परद्रव्येष्वभिध्यानं मनसानिष्टचिन्तनम् ।  
वितथाभिनिवेशश्च त्रिविधं कर्म मानसम् । । १२.५ । ।  
पारुष्यं अनृतं चैव पैशुन्यं चापि सर्वशः  ।  
असंबद्धप्रलापश्च वाङ्मयं स्याच्चतुर्विधम् । । १२.६ । ।  
अदत्तानां उपादानं हिंसा चैवाविधानतः  ।  
परदारोपसेवा च शारीरं त्रिविधं स्मृतम् । । १२.७ । ।  
मानसं मनसैवायं उपभुङ्क्ते शुभाशुभम् ।  
वाचा वाचा कृतं कर्म कायेनैव च कायिकम् । । १२.८ । ।  
शरीरजैः कर्मदोषैर्याति स्थावरतां नरः  ।  
वाचिकैः पक्षिमृगतां मानसैरन्त्यजातिताम् । । १२.९ । ।  
वाग्दण्डोऽथ मनोदण्डः कायदण्डस्तथैव च  ।  
यस्यैते निहिता बुद्धौ त्रिदण्डीति स उच्यते  । । १२.१० । ।  
त्रिदण्डं एतन्निक्षिप्य सर्वभूतेषु मानवः  ।  
कामक्रोधौ तु संयम्य ततः सिद्धिं नियच्छति  । । १२.११ । ।  
योऽस्यात्मनः कारयिता तं क्षेत्रज्ञं प्रचक्षते  ।  
यः करोति तु कर्माणि स भूतात्मोच्यते बुधैः  । । १२.१२ । ।  
जीवसंज्ञोऽन्तरात्मान्यः सहजः सर्वदेहिनाम् ।  
येन वेदयते सर्वं सुखं दुःखं च जन्मसु  । । १२.१३ । ।  
तावुभौ भूतसंपृक्तौ महान्क्षेत्रज्ञ एव च  ।  
उच्चावचेषु भूतेषु स्थितं तं व्याप्य तिष्ठतः  । । १२.१४ । ।  
असंख्या मूर्तयस्तस्य निष्पतन्ति शरीरतः  ।  
उच्चावचानि भूतानि सततं चेष्टयन्ति याः  । । १२.१५ । ।  
पञ्चभ्य एव मात्राभ्यः प्रेत्य दुष्कृतिनां नृणाम् ।  
शरीरं यातनार्थीयं अन्यदुत्पद्यते ध्रुवम् । । १२.१६ । ।  
तेनानुभूय ता यामीः शरीरेणेह यातनाः  ।  
तास्वेव भूतमात्रासु प्रलीयन्ते विभागशः  । । १२.१७ । ।  
सोऽनुभूयासुखोदर्कान्दोषान्विषयसङ्गजान् ।  
व्यपेतकल्मषोऽभ्येति तावेवोभौ महौजसौ  । । १२.१८ । ।  
तौ धर्मं पश्यतस्तस्य पापं चातन्द्रितौ सह  ।  
याभ्यां प्राप्नोति संपृक्तः प्रेत्येह च सुखासुखम् । । १२.१९ । ।  
यद्याचरति धर्मं स प्रायशोऽधर्मं अल्पशः  ।  
तैरेव चावृतो भूतैः स्वर्गे सुखं उपाश्नुते  । । १२.२० । ।  
यदि तु प्रायशोऽधर्मं सेवते धर्मं अल्पशः  ।  
तैर्भूतैः स परित्यक्तो यामीः प्राप्नोति यातनाः  । । १२.२१ । ।  
यामीस्ता यातनाः प्राप्य स जीवो वीतकल्मषः  ।  
तान्येव पञ्च भूतानि पुनरप्येति भागशः  । । १२.२२ । ।  
एता दृष्ट्वास्य जीवस्य गतीः स्वेनैव चेतसा  ।  
धर्मतोऽधर्मतश्चैव धर्मे दध्यात्सदा मनः  । । १२.२३ । ।  
सत्त्वं रजस्तमश्चैव त्रीन्विद्यादात्मनो गुणान् ।  
यैर्व्याप्येमान्स्थितो भावान्महान्सर्वानशेषतः  । । १२.२४ । ।  
यो यदैषां गुणो देहे साकल्येनातिरिच्यते  ।  
स तदा तद्गुणप्रायं तं करोति शरीरिणम् । । १२.२५ । ।  
सत्त्वं ज्ञानं तमोऽज्ञानं रागद्वेषौ रजः स्मृतम् ।  
एतद्व्याप्तिमदेतेषां सर्वभूताश्रितं वपुः  । । १२.२६ । ।  
तत्र यत्प्रीतिसंयुक्तं किं चिदात्मनि लक्षयेत् ।  
प्रशान्तं इव शुद्धाभं सत्त्वं तदुपधारयेत् । । १२.२७ । ।  
यत्तु दुःखसमायुक्तं अप्रीतिकरं आत्मनः  ।  
तद्रजो प्रतीपं विद्यात्सततं हारि देहिनाम् । । १२.२८ । ।  
यत्तु स्यान्मोहसंयुक्तं अव्यक्तं विषयात्मकम् ।  
अप्रतर्क्यं अविज्ञेयं तमस्तदुपधारयेत् । । १२.२९ । ।  
त्रयाणां अपि चैतेषां गुणानां यः फलोदयः  ।  
अग्र्यो मध्यो जघन्यश्च तं प्रवक्ष्याम्यशेषतः  । । १२.३० । ।  
वेदाभ्यासस्तपो ज्ञानं शौचं इन्द्रियनिग्रहः  ।  
धर्मक्रियात्मचिन्ता च सात्त्विकं गुणलक्षणम् । । १२.३१ । ।  
आरम्भरुचिताधैर्यं असत्कार्यपरिग्रहः  ।  
विषयोपसेवा चाजस्रं राजसं गुणलक्षणम् । । १२.३२ । ।  
लोभः स्वप्नोऽधृतिः क्रौर्यं नास्तिक्यं भिन्नवृत्तिता  ।  
याचिष्णुता प्रमादश्च तामसं गुणलक्षणम् । । १२.३३ । ।  
त्रयाणां अपि चैतेषां गुणानां त्रिषु तिष्ठताम् ।  
इदं सामासिकं ज्ञेयं क्रमशो गुणलक्षणम् । । १२.३४ । ।  
यत्कर्म कृत्वा कुर्वंश्च करिष्यंश्चैव लज्जति  ।  
तज्ज्ञेयं विदुषा सर्वं तामसं गुणलक्षणम् । । १२.३५ । ।  
येनास्मिन्कर्मना लोके ख्यातिं इच्छति पुष्कलाम् ।  
न च शोचत्यसंपत्तौ तद्विज्ञेयं तु राजसम् । । १२.३६ । ।  
यत्सर्वेणेच्छति ज्ञातुं यन्न लज्जति चाचरन् ।  
येन तुष्यति चात्मास्य तत्सत्त्वगुणलक्षणम् । । १२.३७ । ।  
तमसो लक्षणं कामो रजसस्त्वर्थ उच्यते  ।  
सत्त्वस्य लक्षणं धर्मः श्रैष्ठ्यं एषां यथोत्तरम् । । १२.३८ । ।  
येन यस्तु गुणेनैषां संसरान्प्रतिपद्यते  ।  
तान्समासेन वक्ष्यामि सर्वस्यास्य यथाक्रमम् । । १२.३९ । ।  
देवत्वं सात्त्विका यान्ति मनुष्यत्वं च राजसाः  ।  
तिर्यक्त्वं तामसा नित्यं इत्येषा त्रिविधा गतिः  । । १२.४० । ।  
त्रिविधा त्रिविधैषा तु विज्ञेया गौणिकी गतिः  ।  
अधमा मध्यमाग्र्या च कर्मविद्याविशेषतः  । । १२.४१ । ।  
स्थावराः कृमिकीटाश्च मत्स्याः सर्पाः सकच्छपाः  ।  
पशवश्च मृगाश्चैव जघन्या तामसी गतिः  । । १२.४२ । ।  
हस्तिनश्च तुरङ्गाश्च शूद्रा म्लेच्छाश्च गर्हिताः  ।  
सिंहा व्याघ्रा वराहाश्च मध्यमा तामसी गतिः  । । १२.४३ । ।  
चारणाश्च सुपर्णाश्च पुरुषाश्चैव दाम्भिकाः  ।  
रक्षांसि च पिशाचाश्च तामसीषूत्तमा गतिः  । । १२.४४ । ।  
झल्ला मल्ला नटाश्चैव पुरुषाः शस्त्रवृत्तयः  ।  
द्यूतपानप्रसक्ताश्च जघन्या राजसी गतिः  । । १२.४५ । ।  
राजानः क्षत्रियाश्चैव राज्ञां चैव पुरोहिताः  ।  
वादयुद्धप्रधानाश्च मध्यमा राजसी गतिः  । । १२.४६ । ।  
गन्धर्वा गुह्यका यक्षा विबुधानुचराश्च ये  ।  
तथैवाप्सरसः सर्वा राजसीषूत्तमा गतिः  । । १२.४७ । ।  
तापसा यतयो विप्रा ये च वैमानिका गणाः  ।  
नक्षत्राणि च दैत्याश्च प्रथमा सात्त्विकी गतिः  । । १२.४८ । ।  
यज्वान ऋषयो देवा वेदा ज्योतींषि वत्सराः  ।  
पितरश्चैव साध्याश्च द्वितीया सात्त्विकी गतिः  । । १२.४९ । ।  
ब्रह्मा विश्वसृजो धर्मो महानव्यक्तं एव च  ।  
उत्तमां सात्त्विकीं एतां गतिं आहुर्मनीषिणः  । । १२.५० । ।  
एष सर्वः समुद्दिष्टस्त्रिप्रकारस्य कर्मणः  ।  
त्रिविधस्त्रिविधः कृत्स्नः संसारः सार्वभौतिकः  । । १२.५१ । ।  
इन्द्रियाणां प्रसङ्गेन धर्मस्यासेवनेन च  ।  
पापान्संयान्ति संसारानविद्वांसो नराधमाः  । । १२.५२ । ।  
यां यां योनिं तु जीवोऽयं येन येनेह कर्मणा  ।  
क्रमशो याति लोकेऽस्मिंस्तत्तत्सर्वं निबोधत  । । १२.५३ । ।  
बहून्वर्षगणान्घोरान्नरकान्प्राप्य तत्क्षयात् ।  
संसारान्प्रतिपद्यन्ते महापातकिनस्त्विमान् । । १२.५४ । ।  
श्वसूकरखरोष्ट्राणां गोऽजाविमृगपक्षिणाम् ।  
चण्डालपुक्कसानां च ब्रह्महा योनिं ऋच्छति  । । १२.५५ । ।  
कृमिकीटपतङ्गानां विड्भुजां चैव पक्षिणाम् ।  
हिंस्राणां चैव सत्त्वानां सुरापो ब्राह्मणो व्रजेत् । । १२.५६ । ।  
लूताहिसरटानां च तिरश्चां चाम्बुचारिणाम् ।  
हिंस्राणां च पिशाचानां स्तेनो विप्रः सहस्रशः  । । १२.५७ । ।  
तृणगुल्मलतानां च क्रव्यादां दंष्ट्रिणां अपि  ।  
क्रूरकर्मकृतां चैव शतशो गुरुतल्पगः  । । १२.५८ । ।  
हिंस्रा भवन्ति क्रव्यादाः कृमयोऽमेध्यभक्षिणः  ।  
परस्परादिनः स्तेनाः प्रेत्यान्त्यस्त्रीनिषेविणः  । । १२.५९ । ।  
संयोगं पतितैर्गत्वा परस्यैव च योषितम् ।  
अपहृत्य च विप्रस्वं भवति ब्रह्मराक्षसः  । । १२.६० । ।  
मणिमुक्ताप्रवालानि हृत्वा लोभेन मानवः  ।  
विविधाणि च रत्नानि जायते हेमकर्तृषु  । । १२.६१ । ।  
धान्यं हृत्वा भवत्याखुः कांस्यं हंसो जलं प्लवः  ।  
मधु दंशः पयः काको रसं श्वा नकुलो घृतम् । । १२.६२ । ।  
मांसं गृध्रो वपां मद्गुस्तैलं तैलपकः खगः  ।  
चीरीवाकस्तु लवणं बलाका शकुनिर्दधि  । । १२.६३ । ।  
कौशेयं तित्तिरिर्हृत्वा क्षौमं हृत्वा तु दर्दुरः  ।  
कार्पासतान्तवं क्रौञ्चो गोधा गां वाग्गुदो गुडम् । । १२.६४ । ।  
छुच्छुन्दरिः शुभान्गन्धान्पत्रशाकं तु बर्हिणः  ।  
श्वावित्कृतान्नं विविधं अकृतान्नं तु शल्यकः  । । १२.६५ । ।  
बको भवति हृत्वाग्निं गृहकारी ह्युपस्करम् ।  
रक्तानि हृत्वा वासांसि जायते जीवजीवकः  । । १२.६६ । ।  
वृको मृगेभं व्याघ्रोऽश्वं फलमूलं तु मर्कटः  ।  
स्त्रीं ऋक्षः स्तोकको वारि यानान्युष्ट्रः पशूनजः  । । १२.६७ । ।  
यद्वा तद्वा परद्रव्यं अपहृत्य बलान्नरः  ।  
अवश्यं याति तिर्यक्त्वं जग्ध्वा चैवाहुतं हविः  । । १२.६८ । ।  
स्त्रियोऽप्येतेन कल्पेन हृत्वा दोषं अवाप्नुयुः  ।  
एतेषां एव जन्तूनां भार्यात्वं उपयान्ति ताः  । । १२.६९ । ।  
स्वेभ्यः स्वेभ्यस्तु कर्मभ्यश्च्युता वर्णा ह्यनापदि  ।  
पापान्संसृत्य संसारान्प्रेष्यतां यान्ति शत्रुषु  । । १२.७० । ।  
वान्ताश्युल्कामुखः प्रेतो विप्रो धर्मात्स्वकाच्च्युतः  ।  
अमेध्यकुणपाशी च क्षत्रियः कटपूतनः  । । १२.७१ । ।  
मैत्राक्षज्योतिकः प्रेतो वैश्यो भवति पूयभुक् ।  
चैलाशकश्च भवति शूद्रो धर्मात्स्वकाच्च्युतः  । । १२.७२ । ।  
यथा यथा निषेवन्ते विषयान्विषयात्मकाः  ।  
तथा तथा कुशलता तेषां तेषूपजायते  । । १२.७३ । ।  
तेऽभ्यासात्कर्मणां तेषां पापानां अल्पबुद्धयः  ।  
संप्राप्नुवन्ति दुःखानि तासु तास्विह योनिषु  । । १२.७४ । ।  
तामिस्रादिषु चोग्रेषु नरकेषु विवर्तनम् ।  
असिपत्रवनादीनि बन्धनछेदनानि च  । । १२.७५ । ।  
विविधाश्चैव संपीडाः काकोलूकैश्च भक्षणम् ।  
करम्भवालुकातापान्कुम्भीपाकांश्च दारुणान् । । १२.७६ । ।  
संभवांश्च वियोनीषु दुःखप्रायासु नित्यशः  ।  
शीतातपाभिघातांश्च विविधानि भयानि च  । । १२.७७ । ।  
असकृद्गर्भवासेषु वासं जन्म च दारुणम् ।  
बन्धनानि च काष्ठानि परप्रेष्यत्वं एव च  । । १२.७८ । ।  
बन्धुप्रियवियोगांश्च संवासं चैव दुर्जनैः  ।  
द्रव्यार्जनं च नाशं च मित्रामित्रस्य चार्जनम् । । १२.७९ । ।  
जरां चैवाप्रतीकारां व्याधिभिश्चोपपीडनम् ।  
क्लेशांश्च विविधांस्तांस्तान्मृत्युं एव च दुर्जयम् । । १२.८० । ।  
यादृशेन तु भावेन यद्यत्कर्म निषेवते  ।  
तादृशेन शरीरेण तत्तत्फलं उपाश्नुते  । । १२.८१ । ।  
एष सर्वः समुद्दिष्टः कर्मणां वः फलोदयः  ।  
नैःश्रेयसकरं कर्म विप्रस्येदं निबोधत  । । १२.८२ । ।  
वेदाभ्यासस्तपो ज्ञानं इन्द्रियाणां च संयमः  ।  
अहिंसा गुरुसेवा च निःश्रेयसकरं परम् । । १२.८३ । ।  
सर्वेषां अपि चैतेषां शुभानां इह कर्मणाम् ।  
किं चिच्छ्रेयस्करतरं कर्मोक्तं पुरुषं प्रति  । । १२.८४ । ।  
सर्वेषां अपि चैतेषां आत्मज्ञानं परं स्मृतम् ।  
तद्ध्यग्र्यं सर्वविद्यानां प्राप्यते ह्यमृतं ततः  । । १२.८५ । ।  
षण्णां एषां तु सर्वेषां कर्मणां प्रेत्य चेह च  ।  
श्रेयस्करतरं ज्ञेयं सर्वदा कर्म वैदिकम् । । १२.८६ । ।  
वैदिके कर्मयोगे तु सर्वाण्येतान्यशेषतः  ।  
अन्तर्भवन्ति क्रमशस्तस्मिंस्तस्मिन्क्रियाविधौ  । । १२.८७ । ।  
सुखाभ्युदयिकं चैव नैःश्रेयसिकं एव च  ।  
प्रवृत्तं च निवृत्तं च द्विविधं कर्म वैदिकम् । । १२.८८ । ।  
इह चामुत्र वा काम्यं प्रवृत्तं कर्म कीर्त्यते  ।  
निष्कामं ज्ञातपूर्वं तु निवृत्तं उपदिश्यते  । । १२.८९ । ।  
प्रवृत्तं कर्म संसेव्यं देवानां एति साम्यताम् ।  
निवृत्तं सेवमानस्तु भूतान्यत्येति पञ्च वै  । । १२.९० । ।  
सर्वभूतेषु चात्मानं सर्वभूतानि चात्मनि  ।  
समं पश्यन्नात्मयाजी स्वाराज्यं अधिगच्छति  । । १२.९१ । ।  
यथोक्तान्यपि कर्माणि परिहाय द्विजोत्तमः  ।  
आत्मज्ञाने शमे च स्याद्वेदाभ्यासे च यत्नवान् । । १२.९२ । ।  
एतद्धि जन्मसाफल्यं ब्राह्मणस्य विशेषतः  ।  
प्राप्यैतत्कृतकृत्यो हि द्विजो भवति नान्यथा  । । १२.९३ । ।  
पितृदेवमनुष्याणां वेदश्चक्षुः सनातनम् ।  
अशक्यं चाप्रमेयं च वेदशास्त्रं इति स्थितिः  । । १२.९४ । ।  
या वेदबाह्याः स्मृतयो याश्च काश्च कुदृष्टयः  ।  
सर्वास्ता निष्फलाः प्रेत्य तमोनिष्ठा हि ताः स्मृताः  । । १२.९५ । ।  
उत्पद्यन्ते च्यवन्ते च यान्यतोऽन्यानि कानि चित् ।  
तान्यर्वाक्कालिकतया निष्फलान्यनृतानि च  । । १२.९६ । ।  
चातुर्वर्ण्यं त्रयो लोकाश्चत्वारश्चाश्रमाः पृथक् ।  
भूतं भव्यं भविष्यं च सर्वं वेदात्प्रसिध्यति  । । १२.९७ । ।  
शब्दः स्पर्शश्च रूपं च रसो गन्धश्च पञ्चमः  ।  
वेदादेव प्रसूयन्ते प्रसूतिर्गुणकर्मतः  । । १२.९८ । ।  
बिभर्ति सर्वभूतानि वेदशास्त्रं सनातनम् ।  
तस्मादेतत्परं मन्ये यज्जन्तोरस्य साधनम् । । १२.९९ । ।  
सेनापत्यं च राज्यं च दण्डनेतृत्वं एव च  ।  
सर्वलोकाधिपत्यं च वेदशास्त्रविदर्हति  । । १२.१०० । ।  
यथा जातबलो वह्निर्दहत्यार्द्रानपि द्रुमान् ।  
तथा दहति वेदज्ञः कर्मजं दोषं आत्मनः  । । १२.१०१ । ।  
वेदशास्त्रार्थतत्त्वज्ञो यत्र तत्राश्रमे वसन् ।  
इहैव लोके तिष्ठन्स ब्रह्मभूयाय कल्पते  । । १२.१०२ । ।  
अज्ञेभ्यो ग्रन्थिनः श्रेष्ठा ग्रन्थिभ्यो धारिणो वराः  ।  
धारिभ्यो ज्ञानिनः श्रेष्ठा ज्ञानिभ्यो व्यवसायिनः  । । १२.१०३ । ।  
तपो विद्या च विप्रस्य निःश्रेयसकरं परम् ।  
तपसा किल्बिषं हन्ति विद्ययामृतं अश्नुते  । । १२.१०४ । ।  
प्रत्यक्षं चानुमानं च शास्त्रं च विविधागमम् ।  
त्रयं सुविदितं कार्यं धर्मशुद्धिं अभीप्सता  । । १२.१०५ । ।  
आर्षं धर्मोपदेशं च वेदशास्त्राविरोधिना  ।  
यस्तर्केणानुसंधत्ते स धर्मं वेद नेतरः  । । १२.१०६ । ।  
नैःश्रेयसं इदं कर्म यथोदितं अशेषतः  ।  
मानवस्यास्य शास्त्रस्य रहस्यं उपदिश्यते  । । १२.१०७ । ।  
अनाम्नातेषु धर्मेषु कथं स्यादिति चेद्भवेत् ।  
यं शिष्टा ब्राह्मणा ब्रूयुः स धर्मः स्यादशङ्कितः  । । १२.१०८ । ।  
धर्मेणाधिगतो यैस्तु वेदः सपरिबृंहणः  ।  
ते शिष्टा ब्राह्मणा ज्ञेयाः श्रुतिप्रत्यक्षहेतवः  । । १२.१०९ । ।  
दशावरा वा परिषद्यं धर्मं परिकल्पयेत् ।  
त्र्यवरा वापि वृत्तस्था तं धर्मं न विचालयेत् । । १२.११० । ।  
त्रैविद्यो हेतुकस्तर्की नैरुक्तो धर्मपाठकः  ।  
त्रयश्चाश्रमिणः पूर्वे परिषत्स्याद्दशावरा  । । १२.१११ । ।  
ऋग्वेदविद्यजुर्विच्च सामवेदविदेव च  ।  
त्र्यवरा परिषज्ज्ञेया धर्मसंशयनिर्णये  । । १२.११२ । ।  
एकोऽपि वेदविद्धर्मं यं व्यवस्येद्द्विजोत्तमः  ।  
स विज्ञेयः परो धर्मो नाज्ञानां उदितोऽयुतैः  । । १२.११३ । ।  
अव्रतानां अमन्त्राणां जातिमात्रोपजीविनाम् ।  
सहस्रशः समेतानां परिषत्त्वं न विद्यते  । । १२.११४ । ।  
यं वदन्ति तमोभूता मूर्खा धर्मं अतद्विदः  ।  
तत्पापं शतधा भूत्वा तद्वक्तॄननुगच्छति  । । १२.११५ । ।  
एतद्वोऽभिहितं सर्वं निःश्रेयसकरं परम् ।  
अस्मादप्रच्युतो विप्रः प्राप्नोति परमां गतिम् । । १२.११६ । ।  
एवं स भगवान्देवो लोकानां हितकाम्यया  ।  
धर्मस्य परमं गुह्यं ममेदं सर्वं उक्तवान् । । १२.११७ । ।  
सर्वं आत्मनि संपश्येत्सच्चासच्च समाहितः  ।  
सर्वं ह्यात्मनि संपश्यन्नाधर्मे कुरुते मनः  । । १२.११८ । ।  
आत्मैव देवताः सर्वाः सर्वं आत्मन्यवस्थितम् ।  
आत्मा हि जनयत्येषां कर्मयोगं शरीरिणाम् । । १२.११९ । ।  
खं संनिवेशयेत्खेषु चेष्टनस्पर्शनेऽनिलम् ।  
पक्तिदृष्ट्योः परं तेजः स्नेहेऽपो गां च मूर्तिषु  । । १२.१२० । ।  
मनसीन्दुं दिशः श्रोत्रे क्रान्ते विष्णुं बले हरम् ।  
वाच्यग्निं मित्रं उत्सर्गे प्रजने च प्रजापतिम् । । १२.१२१ । ।  
प्रशासितारं सर्वेषां अणीयांसं अणोरपि  ।  
रुक्माभं स्वप्नधीगम्यं विद्यात्तं पुरुषं परम् । । १२.१२२ । ।  
एतं एके वदन्त्यग्निं मनुं अन्ये प्रजापतिम् ।  
इन्द्रं एके परे प्राणं अपरे ब्रह्म शाश्वतम् । । १२.१२३ । ।  
एष सर्वाणि भूतानि पञ्चभिर्व्याप्य मूर्तिभिः  ।  
जन्मवृद्धिक्षयैर्नित्यं संसारयति चक्रवत् । । १२.१२४ । ।  
एवं यः सर्वभूतेषु पश्यत्यात्मानं आत्मना  ।  
स सर्वसमतां एत्य ब्रह्माभ्येति परं पदम् । । १२.१२५ । ।  
इत्येतन्मानवं शास्त्रं भृगुप्रोक्तं पठन्द्विजः  ।  
भवत्याचारवान्नित्यं यथेष्टां प्राप्नुयाद्गतिम् । । १२.१२६ । ।  


![](include/loader.gif) **Please Wait....**

**End Of Book**

\]
