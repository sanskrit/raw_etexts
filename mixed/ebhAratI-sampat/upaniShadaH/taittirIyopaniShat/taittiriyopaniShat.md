+++
title = "तैत्तिरियोपनिषत्"
domain = "उपनिषदः"
sub-domain = "तैत्तिरीयोपनिषत्"
pages = "76"
language = "संस्कृतम्"
"primary commentator" = "शंकराचार्यः"
"secondary commentator" = "आनन्दगिर्याचार्यः"
"tertiary commentator" = "अच्युतकृष्णानन्दतीर्तः"
"commentary name" = "वनमाला"
"serial no." = "Ebharati-7249"
source_url = "https://www.ebharatisampat.in/readbook3.php?bookid=ODcwNzEzMTY3Njc4NTk2&pageno=MjI0MjQyNjk5NTk="

+++
[[तैत्तिरियोपनिषत्	Source: [EB](https://www.ebharatisampat.in/readbook3.php?bookid=ODcwNzEzMTY3Njc4NTk2&pageno=MjI0MjQyNjk5NTk=)]]

\

ॐ  
**कृष्णयजुर्वेदीयतैत्तिरीयारण्यकान्तर्गता**

**तैत्तिरीयोपनिषत्^(१)**

**सटीकवार्तिकयुक्तसटीकशाङ्करभाष्योपेता**

अथ शीक्षाध्याये प्रथमोऽनुवाकः

ॐ शं नो मित्रः शं वरुणः। शं नो भवत्वर्यमा। शं न इन्द्रो बृहस्पतिः। शं नो विष्णुरुरुक्रमः।नमो ब्रह्मणे। नमस्ते वायो। त्वमेव प्रत्यक्षं ब्रह्मासि। त्वामेव प्रत्यक्षं ब्रह्म वदिष्यामि।ऋतं वदिष्यामि। सत्यं वदिष्यामि। तन्मामवतु। तद्वक्तारमवतु। अवतु माम्। अवतु वक्तारम्॥

ॐ शान्तिः शान्तिः शान्तिः॥१॥  

सत्यं वदिष्यामि पञ्च च

**श्रीमच्छङ्करभगवत्पादाचार्यविरचितं भाष्यम्**

**यस्माज्जातं जगत्सर्वं यस्मिन्नेव प्रलीयते।  
येनेदं धार्यते चैव तस्मै ज्ञानात्मने नमः॥१॥**

**श्रीमदानन्दगिर्याचार्यकृता भाष्यटीका**

यत्प्रकाशसुखाभिन्नं यन्मन्त्रेण प्रकाशितम्।  
विवृतं ब्राह्मणे तत्स्यामदृश्यं ब्रह्म निर्भयम्॥१॥

 यजुर्वेदशाखाभेदतैत्तिरीयकोपनिषदं व्याचिख्यासुर्भगवान्भाष्यकारस्तत्प्रतिपाद्यं ब्रह्म जगज्जन्मादि-

**श्रीमदच्युतकृष्णानन्दतीर्थंकृता भाष्यटीका वनमाला**

विघ्नेश्वरं विघ्नशान्त्यै वाणी वाचः प्रवृत्तये।  
गुरून्गूढार्थभानाय प्रणमामि निरन्तरम्॥१॥

जगन्मङ्गलरूपाय सृष्टिस्थित्यन्तकारिणे।  
नमो लक्ष्मीसमेताय कृष्णाय परमात्मने॥२॥

परिपूर्णं नित्यशुद्धं निर्विशेषं स्वयंप्रभम्।  
सत्यानन्दस्वरूपं यत्तदहं ब्रह्म निर्भयम्॥३॥

आचार्यस्य प्रसादेन पूर्वपुण्यजन्मना।  
तैत्तिरीयकभाष्यस्य व्याख्यां कुर्वेऽतिभक्तितः॥४॥

 तैत्तिरीयकोपनिषदं व्याचिख्यासुर्भगवान्भाष्यकारस्तत्प्रतिपाद्यं ब्रह्म जगज्जन्मादिकारणत्वेन तटस्थ-

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

**केदारेशं च विश्वेशं ढुण्ढिं च गणनायम्।  
भाष्यकारं गुरुंश्चान्यान् प्रणमामि मुहुर्मुहुः॥**

१. तैत्तिरीयोपनिषत् संहिता वारुणी याज्ञिकी चेति त्रिविधा। तत्र प्रथमपाठके संहितोपासनाविधानात्

तस्य संहितेति व्यवहारः, द्वितीयतृतीययोः या ब्रह्मविद्या विधीयते तस्याः वरुणेन प्रवर्तितत्वात् तयोःवारुणीति प्रसिद्धिः। चतुर्थस्तु यज्ञोपयुक्तमन्त्रप्रचुरत्वात् याज्ञिकीति प्रसिद्धा। तत्राद्यानां त्रयाणांप्रपाठकानां भाष्यं श्रीमद्भिराचार्यैः प्रणीतम्।

**यैरिमे गुरुभिः पूर्वं पदवाक्यप्रमाणतः।  
व्याख्याताः सर्ववेदान्तास्तान्नित्यं प्रणतोऽस्म्यहम्॥२॥**

**तैत्तिरीयकसारस्य मयाऽऽचार्यप्रसादतः।  
विस्पष्टार्थरुचीनां हि व्याख्येयं सम्प्रणीयते॥३॥**

**नित्यान्यधिगतानि कर्माण्युपात्तदुरितक्षयार्थानि, काम्यानि च फलार्थिनां पूर्वस्मिन्ग्रन्थे। इदानीं कर्मोपादान**-

आनन्दगिरिटीका

कारणत्वेन ^(१)तटस्थलक्षणेन मन्दमतीन्प्रति सामान्येनोपलक्षितं, सत्यज्ञानादिना च स्वरूपलक्षणेन विशेषतोविनिश्चितं नमस्कारच्छलेन संक्षेपतो दर्शयति— **यस्माज्जातमिति**। निमित्तोपादानत्वयोः पञ्चम्याः साधारण्यादुभयविधमपि हेतुत्वमिहाविवक्षितम्। कार्यविलयस्य प्रकृतावेव नियतत्वाद्विशेषतः प्रकृतित्वमाह— **यस्मिन्निति**।

कार्यधारणस्य निमित्ते धर्मादावपि प्रसिद्धत्वात्साधारणकारणत्वमाह— **येनेति**

। ज्ञानात्मन इति स्वरूपलक्षणसूचनम्॥१॥

 गुरुभक्तेर्विद्याप्राप्तावन्तरङ्गसाधनत्वं ख्यापयितुं गुरून्प्रणमति—**यैरिति**। पदानि च वाक्यानि च प्रमाणंचानुमानादि तद्विवेचनेन व्याख्याता इत्यर्थः॥२॥

 चिकीर्षितं निर्दिशति— **तैत्तिरीयकेति**। व्युत्पन्नस्य पदेभ्य एव पदार्थस्मृतिसम्भवात्पदस्मारितपदार्थानां

संसर्गस्यैव वाक्यार्थत्वात्सूत्रकारेणोपनिषत्तात्पर्यस्य निरूपितत्वाच्च व्यर्थः पृथग्व्याख्यारम्भ इत्याशङ्क्याह—**विस्पष्टार्थेति**

। मन्दमतीनां स्वत एव निःशेषपदार्थंस्मरणासम्भवादुपनिषद्गतनिःशेषपदार्थानां विशिष्य निःसंशयंज्ञानं ये रोचयन्ते तेषामुपकारायेत्यर्थः॥३॥

 कर्मविचारेणैवोपनिषदो गतार्थत्वादुपनिषत्प्रयोजनस्य निःश्रेयसस्य कर्मभ्य एव सम्भवात्पृथग्व्याख्यारम्भोन युक्त इत्याशङ्कामपनेतुं कर्मकाण्डार्थमाह—**नित्यानीति**। “अथातो धर्मजिज्ञासा”इति **जैमिनिना** धर्मग्रहणेन

वनमाला

लक्षणेन सामान्येनोपलक्षितं सत्यज्ञानादिना स्वरूपलक्षणेन विशेषतो निश्चितं नमस्करोति— **यस्माज्जातमिति**। ज्ञानात्मन इति स्वरूपलक्षणं सूचितम्॥१॥

 गुरुभक्तेर्विद्याप्राप्तावन्तरङ्गसाधनत्वं ख्यापयितुं गुरून्प्रणमति— **यैरिति**। इमे क्रमेण व्याख्येयत्वेनबुद्धिस्थाः पदानि च वाक्यानि च प्रमाणानि च पदवाक्यप्रमाणानि। “सोऽकामयत” इत्यादौब्रह्मसत्त्वसाधकतया

विवक्षितान्यनुमानानि प्रमाणानि। तेषां पदवाक्यप्रमाणानां विवेचनपूर्वकं व्याख्याता इत्यर्थः। यद्वा पदं व्याकरणंतत्साधुत्वविचाररूपत्वात्, वाक्यं मीमांसा वेदवाक्यविचाररूपत्वात्, प्रमाणं न्यायशास्त्रं प्राधान्येन प्रत्यक्षादिप्रमाणविचारात्मकत्वात्; ततश्च पदवाक्यप्रमाणैःसाधनभूतैर्व्याख्याता इत्यर्थः॥२॥

 चिकीर्षितं निर्दिशति— **तैत्तिरीयकेति**। ननु व्युत्पन्नस्य पदेभ्य एव पदार्थस्मृतिसम्भवात्पदस्मारितपदार्थानां यथायोग्यं सम्बन्धस्यैव वाक्यार्थस्यावगन्तुं शक्यत्वात्सूत्रकारेण वेदान्ततात्पर्यस्य निरूपितत्वाच्च व्यर्थः

पृथग्व्याख्यारम्भ इत्याशङ्कयाह— **विस्पष्टार्थेति**

। मन्दमतीनां स्वत एव निःशेषपदार्थस्मरणासम्भवादुपनिषद्गतनिःशेषपदार्थानां निःसंशयज्ञानं येभ्यो रोचते तेषामुपकारायेत्यर्थः॥३॥

 उपनिषदः कर्मकाण्डेन नियतपौर्वापर्यसूचितं सम्बन्धं विशिष्य ख्यापयितुं कर्मकाण्डार्थं कीर्तयति— **नित्यानीति**। पूर्वस्मिन्ग्रन्थे नित्यानि कर्माणि सञ्चितदुरितक्षयार्थत्वेनाधिगतानि; तैश्च नित्यैरिह जन्मनि जन्मान्तरेषुवाऽनुष्ठितैः क्षीणपापस्य शुद्धान्तःकरणस्य कर्मानुष्ठानप्रयोजकाविद्याकामपरिहारद्वारा मुक्तिसिद्धये इदानीमुपनिषदि

ब्रह्मविद्या प्रस्तूयते निरूप्यत इत्यर्थः। तथा च कर्मणां ब्रह्मविद्यां प्रति चित्तशुद्धिद्वारा साधनत्वात्तत्प्रतिपादकयोरपि

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

१. तटस्थलक्षणम्— यावल्लक्ष्यकालमनवस्थितं व्यावर्तकं च (वेदा० परि०) यद्वा स्वरूपभिन्नत्वे सतिव्यावर्तकत्वं तटस्थलक्षणस्य लक्षणम्। स्वरूपमेव लक्षणं स्वरूपलक्षणमिति भेदः, तैत्तिरीयकसारःतच्छाखायाः सारभूतोपनिषत्।

**हेतुपरिहाराय ब्रह्मविद्या प्रस्तूयते। कर्महेतुः कामः स्यात्। प्रवर्तकत्वात्। आप्तकामानां हि कामाभावे स्वात्मन्यवस्थानात्प्रवृत्यनुपपत्तिः। आत्मकामत्वे चाऽऽप्तकामता। आत्मा हि ब्रह्म। तद्विदो हि परप्राप्तिं वक्ष्यति। अतोऽविद्यानिवृत्तौ स्वात्मन्यवस्थानं परप्राप्तिः। “अभयं प्रतिष्ठां विन्दते” “एतमानन्दमयमात्मानमुपसंक्रामति”इत्यादिश्रुतेः।**

आनन्दगिरिटीका

सिद्धवस्तुविचारस्य पर्युदस्तत्वान्नोपनिषदो गतार्थत्वमित्यर्थः। तानि च कर्माणि सञ्चितदुरितक्षयार्थानि “धर्मेण

पा

पमपनुदति”इति श्रुतेर्न निःश्रेयसार्थानि। न केवलं जीवतोऽवश्यकर्तव्यान्यधिगतानि, फलार्थिनां काम्यानि च।न तान्यपि निःश्रेयसार्थानि। “स्वर्गकामः” “पशुकामः” इत्यादिवन्मोक्षकामोऽदः कुर्यादित्यश्रवणात्। अतः संसारएव कर्मणां फलमित्यर्थः। कर्मकाण्डार्थमुक्त्वा तत्राविचारितमुपनिषदर्थमाह— **इदानीमिति**। कर्मणामुपादानेऽनुष्ठानेयो हेतुस्तन्निवृत्त्यर्थं ब्रह्मविद्याऽस्मिन्ग्रन्थ आरभ्यते। अतः सनिदानकर्मोन्मूलनार्थत्वादुपनिषदः कर्मकाण्डविरुद्धत्वान्नगतार्थत्वमित्यर्थः। कर्मानुष्ठाने हेतुर्नियोगस्तस्य प्रमाणसिद्धत्वान्न विद्यया विरोध इत्याशङ्कयाऽऽह— **कर्महेतुरिति**।

अ

स्येदं साधनमित्येतावच्छास्त्रेण बोध्यते। यस्य यत्राभिलाषः स तत्र प्रवर्तते कामत एव। अतो न नियोगस्यप्रवर्तकत्वसम्भावनाऽपीत्यभिप्रायः। सति कामे प्रवृत्तिरित्यन्वय उक्तः। कामाभावे न प्रवृत्तिरिति व्यतिरेकमाह—**आप्तेति**। अभिलषितविषयप्राप्तिः कामनिवृत्ती हेतुः। न विद्या। अतः कथं कर्महेतुपरिहाराय विद्यारम्भइत्याशङ्कयऽऽह— **आत्मकामत्वे चेति**। कामितविषयप्राप्त्या कामस्य तात्कालिकोपशममात्रं न तूच्छेदः। पुनविषयाकाङ्क्षादिदर्शनात्। आप्तकामताऽपि निरङ्कुशाऽऽत्मैव वस्तु नान्यत्ततोऽस्तीत्येवंरूपात्मकामत्वे सति भवति

कामयितव्याभावादेव। आत्मानं ह्यद्वयानन्दरूपमजानन्नेव व्यतिरिक्तं विषयं पश्यन्कामयते। ततः कामस्याऽऽत्माविद्यामूलत्वादात्मविद्यैव तन्निवृत्तिहेतुरित्यर्थः। भवत्वात्मविद्या कामविरोधिनी कर्महेतुपरिहाराय ब्रह्मविद्याप्रस्तूयत इति कथमुक्तं तत्राऽऽह —

**आत्मेति**। ^(१)आनन्दमयं परमात्मानमादय श्रुतिरुदाहृता।

वनमाला

कर्मकाण्डोपनिषदोः साध्यसाधनभावः सम्बन्ध इत्यर्थः। ननु कर्मकाण्डस्य चेत्पापक्षयद्वारा विद्यायां विनियोगः,

तर्हि पशुस्वर्गादिसाधनभूतानां काम्यकर्मणां तत्रोक्तिरसङ्गता तेषां विद्यासाधनत्वायोगादित्याशङ्कयाऽऽह— **काम्यानिचेति**। अयं भावः— काम्यानां फलार्थत्वेऽपि फलाभिसन्धिं विना कृतानां तेषां विद्यासाधनत्वमप्यस्त्येव, विविदिषावाक्येन नित्यकाम्यसाधारण्येन कर्मणां विद्यायां विनियुक्तत्वात् “अनाश्रितः कर्मफलम्”इत्यादिस्मृतिष्वपि तथोक्तत्वाच्च; कर्मकाण्डे फलार्थिनां काम्यकर्मविधानमपि विद्योपयोग्येवेति। कर्मोपादानहेतुपरिहारायेत्यत्र निर्दिष्टःकर्मप्रवृत्तिहेतुः क इति जिज्ञासायामाह — **कर्महेतुरिति**। अत्र यद्यप्यविद्यापि कर्मोपादानहेतुः, तथा च वक्ष्यति

“तस्मादविद्यादिकर्मोपादान हेतुनिवृत्तो” इति, तथाप्यविद्यायाः कामद्वारा कर्महेतुत्वात्कामो हेतुरित्युक्तम्। कामस्यैवप्राधान्येन कर्महेतुत्वं भगवता व्यासेनाप्युक्तम्— “यद्यद्धि कुरुते जन्तुस्तत्तत्कामस्य चेष्टितम्”इति। कामस्य कर्महेतुत्वेऽन्वयव्यतिरेको प्रमाणयति— **प्रवर्तकत्वादिति**

। कामे सति प्राणिनां प्रवृत्तिदर्शनादित्यर्थः। **आप्तकामानां हीति**

। अनुपपत्तिपदमभावपरम्। ततश्च आप्तकामानां प्राप्तस्वरूपानन्दानां स्वात्मनि स्वरूपानन्देऽवस्थानाद्धेतोः कामाभावेप्रवृत्त्यभावदर्शनादित्यर्थः। तेषां प्रवृत्त्यभावः प्रसिद्ध इति हिशब्दार्थः। नन्वाप्तकामत्वे को हेतुः?

तत्राह—**आत्मकामत्वे चेति**। आत्मैव काम आनन्दो यस्य साक्षात्कृतः स आत्मकामः, तस्य भाव आत्मकामत्वम्,तस्मिन्सत्याप्तकामता भवतीत्यर्थः। ननु ब्रह्मविद्यैवाप्तकामताहेतुः नात्मानन्दसाक्षात्कारवत्त्वम्; तत्राह— **आत्माच ब्रह्मेति**। “अयमात्मा ब्रह्म”इति श्रुतेरिति भावः। ब्रह्मविद आत्मानन्दप्राप्तौ मानमाह— **तद्विदो होति।** हियस्मात्परस्य स्वरूपानन्दस्य प्राप्तिं ब्रह्मविदः “ब्रह्मविदाप्नोति परम्” इति श्रुतिर्वक्ष्यति, तस्माद्ब्रह्मविदाप्तकामइत्यर्थः। नन्वात्मानन्दस्य नित्यप्राप्तत्वाद्विद्यया तत्प्राप्तिश्रुतिरनुपपन्ना; नेत्याह— **अत इति**। आत्मस्वरूपत्वेऽप्य

विद्यावृतत्वाद्विद्यया तदावरणनिवृत्तौ स्वात्मानन्दे यदभेदेनावस्थानं तदत्र परप्राप्तिविवक्षिता; अतो न विद्यावैयर्थ्यंशङ्केति भावः। ब्रह्मविदः परप्राप्तावेवान्यदपि वाक्यद्वयं पठति— **अभयमिति**

। ब्रह्मण्यभयं यथा भवति तथा

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_  

१. आनन्दमयं परमात्मानमिति— आनन्दमयो जीव इति भगवत्पादैः आनन्दमयाधिकरणे इह च श्रुतियुक्तिभिः समर्थितं यद्यपि, तथापि आनन्दमयप्राप्तेः तदभिमानत्यागरूपत्वात् तत्त्यागे पञ्चकोशातिरिक्तब्रह्मप्रकाशनात् आनन्दमयो ब्रह्मेति व्यवहृतम्। यद्वा वृत्तिकारमताभिप्रायेणेदम्।

ऐकभविकमतं, तन्निरासश्च।

** ननु काम्यप्रतिषिद्धयोरनारम्भादारब्धस्य चोपभोगेन क्षयान्नित्यानुष्ठानेन प्रत्यवायाभावादयत्नत एवस्वात्मन्यवस्थानं मोक्षः। अथवा निरतिशयायाः प्रीतेः स्वर्गशब्दवाच्यायाः कर्महेतुत्वात्कर्मभ्य एव मोक्ष इति चेन्न।कर्मानेकत्वात्। अनेकानि ह्यारब्धफलान्यनारब्धफलानि चानेकजन्मान्तरकृतानि विरुद्धफलानि कर्माणि सम्भवन्ति।**

आनन्दगिरिटीका

  एवं तावत्कर्मकाण्डेनागतार्थत्वात्कर्मभ्योऽसम्भाव्यमाननिःश्रेयसप्रयोजनत्वाच्चोपनिषदो व्याख्यारम्भंसम्भाव्य पुनरनारम्भवादिनोऽभिप्रायमुद्भावयति

—

**काम्यप्रतिषिद्धयोरिति**। आत्यन्तिकागामिशरीरानुत्पादे स्वरूपावस्थानं निःश्रेयसं, शरीरानुत्पादश्च हेत्वभावादेव सेत्स्यति किं ज्ञानार्थोपनिषदारम्भेणेत्यर्थः। मतान्तरमाह

—

**अथवेति**। यदेव स्वर्गसाधनं ज्योतिष्टोमादि तदेव मोक्षसाधनं, निरतिशयप्रीतेः स्वर्गपदार्थस्य मोक्षादन्यत्र

असम्भवात्सति शरीरे क्लेशावश्यंभावादित्यर्थः। ऐकभविकपक्षे आद्यं मतं प्रत्याख्याति—

**नेत्यादिना**। यद्यपि वर्तमानेदेहे काम्यं प्रतिषिद्धं च नाऽऽरभेत मुमुक्षुस्तथाऽपि सञ्चितस्यानेकस्य सम्भवाद्धेत्वभावोऽसिद्ध इत्यर्थः। प्रायणेनाभिव्यक्तानि सर्वाण्येव कर्माणि सम्भूयैकं शरीरमारभन्ते, तत्र सर्वेषामुपभोगेन क्षयितत्वात्सञ्चितं कर्मैव नास्तीतिशङ्कानिराकरणायोक्तम्—

**विरुद्धफलानीति**। स्वर्गनरकफलानां ज्योतिष्टोमब्रह्महत्यादीनामेकस्मिन्देहे भोगेन क्षयासम्भवात्प्रायणस्य सर्वाभिव्यञ्जकत्वे प्रमाणाभावाद्वलवता प्रतिबद्धस्य दुर्बलस्यावस्थानं सम्भवतीत्यर्थः। सम्भावना-

वनमाला

प्रतिष्ठां स्वात्मभावेनावस्थानं यदा विन्दते तदैवाभयं गतो भवतीत्यर्थः। आनन्दमयं परमात्मानमुपसंक्रामतिप्राप्नोतीत्यर्थः। इदं च वृत्तिकारमताभिप्रायेणोदाहृतम्, स्वमते आनन्दमयस्य जीवत्वादिति बोध्यम्।

 ननु जीवस्य शरीरेऽवस्थानं बन्धहेतुः, “न ह वै सशरीरस्य सतः प्रियाप्रिययोरपहतिरस्ति”

इति श्रुतेः;आत्यन्तिकेन शरीरसम्बन्धाभावेन युक्ते स्वस्वरूपेऽवस्थानं मोक्षः, “अशरीरं वाव सन्तं न प्रियाप्रिये स्पृशतः”इति श्रुतेः; स चात्यन्तिकः शरीरसम्बन्धाभावो ब्रह्मात्मैकत्वविद्यां विना कर्मभिरेव सिध्यति, किं विद्ययेति[^(१)मीमांसकः[^1] शङ्कते—

[^1]: "अयं एकदेशी अन्यो, न भाट्टः प्राभाकरो वा।"

**काम्येति**। काम्यं कर्म देवादिशरीरहेतुः, प्रतिषिद्धं कर्मतिर्यगादिशरीरहेतुः, नित्यनैमित्तिकाननुष्ठानं प्रत्यवायोत्पादनद्वारा नारक्यादिजन्महेतुः। तथा च मुमुक्षुणा सर्वात्मना काम्यप्रतिषिद्धयोरनारम्भात्सम्यङ्नित्यनैमित्तिकानुष्ठानेन प्रत्यवायानुत्पादाच्च न भाविजन्मप्राप्तिः, आरब्धफलयोश्च पुण्यपापयोरुपभोगेनैवनाशान्न ततोऽपि भाविजन्मप्राप्तिशङ्का; तथा च विद्यासम्पादनयत्नं विना मुमुक्षोरेवं वर्तमानस्यात्यन्तिकशरीर सम्बन्धाभावशब्दितः स्वात्मन्येवावस्थानलक्षणो मोक्षः सिध्यतीत्यर्थः। अत्र च शरीरसम्बन्धस्य कर्मनिमित्तकत्वात्“निमित्तापाये नैमित्तिकापायः” इति न्यायेन शरीरसम्बन्धाभावरूपमोक्षस्य कर्मसाध्यत्वोक्तिरिति ^(२)मन्तव्यम्।मीमांसक एव प्रकारान्तरमाह—

**अथवेति**। यानि कर्माणि स्वर्गसाधनत्वेन श्रुतानि तान्येव मोक्षसाधनम्, स्वर्गशब्दवाच्यस्य निरतिशयसुखस्य स्वरूपानन्दलक्षणान्मोक्षादन्यत्वासम्भवात् “यन्न दुःखेन संभिन्नं न च ग्रस्तमनन्तरम्। अभिलाषोपनीतं च तत्सुखं स्वःपदास्पदम्॥”इत्यर्थवादेन निरतिशयप्रीतेः स्वर्गशब्दवाच्यत्वावगमात्।

त्रिविष्टपादिजनितसुखे दुःखासंभिन्नत्वादिविशेषणानामसम्भवात्। तथा च निरतिशयप्रीतिरूपस्य मोक्षस्य कर्महेतुकत्वावगमात्कर्मभ्य एव मोक्षः सिध्यति, किं विद्यासम्पादनयत्नेनेत्यर्थः। तत्राद्यं मतं निराकरोति—

**न कर्मानेकत्वादिति**। कर्मणामनेकत्वसम्भवान्न विद्यां विना मोक्षसिद्धिरित्यर्थः। संग्रह विवृणोति—

**अनेकानि हीति**। कर्मानेकत्वप्रसिद्धिद्योतनार्थो हि शब्दः। तेषु कर्मसु यान्यनारब्धफलानि तेषामुपभोगेन क्षयासम्भवात्तानि शेषकर्माणितन्निमित्तशरीरारम्भ एवंवृत्तस्याप्युपपद्यत इत्यर्थः। नन्वनेकजन्मान्तरकृतानां सर्वेषामेव कर्मणां संभूय वर्तमान

ज

न्मारम्भकत्वसम्भवादनारब्धफलानि कर्माणि न सन्त्येव; नेत्याह—

**विरुद्धफलानीति**। स्वर्गनरकादिरूपविरुद्धफलवतां ज्योतिष्टोमब्रह्महत्यादीनां संभूयैकजन्मारम्भकत्वासम्भवेनैकस्मिञ्जन्मन्युपभोगेन तेषां क्षयासम्भवात्सन्त्येव

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_  
२. भाष्ये स्वात्मन्यवस्थानं मोक्ष इत्युक्तं तच्च कर्माभावात् शरीराभावेन सिद्ध्यति स च नित्यानुष्ठानादित्यर्थः।

अतस्तेष्वनारब्धफलानामेकस्मिञ्जन्मन्युपभोगक्षयासम्भवाच्छेषकर्मनिमित्तशरीरारम्भोपपत्तिः कर्मशेषसद्भावसिद्धिश्च“तद्य इह रमणीयचरणाः”“ततः शेषेण” इत्यादिश्रुतिस्मृतिशतेभ्यः। इष्टानिष्टफलानामनारब्धानां क्षयार्थानिनित्यानीति चेन्न। अकरणे प्रत्यवायश्रवणात्। प्रत्यवायशब्दो ह्यनिष्टविषयः। नित्याकरणनिमित्तस्य प्रत्यवायस्य[^2]दुःखरूपस्याऽऽगामिनः परिहारार्थानि नित्यानीत्यभ्युपगमान्नानारब्धफलकर्मक्षयार्थानि। यदि नामानारब्धफलकर्मक्षयार्थानि नित्यानि कर्माणि तथाऽप्यशुद्धमेव क्षपयेयुर्न शुद्धम्[^3]। विरोधाभावात्। न हीष्टफलस्य कर्मणः शुद्धिरूपत्वान्नित्यैर्विरोध उपपद्यते। शुद्धाशुद्धयोर्हि विरोधो युक्तः। न च कर्महेतूनां कामानां ज्ञानाभावे निवृत्त्यसम्भवादशेषकर्मक्षयोपपत्तिः। अनात्मविदो हि कामोऽनात्मफलविषयत्वात्। स्वात्मनि च कामानुपपत्तिर्नित्यप्राप्तत्वात्स्वयं चाऽऽत्मा परं ब्रह्मेत्युक्तम्। नित्यानां चाकरणमभावस्ततः प्रत्यवायानुपपत्तिरिति[^4]। अतः पूर्वोपचित-

[^2]: "प्रत्यवायशब्दस्य पापवाचित्वे तत्फलस्येत्यर्थः। तस्य नरकार्थकत्वे यथाश्रुतभाष्यमेव साधु।"

[^3]: " न शुद्धं = पुण्यकर्म।"

[^4]: "प्रत्यवायानुपत्तिः— प्रत्यवायो नरकः तदनुपपत्तिः “नासतो विद्यते भाव”इति भगवद्वचनात्।"

आनन्दगिरिटीका

मात्रमेतन्नात्र प्रमाणमस्तीत्याशङ्कयाऽऽह—

**कर्मशेषेति**। प्रेत्य स्वकर्मफलमनुभूय ततः शेषेण जन्म प्रतिपद्यन्त इतिस्वर्गादवरोहतां कर्मशेषसद्भावं दर्शयतीत्यर्थः। सञ्चितकर्मसद्भावमङ्गीकृत्य देहान्तरारम्भो न भविष्यतीत्याह—

**इष्टेति**। एतद्भाट्टानां सिद्धान्तविरुद्धमित्याह—

**नेति**। मुमुक्षुणाऽनुष्ठितस्य नित्यादेः सञ्चितकर्मक्षयार्थत्वाभ्युपगमेऽपिनाभिमतसिद्धिरित्याह—

**यदि नामेति**। यच्चाक्तं मुमुक्षुः काम्यानि वर्जयेदिति तदप्यसति विवेकबले दुर्घटम्। सतिमूलाज्ञाने कामोद्भवस्य दुर्निवारत्वादित्याह—

**न च कर्महेतुनामिति**। ननु कामो नाज्ञानमूलः। आत्मविदामपि कामदर्शनादित्यत आह—

**स्वात्मनि चेति**। सर्वं आत्मेति पश्यतां तत्त्वतो विषयाभावादेव कामानुपपत्तिः। अशनादिप्रवृत्तिनिमित्तं तु कामाभास एव। वास्तवाभिनिवेशाभावादित्यर्थः। तेषामप्यर्चिरादिमार्गेण ब्रह्मप्राप्तेः कामनाऽस्तीतिनाऽऽशङ्कनीयमित्याह—

**स्वयं चेति।** यच्चोक्तमकरणनिमित्तप्रत्यवायपरिहारार्थानि नित्यानीति तत्राऽऽह—

**नित्यानां चेति**।

वनमाला

शेषकर्माणीत्यर्थः। सञ्चितकर्मसद्भावे मानमाह—

**कर्मशेषसद्भावसिद्धिश्चेति**। तत्तत्र स्वर्गादवरोहतां मध्ये येइहास्मिँल्लोके रमणीयचरणाः पुण्यकर्माणः ते रमणीयां ब्राह्मणादियोनिं प्रतिपद्यन्त इति श्रुत्यर्थः। “प्रेत्य स्वकर्मफलमनुभूय ततः शेषेण जन्म प्रतिपद्यन्त” इति स्मृतिरपि स्वर्गादवरोहतां शेषकर्मसद्भावं दर्शयतीत्यर्थः। ननुसञ्चितकर्मणां सत्त्वेऽपि तेषां नित्यानुष्ठानेन क्षयान्न तैर्भाविजन्मप्राप्तिरिति शङ्कते—

**इष्टानिष्टेति**। नित्यानां सञ्चितकर्मक्षयफलकत्वंमीमांसकस्यस्वाभ्युपगमविरुद्धमिति दूषयति—

**नेति असुखरूपस्येति**[^5]। दुःखसाधनस्येति यावत्।**आगामिन इति**। नित्याकरणानन्तरमेव प्रसक्तस्येत्यर्थः। नित्यानां तदभ्युपगमेऽपि परस्य नाभिमतसिद्धिरित्याह—

[^5]: " भाष्ये पाठभेदोऽयम्। एवं स्वस्येति"

**यदि नामेति**। नित्यान्यनारब्धफलकर्मक्षयार्थानि सन्तु नामेत्यर्थः। “धर्मेण पापमपनुदति” इति शास्त्राच्छुद्धयशुद्धिरूपयोः सुकृतदुष्कृतयोरेव विरोधाच्च नित्यानि पापमेव नाशयेयुः, न सञ्चितपुण्यमपि; अतस्तत्पुण्यनिमित्तंभाविजन्म मुमुक्षोरवश्यंभावीत्यर्थः। विरोधाभावमेव साधयति—

**न हीत्यादिना**। यदुक्तं काम्यप्रतिषिद्धयोरनारम्भादिति, तत्र जन्मारभ्य प्रायणपर्यन्तं सर्वात्मना प्रतिषिद्धवर्जनं पुरुषेण कर्तुमशक्यम्, अतिनिपुणानामपिसूक्ष्मापराधदर्शनात् काम्यवर्जनमपि सर्वात्मना कर्तुमशक्यमित्याह—

**न चेति**। आत्मज्ञानं हि कामानामशेषतोनिवर्तकम्, “रसोऽप्यस्य परं दृष्ट्वा निवर्तते”इति स्मरणात्; ज्ञानाभावे च सति कामावश्यंभावात् काम्यानुष्ठानमपिकदाचिन्मुमुक्षोः प्रसज्यते, तद्वशाच्च जन्मापि स्यादित्यर्थः। अशेषकर्मक्षयोपपत्तिर्न चेत्यन्वयः। ननु आत्मज्ञानं नकामानां निवर्तकम्, आत्मविदोऽपि कामदर्शनादिति नेत्याह—

**अनात्मविदो हीति**। **फलविषयत्वादिति**। आत्मव्यतिरिक्तं किञ्चिदपि वस्तुतो नास्तीति मन्यमानस्यात्मविदः स्वव्यतिरिक्तफलाभावादिति भावः। तर्हिस्वात्मन्येवानन्दरूपे तस्य कामोऽस्तु; नेत्याह–**स्वात्मनि चेति**। नन्वात्मविदः प्राप्तस्वरूपानन्दस्यापि परब्रह्मप्राप्तौकामोऽस्ति; नेत्याह– **स्वस्येति**। विदुष इत्यर्थः। नित्यानुष्ठानेन च प्रत्यवायाभावादिति वदता त्वया यदि

दुरितेभ्यः प्राप्यमाणायाः प्रत्यवायक्रियाया नित्याकरणं लक्षणमिति “अकुर्वन्विहितं कर्म” इति हि शत्रुर्नानुपपत्तिः।अन्यथा अभावाद्भावोत्पत्तिरिति सर्वप्रमाणव्याकोप इति। अतोऽयत्नतः स्वात्मन्यवस्थानमित्यनुपपन्नम्।

आनन्दगिरिटीका

आगामि दुःखं प्रत्यवाय उच्यते। तस्य भावरूपस्य नाभावो निमित्तम्। “पापः पापेन”इति श्रुतेः निषिद्धाचरण

निमित्तत्वादुःखस्येत्यर्थः।

^(१)“अकुर्वन्विहितं कर्म निन्दितं च समाचरन्। प्रसज्जंश्चेन्द्रियार्थेषु[^6] नरः पतनमृच्छति॥”

[^6]: " प्रसज्जन्— विशेषासक्तिं कुर्वन्।"

इति शतृप्रत्ययादकरणस्यापि प्रत्यवायनिमित्तत्वमवगतमित्याशङ्कयाऽऽह—

**अतः पूर्वेति**। यदि यथावन्नित्यनैमित्तिकानुष्ठानमभविष्यत्तदा सञ्चितदुरितक्षयोऽभविष्यत्। न चायं विहितमकार्षीदित्यतः प्रत्यवायो भविष्यतीतिशिष्टैर्लक्ष्यते। यथा विचिकित्सञ्श्रोत्रिय इति। ततः शतृप्रत्ययस्यान्यथा व्युत्पन्नत्वान्न तद्वलादकरणे हेतुत्वमवगन्तुं

शक्यत इत्यर्थः। ननु—

लक्षणहेत्वोः क्रियाया इति शतृप्रत्ययस्योभयत्र विधाने सति किमिति हेतुत्वमेव न गृह्यतेतत्राऽऽह —**अन्यथेति**। भावरूपस्य कार्यस्य भावरूपमेव कारणमिति प्रत्यक्षादिभिरवगतं, शतृप्रत्ययादभावस्यहेतुत्वाभिधाने सर्वप्रमाणविरोधः स्यादित्यर्थः। ननु त्वयाऽप्यकरणस्य प्रत्यवायलक्षणत्वमिष्टम्। भाट्टैश्चानुपलम्भस्यअभावप्रमितिहेतुत्वमिष्यते। तार्किकैश्च प्रतिबन्धकाभावस्य तत्तत्प्रागभावस्य च तत्तत्कार्यव्यवस्थापकत्वमिष्यते।तत्कथं भावस्यैव ^(३)कारणत्वम्। तदुक्तम्— “भावो यथा तथाऽभावः कारणं कार्यंवन्मतः” इति। उच्यते।

अस्माभिस्तावदभावस्य स्वरूपेण कारणत्वं नेष्टम्। किन्तु तज्ज्ञानस्य प्रत्यवायगमकत्वमिष्टम्। तेन च रूपेण नप्रत्यवायजनकत्वमिष्यते। नित्याकरणाज्ञाने प्रत्यवायाभावप्रसङ्गात्। भाट्टानामपि च केषाञ्चिज्ज्ञातस्य योग्यानुपलम्भस्याभावप्रतिमिहेतुत्वं, ^(४)

सत्तया तु प्रमितिहेतुत्वेऽभावप्रमायाः प्रत्यक्षत्वापातः। तार्किकाणामपि प्रतिबन्धकाभावस्य कारणत्वे ^(५)

अन्योन्याश्रयत्वप्रसङ्गान्न प्रामाणिकत्वम्। प्रागभावस्यापि ज्ञातरूपेण जन्यज्ञापकत्वमेव। यस्मादिदं

वनमाला

प्रत्यवायस्य नित्याकरणजन्यत्वं विवक्षितम्, तदा तदपि न सम्भवतीत्याह—

**नित्यानां चेति**। **प्रत्यवायानुपपत्तिरिति**।प्रत्यवायोत्पत्तिर्नसम्भवतीत्यर्थः। ननु “अकुर्वन्विहितं कर्म निन्दितं च समाचरन्। प्रसज्जंश्चेन्द्रियार्थेषु नरःपतनमृच्छति॥” इति वचनगतशतृप्रत्ययादकरणस्य प्रत्यवायहेतुत्वमवगम्यते; अकरणात्प्रत्यवायोत्पत्त्यनुपगमे चशतृप्रत्ययानुपपत्तिरिति; नेत्याह—

**इत्यत इति**। वक्ष्यमाणरीत्या अकरणस्य प्रत्यवायाहेतुत्वादित्यर्थः। “लक्षणहेत्वोःक्रियायाः”इति सूत्रेण हेताविव लक्षणेऽपि शतुर्विधानादत्र लक्षणार्थं एव स इत्यर्थः। नन्वकरणेन प्रत्यवायक्रिया

कथं लक्ष्यते ? उच्यते—

यदि यथावन्नित्यानुष्ठानमभविष्यत्तदा सञ्चितदुरितक्षयोऽभविष्यत्, न चायं नित्यमकार्षीत्;ततः प्रत्यवायी भविष्यतीत्येवं नित्याकरणेन पूर्वजन्मसु सञ्चितेभ्यो दुरितेभ्यः प्राप्यमाणा दुःखरूपां प्रत्यवायक्रियाशिष्टैर्लक्ष्यत इति। ननु लक्षणे हेतौ च साधारणाच्छतृप्रत्ययादकरणस्य प्रतीतं हेतुत्वमेव कस्मान्नोपेयते? तत्राह—

**अन्यथेति**। अकरणस्य हेतुत्वे स्वीकृते सत्यभावाद्भाव उत्पद्यत इति प्रसज्येत अकरणस्याभावरूपताया उक्तत्वादित्यर्थः। तत्रेष्टापत्तिं वारयति—

**सर्वेति**। अभावस्य भावधर्माश्रयत्वायोग्यत्वं प्रत्यक्षादिप्रमाणसिद्धम्, अभावस्य

कारणत्वरूपभावधर्माश्रयत्वस्वीकारे तु प्रत्यक्षादिप्रमाणविरोधः स्यादित्यर्थः। न चैवमकरणस्य कथं ज्ञापकत्वं कथं

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

१. “अकुर्वन्विहितं कर्मे”त्यत्र लक्षणार्थे शतृप्रत्ययः लक्षणं ज्ञापनं नित्याकरणं भाव्यनिष्टं सूचयति,तत्कारणं तु नित्यकर्मकाले अनुष्ठितं कर्मान्तरमिति “स्वकाले यदकुर्वस्तत् करोत्यन्यदचेतनः। प्रत्यवायोऽपि तेन स्यात्”इति प्राचीनैरुक्तम्।

३. अप्रतिबद्धा सामग्री कारणं न तु प्रतिबन्धकाभावस्य कारणत्वम्। प्रतिबन्धकस्य तु कार्याकूलशक्तिविघटकत्वमेव।

४. **सत्तया हेतुत्वे प्रत्यक्षत्वापात इति**। ज्ञानाकरणकं ज्ञानं प्रत्यक्षमिति प्रत्यक्षलक्षणात्।

५. अन्योन्याश्रयत्वप्रसङ्गात्— कस्यचित् प्रतिबन्धकत्वे ज्ञाते तेन कार्यानुत्पत्तिर्ज्ञायते, कार्यानुत्पत्तौज्ञातायांतस्य प्रतिबन्धकत्वं ज्ञायते इत्यन्योन्याश्रयत्वं प्रतिबन्धकत्वज्ञाने।

 यच्चोक्तं निरतिशयप्रीतेः स्वर्गशब्दवाच्यायाः कर्मनिमित्तत्वात्कर्मारभ्य एव मोक्ष इति। तन्न। नित्यत्वान्मोक्षस्य। न हि नित्यं किञ्चिदारभ्यते लोके। यदारब्धं तदनित्यमित्यतो न कर्मारब्धो मोक्षः। विद्यासहितानां कर्मणांनित्यारम्भसामर्थ्यमिति चेत्। न। विरोधात्। नित्यं चाऽऽरभ्यत इति विरुद्धम्। यद्विनष्टं तदेव नोत्पद्यत इति प्रध्वंसाभाववन्नित्योऽपि मोक्ष आरभ्य एवेति चेन्न। मोक्षस्य भावरूपत्वात्। प्रध्वंसाभावोऽप्यारभ्यत इत्यभावस्य विशेषा-

आनन्दगिरिटीका

प्राङ्नाऽसीत्तस्मादिदानीं जातमिति। न तु जनकत्वं प्रागभावस्य नियतप्राग्भावित्वेन कारणत्वे प्राक्कालस्य^(१)स्ववृत्तितापातः। प्राग्भावित्वमपि चान्यथासिद्धमित्युक्तं— ^(२)**तत्त्वालोके**। यस्मादकरणनिमित्तप्रत्यवायपरिहारार्थं न नित्यंकर्म किन्तु “कर्मणा पितृलोकः”“सर्व एते पुण्यलोका भवन्ति” इति श्रुतेः पितृलोकप्राप्तिफलम्, तस्मान्न यथोक्तचरितस्य शरीरानुत्पाद इत्याह— **अयत्नत** इति। द्वितीयमतमनूद्य दूषयति— **यच्चोक्तमित्यादिना**। विद्यासहितेनापिकर्मणाऽऽरभ्यश्चेन्मोक्षस्तर्ह्यनित्य एव। यत्कृतकं तदनित्यमिति व्याप्तिदर्शनादित्युक्तं तत्र व्याप्तिभङ्गं मन्वानःशङ्कते— **यद्विनष्टमिति**। **भावरूपत्वादिति**। यद्भावरूपं कार्यं तदनित्यमिति व्याप्तेस्तव च मोक्षस्य निरतिशयप्रीतेर्भावत्वादनित्यत्वं स्यादेवेत्यर्थः। प्रध्वंसाभावस्य कार्यत्वमभ्युपगम्य यत्प्रध्वंसातिरिक्तकार्यं तदनित्यमितिव्याप्तिर्व्याख्यातैव। वस्तुतस्तु प्रध्वंसस्य कार्यत्वमपि नास्तीत्याह— **प्रध्वंसेति**। जन्याश्रयत्वं तावत्प्रध्वंसस्य नकार्यत्वम्। जनेनैरुक्तैर्भावविकारत्वाभ्युपगमात्। नापि प्रागसतः सत्तासमवायादिलक्षणम्। तदनभ्युपगमात्।

वनमाला

वाऽनुपलब्धेरभावज्ञापकत्वमिति वाच्यम्, अकरणानुपलब्ध्योर्ज्ञातयोरेव ज्ञापकत्वाभ्युपगमेन स्वरूपतस्तयोर्ज्ञानहेतुत्वाभावादित्यन्यत्र विस्तरः। मीमांसकस्याद्यप्रकारनिराकरणमुपसंहरति — **इत्यत इति**। उक्तप्रकारेण ब्रह्मज्ञानंविना यथावणितचरितस्यापि मुमुक्षोर्मोक्षासम्भवादित्यर्थः। अथ वेत्याद्युक्तमप्यनुद्य निराकरोति— **यच्चोक्तमित्यादिना**। किं केवलकर्मणां मोक्षारम्भकत्वं? विद्यासहितानां वा? नाद्य इत्याह— **तन्नेति**। ननु नित्यत्वेऽपि कर्म साध्यत्वंतस्य किं न स्यादिति; नेत्याह— **नहीति**। लोके यन्नित्यमात्मादि तत्किञ्चिदपि नारभ्यते, यद्धि घटाद्यारब्धंतदनित्यमिति व्याप्तिदर्शनादित्यर्थः। द्वितीयकल्पमनूद्य निराकरोति— **विद्यासहितानामिति**। विद्यारूपसहकारिमहिम्ना कर्मारभ्यस्यापि मोक्षस्य नित्यत्वं भविष्यतीति शङ्ककाभिमानः। **विरुद्धमिति**। विद्यारूपसहकारिमहिम्नातावत्कर्मसाध्ये मोक्षे कश्चिदतिशयो भविष्यति, “यदेव विद्यया करोति तदेव वीर्यवत्तरं भवति” इति श्रुतेः।स चातिशयो न नित्यत्वरूपः, “यत्कृतकं तदनित्यम्” इति व्याप्तिविरोधात् “तद्यथेह कर्मचितो लोकः क्षीयतेएवमेवामुत्र पुण्यचितो लोकः क्षीयते”इत्यादिश्रुतिविरोधाच्च; किं तु तदतिरिक्त उत्कर्षरूप एव वक्तव्य इतिभावः। किं च निरतिशयप्रीतेरात्मस्वरूपत्वेनारभ्यत्वायोगाच्च न विद्यासहितानां केवलानां वा कर्मणां मोक्षःफलम्। न च स्वर्गकामश्रुतिविरोधः, तत्र निरतिशयप्रीतिवाचकस्य स्वर्गशब्दस्य कर्मयोग्यतानुसारेण विषयजनितसुखविशेषे लाक्षणिकत्वोपपत्तेः। एतच्च बृहदारण्यकषष्ठाध्यायवार्तिके प्रपञ्चितम्, तत्रैव द्रष्टव्यम्। शङ्कते—**यद्विनष्टमिति**। यद्घटादि विनष्टं तत्पुनर्नोत्पद्यत इति दर्शनात् घटादिविनाशरूपस्य प्रध्वंसाभावस्य नित्यत्वंनिश्चीयते, तस्यानित्यत्वे तु विनष्टस्य घटादेः पुनरुत्पत्तिप्रसङ्गः स्यात्; ध्वंसप्रागभावानधिकरणकालस्य प्रतियोगिकालत्वनियमादित्यर्थः। ततः किम्? तत्राह— **प्रध्वंसाभाववदिति**। प्रध्वंसाभावस्य कार्यत्वमुपेत्य यद्भावकार्यंतदनित्यमिति व्याप्तिर्विवक्षिता; निरतिशयप्रीतिरूपा च मुक्तिर्भावरूपैव तवापि सम्मता, अतो न मुक्तर्नित्यत्वंसिध्यतीति दूषयति— **नेति**। परमार्थतस्तु प्रध्वंसस्य कार्यत्वं नास्तीत्याह— **प्रध्वंसाभावोऽपीति**। प्रध्वंसा-

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_  

१. स्ववृत्तितापातः— प्राक्कालवृत्तित्वविशिष्टत्वेन प्रागभावस्य कारणत्वं नाम तस्य नियतप्राक्कालवृत्तित्वं,ततश्च विशिष्टस्य नियतप्राक्कालवृत्तित्वे विशेषणेऽपि प्राक्कालवृत्तित्वे प्राक्कालवृत्तित्वमागतमितिस्ववृत्तिता।

२. तत्त्वालोक इति— तत्र ह्येवमुक्तम्, न च ज्ञानात् स्वप्रागभावनिवृत्तिः सति च प्रागभावे ज्ञानभावायोगात् अलब्धात्मकस्य घातकत्वानुपपत्तेः। निवृत्तेर्भावत्वेऽनवस्था।अभावत्वे च प्रागभावत्वप्रसङ्गः।सहभावित्वे च ज्ञानान्न स्यात् तन्निवृत्तिः। ज्ञानमज्ञानस्यैव निवर्तकमिति व्याप्तेः इति।

**भावाद्विकल्पमात्रमेतत्। भावप्रतियोगी ह्यभावः। यथा भिन्नोऽपि भावो घटपटादिभिर्विशेष्यते भिन्न इव घटभावःपटभाव इत्येवं निर्विशेषोऽपि भावाभावः क्रियागुणयोगाद्द्रव्यादिवद्विकल्प्यते। न ह्यभाव उत्पलादिवद्विशेषणसहभावी। विशेषणवत्त्वे भाव एव स्यात्। विद्याकर्मकर्तुर्नित्यत्वाद्विद्याकर्मसन्तानजनितमोक्षनित्यत्वमिति चेत्**

आनन्दगिरिटीका

नाप्युत्तरकालयोगः। कालेन सम्बन्धाभावात्। अवच्छेद्यावच्छेदकभावस्य सम्बन्धान्तरमूलकत्वदर्शनात्, तदुत्तरकालस्य प्रध्वंसावच्छेदकत्वं स्वभावश्चेदन्यावच्छेदकत्वं स्वभावो न स्यात्। तस्मादभावस्य निर्विशेषकत्वात्कार्यत्वंकल्पनामात्रपरमिति भावः। किञ्च, अभावस्य भावनिषेधमात्रस्वभावत्वाद्भावविरोधित्वाच्च न भावरूपो धर्मःसम्भवतीत्याह— **भावेति**। ननु— अभावश्चतुर्विधः। तत्रानित्यः प्रागभावः। प्रध्वंसादयस्तु नित्याः। ततः कथंनिर्विशेषत्वमित्याशङ्क्याऽऽह—

**यथा हीति**। विधिप्रत्ययस्यैकाकारत्वादेक एव भावोऽवच्छेदकभेदाद्भिन्न इवप्रकाशते जायते नश्यति च तथा निषेधप्रत्ययस्यैकाकारत्वादेक एवाभावोऽवच्छेदकभेदाद्भिन्न इव प्रकाशते जायतेनश्यति चेति क्रियायोगात्संख्यागुणयोगाद्द्रव्यवदभावो विकल्प्यते। न तु तत्त्वतः सविशेष इत्यर्थः। इतश्च नतत्त्वतः सविशेष इत्याह— **न हीति**। विशेषणं हि विशेष्यान्वयि प्रसिद्धम्। प्रतियोगिना च विशेषणेन नाभावस्य सहभावोऽस्ति। घटप्रध्वंसस्य नित्यत्वे घटस्यापि नित्यत्वप्रसङ्गात्। घटसहभावित्वे च तदभावत्वव्याघाताद्भावाभावयोःसहानवस्थानरूपविरोधाभ्युपगमात्। ततः प्रतियोगिविशेषादभावः सविशेषः कार्यत्वादिधर्मवानिति विभ्रममात्र मित्यर्थः। एवं प्रध्वंसदृष्टान्तेन शङ्कितं नित्यत्वं परिहृत्य प्रकारान्तरेणाऽऽशङ्कां निषेधति— **विद्याकर्मेत्यादिना**।विद्याकर्मणोः कर्ता नित्य इति साधनसान्तत्यात्साध्यसान्तत्यं न वाच्यम्। कर्तृत्वस्यानुपरमेऽनिर्मोक्षप्रसङ्गादुपरमेच साधनसान्तत्याभावान्मोक्षस्य विच्छित्तिः स्यादित्यर्थः। यस्मान्निःश्रेयसं ब्रह्मज्ञानं विना दुष्प्रापं तस्मादित्युप-

वनमाला

भावोऽप्यारभ्यत इति न सम्भवति, नैरुक्तैर्जनेर्भावपदार्थधर्मत्वप्रतिपादनविरोधेनाभावस्य भावरूपजन्माश्रयत्वा योगेन च प्रध्वंसाभावे जन्मरूपविशेषाभावाभ्युपगमादित्यर्थः। कथं तर्हि वादिनां प्रध्वंसाभावे जन्याश्रयत्वज्ञानमित्याशङ्क्य भ्रान्तिमात्रमेतदित्याह— **विकल्पमात्रमेतदिति**। ननु प्रध्वंसाभावस्य प्रतियोगिजन्यत्वाभावे तत्प्रतियोगिकत्वं न स्यादित्याशङ्क्य प्रागभावात्यन्ताभावयोरिव तस्य तत्प्रतियोगिकत्वं सम्भवतीत्याशयेनाह— **भावप्रतियोगी ह्यभाव इति**। अभावस्य भावप्रतियोगिकत्वं घटाभावः पटाभाव इति व्यवहारसिद्धमिति हिशब्दार्थः।नन्वभावे भावप्रतियोगिकत्वविशेषाभ्युपगमे तत्र जनिरूपविशेषोऽपि परमार्थोऽस्त्विति न शङ्कनीयम्, भावप्रतियोगिकत्वस्यापि तत्र परमार्थत्वासिद्धेरित्येतत्सदृष्टान्तमाह— **यथा हीति**। भावः सत्त्वम्, तच्च सर्वानुगतंसद्रूपं वस्तुतो निर्विशेषं ब्रह्मैव नान्यत्; तद्यथा एकमपि घटसत्त्वं पटसत्त्वमिति रीत्या भिन्नमिव घटादिभिर्विशेष्यते घटादिप्रतियोगिकत्वेन कल्प्यते, तथा घटो नास्ति पटो नास्तीति प्रतीयमानाभावोऽप्येक एव,समवायसत्ताजात्यादिवत् लाघवात्; स चाभावः सर्वविशेषरहितोऽपि भावेषु घटादिषु मुद्गराभिघातादिजनितक्रियायोगाद्घटादिप्रतियोगिकत्वेन जातत्वेन च वादिभिर्भ्रान्त्या परिकल्प्यते, द्वावभावावित्यादिव्यवहारात् संख्यागुणयोगमभावस्य मत्वा द्रव्यत्वेनाभावः केनचित्परिकल्प्यते। एतदुक्तं भवति— यथा ह्यभावस्य द्रव्यान्तर्भावमाशङ्कमानस्याभावे गुणाश्रयत्वद्रव्यत्वभ्रान्तिः तथा वादिनामपि तत्र वस्तुतो भावप्रतियोगिकत्वजन्माश्रयत्वादिरस्तीति भ्रान्तिरिति। अभावस्य वस्तुतो जन्मादिरूपभावधर्माश्रयत्वे बाधकमाह— **न ह्यभावइत्यादिना**। भावधर्माश्रयस्य भावत्वनियमप्रसिद्धिद्योतनार्थो हिशब्दः। **विशेषणसहभावीति**। विशेषणाश्रयइत्यर्थः। नन्वेकस्याभावस्य जन्मादिकल्पनास्पदस्य ब्रह्मतुल्ययोगक्षेमस्याङ्गीकारे द्वैतापत्तिरिति चेत्, नायं दोषः; भावाद्वैताभिप्रायेणास्य भाष्यस्य प्रवृत्त्युपपत्तेः। वस्तुतस्तु अयमभावो न ब्रह्मातिरिक्तः, ब्रह्मणि कल्पितघटादिप्रतियोगिकत्वात्कल्पितप्रतियोगि काभावस्याधिष्ठानानतिरेकादिति मन्तव्यम्। साध्यस्य मोक्षस्य स्वरूपेणनित्यत्वायोगेऽपि प्रवाहनित्यत्वं सम्भवतीति शङ्कते— **विद्याकर्मकर्तुरिति**। कर्तुरात्मनो नित्यत्वादात्मा सन्ततंविद्याकर्मणी कुर्वन्नेवास्ते; तथा च विद्याकर्मलक्षणसाधनसन्तानजनितो मोक्षोऽपि सन्ततोऽवतिष्ठते। प्रवाह-

गङ्गास्रोतोवत्। न। कर्तृत्वस्य दुःखरूपत्वात्। कर्तृत्वोपरमे च मोश्रविच्छेदात्। तस्मादविद्यादिकर्मोपादानहेतुनिवृत्तौस्वात्मन्यवस्थानं मोक्ष इति। स्वयं चाऽऽत्मा ब्रह्म। तद्विज्ञानादविद्यानिवृत्तिर्मोक्ष इति ब्रह्मविद्यार्थोपनिषदारभ्यते।उपनिषदिति विद्यच्यते। तच्छीलिनां गर्भजन्मजरादिनिशातनात्तदवसादनाद्वा ब्रह्मणो वोपनिगमयितृत्वादुपनिषण्णंवाऽस्यां परं श्रेय इति। तदर्थत्वाद्ग्रन्थोऽप्युपनिषत्।

शं सुखं प्राणवृत्तेरह्नश्चाभिमानी देवतात्मा मित्रो नोऽस्माकं भवतु। तथैवापानवृत्ते रात्रेश्चाभिमानौदेवतात्मा वरुणः। चक्षुष्यादित्ये चाभिमान्यर्यमा। बल इन्द्रः। वाचि बद्धौ च बृहस्पतिः। विष्णुरुरुक्रमो विस्तीर्णक्रमः पादयोरभिमानी। एवमध्यात्मदेवताः। शं नो भवत्विति सर्वत्रानुषङ्गः। तासु हि सुखकृत्सु विद्याश्रवणधारणोपयोगा अप्रतिबन्धेन भविष्यन्तीति तत्सुखकर्तृत्वं प्रार्थ्यते— शं नो भवत्विति।

आनन्दगिरिटीका

संहारः। ब्रह्मविद्यायामुपनिषच्छब्दप्रसिद्धिरपि विद्याया एव निःश्रेयससाधनत्वे प्रमाणमित्याह— **उपनिषदिति**। निशातनात्—शिथिलीकरणादित्यर्थः। अस्यां विद्यायां निमित्तभूतायां परं श्रेयो ब्रह्म जीवस्योपनिषण्णमात्मतयोपस्थितं भवतीत्यर्थः।

 एवमुपनिषदां व्याख्यारम्भं सम्भाव्य प्रतिपदव्याख्यामारभते— **शं सुखमित्यादिना**। **शं नो भवत्विति**।सुखकृद्भवत्वित्यर्थः। अध्यात्मप्राणकरणाभिमानिनीनां देवतानां सुखकृत्त्वं किमिति प्रार्थयते तत्राऽऽह—**तासु हीति**।

वनमाला

नित्यत्वे दृष्टान्तमाह— **गङ्गेति। नेति**। मुक्तिकालेऽपि साधनानुष्ठातृत्वरूपस्य कर्तृत्वस्यानुवृत्त्युपगमे मुक्त्युच्छेदः,तस्य दुःखात्मकत्वात्; एतद्दोषपरिहाराय तदा तदुपरमोपगमे च मोक्षस्यापि विच्छेदादनित्यत्वं तदवस्थमेवेत्यर्थः।**तस्मादिति**। मोक्षस्य साध्यत्वे नित्यत्वभङ्गप्रसङ्गादित्यर्थः। **काम आदिपदार्थः**। कर्मोपादानहेतोरविद्यादेर्निवृत्तौसत्यामित्यर्थः। ननु ब्रह्मात्मनाऽवस्थानं मोक्षः “ब्रह्म वेद ब्रह्मैव भवति” इति श्रुतेः, न त्वात्मन्यवस्थानमिति शङ्कांनिराकरोति— **स्वयं चेति।** नन्वविद्यादिनिवृत्तिरेव कर्मसाध्याऽस्तु, तथा च कर्मभिरेव मोक्ष इति नेत्याह—**तद्विज्ञानादिति**। कर्मणामविद्यानिवर्तने सामर्थ्याभावादिति भावः। इतिशब्दो विचारसमाप्त्यर्थं। एवं कर्मणांमुक्तिहेतुत्वं निरस्य आदौब्रह्मविद्या प्रस्तूयत इति यदुक्तं तदेवोपसंहरति— **अतो ब्रह्मविद्यार्थेति**। ब्रह्मविद्यायाएव मुक्तिसाधनत्वादित्यर्थः। ब्रह्मविद्यायामुपनिषच्छन्दप्रसिद्धिरपि विद्याया एव निःश्रेयसाधनत्वे प्रमाणमित्याशयेनोपनिषच्छब्दार्थमाह— **उपनिषदितीति**। अत्र सामीप्यवाचिना उपोपसर्गेण प्रतीचोब्रह्मसामीप्यमुच्यते। तच्चसामीप्यं तयोरभेदरूपं विवक्षितम्। निशब्दो निश्चयार्थः। तथा च उपसर्गद्वयेन तयोरभेदनिश्चयरूपा विद्योच्यते।विशरणावसादनगतयो धात्वर्थाः। क्विप्प्रत्ययश्चात्र कर्तरि विवक्षितः। ततश्च प्रत्यग्ब्रह्मैक्यगोचरा विद्याविदुषामनर्थं शातयति अवसादयति वा तान्ब्रह्म गमयतीति वा उपनिषत्पदेन सफला ब्रह्मविद्योच्यत इत्यर्थः।एतदेव विवृणोति— **तच्छीलिनामिति**। ब्रह्मविद्याभ्यासशीलवतामित्यर्थः। शातनं शिथिलीकरणम्, तेषां गर्भादीनामवसादनं नाशनम्। उपनिगमयितृत्वात् प्रत्यक्तया प्रापयितृत्वादित्यर्थः। एवमुपनिषत्पदस्य “

षद्लृ विशरणगत्यवसादनेषु”इति वैयाकरणप्रसिद्धिमनुसृत्यार्थत्रयं दर्शितम्। इदानीं स्वयमर्थान्तरमाह— **उपनिषण्णं वेति**। उपसामीप्येन विषयतया अस्यां विद्यायां ब्रह्मस्वरूपं परं श्रेयो नितरामबाधिततया स्थितिमित्यर्थः। उपनिषत्पदस्यग्रन्थं प्रसिद्धि घटयति— **तदर्थत्वादिति**। विद्याप्रयोजनकत्वाद्ग्रन्थोऽप्युपनिषत्पदेन निरूढलक्षणया व्यवह्रियतइत्यर्थः। अत्र व्याख्येयस्य ग्रन्थस्य ब्रह्मविद्यार्थत्वोक्त्या तस्य मानान्तरानधिगतं ब्रह्म विषयः। तद्विद्याद्वारा मुक्तिःप्रयोजनम्। तत्कामा धिकारीति सूचितं भवति।

 एवं विषयादिमत्त्वादुपनिषदो व्याख्यारम्भं समर्थ्यं व्याख्यामारभते— **शं सुखमित्यादिना**।

**शमित्यस्य**सुखकृदित्यर्थः। **चक्षुषीति**। चक्षुष्यादित्यमण्डले च वर्तमानस्तयोरभिमानीत्यर्थः। **बल** **इति**। बाह्वोर्बलेऽभिमानित्वेन वर्तमानो देव इन्द्र इत्यर्थः। वाचि बुद्धौ वागभिमानो गुरुरित्यर्थः। **विस्तीर्णक्रम इति**। त्रिविक्रमावतारेविस्तीर्णंपादोपेत इत्यर्थः। शरीरस्थप्राणकरणाभिमानिनीनां देवतानां सुखकृत्वं किमिति प्रार्थ्यते? अत्राह—**तासु हीति**। विद्यार्थश्रवणम्, श्रुतस्याविस्मरणं धारणम्, शिष्येभ्यः प्रतिपादनं विनियोगः। शमादिकमादिपदार्थः

** ब्रह्म विविदिषुणा नमस्कारवदनक्रिये वायुविषये ब्रह्मविद्योपसर्गशान्त्यर्थं क्रियेते। सर्वक्रियाफलानां[^7]तदधीनत्वाद्ब्रह्म वायुस्तस्मै ब्रह्मणे नमः प्रह्वीभावं, करोमीति वाक्यशेषः।नमस्ते[^8] तुभ्यं हे वायो! नमस्करोमीतिपरोक्षप्रत्यक्षाभ्यां वायुरेवाभिधीयते। किञ्च त्वमेव चक्षुराद्यपेक्ष्य बाह्यं सन्निकृष्टमव्यवहितं प्रत्यक्षं ब्रह्मासियस्मात्तस्मात्वामेव प्रत्यक्षं ब्रह्म वदिष्यामि। ऋतं यथाशास्त्रं यथाकर्तव्यं बुद्धौ सुपरिनिश्चितमर्थं तदपि त्वदधीन**

[^7]: "सर्वक्रियाफलानामिति “तस्मिन्नपो मातरिश्वा दधाति”इति ईशश्रुतेः।"

[^8]: "नमस्ते वायो— अत्र वायुर्हिरण्यगर्भः “वायुर्वैगौतम तत्सूत्रमि”ति श्रुतेः।"

**त्वत्त्वामेव वदिष्यामि। सत्यमिति स एव वाक्कायाभ्यां सम्पाद्यमानः सोऽपि त्वदधीन एव सम्पाद्य इति त्वामेवसत्यं वदिष्यामि। तत्सर्वात्मकं वाय्वाख्यं ब्रह्म मयैवं स्तुतं सन्मां विद्यार्थिनमवतु विद्यासंयोजनेन। तदेव ब्रह्मवक्तारमाचार्य वक्तृत्वसामर्थ्यसंयोजनेनावतु। अवतु मामवतु वक्तारमिति पुनर्वचनमादरार्थम्। ओं शान्तिः शान्तिःशान्तिरिति त्रिर्वचनमाध्यात्मिकाधिभौतिकाधिदैविकानां विद्याप्राप्त्युपसर्गाणां प्रशमार्थम्।**

इति श्रीमत्परमहंसपरिव्राजकाचार्यगोविन्दभगवत्पूज्यपादशिष्यश्रीमच्छङ्करभगवतः कृतौ  
तैत्तिरीयोपनिषच्छीक्षावल्लीभाष्ये प्रथमोऽनुवाकः

आनन्दगिरिटीका

श्रवणं गुरुपादोपसर्पणपूर्वकं वेदान्तानां तात्पर्यावधारणम्। धारणं श्रुतस्याप्यविस्मरणम्। उपयोगःशिष्येभ्योनिवेदनम्। अन्यद्ब्रह्म वायुश्चान्य इति नाऽऽशङ्कनीयमित्याह— **परोक्षेति**। ब्रह्मणे इति परोक्षेण “स ब्रह्म त्यदित्याचक्षत”इति श्रुतेः। वायुशब्देन च प्रत्यक्षतया निर्देशः। प्राणस्य प्रत्यक्षत्वादित्यर्थः। यद्यपि सूत्रात्मरूपेण वायुः परोक्षः

तथाऽप्याध्यात्मिकप्राणवायुरूपेण ब्रह्मशब्दवाच्यत्वेऽप्यपरोक्षत्वमित्याह—

**किञ्चेति।** बाह्यं चक्षुरादि रूपदर्शनाद्यनुमेयत्वाद्व्यवहितम्। प्राणस्त्वव्यवधानेन साक्षिवेद्यः[^9]सन्निहितश्च भोक्तुरिति चक्षुराद्यपेक्षया प्रत्यक्ष इत्यर्थः।बृंहणाद्ब्रह्म। प्राणकृतेन ह्यशनादिना शरीरादेर्बृहणं प्रसिद्धमित्यर्थः। यथा राज्ञो दौवारिकं कश्चिद्राजदिदृक्षुराह“त्वमेव राजे”ति तथा हार्दस्य ब्रह्मणो द्वारपं प्राणं हार्दं ब्रह्म दिदृक्षुर्मुमुक्षुराह—

[^9]: " वायोः ज्ञानशक्तिप्राधान्येनान्तःकरणत्वात् साक्षिप्रत्यक्षवेद्यत्वम्।"

**त्वामेव प्रत्यक्षं ब्रह्म वदिष्यामीति**। ब्रह्मवदनक्रिया प्राणदेवतास्तुत्यर्था। स्तुत्यन्तरमाह—

**ऋतमित्यादिना**॥१॥

इति
श्रीमत्परमहंसपरिव्राजकाचार्यश्रीमच्छुद्धानन्दपूज्यपादशिष्यानन्दज्ञानविरचितायां तैत्तिरीयोपनिषच्छाङ्करभाष्यटीकायांशीक्षावल्ल्यां प्रथमोऽनुवाकः

वनमाला

नमो ब्रह्मण इत्यादेस्तात्पर्यमाह—

**ब्रह्म विविदिषुणेति**। त्वं ब्रह्मेति वदनक्रिया ब्रह्मवदनक्रिया। **परोक्षेति**। नमोब्रह्मण इत्यत्र वायोः सम्बोधनाभावात्परोक्षतया निर्देश इत्यर्थः। उत्तरवाक्ये वायुपदेन सम्बोधनात्प्रत्यक्षतया

निर्देश इत्यर्थः। यद्वा ब्रह्मेति पारोक्ष्येण निर्देशः, वायोर्ब्रह्मशब्दितसूत्रात्मरूपेण परोक्षत्वात्, वायुशब्देन चप्रत्यक्षतया निर्देशः, प्राणवायुरूपेण नमस्कार्यस्य वायोः प्रत्यक्षत्वादित्यर्थः। किं चेत्यस्य त्वामेव प्रत्यक्षं ब्रह्मवदिष्यामीत्यनेन सम्बन्धः। वायोः प्रत्यक्षब्रह्मत्ववदने हेतुपरं त्वमेवेति वाक्यं व्याचष्टे—

**त्वमेव** **चक्षुराद्यपेक्ष्येत्यादिना**। बाह्यमप्रत्यक्षं चक्षुराद्यपेक्ष्य त्वमेव प्रत्यक्षं ब्रह्मासीति सम्बन्धः। प्रत्यक्षत्वे हेतुरव्यवहितत्वम्; तदेवविवृणोति—

**सन्निकृष्टमिति**। त्वगिन्द्रियसन्निकृष्टमित्यर्थः। **वदिष्यामीति**। वदामीत्यर्थः। ऋतसत्यशब्दयोः

अपुनरुक्तमर्थं वदन्नेव तौ व्याचष्टे—

**ऋतमित्यादिना**। **स एवेति**। शास्त्रानुसारेण कर्तव्यतया निश्चितार्थं एवेत्यर्थः।**त्वदधीन एवेति**। कर्मसम्पादनस्य प्राणवाय्वधीनत्वदर्शनादिति भावः। **सर्वात्मकमिति**। समष्टिव्यष्ट्यात्मकमित्यर्थः।वायोः सूत्रात्मरूपेण समष्टिशब्दितं व्यापकत्वम्, अस्मदादिप्राणरूपेण व्यष्टिशब्दितं परिच्छिन्नत्वं चेत्युभयं परोक्षप्रत्यक्षनिर्देशाम्यां प्रकृतमिति मत्वा तत्सर्वात्मकमिति सर्वनामप्रयोग इति मन्तव्यम्। **एवं स्तुतमिति**। उक्तप्रकारेण ब्रह्मवदनक्रियया स्तुतमित्यर्थः। इदमुपलक्षणम्। नमस्कृतं चेत्यपि द्रष्टव्यम्, तस्यापि पूर्वं कृतत्वात्।**आध्यात्मिकेति**

| ज्वरशिरोरोगादय आध्यात्मिकाः, चोरव्याघ्राद्युपद्रवा आधिभौतिकाः, यक्षराक्षसाद्युपद्रवा आधिदैविका इति विभागः|

इति तैत्तिरीयोपनिषद्भाष्यव्याख्यायां वनमालाख्यायां शीक्षावल्ल्यां प्रथमोऽनुवाकः

ॐ  

श्रीमत्सुरेश्वराचार्यविरचितं

तैत्तिरीयोपनिषद्भाष्यवार्तिकम्

श्रीमदानन्दगिरिटीकोपेतम्

अथ वार्तिके शीक्षावल्ल्यां प्रथमोऽनुवाकः

सत्यं ज्ञानमनन्तमेकममलं ध्वस्तान्धकारं परं निर्द्वैतं हृदि पद्ममध्यनिलयं निःशेषधीसाक्षिणम्। वेदान्तोपनिविष्टबोधविषयं प्रत्यक्तया योगिनां भक्त्या तं प्रणिपत्य वेदशिरसो वक्ष्यामि सद्वार्तिकम्॥१॥

यस्येदं सकलामलेन्दुकिरणप्रख्यैर्यशोरश्मिभिर्व्याप्तं यश्च कृपालुतापरवशश्चक्रे हितं दुःखिनाम्।यद्वाणीकुलिशावरुग्णमतयः पेतुर्दिशस्तार्किका भक्त्या पूज्यतमं प्रणम्य तमहं तद्भाष्यनीतौ यते॥२॥

श्रीमदानन्दगिर्याचार्यविरचिततैत्तिरीयोपनिषद्भाष्यवार्तिकटी का

कृष्णाय सच्चिदानन्दतनवे परमात्मने।  
नमो विधीयते त्रेधा गुरवे च तदात्मने॥१॥

श्रद्धाभक्ती पुरस्कृत्य सम्प्रदायानुसारतः।  
व्याख्यास्येऽहं यथाशक्ति तैत्तिरीयकवार्तिकम्॥२॥

 तैत्तिरीयकशाखोपनिषदस्तद्भाष्यस्य च वार्तिकमुक्तानुक्तदुरुक्तचिन्तात्मकं चिकीर्षुराचार्यश्चिकीर्षितस्य

वार्तिकस्याविघ्नपरिसमाप्तिप्रचयगमनाभ्यां शिष्टाचारपरिपालनाय च शास्त्रीयवस्तुतत्त्वानुस्मरणपूर्वकं तन्नमस्काररूपं मङ्गलाचरणं मुखतः सम्पादयन्नर्थादपेक्षितमनुबन्धजातं च सूचयन्नुद्देश्यस्यैकदेश[^10]

प्रतिजानीते— **सत्यमित्यादिना**

[^10]: "मूलभाष्ययोर्वार्तिकप्रणयनात् एकदेशो वेदशिरसो वार्तिकम्"

। तं प्रकृतं परमात्मानं प्रत्यञ्चं भक्तिश्रद्धाभ्यां प्रकर्षेण त्रिधा नत्वा वेदशिरसस्तैत्तिरीयकोपनिषदः सदबाधितन्यायसन्दृब्धं दुरुक्तादिचिन्तात्मकं वार्तिकं वक्ष्यामीति सम्बन्धः। उपनिषदः स्पष्टार्थतया वस्तुतो दुरुक्ताभावेऽपि दुरुक्तत्वभ्रान्त्या तच्चिन्तासिद्धः। अनुक्तं तु गुणोपसंहारन्यायेन तत्र चिन्तयितुं शक्यते। उक्तचिन्ता तु सुकरैव। प्रणतिविषयत्वेन

प्रकृतस्य परमात्मनस्तत्पदार्थस्यानृतविरोधित्वेनावितथत्वं सन्मात्रत्वं सर्वकल्पनाधिष्ठानत्वमुपन्यस्यति— **सत्यमिति**। तस्यैव जाड्यविरोधित्वेन चिन्मात्रत्वं स्वयंप्रकाशत्वं दर्शयति— **ज्ञानमिति**। तस्यैव कालतो देशतश्चापरिच्छिन्नत्वेनसर्वंगतत्वं नित्यत्वं च कथयति— **अनन्तमिति**। वस्तुतश्च परिच्छेदपरिहाराय सजातीयविजातीय भेदराहित्यमुदाहरति—**एकमिति**। एतस्यैव कार्यकारणसंस्पर्शशून्यत्वेन परमोत्कृष्टत्वमाचष्टे— **ध्वस्तेति**। समारोपितसकलविशेषविकलत्वमाह— **निर्द्वैतमिति**। तत्पदलक्ष्यमर्थमित्थमुपक्षिप्य त्वंपदार्थ निर्दिशति— **हृदीति**। हृदि पद्मं हृत्पद्मं प्रथमार्थे

सप्तमीप्रयोगादलुक्समासाद्वा, तस्य मध्यमेव निलयो यस्य तं बुद्धिस्थमात्मानमित्यर्थः। समष्टिबुद्धिविशिष्टं त्वंपदवाच्यमर्थमुक्त्वा तस्यैव लक्ष्यमर्थमाह— **निःशेषेति**। उक्तपदार्थद्वयविषयाणां पदानां मिथः सामानाधिकरण्येन सिद्धं पदार्थेक्यं वाक्यार्थभूतं शास्त्रीयं विषयं विवक्षन्नाह— **वेदान्तेति**। योगिनो ज्ञाननिष्ठाः संन्यासिनस्तेषां प्रत्यग्भावेनवेदान्तेषु तत्त्वमस्यादिवाक्येषु व्यवस्थितो यो बोधो ब्रह्माहमस्मीत्येवमात्मकस्तस्य विषयं परमात्मानं प्रत्यञ्चंप्रणिपत्य वार्तिकं वक्ष्यामीति योजना। अत्र चैक्ये विषये सूचिते विषयविषयिभावः सम्बन्धो ध्वनितः। ध्वस्तान्ध

कारमित्यादिना सर्वानर्थनिवृत्तिपरमानन्दप्राप्तिरूपे फले दर्शिते। तत्कामोऽधिकारी सिध्यतीति द्रष्टव्यम्॥१॥

 “यस्य देवे परा भक्तिर्यथा देवे तथा गुरावि”तिश्रुतेर्देवताभक्तिरिव गुरुभक्तिरपि विद्यायामन्तरङ्गसाधनमित्यङ्गीकृत्य विशिष्टगुणसङ्कीर्तनपूर्वकं गुरुविषयं प्रणामं प्रकुर्वन् अवशिष्टमु[^11]द्देश्यभागमभिदधाति— **यस्येत्यादिना**।

[^11]: "अवशिष्टं तैत्तिरीयकभाष्यवार्तिकप्रणयनम्"

**तैत्तिरीयकसारस्य मयाऽऽचार्य प्रसादतः।  
विस्पष्टार्थरुचीनां हि व्याख्येयं सम्प्रणीयते॥३॥**

**दुरितक्षयहेतूनि नित्यानि ब्राह्मणे ययुः।  
काम्यानि चेह कर्माणि दृष्टादृष्टफलानि तु॥४॥**

**विद्या प्रस्तूयतेऽथोर्ध्वं यथाभूतार्थबोधिनी।  
कर्मोपादानहेतूंस्तान्सैवोच्छेत्तुमलं यतः॥५॥**

तं भगवन्तं भाष्यकारं विशिष्टगुणविशिष्टं पूज्यतममस्मदाराध्यतमं भक्त्या श्रद्धया च प्रकर्षेण नत्वा तेनैव गुरुणा

कृतस्य तैत्तिरीयकभाष्यस्य नीतिर्नयनं विभजनं तत्राहं यते यत्नं करोमि। दुरुक्त्यादिनिरूपणरूपं वार्तिकंसम्पादयामीति सम्बन्धः। उक्तानुक्तचिन्ता तावदिह सुघटैव दुरुक्तचिन्ताऽप्यापाततो घटते। तत्राऽऽचार्यस्य निरतिशयकीर्तिमत्त्वं गुणमनुकीर्तयति— **यस्येति**। अशेषमपि खल्विदं विश्वं यस्य भगवतो भाष्यकारस्य यशोरूपै रश्मिभिर्व्याप्तमुपलभ्यते तानेव यशोरश्मीनशेषलोकानन्दयितृत्वेन विशिनष्टि— **सकलेति**। सकलस्य सम्पूर्णस्यामलस्यमेघनीहारादिमलसंस्पर्शविकलस्येन्दोश्चन्द्रमसो ये किरणा रश्मयस्तत्प्रख्यैस्तत्तुल्यैरिति यावत्। तस्यैव भाष्यकृतोदुःखितानां संसारिणां दुःखमुपलभ्य कृपालुतया परवशस्याऽऽत्मतत्त्वज्ञानादन्यत्र तदुद्धरणमपश्यतस्तेषां हितं

दुःखनिवृत्तिसाधनं प्रति प्रणेतृत्वं भाष्याद्यध्यात्मग्रन्थप्रणयनद्वारेण प्रसिद्धमित्याह— **यश्चेति**

। सम्यग्दर्शनमार्गप्रतिरोधकत्वेन प्रवृत्तानां वैशेषिकवैनाशिकादीनां तार्किकाणां भाष्यकारवचनसामर्थ्यादेव निवृत्तिरिति गुणान्तरमाह— **यद्वाणीति**

। यस्य वाणी यद्वाणी सैव कुलिशं वज्रं तेनावरुग्णा भग्ना मतिर्येषां ते तार्किका दिशः पेतुर्नष्टाइत्यर्थः। तमेवंविधं भाष्यकारं भक्त्या प्रणम्य तदीयभाष्यनीतौ यतेऽहमिति योजना॥२॥

 एवं परापरगुरु[^12]नमस्कारव्याजेन तैत्तिरीयोपनिषदस्तद्भाष्यस्य च वार्तिकं करोमीति श्लोकाभ्यामुक्तं तदेवच स्वकीयग्रन्थस्य सम्प्रदायपूर्वकत्वं दर्शयन्प्रकटयति— **तैत्तिरीयकेति**। तैत्तिरीयकशाखोपनिषदस्तद्भाष्यस्य चभाष्यकारप्रसादादेवेयं व्याख्या वार्तिकाख्या संशयविपर्यासव्यतिरेकेणाबाधितन्यायवती क्रियते। ननूपनिषदर्थस्यभाष्येण भाष्यार्थस्य च तदक्षरैरेव प्रतिपत्तुं शक्यत्वात्किमनया व्याख्ययेत्याशङ्क्य विशेषेण ये स्पष्टमर्थं रोचयन्तेतेषामियं व्याख्योपयुक्तेत्याह— **विस्पष्टेति**। हिशब्देनास्या व्याख्याया न्यायसंदृब्धत्वेनोपनिषत्तद्भाष्यार्थप्रकटीकरण

[^12]: "परगुरुः = ब्रह्म, अपरः = स्वगुरुः"

सामर्थ्यं द्योत्यते॥३॥

 ननु विधिकाण्डेनैवोपनिषदो गतार्थत्वात्तत्प्रयोजनस्य कर्मवशादेव सम्भवादवशिष्टार्थाभावादुपनिषदस्तद्भाष्यस्य च पृथग्व्याख्यारम्भो वृथेत्याशङ्क्य “नित्यानी”त्यादिभाष्यमाश्रित्य कर्मकाण्डार्थंमनुवदति— **दुरितेति**।सञ्चितस्य दुरितस्य क्षयः साध्यत्वेन हेतुरनुष्ठापको येषां नित्यनैमित्तिककर्मणां तानि ब्राह्मणशब्दिते विधायके काण्डेपूर्वस्मिन्ग्रन्थे सिद्धानि। न हि तानि निःश्रेयसप्रयोजनानि, “धर्मेण पापमपनुदती”ति श्रुतेरुपार्जितदुरितनिबर्हणार्थत्वाव

गमात्। तथा च “अथातो धर्मजिज्ञासे”ति सूत्रकृता धर्मग्रहणेन सिद्धवस्तुविचारस्य पर्युदस्तत्वान्नोपनिषदीविधिकाण्डेन गतार्थतेत्यर्थः। न केवलं जीवतोऽवश्यं कर्तव्यानि पूर्वकाण्डेऽपि गतार्थानि, किन्तु कामनानिबन्धनान्यपिचित्राकार्यादीनि[^13]दृष्टफलानि, अदृष्टफलानि च दर्शपूर्णमासज्योतिष्टोमादीनि तत्रैव सिद्धानि। न च तान्यपिमोक्षार्थानि स्वर्गकामः पशुकाम इतिवन्मोक्षकामः सन्निदं कर्म कुर्यादित्यश्रवणादतः संसारफलमेव कर्मेत्यभिप्रेत्याऽऽह—

[^13]: "चित्रया यजेत पशुकामः वृष्टिकामः कारीर्या यजेत"

**काम्यानि चेति**॥४॥

  कर्मकाण्डार्थमुक्त्वा तत्राविचारितमुपनिषदर्थं वदन्पूर्वोत्तरकाण्डयोः सङ्गति“मिदानीमित्यादिभाष्येण दर्शयति—

**विद्येति**। ऐहिकैर्जन्मान्तरीयैर्वा पुण्यकर्मभिरन्तःकरणशुद्ध्यनन्तरं तत्परिपाकतो विवेकवैराग्यसिद्धेरूर्ध्वं मुमुक्षुत्वेसत्यपेक्षितमोक्षसिद्ध्यर्थंमुपनिषच्छब्दिता विद्या प्रारभ्यते। सा च यथाभूतस्य ब्रह्मात्मैकत्वस्य प्रकटीभावहेतुरतोहेतुहेतुमल्लक्षणः सम्बन्धो द्वयोरपि काण्डयोरित्यर्थः। ननु कर्मणां पुरुषार्थहेतुत्वप्रसिद्धेर्मुमुक्षुंप्रत्यपि विशिष्टंकर्मैवोच्यतां किमिति विद्या प्रस्तूयते तत्राऽऽह—

**कर्मेति**। अन्वयव्यतिरेकाभ्यां कर्मानुष्ठाने कामादयो हेतवस्तानुच्छेत्तुं

विद्यैव शक्नोति। तत्कारणाविद्यानिराकरणहेतुत्वादतो विद्यैव मुमुक्षुंप्रत्यारब्धुं योग्येत्यर्थः॥५॥

स यथाकाम इत्येवं योऽकामश्चेति सादरम्।  
कामाकामैकहेतू नो बन्धमोक्षौ श्रुतिर्जगौ॥६॥

अपविद्धद्वये[^14] तत्त्वे सर्वदैवात्मरूपके।  
विपर्ययोऽनभिज्ञानात्ततः कामः क्रियास्ततः॥७॥

[^14]: "द्वयं = बन्धमोक्षौ"

यदज्ञानात्प्रवृत्तिर्या तज्ज्ञानात्सा कुतो भवेत्।  
तस्मात्सर्वप्रवृत्तीनामलं विद्योपशान्तये॥८॥

ऐकभविकमतं, तन्निरासश्च।

मोक्षार्थी न प्रवर्तेत तत्र काम्यनिषिद्धयोः।  
नित्यनैमित्तिके कुर्यात्प्रत्यवायजिहासया॥९॥

इति मीमांसकंमन्यैः कर्मोक्तं मोक्षसाधनम्।  
प्रत्याख्यायाऽऽत्म विज्ञानं तत्र न्यायेन निर्णयः॥१०॥

नैतदेवं भवेन्न्याय्यं विरुद्धफलदायिनाम्।  
सम्भवात्कर्मणां पुंसो भूयसां शास्त्रदर्शनात्॥११॥

अनारब्धफलानीह सन्ति कर्माणि कोटिशः।  
तद्य इहेति वचसो गम्यतां कर्मणां स्थितिः॥१२॥

**न चैकदेहे भोगोऽस्ति ब्रह्महत्याश्वमेधयोः।  
विरुद्धफलहेतुत्वान्मूढसात्त्विकदेहयोः॥१३॥**

 कामादीनां बन्धकारणकर्मप्रवृत्तिहेतुत्वं विवक्षित्वा कामादिनिवृत्त्या मोक्षो भवतीत्यर्थादुक्तम्। तत्रकामादिना बन्धे तन्निवृत्त्या मोक्षे च प्रमाणमाह— **स यथेति**॥६॥

 कामादेरपि कार्यत्वेन कारणापेक्षायां तत्कारणप्रदर्शनपूर्वकं तस्य प्रवर्तकत्वेन बन्धहेतुत्वं प्रकटयति— **अपविद्धेति**। प्रत्यगात्मनोऽपरिज्ञानं मिथ्याज्ञानकारणं तस्मात्कामादिस्ततश्च शुभाशुभव्यामिश्रप्रवृत्तिद्वारा सुखदुःखप्राप्तिरित्यर्थः॥७॥

 प्रतीचः स्वात्मन्यज्ञानान्मिथ्याज्ञानं तद्धेतुककामादिवशात्प्रवृत्तिरित्युक्तमयुक्तम्। विदुषोऽपि प्रवृत्तिदर्शनादित्याशङ्कयाऽऽह— **यदज्ञानादिति।** ज्ञानादूर्ध्वं बाधितानुवृत्तिव्यतिरेकेणाज्ञानहेतुकप्रवृत्तेरसम्भवे फलितमाह— **तस्मादिति**॥८॥

 ज्ञानान्मुक्तिरित्युक्ते सत्यैकभविकन्यायेन मीमांसकस्य शङ्कां काम्यप्रतिषिद्धयोरित्यादिभाष्योक्तामुद्भावयति— **मोक्षार्थीति**॥९॥

 प्रारब्धफलं तु कर्म भोगादेव क्षयं गच्छतीत्यङ्गीकृत्य यथावर्णितचरितस्य ज्ञानव्यतिरेकेण मोक्षो भवतीतिशरीरान्तरोत्पादे हेत्वभावादिति फलितमाह— **इति मीमांसकंमन्यैरिति**। युक्तिपर्यालोचनायां नायं पक्षः सम्भवतिदूषयति— **तत्रेति**॥१०॥

 तदेव “न कर्मानेकत्वादि”त्यादिभाष्यावष्टम्भेन स्पष्टयति— **नैतदिति**। यद्यपि मुमुक्षुर्वर्तमाने देहे काम्यं निषिद्धं वा बुद्धिपूर्वं नाऽऽरभते तथाऽपि सञ्चितस्यानेकस्य कर्मणः सम्भवादागामिनि देहे हेत्वभावस्यासिद्धिरित्यर्थः।साधारणेन प्रायणेनाभिव्यक्तानि सर्वाण्येव कर्माणि सम्भूयैकं शरीरं कुर्वन्ति। तत्र सर्वकर्मणामुपभोगेनक्षीणत्वान्नास्ति सञ्चितं कर्मेत्येतन्निराकर्तुं विरुद्धफलदायिनामित्युक्तम्। स्वर्गंनरकफलानां ज्योतिष्टोमब्रह्महत्यादीनामेकस्मिन्देहे भोगासम्भवात्त्प्रायणस्य सर्वकर्माभिव्यञ्जकत्वे च मानाभावाद्वलवता प्रतिबद्धस्य दुर्बलस्यावस्थानंसिद्ध्यतीत्यर्थः। प्रायणाभिव्यक्तेन बलवता कर्मणा प्रथममारम्भकेण प्रतिबद्धं दुर्बलं कर्मानारम्भकमवशिष्टमित्यत्रप्रमाणमाह— **शास्त्रदर्शनादिति**॥११॥

 कर्मानुवादपूर्वक शास्त्रमेव प्रकटयति— **अनारब्धेति**। इहेति कर्तुरुक्तिः। ‘तद्य इह रमणीयचरणा’इत्यादिवाक्यं स्वर्गादवरोहतां सुकृतदुष्कृताभ्यां मनुष्यादिलोके देहग्रहणं दर्शयति। ततो न स्वर्गप्रददेहारम्भकत्वेन सर्वकर्म क्षीणमित्यर्थः॥१२॥

 ननु ब्रह्महत्याश्वमेधयोः सुखदुःखफलत्वात्तयोश्चैकस्मिन्नेव देहे भोगसम्भवाद्विरुद्धफलदायित्वं कथं कर्मणामुच्यते तत्राऽऽह— **न चेति**। विरुद्धे देहे सुखदुःखफलहेतुत्वमश्वमेधब्रह्महत्ययोरित्यभ्युपगमात्तयोःसुखदुःखमात्र-फलत्वाभावाद्विरुद्धफलदायिनामित्यविरुद्धं विशेषणमित्यर्थः॥१३॥

**सप्तजन्मानुगं कार्यमेकस्यापीह कर्मणः।**  

**श्रूयते धर्मशास्त्रेषु किमुतानेककर्मणाम्‌॥१४॥**

**अनारब्धेष्टकार्याणां नित्यं चेद्ध्वस्तयेमतम्‌।  
नैवं स्वात्माक्रियाहेतु[^15]ं यतोऽनर्थं निहन्ति तत्‌॥१५॥**

[^15]: " स्वात्मा नित्यकर्मस्वरूपं तस्याक्रियेत्यर्थः"

**पापस्य कर्मणः कार्यं प्रत्यवायगिरोच्यते।  
नित्यैर्विरोधात्तद्धानिर्नत्विष्टफलदायिनः॥१६॥**

**कामश्च कर्मणो हेतुस्तस्योच्छित्तेर्नसम्भवः।**  

**प्रत्यग्वोधमृते यस्माद्सम्यगिदमुच्यते॥१७॥**

**यद्ध्यनात्मफलं तस्मे कर्मसर्वविधीयते।     
आप्तत्वादात्मनःकर्मनैव स्यादाप्तये ततः॥१८॥**

**नित्यानां चाक्रियाऽभावः प्रत्यवायस्ततः कुतः।**  

**न ह्यभावाद्भवेद्भावो मानं यस्मान्न विद्यते॥१९॥**

**पूर्वोपचितकर्मभ्यस्तस्मात्कर्तारमेति या।**  

**प्रत्यवायक्रिया तस्या लक्षणार्थःशता भवेत्‌॥२०॥**

**नित्यानामक्रिया यर्मान्लक्षयित्वैव सत्वरा।**  

**प्रत्यवायक्रियां तस्मान्लक्षणार्थे शता भवेत्‌॥२१॥**

**सर्वप्रमाणकोपः स्यादभावाद्भावसम्मवे।**  

**तस्मादयत्नतः स्थानमात्मनीत्यतिपेलवम्‌॥२२॥**

 यत्तु कर्माशयस्यैकभविकत्वं तदुदूषयति—

**सप्तजन्मेति।**अवयुत्यवादेन[^16] सप्तेत्युक्तमधिकजन्मग्रहणश्रवणात्‌।“श्वसूकरखरोष्ट्राणां गोजाविमृगपक्षिणाम्‌। चाण्डालपुल्कसानां च ब्रह्महा योनिमृच्छतीत्या”दिस्मरणादेकमेवकर्मानेकं जन्माऽऽरभते। किमु नानाविधं कर्मनानाविधदेहारस्भकमिति वक्तव्यमित्यर्थः॥१४॥

[^16]: "बहुषुप्राप्तेषु एकं पृथक्कृत्यवादेन"

 अनारन्धफलं शुभमशुभं वा सर्वमिह कृतं नित्यं कर्मनिवर्तयति। अतो ज्ञानाभावेऽपि मुमुक्षोर्वर्तमानदेहपाते मोक्षो भवतीति शङ्कते—

**अनारब्धेति**। ‘इष्टानिष्टफलानामि’त्यादिभाष्यादिष्टग्रहणमुपलक्षणार्थम्‌, नित्याकरणहेतुकानर्थनिवृत्तिरेव नित्यानुष्ठानफलमिति मीमांसकैरिष्टत्वान्न नित्यानुष्टानादनारन्धशुभाशुभनिवृत्तिरिति “न, अकरणेप्रत्यवायश्रवणादि”त्यादिभाष्येण परिहरत्ति—

**नैबमिति**॥१५॥

 किञ्चपापस्य कमेणोऽनारब्धफलस्य नित्यानुष्ठानान्निवृत्तावपि पुण्यस्य कर्मणो न ततो निवृत्तिरविरोधादितिवदन्‌ “यदि नामे”त्यादिभाष्यं व्याचष्टे—

**पापस्येति**॥१६॥

 यत्तु काम्यानि कर्माणि वर्जयेन्मुमुक्षुरिति तदिदानीं ‘न च कर्महेतुनामि’त्यादिभाष्येण दूषयति— **कामश्चेति**। यस्मात्कामस्य कर्महेतोरज्ञानकार्यत्वात्तत्त्वज्ञानमन्तरेण निवृत्तेरसम्भवस्तस्मा्यथावर्णितचरितस्य ज्ञानमन्तरेणमु

क्तिरित्ययुक्तमतो ज्ञानादेव मोक्षो न कर्मणेत्यर्थः॥१७॥

 किञ्च मोक्षस्य कर्मसाध्यत्वे न तावदुत्पाद्यत्वं नित्यत्वात्‌, नापि संस्कार्यत्वं निर्गुणत्वान्निर्दोषत्वाच्च, न चविकार्यत्वं कूटस्थत्वादाप्यत्वमपि नोपपद्यते तस्यात्मत्वेन नित्याप्तत्वादतो मोक्षे कर्म निरर्थकमित्याह—

**यद्धीति**। आत्मव्यतिरिक्तं फलं स्वर्गपशुपुत्रादि॥१८॥

  यदुक्तमकरणनिमित्तप्रत्यवायपरिहारार्थानि नित्यानि कर्माणीति तत्र “नित्यानां चे”त्यादिभाष्येणोत्तरमाह—

**नित्यानां चेति**। आगामिदुःखं प्रत्यवायस्तस्य भावरूपस्य नाभावो निमित्तं निषिद्धाचरणनिमित्तत्वाद्‌दुःखस्येत्यर्थः। अभावाद्भावोत्पत्यसम्भवं मानाभावेन साधयति—

**नहीति**॥१९॥

 “अकुर्वन्विहितंकर्मनिन्दितं च समाचरन्‌। प्रसज्जंश्चेन्द्रियार्थेषु नरः पतनमृच्छती”तिशतृप्रत्ययादकरणस्यापि प्रत्यवायनिमित्तत्वं प्रमितमित्याशङ्क्याऽऽह—

**पुर्वेति**। तस्मादित्यसतः सदुत्पत्त्यसम्भवादित्यर्थः॥२०॥

  उक्तमेवार्थं “अतः पूर्वोपचिते”त्यादिभाष्यावष्टम्भेन स्पष्टयति—

**नित्यानामिति**। यदि यथावन्नित्यनैमित्तिकानुष्ठानं स्यात्तदा सञ्चितदुरितक्षयोऽपि भवेन्न चायं विहितमकार्षीत्ततः प्रत्यवायी भविष्यतीति शिष्टैर्लक्ष्यते तेनशतृप्रत्ययस्यान्यथाऽपि सिद्धत्वान्न तद्वलादकरणस्य प्रत्यवायहैतुत्वसिद्धिरित्यर्थः॥२१॥

 ननु लक्षणहेत्वोः क्रियाया इति शतृप्रत्ययस्योभयत्र विधाने सति किमिति हेतुत्वमेव न गृह्यतेतत्रा‘न्यर्थ’त्यादिभाष्यं व्याचष्टे—

**सर्वेति**। सर्वस्य भावरूपस्य कार्यस्य भावरूपं कारणमिति प्रत्यक्षादिभिरवधारितं शतृप्रत्ययादभावस्य हेतुत्वाभिधाने सवंप्रमाणविरोधः स्यादित्यर्थः। अस्मत्पक्षे त्वकरणज्ञानस्यप्रव्यवायज्ञापकत्वम्‌।न च ते ज्ञातादकरणात्यत्यवायोत्पत्तिः। केवलात्प्रत्यवायाभावप्रसङ्गाद्योग्यानुपलब्धिरपि ज्ञातैवाभावप्रमितिहेतुः।

**निर्धूतातिशया प्रीतिः कर्महेतुरिति त्वया।  
यदभाणि तदन्याय्यं यथा तदभिधीयते॥२३॥**

**मुक्तेःकौटस्थ्यरूपत्वान्न तस्याः कर्मसाधनम्।  
स्वर्गादिवदनित्या स्याद्यदि स्यात्कर्मणः फलम्॥२४॥**

**अनित्यफलदायित्वं ज्ञानहीनस्य कर्मणः।  
कूटस्थफलदायित्वं विद्येतस्येति[^17] चेन्मतम्॥२५॥**

[^17]: "विद्येतः = विद्यासहितः"

**नैवमारभ्यमाणस्य ह्यनित्यत्वसमन्वयात्।  
न च प्राप्तमनित्यत्वं विद्या वारयितुं क्षमा॥२६॥**

**प्रध्वंसाभाववच्चेत्स्यात्कर्मकार्यमपि ध्रुवम्।  
भावात्मकत्वान्मोक्षस्य नैवमप्युपपद्यते॥२७॥**

**कार्यं प्रध्वसतोऽन्यद्यत्तदनित्यं क्रियोत्थितेः।  
घटादिवत्प्रतिज्ञायांविशिष्टत्वाददोषता॥२८॥**

**प्रध्वंसाच्छकलादि स्यात्तच्चानित्यं घटादिवत्।  
कल्पनामात्रतोऽभावो नैवाऽऽरम्यः स कर्मभिः॥२९॥**

**आविर्भावतिरोभावैर्धर्मिण्यां मृदि सर्वदा।  
धर्मा घटादयः सर्वे वर्तन्ते न त्वभावगाः॥३०॥**

प्रतिबन्धकाभावस्य तु कारणत्वमन्योन्याश्रयत्वादप्रामाणिकमित्यभिप्रेत्य यस्मादकरणनिमित्तप्रत्यवायपरिहारार्थंन नित्यं कर्म किन्तु श्रुतिप्रामाण्यात्पितृलोकादिप्राप्तिफलं तस्मान्न यथोक्तचरितस्य मुक्तिरित्युपसंहरति—

**तस्मादिति**॥२२॥

 स्वर्गकामवाक्ये स्वर्गशब्देन निरतिशयप्रीतेर्मुक्तेरुक्तत्वात्तद्धेतुत्वेन कर्मविधानात्कर्मसाध्यैव मुक्तिरिति द्वितीयंपूर्वपक्षं भाष्योक्तमनुभाष्य दूषयति—

**निर्धूतेति**॥२३॥

  मोक्षस्य कर्मकार्यत्वानुपपत्ति “नहीं”त्यादिभाष्येण साधयति—

**मुक्तेरिति।** आत्मत्वेन मोक्षस्य कूटस्थनित्यत्वान्न कर्मसाध्यतेत्युक्त्वा विपक्षे दोषमाह—

**स्वर्गादिवदिति**॥२४॥

 “विद्यासहितानामि”त्यादिभाष्येण कर्मसाध्यत्वेऽपि मोक्षस्य नानित्यत्वमिति समुच्चयवाद्याह—

**अनित्येति**॥२५॥

 विद्यासहितेनापि कर्मणा मोक्षश्चेदारभ्यते तर्हि यत्कृतकं तदनित्यमितिन्यायान्मोक्षानित्यत्वं दुर्निवारमिति“न विरोधादि”त्यादिना निरस्यति— **नैवमिति**। सहायीभूतविद्यासामर्थ्यादनित्यत्वं निवार्यतामित्याशङ्क्याऽऽह— **न चेति**। न तावत्प्रमाणजन्या विद्या मोक्षस्यानित्यत्वं वारयति अकारकत्वात्। उपासना तु स्वफलानित्यत्वमपिवारयितुमशक्ता कथं कर्मफलानित्यत्वं वारयतीत्यर्थः॥२६॥

 कर्मकार्यत्वे मोक्षस्यानित्यत्वं यत्कृतकं तदनित्यमितिव्याप्तिदर्शनादित्यत्र व्याप्तिभङ्गं शङ्कते— प्रध्वंसेति।यद्भावरूपं कार्यं तदनित्यमिति व्याप्तेस्तव मोक्षस्य निरतिशयप्रीतेर्भावरूपत्वादारभ्यत्वे स्यादेवानित्यत्वमितिदूषयति— **भावेति**॥२७॥

 यद्भावत्वे सति कृतकं तदनित्यमित्येतदेव साधयति— **कार्यमिति**। अनित्यमिति प्रतिज्ञायां कार्यत्वहेतोर्भावत्वेन विशिष्टत्वात्प्रतिज्ञाहेत्वोर्व्याप्तिभङ्गदोषवत्ता नास्तीति फलितमाह— **प्रतिज्ञायामिति॥**२८॥

 प्रध्वंसस्य कार्यत्वेऽपि नित्यत्वमभ्युपगम्योक्तं तदेवासिद्धमित्याह— **प्रध्वंसादिति**। नाशक्रियातः शकलादिकार्यं जायते तच्च घटादिवदनित्यमतो न भवदभिप्रेतो ध्वंसस्तत्कार्यं वाऽस्तीत्यर्थः। कस्तर्हि भवन्मते प्रध्वंसाभावस्तत्राऽऽह— **कल्पनेति**। प्रध्वंसस्यास्मन्मते शशविषाणवद्विकल्पमात्रत्वान्नित्यत्वानित्यत्वयोरभावान्नासौ व्यभिचारभूरित्यर्थः॥२९॥

 प्रध्वंसस्य शशविषाणकल्पत्वे घटादीनां सदा मृदादिषु विद्यमानत्वात्कपालाद्युत्पत्तावनुपलब्धिर्नसिध्येदित्याशङ्क्याऽऽह— **आविर्भावेति**। विद्यमानमपि घटादिकार्यविरोधिकार्यनिरुद्धत्वान्नोपलभ्यते कदाचिदित्यर्थः॥३०॥

**नास्त्यभावस्य सम्बन्धः क्रियया वा गुणेन वा।**  

**निरात्मकत्वान्नैवालं सम्बद्धुं केनचित्क्वचित्॥३१॥**

**तस्मात्स्यात्कल्पनामात्रो व्यवहारप्रसिद्धये।**  

**प्रध्वंसादिरभावोऽयं शिलापुत्रादिवन्मृषा॥३२॥**

**तस्मादविद्याव्युच्छित्तौ स्यादवस्थानमात्मनि।**  

**नचाविद्याप्रहाणं स्याद्ब्रह्मविद्यामृते क्वचित्॥३३॥**

**तस्माद्विद्याप्तये ज्ञेया प्रारब्धोपनिषत्परा।**  

**सैवाविद्यापनुत्त्यर्था विद्या चैवाऽऽत्मगामिनी॥३४॥**

**विद्यासंशीलिनां यस्माद्गर्भजन्माद्यशेषतः।**  

**उपमृद्नाति विद्येयं तस्मादुपनिषद्भवेत्॥३५॥**

**उपेत्य वा निषण्णं तच्छ्रेय आत्यन्तिकं यतः।**  

**तस्मादुपनिषज्ज्ञेया ग्रन्थस्तु स्यात्तदर्थतः॥३६॥**

शान्तिमन्त्रवार्तिकम्

**प्राणवृत्तेस्तथा चाह्नो देवता याऽभिमानिनी।**  

**मित्रः शं नः सुखं भूयादिति ब्रह्मेह याच्यते॥३७॥**

**रात्रेरपानवृत्तेश्चवरुणश्चाभिमानभाक्।**  

**शं नो भवतु सर्वत्र चक्षुस्थश्चर्यमा रविः॥३८॥**

  प्रध्वंसाभावस्य गुणो नित्यत्वं प्रागभावस्य चानित्यत्वं नाशक्रियावत्त्वमितरस्य चोत्पत्तिक्रियावत्त्वमितिपरस्य मतं तदपि न युक्तमित्याह— **नास्तीति**। तदेव स्फुटयति— **निरात्मकत्वादिति**॥३१॥

 प्रध्वंसादावभावे निरात्मके धर्मधर्मिभावस्य दुर्भणत्वात्कल्पनामात्रत्वमेवेत्युपसंहरति—**तस्मादिति**।चतुर्विधाभावव्यवहारसिद्ध्यर्थंमविद्याकल्पितोऽभावो न वास्तवोऽस्तीत्यर्थः॥३२॥

  काम्यप्रतिषिद्धवर्जनाद्युपायादात्मन्यवस्थानलक्षणस्य मोक्षस्य दुर्वचनत्वादविद्यातत्कार्यनिवृत्तौ तथाविधकैवल्यं ज्ञानादेवेत्युपसंहरति— **तस्मादिति**॥३३॥

 यतो ब्रह्मात्मैकत्वज्ञानादेव संसारकारणात्माविद्यानिवृत्तिस्तस्मादात्मज्ञानार्थत्वेनोपनिषदारम्भःसम्भवतिइत्यारम्भमुप-संहरति— **तस्माद्विद्येति**। तामेव विद्यां विशिनष्टि— **सैवेति**॥३४॥

  ब्रह्मविद्यायामुपनिषच्छब्दप्रसिद्धिरपि विद्याया एव निःश्रेयससाधनत्वे प्रमाणमित्यभिप्रे“त्योपनिषदितिविद्ये”त्यादिभाष्यं व्याचष्टे— **विद्येति**। सकारणसंसारस्य शिथिलीकरणादत्यन्तविनाशहेतुत्वाद्वा ब्रह्मविद्योपनिषच्छब्दवाच्येत्यर्थः॥३५॥

 आत्यन्तिकं श्रेयो ब्रह्म तद्विद्यानिमित्तमात्मनि निषण्णमात्मानं गमयत्यनया वा व्युत्पत्त्या ब्रह्मविद्योपनिषच्छब्दवाच्येत्याह— **उपेत्येति**। ब्रह्मविद्या चेदित्थमुपनिषच्छब्देनोच्यते कथं तर्हि ग्रन्थे तच्छब्दं प्रयुञ्जतेतत्राऽऽह— **ग्रन्थस्त्विति**॥३६॥

शान्तिमन्त्रवार्तिकम्

  एवमुपनिषदस्तद्भाष्यस्य च व्याख्येयत्वं प्रतिपाद्य प्रतिपदं व्याख्यामारभते— **प्राणवृत्तेरिति**। “शं नोमित्र” इत्यत्र मित्रशब्देन प्राणप्रवृत्तेरह्वश्चाभिमानी देवतात्मोच्यते स च नोऽस्माकं सुखकृद्भवत्विति सूत्रात्मकं ब्रह्ममुमुक्षुणा प्रार्थ्यते सप्तम्या[^18] वाक्यं गृह्यते॥३७॥

[^18]: "सप्तम्या = इहेति इत्यादिः"

  “शं वरुण”इत्यत्रापि वरुणशब्देनापानवृत्ते रात्रेश्चाभिमानभागी देवतात्मा कथ्यते। स चास्माकं सुखकृद्भवत्विति पूर्ववदेव सूत्रात्मकब्रह्मप्रार्थनामभिप्रेत्याऽऽह— **रात्रेरिति**। एवमुत्तरत्रापि ब्रह्मैव प्रार्थनाविषयभूतमित्याह— **सर्वत्रेति**। “शं नो भवत्वर्यमे”त्यत्रार्यमा चक्षुरभिभानी रविरादित्य इत्याह— **चक्षुस्थश्चेति**॥३८॥

**बले तु भगवानिन्द्रो वाचि बुद्धौ वृहस्पतिः।**  

**विष्णुश्चोरुक्रमः शं नो विस्तीर्णक्रमणो ह्यसौ॥३९॥**

**अध्यात्मदेवताः सर्वा मित्राद्याः शं भवन्तु नः।**  

**सुखकृत्सु हि तासु स्याद्विघ्नोपशमनं ध्रुवम्॥४०॥**

**श्रवणं धारणं चैवमुपयोगश्च सिध्यति।**  

**ज्ञानस्याप्रतिबन्धेन प्रार्थनीयमतो भवेत्॥४१॥**

**ब्रह्मविद्योपसर्गाणां शान्त्यर्थंवायुरूपिणे।**  

**ब्रह्मजिज्ञासुना कार्ये नमस्कारोक्तिकर्मणी॥४२॥**

**सर्वक्रियाफलानां हि ब्रह्माधीनत्वहेतुतः।**  

**वायवे ब्रह्मणे तस्मै प्रह्वीभावोऽस्तु सर्वदा॥४३॥**

**पारोक्ष्येण नमस्कृत्य प्रत्यक्षेण नमस्क्रिया।**  

**परोक्षसाक्षाद्रूपाभ्यां वायुरेवाभिधीयते॥४४॥**

**प्रत्यक्षं ब्रह्म हे वाय त्वमेवासीति संस्तुतिः।**  

**त्वामेवातो वदिष्यामि साक्षात्त्वमुपलभ्यसे॥४५॥**

  “शं न इन्द्रो बृहस्पतिरि”त्यत्र बलाभिमानी देवतात्मेन्द्रः, बृहस्पतिर्वागभिमानी बुद्ध्यभिमानी चेत्याह— **बल इति**। “शं नो विष्णुरि”त्यत्र विष्णुर्नाम पादाभिमानी देवतात्मा स चास्माकं सुखकृदस्तु तदाह— **विष्णुश्चेति**।तस्योरुक्रमत्वं स्फोरयति— **विस्तीर्णेति**॥३९॥

 व्याख्यातानां वाक्यानां संपिण्डितमर्थमाह— **अध्यात्मेति**। किमिति यथोक्ता देवताः प्रार्थ्यन्ते ब्रह्मजिज्ञासुभिरित्याशङ्क्य “तासु ही”त्यादिभाष्यार्थमाह— **सुखकृत्स्विति**॥४०॥

  तासु देवतासु सुखकृत्सु सतीषु वेदान्तश्रवणार्थं मुमुक्षूणामविघ्नेन गुरुपादोपसर्पणं सिध्यति ततश्चवेदान्तानां तात्पर्यावधारणं श्रवणं श्रुतस्याविस्मरणं धारणमुपयोगः शिष्येभ्यो निवेदनम्॥४१॥

  “नमो ब्रह्मण”इत्यादिवाक्यस्य तात्पर्यमाह— **ब्रह्मविद्येति**॥४२॥

 किमिति वायुरूपिणे ब्रह्मणे नमस्कारवन्दनक्रिये क्रियेते अन्यस्मै कस्मैचिद्देवतात्मने विघ्नोपशमनार्थंते किं न स्यातामित्याशङ्कय ‘सर्वक्रियाफलानामि”त्यादिभाष्यार्थमाह— **सर्वेति**। कर्मफलस्य सर्वस्य सूत्रब्रह्माधीनत्वात्तस्यैव नमस्कारवन्दनक्रिये नान्यस्येत्यर्थः॥४३॥

  “नमो ब्रह्मण” इत्येतावतैव वायुरूपिणे ब्रह्मणे नमस्कारस्यसिद्धत्वादुत्तरवाक्यमकिञ्चित्करमित्याशङ्क्याऽऽह— **पारोक्ष्येणेति**। “स ब्रह्म त्यदित्याचक्षत”इतिश्रुतेः ब्रह्मणः सूत्रस्याऽऽदौ पाराक्ष्येण नमस्कारः कृतस्तस्यैव वायुशब्देनप्रत्यक्षतया निर्देशः। प्राणस्य प्रत्यक्षत्वादतो न पौनरुक्त्यमित्यर्थः। साक्षात्त्वासाक्षात्त्वाभ्यां वायुब्रह्मणोर्भेदमाशङ्क्याऽऽह— **परोक्षेति**॥४४॥

  “त्वमेव प्रत्यक्षं ब्रह्मासी” त्यस्य तात्पर्यमाह— **प्रत्यक्षमिति।** हे वायो! तव सूत्ररूपेण पारोक्ष्येऽपि प्राणरूपेणअपरोक्ष्यमस्ति चक्षुरादि हि रूपदर्शनाद्यनुमेयत्वाद्वयवहितं^(१) साक्षिवेद्यं प्राणस्त्वव्यवधानेन साक्षिवेद्यः सन्निहितश्चभोक्तुरिति प्रत्यक्षो विवक्ष्यते प्राणकृतेनाशनादिना शरीरादेर्बृंहणप्रसिद्धेर्ब्रह्मत्वं च तवातिव्यक्तमतः “त्वमेव प्रत्यक्षंब्रह्मासी”ति वायुदेवतास्तुतिरत्र विवक्षितेत्यर्थः। “त्वामेव प्रत्यक्षं ब्रह्म वदिष्यामी”त्यस्य तात्पर्यमाह— **त्वामेवेति**।यथा कश्चन राजदर्शनार्थी राज्ञो दौवारिकं कञ्चिदुपलभ्य त्वमेव राजेति ब्रूते तथा हार्दस्य ब्रह्मणो द्वारपालं^(२) प्राणंप्रतीत्य हार्दं ब्रह्म दिदृक्षुर्मुमुक्षुरभिवदति त्वामेव प्रत्यक्षं ब्रह्म वदिष्यामीति। यतस्त्वं साक्षिणा साक्षादुपलभ्यसेतस्मात्त्वामेवाहं ब्रह्म वदिष्यामीति ब्रह्मवदनक्रिया प्राणदेवतायाः स्तुतिरेवेत्यर्थः॥४५॥

**\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_**

१. अनुमेयस्य चक्षुरादेः व्यवहितं साक्षिवेद्यत्वं यतः साक्षी स्वसम्बद्धं सर्वं प्रकाशयति चक्षुरादिश्चानुमितिद्वारैव सम्बध्यते अनुमितेरन्तःकरणधर्मत्वात्। प्राणस्तु अन्तःकरणाभेदात् स्वयमेव सक्षिणा संसृज्यते। तयोरभेदश्च “यो वै प्राणस्सा प्रज्ञे”त्यादिश्रुतिसिद्ध इत्यर्थः। ३०

२. द्वारपालमिति—तदुक्तं छान्दोग्यतृतीयाध्याये गायत्रीविद्यायां “तस्य वा एतस्य हृदयस्य पञ्च देवसुषयःस योऽस्य प्राङ्सुषिः स प्राणः”इत्युक्त्वा “ते वा एते पञ्च ब्रह्मपुरुषाः स्वर्गस्य लोकस्य द्वारपाः” इत्युक्तत्वात्। ३५

**यथाशास्त्रं यथाकार्यं बुद्धौ सुपरिनिश्चितम्।**  

**ऋतं तत्त्वदधीनत्वाद्वदिष्यामीति संगतिः॥४६॥**

**प्रयोगस्थं तदेव सत्यमित्यभिधीयते।**  

**तथापि त्वदधीनत्वाद्वदिष्याम्येव साम्प्रतम्॥४७॥**

**विद्यार्थिना स्तुतं सन्मां ब्रह्मावतु गुरुं च मे।**

**विद्याग्रहणवक्तृत्वशक्तिभ्यां नौ सदऽवतु॥४८॥  
विद्याप्राप्त्युपसर्गाणां त्रिः शान्तिरभिधीयते।**

**आचार्यशिष्ययोस्तस्यां ब्रह्म ज्ञातुं हि शक्यते॥४९॥**

**इति प्रथमोऽनुवाकः**

  “ऋतं वदिष्यामी”त्यस्य तात्पर्यार्थमाह—

**यथाशास्त्रमिति**। अग्निहोत्रादिलक्षणं कार्यं कर्तव्यं कर्मानतिक्रम्यतदेव शास्त्रानुरोधेन बुद्धौ सुपरिनिश्चितमनुष्ठेयत्वेन निर्धारितमृतमित्युच्यते तच्च त्वदधीनत्वात्त्वदात्मकत्वाच्चत्वामेव वदिष्यामीति देवतास्तुतिरेवेत्यर्थः॥४६॥

स्तुत्यन्तरमाह— **प्रयोगस्थमिति।** ऋतमेवानुष्ठीयमानं सत्यमुच्यते तदपि त्वदात्मकत्वात्त्वामेव वदिष्यामीति वाक्ययोः स्तुत्यर्थयोरपुनरुक्ततेत्यर्थः॥४७॥

 “तन्मामवत्वि”त्यादिवाक्यस्यार्थमाह—

**विद्यार्थिनेति**। उक्तप्रकारेण मया स्तुतं सद्ब्रह्म मामाचार्य चावतुरक्षत्वितिप्रार्थनायां केन रूपेण रक्षत्विति विवक्षायामाह—

विद्याग्रहणेति। श्रुत्यादिद्वारेणाऽऽचार्योपदिष्टस्य तत्त्वस्यग्रहणे सामर्थ्यं यथा मम श्रोतुर्न विहन्यते यथाऽऽचार्यस्य वक्तृत्वसामर्थ्यमप्रतिहतं भवति तथा शिष्याचार्ययोःशरीरद्वयं रक्षणीयमित्यर्थः॥४८॥

आचार्यस्य विद्योपदेशार्थं विद्याग्रहणार्थं च शिष्यस्य प्रवृत्तस्याऽऽध्यात्मिको—

ज्वरादिनिमित्तः (सह) चक्षुःश्रोत्रादिनिमित्तश्च, आधिभौतिको—

व्याघ्रचोरादिभयनिमित्तः, वर्षगर्जनादिप्रयुक्तश्च, आधिदैविको—

विघ्नः सम्भाव्यतेतस्य त्रिविधस्योपसर्गस्य विघ्नस्य परिहारार्थं त्रिः शान्तिरुच्यते तस्यां विघ्नोपशान्तौसत्यामेव ज्ञानोपदेशतद्ग्रहणसम्भवादिति पुनरुक्तिशङ्कां वारयति—

**विद्येति**॥४९॥

इति प्रथमोऽनुवाकः

अथ शीक्षावल्ल्यां द्वितीयोऽनुवाकः  

शीक्षां व्याख्यास्यामः। वर्णः स्वरः। मात्रा बलम्। साम सन्तानः। इत्युक्तः शीक्षाध्यायः॥१॥  

शीक्षां पञ्च  

इति द्वितीयोऽनुवाकः

  **अर्थज्ञानप्रधानत्वादुपनिषदो ग्रन्थपाठे यत्नोपरमो मा भूदिति शीक्षाध्याय आरभ्यते— शिक्षा शिक्ष्यतेऽनयेतिवर्णाद्युच्चारणलक्षणम्। शिक्ष्यन्त इति वा शिक्षा वर्णादयः। शिक्षैव शीक्षा। दैर्घ्यं छान्दसम्। तां शीक्षां व्याख्यास्यामो विस्पष्टमा समन्तात्कथयिष्यामः। चक्षिङः ख्याञादिष्टस्य व्याङ्पूर्वस्य व्यक्तवाक्कर्मण एतद्रूपम्।तत्र वर्णोऽकारादिः। स्वर उदात्तादिः। मात्रा ह्रस्वाद्याः। बलं प्रयत्नविशेषः। साम वर्णानां मध्यमवृत्त्योच्चारणंसमता। सन्तानः सन्ततिः। संहितेत्यर्थः। एष हि शिक्षितव्योऽर्थः। शिक्षा यस्मिन्नध्याये सोऽयं शीक्षाध्यायइत्येवमुक्त उदित उक्त इत्युपसंहार उत्तरार्थः॥**

इति श्रीमत्परमहंसपरिव्राजकाचार्यगोविन्दभगवत्पूज्यपादशिष्यश्रीमच्छङ्करभगवतः कृतौ  
तैत्तिरीयोपनिषच्छीक्षावल्लीभाष्ये द्वितीयोऽनुवाकः॥२॥

आनन्दगिरिटीका

 **यत्नोपरम इति**— स्वरोष्मव्यञ्जनप्रमादो मा भूदिस्यर्थः। अन्यथा विवक्षितार्थसिद्धिरेव न स्यात्। तदुक्तम्—

“मन्त्रो हीनः स्वरतो वर्णतो वा मिथ्याप्रयुक्तो न तमर्थमाह।  
स वाग्वज्रो यजमानं हिनस्ति यथेन्द्रशत्रुः स्वरतोऽपराधात्॥” इति।

 **लक्षणमिति।** लक्षणं शास्त्रम्। ऋटुरषाणां मूर्धा, इचुयशानां ताल्वित्यादि। तस्यान्यत्रैव सिद्धत्वादिहकर्मव्युत्पत्तिरेव शिक्षाशब्दस्य ग्राह्या। \[**रूपमिति**\] “चक्षिङः ख्यात्र”“वा लिटि”इति सूत्रेण ख्याञादिष्टोयस्तस्येदं रूपं न “ख्या प्रकथने”इत्यस्य सोपसर्गस्य, प्रयोगानभिधानादित्यर्थः[^19]॥२॥

[^19]: "शास्त्रे “ख्या प्रकथन”इति धातोः सार्वधातुकमात्रविषयत्वाभिधानादित्यर्थः।"

इति श्रीमत्परमहंसपरिव्राजकाचार्यश्रीमच्छुद्धानन्दपूज्यपादानन्दज्ञानविरचितायां
तैत्तिरीयोपनिषच्छाङ्करभाष्यटीकायांशीक्षावल्ल्यांद्वितीयोऽनुवाकः॥२॥

वनमाला

  शीक्षाध्यायारम्भस्य तात्पर्यमाह— **अर्थज्ञानेत्यादिना**। **यत्नोपरम इति**। अध्ययनकाले स्वरादिष्वौदासीन्यमित्यर्थः। स्वरवर्णादिव्यत्यासे च सत्यन्यथाऽर्थावबोधः प्रसज्येत; ततश्च नार्थप्रसङ्गः स्यात् “मन्त्रो हीनः स्वरतोवर्णतो वा”इत्यादिशास्त्रादिति भावः। नन्वेवं सति कर्मकाण्डेऽप्ययमध्यायो वक्तव्य इति चेत्, सत्यम्; अतएवोभयसाधारण्यायायं काण्डयोर्मध्ये पठितः। ननु तर्हि भाष्ये उपनिषद्ग्रहणमनर्थकम्; नानार्थकम्, उपनिषत्पाठेयत्नाधिक्यद्योतनार्थत्वोपपत्तेः। तथाहि— कर्मकाण्डे क्वचिदन्यथाऽर्थज्ञानपूर्वकान्यथानुष्ठानस्य प्रायश्चित्तेन समाधानंसम्भवति, “अनाज्ञातं यदाज्ञातम्”इत्यादिमन्त्रलिङ्गात्। ज्ञानकाण्डे सगुणनिर्गुणवाक्यानामन्यथाऽर्थावबोधे सतिसम्यगुपासनानुष्ठानतत्त्वज्ञानयोरलाभात्पुरुषार्थासिद्धिरेव स्यात्, प्रायश्चित्तेनात्र समाधानासम्भवात्। अतो यथावद्ब्रह्मबोधायोपनिषत्पाठे यत्नाधिक्यं कर्तव्यमिति द्योतनार्थत्वेनोपनिषद्ग्रहणमुपपद्यत इति।

  शीक्षाशब्दस्य द्वेधा व्युत्पत्ति दर्शयति— **शिक्ष्यत इत्यादिना**। लक्षणपदम्“अकुहविसर्जनीयानां कण्ठः,इचुयशानां तालु, ऋटुरषाणां मूर्धा, ऌतुलसानां दन्ताः”इत्यादिशास्त्रपरम्। नन्वेवं सति वर्णाद्यूच्चारणलक्षणंशिक्ष्यतेऽनयेति व्युत्पत्तिरयुक्ता, तल्लक्षणस्य शीक्षाशब्दितेऽध्याये शिक्षणादर्शनादित्याशङ्क्य व्युत्पत्त्यन्तरं दर्शयति—**शिक्ष्यन्त इति**। वेदनीयत्वेनोपदिश्यन्त इत्यर्थः। **चक्षिङ इति**। “चक्षिङः ख्याञ्” इति सूत्रेण ख्याञादिष्टो यस्यतस्येदं रूपम्, न तु “ख्या प्रकथने” इत्यस्य, तस्यार्धधातुके प्रयोगाभावादित्यर्थः। व्यक्ता वाक्कर्म क्रिया अर्थो यस्यतस्येत्यर्थः। **मध्यमवृत्त्येति**। अतिद्रुतत्वादिकं विनेत्यर्थः॥

इति तैत्तिरीयोपनिषद्भाष्यव्याख्यायां वनमालाख्यायां शीक्षावल्ल्यां द्वितीयोऽनुवाकः

अथ शीक्षावल्ल्यां द्वितीयोऽनुवाकः

**अर्थज्ञानप्रधानत्वाद्वेदान्तानां विपश्चिताम्।  
पाठे त्वयत्नो मा प्रापदिति शिक्षाऽभिधीयते॥५०॥**

**शिक्ष्यते ज्ञायते साक्षाद्वर्णाद्युच्चारणं यया।  
स्याद्वा कर्मणि शिक्षेति व्याख्यास्यामोऽधुना तु ताम्॥५१॥**

**अकारादिर्भवेद्वर्ण उदात्तादिः स्वरस्तथा।  
ह्रस्वदीर्घप्लुता मात्राः प्रयत्नश्च बलं स्मृतम्॥५२॥**

**समता साम वर्णानां वैषम्यस्य विवर्जनम्।  
सन्तानः संहिता तु स्यादिति शिक्षोपदिश्यते॥५३॥**

**इति द्वितीयोऽनुवाकः**

 प्रथमं शिक्षाध्यायारम्भे हेतुमाह—**अर्थज्ञानेति**। वेदान्तानां ब्रह्मात्मपरत्वात्कर्मकाण्डस्य च कर्मपरत्वाद्बुद्धिपूर्वकारिणामध्ययने स्वरोष्मव्यञ्जनेष्वनास्थासम्भवाद्विवक्षितार्थासिद्धिः स्यादित्याशङ्क्य तन्निवृत्त्यर्थमेतदध्यायप्रवृत्तिरित्यर्थः॥५०॥

 शिक्षाशब्दस्य द्विधा व्युत्पत्तिं सम्भावनया दर्शयति—

**शिक्ष्यत इति**। लक्षणशास्त्रस्यान्यत्रैव सिद्धत्वादिह
कर्मव्युत्पत्तिरेव ग्राह्येत्यङ्गीकृत्य वाक्यार्थमाह—

**स्याद्वेति**॥५१॥

 शिक्षितव्यानेव विभज्य दर्शयन्वर्णः स्वर इत्यादि व्याकरोति—

**अकारादिरिति** द्वाभ्याम्। वर्णादीनामेकस्यापि वैगुण्ये फलपर्यन्तं ज्ञानं न सिध्यति^(१) “मन्त्रो हीनः स्वरतो वर्णतो वा मिथ्या प्रयुक्तो न तमर्थमाहे”तिदर्शनादतो वर्णादयः सर्वे शिक्षितव्या भवन्तीत्यर्थः॥५२-५३॥

इति द्वितीयोऽनुवाकः

**\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_**

१. तैत्तिरीयसंहिताया द्वितीयकाण्डपञ्चमप्रपाठके उक्तं विश्वरूपाख्यः त्वष्टुः पुत्रः किञ्चित्कालं देवानांपुरोहित आसीत्। स च असुरस्त्रियां जातत्वात् असुरपक्षपाती सन्सर्वदेवसन्निधौ देवानामेव हविर्दातव्यमिति वदन्नपि परोक्षं रहसि असुरेभ्यो हविर्दातव्यमवोचत्। इदं चेन्द्रः ज्ञात्वा तं जघान। त्वष्टातु स्वपुत्रघातात् रोषितः इन्द्रघातकं पुत्रमभिलषन् यज्ञं कारयामास। तत्र च “स्वाहेन्द्रशत्रुर्वर्धस्वे”त्यजुहोत्। अत्र इन्द्रशत्रुपदे तत्पुरुषसमासे इन्द्रस्य शातयिता घातक इत्यर्थात् तस्य मनोरथपूर्तिर-

२० भविष्यत् परं तु सः भ्रमात् तत्पुरुषस्वरेण मन्त्रं न पपाठ अपि तु बहुव्रीहिस्वरेण, ततश्चेन्द्रः शत्रुःघातकः यस्येत्यर्थंलाभेनेन्द्रेण वध्य एव कश्चिद्वृत्रनामा असुरः प्रादुरभूत् स चेन्द्रेण हतः इति।तत्पुरुषस्वरः अन्तोदात्तस्वरः। बहुव्रीहौ तु प्रकृत्यापूर्वपदमित्युक्तेः पूर्वपदस्य प्रकृतिस्वर इति भेदः।

अथ शीक्षावल्ल्यां तृतीयोऽनुवाकः^(१)

सह

नौ यशः। सह नौ ब्रह्मवर्चसम्। अथातःस

ँ्हिताया उपनिषदं व्याख्यास्यामः। पञ्चस्वधिकरणेषु। अधिलोकमधिज्यौतिषमघिविद्यमधिप्रजमध्यात्मम्। ता महास

ँ्हिताइत्याचक्षते। अथाधिलोकम्। ^(२)पृथिवी पूर्वरूपम्। द्यौरुत्तररूपम्। आकाशः सन्धिः॥१॥

 **अधुना ^(३)संहितोपनिषदुच्यते। तत्र संहिताद्युपनिषत्परिज्ञाननिमित्तं यद्यशः प्रार्थ्यते तन्नावावयोः शिष्याचार्ययोः सहैवास्तु। तन्निमित्तं च यद्ब्रह्मवर्चसं तेजस्तच्च सहैवास्त्विति शिष्यवचनमाशीः। शिष्यस्य ह्यकृतार्थत्वात्**

**प्रार्थनोपपद्यते नाऽऽचार्यस्य। कृतार्थो ह्याचार्यो नाम भवति। अथानन्तरमध्ययनलक्षणविधानस्य पूर्ववृत्तस्य, अतःयतोऽत्यथं ग्रन्थभाविता बुद्धिर्न शक्यते सहसाऽर्थज्ञानविषयेऽतारयितुमित्यतः संहिताया उपनिषदं संहिताविषयं**

आनन्दगिरिटीका

 संहिता वर्णानां सन्निकर्षस्तद्विषयमुपासनं प्रथमं कथ्यत इत्याह—

**अधुनेति**। सन्निधानाच्च स्वशाखासंहितैव ग्राह्या। शं नो मित्र इत्याशीर्वादः कृत्स्नोपनिषच्छेषः। संहितोपनिषच्छेषमाशीर्वादान्तरमाह— **तत्रेति**। वस्तूपासनं हित्वा प्रथमतः शब्दोपासनविधाने हेतुरतः शब्देनोक्त इत्याह—

**यतोऽत्यर्थमिति**। पञ्चस्विति सप्तमी

वनमाला

 अथातः संहिताया इत्यादेस्तात्पर्यमाह— **अधुनेति**। वर्णानामत्यन्तसामीप्यं संहिता, तद्विषयोपनिषदुपासनमिदानीमुच्यत इत्यर्थः। शं नो मित्र इत्याशीर्वादः कृत्स्नोपनिषच्छेषः। संहितोपनिच्छेषमाशीर्वादान्तरं प्रथममाह—**तत्रेति**। उपनिषत्परिज्ञानमुपासनविषयकं ज्ञानम्; तच्च शिष्यस्याचार्योपदेशजनितमाचार्यस्य च तदुपदेशप्रयोजकम्,तन्निमित्तकं यश इत्यर्थः। **तेज इति**। मुखकान्त्यादिरूपमुपनिषत्परिज्ञाननिमित्तकमित्यर्थः। ननु सहैवास्त्वितिकेन प्रार्थ्यते? तत्राह— **शिष्यवचनमिति**। तत्र विनिगमकमाह—

**शिष्यस्य हीति**। तस्याकृतार्थत्वं प्रसिद्धमितिहिशब्दार्थः। नन्वाचार्योऽप्यकृतार्थं एव शिष्यसापेक्षत्वादिति; नेत्याह—

कृतार्थो होति। न ह्याचार्यस्य स्वप्रयोजनसिद्धयर्थं शिष्यापेक्षास्ति, किं तु केवलं तदनुग्रहार्थमेवाचार्यप्रवृत्तिरिति भावः। नन्वेवमाचार्यस्य शिष्येण किमर्थंयशआदि प्रार्थ्यते? स्वार्थमेवेति ब्रूमः, यशस्विनः शिष्या हि लोके यशस्विनो भवन्ति; यशस्विनां च लाभपूजादिकंफलं प्रसिद्धम्; अतः स्वार्थमेव शिष्यो गुरोर्यशः प्रार्थयत इत्यनवद्यम्। पूर्ववृत्तस्यानन्तरमिति सम्बन्धः। वस्तूपासनंहित्वा प्रथमतः शब्दोपासनविधाने हेतुरतःशब्देनोक्त इत्याह—

**यतोऽत्यर्थमिति**। ज्ञानमुपासनम्, तदेव विषयः,

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_  

१. तृतीयानुवाके संहितोपासनमुच्यते। उपासनसामान्ये केचन विषया ब्रह्मसूत्रोक्ताः स्मर्तव्याः। आसीनःसम्भवात्— उपास्तौ आसनादिनियमः नास्ति आसीनस्यैव चित्तैकाग्र्यंसम्भवेत्। तिष्ठतः देहधारणेमनः व्याप्रियेत, शयानस्य अकस्मात् निद्रा समागच्छेत् (४-१-७)। यत्तैकाग्रता तत्राविशेषात्—(४-१-११) उपासनासु दिग्देशकालादिनियमोऽपि नास्ति। चित्तैकाग्र्यमुपासनायामावश्यकं, तत् यत्रदेशे काले वा सम्पद्यते स एवाश्रयणीयः।

२. “पृथिवी पूर्वरूपमि”त्यत्र पूर्ववर्णस्य पृथिवीदेवतादृष्ट्या उपासनं कार्यं तादृशोपासनसंस्कृतस्य पूर्ववर्णस्यफलजनकत्वं द्रष्टव्यं निकृष्टे उत्कृष्टदृष्टिः कर्तव्येति ब्रह्मदृष्टिरुत्कर्षादित्यनेन (४-१-५) व्युत्पादनात्।

३. **संहितोपनिषत्—**न केवलं तैत्तिरीयके अपि तु ऐतरेयोपनिषद्यपि अथातः संहिताया उपनिषत् पृथिवी पूर्वरूपं द्योरुत्तररूपमित्यादि। इदमुपासनाद्वयं एकमेव न भिन्नम्— इति सर्ववेदान्तप्रत्ययं चोदनाद्यविशेषात् इत्यधिकरणन्यायात् (ब्र. सू. ३-३-१)। उपासनयोरैक्ये इतरत्र श्रूयमाणाः अतिरिक्तधर्माःइतरत्राप्युपसंहार्याः— इति “उपसंहारोऽर्थाभेदात्”इत्यधिकरणे (३-३-५) निर्णीतम्। अनेन न्यायेनऐतरेयकगतं तैत्तिरीये उपसंहर्तव्यम्। तैत्तिरीयकगतं अग्निः पूर्वरूपं इत्यादि ऐतरेयके उपसंहार्यम्।तत्त्वं तु ऐतरेयकतैत्तिरीययोः संहितोपासनायां महद्वैलक्षण्यं दृश्यत इति तयोर्भेद एवेति **सायणाचार्याः**।

**वायुः सन्धानम्। इत्यधिलोकम्। अथाधिज्यौतिषम्। अग्निः पूर्वरूपम्। आदित्य उत्तररूपम्।  
आपः सन्धिः। वैद्युतः सन्धानम्। इत्यधिज्यौतिषम्। अथाधिविद्यम्। आचार्यः पूर्वरूपम्॥२॥**

दर्शनमित्येतद्ग्रन्थसन्निकृष्टामेव व्याख्यास्यामः। पञ्चस्वधिकरणेष्वाश्रयेषु ज्ञानविषयेष्वित्यर्थः। कानि तानीत्याह—अधिलोकं लोकेष्वधि यद्दर्शनं तदधिलोकम्। तथाऽधिज्यौतिषमधिविद्यमधिप्रजमध्यात्ममिति। ता एता पञ्चविषयाउपनिषदो लोकादिमहावस्तुविषयत्वात्संहिताविषयत्वाच्च महत्यश्च ताः संहिताश्च महासंहिता इत्याचक्षते कथयन्तिवेदविदः। अथ तासां यथोपन्यस्तानामधिलोकं दर्शनमुच्यते। दर्शनक्रमविवक्षार्थोऽथशब्दः सर्वत्र। पृथिवी पूर्वरूपंपूर्वो वर्णः पूर्वरूपम्। संहितायाः पूर्वे वर्णे पृथिवीदृष्टिः कर्तव्येत्युक्तं भवति। तथा द्यौरुत्तररूपमाकाशोऽन्तरिक्षलोकःसन्धिर्मध्यं पूर्वोत्तररूपयोः, सन्धीयेते अस्मिन्पूर्वोत्तररूपे इति॥

 वायुः सन्धानम्। संघीयतेऽनेनेति सन्धानम्। इत्यधिलोकं दर्शनमुक्तम्। अथाधिज्यौतिषमित्यादि समानम्।

आनन्दगिरिटीका

तृतीयार्थे विपरिणेया। अधिकरणशब्दश्च विषयपर्यायः। पञ्चभिः पर्यायः विशेषितं ज्ञानं वर्णेषु वक्तव्यम्। यथाविष्णुदर्शनं प्रतिमायामित्यर्थः। **लोकेष्वधीति**। लोकानधिकृत्योपादाय ध्येयत्वमित्यर्थः। विद्याशब्देन विद्याप्रतिबद्धआचार्यादिर्विवक्षितः। तथैव प्रजाशब्देन प्रजाप्रतिबद्धः पित्रादिर्विवक्षितः। **अध्यात्ममिति**। आत्मानं भोक्तारमधिकृत्य यद्वर्तते जिह्वादि तद्विवक्षितम्। सर्वत्र तत्तदभिमानिनी देवतैव ग्राह्या। अन्यस्योपास्यत्वासम्भवादिति। विधिशेषमर्थंवादमाह— **ता एता इति**। संहितोपनिषदः कर्तव्या इत्युत्पत्तिविधिरुक्तः। कथं कर्तव्या इत्याकाङ्क्षायांविनियोगविधिमाह— **अथ तासामित्यादिना।** कर्तुरेकत्वादनुष्ठेयानां बहुत्वादवश्यंभाविनि क्रमे विशेषनियमार्थोऽथशब्दः “हृदयस्याग्रेऽवद्यत्यथ जिह्वाया अथ वक्षसः” इतिवत्।

उपप्रदर्श्यन्ते परामृश्यन्ते अधिकारविधिप्रदर्शनाय, यथा षड्यागाः समुच्चिताः फलसाधनमधिकारांशे-

वनमाला

तस्मिन्नित्यर्थः। **ग्रन्थसन्निकृष्टामेवेति**। संहितारूपग्रन्थप्रधानामेवेति यावत्। नन्वधिकरणेष्विति सप्तम्या लोकादिषुसंहितादृष्टिविधिरिह विवक्षित इति प्रतीयते; तथा सति लोकानामेव संहितादृष्ट्योपास्यत्वं स्यात्; तच्चोपक्रमोपसंहारविरुद्धम्, “अथातः संहितायाः” इत्युपक्रमे “य एवमेता महासंहिता व्याख्याता वेद” इत्युपसंहारे चसंहिताया एवोपास्यत्वावगमादित्याशङ्क्याह— **ज्ञानविषयेष्वित्यर्थं इति**। अधिकरणपदस्य विषयपरत्वोक्तिरुपलक्षणम्; सप्तमी तृतीयार्थपरेत्यपि द्रष्टव्यम्। तथा च लोकाद्यात्मना संहितैवोपास्येति लभ्यते, अतो न विरोध इतिभावः। **लोकेष्वधीति**। लोकविषयकमिति यावत्। एवमुत्तरत्रापि। अत्र विधित्सितानामुपासनानां स्तावकं तामहासंहिता इति वाक्यम्। तद्वयाचष्टे— **ता एता इति**। अथाधिलोकमथाधिज्योतिषमित्यादिवाक्यस्थाथशब्दानामर्थमाह— **दर्शनक्रमेति**। अत्रोपासनस्यैकत्वेन कर्तुरेकत्वाल्लोकादिभेदेन प्रयोगभेदाच्चावश्यंभाविनि क्रमे तद्विधानार्थाअथशब्दा इत्यर्थः। तत्राद्योऽथशब्द आरम्भार्थंः, इतरे तन्निरूपितक्रमार्था इति भावः। उपनिषदः कथं कर्तव्याइत्याकाङ्क्षायामाह— **तासामित्यादिना**। ननु संहितायाः पूर्ववर्णः पृथिवीति कथं सामानाधिकरण्यं तयोर्भेदादित्याशङ्क्याह— **पूर्ववर्ण इति**। “मनो ब्रह्म”इत्यादिवदत्र सामानाधिकरण्यमिति भावः। **मध्यमिति**। पूर्वोत्तररूपेसन्धीयेते अस्मिन्निति व्युत्पत्त्या यत्सन्धिशब्दवाच्यं पूर्वोत्तररूपयोर्मध्यम्, तत्रान्तरिक्षलोकदृष्टिः कर्तव्येत्यर्थः॥

  **वायुरिति**। सन्धीयेते पूर्वोत्तररूपे अनेनेति व्युत्पत्त्या सन्धानशब्दवाच्यं यत्संहितारूपम्, तत्र वायुदृष्टिःकर्तव्येत्यर्थः। इदं च क्वचिदुदाहृत्य प्रदश्यंते— “इषे त्वा”इत्यत्र षकारस्योपरि योऽयमेकारः सोऽयं पृथिवीरूपः;यश्चोपरितनस्तकारः स द्युलोकः; तयोर्वर्णयोर्मध्यदेशोऽन्तरिक्षलोकः; तस्मिन्देशे संहितानिमित्तो द्विर्भावेनापादितोयोऽन्यस्तकारः स वायुरिति। **समानमिति।** अथाधिज्योतिषम्, अग्निः पूर्वरूपम्, आदित्य उत्तररूपम्, आपः सन्धिः,वैद्युतः सन्धानम्, इत्यधिज्योतिषम्। ज्योतिःशब्देनात्र जहल्लक्षणया आपः संगृहीताः। विद्युदेव वैद्युतः।अथाधिविद्यम्, आचार्यः पूर्वरूपम्, अन्तेवास्युत्तररूपम्, विद्या सन्धिः, प्रवचनं सन्धानम्, इत्यधिविद्यम्। इत्यधिविद्यमित्यत्र विद्याशब्देन आचार्यादयो जहल्लक्षणयैव संगृहीता इति बोध्यम्। विद्याशब्दश्चाध्येतव्यग्रन्थपरः।ग्रन्थस्याध्ययनमध्यापनं वा प्रवचनम्। अथाधिप्रजम्, माता पूर्वरूपम्, पितोत्तररूपम्, प्रजा सन्धिः, प्रजननं

**अन्तेवास्युत्तररूपम्। विद्या सन्धिः। प्रवचनँ्सन्धानम्। इत्यधिविद्यम्। अथाधिप्रजम्।  
माता पूर्वरूपम्। पितोत्तररूपम्। प्रजा सन्धिः। प्रजननँ्सन्धानम्। इत्यधिप्रजम्॥३॥**

**अथाध्यात्मम्। अधरा हनुः पूर्वरूपम्। उत्तरा हनुरुत्तररूपम्।वाक्सन्धिः।  
जिह्वा सन्धानम्। इत्यध्यात्मम्। इतीमा महासँ्हिताः। य एवमेता महासँ्हिता  
व्याख्याता वेद। सन्धीयते प्रजया पशुभिः। ब्रह्मवर्चसेनान्नाद्येन सुवर्गेण लोकेन॥४॥**

सन्धिराचार्यः पूर्वरूपमित्यधिप्रजं लोकेन

इति तृतीयोऽनुवाकः

इतीमाइत्युक्ता उपप्रदर्श्यन्ते। यः कश्चिदेवमेता महासंहिता व्याख्याता वेदोपास्ते। वेदेत्युपासनं स्याद्विज्ञानाधिकारात् “इति प्राचीनयोग्योपास्स्व”इति च वचनात्। उपासनं च यथाशास्त्रं तुल्यप्रत्ययसन्ततिरसङ्कीर्णाचातत्प्रत्ययैः शास्त्रोक्तालम्बनविषया च। प्रसिद्धश्चोपासनशब्दार्थो लोके गुरुमुपास्ते, राजानमुपास्त इति,यो हि गुर्वादीन्सन्ततमुपचरति स उपास्त इत्युच्यते। स च फलमाप्नोत्युपासनस्य। अतोऽत्रापि च य एवं वेदसन्धीयते प्रजादिभिः स्वर्गान्तैःप्रजादिफलान्याप्नोतीत्यर्थः।

इति श्रीमत्परमहंसपरिव्राजकाचार्यगोविन्दभगवत्पूज्यपादशिष्यश्रीमच्छङ्करभगवतःकृतौ  
तैत्तिरीयोपनिषच्छीक्षावल्लीभाष्ये तृतीयोऽनुवाकः॥३॥

आनन्दगिरिटीका

नाभेदात्, तथा पञ्चोपनिषदः समुच्चिताः प्रजादिफलकामस्यानुष्ठेया इत्याह— **यः कश्चिदित्यादिना**। फलकामिनाऽनुष्ठीयमानं संहितोपासनं कामितफलाय भवति। फलानभिसन्धिना त्वनुष्ठीयमानं ब्रह्मविद्यार्थं भवति।मेधाहीनेन ब्रह्मणोऽवगन्तुमशक्यत्वान्मेधाकामस्य जपोऽपि ब्रह्मविद्यार्थोभवति। श्रीविहीनेन सत्त्वशुद्ध्यर्थंयागाद्यनुष्ठातुं न शक्यत इति श्रीकामस्य होमोऽपि परम्परया ब्रह्मविद्योपयोगीति महातात्पर्यं विद्यासन्निधिसमाम्नातानां सर्वत्र द्रष्टव्यम्।

इति श्रीमत्परमहंसपरिव्राजकाचार्यश्रीमच्छुद्धानन्दपूज्यपादशिष्यानन्दज्ञानविरचितायां  
तैत्तिरीयोपनिषच्छाङ्करभाष्यटीकायां शीक्षावल्ल्यां तृतीयोऽनुवाकः

वनमाला

सन्धानम्, इत्यधिप्रजमित्यत्र प्रजाशब्दो मात्रादीनपि पूर्ववत्संगृह्णाति। प्रजननं प्रजाया उत्पत्तिः। अथाध्यात्मम्,अधरा हनुः पूर्वरूपम्, उत्तरा हनुरुत्तररूपम्, वाक्सन्धिः, जिह्वा सन्धानम्, इत्यध्यात्मम्। अत्रात्मा देहः, तदवयवविषयमुपासनमध्यात्ममित्यर्थः। एतेषु समानं योजनमित्यर्थः। **उपप्रदश्यंन्त इति**। उपसंह्रियन्त इति यावत्। वेदेत्यस्य ज्ञानवाचित्वात्कथं ज्ञानावृत्तिरूपोपासनपरत्वमित्याशङ्कय तत्सावयति— **वेदेत्युपासनं स्यादित्यादिना**। **विज्ञानाधिकारादिति**। उपास्तिप्रकरणादित्यर्थः। तत्र मानमाह— **इति प्राचीनेति**। यथाशास्त्रमित्यनेन यत्राह ग्रहश्चोदितस्तत्राहंग्रहेण, अन्यत्र तं विनेति विवक्षितम्। तुल्यत्वमेकविषयकत्वम्। **अतत्प्रत्ययैरिति**। ध्येयान्यगोचरैःप्रत्ययैरित्यर्थः। एकवस्तुगोचरा विच्छेदरहिता प्रत्ययसन्ततिरुपासनमिति निष्कर्षः। ननु सकृत्प्रत्यय एवोपासनमस्तु, किं तदावृत्त्येत्याशङ्क्य क्रियावृत्तावेवोपासनशब्दः प्रसिद्धो लोके, न सकृत्क्रियायाम्, अतोऽत्र वेदेत्यनेनप्रत्ययक्रियावृत्तिरेव लक्षणीयेत्याशयेनाह— **प्रसिद्धश्चेत्यादिना**। ननु तत्रापि सकृदुपचारक्रियैवोपासनम्; नेत्याह—**यो हीति**। पृथिवी पूर्वरूपमित्यादिवेदनमात्रात्फलासम्भवादप्युपासनमेवात्र विधेयम्, उपासनस्य तु योग्यतयावक्ष्यमाणं फलं सम्भवति, लोकेऽप्युपासनस्य फलवत्त्वप्रसिद्धेरित्याशयेनाह— **स चेति**। गुर्वाद्युपासक इत्यर्थः।**अतोऽत्रापीति।** गुर्वाद्युपासनस्य लोके फलवत्त्वदर्शनात् अत्रापि संहिताविषयेऽपि य एवं लोकादिदृष्ट्या संहिताउपास्त इत्यर्थः। **सन्धीयत इति**। सम्बध्यत इत्यर्थः। अत्र फलकामिना क्रियमाणमुपासनं कामितफलाय भवति,फलाभिसन्धिरहितेन तु क्रियमाणं तदेव विद्यासाधनं भवतीति ब्रह्मविद्यासन्निध्याम्नानबलात्कल्प्यत इति मन्तव्यम्।

इति तैत्तिरीयोपनिषद्भाष्यव्याख्यायां वनमालाख्यायां शीक्षावल्ल्यां तृतीयोऽनुवाकः

अथ शीक्षावल्ल्यां तृतीयोऽनुवाकः

**सूक्ष्मार्थानुप्रवेशाय बहिष्प्रवणचेतसाम्।  
संहिताविषयं तावत्स्थूलोपासनमुच्यते॥५४॥**

**संहितादिनिमित्तं यद्यशस्तन्नौ सहास्त्विति।  
आचार्य शिष्ययोस्तद्वद्ब्रह्मवर्चसमावयोः॥५५॥**

**यशःख्यातिः प्रकाशः स्याद्वृत्तस्वाध्यायहेतुजम्।  
ब्रह्मवर्चसमित्याहुस्तेजोयत्तन्निबन्धनम्॥५६॥**

**शिष्यस्याऽऽशीरियं ज्ञेया नाऽऽचार्यस्य कृतार्थतः।  
अनाप्तपुरुपार्थानामाशीर्वादो हि युज्यते॥५७॥**

**वेदाध्ययनविज्ञानादनन्तरमिदंयतः।  
नेदीयः संहिताज्ञानमतस्तदभिधीयते॥५८॥**

**संहिताविषयं ज्ञानमिहोपनिषदुच्यते।  
पञ्चाधिकरणां तां तु व्याख्यास्यामोऽधुना स्फुटम्॥५९॥**

**अधिलोकमधिज्योतिरधिविद्यमधिप्रजम्।  
अध्यात्मं चेति लोकादेर्महत्त्वात्तद्विदो जगुः॥**

**ता महासंहिताः सर्वा इति ता य उपासते॥६०॥**

 “अधुने”त्यादिभाष्यार्थमाह— **सूक्ष्मार्थेति**। अध्येतारो हि बहिरेव ग्रन्थप्रवृत्तचित्तास्तेषामर्थज्ञाने सूक्ष्मेबुद्धिप्रवेशसिद्धयर्थं संहिता वर्णानां सन्निकर्षस्तद्विषयमुपासनं स्थूलशब्दसंसृष्टमादावुच्यते सन्निधानाच्चात्र स्वशाखासंहितैव ग्राह्येत्यर्थः॥५४॥

 समस्तोपनिषच्छेषः “शं नो मित्र”इत्यादिराशीर्वादः संवृत्तः। संप्रति संहितोपनिषच्छेषमाशीर्वादान्तरं“सह नौ यशः सह नौ ब्रह्मवर्चसमि”ति वाक्याभ्यामुच्यते। तद्वयाचष्टे— **संहितादीति**॥५५॥

 यशोब्रह्मवर्चसशब्दयोरथंभेदं कथयति— **यश इति**। श्रुतिस्मृत्युक्तकारित्वं वृत्तं, स्वाध्यायश्च नियमाध्ययनंताभ्यां जातं यशस्तच्च ख्यातिः प्रकाशश्चेति व्यवह्रियते। ताभ्यामेव हेतुभ्यां जातं त्वग्व्याप्तं तेजो ब्रह्मवर्चसमिति व्यवहरन्तीत्यर्थः॥५६॥

 सेयं प्रार्थना शिष्यस्याऽऽचार्यस्य वेत्याकाङ्क्षायां “शिष्यस्य हीत्या”दिभाष्यार्थमाह— **शिष्यस्येति**।कृतार्थोऽपि कस्मादाचार्यो न प्रार्थयते तत्राऽऽह— **अनाप्तेति**॥५७॥

 अथातःशब्दयोरर्थमाह— **वेदेति**॥५८॥

 आनन्तर्यमथशब्दार्थो हेत्वर्थश्चातःशब्द इत्युक्त्वा संहिताया इत्यादि व्याचष्टे— **संहितेति**। पञ्चस्वधिकरणेष्वित्यस्यार्थमाह— **पञ्चेति**। पञ्चस्वितिसप्तमी तृतीयार्थे परिणम्यते। अधिकरणशब्दश्च विषयपर्यायः।पञ्चभिः पदार्थैविशेषितं ज्ञानं वर्णेषु प्रतिमायां विष्णुदृष्टिरिव कर्तव्यमित्यर्थः॥५९॥

 विषयानेव विविच्य दर्शयति— **अधिलोकमिति**। लोकानधिकृत्य ध्येयत्वेनोपादायेत्येतज्ज्योतिःशब्देनाग्न्यादिर्गृह्यते विद्याशब्देन विद्याहेतुराचार्यादिर्विवक्षितः। प्रजाशब्देन प्रजाहेतुः पित्रादिरुक्तः। अध्यात्ममित्यात्मानंभोक्तारमधिकृत्य यज्जिह्वादि प्रवर्तते तदुच्यते। सर्वत्र चात्र तदभिमानिनी देवतैव ग्राह्या ततोऽन्यस्योपास्यत्वासम्भवादित्यर्थः। संहितोपनिषदां महत्त्वं संहितात्वं चार्थंवादोक्तमुपपाद्य तासां कर्तव्यत्वमुत्पत्तिविधिना दर्शयति— **लोकादेरिति**। लोकादिमहावस्तुविषयत्वाद्वेदाक्षरसंहिताविषयत्वाच्च महत्त्वं संहितात्वं चोपनिषदां विज्ञेयं ताश्चकर्तव्या इत्यर्थः। ये चोपनिषदस्तात्पर्येणानुवर्तन्ते तेषां वक्ष्यमाणं भवतीति द्रष्टव्यम्॥६०॥

दृष्टिक्रमविधानार्थास्त्वथशब्दा अभी स्मृताः।  
लोकादीनधिकृत्योक्तेरधिलोकाद्यतो भवेत्॥६१॥

पृथिव्यग्निरथाचार्यो माता या चाधरा हनुः।  
पूर्वं स्यात्संहितारूपं दिवादित्याद्यथोत्तरम्॥६२॥

पूर्वो वर्णः पूर्वरूपमुत्तरश्चोत्तरं स्मृतम्॥६३॥

संहिताया इति ज्ञेयं ततोऽन्या कात्र संहिता।  
सन्धिः स्यान्मध्यमं छिद्रमाकाशादिस्तथैव च॥६४॥

सन्धत्ते येन सन्धानं वाय्वादिरिह कीर्त्यते।  
इतीमा इति वाक्येन प्रदश्यन्ते यथोदिताः॥६५॥

वेदोपास्ते तु यस्त्वेताः फलं तस्येदमुच्यते।  
शास्त्रार्पितधियोपेत्य ह्यातादात्म्याभिमानतः॥  
चिरासनंभवेदर्थे तदुपासनमुच्यते॥६६॥

सन्धीयतेऽसौ स्वर्गान्तैःप्रजादिभिरसंशयम्।  
महतीः संहिता वेद यो यथोक्ताः समाहितः॥६७॥

इति तृतीयोऽनुवाकः

 अथाधिलोकमित्यादौ सर्वत्राथशब्दाः सन्ति तेषामर्थमाह—

**दृष्टीति**। कर्तुरेकत्वादनुष्ठेयानां बहुत्वादवश्यंभाविनि क्रमे हृदयस्याग्रेऽवद्यत्यथ जिह्वाया अथ वक्षस इतिवत्तद्विशेषनियमार्था वाक्येष्वथशब्दा इत्यर्थः। अधिलोकादिशब्दवाच्यत्वं कथमुपासनानामित्याशङ्कयाऽऽह—

**लोकादीनिति॥**६१॥

 संहिताया यत्पूर्वमक्षरं तत्र पृथिवीदृष्टिरग्निदृष्टिराचार्यदृष्टिर्मातृदृष्टिरधराहनुदृष्टिश्च कर्तव्येतिविनियोगविधिं दर्शयति— **पृथिवीति**। यच्चोत्तरं संहिताक्षरं तत्र द्युलोकदृष्टिरादित्यदृष्टिरन्तेवासिदृष्टिः पितृदृष्टिरुत्तराहनुदृष्टिश्चकर्तव्येत्याह—

**दिवेति**॥६२॥

 के ते पूर्वोत्तरे संहिताया रूपे यत्र पृथिव्यादिदृष्टिरित्याशङ्क्याऽऽह—

**पूर्व इति**। उक्ताक्षरातिरेकेण संहितारूपस्य दुर्निरूपत्वमाह—

**तत इति**। अक्षरयोर्मध्यमं छिद्रं सन्धिस्तत्र च पूर्ववदाकाशदृष्टिर्जलदृष्टिर्विद्यादृष्टिः प्रजादृष्टिर्वाग्दृष्टिश्च कर्तव्येत्याह—

**सन्धिरिति**॥६३-६४॥

 पूर्वोत्तराक्षरयोः सम्बन्धहेतुर्यत्नविशेषः सन्धानं तत्र वायुदृष्टिर्विद्युद्दृष्टिः प्रवचनदृष्टिः प्रजननेन्द्रियदृष्टिजिह्वादृष्टिश्च कार्येत्याह—

**सन्धत्त इति**। इत्थं संहितोपासनप्रकारा उक्ता इति विनियोगविधि“मितीमा” इतिवाक्यार्थकथनेनोपसंहरति—

**इतीमा इति**॥६५॥

 यथा दर्शादयः षड्यागाः समुच्चित्य फलसाधनमधिकारांशेनाभेदात्तथा पञ्चोपनिषदः समुच्चिताः प्रजादिफलकामस्यानुष्ठेया इत्यधिकारविधिं “य एवमेता”इत्यादिवाक्यस्यार्थकथनेन कथयति—

**वेदेति**। प्रजादि स्वर्गान्तमिदमा परामृश्यते। उपासनशब्दार्थमाह—

**शास्त्रेति**। श्रुतिस्मृतिसिद्धेऽर्थे तदीयं साक्षात्करणं यावदुत्पद्यतेतावद्विजातीयप्रत्ययानन्तरितसजातीयप्रत्ययसन्ततिकरणमुपासनमित्यर्थः॥६६॥

 फलकामिनाऽनुष्ठीयमानं संहितोपासनं कामितफलाय सम्पद्यते फलानभिसन्धिना त्वनुष्ठीयमानं तदेवब्रह्मविद्यार्थं भवतीत्यभिप्रेत्य वेदोपास्ते यस्त्वित्यादिनोक्तं प्रपञ्चयति—

**सन्धीयत इति॥**६७॥

इति तृतीयोऽनुवाकः

अथ शीक्षावल्ल्यां चतुर्थोऽनुवाकः

**यश्छन्दसामृषभो विश्वरूपः। छन्दोभ्योऽध्यमृतात्संबभूव। स मेन्द्रो मेधया स्पृणोतु।  
अमृतस्य देव धारणो भूयासम्। शरीरं मे विचर्षणम्। जिह्वा मे मधुमत्तमा। कर्णाभ्यां  
भूरि विश्रुवम्। ब्रह्मणः कोशोऽसि मेधया पिहितः। श्रुतं मे गोपाय। आवहन्ती वितन्वाना॥१॥**

 यश्छन्दसामिति। मेधाकामस्य श्रीकामस्य च तत्प्राप्तिसाधनजपहोमावुच्येते “स मेन्द्रो मेधया स्पृणोतु”“ततो मे श्रियमावह” इति च लिङ्गदर्शनात्[^20]। यश्छन्दसां वेदानामृषभ इवर्षभः प्राधान्यात्। विश्वरूपः सर्वरूपःसर्ववाग्व्याप्तेः, “तद्यथा शङ्खना”इत्यादिश्रुत्यन्तरात्। अत एवर्षभत्वमोङ्कारस्य। ओङ्कारो ह्यत्रोपास्य इतिऋषभादिशब्दैः स्तुतिर्न्याय्यैवोङ्कारस्य। छन्दोभ्यो वेदेभ्यो वेदा ह्यमृतं तस्मादमृतादधिसम्बभूव। लोकदेववेदव्याहृतिभ्यः सारिष्टं जिघृक्षोः प्रजापतेस्तपस्यत ओङ्कारः सारिष्ठत्वेन प्रत्यभादित्यर्थः। न हि नित्यस्योङ्कारस्याञ्जसैवोत्पत्तिरवकल्पते। स एवंभूत ओङ्कार इन्द्रः सर्वकामेशः परमेश्वरो मा मां मेधया प्रज्ञया स्पृणोतु प्रणीयतुबलयतु वा। प्रज्ञाबलं हि प्रार्थ्यते। अमृतस्यामृतत्वहेतुभूतस्य ब्रह्मज्ञानस्य तदधिकारात् हे देव धारणो धारयिताभूयासं भवेयम्। किञ्च शरीरं मे मम विचर्षणं विचक्षणं योग्यमित्येतत्। भूयादिति प्रथमपुरुषविपरिणामः।

[^20]: "एतेनैतेषां मन्त्राणां लिङ्गकल्प्य एव विनियोग इत्युक्तं भवति"

आनन्दगिरिटीका

 अवान्तरतात्पर्यमभिप्रेत्याह— **यश्छन्दसामित्यादिना**। सम्बभूवेति जन्मवाचके पदे श्रूयमाणे किमिति“प्रजापतिर्लोकानभ्यतपत्” इत्यादिश्रूत्यन्तरानुसारेणाऽऽत्मज्ञानयोग्यकार्यश्रेष्ठत्वेन प्रतिभानं व्याख्यायते तत्राऽऽह—

**न हीति**। **पुरुषविपरिणाम इति**। भूयासमित्युत्तमपुरुषस्य प्रकृतस्य प्रथमपुरुषत्वेन विपरिणामः कर्तव्य इत्यर्थः।

वनमाला

 ननु यश्छन्दसामित्यादयो मन्त्राः किमर्थ माम्नायन्ते? तत्राह—

**मेधेति**। मेधाकामस्य मेधाप्राप्तिसाधनंजप उच्यते, श्रीकामस्य श्रीप्राप्तिसाधनं होम उच्यत इति विभागः। एवं तात्पर्यवर्णने कारणमाह—

**स मेन्द्रइत्यादिना। ऋषभ इति**। गवां मध्ये प्रधानत्वाद्यथा ऋषभः श्रेष्ठः, तथा वेदानां मध्ये प्रणवः श्रेष्ठः प्राधान्यादित्यर्थः। ननु कथमोङ्कारस्य सर्वरूपत्वमित्याशङ्क्याह—

**सर्ववाग्व्याप्तेरिति**। शब्दमात्रे कृत्स्नस्याभिधेयस्यान्तर्भाव“तस्य वाक्तन्तिः”इत्यादिश्रुत्युक्तं सिद्धं कृत्वा तस्य सर्वशब्दात्मकत्वे प्रमाणमाह—

**तद्यथेति**। “तद्यथा शङ्कुनासर्वाणि पर्णानि सन्तृष्णान्येवमोङ्कारेण सर्वा वाक्सन्तृष्णा” इति श्रुत्यन्तरम्। तस्य चायमर्थः—

यथा लोके अश्वत्थपर्णानि शङ्कशब्दवाच्येन स्वगतशलाकाविशेषेण व्याप्तानि, तद्वदोङ्कारेण सर्वा शब्दात्मिका वाग्व्याप्तेति। **अतएवेति**। विश्वरूपत्वाच्च तस्य श्रेष्ठत्वमित्यर्थः। नन्वोङ्कारस्यात्र स्तुतिरन्याय्या; नेत्याह—

**ओङ्कारो ह्यत्रेति**।अस्यां संहितोपनिषद्योङ्कारस्य “ओमिति ब्रह्म”इत्यत्रोपासनं प्रसिद्धमिति हिशब्दार्थः। ओङ्कारस्य सर्ववेदेषुप्राधान्यं कुत इत्याशङ्क्य तद्धेतुप्रदर्शनपरं छन्दोभ्य इति वाक्यं व्याचष्टे—

**वेदेभ्य इत्यादिना**। अमृतादितिवेदविशेषण “वेदा ह्यमृताः” इति श्रुत्यन्तरात्, एकवचनं च च्छान्दसमित्याशयेनाह—

**वेदा ह्यमृतमिति।** वेदानाममृतत्वं नित्यत्वम्, तच्चावान्तरप्रलये नाशाभावरूपं विवक्षितम्। न त्वात्यन्तिकं नित्यत्वमस्ति वेदानाम्; कल्पादौसृष्टिश्रवणात्, महाप्रलये नाशाभ्युपगमाच्च। इदं च **देवताधिकरणे** विस्तरेण निरूपितं तत्रैव द्रष्टव्यम्। सम्बभूवेत्यस्यार्थमाह— **लोकदेवेति**। सारिष्ठमिति। सारतममित्यर्थः। तथा च श्रुतिः—

“प्रजापतिर्लोकानभ्यतपत्तेभ्योऽभितप्तेभ्यस्त्रयी विद्या सम्प्रास्रवत्तामभ्यतपत्तस्या अभितप्ताया एतान्यक्षराणि सम्प्रास्रवन्त भूर्भुवः सुवरितितान्यभ्यतपत्तेभ्योऽभितप्तेभ्य ओङ्कारः सम्प्रास्रवत्”इति। अभ्यतपत् सारजिघृक्षया पर्यालोचितवानित्यर्थः। त्रयोवेदास्त्रयी विद्या। यद्यप्यस्यां श्रुतौ लोकानन्तरं देवा न श्रूयन्ते, तथापि “प्रजापतिर्लोकानभ्यतपत्तेषां तप्यमानानांरसान्प्राबृहदग्निं पृथिव्या वायुमन्तरिक्षादादित्यं दिवः स एतास्तिस्रो देवता अभ्यतपत्तासां तप्यमानानांरसान्प्राबृहत्”इत्यत्र देवा अपि श्रूयन्त इत्यभिप्रेत्य देवग्रहणमिति मन्तव्यम्। प्राबृहत् गृहीतवान्, सारत्वेनज्ञातवानित्यर्थः। ननु सम्बभूवेति पदं जन्मपरत्वेनैव कुतो न व्याख्यायते? तत्राह—

**न हीति। नित्यस्येति**।

**कुर्वाणा चीरमात्मनः। वासाँ्सि मम गावश्च। अन्नपाने च सर्वदा। ततो मे श्रियमावह।  
लोमशां पशुभिः सह स्वाहा। आमायन्तु ब्रह्मचारिणः स्वाहा। विमायन्तु ब्रह्मचारिणः स्वाहा।  
प्रमायन्तु ब्रह्मचारिणः स्वाहा। दमायन्तु ब्रह्मचारिणः स्वाहा। शमायन्तु ब्रह्मचारिणः स्वाहा॥२॥**

 जिह्वा मे मधुमत्तमा मधुमत्यतिशयेन मधुरभाषिणीत्यर्थः। कर्णाभ्यां श्रोत्राभ्यां भूरि बहु विधुवं व्यश्रवंश्रोता भूयासमित्यर्थः। आत्मज्ञानयोग्यः कार्यकारणसङ्घातोऽस्त्विति वाक्यार्थः। मेधा च तदर्थमेव हि प्रार्थ्यते।ब्रह्मणः परमात्मनः कोशोऽसि। असेरिवोपलब्ध्यधिष्ठानत्वात्। त्वं हि ब्रह्मणः प्रतीकं त्वयि ब्रह्मोपलभ्यते। मेधयालौकिकप्रज्ञया पिहितः आच्छादितः स त्वं सामान्यप्रज्ञैरविदिततत्त्व इत्यर्थः। श्रुतं श्रवणपूर्वकमात्मज्ञानादिकं मेगोपाय रक्ष। तत्प्राप्त्यविस्मरणादिना। जपार्था एते मन्त्रा मेधाकामस्य। होमार्थास्त्वधुना श्रीकामस्य मन्त्राउच्यन्ते। आवहन्त्यानयन्ती। वितन्वाना विस्तारयन्ती तनोतेस्तत्कर्मत्वात्। कुर्वाणा निर्वर्तयन्ती। अचीरमचिरंक्षिप्रमेव। छान्दसो दीर्घः। चिरं वा कुर्वाणा।

आनन्दगिरिटीका

 अचेतनशब्दं प्रति प्रार्थना कथं? कथं चेन्द्रशब्देनाभिधानमित्त्याशङ्क्य ब्रह्माभेदविवक्षयेत्यभिप्रेत्याऽऽह—**ब्रह्मण इति**। ब्रह्माभेदेन प्रार्थितदाने समर्थश्चेदोङ्कारः किमिति सर्वैर्नोपास्यत इत्याशङ्काऽऽह— **मेधयेति**। **लौकिकप्रज्ञयेति**। शालग्रामादिष्विव देवताबुद्ध्येत्यर्थः। नैतेष्वार्षेयादि मृग्यं ब्राह्मणोत्पन्नत्वात्।

वनमाला

अवान्तरप्रलयावस्थायिन इत्यर्थः। प्रणवस्य वेदान्तर्भूतत्वेन वेदसमानयोगक्षेमस्य वेदेभ्यः सकाशान्मुख्यं जन्मन हि सम्भवतीत्याशयः। परमेश्वर इत्यस्य विवरणं सर्वकामेश इति। ननु मेधाप्रदानेन तत्प्रीणनं तात्कालिकप्रीतिसम्पादनं न तद्विद्याकामस्य विवक्षितं प्रयोजनमित्यस्वरसादाह— **बलयतु वेति**। अत्र विद्याकामस्यापेक्षां दर्शयति— **प्रज्ञाबलं हीति**। प्रज्ञात्र मेधाशब्दार्थः। सा च ग्रन्थतदर्थधारणशक्तिः, सैव बलम्। प्रज्ञाबलस्य च “नायमात्माबलहीनेन लभ्यः” इति श्रुतिसिद्धं विद्यासाधनत्वं द्योतयितुं हिशब्दः। **तदधिकारादिति**। अमृतशब्दमुख्यार्थस्य ब्रह्मणोधारणासम्भवादमृतशब्देन मुख्यार्थादन्यदेव किञ्चिल्लक्षणीयम्; तच्चामृतशब्दितब्रह्मप्राप्तिसाधनं ब्रह्मज्ञानमेववक्तव्यम्, तत्साधनप्रज्ञाप्रार्थनेन तस्यैव बुद्धिस्थत्वादित्यर्थः। **पुरुषविपरिइति**। उत्तमपुरुषत्वेन पूर्वत्र प्रयुक्तस्यभूयासमित्यस्य भूयादिति प्रथमपुरुषत्वेनात्र व्यत्यासः कर्तव्य इत्यर्थः। मधुरभाषिणीति। भूया दित्यनुषङ्गः। ननुचक्षुरादेरपि ज्ञानं प्रत्यानुकूल्यं कुतो न प्रार्थ्यते ? प्रायंत एवेत्याशयेन शरीरं मे विचर्षणमित्यादेर्विवक्षितमर्थमाह—**आत्मज्ञानेति**। कार्य स्थूलशरीरम्, करणानि चक्षुरादीनि तेषां सङ्घातः समुदाय इत्यर्थः। ननु सङ्घातनिष्ठायोग्यता वेदात्मज्ञानस्य प्रार्थ्यते, किमर्थं तर्हि मेधा प्रार्थ्यते? तत्राह— **मेधा चेति**। रोगादिप्रतिबन्धरहितस्यजितेन्द्रियस्यापि मेधां विनाऽऽत्मज्ञानासम्भवात्सापि प्राधान्येनात्मज्ञानार्थमेव प्रार्थ्यत इत्यर्थः। आत्मज्ञानं प्रति प्रज्ञायाःप्रकृष्टसाधनत्वद्योतनार्थो हिशब्दः। अत्राचेतनस्याप्योङ्कारस्य ब्रह्माभेदेन प्रार्थितदाने सामर्थ्यमवगन्तव्यम्। ननुकथं तस्य ब्रह्माभेदः? तत्प्रतीकत्वादिति ब्रूमः। कथं तस्य तत्प्रतीकत्वम्? तत्राह— **ब्रह्मणः परमात्मन इति**। नन्वसिं प्रति प्रसिद्धकोशस्येव ब्रह्म प्रति प्रणवस्य स्वस्मिन्नन्तर्भावयितृत्वरक्षकत्वादेरभावान्न मुख्यं कोशत्वमस्ति;तत्राह— **उपलब्धीति**। यथासिः कोशे उपलभ्यते तथा ओङ्कारे ब्रह्मोपलभ्यते; ततश्चोपलब्धिस्थानत्वसाम्यात्कोशशब्दो गौण ओङ्कार इत्यर्थः। तदेव साम्यं विवृणोति— **त्वं हीति**। तस्य ब्रह्मप्रतीकत्वे श्रुत्यन्तरप्रसिद्धिद्योतनार्थोहि-शब्दः। **प्रतीकमिति**। दृष्ट्यालम्बनमित्यर्थः। ब्रह्मदृष्टिफलमाह— **त्वयति**। उपलब्धिः साक्षात्कारः। ननु यद्योङ्कारः प्रार्थितफलदाने समर्थस्तर्हि किमिति स सर्वैर्नोपास्यत इति शङ्कावारणार्थं मेधया पिहित इति वाक्यम्।तद्व्याचष्टे— **मेधयेत्यादिना**। ननु शास्त्राजनिता प्रज्ञा लौकिकप्रज्ञा, तस्याः कथं पीठादेरिव पिधायकत्वमित्याशङ्क्यात्र विवक्षितं पिधानं कथयति— **स त्वमिति।** उक्तलौकिकप्रज्ञामात्रयुक्ताः सामान्यप्रज्ञाः; स त्वं सामान्यप्रज्ञैरविदितमहिमासि; तस्मात्त्वं न सर्वैरुपास्यस इत्यर्थः। श्रवणपूर्वकमात्मज्ञानादिलक्षणं विज्ञानं श्रुतम्, तत्प्राप्त्यविस्मरणादिना गोपायेति योजना। प्रथमादिपदेन मननजनितं ज्ञानं संगृह्यते। द्वितीयादिपदेन रागादिलक्षणप्रतिबन्ध-

**यशो जनेऽसानि स्वाहा। श्रेयान् वस्यसोऽसानि स्वाहा। तं त्वा भग प्रविशानिस्वाहा।  
स मा भग प्रविश स्वाहा। तस्मिन्सहस्रशाखे। निभगाहं त्वयिमृजे स्वाहा।  
यथापः प्रवता यन्ति। यथा मासा अहर्जरम्। एवं मां ब्रह्मचारिणः।  
धातरायन्तु सर्वतः स्वाहा। प्रतिवेशोऽसि प्र मा भाहि प्र मा पद्यस्व॥३॥**

वितन्वाना शमायन्तु ब्रह्मचारिणः स्वाहा धातरायन्तु सर्वतः स्वाहैकं च

इति चतुर्थोऽनुवाकः

 **आत्मनो मम, किमित्याह**

—

वासांसि वस्त्राणि मम गावश्च गाश्चेति यावत्। अन्नपाने च सर्वदैवमादीनिकुर्वाणा श्रीर्या तां ततो मेधानिर्वर्तनात्परमावहाऽऽनय। अमेधसो हि श्रीरनर्थायैवेति। किंविशिष्टाम्। लोमशामजाव्यादियुक्तामन्यैश्च पशुभिः संयुक्तामावहेति। अधिकारादोङ्कार एवाभिसम्बध्यते। स्वाहा, स्वाहाकारो होमार्थमन्त्रान्तज्ञापनार्थः। आ मा यन्तु आयन्तु मामिति व्यवहितेन सम्बन्धः। ब्रह्मचारिणो विमाऽऽयन्तु प्रमाऽऽयन्तु दमायन्तुशमायन्त्वित्यादि।

 यशो यशस्वी जने जनसमूहेऽसानि भवानि। श्रेयान्प्रशस्यतरो वास्यसो वसीयसो वसुतराद्वसुमत्तराद्वाऽसानीत्यन्वयः। किञ्च तं ब्रह्मणः कोशभूतं त्वा त्वां हे भग भगवन्पूजावन्प्रविशानि प्रविश्य चानन्यस्त्वदात्मैवभवानीत्यर्थः। स त्वमपि मा मां भग भगवन्पूजावन्प्रविशाऽऽवयोरेकत्वमेवास्तु। तस्मिंस्त्वयि सहस्रशाखे बहुभेदे

आनन्दगिरिटीका

 “वस निवासे, वस आच्छादने”इति धातुद्वयादुप्रत्ययः शीलेऽर्थे। वसुर्वसनशीलः। पराच्छादनशीलो वा वसुः।

वनमाला

निवृत्तिः संगृह्यते। तदुक्तं वार्त्तिके—

“रागद्वेषादिहेतुभ्यः श्रुतं गोपाय मे प्रभो”इति। **तत्कर्मत्वादिति**।तनोतेर्धातोस्तदर्थकत्वादित्यर्थः। **ममेति**। ममान्नपानादिकं सर्वमानयन्ती सर्वदा सम्पादयन्ती तथा सम्पादितं सर्वंविस्तारयन्ती वर्धयन्ती वर्धितं सर्वं चिरं दीर्घकालं कुर्वाणा वर्तयन्ती, यथा विनष्टं न भवति तथा कुर्वतीतियावत्। अचिरमिति च्छेदः सम्भावनामात्रेण। दैर्घ्यं छान्दसम्। **किमित्याहेति**। किमावहन्तीत्याकाङ्क्षायामाहेत्यर्थः। अत्रावहन्तीत्यादिपदत्रयं श्रियो विशेषणम्। नन्वावहन्तीत्यादिपदत्रयस्य प्रथमान्तस्य द्वितीयान्तस्यश्रीपदस्य च कथं विशेषणविशेष्यभावेनान्वय इत्याशङ्क्याध्याहारेण योजयति—

**श्रीर्या तामिति**। तामावहेत्युत्तरेणान्वयः। ततो मे श्रियमित्यत्र तत इत्यस्य व्याख्या मेधानिर्वर्तनात्परमिति। ननु मेधानिष्पत्त्यनन्तरमेवकिमिति श्रीः प्रार्थ्यते? तत्राह—

**अमेधसो हीति**। प्रज्ञाहीनस्यापात्रव्ययादिना धनादिकमनर्थायैवेत्येतत्प्रसिद्धम्;अतो मेधानन्तरमेव श्रीः प्रार्थ्यत इत्यर्थः। **किंविशिष्टां चेति**। पुनश्च किंविशिष्टामित्यर्थः। अजादीनां लोमशत्वात्तद्रूपाश्रीर्लोमशेति भावः। श्रियमावहेति कः सम्बोध्यते? तत्राह—

**अधिकारादिति**। सन्निधानादित्यर्थः। ओङ्कारस्यप्रार्थितश्रीप्रदाने योग्यतासूचनार्थो हिशब्दः। मेधाविनः श्रीयुक्तस्य विद्याप्रदानाय शिष्यप्राप्तिप्रार्थनामन्त्रः आ मायन्त्विति। तं व्याचष्टे—

**आयन्तु मामिति**। स्वस्याचार्यत्वप्रयुक्तकीर्तिप्रार्थनामन्त्रो “यशोजन” इति। तं व्याचष्टे—

**यशस्वीति**। “वस निवासे” “वस आच्छादने” इति धातुद्वयादुप्रत्ययः शीलार्थे। वेश्मसु वसनशीलः पराच्छादनशीलो वा वसुः, अतिशयेन वसुर्वसीयान्, तस्माद्वसीयसः। ईलोपश्छान्दसः। यद्वा धनवाचिना वसुशब्देनवसुमाल्लँक्ष्यते; तथा चातिशयेन वसुमान्वसुमत्तरः, तस्मादित्यर्थं इत्याशयेनाह—

**वसुमत्तराद्वेति। तेष्विति**।वसीयःसु वसुमत्तरेषु वेत्यर्थः। विद्यातत्साधनप्रार्थनानन्तरं विद्याफलप्रार्थनां दर्शयति—

**कि चेति**। नन्वत्र विदुषोब्रह्मरूपे प्रणवे मुख्यप्रवेशासम्भवादहं ब्रह्मास्मीति ज्ञानमेव तस्य तस्मिन्प्रवेशत्वेन विवक्षणीयम्। तस्य चामृतस्यदेव धारणो भूयासमित्यनेनैव प्रार्थितत्वात्पुनरुक्तिः स्यादित्याशङ्क्य तात्पर्यमाह—

**प्रविश्य चेति**। वाक्यद्वयस्यविवक्षितमर्थं संक्षिप्याह—

**आवयोरिति।** भेदहेतुमज्ञानं नाशयेत्यर्थः; तयोरेकत्वस्य स्वतः सिद्धत्वादिति मन्तव्यम्।**बहुभेद इति**। शिवविष्ण्वाद्यनेकमूर्त्युपेते त्वयि पापं नाशयामि, त्वन्मूर्तिभजनेन पापं नाशयामीति यावत्। यदुक्तं

**निमृजे शोधयाम्यहं पापकृत्याम्। यथा लोक आपः प्रवता प्रवणवता निम्नवता देशेन यन्ति गच्छन्ति। यथा चमासा अहर्जरं संवत्सरोऽहर्जरः। अहोभिः परिवर्तमानो लोकाञ्जरयतीत्यहानि वाऽस्मिञ्जीर्यन्त्यन्तर्भवन्तीत्यहर्जरः।तं च यथा मासा यन्त्येवं मां ब्रह्मचारिणो हे धातः सर्वस्य विधातः, मामायन्त्वागच्छन्तु सर्वतः सर्वदिग्भ्यः।प्रतिवेशः श्रमापनयनस्थानमासन्नगृहमित्यर्थः। एवं त्वं प्रतिवेश इव प्रतिवेशस्त्वच्छीलिनां सर्वपापदुःखापनयनस्थानमसि, अतो मा मां प्रति प्रभाहि प्रकाशयात्मानं प्रमापद्यस्व प्रपद्यस्व च मां रसविद्धमिव लोहं त्वन्मयंत्वदात्मानं कुर्वित्यर्थः। श्रीकामोऽस्मिन्विद्याप्रकरणेऽभिधीयमानो धनार्थः धनं च कर्मार्थं कर्म चोपात्तदुरितक्षयायतत्क्षये हि विद्या प्रकाशते। तथा च स्मृतिः—**

**“ज्ञानमुत्पद्यते पुंसां क्षयात्पापस्य कर्मणः। यथाऽऽदर्शतलप्रख्ये पश्यत्यात्मानमात्मनि॥”**

**इति।**

इति श्रीमत्परमहंसपरिव्राजकाचार्यगोविन्दभगवत्पूज्यपादशिष्यश्रीमच्छङ्करभगवतः कृतौ  
तैत्तिरीयोपनिषच्छीक्षावल्ली चतुर्थोऽनुवाकः^(१)

आनन्दगिरिटीका

अतिशयेन वसुर्वसीयांस्तस्माद्वसीयसः। ईलोपश्छान्दसः। वसुमान्वसुशब्देन लक्ष्यत इत्यभिप्रेत्याऽऽह— **वसुमत्तराद्वेति**।पूर्वोक्तस्य प्रयोजनमाह—

**किञ्चेति**। यदुक्तं “ब्रह्मचारिणो मामायन्तु”इति तत्र दृष्टान्तमाह—

**यथेति**।

इति श्रीमत्परमहंसपरिव्राजकाचार्यश्रीमच्छुद्धानन्दभगवच्छिष्यानन्दज्ञानविरचितायां तैत्तिरीयोपनिषच्छाङ्करभाष्यटीकायांशीक्षावल्ल्यां चतुर्थोऽनुवाकः

वनमाला

ब्रह्मचारिणो मामायन्त्विति, तदेव दृष्टान्तेन प्रपञ्चयति—

**यथेति। अतो मामिति**। त्वन्निष्ठायाः संसारश्रमापनयनस्थानत्वात्तदपनयाय मां प्रति स्वात्मानं तत्त्वतः प्रकाशयेत्यर्थः। आदरसूचनार्थ मुक्तज्ञानं पुनः प्रार्थयित्वा मुक्तिमपितदर्थमेव पुनः प्रार्थयते—

**प्रपद्यस्व चेति**। रसविद्धो लोहो रसमयो भवति, तद्वन्मां त्वन्मयं कुर्वित्यर्थः। विद्यासन्निधौश्रुतस्य श्रीकामस्य प्रणाड्या विद्यायामुपयोगं दर्शयति—

**श्रीकामोऽस्मिन्नित्यादिना**। **विद्या प्रकाशत इति**। प्रकाशतेऽभिव्यज्यते, उत्पद्यत इति यावत्। यथा आदर्शतले निर्मले प्रतिबिम्बं स्फुटं पश्यति, तथा पापक्षयेण निर्मलादर्शतलतुल्येऽन्तःकरणे ब्रह्मात्मानं पश्यतीति स्मृतेरुत्तरार्धार्थः।

इति तैत्तिरीयोपनिषद्भाष्यव्याख्यायां वनमालाख्यायां शीक्षावल्ल्यां चतुर्थोऽनुवाकः

**\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_**

१**. शान्तिरत्नाकरोक्तः आवहन्तीहोमप्रकारः—** आवहन्तीमन्त्रस्य माहाचमस्य ऋषिः महाविराट् छन्दःअन्नपूर्णाभवानीदेवता। अन्नसमृद्ध्यर्थे आवहन्तीहोमे विनियोगः मन्त्रैरेवाङ्गन्यासकरन्यासौ। ध्यानम्—

**अर्काभामरुणाम्बरावृततनूमानन्दपूर्णाननां मुक्ताहारविभूषितां कुचभराक्रान्तां सकाञ्चीगुणाम्।  
देवीं दिव्यरसान्नपूर्णकरकामंभोजदर्वीकरां ध्यायेच्छङ्करवल्लभां त्रिणयनामम्बां प्रलम्बालकाम्॥**

इति ध्यात्वा अग्निं प्रतिष्ठाप्यादौ चतस्रः औदुम्बरसमिधःजुहोति—शरीरं+स्वाहा, जिह्वा मे+स्वाहा, कर्णाभ्यां+स्वाहा, ब्रह्मणः कोशोऽसि+स्वाहा। सर्वत्रान्नपूर्णाभवान्या इदं न मम्म। ततोऽन्नत्रहोमाः (४) आवहन्ती+श्रियमावह स्वाहा (१) आवहन्ती+पशुभि सह स्वाहा (२) आमायन्तु+स्वाहा (३) यशोजने+स्वाहा इत्यादि अनुवाकान्तस्वाहामन्त्रैः होमाः कर्तव्याः। अन्ते प्रतिवेशोऽसि+पद्यस्वेति प्रार्थना कार्या।

अथ शीक्षावल्ल्यां चतुर्थोऽनुवाकः

**यश्छन्दसामितिज्ञानं मेधाकामस्य भण्यते।  
आवहन्तीति तद्वत्स्याच्छ्रीकामस्येह लिङ्गतः॥६८॥**

**छन्दःशब्दास्त्रयो वेदास्तत्प्रधानत्वकारणात्।  
ऋषभो विश्वरूपश्च सर्ववाग्व्याप्तिकारणात्॥६९॥**

**अमृतेभ्योऽसौ वेदेभ्यः प्रतिभातः प्रजापतेः।  
ओंकारस्य हि नित्यत्वान्नाञ्जसोत्पत्ति रुच्यते॥७०॥**

**ओंकारः सर्वकामेशः स इन्द्रः परमेश्वरः।  
मेधया प्रज्ञया मां स स्पृणोतु प्रीणयत्विति॥७१॥**

**अमृतत्वैकहेतोः स्यामात्मज्ञानस्य धारणः॥७२॥**

**विचक्षणं च मे भूयाच्छरीरं देव सर्वदा।  
मनः प्रह्लादिनी मे स्याज्जिह्वा मधुरभाषिणी॥७३॥**

**कर्णाभ्यां चैव वेदार्थं भूरि विशृणुयामहम्।  
ब्रह्मणश्चासि कोशस्त्वमसेरिवपरात्मनः॥७४॥**

**अपविद्धैषणा यस्मात्त्वयि पश्यन्ति तत्परम्।  
अभिधानप्रतीकत्वद्वारेणास्योपलब्धये॥  
त्वमेव हेतुतां यासि तस्मात्कोशस्त्वमुच्यसे॥७५॥**

 “यश्छन्दसामि”त्यारभ्य “श्रुतं मे गोपाये”त्यन्तस्य ग्रन्थस्य तात्पर्यमाह— **यश्छन्दसामिति**। तेन हि ज्ञानमोङ्कारोपासनमधिकृत्य जपो मेधाकामस्योच्यते— “स मेन्द्रो मेधया स्पृणोत्वि”ति लिङ्गान्मेधाहीनेन ब्रह्मणोऽवगन्तुमशक्यत्वात्तत्कामस्य जपोऽपि ब्रह्मविद्यार्थी भवतीत्यर्थः — आवहन्तीत्यारभ्यानुवाकसमाप्त्यन्तस्य ग्रन्थस्य तात्पर्यमाह— **आवहन्तीति**। यथा जपो मेधाकामस्याभिधीयते तथैवाऽऽवहन्तीत्यादिना सर्वेणानुवाकेन श्रीकामस्य होमोविवक्षितः स्यात्ततो मे श्रियमावहेति लिङ्गात्। न हि श्रीविहीनेन चित्तशुद्ध्यर्थं यागाद्यनुष्ठातुं शक्यते ततःश्रीकामस्य होमोऽपि परम्परया ब्रह्मविद्योपयोगीत्यर्थः॥६८॥

 वेदत्रयं छन्दःशब्दवाच्यं तस्मिन्वेदत्रये प्रधानत्वमोङ्कारस्थास्ति तस्मादेव कारणादृषभशब्दादोङ्कारो गृह्यते। “तद्यथा शङ्कुने”त्यादिश्रुतेरोङ्कारस्य सर्वात्मकत्वश्रवणाद्विश्वरूपश्चासावितिपदत्रयस्यार्थमाह— **छन्दःशब्दा इति**॥६९॥

 छन्दोभ्योऽधीत्यादेरर्थमाह— **अमृतेभ्य इति**। अमृतादिति पदमपि बहुवचनसामानाधिकरण्याद्बहुवचनत्वेनयोज्यते। सम्बभूतेति जन्मवाचके पदे श्रूयमाणे किमिति “प्रजापतिर्लोकानभ्यतपदि”त्यादिश्रुत्यन्तरमनुसृत्य श्रेष्ठत्वेनप्रतिभानं व्याख्यायते तत्राऽऽह— **ओङ्कारस्येति**॥७०॥

 “समेन्द्रो मेधये”त्यादेरर्थमाह— **ओङ्कार इति**॥७१॥

 अमृतस्येत्यादावमृतशब्देनामृतहेतुत्वादात्मज्ञानमुच्यते तस्याहं त्वत्प्रसादाद्धारयिता स्यामिति प्रार्थनान्तरमाह— **अमृतत्वेति**॥७२॥

 “शरीरं मे विचर्षणमि”त्यस्यार्थमाह—

**विचक्षणं चेति**। “जिह्वा मे मधुमत्तमे”त्यस्यार्थमाह— **मन इति**।यदि हि शरीरपाटवं न स्यात्तदा मेधाफलस्याऽऽत्मज्ञानस्य सिद्धयर्थं श्रवणाद्यनुष्ठानयोग्यता न मे सिध्येत्। यदि चमदीयं वागिन्द्रियं परुषभाषणे व्याप्रियेत तदा ज्ञानोपदेष्टर्यपि तत्सम्भवान्न मे ज्ञानं सम्भवेदतस्तदुभयं प्रार्थ्यतेमुमुक्षुणेत्यर्थः॥७३॥

 “कर्णाभ्यामि”त्यादेरर्थमाह— कर्णाभ्यामिति। ओङ्कारस्य शब्दमात्रत्वेनाचेतनत्वात्कथं मेधादिप्रदानेसामर्थ्यं कथं चेन्द्रशब्दवाच्यत्वमित्याशङ्कयाऽऽह— **ब्रह्मणश्चेति**। ओङ्कारस्य ब्रह्मोपलब्धिस्थानत्वेन ब्रह्मसन्निकर्षात्तत्रसर्वमुपपन्नमित्यर्थः॥७४॥

 ब्रह्मकोशत्वमोङ्कारस्य साधयति— **अपविद्धेति**। त्वयीति सप्तमी निमित्तार्था। कथमोङ्कारं निमित्तीकृत्यविरक्ता मुमुक्षवो ब्रह्म पश्यन्तीत्यपेक्षायामाह— **अभिधानेति**॥७५॥

**लौकिकप्रज्ञया यस्मान्मेधया पिहितस्ततः।  
नोपासते पराक्चित्तास्त्वां देवममृतप्रदम्॥७६॥**

**रागद्वेषादिहेतुभ्यः श्रुतं गोपाय मे प्रभो ॥७७॥**

**येन श्रुतेन सम्पन्नस्त्वामेव प्रविशाम्यहम्।  
प्रापयन्त्यावहन्तीति विस्तारार्थोत्तरा क्रिया॥७८॥**

**कुर्वाणामुभयं देव चिरमावह मे श्रियम्।  
ततो वेदार्थविज्ञानादन्नपानान्तदायिनीम्॥७९॥**

**लोमशांपशुभिर्युक्तां प्रत्येकं सर्वदेति च।  
मन्त्रान्तज्ञापनार्थाय स्वाहाकारोऽयमुच्यते॥८०॥**

**तथैव चोत्तरत्रापि स्वाहा तत्सम्भवाद्भवेत्।  
दैवेन मानुषेणैव वित्तेनाऽऽमुत्रिकैहिकम्॥  
कर्म कर्तुमलं यस्मात्प्रार्थ्यते तेन तद्वयम्॥८१॥**

**आयन्तूद्दिश्य मां सर्व अधीतिश्रवणार्थिनः॥८२॥**

**प्रकृष्ट्यर्थं प्रमायन्तु यत्नतो ब्रह्मचारिणः।  
संभूय कोटिशश्चैव मामेवाऽऽयन्तु सत्वराः॥८३॥**

**जनेऽसानि यशश्चेति पूर्वस्यैतत्प्रयोजनम्।  
वस्यसोऽहं सकाशाच्च श्रेयान्स्यां गुणतोऽधिकः॥  
वसीयसो वस्यसइतीलोपश्छान्दसो भवेत्॥८४॥**

**ईयसुन्वसितुर्वा स्यात्स्याद्वा वसुमतः परः।  
अभीष्टोऽतिशयो यस्मात्सजातीयाद्गुणोन्नतेः॥८५॥**

 ब्रह्माभेदेन मुमुक्षूणामपेक्षितमेधादिदाने चेदोङ्कारः सामर्थ्यमश्नुते तर्हि किमिति सर्वैरेव मेधाद्यर्थिभिरसौनोपास्यते तत्राऽऽह— **लौकिकेति**। विषयाभिनिवेशो लौकिकप्रज्ञा॥७६॥

 “श्रुतमि”त्यादरेरर्थमाह—

**रागद्वेषादीति**। ज्ञानसाधनं श्रवणादिकमनुतिष्ठतो मे यथा रागादि ज्ञानप्रतिबन्धकंन भवति तथा त्वया कर्तव्यमित्यर्थः। मेधाकामस्य जपार्थान्मन्त्रान्व्याख्याय श्रीकामस्य होमार्थान्मन्त्रान्व्याचिख्यासुः“आवहन्ती वितन्वाने”तिपदद्वयस्य क्रमेणार्थमाह—**प्रापयन्तीति**॥७७-७८॥

 “कुर्वाणे”त्यादेरर्थमाह— **कुर्वाणामिति**। उभयं वस्त्राद्यानयनं तद्विस्तारं चेत्यर्थः। देवेत्योङ्कारो ब्रह्माभेदेनसम्बोध्यते। वेदार्थविज्ञानादनन्तरमिति शेषः। तदभावे श्रीरनर्थाय सम्भाव्यते॥७९॥

 “लोमशामि”त्यादेरर्थमाह— **लोमशामिति।** अजाव्यादियुक्तत्वं श्रियो लोमशत्वं स्वतस्तदयोगात्सर्वदावासांसि सर्वदा गाः सर्वदाऽन्नपाने च मामावहन्तीं विस्तारयन्तीं कुर्वाणां श्रियमावहेत्यन्वयं सूचयति— **प्रत्येकमिति**।स्वाहाकारप्रयोगस्याभिप्रायमाह— **मन्त्रान्तेति**॥८०॥

 उत्तरेष्वपि मन्त्रेषु स्वाहाकारोमन्त्रान्तज्ञापनायैव भवेत्तत्र तत्र स्वाहाकारेण मन्त्रान्तज्ञापनसम्भवादित्याह— **तथैवेति**। ननु किमर्थं मुमुक्षुणा ज्ञानं धनं च प्रार्थ्यते तत्राऽऽह— **दैवेनेति**। दैवं वित्तं ज्ञानम्। मानुषंसुवर्णादि॥८१॥

 आमायन्त्वित्यादेरर्थमाह— **आयन्त्विति**॥८२॥

 “प्रमायन्तु ब्रह्मचारिणः स्वाहा। शमायन्तु ब्रह्मचारिणः स्वाहे”ति वाक्यद्वयं केचित्पठन्ति तस्यार्थमाह— **प्रकृष्ट्यर्थमिति**॥८३॥

 किमर्थमनेकब्रह्मचार्यागमः प्रार्थ्यते तत्राऽऽह— **जनेऽसानीति**। बहवो ब्रह्मचारिणो यदि मत्तो विद्यामाददीरन्विद्वत्सभायां तदा मम ख्यातिर्भवतीत्यर्थः। “श्रेयानि”त्यादेरर्थमाह— **वस्यसोऽहमिति**। वस्यस इति वसीयसइत्यस्मिन्नर्थं ईकारलोपश्छान्दसः। वसीयसः सकाशादहं श्रेष्ठः स्यामित्यर्थः॥८४॥

 वसितुः पुरुषाद्धनवतो वा पुरुषादुत्तरत्रायमीयसुन्प्रत्ययो न धातोरुपरिष्टादिति विवक्षितत्वादित्याह—**ईयसुन्निति**। तत्र हेतुमाह— **अभीष्ट इति**। गुणश्रेष्ठतया सजातीयेभ्यः श्रेष्ठत्वस्य विवक्षितत्वादित्यर्थः। अथवा “वस

**ब्रह्मणः कोशभूतं त्वां भगवन्प्रविशाम्यहम्।  
मां च सर्वात्मभावेन प्रविशेश प्रसीद मे॥८६॥**

**ऐकात्म्यमावयोरस्तु भेदहेतुं विनाशय।  
अनन्तभेदे त्वय्येव निमृजे दुष्कृतं ततः॥८७॥**

**द्रुतमापो यथा यन्ति निम्नेन मकरालयम्।  
तथैवाऽऽयन्तु मां सर्वे समन्ताद्ब्रह्मचारिणः॥८८॥**

**यस्मिन्नहानि जीर्यन्ते सोऽब्दोऽहर्जर उच्यते।  
अहर्जरे यथा मासा यन्ति सम्वत्सरात्मनि॥८९॥**

**आसन्नगृहपर्यायः प्रतिवेश इहोच्यते।  
प्रतिवेश इवासि त्वं सर्वदुःखापनोदकृत्॥९०॥**

**प्रतिप्राणिप्रवेशाद्वा प्रतिवेशोऽसिकीर्त्यसे।  
मां प्रत्यतः प्रभाहि त्वं प्रमापद्यस्व चाञ्जसा॥९१॥**

**इति चतुर्थोऽनुवाकः**

निवासे”“वस आच्छादन”इति धातुद्वयादुप्रत्ययः। ताच्छील्यार्थे वसुर्वसनशीलः पराच्छादनशीलो वा वसुरिति। अतिशयेन वसुर्वसीयानुक्तस्तस्माद्वसीयसोऽहं श्रेष्ठः स्याम्। वसुमान्वा वसुशब्देन लक्ष्यते। ततो वसुमत्तरादहं श्रेष्ठोभूयासमित्यर्थः॥८५॥

 पूर्वोक्तस्य प्रार्थनस्य प्रयोजनमाह— **ब्रह्मण इति**। मुमुक्षोः श्रेष्ठत्वे सत्योङ्कारवाच्येन ब्रह्मणा सहैकत्वमपेक्षितं सेत्स्यतीत्यर्थः। तस्मिन्नित्यादेरर्थमाह—

**अनन्तेति**। यस्मादहं त्वदात्मभूतोऽस्मि तस्मात्त्वन्निमित्तमेव ममपापक्षयः स्यादित्यर्थः॥८६-८७॥

 यदुक्तं “ब्रह्मचारिणो मामायन्त्वि”ति तत्र दृष्टान्तद्वयं श्रुत्युक्तं व्याचष्टे— **द्रुतमित्यादिना**॥८८-८९॥

 “प्रतिवेशोऽसी”त्यत्र प्रतिवेशशब्दार्थमाह—

**आसन्नेति**। सन्निहितगृहवदशेषदुःखनिवृत्तिहेतुस्त्वमिति वाक्यार्थंकथयति— **प्रतिवेश इति**॥९०॥

 “आकाशवत्सर्वप्राण्यनुप्रवेशाद्वा प्रतिवेशस्त्वमि”त्यर्थान्तरमाह— **प्रतिप्राणीति**। “प्र मा भाही”त्यादेरथंमाह— **मां** **प्रतीति**। यतस्त्वं सर्वगतोऽतो मां प्रति प्रमाहि त्वत्स्वरूपं प्रकटय मां च प्रपद्यस्वेत्यर्थः। प्रकृतेषु मन्त्रेषुब्राह्मणोत्पन्नत्वात्तद्वद्भावादार्षेयादि नानुसन्धेयम्॥९१॥

इति चतुर्थोऽनुवाकः

अथ शीक्षावल्ल्यां पञ्चमोऽनुवाकः

**भूर्भुवः सुवरिति वा एतास्तिस्रो व्याहृतयः। तासामु ह स्मैतां चतुर्थीम्।  
माहाचमस्यः प्रवेदयते। मह इति। तद्ब्रह्म। स आत्मा। अङ्गान्यन्या  
देवताः। भूरिति वा अयं लोकः। भुवइत्यन्तरिक्षम्। सुवरित्यसौ लोकः॥१॥**

 **संहिताविषयमुपासनमुक्तं तदनु मेधाकामस्य श्रीकामस्य च मन्त्रा अनुक्रान्तास्ते च पारम्पर्येण विद्योपयोगार्थाएव। अनन्तरं व्याहृत्यात्मनो ब्रह्मणोऽन्तरुपासनं स्वाराज्यफलं प्रस्तूयते— भूर्भुवः सुवरिति। इतीत्युक्तोपप्रदर्शनार्थः। एतास्तिस्र इति प्रदर्शितानां परामर्शार्थः। परामृष्टाः स्मार्यन्ते वै इत्यनेन। तिस्र एताः प्रसिद्धा व्याहृतयः स्मार्यन्तेतावत्। तासामियं चतुर्थी व्याहृतिर्मह इति। तामेतां चतुर्थी महाचमसस्यापत्यं माहाचमस्यः प्रवेदयते। उ ह स्म,इत्येतेषां वृत्तानुकथनार्थत्वाद्विदितवान्ददर्शेत्यर्थः। माहाचमस्यग्रहणमार्षानुस्मरणार्थम्। ऋषिस्मरणमप्युपासनाङ्गमिति गम्यत इहोपदेशात्। येयं माहाचमस्येन दृष्टा व्याहृतिर्मह इति तद्ब्रह्म महद्धि किल ब्रह्म। महती च व्याहृतिः।**

आनन्दगिरिटीका

 वृत्तानुवादपूर्वकमुत्तरानुवाकस्य सम्बन्धमाह— **संहिताविषयमित्यादिना**। व्याहृतीनां श्रद्धागृहीतत्वात्तत्परित्यागेनोपदिश्यमानं ब्रह्म न बुद्धिमारोहेदिति ततो व्याहृतिशरीरं हिरण्यगर्भाख्यं ब्रह्मान्तर्हृदये ध्येयत्वेनोपदिश्यतइत्यर्थः। मह इति व्याहृतावङ्गिब्रह्मदृष्टिः कर्तव्या। तत्र किं साम्यमित्यत आह— **महद्धीति**। यथा देवदत्तस्य

वनमाला

 वृत्तानुवादपूर्वकमुत्तरानुवाकद्वयतात्पर्यमाह—

**संहिताविषयमित्यादिना**। संहितोपासनं फलाभिसन्धिं विनाऽनुष्ठित चितशुद्धिद्वारा विद्योपयोगार्थमिति सूचयति—

**ते चेति**। चशब्दोऽप्यर्थः। संहितोपासनवत्तेऽपीत्यर्थः।**अन्तरिति**। व्याहृतीनां श्रद्धा गृहीतत्वात्तत्परित्यागेनोपदिश्यमानं ब्रह्म न बुद्धिमारोहति। अतो व्याहृतिशरीरस्यब्रह्मणो हृदयान्तरुपासनमुपदिश्यत इत्यर्थः। तात्पर्यमुक्त्वाऽक्षरव्याख्यानाय प्रतीकमादत्ते—

**भूर्भुवः सुवरिति**।**इतीत्युक्तेति**। भूर्भुवः सुर्वारिति वाक्येनोक्तानां व्याहृतीनां पाठक्रमलब्धक्रमानुवादार्थः श्रुतावितिशब्द इत्यर्थः।**प्रदर्शितानामिति**। प्रदर्शितक्रमोपेतानां व्याहृतीनां स्वरूपानुवादार्थं एतास्तिस्रो व्याहृतय इति शब्द इत्यर्थः। ननुक्रमतः स्वरूपतश्च ताः किमर्थं परामृश्यन्ते? तत्राह—

**परामृष्टा इति**। स्मृति विवृणोति—

**तिस्र एता इति**।स्मार्यन्ते तावदिति। तावच्छब्दः प्राथम्यार्थः। कर्मकाण्डे कर्माङ्गत्वेन प्रसिद्धव्याहृतयः इह प्रथमं स्मर्यन्ते वैशब्देनतासु क्रमेणोपासनविधानार्थमित्यर्थः। सोमपानार्थं महांश्चमसो यस्य स महाचमस इति वेदभाष्यकाराः।**अपत्यमिति**। गोत्रापत्यमित्यर्थः। तथा च वार्त्तिके दर्शितम्—

“महाचमसगोत्रत्वाद्गोत्रार्थस्तद्धितो भवेत्” इति।प्रवेदयत इति लटो भूतार्थंपरत्वेन व्याख्याने हेतुमाह—

**उ ह स्म इत्येतेषामिति**। ऋषेश्चतुर्थव्याहृतिविषयकं वेदनंयोगप्रभावजनितं प्रत्यक्षमेवेति मत्वाऽऽह—

**ददर्शेत्यर्थ इति**। **आर्षेति।** ऋषिसम्बन्ध्यनुस्मरणमार्षम्, तस्यानुस्मरणस्यकर्तव्यताद्योतनार्थमित्यर्थः। ननु तस्योपासनाङ्गत्वे सति कर्तव्यता सिध्यति, तदेव कुत इति; तत्राह— **ऋष्यनुस्मरणमपीति। इहोपदेशादिति।** उपासनप्रकरणे ऋषेः सङ्कीर्तनादित्यर्थः। उत्तरत्रोपदेक्ष्यमाणाया गतेरपिचिन्तनमुपासनाङ्गत्वेन कर्तव्यमिहोपदेशाविशेषादित्यपेरर्थः। **तद्ब्रह्मेति।** तच्चतुर्थव्याहृतिस्वरूपं ब्रह्मेति चिन्तयेदित्यर्थः। इतरव्याहृतित्यागेन चतुर्थव्याहृतिस्वरूपे ब्रह्मदृष्टिविधाने नियामकमाह—

**महद्धि किल ब्रह्म महती चव्याहृतिरिति**। महत्त्वं व्यापकत्वम्, तच्च ब्रह्मणः श्रुतिषु प्रसिद्धमिति द्योतनार्थौहि किलेति निपातौ। चतुर्थव्याहृतेरितरव्याहृत्यपेक्षया व्यापकत्वं वक्ष्यति। तथा च व्यापकत्वसाम्येन चतुर्थव्याहृतिस्वरूपे ब्रह्मदृष्टिविधिरिति

**मह इत्यादित्यः। आदित्येन वा सर्वे लोका महीयन्ते। भूरिति वा अग्निः।  
भुव इति वायुः। सुवरित्यादित्यः। मह इति चन्द्रमाः। चन्द्रमसा वाव सर्वाणि  
ज्योतीँ्षि महीयते। भूरिति वा ऋचः। भुव इति सामानि। सुवरिति यजूँ्षि॥२॥**

किं पुनस्तत्। स आत्मा। आप्नोतेर्व्याप्तिकर्मणः आत्मा। इतराश्च व्याहृतयो लोका देवा वेदाः प्राणाश्च मह इत्यनेनव्याहृत्यात्मनाऽऽदित्यचन्द्रब्रह्मान्नभूतेन व्याप्यन्ते यतः। अतोऽङ्गान्यवयवा अन्या देवताः। देवताग्रहणमुपलक्षणार्थंलोकादीनाम्। मह इत्येतस्य व्याहृत्यात्मनो देवा लोकादयश्च सर्वेऽवयवभूताः। यत आहाऽऽदित्यादिभिर्लोकादयो

आनन्दगिरिटीका

पादादीन्यङ्गानि मध्यभागश्चाङ्गी, इतरेषामङ्गानामात्मा कथ्यते व्यापकत्वात्। तथा महोव्याहृतिर्हिरण्यगर्भस्यब्रह्मणो मध्यभाग आत्मेति कल्प्यते। इतराश्च व्याहृतयः पादाद्यवयवत्वेन कल्प्यन्ते। प्रथमव्याहृतिः पादौ,

वनमाला

भावः। चतुर्थव्याहृतेर्व्यापकत्वं निरूपयितुं पृच्छति— **किं पुनस्तदिति**। मह इति व्याहृतिस्वरूपं ब्रह्मेत्युक्तम्,तद्व्याहृतिस्वरूपं पुनरपि किं कीदृशमित्यक्षरार्थः। अत्रोत्तरं स आत्मेति श्रुतिः। विधेयापेक्षया पुंलिङ्गनिर्देशः,स चतुर्थव्याहृतिस्वरूपमात्मा इतरव्याहृत्यपेक्षया व्यापकमित्यर्थः। ननु चेतने रूढस्यात्मशब्दस्य कथं व्यापकत्वमर्थः?योगेनेत्याह—**आप्नोतेरिति**। व्याप्तिः कर्म क्रिया अर्थो यस्य; ततश्च व्याप्तिवाचकादाप्नोतेः सकाशान्निष्पन्नोऽयमात्मशब्दो व्यापकत्वबोधक इत्यर्थः। मह इति व्याहृतेरात्मश्रुत्युक्तमितरव्याहृत्यपेक्षया व्यापकत्वमुपपादयति— **इतराश्चेत्यादिना यतोऽत इत्यन्तेन**। चशब्दोऽवधारणे। नन्वितरव्याहृतयो मह इत्यनेन व्याप्यन्त इत्ययुक्तम्,इतरव्याहृतिषु मह इत्यस्याक्षरानुवृत्तेरदर्शनादित्याशङ्क्याह— **आदित्यचन्द्रब्रह्मान्नभूतेनेति**। मह इति व्याहृत्यात्मनआदित्यादिभूतत्वमित्थं श्रूयते— “मह इत्यादित्यः, मह इति चन्द्रमाः, मह इति ब्रह्म, मह इत्यन्नम्” इति। महइति ब्रह्मेत्यत्र ब्रह्मोङ्कार इति वक्ष्यति। नन्वादित्यादीनां लोकादिष्वेव व्याप्तिः, न व्याहृतिषु, अनुपलम्भात्;ततश्च कथमादित्यचन्द्रभूतेन मह इत्यनेन इतरा व्याहृतयो व्याप्यन्त इत्याशङ्क्य तासामादित्यादिव्याप्यतासिद्ध्यर्थं लोकाद्यात्मकतामाह — **लोका देवा वेदाः प्राणाश्चेति**। इतरव्याहृतयो लोकदेववेदप्राणात्मिका इत्यक्षरार्थः।तासामित्थं लोकाद्यात्मकत्वं श्रूयते— “भूरिति वा अयं लोकः, भुव इत्यन्तरिक्षम्, सुवरित्यसौ लोकः; भूरिति वाअग्निः, भुव इति वायुः, सुवरित्यादित्यः; भूरिति वा ऋचः, भुव इति सामानि सुवरिति यजूँ्षि; भूरिति वैप्राणः, भुव इत्यपानः, सुवरिति व्यानः” इति। अत्र पृथिव्यन्तरिक्षद्युलोकानामादित्यव्याप्यता प्रसिद्धा, अग्निवाय्वादित्यदेवतानां चन्द्रव्याप्यता प्रसिद्धैव, चन्द्रसूर्ययोः स्वदीप्त्या सर्वलोकव्यापकत्वात्; वागात्मकानां वेदानामोङ्कारख्याप्यता “तद्यथा शङ्कुना” इत्यादिश्रुतिसिद्धा, प्राणानामन्नरसद्वाराऽन्नव्याप्यता प्रसिद्धा; तथा च लोकदेववेदप्राणात्मिका इतरव्याहृतयो यत आदित्यचन्द्रब्रह्मान्नभूतेन मह इत्यनेन व्याहृत्यात्मना व्याप्यन्ते, अतो मह इतिव्याहृतेरितरापेक्षया व्यापकत्वमित्यर्थः। इत्थं स आत्मेति वाक्यं व्याख्याय अनन्तरवाक्यमादत्ते— **अङ्गानीति**।नन्वन्या व्याहृतयो यथा देवतारूपत्वेन श्रुतास्तथा लोकादिरूपत्वेनापि श्रुताः; ततश्च कथमग्न्यादिदेवतारूपाणामेव तासामङ्गत्ववचनम्? तत्राह— **देवताग्रहणमिति**। देवतापदमजहल्लक्षणया लोकादीनामपि ज्ञापनार्थम्; अतोनोक्तदोष इत्यर्थः। लोकाद्युपलक्षणे कृते सति फलितम् “अङ्गान्यन्या देवताः” इति वाक्यार्थं दर्शयति— **मह इत्येतस्येत्यादिना इतीत्यन्तेन**। अत्रेतिशब्दोऽत इत्यर्थे, यत इत्युपक्रमात्; तथा च यत आदित्यादिभिर्लोकादयोमहीयन्ते अतः सर्वे देवा लोकादयश्च मह इत्येतस्य व्याहृत्यात्मनोऽवयवभूता इति योजना। अत्र दृष्टान्तमाह— **आत्मना इति**। प्रसिद्धशरीरस्य मध्यभागोऽत्रात्मशब्दार्थः। तेन हस्तपादाद्यङ्गानि महीयन्ते। शरीरमध्यभागगतान्नादिना अङ्गानां वृद्धिः प्रसिद्धेति हिशब्दार्थः। अयं भावः— यथा देवदत्तस्य मध्यमभागं प्रति पादादीन्यङ्गानिमध्यमभागाधीनवृद्धिभाक्त्वात्, मध्यमभागश्चाङ्गी तद्वृद्धिहेतुत्वात्, तथा लोकाद्यात्मिका इतरव्याहृतयः पादादिरूपाङ्गाणि, आदित्याद्यात्मकं चतुर्थव्याहृतिस्वरूपमङ्गीति कल्प्यते; मह इत्यस्यादित्याद्यात्मनेतरवृद्धिहेतुत्वेन

**मह इति ब्रह्म। ब्रह्मणा वाव सर्वे वेदा महीयन्ते। भूरिति वै प्राणः। भुव इत्यपानः।सुवरिति व्यानः। मह इत्यन्नम्। अन्नेन वाव सर्वे प्राणा महीयन्ते। ता वा एताश्चतस्रश्चतुर्धा।चतस्रश्चतस्रो व्याहृतयः। ता यो वेद। स वेद ब्रह्म। सर्वेऽस्मै देवा बलिमावहन्ति॥३॥**

असौ लोको यजूँ्षि वेद द्वे च

इति पञ्चमोऽनुवाकः

महीयन्त इति। आत्मना ह्यङ्गानि महीयन्ते महनं वृद्धिरुपचयो महीयन्ते वर्धन्त इत्यर्थः। अयंलोकोऽग्निर्ऋग्वेदःप्राण इति प्रथमा व्याहृतिर्भूरिति। एवमुत्तरोत्तरैकैका चतुर्धा भवति।

 मह इति ब्रह्म। ब्रह्मेत्योङ्कारः। शब्दाधिकारेऽन्यस्यासम्भवात्। उक्तार्थमन्यत्। ता वा एताश्चतस्त्रश्चतुर्धेति।ता वा एता भूर्भुवः सुवर्मह इति चतस्त्र एकैकशश्चतुर्धा चतुष्प्रकाराः। धाशब्दः प्रकारवचनः। चतस्रश्चतस्रःसत्यश्चतुर्धा भवन्तीत्यर्थः। तासां यथाक्लृप्तानां पुनरुपदेशस्तथैवोपासननियमार्थः। ता यथोक्तव्याहृतीर्यो वेद स

आनन्दगिरिटीका

द्वितीया बाहू, तृतीया शिर इत्यर्थः। व्याहृत्यवयवं ब्रह्मोपासीतेत्युत्पत्तिविधिरुक्तः। इदानीमङ्गविशेषविधिः कथ्यते— **भूरिति वा अयं लोक इत्यादिना**। तत्रैकैकाव्याहृतिश्चतुष्प्रकाराऽवगन्तव्येति तात्पर्यमाह—

**अयं लोक इत्यादिना**।

 एकैका व्याहृतयो यदा चतुष्प्रकाराश्चिन्त्यन्ते तदा षोडशकलः पुरुष उपासितो भवतीत्यभिप्रेत्य संक्षेपमाह— **ता वा एता इति**। स वेद ब्रह्मेति ब्रह्मवेदनं फलत्वेन न सङ्कीर्त्यतेऽधिकारविधिवाक्ये। किन्तु वक्ष्यमाणानु-

वनमाला

वृद्धिहेतुत्वसाम्यात्, इतरव्याहृतीनां च लोकाद्यात्मना तदधीनवृद्धिभाक्त्वेन प्रसिद्धाङ्गवद्वृद्धिभाक्त्वसाम्यात्;तत्रापि प्रथमा व्याहृतिः पादौ, द्वितीया बाहू, तृतीया शिर इति विभागः; तथा च व्याहृतिचतुष्टयं मिलित्वा शरीरंसम्पद्यते; तस्मिन्व्याहृतिमये शरीरे यदङ्गित्वेन कल्पितं चतुर्थव्याहृतिस्वरूपं तत्र तद्ब्रह्मेति वाक्येन ब्रह्मदृष्टिर्विहिता; तथा च वक्ष्यति— मह इत्यङ्गिनि ब्रह्मणीति। आदित्यादीनां च लोकादिवृद्धिहेतुत्वमित्थं श्रूयते—“आदित्येन वाव सर्वे लोका महीयन्ते, चन्द्रमसा वाव सर्वाणि ज्योतीँ्षि महीयन्ते, ब्रह्मणा वाव सर्वे वेदामहीयन्ते, अन्नेन वाव सर्वे प्राणा महीयन्ते” इति। अयमर्थः— लोकास्तावदादित्येन प्रकाशिताः सन्तः प्राणिनांव्यवहार्यत्वलक्षणां वृद्धिं प्राप्नुवन्ति; अग्निवाय्यादित्यदेवतारूपाणि ज्योतींषि चन्द्रमसा वर्धन्त इत्येतत् “प्रथमांपिबेत वह्निः” इत्यादिशास्त्रसिद्धम्, चन्द्रकलापानेन तेषां वृद्धेरावश्यिकत्वात्; ब्रह्मणा प्रणवेन सर्वे वेदा वर्धन्तेवेदवृद्धेः प्रणवपूर्वकाध्ययनाधीनत्वात्, तथा च वक्ष्यति “ओमिति ब्राह्मणः प्रवक्ष्यन्नाह” इति; अन्नेन प्राणा वर्धन्तइत्येतत्प्रसिद्धम्, श्रुतिश्चात्र भवति “शुष्यति वै प्राण ऋतेऽन्नात्” इति। भूरिति वा अयं लोक इत्यादावैकैकाव्याहृतिश्चतुष्प्रकारा ज्ञातव्येति तात्पर्यमाह— **अयं लोक इत्यादिना। भूरितीति**। चतुर्धा भवतीति शेषः।**एवमुत्तरा इति**। अन्तरिक्षं वायुः सामान्यपान इति द्वितीया व्याहृतिर्भुव इति, सुवर्लोक आदित्यो यजूंषि व्यानइति तृतीया व्याहृतिः सुवरिति, आदित्यश्चन्द्रमा ओङ्कारोऽन्नमिति चतुर्थी व्याहृतिर्मह इति; एवमेता उत्तराव्याहृतयः प्रत्येकं चतुर्धा भवन्तीत्यर्थः। मह इति ब्रह्मेत्यत्र ब्रह्मशब्दस्य मुख्यार्थपरत्वं वारयति— **ब्रह्मेत्योङ्कार इति**। भूरिति वा ऋच इत्यादिना वेदावयवभूतशब्दसन्निधाने मुख्यार्थग्रहणायोगात्, चतुर्थव्याहृतौ पूर्वमेव मुख्यब्रह्मदृष्टेरुक्तत्वेन पौनरुक्त्यप्रसङ्गाच्चेत्यपि द्रष्टव्यम्। धाशब्दस्य प्रकारवचनत्वे सति चतस्रश्चतुर्धेति वाक्यस्यफलितमर्थं क्रियाध्याहारपूर्वकं दर्शयति— **चतस्त्रश्चतत्रः सत्य इति**। स्वरूपेण चतस्रो व्याहृतयो द्रष्टव्यलोकादिभेदेनप्रत्येकं चतस्रः सत्य इत्यर्थः। ननु व्याहृतिषु प्रत्येकं पदार्थचतुष्टयदृष्टिवाक्येभ्य एव तासां प्रत्येकं चतुर्धात्वकॢप्तिसिद्धेः चतस्रश्चतुर्धेति वाक्यं पुनरुक्तमिति; नेत्याह— **तासां यथाकॢप्तानामिति**। भूरिति वा अयं लोक इत्यादि-

वेद विजानाति। किं? ब्रह्म। ननु—

तद्ब्रह्म स आत्मेति ज्ञाते ब्रह्मणि न वक्तव्यमविज्ञातवत्स वेद ब्रह्मेति। न। तद्विशेषविवक्षुत्वाददोषः। सत्यं विज्ञातं चतुर्थव्याहृत्यात्मा ब्रह्मेति न तु तद्विशेषो हृदयान्तरुपलभ्यत्वं मनोमयत्वादिश्च“शान्तिसमृद्धम्”इत्येवमन्तो विशेषणविशेष्यरूपो धर्मपूगो विज्ञायत इति। तद्विवक्षु हि शास्त्रमविज्ञातमिव ब्रह्ममत्वा स वेद ब्रह्मेत्याह। अतो न दोषः। यो हि वक्ष्यमाणेन धर्मपूगेन विशिष्टं ब्रह्म वेद स वेद ब्रह्मेत्यभिप्रायः। अतो वक्ष्यमाणानुवाकेनैकवाक्यताऽस्य, उभयोर्ह्यनुवाकयोरेकमुपासनं, लिङ्गाच्च। भूरित्यग्नौ प्रतितिष्ठतीत्यादिकंलिङ्गमुपासनैकत्वे, विधायकाभावाच्च। न हि वेद उपासितव्य इति विधायकः कश्चिच्छब्दोऽस्ति व्याहृत्यनुवाके

आनन्दगिरिटीका

वाकेनास्मिन्नेव ब्रह्मोपासने गुणविधानं भविष्यतीति सूचयितुमित्याह— **न** **तद्विशेषविवक्षुत्वादित्यादिना**। यदिव्याहृत्यवयवमेव ब्रह्मोत्तरत्रोपास्यते तदैवोपासकस्य प्रथमव्याहृत्यात्मकेऽग्नौ प्रतिष्ठाभिधानं घटेत। तस्माद्व्याहृत्यात्मकदेवताप्राप्त्यभिधानं उपासनैकत्वे लिङ्गमाह— **लिङ्गाच्चेति।** किञ्चैकत्र प्रधानविद्याविधिरपरत्रगुणविधिरित्येवमनुवाकभेदे चरितार्थे नानन्यथासिद्धं भेदकं प्रमाणमुपलभ्यत इत्याह— **विधायकाभावाच्चेति**।**विधायक इति**। भिन्नविद्याबोधक इत्यर्थः।

इति श्रीमत्परमहंसपरिव्राजकाचार्यश्रीमच्छुद्धानन्दपूज्यपादशिष्यानन्दज्ञानविरचितायां तैत्तिरीयोपनिषच्छाङ्करभाष्यटीकायांशीक्षावल्ल्यां पञ्चमोऽनुवाकः

वनमाला

वचनानां व्याहृतिस्तुतिपरत्वशङ्कानिरासेन तथैवोपासनकर्तव्यतावश्यकत्वद्योतनार्थं इत्यर्थः। चतस्रश्चतस्रोव्याहृतय इति वाक्यं तु निरूपितानां तासामुपसंहारार्थमिति भावः। ज्ञातस्य ब्रह्मणः पुनर्ज्ञानोपदेशे पौनरुक्त्यंस्यादिति शङ्कते— **नन्विति**। तद्ब्रह्मेति वाक्ये ब्रह्ममात्रमवगतं न तु तद्गुणजातम्, “स वेद ब्रह्म" इति तुवक्ष्यमाणगुणविशिष्टत्वेन ज्ञातव्यत्वमुपदिश्यते। तथा च वक्ष्यमाणगुणविशिष्टत्वेन पूर्वमज्ञातत्वान्न पौनरुक्त्यमिति—

परिहरति— **नेति**। न च वक्ष्यमाणगुणानामपि वक्ष्यमाणानुवाकेनैवावगन्तुं शक्यत्वादिदं वचनं व्यर्थमेव स्यादितिवाच्यम्; एतदनुवाकावगते चतुर्थव्याहृत्यात्मके ब्रह्मणि वक्ष्यमाणगुणवत्त्वावगमस्यैतद्वचनाधीनत्वेन वैयर्थ्याप्रसक्तेरिति भावः। संग्रहं विवृणोति—

**सत्यमित्यादिना**। न तु तद्विशेषो विज्ञायत इति सम्बन्धः। तस्य ब्रह्मणो विशेषमेवविवृणोति—

**हृदयान्तरित्यादिना**। योऽयमुत्तरानुवाकोपक्रमे दर्शितो हृदयान्तरुपलभ्यमानत्वमनोमयत्वादिर्हिरण्मयत्वान्तो गुणपूगः यश्च तदुपसंहारे प्रदर्शित आकाशशरीरत्वादिशान्तिसमृद्धमित्येवमन्तो धर्मपूगः स न ज्ञायतइत्यर्थः। विशेषणविशेष्यरूप इत्यत्र विशेष्यपदमविवक्षितार्थम्; अत एव धर्मपूगस्य विशेषणत्वमात्रमेव वक्ष्यति—

धर्मपूगेण विशिष्टं ब्रह्मेति। यद्वा अत्र विशेषणानां पाठक्रमानुसारेण क्रमविशिष्टतया चिन्तनमभिप्रेत्य विशेषणविशेष्यरूपत्वमुक्तम्; तच्च पूर्वापरीभूतत्वरूपम्। अत एव “इति प्राचीनयोग्य” इत्यत्र इतिशब्देन प्रकारवाचिनाक्रमविशिष्टतयैव गुणानामुपासनं प्रतीयत इति बोध्यम्। ननु तद्ब्रह्म स आत्मेत्यत्रास्तु तद्विशेषाज्ञानम्; ततःकिम्? तत्राह—

**तद्विवक्ष्विति**। एवं पौनरुक्त्यदोषं परिहृत्य स वेद ब्रह्मेति वाक्यस्यार्थंकथयति— **यो हीति**। ननुलोकादिदृष्टिपरिगृहीतव्याहृतिशरीरब्रह्मोपासनविधायकस्यास्यानुवाकस्य वक्ष्यमाणेनानुवाकेनैकवाक्यतां विना कथंतत्रत्यगुणानामत्रान्वय इत्याशङ्क्य वक्ष्यमाणगुणाकर्षकात्स वेद ब्रह्मेति वाक्यादेवानयोरेकवाक्यत्वं कल्प्यतइत्याशयेनाह—

**अतो** **वक्ष्यमाणेति**। नन्वनुवाकद्वये उपासनैक्यं विना कथमेकवाक्यम्, अर्थैक्यनिबन्धनत्वादेकवाक्यताया इत्याशङ्क्य, तदपि वक्ष्यमाणगुणाकर्षंकवाक्यबलादेव कल्प्यत इत्याशयेनाह— **उभयोरिति**। लिङ्गाच्चोपासनमेकमेवेत्युक्तमेव विवृणोति—

**भूरित्यग्नाविति**। व्याहृत्यनुवाकोक्तानामग्न्यादिदृष्टीनां वक्ष्यमाणानुवाके फलकथनलिङ्गाद्वयाहृतिशरीरब्रह्मोपासनमुभयत्रैकमिति गम्यत इत्यर्थः। **विधायकाभावाच्चेति**। उपासनभेदकविध्यभावादित्यर्थः। तमेव विवृणोति—

**न हीति**। ननु व्याहृत्यनुवाकस्थः “ता यो वेद”इति विधिरेव तद्भेदकोऽस्तु;

**“ता यो वेद”इति च वक्ष्यमाणार्थत्वान्नोपासनभेदकः। वक्ष्यमाणार्थत्वं च तद्विशेषविवक्षुत्वादित्यादिनोक्तम्। सर्वेदेवा अस्मा एवं विदुषेऽङ्गभूता आवहन्त्यानयन्ति बलिं स्वाराज्यप्राप्तौ सत्यामित्यर्थः।^(१)**

इति श्रीमत्परमहंसपरिव्राजकाचार्यगोविन्दभगवत्पूज्यपादशिष्यश्रीमच्छङ्करभगवतः कृतौ  
तैत्तिरीयोपनिषच्छीक्षावल्लीभाष्ये पञ्चमोऽनुवाकः

वनमाला

नेत्याह— **ता यो वेदेति त्विति**। इतिशब्दो वेदेति विधिं परामृशति; तथा च “ता यो वेद”इत्ययं विधिर्नोपासनभेदक इति योजना। अयं भावः—“ता यो वेद” इत्यत्र व्याहृतिशरीरस्य ब्रह्मणः प्रधानविद्याविधिरुत्तरानुवाके गुणविधिरिति प्रकारेणोपासनैक्येऽपि “ता यो वेद”इति विधिसम्भवान्न तस्य विद्याभेदकत्वमिति। ननु तर्हि“स वेद ब्रह्म”इति विधिर्भेदकोऽस्तु; नेत्याह— **वक्ष्यमाणार्थत्वान्नोपासनभेदक इति**। “स वेद ब्रह्म” इति वाक्यंव्याहृत्यनुवाकस्थे ब्रह्मोपासने वक्ष्यमाणगुणाकर्षणार्थत्वान्न विद्यैक्यविरोधि, किन्तु तदनुकूलमेवेत्यर्थः। हेत्वसिद्धिं पूर्वोक्तार्थस्मारणेन निराचष्टे— **वक्ष्यमाणार्थत्वं चेति**। विदुषे देवाः कदा बलिं प्रयच्छन्तीत्याकाङ्क्षायां स्वाराज्यप्राप्त्यनन्तरमित्याशयेनाह— **स्वाराज्येति**। स्वयमेव राजा स्वराट्, तस्य भावः स्वाराज्यम् अङ्गदेवताधिपतित्वमिति यावत्। तत्प्राप्त्यनन्तरमेवाङ्गदेवताभिर्बल्युपहरणमुचितम्; अत एवार्थक्रमानुसारेण “सर्वेऽस्मै देवाः”इति वाक्यम् “आप्नोति स्वाराज्यम्”इति वाक्यानन्तरं पठनीयम्। एतच्चाग्रे स्फुटं वक्ष्यति— स्वयमेव राजाधिपतिर्भवत्यङ्गभूतानां देवतानां यथा ब्रह्म देवाश्च सर्वेऽस्मै बलिमावहन्तीति। एतेनानुवाकयोः पृथक्फलश्रवणादुपासनभेद इति शङ्कापि निरस्ता भवति फलभेदश्रवणस्यैवासिद्धेरिति।

इति तैत्तिरीयोपनिषद्भाष्यव्याख्यायां वनमालाख्यायां शीक्षावल्ल्यां पञ्चमोऽनुवाकः

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_  

१. अत्र भूरादिव्याहृतिषु लोक, देव, वेद, प्राणदृष्टयः चोद्यन्ते इदं चोपासनं षष्ठानुवाकोक्तब्रह्मोपासनस्याङ्गभूतम्, अत एव उपासकस्य सकलदेवपूज्यत्वमुपपद्यते यथाश्रुते प्रतीकोपासकानां ब्रह्मलोकाभावात् तदनुपपत्तेः (सायणः)।

अथ वार्तिके शीक्षावल्ल्यां पञ्चमोऽनुवाकः

**उपासनमथेदानीं व्याहृत्यात्मन उच्यते।  
स्वाराज्यफल सिद्धयर्थं महिमाऽतोऽस्य कीर्त्यते॥९२॥**

**भूर्भुवः स्वरिति ज्ञेयाः प्रसिद्धा व्याहृतीर्नरैः।  
तिस्रस्तासां चतुर्थी तु मह इत्यृषिरभ्यधात्॥९३॥**

**महाचमसगोत्रत्वाद्गोत्रार्थस्तद्धितो भवेत्।  
माहाचमस्योतः साक्षान्महो वेदयते पराम्॥९४॥**

**उपासनाङ्गतार्थोऽयमृषिनामग्रहो भवेत्।  
आर्षेयस्मृतिसंमिश्रमुपासनमिहोच्यते॥९५॥**

**चतुर्थी व्याहृतिर्येयं ब्रह्मेत्येवमुपास्यताम्।  
महत्त्वाद्ब्रह्म सा ज्ञेया आत्मा चाऽऽप्नोति येन सा॥९६॥**

**आदित्यचन्द्रब्रह्मान्नभूतेन व्यापिना यतः॥९७॥**

**लोकदेवादयो व्याप्ता आत्मा तेन महो भवेत्।  
देवताग्रहणं चात्र परिशिष्टोपलक्षणम्॥९८॥**

**लोका देवास्तथा वेदाः प्राणाश्चाङ्गानि सर्वशः।  
मह इत्यस्य ज्ञेयानि व्याहृत्यात्मन एव हि॥९९॥**

**महीयन्ते यतः सर्व आदित्याद्यात्मना परे।  
मह इत्येवमुक्तेन तस्मादात्मा भवेन्महः॥१००॥**

**आत्मना हि महीयन्ते हस्ताद्यङ्गानि सर्वशः।  
यथा लोकादयस्तद्वदादित्याद्यात्मनैधिताः॥१०१॥**

 ओङ्कारवाच्यत्वेन तत्प्रतीकत्वेन वा ब्रह्मणो ध्येयत्वमुक्तम्। जपार्था होमार्थाश्च मन्त्रा व्याख्याताः।सम्प्रति व्याहृत्यात्मनो ब्रह्मणोऽपरस्योपासनं विशिष्टफलं वक्तव्यमित्युत्तरानुवाकस्य तात्पर्यमाह— **उपासनमिति।**यतो व्याहृत्यात्मनो ब्रह्मणोऽत्रोपासनं विवक्षितमतः समनन्तरवाक्येन तथाविधब्रह्मणः स्तुतिर्विवक्षितेत्याह—**महिमेति**॥९२॥

 एवं तात्पर्यमुक्त्वाऽक्षरार्थं कथयति— **भूरिति**। व्याहृतीरिति द्वितीया प्रथमार्थे। “तासामि”त्यादिवाक्यत्रयस्यार्थमाह— **तासामिति**॥९३॥

 तद्धितार्थमाह— **महाचमसेति**॥९४॥

 ऋषिनामग्रहणस्य प्रयोजनमाह— **उपासनेति**॥९५॥

 तद्ब्रह्मेत्यस्यार्थमाह—**चतुर्थीति**। तस्या महत्त्वाद्ब्रह्मत्वं सर्वव्यापकत्वाच्चाऽऽत्मत्वमित्येतदाह—**महत्त्वादिति**॥९६॥

 सर्वव्यापकत्वं साधयति— **आदित्येति**॥९७॥

 व्याहृतीनां श्रद्धागृहीतत्वात्तत्त्यागेनोक्तं ब्रह्म बुद्धिं नाऽऽरोहति। अतो व्याहृतिशरीरं हिरण्यगर्भाख्यंब्रह्म हृदयान्तर्ध्येयत्वेनोक्त्वा महोव्याहृतावङ्गिब्रह्मदृष्टिर्महत्वव्यापकत्वसामान्यादितराश्च व्याहृतयस्तस्य पादाद्यवयवत्वेन कल्प्यन्ते। प्रथमा व्याहृतिः पादौ, द्वितीया बाहू, तृतीया शिर इति व्याहृत्यवयवं ब्रह्मोपासीतेत्युत्पत्तिविधिरित्युक्तम्। इदानीमङ्गान्यन्या देवता इत्यत्र देवताग्रहणस्य तात्पर्यमाह—

**देवतेति**॥९८॥

 परिशिष्टोपलक्षणे सिद्धमर्थमाह—

**लोका इति**॥९९॥

 चतुर्थंव्याहृतेर्व्यापकत्वेनाऽऽत्मत्वं पूर्वत्रोक्तम्। अधुना लोकादिवृद्धिर्हेतुत्वादात्मत्वमित्येतदाह—

**महीयन्तइति**॥१००॥

 उक्तमर्थं दृष्टान्तेन साधयति— **आत्मनेति**। यथा देवदत्तस्य पादादीन्यङ्गानि मध्यभागश्चाङ्गी तेषामङ्गानांवृद्धिहेतुत्वादुच्यते तथा महोव्याहृतिर्ब्रह्मणो हिरण्यगर्भस्य लोकाद्यात्मकस्य मध्यभागो लोकादेरादित्याद्यात्मनावृद्धिहेतुत्वादात्मेति चोच्यत इत्यर्थः॥१०१॥

**अयं लोकोऽग्निर्ऋग्वेदः प्राणश्चेति चतुर्विधा।  
भूरिति व्याहृतिर्ज्ञेया तथैवान्या यथाक्रमम्॥१०२॥**

**अन्तरिक्षं च वायुश्च साम चापान एव च।  
चतुर्धा भुव इत्येषा द्वितीया व्याहृतिर्मता॥१०३॥**

**द्यौरादित्यो यजुश्चेति व्यानश्चेति चतुर्थ्यपि।  
महश्चेति पुरा प्रोक्ता चतस्रः स्युचतुर्विधाः॥१०४॥**

**उक्तानां पुनरुक्तिः स्यादुपासानियियंसया।  
यथोक्ता व्याहृतीरेता वेदोपास्ते तु यो नरः॥**

**स वेद सकलं ब्रह्म वक्ष्यमाणविशेषणम्॥१०५॥**

**ब्रह्म वेद स इत्येवं पुनरुक्तं किमुच्यते।  
वक्ष्यमाणानुवाकार्थविवक्षुत्वाददोषता॥१०६॥**

**स य एषोऽन्तरित्यादि वक्ष्यमाणानुवाकगम्।  
वस्तूपास्यमिहैवेति स वेदेति पुनर्वचः॥१०७॥**

**एकवाक्यत्वमेतस्माद्वयोरप्यनुवाकयोः॥१०८॥**

**लोका देवादयश्चास्मा उपासित्रे यथाबलम्।  
बलिं भोगं प्रयच्छन्ति फलमेतदुपासितुः॥१०९॥**

**इति पञ्चमोऽनुवाकः**

 उत्पत्तिविधेरुक्तत्वादङ्गविशेषविधिमधुना कथयति— **अयमित्यादिना**॥१०२॥

 तथैवान्या इत्यादि विवृणोति— **अन्तरिक्षमिति**॥१०३॥

 व्यानश्चेत्यत्र तृतीया व्याहृतिर्मतेत्यनुषज्यते। महश्चेति चतुर्थ्यापि व्याहृतिः। एवं पूर्वव्याहृतिवदादित्यचन्द्रब्रह्मान्नभूतेनेत्यत्र चतुर्विधा प्रोक्तेत्याह— **चतुर्थ्यपीति**। प्रदर्शितप्रकारेण चतस्रो व्याहृतयश्चतुर्विधा भवन्तीति निगमयति— **चतस्रः स्युरिति**॥१०४॥

 “अयं लोक”इत्यादिना व्याहृतीनां प्रत्येकं चतुर्विधत्वमुक्तमेव किमिति पुनरुच्यते तत्राऽऽह— **उक्तानामिति**।व्याहृतीनां स्तुत्यर्थं चतुर्विधत्वं नोच्यते किन्तु प्रत्येकं तासां चतुर्विधत्वेनोपासनं नियतमिष्यते। तथा षोडशकलस्यपुरुषस्योपास्यत्वमत्र सेत्स्यति अधिकवचनस्यार्थं विशेषसूचकत्वादित्यर्थः। अधिकारविधिविवक्षया “ता योवेदे”त्यादेरर्थमाह— **यथोक्ता इति**। व्याहृत्यनुवाकेनोक्ते ब्रह्मोपासने गुणविधानमनन्तरानुवाके भविष्यतीत्यभिप्रेत्यविशिनष्टि— **वक्ष्यमाणेति**॥१०५॥

 “तद्ब्रह्मे”ति ब्रह्मणश्चतुर्थव्याहृत्यात्मन उक्तत्वात्पुनरुक्तिरनथिकेति शङ्कते— **ब्रह्मेति**। अनुवाकद्वयेनैकमुपासनं विवक्षितमिति वक्तुमुक्तानुवादान्नास्ति पुनरुक्तिरित्याह— **वक्ष्यमाणेति**॥१०६॥

 “सत्यमि”त्यादिभाष्यमाश्रित्योक्तमेव प्रपञ्चयति— **स य इति**॥१०७॥

 “अतो वक्ष्यमाणानुवाकेने”त्यादिभाष्यार्थंमाह—**एकवाक्यत्वमिति**। एतस्मादुपासने क्यादित्यर्थः॥१०८॥

 “सर्वेऽस्मै देवा बलिमावहन्ती”त्यस्यार्थमाह— **लोका इति**। उपासित्रे स्वाराज्यप्राप्तायेत्यर्थः॥१०९॥

इति पञ्चमोऽनुवाक

अथ शीक्षावल्ल्यां षष्टोऽनुवाकः^(१)

**स य एषोऽन्तर्हृदय आकाशः। तस्मिन्नयं पुरुषो मनोमयः। अमृतो हिरण्मयः।अन्तरेण तालुके। य एष स्तन इवावलम्बते। सेन्द्रयोनिः। यत्रासौकेशान्तो विवर्तते। व्यपोह्य शीर्षकपाले। भूरित्यग्नौ प्रतितिष्ठति। भुव इति वायौ॥१॥**

 भूर्भुवःसुवःस्वरूपा मह इत्येतस्य हिरण्यगर्भस्य व्याहृत्यात्मनो ब्रह्मणोऽङ्गान्यन्या देवता इत्युक्तम्। यस्य ताअङ्गभृतास्तस्यैतस्य ब्रह्मणः साक्षादुपलब्ध्यर्थमुपासनार्थं च हृदयाकाशः स्थानमुच्यते सालग्राम इव विष्णोः। तस्मिन्हितद्ब्रह्मोपास्यमानं मनोमयत्वादिधर्मविशिष्टं साक्षादुपलभ्यते पाणाविवाऽऽमलकम्। मार्गश्च सर्वात्मभावप्रतिपत्तयेवक्तव्य इत्यनुवाक आरभ्यते— स इति व्युत्क्रम्य “अयं पुरुषः”इत्यनेन सम्बध्यते। य एषोऽन्तर्हृदये हृदयस्यान्तःहृदयमिति पुण्डरीकाकारो मांसपिण्डः प्राणायतनोऽनेकनाडीसुषिर ऊर्ध्वनालोऽधोमुखो विशस्यमाने पशौ प्रसिद्धउपलभ्यते। तस्यान्तर्य एष आकाशः प्रसिद्ध एव करकाकाशवत्। तस्मिन्सोऽयं पुरुषः। पुरि शयनात्पूर्णा वाभूरादयो लोका येनेति पुरुषो, मनोमयः मनो विज्ञानम्। मनुतेर्ज्ञानकर्मणस्तन्मयस्तदुपलभ्यत्वात्। मनुतेऽनेनेति वामनोऽन्तःकरणं तदभिमानी तन्मयस्तल्लिङ्गो वा। अमृतोऽमरणधर्मा हिरण्मयो ज्योतिर्मयः। तस्यैवंलक्षणस्य हृदयाकाशे

आनन्दगिरिटीका

 **तदुपलभ्यत्वादिति**। ज्ञानाकारपरिणामिनि मनस्येवोपलभ्यत्वाद्ध्यायिभिरित्यर्थः। जडस्य मनसः प्रवृत्तिं

वनमाला

 वृत्तानुवादपूर्वकमुत्तरानुवाकतात्पर्यमाह— **भूर्भुवस्सुवरित्यादिना**। मह इति व्याहृत्यपेक्षया अन्या भूर्भुवःसुवःस्वरूपा व्याहृतयो देवतादिरूपाश्चतुर्थव्याहृत्यात्मकस्य ब्रह्मणोऽङ्गानीत्युक्तमित्यर्थः। **एतस्येति**। स इति तच्छब्देनअस्मिन्ननुवाके समाकृष्टस्येत्यर्थः। पुरुषपदापेक्षया स इति पुंलिङ्गनिर्देश इति न तद्विरोधः। उपासनार्थं साक्षादुपलब्ध्यर्थं चेत्यर्थक्रमः उपासनफलत्वात्साक्षात्कारस्य। उपासनार्थं स्थानविशेषोपदेशे दृष्टान्तमाह— **सालग्राम इवेति**।साक्षादुपलब्ध्यर्थमित्युक्तं प्रपञ्चयति— **तस्मिन्हीति**। उपासकानामिदं प्रसिद्धमिति द्योतनार्थो हिशब्दः। **व्युत्क्रम्येति**।सन्निहितमाकाशमुल्लङ्घ्येत्यर्थः। हृदयस्वरूपमाह— **पुण्डरीकेति। प्राणायतन इति**। “हृदि प्राणः” इति प्रसिद्धेरितिभावः। **अनेकेति**। अनेकनाड्याश्रयभूतानि सुषिराणि यस्येति विग्रहः। पुण्डरीकाकारत्वाधोमुखत्वोर्ध्वनालत्वविशिष्टे मांसखण्डे मानमाह— **विशस्यमान इति**। “पद्मकोशप्रतीकाशं हृदयं चाप्यधोमुखम्” इत्यादिश्रुतिप्रसिद्धोयथोक्तमांसखण्डो विशस्यमाने पशौ प्रत्यक्षत उपलभ्यत इत्यर्थः। **प्रसिद्ध एवेति**। “योऽयमन्तर्हृदय आकाशः”इत्यादिश्रुतिष्विति शेषः। करकाकाशो यथा प्रसिद्ध इति दृष्टान्तयोजना। पुरि हृदये शरीरे वा शयनादवस्थानात्पुरुषः, पूर्णत्वाद्वा पुरुषः, भूरादयः पूर्णा येन स पुरुष इति वा। मननं मन इति भावव्युत्पत्तिमाश्रित्याह—**मनोज्ञानमिति**। मननं ज्ञानमित्यत्र हेतुमाह— **मनुतेरिति**। ज्ञानं कर्म क्रिया वाच्यभूता यस्य तस्मान्मनुतेर्धातोर्निष्पन्नोमनःशब्दो यतो ज्ञानवाचीत्यर्थः। पुरुषस्य मनोविकारत्वाभावादाह— **तत्प्राय इति**। मनःप्रधान इत्यर्थः। तत्रहेतुमाह— **तदुपलभ्यत्वादिति**। तेनोपासनसंस्कृतेन मनसोपलभ्यमानत्वादित्यर्थः। **तल्लिङ्गो वेति**। अस्मदादिमनसा  
——————————  

१. व्याहृत्यात्मकस्य हिरण्यगर्भस्य आत्मत्वेनोपासनमिह विधीयते। इति प्राचीनयोग्योपास्व इतिविधिदर्शनात्। पूर्वानुवाके तु एतदुपासनाङ्गं भूरादिव्याहृतिषु अग्न्यादिदेवतोपासनमुक्तम्। अयमेवाभिप्रायः आनन्दगिरेः वार्तिकस्य भाष्यस्य चेति स्पष्टमवगम्यते। इदं च ब्रह्मोपासनं अहमितिगृहीत्वा कर्तव्यं “आत्मेति तूपगच्छन्ती”ति न्यायात्। मनोमयस्य ब्रह्मत्वं च “सर्वत्र प्रसिद्धोपदेशादि”त्यधिकरणे स्पष्टम्। उपासनानां यावज्जीवमावृत्तिः कर्तव्या अन्त्यप्रत्ययस्यैव फलजनकत्वेन

**सुवरित्यादित्ये। मह इति ब्रह्मणि। आप्नोति स्वाराज्यम्। आप्नोति मनसस्पतिम्।**

साक्षात्कृतस्य विदुष आत्मभूतस्येन्द्रस्येन्द्ररूपस्य ब्रह्मणः स्वरूपप्रतिपत्तये मार्गोऽभिधीयते। हृदयादूर्ध्वप्रवृत्ता सुषुम्नानाम नाडी योगशास्त्रेषु च प्रसिद्धा। सा चान्तरेण मध्ये प्रसिद्धे तालुके तालुकयोर्गता। यश्चैष तालुकयोर्मध्ये स्तनइवावलम्बते मांसखण्डस्तस्य चान्तरेणेत्येतत्। यत्र च केशान्तः केशानामन्तोऽवसानं मूलं केशान्तो विवर्तते विभागेनवर्तते मूर्धप्रदेश इत्यर्थः। तं देशं प्राप्य तत्र विनिस्सृता। व्यपोह्य विभज्य विदार्य शीर्षकपाले शिरःकपाले विनिर्गताया सेन्द्रयोनिरिन्द्रस्य ब्रह्मणो योनिर्मार्गः स्वरूपप्रतिपत्तिद्वारमित्यर्थः। तयैवं विद्वान्मनोमयात्मदर्शी मूर्ध्नोविनिष्क्रम्यास्य लोकस्याधिष्ठाता भूरिति व्याहृतिरूपो योऽग्निर्महतो ब्रह्मणोऽङ्गभूतस्तस्मिन्नग्नौ प्रतितिष्ठत्यग्न्यात्मनेमंलोकं व्याप्नोतीत्यर्थः। तथा भुव इति द्वितीयव्याहृत्यात्मनि वायौ। प्रतितिष्ठतीत्यनुवर्तते।

 सुवरिति तृतीयव्याहृत्यात्मन्यादित्ये। मह इत्यङ्गिनि चतुर्थव्याहृत्यात्मनि ब्रह्मणि प्रतितिष्ठति। तेष्वात्मभावेन स्थित्वाऽऽप्नोति ब्रह्मभूतः स्वाराज्यं स्वराड्भावं स्वयमेव राजाऽधिपतिर्भवति। अङ्गभूतानां देवानां यथा

आनन्दगिरिटीका

दृष्ट्वा तदधिष्ठातृतया हिरण्यगर्भोऽनुमीयते। तस्य शास्त्रे सकलकरणाधिष्ठातृत्वेन प्रसिद्धत्वादिति तल्लिङ्गत्वमुक्तमित्यर्थः।

वनमाला

अस्मदादिभिरनिवार्येण तन्नियन्तृतया ब्रह्मानुमानसम्भवादिति भावः। **ज्योतिर्मय इति**। स्वप्रकाश इत्यर्थः।व्याहृतिशरीरे ब्रह्मणि मनोमयत्वादिगुणवत्यहंग्रहमभिप्रेत्य विदुष आत्मभूतस्येत्युक्तम्, अहंग्रहं विना तद्भावायोगात्तद्भावं विना च स्वाराज्यप्राप्त्ययोगात्; अतः स्वाराज्यप्राप्तिवचनानुरोधेन विदुषो ब्रह्मभावो ब्रह्मण्यसंग्रहश्चकल्प्यत इति भावः। तथा च श्रुतिः— “देवो भूत्वा देवानप्येति”इति। इहैव भावनया देवभावं प्राप्य देहपातोत्तरकालं देवभावं प्राप्नोतीति तदर्थः। **इन्द्ररूपस्येति**। “सेन्द्रयोनिः” इति वाक्यशेषदर्शनादिन्द्ररूपत्वमुक्तम्। “शतंचैका च हृदयस्य नाड्यस्तासां मूर्धानमभिनिःसृतैका। तयोर्ध्वमायन्नमृतत्वमेति” इति श्रुत्यन्तरमनुसृत्याह— **हृदयादूर्ध्वमिति**। श्रुतिप्रसिद्धायां शताधिकायां नाड्यां नामान्तरेण योगशास्त्रप्रसिद्धिं कथयति— **सुषुम्नेति**।**स्तन इवेति**। आस्यान्तरिति शेषः। **तेनेति**। तस्येत्यर्थः। तस्य चान्तरेण अन्तर्देशं प्राप्यमाणा शीर्षकपाले व्यपोह्ययानिर्गतेति योजना। विनिष्क्रम्य प्रतितिष्ठतीति सम्बन्धः। **लोकस्येति**। ऋग्वेदस्य प्राणस्य चेत्यर्थः। **इमंलोकमिति**। ऋग्वेदं प्राणं चेत्यपि द्रष्टव्यम्। प्रथमव्याहृतौ लोकाग्निऋग्वेदप्राणानां चतुर्णां दृष्टत्वेन लोकाग्निभाववदृग्वेदप्राणभावस्यापि वक्तव्यत्वात्। न च प्रधानब्रह्मोपासनफलवचनेन “मह इति ब्रह्मणि”इत्यनेन सर्वात्मकब्रह्मभावे कथिते सति विदुष ऋग्वेदप्राणभावस्यापि सिद्धत्वान्न पृथक्तद्भावो वक्तव्य इति वाच्यम्; वतथा सति लोकाग्निभावस्यापि तत एव सिद्धत्वेन “अग्नो प्रतितिष्ठति” इति श्रुतिवचनमग्न्यात्मनेमं लोकं व्याप्नोतीति भाष्यवचनंचानर्थकं स्यात्। एतेन भूरिति व्याहृतो ऋग्वेदप्राणदृष्ट्योर्ब्रह्मोपासनं प्रत्यङ्गतया प्रधानफलेनैव फलवत्त्वाच्छ्रुतौभाष्ये च पृथक्तद्भाववचनाभाव इति शङ्कापि निरस्ता, तस्यां लोकाग्निदृष्ट्योरप्यङ्गत्वेन तत्फलस्याप्यवक्तव्यत्वापत्तेः। यदि चाङ्गानां प्रधानफलेनैव फलवत्त्वेऽप्यङ्गस्तुत्यर्थं पृथक्फलवचनमपेक्षितमित्युच्येत तदा ऋग्वेदादिदृष्टावपि तदर्थं पृथक्फलं वक्तव्यम्; एवमुत्तरत्रापि द्रष्टव्यमिति संक्षेपः। **आत्मभावेन स्थित्वेति**। अत्र क्रमकथनंपाठक्रममाश्रित्य। वस्तुतस्तु क्रमो न विवक्षितः, विदुषः सर्वात्मकब्रह्मभाव एवाग्न्यादिभावस्यान्तर्भावेण क्रमाभावादिति मन्तव्यम्। **ब्रह्मभूत इति**। “मह इति ब्रह्मणि”इति वाक्योक्तब्रह्मभावप्रयुक्तमित्यर्थः। उपासकः सर्वेषां  
—————————  

तत्सिद्ध्यर्थंमावश्यकत्वात् इति “आप्रायणात् तत्रापि हि दृष्टं”इत्यत्रोक्तम्। पृथिव्यन्तरिक्षमित्यादिनाजगदुपाधिविशिष्टब्रह्मोपासनमुक्तम्। ओमिति ब्रह्मेति प्रणवस्य परापरब्रह्मदृष्ट्योपासनमुक्तम्।अधिकारविधिः फलसम्बन्धबोधकविधिः। यथा स्वर्गकामो यजेतेति, अत्र च सन्धीयते प्रजया पशुभिःइति फलवचनम्।

**वाक्पतिश्चक्षुष्पतिः। श्रोत्रपतिर्विज्ञानपतिः। एतत्ततो भवति। आकाशशरीरं ब्रह्म।सत्यात्म प्राणारामं मनआनन्दम्। शान्तिसमृद्धममृतम्। इति प्राचीनयोग्योपास्स्व॥२॥**

वायावमृतमेकं च

इति षष्ठोऽनुवाकः

ब्रह्म। देवाश्च सर्वेऽस्मै बलिमावहन्त्यङ्गभूता यथा ब्रह्मणे। आप्नोति मनसस्पतिम् सर्वेषां हि मनसां पतिः। सर्वात्मकत्वाद्ब्रह्मणः। सर्वैह मनोभिस्तन्मनुते। तदाप्नोत्येवं विद्वान्। किञ्च वाक्पतिः सर्वासां वाचां पतिर्भवति। तथैव चक्षुष्पतिश्चक्षुषां पतिः। श्रोत्रपतिः श्रोत्राणां पतिः। विज्ञानपतिर्विज्ञानानां च पतिः। सर्वात्मकत्वात्सर्वप्राणिनांकरणैस्तद्वान्भवतीत्यर्थः। किञ्च ततोऽप्यधिकतरमेतद्भवति। किं तत्। उच्यते। आकाशशरीरमाकाशः शरीरमस्याऽऽकाशवद्वा सूक्ष्मं शरीरमस्येत्याकाशशरीरम्। किं तत्। प्रकृतं ब्रह्म। सत्यात्म सत्यं मूर्तामूर्तं अवितथंस्वरूपं वाऽऽत्मा स्वभावोऽस्य तदिदं सत्यात्म। प्राणारामं प्राणेष्वाराम आरमणमाक्रीडा यस्य तत्प्राणारामम्।प्राणानां वाऽऽरामो यस्मिंस्तत्प्राणारामम्। मनआनन्दम्। आनन्दभूतं सुखकृदेव यस्य मनस्तन्मनआनन्दम्। शान्तिसमृद्धं शान्तिरुपशमः शान्तिश्च तत्समृद्धं च शान्तिसमृद्धम्। शान्त्या वा समृद्धं तदुपलभ्यत इति शान्तिसमृद्धम्।

आनन्दगिरिटीका

 **स्वाराज्यं** निरङ्कुशमैश्वर्यं जगत्स्रष्टृत्वादिलक्षणं न भवतीत्याह— **अङ्गभूतानां देवानामिति**। सावधिकमैश्वर्यमेवाऽऽह— **आप्नोतीत्यादिना**।

इति श्रीमत्परमहंसपरिव्राजकाचार्यश्रीमच्छुद्धानन्दपूज्यपादशिष्यानन्दज्ञानविरचितायां तैत्तिरीयोपनिषच्छाङ्करभाष्यटीकायांशीक्षावल्ल्यां षष्ठोऽनुवाकः

वनमाला

हि मनसां पतिर्भवतीत्यत्र हिशब्दसूचितं हेतुमाह— **सर्वात्मकत्वाद्ब्रह्मण इति**। ब्रह्मभूतस्य विदुषः सर्वजीवात्मकत्वादित्यर्थः। ननु ब्रह्मणः सर्वात्मकत्वे सिद्धे तद्भावमापन्नस्य विदुषः सर्वात्मकत्वं स्यात्, तदेव कुत इत्यत्राह— सर्वैर्हीति। तद्ब्रह्म सर्वैरुपाधिभूतैर्मनोभिः प्राप्तजीवभावं सन्मनुते चक्षुरादिद्वारा रूपादिकमनुभवति। ब्रह्मणोजीवभावे मानत्वेन प्रवेशवाक्यादिसूचनार्थो हिशब्दः। न केवलमुपासकः **सर्वमनसां** पतिः, किं तु वागादीनामपीत्याह— **कि चेति। सर्वात्मकत्वादिति**। विदुष इति शेषः। ननु त्वगादिपतित्वमपि कुतो नोक्तमित्याशङ्क्यआप्नोति मनसस्पतिमित्यादेविवक्षितमर्थमाह—

**सर्वप्राणिनामिति। तद्वानिति**। नियम्यनियामकभावसम्बन्धो मत्वर्थः। न केवलमेतावदेव विदुषः फलं भवति, किं त्वितोऽपि बहु फलं भवतीत्याह—

**किं च ततोऽपीति**। **शरीरमस्येति**। शरीरपदं स्वरूपपरम्; ततश्च आकाशमधिष्ठानभूतस्य ब्रह्मणः कल्पितं स्वरूपमित्यर्थः। **सूक्ष्ममिति**।जलादिभिर्दुःखादिभिश्च संश्लेषायोग्यत्वं सूक्ष्मत्वम्; तदाह भगवान्—“

यथा सर्वगतं सौक्ष्म्यादाकाशं नोपलिप्यते। सर्वत्रावस्थितो देहे तथात्मा नोपलिप्यते” इति। **सत्यमिति**। सद्भूतत्रयलक्षणं मूर्तम्, त्यद्वाय्वाकाशात्मकममूर्तम्,तदुभयं सच्च त्यच्च सत्त्यमिति व्युत्पत्त्या सत्त्यशब्दवाच्यम्, तदात्मा कल्पितं रूपमस्येत्यर्थः। सत्यशब्दस्य परमार्थवस्तुनि रूढिमाश्रित्याह—

**अवितथमिति। प्राणेष्विति।** सविषयेष्विन्द्रियेष्वित्यर्थः। इदं च व्याख्यानं ब्रह्मणो जीवभावाभिप्रायम्। केवलब्रह्मपरत्वेनापि व्याचष्टे—

**प्राणानां वेति। यस्मिन्निति**। यस्मिन्ब्रह्मणि नियन्तृरूपे सतीत्यर्थः। मनआनन्दमिति पदं ब्रह्मणो जीवभावाभिप्रायेणैव व्याचष्टे—

**मन इत्यादिना। शान्तिश्चेति।** सर्वद्वैतनिवृत्तिरूपमित्यर्थः।अज्ञानतत्कार्यध्वंसस्याधिष्ठानब्रह्मानतिरेकादिति भावः। **समृद्धं चेति**। सम्यगात्मभावेन ऋद्धिं व्याप्तिं गतं समृद्धम्,

अमृतममरणधर्मि। एतच्चाधिकतरं विशेषणं तत्रैव मनोमय इत्यादौ द्रष्टव्यमिति। एवं मनोमयत्वादिधर्मर्विशिष्टंतं ब्रह्म हे प्राचीनयोग्य, उपास्स्वेत्याचार्यवचनोक्तिरादरार्था।

इति श्रीमत्परमहंसपरिव्राजकाचार्यगोविन्दभगवत्पूज्यपादशिष्यश्रीमच्छङ्करभगवतः कृतौ  
तैत्तिरीयोपनिषच्छीक्षावल्लीभाष्ये षष्ठोऽनुवाकः

वनमाला

सर्वव्यापकमित्यर्थः। **शान्त्या वेति**। सर्ववृत्त्युपरमलक्षणया समाधिशब्दितया शान्त्या समृद्धवत्पूर्णानन्दरूपेणयोगिभिरुपलभ्यत इत्यर्थः। **एतच्चेति**। ननु फलत्वेनोक्तस्याधिकतरविशेषणस्य कथमुपास्यगुणान्तर्भाव उच्यते?नैष दोषः, “तं यथा यथोपासते” इति श्रुत्या फलत्वेनावगतस्यापि विशेषजातस्य ध्येयत्वावगमात्, विशिष्यात्रव्यवहितसन्निहितसकलगुणपूगलक्षणप्रकारपरामर्शिनेतिपदेनाधिकतरविशेषणस्याप्युपास्तिं प्रति विषयतया समर्पणाच्च। न चैवम् “आप्नोति स्वाराज्यम्”इत्यादावुक्तानां सर्वदेवाधिपतित्वसर्वदेवपूज्यत्वसर्वकरणपतित्वानामपिफलरूपाणामुपास्यगुणत्वप्रसङ्ग इति वाच्यम्; इष्टत्वात्। तत्संग्रहार्थ एवैतच्चेत्यत्र चकार इति संक्षेपः। ननुउपासनस्य श्रुत्या स्वेन रूपेणोक्तावप्यनुष्ठानसिद्धेः आचार्योक्तिकल्पनं मुधा, नेत्याह— **आदरार्थेति।** उपासनानुष्ठानेआदरातिशयसिद्ध्यर्थेत्यर्थः। **उक्त एवेति**। उपासनं च यथाशास्त्रमित्यादाविति शेषः। नन्वत्र किमपरं ब्रह्मोपास्यं?किं वा परं ब्रह्मेति? किमत्र संशयकारणम्? परं चापरं च ब्रह्मेत्यादावुभयत्र ब्रह्मशब्दप्रयोगदर्शनमेव। अत्र केचिद्[^21]अपरमेव ध्येयमिति वदन्ति। तथाहि— प्राणारामत्वमनआनन्दत्वयोः सूत्रात्मनि हिरण्यगर्भे स्वारस्यान्मनोमयपदस्यमनोभिमानीति भाष्यदर्शनेन भाष्यकारस्यापि तत्रानुमत्यवगमाच्च, अन्येषामपि विशेषणानां तस्मिन्नेव यथाकथंचिदुपपादनसम्भवाच्चापरमेवात्र विवक्षितमिति। अन्ये तु परमेश्वररूपमेवात्र ब्रह्म ध्येयमिति वदन्ति। तथा हि—परं ब्रह्मैवात्र विवक्षितम्, ब्रह्मशब्दस्य तत्र मुख्यत्वात्; नापरम्, तत्र तस्यामुख्यत्वात्; तदुक्तं सूत्रकारेण“सामीप्यात्तु तद्वयपदेशः” इति। परब्रह्मसामीप्यादेव सूत्रात्मनि ब्रह्मशब्दप्रयोगो न मुख्यवृत्त्येति तदर्थः। तथाअमृतत्वं परस्यैव ब्रह्मणो लिङ्गम्। न च “सैषानस्तमिता देवता” इत्यादावपरस्यापि नाशराहित्यरूपममृतत्वंश्रूयत इति वाच्यम्; तस्यावान्तरप्रलये नाशाभावश्रवणेऽपि महाप्रलये नाशश्रवणेन मुख्यामृतत्वासम्भवात्। न च**“प्राणारामं मनआनन्दम्”** इति लिङ्गद्वयानुरोधेनापेक्षिकमेवामृतत्वमिहास्त्विति वाच्यम्; ब्रह्मश्रुत्यनुरोधेन मुख्यामृतत्वग्रहणसम्भवे दुर्बललिङ्गानुरोधेनापेक्षिकामृतत्वग्रहणायोगात्, उपसंहारेऽप्यमृतत्वश्रवणेनोपक्रमोपसंहारस्पर्शित्वलक्षणतात्पर्यलिङ्गयुक्तस्यामृतत्वस्यतद्रहित-प्राणारामत्वादिलिङ्गानुरोधेनान्यथानयनायोगाच्च। तथा पुरुषपदोदित्तंपूर्णत्वं हिरण्मयपदोदितं स्वयंज्योतिष्ट्वमिन्द्रपदोदितं पारमैश्वर्यमाकाशशरीरपदोदितमाकाशदेहत्वं सूक्ष्मत्वं वासत्यात्मपदोदितमवितथस्वभावत्वं शान्तिसमृद्धपदोदितं सर्वप्रपञ्चोपशमात्मकत्वमित्येतेषां लिङ्गानां परब्रह्मण्येवस्वारस्याच्च। मनोमयपदस्याप्यर्थत्रयं भाष्ये दर्शितम्। तत्र प्रथमतृतीयार्थौपरापरब्रह्मणोः साधारणौ। मनोभिमानीत्यर्थप्रदर्शनमात्रमपरब्रह्मपक्षपाती^(२)। तथा प्राणारामत्वमनआनन्दत्वे अपि। न चैतावता हिरण्यगर्भाख्यं ब्रह्मश्रुतिभाष्ययोरभिप्रेतमिति निश्चेतुं शक्यते। शाण्डिल्यविद्यादौमनोमवत्वप्राणशरीरत्ववदत्रापि ब्रह्मणः सार्वात्म्यप्रयुक्ततया तेषामपि परस्मिन्ब्रह्मण्युपपत्तेः सार्वात्म्यं च प्रकृतस्य ब्रह्मणो दर्शितम्। न चैतत्परब्रह्मणोऽन्यत्र मुख्यंसम्भवति तस्मात्परमेव ब्रह्मात्रोपास्यमिति संक्षेपः।

[^21]: "केचित् वार्तिककारानन्दगिरयः"

इति तैत्तिरीयोपनिषद्भाष्यव्याख्यायां वनमालाख्यायां शीक्षावल्ल्यां षष्ठोऽनुवाकः

——————————  

२. अपरमेव ब्रह्मोपास्यमिति वार्तिककारः आनन्दगिर्याचार्यश्च। युक्तं चैतत् - मनोमयत्वप्राणारामत्वादीनां परब्रह्मण्यसम्भवात्। न च शाण्डिल्यविद्यान्यायः सम्भवति। तत्र सर्वं खल्विदं ब्रह्मेत्युपक्रमात्एतद्ब्रह्मेति उपसंहाराच्च परब्रह्मत्वनिर्णये सति मनोमयत्वादीनां ब्रह्मणि कथञ्चिदुपपादनं कृतम्।अत्र तु एतद्विशेषणैरेवोपास्यो निर्णेयः। ते च परब्रह्मणि नान्वीयन्ते इति विशेषात्। अत एव भाष्ये“सर्वेषां मनसां पतिः” “अङ्गभूता देवतानां अङ्गभूता अवयवभूताः” इत्यादिभाष्यं सङ्गच्छते।

अथ वार्तिके शीक्षावल्ल्यां षष्ठोऽनुवाकः

**तिस्रो व्याहृतयस्ताश्च ब्रह्मणोऽङ्गान्यवादिषम्।  
स्थानादिसिद्धये तस्य परः सन्दर्भ उच्यते॥११०॥**

**स यः परोक्षनिर्दिष्टः प्रत्यक्षेण स दर्श्यते।  
अन्तर्हृदय आकाशे पश्याऽऽत्मानं त्वमात्मना॥१११॥**

**पद्माकारो हि मांसस्य खण्डो हृदयमुच्यते।  
आकाशस्तस्य मध्ये यो बुद्धेरायतनं सदा॥**  

**तस्मिन्स पुरुषो ज्ञेयो मनोमय इहाञ्जसा॥११२॥**

**शशिस्थराहुवत्साक्षान्मनस्येवोपलभ्यते॥११३॥**

**मनुते मनसा यस्मात्तेनायं स्यान्मनोमयः।  
स्याद्वा तदभिमानित्वात्तल्लिङ्गात्तन्मयः स्मृतः॥११४॥**

**अमृतोऽमरणधर्मा स्याद्धिरण्यं ज्योतिरुच्यते।  
तन्मयोऽयं पुमान्ध्येयस्तत्प्राप्तौ द्वारथोच्यते॥११५॥**

**ऊर्ध्वं प्रवृत्ता नाड्येका सुषुम्ना हृदयादधि।  
गत्वा तालुकयोर्विद्वान्मध्येनोदानगर्भया॥११६॥**

**स्तनवलम्बते कण्ठे मांसखण्डस्त्वधोमुखः।  
इन्द्रस्यासौ सृतिर्ज्ञेया रेचकेन तया व्रजेत्॥११७॥**

**तथा गत्वाऽथ यायात्स यत्केशान्तो विवर्तते।  
भित्त्वा शिरःकपाले द्वे भूरित्यग्निं प्रपद्यते॥११८॥**

**द्वितीययाऽथ व्याहृत्या वायौ सम्प्रतितिष्ठति।  
आदित्ये सुवरित्येवं लोकेशे प्रतितिष्ठति॥११९॥**

**स्थित्वैवमङ्गभूतेषु प्रतितिष्ठत्यथाङ्गिनि।  
मह इत्यात्मनि स्थित्वा स्वाराज्यं प्रतिपद्यते॥१२०॥**

 उत्तरानुवाकस्य तात्पर्यमाह— **तिस्र इति।** ताश्चेत्याध्यात्मिका दर्शिताः। ब्रह्मणो महाव्याहृत्यात्मकस्य।स्थानादीत्यादिशब्देन गुणमार्गौगृह्येते॥११०॥

 “स वेद ब्रह्मे”ति पूर्वस्मिन्ननुवाके परोक्षरूपेण निर्दिष्टं ब्रह्म प्रत्यक्षं हृदयाकाशे प्रदर्श्यत इति पदार्थव्याख्यानंकरोति— **स य इति**। “तस्मिन्नयं पुरुष”इत्यस्य तात्पर्यमाह— **अन्तरिति॥**१११॥

 हृदयशब्दार्थमाह— **पद्मेति**। “अन्तरि”त्यादेर्वाक्यार्थं कथयति— **आकाश इति**॥११२॥

 मनोमयत्वं तस्य श्रुत्योक्तमनेकधा साधयति— **शशिस्थेति**॥११३॥

 मनुते विषयजातमिति शेषः— तल्लिङ्गात्—तेन मनसा लिङ्गेन गम्यमानत्वादित्यर्थः॥११४॥

 शब्दद्वयस्यार्थमनूद्य गुणद्वयात्मकत्वेन ब्रह्मणो ध्येयत्वमाह— **अमृत इति**। अन्तरेणेत्यादिवाक्यस्य तात्पर्यमाह— **तत्प्राप्ताविति**। शरीरस्थित्यर्थकर्मसमाप्त्यानन्तर्यमथशब्दार्थः॥११५॥

 तमेव द्वारशब्दितं मार्गं तेनोपासकस्य गमनं च वाक्यं योजयन्दर्शयति— **ऊर्ध्वमित्यादिना**। या हृदयादारभ्यसुषुम्ना नाडी ध्येयस्येन्द्रस्यापरस्य ब्रह्मणः प्राप्तये प्रवृत्ता सा च सृतिर्योगशास्त्रानुसारेण ज्ञातव्या॥११६॥

 यया चोपासको विद्वान्कण्ठे स्थितं स्तनसदृशमधोमुखं सल्लम्बमानं मांसखण्डं भित्त्वा तालुकयोर्मध्येनगत्वा प्रकृतया सृत्योदानवायुपूरितया रेचकप्राणायामबलाद्व्रजेदिति॥११७॥

 किं व्रजेदित्यपेक्षायां “यत्रे”त्यादि व्याचष्टे— **तयेति**। फलप्राप्त्याभिमुख्यानन्तर्यमथशब्दार्थः। शिरःकपालेभित्त्वा मूर्धानं भित्वा तदनन्तरमङ्गाङ्गिभावेन स्थितं ब्रह्म प्राप्नोतीत्याह— **भूरित्यादिना**॥११८-११९-१२०॥

**नान्यो राजाऽस्ति यस्येह राजा यः स्वयमेव तु।  
स स्वराट् तस्य भावश्च स्वाराज्यमिह कीर्त्यते॥१२१॥**

**मनोगीश्चक्षुषां चैवश्रोत्रविज्ञानयोरपि।  
आप्नोति पर्युपासीनः स्वाराज्यं नात्र संशयः॥  
तत एतत्फलं दिव्यं यथोक्तोपासनाद्भवेत्॥१२२॥**

**व्याहृत्यात्मन एतस्य रूपसंक्लृप्तयेऽधुना।  
उपासनविधित्सायै परो ग्रन्थोऽवतार्यते॥१२३॥**

**वियद्देहमिदं ब्रह्म वियत्सदृशमेव वा।  
मूर्तामूर्तस्वभावं च त्रैलोक्याद्यात्मतो भवेत्॥१२४॥**

**इन्द्रियारमणं चैव मनआनन्दमेव च।  
शान्त्या समृद्धमत्यर्थं ब्रह्मैतदमृतं परम्॥१२५॥**

**प्राचीनयोग्योपास्स्वैतद्यथाव्याख्यातलक्षणम्।  
माहाचमस्य आचार्य अन्तेवासिनमुक्तवान्॥१२६॥**

**इति षष्ठोऽनुवाकः**

 “आप्नोति स्वाराज्यमि”त्यत्र स्वाराज्यशब्दार्थमाह— **नान्य इति**। व्यवहारभूमिर्वाक्यंचेहशब्दाभ्यांपरामृश्यते॥१२१॥

 “आप्नोति मनसस्पतिमि”त्यादि व्याकरोति— **मनोगीरिति।** “एतत्ततो भवती”ति व्याकुर्वन्फलमुपसंहरति— **तत इति**॥१२२॥

 “आकाशशरीरं ब्रह्मे”त्यादेर्वाक्यस्य तात्पर्यमाह— **व्याहृत्यात्मन इति**। कुत्र हिरण्यगर्भरूपसंकॢप्तिरुपयुज्यते तत्राऽऽह— **उपासनेति**॥१२३॥

 तात्पर्यमुक्त्वा पदार्थमाह— **वियदिति।** इदं ब्रह्मेत्याकाशोपाधिकमुच्यते, तस्य च वियता सूक्ष्मत्वव्यापित्वादिभिः सादृश्यम्। “सत्यात्मे”त्यस्यार्थमाह— **मूर्तमूर्तेति**। सच्च यच्चेति भूतपञ्चकं मूर्तामूर्तात्मकं सत्यंतदात्मा स्वभावो यस्य तद्ब्रह्म सत्यात्मेत्यर्थः॥१२४॥

 प्राणाराममित्यादेरर्थमाह— **इन्द्रियेति**। प्राणेष्विन्द्रियेष्वारमणमाक्रीडा यस्य। यत्र वा तेषामारमणं तद्ब्रह्मप्राणारामम्। मनआनन्दमानन्दकरमेव यस्य तद्ब्रह्म तथेत्यर्थः। “शान्तिसमृद्धममृतमि”ति पदद्वयस्यार्थमाह— **शान्त्येति**॥१२५॥

 उक्तविशेषणमपरं ब्रह्मात्मत्वेनोपास्यमित्याचार्यंनियोगं शिष्यं प्रति दर्शयति—**प्राचीनेति**॥१२६॥

इति षष्ठोऽनुवाकः

अथ शीक्षावल्ल्यां सप्तमोऽनुवाकः

**पृथिव्यन्तरिक्षं द्यौर्दिशोऽवान्तरदिशाः। अग्निर्वायुरादित्यश्चन्द्रमा नक्षत्राणि। आप ओषधयोवनस्पतय आकाश आत्मा। इत्यधिभूतम्। अथाध्यात्मम्। प्राणो व्यानोऽपान उदानःसमानः। चक्षुः श्रोत्रं मनो वाक्त्वक्। चर्म माँ्सँ्स्नावास्थि मज्जा। एतदधिविधाय ऋषिरवोचत्। पाङ्क्तं वा इदँ्सर्वम्। पाङ्क्तेनैव पाङ्क्तँ्स्पृणोतीति॥१॥**

सर्वमेकं च

**इति सप्तमोऽनुवाकः**

 यदेतद्व्याहृत्यात्मकं ब्रह्मोपास्यमुक्तं तस्यैवेदानीं पृथिव्यादिपाङ्क्तस्वरूपेणोपासनमुच्यते। पञ्चसंख्यायोगात्पङ्क्तिच्छन्दः सम्पत्तिः। ततः पाङ्क्तत्वं सर्वस्य। पाङ्क्तश्च यज्ञः। “पञ्चाक्षरा पङ्क्तिः पाङ्क्तो यज्ञः” इतिश्रुतेः। तेन यत्सर्वं लोकाद्यात्मान्तं च पाङ्क्तं परिकल्पयति यज्ञमेव तत्परिकल्पयति। तेन यज्ञेन परिकल्पितेनपाङ्क्तात्मकं प्रजापतिमभिसम्पद्यते। तत्कथं पाङ्क्तमिदं सर्वमित्यत आह—

पृथिव्यन्तरिक्षं द्यौर्दिशोऽवान्तरदिशाइति लोकपाङ्क्तम्। अग्निर्वायुरादित्यश्चन्द्रमा नक्षत्राणीति देवतापाङ्क्तम्। आप ओषधयो वनस्पतय आकाशआत्मेति भूतपाङ्क्तम्। आत्मेति विराड्भूताधिकारात्। इत्यधिभूतमित्यधिलोकाधिदैवतपाङ्क्तद्वयोपलक्षणार्थम्।लोकदेवतापाङ्क्तयोश्चाभिहितत्वात्।

आनन्दगिरिटीका

 उत्तरोऽप्यनुवाकः प्रकारान्तरेण हिरण्यगर्भोपासनविषय इत्याह—

**यदेतदित्यादिना**। पृथिव्यादेः कथंपाङ्क्तत्वमित्याकाङ्क्षायां पङ्क्त्याख्यस्य च्छन्दसः सम्पादनादित्याह—

**पञ्चसंख्येति**। न केवलं पञ्चसंख्यायोगात्पङ्क्तिच्छन्दःसम्पादनं यज्ञत्वसम्पादनमपि कर्तुं शक्यत इत्याह—

**पाङ्क्तश्च यज्ञ इति**। पत्नीयजमानपुत्रदैवमानुषवित्तैः पञ्चभिः सम्पाद्यत इति यज्ञः पाङ्क्त इत्यर्थः।

वनमाला

 उत्तरोऽप्यनुवाकः प्रकारान्तरेण ब्रह्मोपासनविषय इत्याह— **यदेतदित्यादिना।** पृथिव्यादिजगतः कथंपाङ्क्तत्वमित्याकाङ्क्षायां पङ्क्त्याख्यस्य च्छन्दसः पृथिव्यादौ सम्पादनादित्याह— **पञ्चसंख्येति**। न केवलंपञ्चसंख्यायोगात्पङ्क्तिच्छब्दः सम्पादनम्, यज्ञत्वसम्पादनमपि कर्तुं शक्यत इत्याह—

**पाङ्क्तश्च यज्ञ इति**। पत्नीयजमानपुत्रदैवमानुषवित्तैः पञ्चभिर्योगाद्यज्ञः पाङ्क्त इत्यर्थः। दैववित्तमुपासनं मानुषवित्तं गवादीति विभागः। पङ्क्तिच्छन्दसो यज्ञस्य च पञ्चसंख्यायोगात्पाङ्क्तत्वे क्रमेण श्रुतीर्दर्शयति—

**पञ्चाक्षरेति**। जगतो यज्ञत्वसम्पादनमेव दर्शयति—

**तेनेति**। पञ्चसंख्यायोगलक्षणेन यज्ञसाम्येनेत्यर्थः। **लोकाद्यात्मान्तं चेति**। प्राणादिमज्जान्तं चेति चकारार्थः।परिकल्पयति, श्रुतिरिति शेषः। एवं ब्रह्मोपाधिभूतं सर्वं जगत्पंक्तिच्छन्दोरूपं यज्ञरूपं च परिकल्प्य तादृक्पाङ्क्तजगदात्मकं प्रकृतं ब्रह्माहमस्मीति चिन्तयतः किं फलं भवतीत्याकाङ्क्षायामाह—

**तेन यज्ञेनेति। प्रजापतिमिति।**स्थूलसर्वप्रपञ्चोपाधिकस्य ब्रह्मणः प्रजापतिरूपत्वात् “तं यथा यथोपासते” इति न्यायेन जगदात्मब्रह्मोपासनाज्जगदात्मानं प्रजापतिमेव प्राप्नोतीत्यर्थः। एवं तात्पर्यमुक्त्वा पृथिव्यादिजगतः पञ्चसंख्यायोगात्पाङ्क्तस्वरूपत्वं प्रश्नपूर्वकं श्रुत्या दर्शयति—

**तत्कथमित्यादिना**। **विराडिति।** “आप ओषधयः”इत्यादिस्थूलभूताधिकाराद्भूतमयोविराड्देह इहात्मशब्दार्थंइत्यर्थः। इत्यधिभूतमित्युपसंहारवचनमित्यधिलो-कमित्यधिदैवतमित्येवंरूपयोरधिलोकाधिदैवतपाङ्कद्वयोपसंहारवचनयोरुपलक्षणार्थमित्यत्र हेतुमाह—

**लोकदेवतापाङ्क्तयोश्चेति**। तयोरपि पूर्वमुक्तत्वा-

 अथानन्तरमध्यात्मं पाङ्क्तत्रयमुच्यते— प्राणादि वायुपाक्तम्। चक्षुरादीन्द्रियपाङ्क्तम्। चर्मादि धातुपाङ्क्तम्। एतावद्धीदं सर्वमध्यात्मं बाह्यं च पाङ्क्तमेवेति। एतदेवमधिविधाय परिकल्प्यर्षिर्वेद
एतद्दर्शनसम्पन्नोवा कश्चिदृषिरवोचदुक्तवान्। किमित्याह— पाङ्क्तं वा इदं सर्वं पाङ्क्तेनैवाऽऽध्यात्मिकेन संख्यासामान्यात्पाङ्क्तंबाह्यं स्पृणोति वलयति पूरयति। एकात्मतयोपलभत इत्येतत्। एवं पाङ्क्तमिदं सर्वमिति यो वेद स प्रजापत्यात्मैवभवतीत्यर्थः।

इति श्रीमत्परमहंसपरिव्राजकाचार्यगोविन्दभगवत्पूज्यपादशिष्यश्रीमच्छङ्करभगवतः कृतौ  
तैत्तिरीयोपनिषच्छीक्षावल्लीभाष्ये सप्तमोऽनुवाकः

आनन्दगिरिटीका

 “उत्कृष्टदृष्टिर्निकृष्टे फलवती”इति न्यायाद्वाह्य-पाङक्तरूपेणाऽऽध्यात्मिकपाङ्क्तत्रयमवगन्तव्यमित्यभिप्रेत्याऽऽह—**एकात्मतयेति**।

इति श्रीमत्परमहंसपरिव्राजकाचार्यश्रीमच्छुद्धानन्दपूज्यपादशिष्यानन्दज्ञानविरचितायां तैत्तिरीयोपनिषच्छाङ्करभाष्यटीकायांशीक्षावल्ल्यां सप्तमोऽनुवाकः

वनमाला

दित्यर्थः। **अध्यात्ममिति**। आत्मा देहः, तमधिकृत्य वर्तमानमध्यात्ममित्यर्थः। ननु पाङ्क्तषट्ककथनेन कथंसर्वस्य जगतः पाङ्क्तत्वमुक्तम्? तत्राह— **एतावद्धीति**। यद्वाह्यमध्यात्मं च पाङ्क्तंश्रुत्या दर्शितम् एतावदेवेदंसर्वं जगत्, न ततोऽधिकमस्तीत्यवगन्तव्यमित्यर्थः। श्रुतिप्रदर्शितपाङ्क्तषट्के कृत्स्नस्य जगतोऽन्तर्भावः प्रसिद्धइति हिशब्दार्थः। उपासनाविधिं दर्शयति— **एतदेवमिति।** एतज्जगदेवं पाङ्क्तरूपेणेत्यर्थः। उक्तवानित्यस्येतिशब्देनसम्बन्धः। **संख्यासामान्यादिति**। आध्यात्मिकमपि पाङ्क्तत्रयं बाह्यमपि पाङ्क्तत्रयमित्यस्मात्सामान्यादाध्यात्मिकेनपाङ्क्तेन बाह्यपाङ्क्तस्य पूरणमित्यर्थः। ननु तेन तस्य पूरणं कुसूलादेरिव धान्यादिना न सम्भवतीत्याशङ्कयाऽऽह्—**एकात्मतयेति**। बाह्यमाध्यात्मिकं च सर्वं पाङ्क्तजातमेकात्मत्वेनोपलभते, पाङ्क्तजगदात्मकं ब्रह्माहमस्मीतिचिन्तयेदित्युक्तवानिति यावत्। एतदधिविधायेत्यादिनोक्तमुपासनमनूद्य तस्य फलमुपक्रमे कथितमित्याह—**एतदेवमिति**।

इति तैत्तिरीयोपनिषद्भाष्यव्याख्यायां वनमालाख्यायां शीक्षावल्ल्यां सप्तमोऽनुवाकः

अथ वार्तिके शीक्षावल्ल्यां सप्तमोऽनुवाकः

**पाङ्क्तस्वरूपेणैतस्य भूयोऽप्यन्यदुपासनम्।  
उदारफलसिद्ध्यर्थं पृथिवीत्युच्यतेऽधुना॥१२७॥**

**पञ्चभिर्यत आरब्धं जगत्पाङ्क्तमतो भवेत्।  
यशः कॢप्तो भवेदेवं पाङ्क्तो यज्ञ इति श्रुतिः॥१२८॥**

**यज्ञेन परिकॢप्तेन त्रैलोक्यात्मानमश्नुते।  
पाङ्क्तत्वसिद्धये तस्मादारब्धैषा परा श्रुतिः॥१२९॥**

**दिगन्तं लोकपाङ्क्तं स्यान्नक्षत्रान्तं च दैवतम्।  
आत्मान्तं भूतपाङ्क्तं च विराडात्माधिकारतः॥१३०॥**

**उपलक्षणमेतत्स्याद्देवतालोकपाङ्क्तयोः।  
अधिभूतमिदं वक्ष्यामोऽथाध्यात्ममतः परम्॥१३१॥**

**वायुपाङ्क्तं समानान्तं त्वगन्तं चैन्द्रियं तथा।  
चर्मादि धातुपाङ्क्तं च विश्वमेतावदुच्यते॥१३२॥**

**पाङ्क्तमेव जगत्सर्वमिति दृष्ट्वाऽभ्यधादृषिः।  
पाङ्क्तं वा इदमाब्रह्मस्तम्बं नान्यदिति स्म ह॥१३३॥**

**आध्यात्मिकेन पाङ्क्तेन संख्यासामान्यकारणात्।  
बलयत्यात्मभावेन पाङ्क्तं बाह्यमशेषतः॥१३४॥**

**इति सप्तमोऽनुवाकः**

 प्रकृतस्यैव ब्रह्मणो हिरण्यगर्भस्य पाङ्क्तस्वरूपेणोपासनं वक्तव्यमित्युत्तरानुवाकप्रवृत्तिरित्याह— **पाङ्क्तेति**॥१२७॥

 कथं हिरण्यगर्भस्य पाङ्क्तत्वमित्याशङ्क्य पञ्चभूतारब्धत्वाज्जगदात्मा हिरण्यगर्भः पाङ्क्तो भवतीत्याह—**पञ्चभिरिति**। एवं सति जगदात्मनो हिरण्यगर्भस्य यज्ञत्वमपि कॢप्तं भवतीत्याह—**यज्ञ इति**॥१२८॥

 पत्नीयजमानपुत्रदैवमानुषवित्तैः पञ्चभिः सम्पाद्यतया यज्ञस्य पाङ्क्तत्वं वक्तव्यम्। जगतो यज्ञत्वं किमर्थंकल्प्यते तत्राऽऽह—

**यज्ञेनेति**। पाङ्क्तात्मकयज्ञरूपप्रजापत्युपासनात्प्रजापतिरेव भवतीत्यर्थः। पाङ्क्तात्मकजगदुपासनस्य विशिष्टफलवत्त्वाज्जगतो वक्तव्यं पाङ्क्तत्वमित्युत्तरग्रन्थप्रवृत्तिरित्युपसंहरति— **पाङ्क्तत्वेति**॥१२९॥

 वाक्यत्रयमाश्रित्य पङ्क्तिविभागं दर्शयति— **दिगन्तमिति**। कोऽसावात्मेति भूतप्रकरणादात्मशब्देन विराडुच्यतइत्याह— **विराडिति**॥१३०॥

 इत्यधिभूतमित्यत्र भूतग्रहणस्य विवक्षितमाह— **उपलक्षणमिति**। अध्यात्ममित्यत्र तात्पर्यमाह— **वक्ष्याम इति**॥१३१॥

 वाक्यत्रयमाश्रित्याध्यात्मिकं पाङ्क्तत्रयं विभजते— वायुपाङ्क्तमिति॥१३२॥

 एतदधिविधायेत्यादेरर्थमाह— पाङ्क्तमेवेति। ऋषिर्वेदो वा यथोक्तदर्शनसम्पन्नो वा कश्चित्। निपातद्वयंवस्त्वन्तरासत्त्वप्रसिद्ध्यर्थम्॥१३३॥

 उत्कृष्टदृष्टिर्निकृष्टे कर्तव्येति न्यायादाध्यात्मिकं पाङ्क्तत्रयमितरपाङ्क्तत्रयात्मना विद्यादित्यभिप्रेत्य पाङ्क्तषट्कस्योपासनाप्रकारं दर्शयन्पाङ्क्तेनैव पाङ्क्तंस्पृणोतीत्यस्यार्थमाह—**आध्यात्मिकेनेति**। संख्यासामान्यं पञ्चसंख्यावत्त्वम्॥१३४॥

इति सप्तमोऽनुवाकः

अथ शीक्षावल्ल्यामष्टमोऽनुवाकः

**ओमिति ब्रह्म। ओमितीदँ् सर्वम्। ओमित्येतदनुकृति ह स्म वा अप्यो श्रावयेत्याश्रावयन्ति। ओमिति सामानि गायन्ति। ओँ्शोमिति शस्त्राणि शँ्सन्ति।ओमित्यध्वर्युःप्रतिगरं प्रतिगृणाति। ओमिति ब्रह्मा ग्रसौति। ओमित्यग्निहोत्रमनुजानाति। ओमिति ब्राह्मणः प्रवक्ष्यन्नाह ब्रह्मोपाप्नवानीति। ब्रह्मैवोपाप्नोति॥१॥**

ओं दश  

इत्यष्टमोऽनुवाकः

 **व्याहृत्यात्मनो ब्रह्मण उपासनमुक्तम्। अनन्तरं च पाङ्क्तस्वरूपेण तस्यैवोपासनमुक्तम्। इदानींसर्वोपासनाङ्गभूतस्योङ्कारस्योपासनं विधित्स्यते। परापरब्रह्मदृष्ट्या ह्युपास्यमान ओङ्कारः शब्दमात्रोऽपि परापरब्रह्मप्राप्तिसाधनं भवति। स ह्यालम्बनं ब्रह्मणः परस्यापरस्य च। प्रतिमेव विष्णोः। “एतेनैवाऽऽयतनेनैकतरमन्वेति”इति श्रुतेः। ओमिति इतिशब्दः स्वरूपपरिच्छेदार्थः। ओमित्येतच्छब्दरूपं ब्रह्मेति मनसा धारयेदुपासीत। यतओमितीदं सर्वं, सर्वं हि शब्दरूपमोङ्कारेण व्याप्तम्। “तद्यथा शङ्कुना” इति श्रुत्यन्तरात्। अभिधानतन्त्रं ह्यभिधेयमित्यत इदं सर्वमोङ्कार इत्युच्यते।**

आनन्दगिरिटीका

 वृत्तानुवादपूर्वकमुत्तरानुवाकमवतारयति— **व्याहृत्यात्मन इत्यादिना**। वेदविदां हि सर्वाः क्रिया ओङ्कारमुच्चार्य प्रवर्तन्ते ततस्तस्य श्रद्धागृहीतत्वात्तत्परिहारेणोपदिष्टं ब्रह्म न बुद्धिमारोहेदतस्तमादायैवोपासनं विधायतइत्यर्थः। नन्वोङ्कारस्य शब्दमात्रस्याचेतनत्वादहमनेनोपासित इति ज्ञानाभावात्कथं फलदातृत्वं स्यादित्याशङ्क्याऽऽह—**परापरेति**। प्रतिमाद्यर्चन इव सर्वत्रेश्वर एव फलदातेति भावः। ओङ्कारे ब्रह्मत्वाध्यासे किं सादृश्यमित्यत आह—**ओमितीदमिति**। सर्वास्पदत्वमोङ्कारस्य ब्रह्मणा सादृश्यमित्यर्थः।

वनमाला

 उत्तरानुवाकस्य सङ्गतिं वृत्तानुवादपूर्वकं दर्शयति— **व्याहृत्यात्मन इति**। **अनन्तरं चेति**। अव्यवहितपूर्वानुवाक इत्यर्थः। **इदानीमिति।** उक्तवक्ष्यमाणसर्वोपासनानां कर्मणां चाङ्गभूतो य ओङ्कारस्तस्योपासनमिदानींविधीयते; तथा च पूर्वोक्तोपासनेष्वङ्गत्वेनोपस्थितस्य प्रणवस्यात्रोपासनविधानात्सङ्गतिरिति भावः। न चोङ्कारस्यसर्ववैदिककर्मोपासनाङ्गत्वे मानाभाव इति वाच्यम्; “तस्मादोमित्युदाहृत्य यज्ञदानतपःक्रियाः। प्रवर्तन्ते विधानोक्ताःसततं ब्रह्मवादिनाम्॥”इति भगवद्वचनस्यैव मानत्वात्। ब्रह्मवादिनां वेदवादिनामित्यर्थः। ननु शब्दमात्ररूपस्योङ्कारस्याचेतनतया फलदातृत्वासम्भवात्कथमुपास्यत्वमित्याशङ्क्याह—**परापरेति**। प्रतिमाद्यर्चन इव ब्रह्मैवफलदात्रिति भावः। ब्रह्मण एव सर्वत्र फलदातृत्वम् “फलमत उपपत्तेः” इत्यधिकरणे प्रसिद्धमिति द्योतनार्थो दृष्ट्याहीत्यत्र हिशब्दः। प्रणवस्य परापरब्रह्मदृष्ट्यालम्बनत्वं प्रसिद्धमिति सदृष्टान्तमाह— **स हीति**। प्रणवस्य परापरब्रह्मदृष्ट्यालम्बनत्वे तद्दृष्ट्योपासितस्य तस्य परापरप्राप्तिसाधनत्वे च श्रुतिमाह— **एतेनैवेति**। ओङ्कारेणैवायतनेनप्राप्तिसाधनेन परमपरं वा प्राप्नोतीत्यर्थः। एवं तात्पर्यमुक्त्वा अक्षराणि व्याचष्टे— **इतीत्यादिना**। **परिच्छेदार्थइति**। संग्रहार्थ इत्यर्थः। ओङ्कारस्य परापरब्रह्मदृष्ट्यालम्बनत्वेन श्रुतिषु प्रसिद्धत्वेऽपि प्रकृते मुख्यत्वात्परब्रह्मदृष्टिरेवोङ्कारे विवक्षितेति मत्वा तत्र ब्रह्मदृष्ट्यध्यासे किं सादृश्यमित्याकाङ्क्षायामाह— **यत ओमितीदं सर्वमिति**।यत ओङ्कारः सर्वात्मकः ततः सर्वात्मकत्वसादृश्यादोङ्कारे सर्वात्मकब्रह्मदृष्टियुक्तेति भावः। ननु ब्रह्मणःसर्वात्मकत्वम् “सर्वं खल्विदं ब्रह्म”इत्यादिश्रुतिसिद्धम्; ओङ्कारस्य तु कथं सार्वात्म्यमित्याशङ्क्याह—**सर्व हीति**। नन्वोङ्कारस्य सर्वशब्दात्मकत्वेऽपि कथमर्थप्रपञ्चात्मकत्वमित्याशङ्क्य शब्दद्वारेत्याह—**अभिधानतन्त्रहीति**। अभिधेयजातस्याभिधानाधीनसिद्धिकत्वाद्वाच्यवाचकयोस्तादात्म्यस्वीकाराच्चाभिधेयजातस्याभिधानेऽन्तर्भावःसम्भवतीत्यर्थः। **अत इदमिति**। प्रणवसार्वात्म्यस्यापि श्रुत्यादिसिद्धत्वादिदं सर्वमोङ्कार इति प्रसिद्धवदुपदिश्यते

 **ओङ्कारस्तुत्यर्थमुत्तरो ग्रन्थः उपास्यत्वात्तस्य। ओमित्येतदनुकृतिरनुकरणम्। करोमि यास्यामि वेतिकृतमुक्तमोमित्यनुकरोत्यन्यः। अत ओङ्कारोऽनुकृतिः। ह स्म वा इति प्रसिद्धावद्योतकाः। प्रसिद्धं ह्योङ्कारस्यानुकृतित्वम्। अपि च “ओ श्रावय”इति प्रैषपूर्वकमाश्रावयन्ति प्रतिश्रावयन्ति। तथोमिति सामानि गायन्ति सामगाः।ओमिति शस्त्राणि शंसन्ति शस्त्रशंसितारोऽपि। तथा ओमित्यध्वर्युः प्रतिगरं प्रतिगृणाति। ओमिति ब्रह्माप्रसौत्यनुजानाति प्रेषपूर्वकम्। ओमित्यग्निहोत्रमनुजानाति। जुहोमीत्युक्त ओमित्येवानुज्ञां प्रयच्छति। ओमित्येवब्राह्मणः प्रवक्ष्यन्प्रवचनं करिष्यन्नध्येष्यमाण ओमित्येवाऽऽह। ओमिति प्रतिपद्यतेऽध्येतुमित्यर्थः। ब्रह्म वेदमुपाप्नवानीतिउपाप्नुयां ग्रहीष्यामीति। उपाप्नोत्येव ब्रह्म। अथवा ब्रह्म परमात्मा तमुपाप्नवानीत्यात्मानं प्रवक्ष्यन्प्रापयिष्यन्नोमित्येवाऽऽह। स च तेनोङ्कारेण ब्रह्म प्राप्नोत्येव। ओङ्कारपूर्वं प्रवृत्तानां क्रियाणां फलवत्त्वं यस्मात्तस्मादोङ्कारंब्रह्मेत्युपासीतेति वाक्यार्थः।**

इति श्रीमत्परमहंसपरिव्राजकाचार्य गोविन्दभगवत्पूज्यपादशिष्यश्रीमच्छङ्करभगवतः कृतौ  
तैत्तिरीयोपनिषच्छीक्षावल्लीभाष्येऽष्टमोऽनुवाकः

आनन्दगिरिटीका

 शस्त्राणि गीतिरहिता ऋच उच्यन्ते। **प्रतिगरमिति**। ओऽथामोदैवेति शब्दमध्वर्युः प्रतिगृणाति होतुः शंसनंप्रति प्रतिशंसनमुच्चारयतीत्यर्थः। **प्रवक्ष्यन्निति**। “वच परिभाषणे” इत्यस्य रूपं प्रथमव्याख्याने। द्वितीये “वहप्रापणे”इत्यस्य द्रष्टव्यम्।

इति श्रीमत्परमहंसपरिव्राजकाचार्यश्रीमच्छुद्धानन्दपूज्यपादशिष्यानन्दज्ञानविरचितायां तैत्तिरीयोपनिषच्छाङ्करभाष्यटीकायां शीक्षावल्ल्यां अष्टमोऽनुवाकः

वनमाला

ओमितीदं सर्वमिति वचसेत्यर्थः। ननु प्रथमवाक्येन प्रणवे ब्रह्मदृष्टिविहिता, तत्र तद्दृष्टिकरणे नियामकं द्वितीयवाक्येन दर्शितम्, अतो विवक्षितार्थस्य सिद्धत्वात्किमुत्तरग्रन्थेनेत्याशङ्क्याह— **ओङ्कारस्तुत्यर्थं इति। अनुकरणमिति।**अनुज्ञानरूपमिति यावत्। केनचित्करोमीत्युक्त्वा कृतं कर्मान्य ओमित्यनुकरोति अनुजानाति, तथा यास्यामिविष्ण्वालयमित्युक्तमन्य ओमित्यनुकरोतीति योजना। **प्रसिद्धं हीति**। प्रसिद्धिश्च करोमीत्यादिना पूर्व प्रदर्शितैव।अप्यो श्रावयेत्यत्र अपिशब्दो वक्ष्यमाणोदाहरणसमुच्चयार्थ इति मत्वाऽऽह— **अपि चेति**। **प्रैषपूर्वकमिति**। “ओश्रावय” इति मन्त्रगतेनोङ्कारेणाग्नीध्रसम्बोधनपूर्वकमित्यर्थः। तदुक्तं वेदभाष्ये— “मन्त्रगत ओङ्कार आग्नीध्रसम्बोधनार्थः। हे आग्नीध्र देवान्प्रति हविः प्रदानावसरं श्रावयेति मन्त्रार्थ” इति। आश्रावयन्तीत्यस्यार्थमाह—**प्रतिश्रावयन्तीति**। प्रतिश्रवं कारयन्ति, प्रत्याश्रवणं कारयन्तीति यावत्। शस्त्रशंसितारो होतारः, तेऽपि “शोंसावोम्” इत्युपक्रम्य शस्त्राणि शंसन्ति तान्योमिति समापयन्ति चेत्यर्थः। **प्रतिगरमिति**। “ओऽथामोद इव”इतिमन्त्रमित्यर्थः। ओकारेण होता सम्बोध्यते; हे होतः अथ अर्धर्चशंसनानन्तरमस्माकमामोद इव हर्ष एव सम्पन्नइति तदर्थः। **ब्रह्मेति।** ऋत्विग्विशेषो ब्रह्मा यदा अन्येषामृत्विजामनुज्ञां प्रयच्छति तदा ओं प्रोक्षेत्यादिरूपेणप्रणवपुरःसरमेव प्रसौति। तस्यार्थमाह— **अनुजानातीति**। जुहोमीत्युक्तवन्तं प्रत्यन्य ओमित्येवानुज्ञां प्रयच्छतीत्यर्थः।**प्रवचनं करिष्यन्निति**। प्रवक्ष्यन्निति “वच परिभाषणे” इत्यस्य रूपमस्मिन्व्याख्याने; द्वितीयव्याख्याने तु “वहप्रापणे”इत्यस्यान्तर्भावितण्यर्थस्य रूपमिति भेदः। **वेदमिति**। वेदं ग्रहीष्यामीत्यभिसन्धिमानादावोमित्येवाध्येतुंब्राह्मण उपक्रमत इत्यर्थः। अध्ययनफलभूतां वेदावाप्तिं कथयति ब्रह्मैवोपाप्नोतीति; तद्योजयति— **उपाप्नोत्येवेति**। **प्रापयिष्यन्निति**। परमात्मानमुपाप्नवानि प्रत्यक्त्वेन प्राप्नुयामित्यभिसन्धिमान्ब्राह्मण आत्मानं ब्रह्म प्रापयिष्यन्नात्मनोब्रह्मभावप्राप्त्युपायमन्विष्यन्नोमित्याहेत्यर्थः। **स चेति।** स च ब्राह्मणस्तेनोङ्कारेण आत्मज्ञानमुपायं लब्ध्वा
ब्रह्मप्राप्नोत्येवेत्यर्थः। विवक्षितमनुवाकार्थं संक्षिप्य दर्शयति— **ओङ्कारपूर्वेति**। अत्र यद्यपि “ओ श्रावय”इति मन्त्रे “ओऽथामोद इव”इति प्रतिगरनामकमन्त्रे च ओकार एव श्रूयते न त्वोङ्कारः, तथाप्योकारस्योङ्कारैकदेशत्वात्तत्पूर्वप्रवृत्तानामप्योङ्कारपूर्वकत्वमुपचारादुक्तमिति मन्तव्यम्।

इति तैत्तिरीयोपनिषद्भाष्यव्याख्यायां वनमालाख्यायां शीक्षावल्ल्यामष्टमोऽनुवाकः

अथ वार्तिके शीक्षावल्ल्यामष्टमोऽनुवाकः

**सर्वोपासनशेषस्य प्रणवस्याधुनोच्यते।  
उपासनमलं यस्माद्ब्रह्मणोः प्राप्तये द्वयोः॥१३५॥**

**परस्य ब्रह्मणो यस्मादपरस्य च चोद्यते।  
आलम्बनतया तस्मात्स एवात्राभिधीयते॥१३६॥**

**ओमित्येतच्छब्दरूपं ब्रह्मेति मनसा सदा।  
धारयेत्स्तुतये तस्य परो ग्रन्थोऽवतार्यते॥१३७॥**

**तद्यथा शङ्कुनेत्येवं सर्वमोमिति युज्यते।  
अभिधानादृते यस्मादभिधेयं न विद्यते॥१३८॥**

**अनुज्ञानुकृतिस्तद्वत्सर्वत्रमिति कीर्त्यते।  
ओश्रावयेत्यनुज्ञाता यत आश्रावयन्ति च॥१३९॥**

**प्रसौति ह्यनुजानाति ब्रह्मोमित्येव चर्त्विजम्।  
प्रवक्ष्यन्ब्राह्मणो वेदमोमित्येवं प्रयुज्यते[^22]॥१४०॥**

[^22]: "“युज समाधौ” प्रकर्षेण युज्यते समाहितचित्तो भवतीत्यर्थः"

**उपाप्नवानि ब्रह्मेति स च वेदमवाप्नुयात्॥१४१॥**

**परात्मा वा भवेद्ब्रह्म स तदोङ्ककारपूर्वकम्।  
प्राप्नोत्येव न सन्देह उपासीतात ओमिति॥१४२॥**

**इत्यष्टमोऽनुवाकः**

 “ओमिति ब्रह्मे”त्याद्यनुवाकस्य तात्पर्यमाह— **सर्वेति**। उपासनाशब्देन शास्त्रीयं सर्व कर्म लक्ष्यते। उपासनंपरापरब्रह्मदृष्ट्येति शेषः। तथोपासितस्य प्रणवस्य तत्प्राप्तिसाधनत्वादिति हेतुमाह— **अलमिति**। वेदविहिताः सर्वाःक्रियाः प्रणवमुच्चार्य प्रवर्त्यते तेन तस्य श्रद्धागृहीतत्वात्तत्परिहारेणोपदिष्टं ब्रह्म न बुद्धिमारोहेदतस्तमादायएतस्मिन्नुभयविधब्रह्मदृष्टिर्विधीयत इत्यर्थः॥१३५॥

 परापरब्रह्मदृष्ट्यालम्बनत्वेनोङ्कारस्य “परं चापरं चे”त्यादी विधानाच्च तदनुवादेन ब्रह्मदृष्टिरत्रविधित्सितेत्याह— **परस्येति**॥१३६॥

 ओङ्कारो ध्येयत्वेनात्रोच्यते न तु सर्वशेषत्वेनेत्येवं तात्पर्यमुक्त्वोमिति ब्रह्मेत्यस्यार्थमाह— **ओमित्येतदिति**।उपास्यत्वादोङ्कारस्य स्तुत्यर्हत्वं गृहीत्वा समनन्तरसन्दर्भस्य स्तुतिपरत्वमाह— **स्तुतय इति**॥१३७॥

 “ओमितीदं सर्वमि”त्योङ्कारस्य कथं सर्वत्वमुच्यते सर्वस्यातत्कार्यत्वादित्याशङ्क्य तस्य सर्वत्वे श्रुतियुक्तीक्रमेण दर्शयति— **तद्यथेति**॥१३८॥

 “ओमित्येतदनुकृती”त्यत्रानुकृतिशब्देनानुज्ञा लोकवेदयोरुच्यते। तथा च तस्य सर्वात्मत्वेनोत्कर्षवदनुज्ञारूपत्वाच्चोत्कर्षः सिध्यतीत्याह— **अनुज्ञेति**। “अप्यो श्रावये”त्यादेरर्थमाह— **ओश्रावयेतीति**। अतोऽनुज्ञारूपत्वमोङ्कारस्यप्रकटमिति शेषः॥१३९॥

 “ओमिति ब्रह्मा प्रसौती”त्यस्यार्थमाह—**प्रसौतीति**। “ओमिति ब्राह्मण”इत्यादेरर्थमाह—**प्रवक्ष्यन्निति**॥१४०॥

 किमभिसन्धायोङ्कारपूर्वकं वेदाध्ययनं करोति तत्राऽऽह—**उपाप्नवानीति**। ब्रह्मशब्देन वेदो गृह्यते॥१४१॥

 ब्रह्मशब्दस्यार्थान्तरमुक्त्वा तत्रापि वाक्यं योजयति—**परात्मेति**। उपासकः सर्वनाम्ना परामृश्यते॥१४२॥

इत्यष्टमोऽनुवाकः

अथ शीक्षावल्ल्यां नवमोऽनुवाकः

**ऋतं च स्वाध्यायप्रवचने च। सत्यं च स्वाध्यायप्रवचने च। तपश्च स्वाध्यायप्रवचने च।दमश्च स्वाध्यायप्रवचने च। शमश्च स्वाध्यायप्रवचने च। अग्नयश्च स्वाध्यायप्रवचने च।अग्निहोत्रं च स्वाध्यायप्रवचने च। अतिथयश्च स्वाध्यायप्रवचने च। मानुषं चस्वाध्यायप्रवचने च। प्रजा च स्वाध्यायप्रवचने च। प्रजनश्च स्वाध्यायप्रवचने च।प्रजातिश्च स्वाध्यायप्रवचने च। सत्यमिति सत्यवचा राथीतरः। तप इति तपोनित्यःपौरुशिष्टिः। स्वाध्यायप्रवचने एवेति नाको मौद्गल्यः। तद्धि[^23] तपस्तद्धि तपः॥१॥**

[^23]: "तद्धि तपस्तद्धि तपः — इति श्रुतेर्वचनम्"

प्रजा च स्वाध्यायप्रवचने च षट् च  

इति नवमोऽनुवाकः

 **विज्ञानादेवाऽऽप्नोति स्वाराज्यमित्युक्तत्वाच्छ्रौतस्मार्तानां कर्मणामानर्थक्यं प्राप्तमित्यतस्तन्मा प्रापदितिकर्मणां पुरुषार्थं प्रति साधनत्वप्रदर्शनार्थमिहोपन्यासः। ऋतमिति व्याख्यातम्। स्वाध्यायोऽध्ययनम्। प्रवचनमध्यापनं ब्रह्मयज्ञो वा। एतान्यृतादीन्यनुष्ठेयानीति वाक्यशेषः। सत्यं च सत्यवचनं यथाव्याख्यातार्थं वा। तपःकृच्छ्रादि। दमो बाह्यकरणोपशमः। शमोऽन्तःकरणोपशमः। अग्नय आधातव्याः। अग्निहोत्रं च होतव्यम्।अतिथयश्च पूज्याः। मानुषमिति लौकिकः संव्यवहारः। तच्च यथाप्राप्तमनुष्ठेयम्। प्रजा चोत्पाद्या। प्रजनश्चप्रजननमृतौ भार्यागमनमित्यर्थः।**

आनन्दगिरिटीका

 व्यवहितानुवाकेन सम्बन्धमाह— **विज्ञानादेवेत्यादिना**। अपरविद्यासहकारितया तत्फलेनैव फलवत्त्वसिद्ध्यर्थमुत्तरानुवाकारम्भ इत्यर्थः। लौकिकसंव्यवहारो विवाहादिः।

वनमाला

 उत्तरानुवाकस्य व्यवहितानुवाकेन सम्बन्धमाह— **विज्ञानादेवेत्यादिना**। कर्मणां स्वाराज्यप्राप्तावनुपयोगःप्राप्त इति शङ्कार्थः। उपासनसहकारितया तत्फलेन स्वाराज्येन कर्मणां फलवत्त्वसिद्ध्यर्थमस्मिन्ननुवाके तेषामुपन्यास इति परिहारार्थः। पुरुषार्थपदं स्वाराज्यपरम्, कर्मणामुपासनसहकारितया तत्फलं प्रत्युपयोगप्रकारश्चेत्थम्—उपासकेन स्वकर्माननुष्ठाने तदकरणसूचितेन प्रत्यवायेन प्रतिबद्धमुपासनं फलपर्यंवसायि न भवेत्; अतः प्रतिबन्धापनयद्वारा कर्मणां तत्रोपयोग इति। तथा च श्रुतिः— “अविद्यया मृत्युं तीर्त्वा विद्ययामृतमश्नुते” इति। अविद्यया कर्मणा प्रतिबन्धकपापलक्षणं मृत्युं नाशयित्वा विद्यया उपासनलक्षणया स्वाराज्यलक्षणममृतमश्नुतइति हि तदर्थः। **व्याख्यातमिति**। शास्त्रान्निश्चितावस्थं दर्शादिकर्मजातमृतशब्दवाच्यमिति “ऋतं वदिष्यामी”त्यत्रव्याख्यातमित्यर्थः। उपासकस्याध्यापने प्रवृत्तावुपासनानुष्ठानासम्भवादध्यापनस्य काम्यत्वेन तदकरणे प्रत्यवायाभावाच्च प्रवचनमध्यापनमिति व्याख्यानमयुक्तमित्यस्वरसादाह— **ब्रह्मयज्ञो वेति। यथाव्याख्यातार्थं वेति**।शास्त्रात्कर्तव्यतया बुद्धौ विनिश्चितमेव कर्म वाक्कायाभ्यां सम्पाद्यमानं सत् सत्यशब्दवाच्यमिति “सत्यं वदिष्यामी”त्यत्र व्याख्यातार्थकं वाऽत्र सत्यपदमित्यर्थः। **कृच्छ्रादीति**। आदिपदं चान्द्रायणादिसंग्रहार्थम्। न चाशनपरित्यागप्रधाने कृच्छ्रादौ प्रवृत्तस्य कथं स्वाराज्यफलकोपासनानुष्ठानं सम्भवतीति वाच्यम्; शक्तस्य तदुभयानुष्ठानसम्भवात्,अशक्तस्य तु धनिनो धनदानरूपं सर्वसाधारण्येन मिताशनादिरूपं वा तपो भविष्यति। तथा च श्रुतिः— “एतत्खलुवाव तप इत्याहुर्यः स्वं ददाति” इति। “हितमितमेध्याशनं तपः”इति योगशास्त्रे मिताशनादितपसोऽप्युक्तत्वात्। विवाहादौ बन्ध्वाद्युपचारो लौकिकः संव्यवहारः। **प्रजाश्चोत्पाद्या**[^24]इति। प्रजोत्पत्त्यर्थाः पुत्रकामेष्ट्यादयः कर्तव्या

[^24]: "प्रजाश्चेति मूलपाठान्तरम्"

 **प्रजातिः पौत्रोत्पत्तिः पुत्रो निवेशयितव्य इत्येतत्। सर्वैरेतैः कर्मभिर्युक्तस्यापि स्वाध्यायप्रवचने यत्नतोऽनुष्ठेयेइत्येवमर्थं सर्वेण सह स्वाध्यायप्रवचनग्रहणम्। स्वाध्यायाधीनं ह्यर्थज्ञानम्। अर्थज्ञानायत्तं च परं श्रेयः। प्रवचनं चतदविस्मरणार्थं धर्मप्रवृद्ध्यर्थं च। अतः स्वाध्यायप्रवचनयोरादरः कार्यः। सत्यमिति सत्यमेवानुष्ठातव्यमितिसत्यवचाः सत्यमेव वचो यस्य सोऽयं सत्यवचा नाम वा तस्य। राथीतरो रथीतरस्य गोत्रो राथीतराचार्यो मन्यते।**

 तप इति तप एव कर्तव्यमिति तपोनित्यस्तपसि नित्यस्तपःपरस्तपोनित्य इति वा नाम, पौरुशिष्टिःपुरुशिष्टस्यापत्यं पौरुशिष्टिराचार्यो मन्यते। स्वाध्यायप्रवचने एवानुष्ठेये इति नाको नामतो मुद्गलस्यापत्यं मौद्गल्यआचार्यो मन्यते। तद्धि तपस्तद्धि तपः। हि यस्मात्स्वाध्यायप्रवचने एव तपस्तस्मात्ते एवानुष्ठेये इति। उक्तानामपिसत्यतपः स्वाध्यायप्रवचनानां पुनर्ग्रहणमादरार्थम्।

इति श्रीमत्परमहंसपरिव्राजकाचार्यगोविन्दभगवत्पूज्यपादशिष्यश्रीमच्छङ्करभगवतः कृतौ  
तैत्तिरीयोपनिषच्छीक्षावल्लीभाष्ये नवमोऽनुवाकः

आनन्दगिरिटीका

 पुनः पुनः स्वाध्यायप्रवचनग्रहणस्य तात्पर्यमाह— **सर्वैरेतैरिति**। किमिति यत्नतोऽनुष्ठेये तत्राऽऽह—**स्वाध्यायाधीनमिति**। त्रयाणामृषीणां मतभेदोपन्यासेन स्वाध्यायप्रवचनयोरेवादरं विवृणोति— **सत्यमित्यादिना**।

इति श्रीमत्परमहंसपरिव्राजकाचार्यश्रीमच्छुद्धानन्दपूज्यपादशिष्यानन्दज्ञानविरचितायां तैत्तिरीयोपनिषच्छाङ्करभाष्यटीकायांशीक्षावल्ल्यां नवमोऽनुवाकः

वनमाला

**इत्यर्थः। निवेशयितव्य इति।** निवेशो विवाहः। पुनः पुनः स्वाध्यायग्रहणस्य तात्पर्यमाह— **सर्वैरित्यादिना**। यत्नतोऽनुष्ठेये इत्यत्र हेतुमाह— **स्वाध्यायाधीनं हीति**। अध्ययनाधीनमित्यर्थः। अध्ययनस्यार्थज्ञानपर्यन्तत्वं पूर्वतन्त्रप्रसिद्धमिति द्योतनार्थो हिशब्दः। **अर्थज्ञानायत्तं चेति।** प्रणाड्या कर्मकाण्डार्थज्ञानायत्तं परं श्रेयः, साक्षादेव ज्ञानकाण्डार्थज्ञानायत्तं परं श्रेय इति विभागसूचनार्थश्चकारः। **अत इति**। स्वाध्यायस्यार्थज्ञानद्वारा परमश्रेयःसाघनत्वात्प्रवचनस्याविस्मरणादिसाधनत्वाच्चेत्यर्थः। **सत्यमेवेति**। अनुष्ठेयानां मध्ये सत्यमेव प्रशस्तं कर्मेतिराथीतरस्य मतमिति भावः। तथा च वचनम्— “अश्वमेधसहस्रंच सत्यं च तुलया धृतम्। अश्वमेधसहस्रात्तु सत्यमेकं विशिष्यते॥”इति। अत्र द्वितीयनामशब्दः प्रसिद्धिद्योतकः। **तप एवेति**। कृच्छ्रचान्द्रायणादिमिताशनधनदानरूपं तप एव प्रशस्तं कर्मेति पौरुशिष्टेर्मतम्। तस्य प्राशस्त्यं चोत्तमलोकप्राप्तिसाधनत्वात्। तथा च श्रुतिः—“तपसर्षयःसुवरन्वविन्दन्” इति। मौद्गल्याभिमते स्वाध्यायप्रवचनयोरुत्तमकर्मत्वे हेतुमाह श्रुतिः—

**तद्धि तप इति**। हिशब्दार्थकथनम्—**यस्मादिति**। तत्र स्वाध्यायशब्दितस्याध्ययनस्य नियमोपेतत्वात्तपःशब्दवाच्यत्वम्। तदुक्तम्—“नियमेषु तपःशब्द” इति। प्रवचनशब्दितस्य च ब्रह्मयज्ञस्य तपस्त्वम्“तपो हि स्वाध्यायः”इत्यादिश्रुतिप्रसिद्धमिति मत्वा तपस्त्वं तयोरुत्तमकर्मत्वे हेतुतयोक्तमित्यनुसन्धेयम्। **उक्तानामपीति**। “सत्यं च स्वाध्यायप्रवचने चतपश्च स्वाध्यायप्रवचने च” इत्यत्रोक्तानामपीत्यर्थः। **आदरार्थमिति**। आदरसूचनद्वारा मतभेदेनोत्तमकर्मत्वख्यापनार्थमित्यर्थः।

इति तैत्तिरीयोपनिषद्भाष्यव्याख्यायां वनमालाख्यायां शीक्षावल्ल्यां नवमोऽनुवाकः

अथ वार्तिके शीक्षावल्ल्यां नवमोऽनुवाकः

**यथोक्तोपासनादेव स्वाराज्यफलसंश्रयात्।**  

**नैष्फल्ये कर्मणां प्राप्ते तत्साफल्यार्थ उत्तरः॥१४३॥**

**स्वाध्यायोऽध्ययनं ज्ञेयं तथाचाध्यापनं परम्।**  

**आधातव्या यथाशास्त्रमग्नयः श्रेयसे तथा॥**  

**होतव्यमग्निहोत्रं च कुर्याच्चातिथिपूजनम्॥१४४॥**

**तथा संव्यवहारश्च मानुषं स्यादसंशयम्॥१४५॥**

**उत्पाद्या च प्रजा योग्या प्रजनं चर्तुसेवनम्।**  

**निवेशनं सुतस्येह प्रजातिरिति गम्यताम्॥१४६॥**

**उक्तेषु व्यापृतेनापि कार्ये एव प्रयत्नतः।**  

**स्वाध्यायप्रवचने तेन प्रत्येकं च ग्रहस्तयोः॥१४७॥**

**वेदार्थबोधनं नास्ति स्वाध्यायेन विना यतः।**  

**तथा प्रवचनेनातो धर्मार्थं च ग्रहस्तयोः॥१४८॥**

**सत्यमेव तु वक्तव्यमिति सत्यवचा जगौ।**  

**राथीतरो मुनिस्तद्वत्तप एवेत्युवाच ह॥१४९॥**

**पुरुशिष्टस्य तनयः कर्तव्यं तु महातपाः।  
मुद्गलस्याऽऽत्मजश्चाऽऽह कर्तव्ये यत्नमास्थितैः।**  

**स्वाध्यायप्रवचने एव ते एव तु तपो यतः॥१५०॥**

**इति नवमोऽनुवाकः**

 आप्नोति स्वाराज्यमित्युपासनादेव स्वाराज्यश्रवणात्कर्मणामानर्थक्यमाशङ्क्य तदर्थवत्त्वं वक्तु“मृतंचे”त्याद्युत्तरानुवाक प्रवृत्तिरित्याह— **यथोक्तेति**॥१४३॥

 ऋतसत्यशब्दयोरर्थस्य प्रथमानुवाके गतत्वादिदानीं स्वाध्यायप्रवचनशब्दयोरर्थमाह—**स्वाध्याय इति**।“अग्नयश्चे”त्यादेरर्थंकथयति—**आधातव्या इति**॥१४४॥

 “मानुषं चे”त्यादौ मानुषशब्दार्थमाह—**तथेति**। लौकिकः संव्यवहारो विवाहादिः॥१४५॥

 प्रजाप्रजननशब्दयोरर्थमाह—**उत्पाद्या चेति**। प्रजातिशब्दार्थं विवक्षितं दर्शयति— **निवेशनमिति**॥१४६॥

 पुनः पुनः स्वाध्यायप्रवचनग्रहणस्य तात्पर्यमाह— **उक्तेष्विति**॥१४७॥

 कर्तव्यान्तरे व्यापृतेनापि स्वाध्यायप्रवचने कर्तव्ये इत्यत्र हेतुमाह—**वेदार्थेति**। अतस्तयोः प्रत्येकं ग्रहणमिति शेषः। प्रवचनेन विनेति सम्बन्धः। पुण्योपचयहेतुत्वाच्च प्रत्येकं ग्रहणं तयोरित्याह—
**धर्मार्थं चेति**॥१४८॥

 ऋषीणां मतभेदोपन्यासेन स्वाध्यायप्रवचनयोरादरं सूचयति **सत्यमेवेत्यादिना**॥१४९-१५०॥

इति नवमोऽनुवाकः

अथ शीक्षावल्ल्यां दशमोऽनुवाकः

**^(१)अहं वृक्षस्य रेखा। कीर्त्तिः पृष्ठं गिरेरिव। ऊर्ध्वपवित्रो वाजिनीव स्वमृतमस्मि।द्रविणँ् सवर्चसम्। सुमेधा अमृतोक्षितः। इति त्रिशङ्कोर्वेदानुवचनम्॥१॥**

अहँ्षट्

इति दशमोऽनुवाकः

 अहं वृक्षस्य रेरिवेति स्वाध्यायार्थो मन्त्राम्नायः। स्वाध्यायश्च विद्योत्पत्तये, प्रकरणात्। विद्यार्थं हीदं प्रकरणम्। न चान्यार्थत्वमवगम्यते। स्वाध्यायेन च विशुद्धसत्त्वस्य विद्योत्पत्तिरवकल्प्यते। अहं वृक्षस्योच्छेद्यात्मकस्य संसारवृक्षस्यरेरिवा प्रेरयिताऽन्तर्याम्यात्मना। कीर्तिः ख्यातिर्गिरेः पृष्ठमिवोच्छ्रिता मम। ऊर्ध्वपवित्रः ऊर्ध्वं कारणं पवित्रं पावनंज्ञानप्रकाश्यं परमं ब्रह्म यस्य सर्वात्मनो मम सोऽहमूर्ध्वपवित्रः। वाजिनीव वाजवतीव। वाजमन्नं तद्वति सवितरीत्यर्थः।यथा सवितर्यमृतमात्मतत्त्वं विशुद्धं प्रसिद्धं श्रुतिस्मृतिशतेभ्य एवं स्वमृतं शोभनं विशुद्धमात्मतत्त्वमस्मि भवामि।

 द्रविणं धनं सवर्चसं दीप्तिमत्तदेवाऽऽत्मतत्त्वमस्मीत्यनुवर्तते। ब्रह्मज्ञानं वाऽऽत्मतत्त्वप्रकाशकत्वात्सवर्चसम्।

आनन्दगिरिटीका

 स्वाध्यायार्थइति जपार्थः “इषे त्वेति शाखां छिनत्ति”इतिवत्। अन्यत्र विनियोजकं श्रुत्यादिप्रमाणमपिनोपलभ्यत इत्याह— **न चान्यार्थत्वमिति।**^(२)अक्षितमसीत्यादिवदुपासनाविधिशेषत्वं वा ववतुं न शक्यते। ज्ञानसाधनक्रियाविधेःप्रक्रान्तत्वादित्यर्थः।

वनमाला

 नन्वहं वृक्षस्येत्यादिमन्त्रपाठा किमर्थं इत्याशङ्क्याह— **स्वाध्यायार्थइति**। जपार्थं इत्यर्थः। ननु तज्जपस्यक्वोपयोगः? तत्राह—**स्वाध्यायश्चेति**। प्रकरणादिति हेतुं विवृणोति— **विद्यार्थहीति**। प्रकरणस्य संहितोपनिषद्गतमन्त्रब्राह्मणजातस्य विद्याप्रयोजनकत्वादित्यर्थः ब्रह्मविद्यासन्निधौपाठादिति भावः। अहं वृक्षस्येत्यादिमन्त्राम्नायस्य कर्मशेषत्वशङ्कां निराकरोति— **न चेति**। तदवगमकश्रुतिलिङ्गादेरदर्शनादिति भावः। स्वाध्यायोविद्योत्पत्तये भवतीत्युक्तम्; तत्र विवक्षितं द्वारं समर्पयति— **स्वाध्यायेन चेति**। जपादिरूपस्य धर्मस्य पापक्षयरूपशुद्धिद्वारा विद्योत्पत्तिहेतुत्वम् “तपसा कल्मषं हन्ति” इत्यादिशास्त्रसिद्धमिति विशेषसूचनार्थश्चकारः। **अहमिति**।साक्षात्कृतब्रह्मतत्त्वस्त्रिशङ्कुनामा ऋषिः अहंशब्दार्थः। **उच्छेद्यात्मकस्येति**। उच्छेद्यस्वभावस्येत्यर्थः। **संसारवृक्षस्येति**। विद्याप्रतिपादके मन्त्रे प्रसिद्धवृक्षग्रहणायोगात्संसार एवोच्छेद्यस्वभावत्वसाम्याद्वृक्षशब्देन गृह्यत इतिभावः। जगदात्मकस्य संसारवृक्षस्य प्रेरयिता परमेश्वर एव, न ब्रह्मविदिति, तत्राह— **अन्तर्याम्यात्मनेति**।ब्रह्मविदः सर्वात्मकत्वादिति भावः। **कीर्त्तिरिति**। मेरोः शृङ्गमिव मम ब्रह्मविदः कीर्तिः प्रसिद्धिः स्वर्गलोकव्यापिनोत्यर्थः। उपरिभागवाचिनोर्ध्वशब्देन संसारमण्डलादुपरि वर्तमानं जगत्कारणत्वोपलक्षितं ब्रह्म लक्ष्यतइत्याशयेनाह— **ऊर्ध्वं कारणमिति**। वस्तुतः संसारास्पृष्टमिति यावत्। अत एवाह—**पवित्रमिति**। नन्वेवंभूतमपिब्रह्म सर्वप्राणिसाधारणमेव, वस्तुत एकात्मकत्वात्सर्वप्राणिनामिति, तत्राह— **ज्ञानप्रकाश्यमिति**। अन्येषां ज्ञानाभावादिति भावः। ब्रह्मेत्यनन्तरं स्वरूपभूतमिति शेषः। **अन्नमिति**। कर्मफलरूपं वस्वादिदेवभोग्यममृतमन्नम्;तद्वत्त्वमादित्यस्य मधुविद्यायां प्रसिद्धमिति बोध्यम्। यथा सवितरि श्रुतिस्मृतिशतेभ्यो विशुद्धममृतमात्मतत्त्वं प्रसिद्धम्, एवं मय्यपि पुरुषे श्रुतिस्मृतिशतेभ्य एवं विशुद्धमात्मतत्वं प्रसिद्धमस्ति। इत्थमुभयत्र प्रसिद्धमात्मतत्त्वंस्वमृतशब्दितमस्तीत्यर्थः। तथा च श्रुतयः— “स यश्चायं पुरुषे, यश्चासावादित्ये, स एकः” इत्याद्याः, स्मृतयश्च—“आदित्ये शुद्धममृतमात्मतत्त्वं यथा स्थितम्। विद्याधिकारिणि तथा पुरुषेऽपि तदस्ति भोः” इत्याद्या द्रष्टव्याः।**धनमिति**। लौकिकस्य रत्नादिकं धनम् ब्रह्मविदस्तु निरतिशयानन्दमात्मतत्त्वमेव धनम्, तच्च स्वप्रकाशत्वा-  
——————————  

१. अहं वृक्षस्येति— अयं जीवन्मुक्तस्य सर्वात्मभावप्रतिपादको मन्त्रः अहं वृक्षस्य रेरिवेत्यादिः “अहमन्नमहमन्नाद”इतिवत्। विशिष्टाद्वैतिनस्तु अहं वृक्षस्येत्येकं पदमहङ्काराख्यवृक्षस्य रेरिवा छेदकः इत्यर्थंवदन्ति। अत्र त्रिशङ्कोः वेदानुवचनं वेदनानन्तरभावि सर्वात्मत्वप्रतिपादकं वचनमित्यर्थे स्पष्टे अहंवृक्षस्यैकं पदमिति समासो व्यर्थः। स्वमृतमस्मि इत्युत्तमपुरुषक्रियापदविरोधश्च “अहं मनुरभवंसूर्यश्चे”त्यत्रैतादृशसमासाप्रसक्तेश्चेति द्रष्टव्यम्।

२. छान्दोग्य तृतीयाध्याये श्रुतं पुरुषस्य यज्ञत्वेनोपासनम् तदङ्गभूतीयं मन्त्रः तत्रैव श्रुतः।

द्रविणमिव द्रविणं मोक्षसुखहेतुत्वात्। अस्मिन्पक्षे प्राप्तं मयेत्यध्याहारः कर्तव्यः। सुमेधाः शोभना मेधा सार्वज्ञ्यलक्षणा यस्य मम सोऽहं सुमेधाः। संसारस्थित्युत्पत्त्युपसंहारकौशलयोगात्सुमेधस्त्वम्। अत एवामृतोऽमरणधर्माऽक्षितोऽक्षीणोऽव्ययः अक्षतो वा, अमृतेन वोक्षितः सिक्तः। “अमृतोक्षितोऽहम्”इत्यादिब्राह्मणम्। इत्येवं त्रिशङ्कोर्ॠषेर्ब्रह्मभूतस्य ब्रह्मविदो वेदानुवचनं वेदो वेदनमात्मैकत्वविज्ञानं तस्य प्राप्तिमनु वचनं वेदानुवचनम्। आत्मनःकृतकृत्यताख्यापनार्थं वामदेववत्त्रिशङ्कुनाऽऽर्षेण दर्शनेन दृष्टो मन्त्राम्नाय आत्मविद्याप्रकाशक इत्यर्थः। अस्य चजपो विद्योत्पत्त्यर्थोऽवगम्यते। ऋतं चेत्यादिकर्मोपन्यासात् अनन्तरं च वेदानुवचनपाठादेतदवगम्यते। एवंश्रौतस्मार्तेषु नित्येषु कर्मसु युक्तस्य निष्कामस्य परं ब्रह्म विविदिषोरार्षाणि दर्शनानि प्रादुर्भवन्त्यात्मादिविषयाणीति।

इति श्रीमत्परमहंसपरिव्राजकाचार्यगोविन्दभगवत्पूज्यपादशिष्यश्रीमच्छङ्करभगवतःकृतौ  
तैत्तिरीयोपनिषच्छीक्षावल्लीभाष्ये दशमोऽनुवाकः

आनन्दगिरिटीका

 अहं वृक्षस्येतिमन्त्रस्यर्षिस्त्रिशङ्कुःपङ्क्तिश्छन्दः, परमात्मा देवता, ब्रह्मविद्यार्थे जपे विनियोगः।न केवलमस्य जपो विद्यार्थः पूर्वोक्तानि कर्माण्यपीत्याह— **ऋतं चेत्यादिना**।

इति श्रीमत्परमहंसपरिव्राजकाचार्यश्रीमच्छुद्धानन्दपूज्यपादशिष्यानन्दज्ञानविरचितायां तैत्तिरीयोपनिषच्छाङ्करभाष्यटीकायांशीक्षावल्ल्यां दशमोऽनुवाकः

वनमाला

द्दीप्तिमदित्यर्थः। साकाङ्क्षत्वादाह— **अस्मीत्यनुवर्तत इति**। द्रविणं सवर्चसमित्यस्यार्थान्तरमाह— **ब्रह्मज्ञानं वेति**। ब्रह्मज्ञानं वा द्रविणमिति सम्बन्धः। ब्रह्मज्ञानस्य सवर्चसत्वे हेतुमाह— **अमृतत्वेति।** अमृतत्वं ब्रह्म, तदावरणनिवर्तनद्वारा तत्प्रकाशकत्वात्; ब्रह्मणि “अहं ब्रह्मास्मि”इति व्यवहार्यतापादकत्वादित्यर्थः। **मोक्षेति**। प्रकृताभिप्रायं मोक्षग्रहणम्। पुरुषार्थहेतुत्वसाम्याद्द्रविणशब्दो ब्रह्मज्ञाने प्रयुक्त इत्यर्थः। ब्रह्मस्वरूपव्यञ्जकं मुक्तिसाधनभूतंब्रह्मज्ञानं चेत्सवर्चसं द्रविणम्, तर्हि तदस्मीति पूर्ववदन्वयो न घटते; तत्राह— **अस्मिन्पक्ष इति। शोभनेति।** शोभनाब्रह्मज्ञानोपयोगिनी मेधा ग्रन्थतदर्थंधारणसामर्थ्यलक्षणा यस्य सोऽहं सुमेधा इत्यर्थः। **सार्वज्ञ्येति**। सार्वश्यलक्षणावा मेधा यस्य सोऽहमित्यर्थः। विदुषः सर्वज्ञत्वलक्षणमेधावत्त्वं साधयति। **संसारेति**। संसारो जगत्। जगज्जन्मादिहेतुत्वं च ब्रह्मभूतस्य विदुषो वाजसनेयके श्रूयते— “अस्माद्ध्येवात्मनो यद्यत्कामयते तत्तत्सृजते” इति। अस्मादित्यस्यसाक्षात्कृतादित्यर्थः। छान्दोग्येऽपि श्रूयते— “एवं विजानत आत्मनः प्राणाः” इत्यादिना। तथा विदुषः सर्वज्ञत्वमपिप्रश्नोपनिषदि श्रूयते— “स सर्वज्ञः सर्वमेवाविवेश”इति। **अत एवेति**। जगद्धेतुत्वादेवेत्यर्थः। जगत्कारणस्य ब्रह्मचैतन्यस्य नित्यत्वात्तद्रूपस्य विदुषो नास्ति मरणमित्यर्थः। **अव्यय इति**। अवयवापचयो व्ययः, तद्रहित इत्यर्थः।**अक्षतो वेति।** शस्त्रादिकृतक्षतरहित इत्यर्थः। निरवयवत्वादिति भावः। **अमृतेन वेति**। स्वरूपानन्दानुभवेन सदाव्याप्त इति यावत्। **इतीत्यादीति।** इति त्रिशङ्कोर्वेदानुवचनमिति वाक्यं ब्राह्मणमित्यर्थः। **कृतकृत्यतेति**। यथावामदेवस्य कृतकृत्यताख्यापनार्थम् “अहं मनुरभवम्”इत्यादिवचनम्, तथा त्रिशङ्कोरपि वेदानुवचनं तत्ख्यापनार्थम्;तत्ख्यापनं च मुमुक्षूणां कृतकृत्यतासम्पादके ब्रह्मविचारे प्रवृत्त्यर्थमिति बोध्यम्। पूर्वम् “अहं वृक्षस्य”इति मन्त्रस्यविद्याप्रयोजनकप्रकरणमध्यपठितत्वाद्विद्याशेषत्वमुक्तम्। इदानीं लिङ्गादपि तस्य तच्छेषत्वं वक्तुं शक्यत इत्याशयेनविवक्षितं मन्त्रार्थं कथयति— **त्रिशङ्कुनेति। आर्षेणेति।** तपःप्रभावजनितेनेत्यर्थः। मन्त्रस्य विद्याप्रकाशकत्वे फलितमाह— **अस्य चेति**। विद्याप्रकाशनसामर्थ्यरूपाल्लिङ्गाच्चेति चकारार्थः। पूर्वानुवाके कर्माण्युपन्यस्यानन्तरमेवऋषेरात्मविषयदर्शनोपन्यासे श्रुतेः कोऽभिप्राय इत्याकाङ्क्षायामाह— **ऋतं चेत्यादिना। अनन्तरं चेति।** चकारोऽवधारणार्थः। सकामस्य पितृलोकप्राप्तिरेव “कर्मणा पितृलोकः”इति श्रुतेः, नात्मदर्शनमित्याशयेनाह— **निष्कामस्येति**।सांसारिकफलेषु निःस्पृहस्यापि विद्यामकामयमानस्य न विद्योत्पत्तिः, किं तु प्रत्यवायनिवृत्तिमात्रमित्याशयेनाह— **ब्रह्म विविदिषोरिति। आर्षाणीति।** नित्यनैमित्तिककर्मस्वपि “तपसा कल्मषं हन्ति”इत्यादौ तपस्त्वप्रसिद्धेस्तज्जन्यानामपि दर्शनानामार्षत्वमुक्तमिति मन्तव्यम्।

इति तैत्तिरीयोपनिषद्भाष्यव्याख्यायां वनमालाख्यायां शीक्षावल्ल्यां दशमोऽनुवाकः

अथ वार्तिके शीक्षावल्ल्यां दशमोऽनुवाकः

**स्वाध्यायार्थश्च विज्ञेयः अहं वृक्षस्य रेरिवा।**  

**इत्यादिरुत्तरो ग्रन्थो विशुद्धिर्हि ततो धियः॥१५१॥**

**विशुद्धमनसो यस्मात्सम्यग्ज्ञानोदयो भवेत्।**  

**मन्त्राम्नायोऽयमारब्ध एतस्मात्कारणात्परः॥१५२॥**

**उच्छित्तिलक्षणस्याहं विश्वस्य जगतः सदा।**  

**अस्य संसारवृक्षस्य रेरिवा जनकोऽस्म्यहम्॥१५३॥**

**कीर्तिःख्यातिर्मम ज्ञेया गिरेः पृष्ठमिवोच्छ्रिता।**  

**ऊर्ध्वं तत्कारण ब्रह्म पवित्रं भवहानतः॥१५४॥**

**यस्य सोऽयं भवेदूर्ध्वं पवित्रं पावनं परम्॥१५५॥**

**वाजमन्नमिति ज्ञेयं तद्वतीव दिवाकरे।**  

**स्वमृतं परमं ब्रह्म बुद्धावस्यामहं सदा॥१५६॥**

**द्रविणं धनमित्याहुरिह त्वात्मावबोधनम्।**  

**सवर्चसं सुदीप्तं स्यान्मोक्षामृतफलप्रदम्॥१५७॥**

**अक्षितोऽक्षीणरूपत्वाद्वेदानुवचनं त्विदम्।**  

**त्रिशङ्कोर्ब्रह्मभूतस्य ह्यार्षं संदर्शनं परम्॥१५८॥**

**पावनोऽस्य जपः श्रेयान्ब्रह्मज्ञानस्य जन्मने।  
मुमुक्षुःप्रयतस्तस्माज्जपेदेतत्समाहितः।**  

**कर्मप्रसङ्ग उक्तत्वादयमर्थोऽवसीयते॥१५९॥**

**मुमुक्षोस्तत्परस्यैवंश्रौतस्मार्तेषु कर्मसु।**  

**आर्षं च प्रातिभं ज्ञानमाविर्भवति मोक्षदम्॥१६०॥**

इति दशमोऽनुवाकः

 “अहं वृक्षस्ये”त्यादिमन्त्राम्नायस्य तात्पर्यमाह—

**स्वाध्यायार्थश्चेति**। अत्र हि प्रकरणे मन्त्रपाठो जपार्थोगृह्यते “इषेत्वेति शाखामाच्छिनत्ती”तिवदन्यत्र विनियोजकश्रुत्याद्यनुपलम्भात्। न चाक्षितमसीत्यादिवदुपासना[^25]दिशेषत्वमस्य वक्तुं शक्यं ज्ञानसाधनक्रियाविधेः प्रक्रान्तत्वादित्यर्थः। मन्त्रजपस्य फलमाह— **विशुद्धिरिति**॥१५१॥

[^25]: "अयं मन्त्रः छान्दोग्योक्तस्य यज्ञत्वेन पुरुषोपासनस्य शेषः"

 विशुद्धिप्रयोजनमाह— **विशुद्धेति**॥१५२॥

 “अहं वृक्षस्य रेरिवे”त्यस्यार्थं कथयति— **उच्छित्तीति**। अहमिति मन्त्रदृग्ब्रह्मभूतो गृह्यते॥१५३॥

 “कीर्तिः पृष्ठं गिरेरिवे”त्यस्यार्थमाह— **कीर्तिरिति**। ऊर्ध्वपवित्र इत्यस्यार्थमाह— **ऊर्ध्वमिति**। तच्च पवित्रंभवेदित्ति सम्बन्धः। पवित्रत्वं साधयति— **भवेति**। वाक्योत्यबुद्धिवृत्तिद्वारेणेति शेषः॥१५४॥

 पवित्रत्वं स्पष्टयति— **पावनं परमिति**। यस्य ममेदं स्वरूपमुक्तलक्षणं ब्रह्म सोऽहमूर्ध्वपवित्रोऽस्मीतियोजना॥१५५॥

 “वाजिनीवे”त्यादेरर्थमाह— **वाजमिति**। यथाऽन्नवत्यादित्ये प्रकटं ब्रह्माहमस्मीत्यादित्यो मन्यते तथाऽस्यांबुद्धौस्वमृतं शोभनममृतमहमस्मीत्यर्थः॥१५६॥

 “द्रविणमि”त्यस्यार्थमाह— **द्रविणमिति।** तत्र हेतुत्वेनोत्तरपदमवतार्यं व्याचष्टे— **सवर्चसमिति**॥१५७॥

 “सुमेधा अमृतोक्षित”इत्यत्राद्यपदद्वयस्य प्रसिद्धार्थत्वादक्षित इति पदस्यार्थमाह— **अक्षित इति**। अक्षीणरूपत्वं षड्भावविकाररहितत्वम्। “इति त्रिशङ्कोरि”त्यादेरर्थमाह— **वेदेति**। ऋषेस्त्रिशङ्कोर्ब्रह्मभावं प्राप्तस्य ब्रह्मवेदनमनु यदेतदार्षमात्मीयं परं दर्शनं तस्य स्वानुभवस्य प्रकटीकरणमेतद्वचनमित्यर्थः॥१५८॥

 मन्त्राम्नायोऽस्मिन्प्रकरणे जपार्थः स्यादित्युक्तमधिकविवक्षया पुनरनुवदति— **पावनोऽस्येति।** तदेवाधिकदर्शयति— **कर्मेति**। ऋतं चेत्यादौ पूर्वत्र, वेदमनुच्येत्यादावुत्तरत्र कर्माभिधानान्मध्ये मन्त्राम्नायो जपार्थं एवेतिगम्यते। जपस्य कर्मत्वादित्यर्थः॥१५९॥

 न केवलं जपस्यैव ब्रह्मज्ञानं फलं किन्तु सर्वकर्मणामित्याह— **मुमुक्षोरिति**। ईश्वरार्थेषु श्रौतेषु स्मार्तेषु चकर्मसु फलाभिसन्धिवर्जितस्येश्वरायेत्येवं तात्पर्येण प्रवृत्तस्य परिशुद्धबुद्धेर्मोक्षमेवापेक्षमाणस्याऽऽर्षयथार्थ प्रातिभमुपदेशानपेक्षं मोक्षफलं ज्ञानमुद्भावयतीत्यर्थः॥१६०॥

इति दशमोऽनुवाकः

अथ शीक्षावल्ल्यामेकादशोऽनुवाकः

**वेदमनूच्याचार्योऽन्तेवासिनमनुशास्ति। सत्यं वद। धर्मं चर। स्वाध्यायान्मा प्रमदः। आचार्यायप्रियं धनमाहृत्य प्रजातन्तुं मा व्यवच्छेत्सीः। सत्यान्न प्रमदितव्यम्। धर्मान्न प्रमदितव्यम्।कुशलान्न प्रमदितव्यम्। भूत्यै न प्रमदितव्यम्। स्वाध्यायप्रवचनाभ्यां न प्रमदितव्यम्॥१॥**

 **वेदमनूच्येत्येवमादिकर्तव्यतोपदेशारम्भः प्राग्ब्रह्मविज्ञानान्नियमेन कर्तव्यानि श्रौतस्मार्तकर्माणीत्येवमर्थः। ५ अनुशासनश्रुतेः पुरुषसंस्कारार्थत्वात्। संस्कृतस्य हि विशुद्धसत्त्वस्याऽऽत्मज्ञानमञ्जसैवोत्पद्यते। “तपसा कल्मषंहन्ति विद्ययाऽमृतमश्नुते”इति हि स्मृतिः। वक्ष्यति च**

—

“तपसा ब्रह्म विजिज्ञासस्व”इति। अतो विद्योत्पत्त्यर्थमनुष्ठेयानि कर्माणि। अनुशास्तीत्यनुशासनशब्दादनुशासनातिक्रमे हि दोषोत्पत्तिः। प्रागुपन्यासाच्च कर्मणां केवलब्रह्मविद्यारम्भाच्च। पूर्वं कर्माण्युपन्यस्तानि। उदितायां च विद्यायां “अभयं प्रतिष्ठां विन्दते”“न बिभेति कुतश्चन”“किमहं साधु नाकरवम्”इत्येवमादिना कर्मनैष्किञ्चन्यं दर्शयिष्यतीत्यतोऽवगम्यते पूर्वोपचितदुरितक्षयद्वारेण

आनन्दगिरिटीका

१० उत्तरानुवाकस्य तात्पर्यमाह— **वेदमनूच्येत्यादिना**। विद्योत्पत्त्यर्थनित्यनैमित्तिकान्यनुष्ठेयानीत्येको नियमउक्तः। प्रागेव चानुष्ठेयानीति नियमान्तरमाह—

**प्रागुपन्यासाच्च कर्मणामिति।** संग्रहवाक्यं विवृणोति— **केवलेत्यादिना**। अविद्यया कर्मणा मृत्युमधर्मं तीर्त्वेति मन्त्रोऽपि विद्योत्पत्तेः प्रागेव कर्मानुष्ठानं सूचयतीत्यर्थः।

वनमाला

१५ उत्तरानुवाके कर्मणां कर्तव्यता किमर्थमुपदिश्यत इत्याकाङ्क्षायामाह— **वेदमनुच्येत्यादिना**। ज्ञानात्पूर्वकर्मणां ज्ञानार्थिनाऽवश्यं कर्तव्यत्वे हेतुमाह— **पुरुषेति।** संस्कारस्वरूपं कथयन्संस्कारद्वारा तेषां ब्रह्मविज्ञानसाधनत्वमाह— **संस्कृतस्य हीति**। सत्त्वस्यान्तःकरणस्य विशिष्टा या शुद्धिः सैव संस्कार इति भावः। **अञ्जसैवेति**।अप्रतिबन्धेनैवेत्यर्थः। पापरूपस्य चित्तमालिन्यस्य ज्ञानोत्पत्तिप्रतिबन्धकत्वात् शुद्धिद्वारा कर्मणां विद्योदयहेतुत्वेहिशब्दसूचितं मानमाह— **तपसेति**। तपसा कर्मणा कल्मषनिवृत्तौ विद्या भवति, तया विद्यया अमृतमश्नुत इति २० स्मृत्यर्थः। **इति हि स्मृतिरिति**। इति स्मृतेरित्यर्थः। ननु कर्मभिर्विशुद्धसत्त्वस्यापि तत्त्वचिन्तां विना कथमात्मविज्ञानमञ्जसैवोत्पद्येत? तत्राह— **वक्ष्यति चेति**। तत्त्वचिन्तामपि विद्यासाधनत्वेन श्रुतिर्वक्ष्यतीत्यर्थः। श्रुतौतपःशब्दस्तत्त्वविचारपर इत्येतदग्रे स्फुटीकरिष्यते। उपसंहरति— **अत इति**। पुरुषसंस्कारद्वारा कर्मणां विद्यासाधनत्वादित्यर्थः। ननु उपदिशतीत्यनुक्त्वा राजेवानुशास्तीति किमर्थं वदति श्रुतिरित्याशङ्क्य गुरूपदेशातिक्रमेमहाननर्थो भवेदिति सूचनार्थमित्याह— **अनुशासनशब्दादिति**। तदतिक्रमे दोषो भवतीति गम्यत इति शेषः। २५ तत्रोपपत्तिमाह— **अनुशासनेति**। लोके राजानुशासनातिक्रमे दोषोत्पत्तिप्रसिद्धेरिति हिशब्दार्थः। ननु यथाज्ञानात्पूर्व कर्माणि ज्ञानार्थं कर्तव्यानि तथा ज्ञानोदयानन्तरमपि मुक्त्यर्थं तानि कर्तव्यानि ज्ञानकर्मसमुच्चयस्यैवमुक्तिसाधनत्वात्; तथा च स्मृतिः— “तत्प्राप्तिहेतुर्विज्ञानं कर्म चोक्तं महामुने” इति; नेत्याह— **प्रागुपन्यासाच्चेति**।चशब्दः शङ्कानिरासार्थः। कर्मणां विद्यारम्भात्प्रागुपन्यासाद्धेतोर्विद्योदयानन्तरं न तान्यनुष्ठेयानीत्यर्थः। **केवलेति**। “ब्रह्मविदाप्नोति परमि”त्यत्र परप्राप्तिसाधनत्वेन विद्यामात्रारम्भाच्च हेतोर्न विद्योदयानन्तरं तान्यनुष्ठेयानीत्यर्थः। ३० प्रागुपन्यासं विवृणोति— **पूर्वमिति**। ब्रह्मविदाप्नोति परमिति विद्यारम्भात्पूर्वं संहितोपनिषद्येव “ऋतं चे”त्यादावुपन्यस्तानीत्यर्थः। विद्योदयानन्तरमेव मुक्तिलाभश्रवणात्तदनन्तरं कर्मणां नैष्फल्यश्रवणाच्च न मुक्तिसाधनत्वंकर्मणामित्याशयेनाह— **उदितायां चेति**। यदा ब्रह्मण्यभयं यथा भवति तथा प्रतिष्ठामात्मभावं विद्यया विन्दतेतदैवाभयं गतो भवति। ब्रह्मणः स्वरूपभूतमानन्दं विद्वान्न बिभेति कुतश्चन, भयहेत्वविद्याया विद्योदयकाल एवनिवृत्तत्वादित्यर्थः। **किमहमिति**। विदुषः साधुकर्माकरणप्रयुक्तःसन्तापाभावोक्त्या तं प्रति कर्मणामाकिञ्चन्यं

**देवपितृकार्याभ्यां न प्रमदितव्यम्। मातृदेवो भव। पितृदेवो भव। आचार्यदेवोभव। अतिथिदेवो भव। यान्यनवद्यानि कर्माणि। तानि सेवितव्यानि।नो इतराणि। यान्यस्माकँ्सुचरितानि। तानि त्वयोपास्यानि॥२॥**

विद्योत्पत्त्यर्थानि कर्माणीति। मन्त्रवर्णाच्च—“अविद्यया मृत्युं तीर्त्वा विद्ययाऽमृतमश्नुते”इति। ऋतादीनांपूर्वत्रोपदेशः आनर्थक्यपरिहारार्थः। इह तु ज्ञानोत्पत्त्यर्थत्वात्कर्तव्यनियमार्थः। वेदमनूच्याध्याप्याऽऽचार्योऽन्तेवासिनंशिष्यमनुशास्ति ग्रन्थग्रहणादनु पश्चाच्छास्ति तदर्थं ग्राहयतीत्यर्थः। अतोऽवगम्यतेऽधीतवेदस्य धर्मजिज्ञासामकृत्वागुरुकुलान्न समावर्तितव्यमिति। “बुद्ध्वा कर्माणि चाऽऽरभेत्” इति स्मृतेश्च।

 कथमनुशास्तीत्याह— सत्यं वद यथाप्रमाणावगतं वक्तव्यं च तद्वद। तद्वद्धर्मंचर। धर्म इत्यनुष्ठेयानांसामान्यवचनं सत्यादिविशेषनिर्देशात्। स्वाध्यायादध्ययनात्मा प्रमदः प्रमादं मा कार्षीः। आचार्यायाऽऽचार्यार्थंप्रियमिष्टं धनमाहृत्याऽऽनीय दत्त्वा विद्यानिष्क्रयार्थम्। आचार्येण चानुज्ञातोऽनुरूपान्दारानाहृत्य प्रजातन्तुं प्रजासन्तानं मा व्यवच्छेत्सीः प्रजासन्ततेर्विच्छित्तिर्न कर्तव्या। अनुत्पद्यमानेऽपि पुत्रे पुत्रकाम्यादिकर्मणा तदुत्पत्तौ यत्नःकर्तव्य इत्यभिप्रायः। प्रजाप्रजननप्रजातित्रयनिर्देशसामर्थ्यात्। अन्यथा प्रजननश्चेत्येतदेकमेवावक्ष्यत्।

आनन्दगिरिटीका

“ऋतं च स्वाध्यायप्रवचने च”इत्यादिना पूर्वत्र कर्मानुष्ठानमुक्तमेवातः पौनरुक्त्यमित्याशङ्क्याऽह— **ऋतादीनामिति**। विचारमकृत्वा गुरुकुलान्न निवर्तितव्यम्। किन्त्वध्ययनविधेरर्थावबोधनद्वारेण पुरुषार्थंपर्यवसायितासिद्ध्यर्थमक्षरग्रहणानन्तरमर्थावबोधे प्रयतितव्यमित्याह— **ग्रन्थग्रहणादन्विति**। “वेदमधीत्य स्नायादि”ति स्मृतिरप्येतच्छ्रुतिविरुद्धेत्याह— **अतोऽवगम्यत इति। वक्तव्यमिति**। वचनार्हं परस्य हितमित्यर्थः।

वनमाला

फलाभावः प्रतीयत इत्यर्थः। समुच्चयस्य श्रुतिबाह्यत्वमुपसंहरति— **अत इति**। प्रागुपन्यासादिहेतोरित्यर्थः। **विद्येति**। विद्योत्पत्त्यर्थान्येव न मुक्त्यर्थानीति गम्यत इत्यर्थः। इतश्च दुरितक्षयद्वारा विद्योत्पत्त्यर्थान्येवेत्याह— **मन्त्रेति**। अविद्यया कर्मणा मृत्युं पाप्मानं तीर्त्वेति कर्मणां दुरितक्षयफलकत्वप्रतिपादनपूर्वकं विद्यामात्रस्य मुक्तिहेतुत्वप्रतिपादकमन्त्रवर्णाच्चेत्यर्थः। एवं च सति तत्प्राप्तिहेतुरिति स्मृतिवचनं क्रमसमुच्चयपरम्, न यौगपद्येनविद्याकर्मणोः समुच्चयपरमिति मन्तव्यम्। पौनरुक्त्यं परिहरति— **ऋतादीनामिति**। कर्मणां विद्याफले स्वाराज्येऽनुपयोगमाशङ्क्य तत्रोपयोगकथनाभिप्रायेण पूर्वत्रोपदेश इत्यर्थः। अनुशब्दार्थमाह— **ग्रन्थेति**। वेदमध्याप्यानन्तरमेवतदर्थमप्युपदिशतीति वदन्त्याः श्रुतेस्तात्पर्यमाह— **अत इति**। धर्मजिज्ञासा कर्मविचारः। इतश्च धर्मजिज्ञासांकृत्वैव गुरुकुलान्निवर्तितव्यमित्याह— **बुद्ध्वेति**। न च वेदाध्ययनानन्तरमाचार्येणानुज्ञातो दारानाहृत्य मीमांसयाकर्मावबोधं सम्पादयतु, तदा तत्सम्पादनेऽपि न “बुद्ध्वा—”इति स्मृतिविरोध इति वाच्यम्, दारसंग्रहानन्तरंनित्यनैमित्तिकानुष्ठानावश्यंभावेन पुनस्तस्य गुरुकुलवासासम्भवात्; अतः प्रागेव कर्मावबोधः सम्पादनीय इतिभावः। यथाप्रमाणावगतमपि परस्याहितं न वाच्यमित्याह— **वक्तव्यं चेति**। वचनार्हमित्यर्थः। तदाह भगवान्—“अनुद्वेगकरं वाक्यं सत्यं प्रियहितं च यत्” इति। **सामान्यवचनमिति**। अनुष्ठेयसामान्यवाचकमपि धर्मपदं सत्यादिरूपधर्मविशेषनिर्देशसन्निधानात्तदतिरिक्तानुष्ठेयपरमित्यर्थः। **स्वाध्यायादध्ययनादिति**। अध्ययनेन गृहीतस्यस्वाध्यायस्य प्रमादो विस्मरणम्, तन्मा कुर्वित्यर्थः; “ब्रह्मोज्झे मे किल्बिषम्”इति मन्त्रवर्णेन “ब्रह्महत्यासमंज्ञेयमधीतस्य विनाशनम्” इति स्मरणेन च वेदविस्मरणे प्रत्यवायावगमात्। मे मम किल्बिषं ब्रह्मोज्झे वेदविस्मरणवति पुरुषे गच्छत्विति मन्त्रार्थः। ननु न कर्तव्येति कथम्, सन्ततिप्राप्तेर्दैवाधीनत्वादित्याशङ्क्याऽऽह—**अनुत्पद्यमानेऽपीति**। इतश्चैवमेव श्रुतेरभिप्राय इत्याह— **प्रजेति**। ऋतं चेत्यनुवाके “प्रजा च स्वाध्यायप्रवचने च प्रजनश्च स्वाध्यायप्रवचने च, प्रजातिश्च स्वाध्यायप्रवचने च”इति सन्ततिविषय एव प्रजादित्रयनिर्देशबलाच्चेत्यर्थः।**अन्यथेति**। श्रुतेः सन्तत्यर्थयत्ने तात्पर्याभाव इत्यर्थः। ऋतुकालगमनाभावे प्रत्यवायस्मरणात्तावन्मात्रमेव श्रुतिरवक्ष्यदित्यर्थः। न च श्रुत्या तात्पर्येण सन्ततिः सम्पादनीयेति किमर्थमुच्यत इति वाच्यम्, पितृऋणस्य परलोक-

**नो इतराणि। ये के चास्मच्छ्रेयाँ्सो ब्राह्मणाः। तेषां त्वयाऽऽसनेन प्रश्वसितव्यम्।श्रद्धया देयम्। अश्रद्धयाऽदेयम्। श्रिया देयम्। ह्रिया देयम्। भिया देयम्।संविदा देयम्। अथ यदि ते कर्मविचिकित्सा वा वृत्तविचिकित्सा वा स्यात्॥३॥**

सत्यान्न प्रमदितव्यं प्रमादो न कर्तव्यः। सत्याच्च प्रमदनमनृतप्रसङ्गः। प्रमादशब्दसामर्थ्यात् विस्मृत्याप्यनृतं न वक्तव्यमित्यर्थः। अन्यथाऽसत्यवदनप्रतिषेध एव स्यात्। धर्मान्न प्रमदितव्यम्। धर्मशब्दस्यानुष्ठेयविषयत्वादननुष्ठानं प्रमादः स न कर्तव्यः। अनुष्ठातव्य एव धर्म इति यावत्। एवं कुशलादात्मरक्षार्थात्कर्मणो न प्रमदितव्यम्।भूतिर्विभूतिस्तस्यै भूत्यै भूत्यर्थान्मङ्गलयुक्तात्कर्मणो^(१)न प्रमदितव्यम्। स्वाध्यायप्रवचनाभ्यां न प्रमदितव्यम्।स्वाध्यायोऽध्ययनं प्रवचनमध्यापनं ताभ्यां न प्रमदितव्यम्। ते हि नियमेन कर्तव्ये इत्यर्थः। तथा देवपितृकार्याभ्यांन प्रमदितव्यम्। दैवपित्र्ये कर्मणोकर्तव्ये। मातृदेवो माता देवो यस्य स त्वं मातृदेवो भव स्याः। एवं पितृदेवआचार्यदेवोऽतिथिदेवो भव। देवतावदुपास्या एत इत्यर्थः। यान्यपि चान्यान्यनवद्यान्यनिन्दितानि शिष्टाचारलक्षणानि कर्माणि तानि सेवितव्यानि कर्तव्यानि त्वया। नो अकर्तव्यानीतराणि सावद्यानि शिष्टकृतान्यपि। यान्यस्माकमाचार्याणां सुचरितानि शोभनचरितान्याम्नायाद्यविरुद्धानि तान्येव त्वयोपास्यान्यदृष्टार्थान्यनुष्ठेयानि,नियमेन कर्तव्यानीति यावत्। नो इतराणि विपरीतान्याचार्यकृतान्यपि। ये के चाविशेषिता आचार्यत्वादिधर्मैःअस्मदस्मत्तः श्रेयांसः प्रशस्यतरास्ते च ब्राह्मणा न क्षत्त्रियादयस्ते

वामासनेनाऽऽसनदानादिना त्वया प्रश्वसितव्यम्।प्रश्वसनं प्रश्वासः श्रमापनयः, तेषां श्रमस्त्वयाऽपनेतव्य इत्यर्थः। तेषां चाऽऽसने गोष्ठीनिमित्ते समुदिते तेषु नप्रश्वसितव्यं प्रश्वासोऽपि न कर्तव्यः। केवलं तदुक्तसारग्राहिणा भवितव्यम्। किञ्च यत्किञ्चिद्देयं तच्छुद्धयैव

वनमाला

प्राप्तिप्रतिबन्धकत्वेन तदपाकरणद्वारा परलोकप्राप्तिसाधनत्वात्; तथा च श्रुतिः— “नापुत्रस्य लोकोऽस्ति”इति।न केवलं पितृऋणं परलोकप्रतिबन्धकम् किं तु मोक्षस्यापि तथा च मनुः — “ऋणानि त्रीण्यपाकृत्य मनो मोक्षेनिवेशयेत्। अनपाकृत्य चैतानि मोक्षमिच्छन्व्रजत्यधः” इति। तथा च मुमुक्षुणापि सन्ततियत्नः कर्तव्य इति। ननुसत्यात्प्रमादनिषेधवचनस्य यदि सत्यमेव वक्तव्यमित्यर्थो विवक्षितः, तदा “सत्यं वद” इत्यनेन पौनरुक्त्यंस्यादित्याशङ्क्याह— **सत्याच्चेति**। चशब्दः शङ्कानिरासार्थः। ननु यद्यत्रानृतवदननिषेधो विवक्षितः तर्ह्यनृतं नवक्तव्यमित्यनुक्त्वा प्रमादशब्दप्रयोगे कोऽभिप्रायः श्रुतेरित्याशङ्क्याऽऽह—**प्रमादशब्दसामर्थ्यादिति**। अनृतवदनविषयेविस्मृत्यानृतवदनेऽपि दोषाधिक्यमेव, “समूलो वा एष परिशुष्यति योऽनृतमभिवदति” इति श्रुतेः “नानृतात्पातकंकिचित्” इति स्मृतेश्च। तस्मादनृतवर्जने सदा जागरूकेणैव भवितव्यमिति भावः। **अन्यथेति**। विस्मृत्यानृतवदनेऽपि दोषातिशयाभावे सतीत्यर्थः। असत्येति च्छेदः। **अननुष्ठानमिति**। अनुष्ठेयस्वरूपस्य धर्मस्यालस्यादिकृतमननुष्ठानं प्रमाद इत्यर्थः। **अनुष्ठातव्य एवेति**। धर्म इति शेषः। **आत्मरक्षणार्थादिति**। शरीररक्षणार्थाच्चिकित्सादिरूपादित्यर्थः। **मङ्गलार्थादिति**। “वायव्यं श्वेतमालभेत”इत्यादौ विहिताद्वैदिकात् लौकिकात्प्रतिग्रहादेश्चेत्यर्थः।**देवेति**। देवकार्यं यागादि, पितृकार्यं श्राद्धादीति विभागः। मात्रादीनां वस्तुतो देवत्वाभावादाह— **देवतावदिति**।श्रौतस्मार्तकर्मजातमुपदिश्याचारप्रमाणकानि कर्माणि विशेषोक्तिपूर्वकमुपदिशति— **यान्यपि चेति**। अपि च यानीतियोजना। आचार्यकृतानां कर्मणां साकल्येनोपादेयत्वमिति विशेषमाशङ्क्याह— **यान्यस्माकमिति।** **विपरीतानीति**।शापप्रदानादीनीत्यर्थः। **आचार्यत्वादीति**। आदिपदं मातृपितृत्वादिसंग्रहार्थम् आचार्यादिभिन्ना इत्यर्थः।**प्रशस्यतरा इति**। सगुणनिर्गुणब्रह्मनिष्ठादियुक्ता इत्यर्थः। श्रुतस्य ब्राह्मण्यस्याविवक्षायां कारणाभावं मत्वाह—

**न क्षत्रियेति**। **आसनादिनेति**। शुश्रूषान्नपानादिसंग्रहार्थमादिपदम्। **गोष्ठीति**। शास्त्रार्थनिर्णयाय क्रियमाणोव्यवहारोऽत्र गोष्ठी, सा निमित्तमुद्देश्यतया कारणं यस्य समुदितस्य समुदायस्य तस्मिन्नित्यर्थः। **प्रश्वासोऽपिन कर्तव्य इति**। किमु वक्तव्यं पण्डितंमन्यतया विस्रम्भेण वार्तादिकं न कार्यमितीति भावः। तर्हि तेषांसमुदिते गत्वा किं कर्तव्यं मयेत्याशङ्कयाह— **केवलमिति। श्रद्धयैवेति**। अवर्जनीयतया प्राप्तेष्वपात्रेष्व  
——————————  

१. भूतिशब्दस्य भस्मार्थत्वं बोधायनेनोक्तम्। अथातो द्विजातीनां त्रिपुण्ड्रधारणविधिं व्याख्यास्यामः भूत्यै नप्रमदितव्यमिति विज्ञायते (बो० गृ०)।

**ये तत्र ब्राह्मणाः संमर्शिनः। युक्ता अयुक्ताः। अलूक्षा धर्मकामाः स्युः। यथा ते तत्र वर्तेरन्।तथा तत्र वर्तेथाः। अथाभ्याख्यातेषु। ये तत्र ब्राह्मणाः संमर्शिनः। युक्ता अयुक्ताः।अलूक्षा धर्मकामाः स्युः। यथा ते तेषु वर्तेरन्। तथा तेषु वर्तेथाः। एष आदेशः। एष उपदेशः। एषा वेदोपनिषत्। एतदनुशासनम्। एवमुपासितव्यम्। एवमु चैतदुपास्यम्॥४॥**

स्वाध्यायप्रवचनाभ्यां न प्रमदितव्यं तानि त्वयोपास्यानि स्यात्तेषु वर्तेरन्त्सप्त च

इति एकादशोऽनुवाकः

दातव्यम्। अश्रद्धयाऽदेयं न दातव्यम्^(१)। श्रिया विभूत्या देयं दातव्यम्। ह्रिया लज्जया च देयम्। भिया च भयेनदेयम्। संविदा च। संविन्मित्रादिकार्यम्। अथैवं वर्तमानस्य यदि कदाचित्ते तव श्रौते स्मार्ते वा कर्मणि वृत्तेवाऽऽचारलक्षणे विचिकित्सा संशयः स्यात्। ये तत्र तस्मिन्देशे काले वा ब्राह्मणास्तत्र कर्मादौ युक्ता इति व्यवहितेनसम्बन्धः कर्तव्यः। संमर्शिनो विचारक्षमाः। युक्ता अभियुक्ताः कर्मणि वृत्ते वा। आयुक्ता अपरप्रयुक्ताः। अलूक्षाअरूक्षा अक्रूरमतयः। धर्मकामा अदृष्टार्थिनोऽकामहता इत्येतत्स्युर्भवेयुः। ते यथा येन प्रकारेण ब्राह्मणास्तत्रतस्मिन्कर्मणि वृत्ते वा वर्तेरंस्तथा त्वमपि वर्तेथाः। अथाभ्याख्यातेष्वभ्युक्ता दोषेण सन्दिह्यमानेन संयोजिताकेनचित्तेषु च यथोक्तं सर्वमुपनयेद्ये तत्रेत्यादि।

आनन्दगिरिटीका

 एवं कर्तव्यमर्थमुपदिश्यानुष्ठानकाले समुत्पन्नसंशयनिवृत्त्यर्थं शिष्टाचारः प्रमाणयितव्य इत्याह— **अथैवमित्यादिना। अपरप्रयुक्ता इति**। स्वतन्त्रा इत्यर्थः। अभ्युक्ता अभिशस्ता इत्यर्थः।

इति श्रीमत्परमहंसपरिव्राजकाचार्यश्रीमच्छुद्धानन्दपूज्यपादशिष्यानन्दज्ञानविरचितायां तैत्तिरीयोपनिषच्छाङ्करभाष्यटीकायांशीक्षावल्ल्यामेकादशोऽनुवाकः

वनमाला

पीत्यर्थः। तदुक्तं वार्त्तिके “श्रद्धयैव च दातव्यमश्रद्धाभाजनेष्वपि” इति। **न दातव्यमिति**। “अश्रद्धया हुतं दत्तंतपस्तप्तं कृतं च यत्। असदित्युच्यते पार्थं न च तत्प्रेत्य नो इह॥” इति भगवतोक्तत्वादिति भावः। स्वविभूत्यनुसारेण देयमित्याह— **श्रियेति**। बहु ददतापि मया कियद्दीयत इति लज्जावता दातव्यमित्याह— **लज्जयेति।**परलोकभयेन देयमित्याह— **भियेति। मित्रेति।** मित्रसुहृदादेर्यत्कार्यं तेनापि निमित्तेन देयमित्यर्थः। **तत्रकर्मादाविति**। देशाद्यर्थकस्य तत्रशब्दस्य युक्ता इत्यनेनान्वय उक्तः; कस्मिन्विषये युक्ता इत्याकाङ्क्षायां कर्मादावित्युक्तमिति विवेचनीयम्। **अभियुक्ता इति**। कर्मादावभियोगो विधिवत्तदनुष्ठानम्, अनुष्ठेयार्थनिर्णयस्य संमर्शिनइत्यनेन लब्धत्वादिति मन्तव्यम्। **अपरप्रयुक्ता इति**। स्वतन्त्रा इत्यर्थः। **अकामहता इति।** लाभपूजादिकामोपहतान भवन्तीत्यर्थः। **तथा त्वमपीति**। उदितहोमादिविषये सन्देहे सति स्वस्ववंशस्थितानामेतादृशानामाचाराद्वयवस्थांनिश्चित्य तथा वर्तेथा इत्यर्थः। **केनचिदिति**। स्वर्णस्तेयादिरूपेणेत्यर्थः। सन्दिह्यमानेनेति विशेषणात्पातकित्वेननिश्चितानामभ्याख्यातपदेन ग्रहणं नास्तीति गम्यते तेषामसंव्यवहार्यत्वनिश्चयेन तद्विषये विचाराप्रसक्तेरिति मत्वातद्व्यावृत्तिः कृतेति मन्तव्यम्। **तेष्विति**। पातकित्वसंशयास्पदेषु पुरुषेषु यथोक्तं तस्मिन्देशे काले वेत्यादिकंसर्वमुपनयेद्योजयेदित्यर्थः। एवं ये तत्रेत्यादिवाक्यजातस्य तात्पर्यमुक्त्वा अक्षरार्थकथनप्रसक्तावाह— **ये तत्रेत्यादिसमानमिति**।ये तत्रेत्यादिवाक्यजातं पूर्वेण ये तत्रेत्यादिवाक्यजातेन समानार्थम्, अतो न पृथग्व्याख्येयमित्यर्थः।  
——————————  

१. “अश्रद्धयापि देयमेवे”ति सायणः। सात्विकदानफलाभावेऽपि राजसतामसदानफलसम्भवादितिभावः। “श्रिया देयं ह्रिया देयमि”त्यादौअश्रिया अदेयं अह्रिया अदेयमित्यपि बोध्यं— एकत्रोक्तस्य उपलक्षणत्वात्।

 एष आदेशो विधिः। एष उपदेशः पुत्रादिभ्यः पित्रादीनाम्। एषा वेदोपनिषद्वेदरहस्यं वेदार्थ इत्येतत्। एतदेवानुशासनमीश्वरवचनम्। आदेशवाच्यस्य विधेरुक्तत्वात्सर्वेषां वा प्रमाणभूतानामनुशासनमेतत्। यस्मादेवंतस्मादेवं यथोक्तं सर्वमुपासितव्यं कर्तव्यम्। एवमु चैतदुपास्यमुपास्यमेव चैतन्नानुपास्यमित्यादरार्थं पुनर्वचनम्।

इति श्रीमत्परमहंसपरिव्राजकाचार्यगोविन्दभगवत्पूज्यपादशिष्य श्रीमच्छङ्करभगवतः कृतो  
तैत्तिरीयोपनिषच्छीक्षावल्लीभाष्ये एकादशोऽनुवाकः

वनमाला

उक्तमनुशासनमुपसंहृति— **एष इत्यादिना**। सत्यं वदेत्यादिग्रन्थसन्दर्भ एतच्छब्दार्थः। **पुत्रेति**। पुत्रादिभ्यःशुकादिभ्यः पित्रादीनां व्यासादीनां य उपदेश इतिहासादौ प्रसिद्धः सोऽप्येष एवेत्यर्थः। अयमेवार्थं इतिहासादावुक्तइति भावः। कर्मकाण्डस्य कृत्स्नस्याप्यत्रैव तात्पर्यमिति वक्तुमेषा वेदोपनिषदिति वाक्यम्; तद्वयाचष्टे— **वेदरहस्यमिति**। एषा वेदापनिषदित्यत्रैतच्छब्दः प्रकृतकर्म संहतिपरः। **ईश्वरवचनमिति**। “श्रुतिस्मृती ममैवाज्ञे” इतिस्मरणादिति भावः। नन्वनुशासनं विधिरिति कुतो नोच्यते? तत्राह— **आदेशवाच्यस्येति**। आदेशपदेन विधेरुक्ततयापौनरुक्त्यापत्तेरिति भावः। अनुशासनपदस्यार्थान्तरमाह— **सर्वेषां वेति। आदरार्थमिति**। यथोक्तकर्मानुष्ठानेयत्नाधिक्यसिद्ध्यर्थमित्यर्थः।

इति तैत्तिरीयोपनिषद्भाष्यव्याख्यायां वनमालाख्यायां शीक्षावल्ल्यामेकादशोऽनुवाकः

अथ वार्तिके शीक्षावल्ल्यामेकादशोऽनुवाकः

**आरम्भो नियमार्थः स्यादात्मज्ञानोदयात्पुरा।**  

**श्रुतेर्वेदमनूच्येति श्रुतिश्चैवानुशास्ति हि॥१६१॥**

**विद्योत्पत्त्यर्थमेतानि कर्तव्यानि मुमुक्षुणा।**  

**वक्ष्यमाणानि कर्माणि यावदात्मावबोधनम्॥१६२॥**

**आत्मज्ञानोदयादूर्ध्वं पुरुषार्थावसानतः।**  

**स्वतः सिद्धेश्च मोक्षस्य कर्मकाण्डमनर्थकम्॥१६३॥**

**तस्मात्सत्त्वविशुद्ध्यर्थं कार्यं कर्म मुमुक्षुभिः।**  

**प्रागेव ब्रह्मविज्ञानान्नियमेनेति ह श्रुतिः॥१६४॥**

**आनर्थक्यापनुत्त्यर्थमृतादीनां पुरा श्रुतिः।**  

**नियमार्थमिहोक्तिः स्यादात्मज्ञानोदयार्थिनः॥१६५॥**

**अध्याप्य निखिलं वेदमन्तेवासिनमादरात्।**  

**सत्यं वदेत्येवमादि गरीयाननुशास्ति हि॥१६६॥**

**यथोपलब्धं यद्वाक्यं हिंसाकल्कविवर्जितम्।**  

**सर्वधर्मविदः प्राज्ञास्तत्सत्यं प्रतिजानते॥१६७॥**

**अग्निहोत्राद्यनुष्ठानं धर्ममाहुर्विपश्चितः।**  

**प्रमादं मा कृथास्तद्वत्स्वाध्यायं प्रति सर्वदा॥१६८॥**

**तथाभिलषितांन्याय्यामाचार्यायाथ दक्षिणाम्।**  

**दत्त्वा दारारांस्त्वमाहृत्य मा च्छेत्सीः सुतसन्ततिम्॥१६९॥**

**विस्मृत्याप्यनृतं नैव त्वया वक्तव्यमण्वपि।**  

**इत्यस्य प्रतिपत्त्यर्थं सत्यादिति पुनर्वचः॥१७०॥**

**एवं शिष्टेष्वपि ज्ञेयं प्रसिद्धार्थत्वकारणात्।**  

**स्पष्टार्थ उत्तरो ग्रन्थः स्वयमेवावगम्यताम्॥१७१॥**

**उक्तेभ्योऽन्यानि कर्माणि शिष्टाचारोपगानि तु।**  

**अनाशङ्कितदोषाणि त्वया कार्याणि यत्नतः॥१७२॥**

 “वेदमनूच्ये”त्यादेरनुवाकस्य तात्पर्यमाह— **आरम्भ इति**। ज्ञानस्याऽऽत्मविषयस्य मोक्षसाधनस्योदयात्पूर्वंनियमेनावश्यंभावेन कर्तव्यानि नित्यनैमित्तिकानि कर्माणीत्येको नियमः। तानि पूर्वमेव कर्तव्यानीत्यपरो नियमः।तस्योभयविधस्य नियमस्य सिद्ध्यर्थो वेदमनुच्येति श्रुतेरारम्भः स्यादित्यर्थः। ज्ञानात्पूर्वमवश्यमनुष्ठेयानिकर्माणीत्यस्मिन्नियमे प्रमाणमाह— **श्रुतिश्चेति**। “विविदिषन्ती”त्यादिका श्रुतिः। चशब्दात् “कषायपक्तिः कर्माणी”त्यादिका स्मृतिश्च यथोक्तमर्थमभिवदतीत्यर्थः॥१६१॥

 तथाऽपि प्रागेव कर्माणि कर्तव्यानीति नियमो न युज्यते। ज्ञानादूर्ध्वमपि यावज्जीवश्रुत्या तेषांकर्तव्यत्वादित्याशङ्काऽऽह— **विद्येत्यादिना**॥१६२-१६३॥

 उत्पन्ने ज्ञाने विवक्षितस्य मोक्षस्य सिद्धत्वादुत्तरकालं कर्तव्याभावात्प्रागेव कर्तव्यानि कर्माणीत्युपसंहरति—**तस्मादिति**॥१६४॥

 ऋतं चेत्यादौ कर्माण्येव कर्तव्यत्वेनोक्तानि वेदमनूच्चेत्यादिप्रकृतश्रुतावपि तान्यपि कर्तव्यत्वेनोच्यन्ते तेनपुनरुक्तिरित्याशङ्क्याऽऽह— **आनर्थक्येति**। उपासनादेव स्वाराज्यश्रवणादानर्थक्यं कर्मणामाशङ्क्य तत्परिहारार्थमृतं चेत्यादिरनुवाको वेदमनुच्येत्यादिस्तु नियमद्वयसिद्ध्यर्थं इति न पुनरुक्तिरित्यर्थः॥१६५॥

 सङ्गतिं दर्शयित्वा वाक्यमवतारयति— **अध्याप्येति**। सत्यं वद धर्मं चरेत्याद्यनुशासनम्॥१६६॥

 तत्र सत्यशब्दार्थमाह— **यथोपलब्धमिति**। हिंसाकल्काभ्यां विवर्जितम्। कल्को भावदोषः॥१६७॥

 धर्मशब्दार्थमाह— **अग्निहोत्रादीति**। स्वाध्यायादित्यादेरर्थमाह— **प्रमादमिति।** विहिताकरणं प्रमादः।तदृत्सत्यवदनाद्यनुष्ठानवदित्यर्थः॥१६८॥

 आचार्यायेत्यादेरर्थमाह— **तथेति**। अध्ययननिर्वृत्यानन्तर्यमथशब्दार्थः॥१६९॥

 सत्यान्न प्रमदितव्यमित्यस्यार्थमाह— **विस्मृत्यापीति**॥१७०॥

 उक्तं न्यायं धर्मान्न प्रमदितव्यमित्यादिवाक्येष्वतिदिशति— एवमिति। तेष्वक्षरार्थो न वक्तव्यो ग्रन्थस्यस्पष्टार्थत्वेन व्याख्यानानपेक्षत्वादित्याह— **प्रसिद्धार्थत्वेति**॥१७१॥

 यान्यनवद्यानीत्यादेरर्थमाह— **उक्तेभ्य इति।** सत्यादिभ्य इति यावत्॥१७२॥

**समाशङ्कितदोषाणि शिष्टैराचरितान्यपि।**  

**सावद्यानि न कार्याणि कर्माणीह कदाचन॥१७३॥**

**श्रुतिस्मृत्यविरुद्धानि शिष्टाचारोपगानि च।**  

**अस्मत्कर्माणि कार्याणि न विरोधीनि कर्हिचित्॥१७४॥**

**अस्मत्त ब्राह्मणा ये स्युः श्रेयांसः शास्त्रवेदिनः।**  

**तेषामासनदानेन श्रमापनयनं कुरु॥१७५॥**

**तेषामाख्यायिकायां वा न वाच्यं सम्भ्रमात्त्वया।**  

**तदुक्तसारं त्वादाय नापकार्यं यथाबलम्॥१७६॥**

**श्रद्धयैव हि दातव्यमश्रद्धाभाजनेष्वपि॥१७७॥**

**श्रीर्विभूतिस्तया देयं देयं चापि सदा ह्रिया।**  

**भिया भयेन दातव्यं संविन्मैत्री तथाऽपि च॥१७८॥**

**एवं चेद्वर्तमानस्य श्रौतस्मार्तेषु कर्मसु।  
वृत्ते वा विचिकित्सा स्यात्संशयो मतिविभ्रमात्।**  

**तस्मिन्कर्मणि वृत्ते वा विप्रा ये सूक्ष्मदर्शिनः॥१७९॥**

**स्वतन्त्रा अभियुक्ताश्च ऋजवः कामवर्जिताः।**  

**यथा ते तत्र वर्तन्ते वर्तेथास्त्वं तथैव च॥१८०॥**

**तथाशङ्कितदोषेषु यथोक्तमुपपादयेत्।**  

**आदेशोऽत्र विधिर्ज्ञेय उपदेशः सुताय च॥१८१॥**

**रहस्यं सर्ववेदानांवेदोपनिषदुच्यते।**  

**अनुशासनमीशस्य ज्ञेयमेतत्परात्मनः॥१८२॥**

**यस्मादेवमतः सद्भिर्यथोक्तं यत्नमास्थितैः।**  

**उपासितव्यं कर्तव्यमेवं चैतत्समाचरेत्॥१८३॥**

**इति एकादशोऽनुवाकः**

 नो इतराणीत्यस्यार्थमाह— **समाशङ्कितेति**॥१७३॥

 यान्यस्माकमित्यादेरर्थमाह— **श्रुतीति**॥९७४॥

 ये के चास्मदित्यादेरर्थं कथयति— **अस्मत्त इति**। श्रेयांसः समा हीनाश्चेति द्रष्टव्यम्॥१७५॥

 तस्यैवार्थान्तरमाह— **तेषामिति**। एतेषां कार्यविघाताय मम सामर्थ्यमस्तीति कृत्वा तेषामपकाराय नप्रयतितव्यमित्याह— **नापकार्यमिति॥**१७६॥

 श्रद्धया देयमित्यस्यार्थमाह— **श्रद्धयैवेति**। एवकारेण श्रद्धापूर्वकं दानं प्रशस्तं न त्वश्रद्धया दातव्यं तस्यफलविकलत्वादित्येतदुच्यते॥१७७॥

 श्रिया देयमित्यादेरर्थमाह— **श्रीरिति**। राजादिभयेन विवाहादौ प्रसिद्धो लौकिकसंव्यवहारः संविन्मैत्रीतिचोच्यते॥१७८॥

 अथ यदीत्यादेरर्थमाह— **एवं चेदिति**। श्रुतिस्मृत्यनुसारेण तत्र तत्र वर्तमानस्य कुतः संशयस्तत्राऽऽह—

**मतीति**। संमर्शिन इत्यस्यार्थमाह— **सूक्ष्मेति**॥१७९॥

 युक्तत्वं स्वातन्त्र्यमपरप्रयुक्तत्वमायुक्तत्वमभियुक्तत्वमरूक्षत्वमृजुत्वमक्रूरत्वं धर्मकामत्वमदृष्टार्थित्वम्॥१८०॥

 अथाभ्याख्यातेष्वित्यादेरर्थमाह— **तथेति**। अभिशस्तेष्वपि यथैवंविधाः पुरुषा वर्तन्ते यथा त्वयाऽपिवर्तितव्यमित्यर्थः। एष आदेश इत्यस्यार्थमाह— **आदेशोऽत्रेति**। सत्यं वदेत्यादिनोक्तोऽर्थो विधिरादेशोऽनुष्ठेय इत्यर्थः।इत्यर्थः। एष उपदेश इत्यस्यार्थमाह— **उपदेश इति॥**१८१॥

 एषा वेदोपनिषदिति व्याचष्टे— **रहस्यमिति**। एतदनुशासनमिति व्याकरोति— **अनुशासनमिति**॥१८२॥

 उपास्यमुपासितव्यमिति पदद्वयस्यार्थं कथयति—**यस्मादिति**। यथोक्तमादेशोपदेशाद्येवं यस्माद्वेदोक्तंतस्माद्यत्नमास्थितैः सद्भिरेतत्प्राग्गतं सत्याद्युपासितव्यं कर्तव्यतया बुद्धौ ध्यातव्यम्। ततश्च यथाव्याख्यातं तथाकुर्यादित्येतदुपास्यमित्यनेन विवक्षितमित्यर्थः॥१८३॥

इति एकादशोऽनुवाकः

अथ शीक्षावल्ल्यां द्वादशोऽनुवाकः[^26]

**शं नो मित्रः शं वरुणः। शं नो भवत्वर्यमा। शं न इन्द्रो बृहस्पतिः। शं नो विष्णुरुरुक्रमः।नमो ब्रह्मणे। नमस्ते वायो। त्वमेव प्रत्यक्षं ब्रह्मासि। त्वामेव प्रत्यक्षं ब्रह्मावादिषम्।ऋतमवादिषम्। सत्यमवादिषम्। तन्मामावीत्। तद्वक्तारमावीत्। आवीन्माम्। आवीद्वक्तारम्॥१॥**

[^26]: "अस्य भाष्यस्थविचारस्य वार्तिकं वार्तिककारैः न कृतम्, एतैरेव पूर्वं स्वकृते बृहदारण्यकभाष्यसम्बन्धवार्तिके एतत्प्रतिपाद्यविषयस्य विचारितत्वादिति सम्भावयामः।"

**ॐ शान्तिः शान्तिः शान्तिः**

सत्यमवादिषं पञ्च च

शं नः शीक्षाँ्सह नौ यश्छन्दसां भूः स यः पृथिव्योमित्यृतं चाहं वेदमनूच्य शं नो द्वादश  
शं नो मह इत्यादित्यो नो इतराणि त्रयोविँ्शतिः

**इति कृष्णयजुर्वेदीयतैत्तिरीयोपनिषदि शीक्षाध्याये  
द्वादशोऽनुवाकः**

 **अतीतविद्याप्रात्प्युपसर्गप्रशमनार्थं शान्ति पठति— शं नो मित्र इति। व्याख्यातमेतत्पूर्वम्।**

 अत्रैतच्चिन्त्यते विद्याकर्मणोर्विवेकार्थं— किं कर्मभ्य एव केवलेभ्यः परं श्रेय उत विद्यासव्यपेक्षेभ्य आहोस्विद्विद्याकर्मभ्यां संहताभ्यां विद्यया वा कर्मापेक्षया उत केवलाया एव विद्याया इति। तत्र केवलेभ्य एव कर्मभ्यःस्यात्। समस्तवेदार्थज्ञानवतः कर्माधिकारात्। “वेदः कृत्स्नोऽधिगन्तव्यः सरहस्यो द्विजन्मना” इति स्मरणात्।अधिगमश्च सहोपनिषदर्थेनाऽऽत्मज्ञानादिना। “विद्वान्यजते” “विद्वान्याजयति” इति च विदुष एव कर्मण्यधिकारः

आनन्दगिरिटीका

 **शं नो मित्र इति**। तदपरं ब्रह्म मामपरविद्यार्थिनमात्रीदरक्षदित्यर्थः।

 आद्यानुवाके केवलाया विद्याया निःश्रेयससाधनत्वमुक्तमपि स्फुटीकर्तुं कर्मविधिमुपलभ्य प्रसङ्गात्पुनर्विचारयितुमुपक्रमते— **अत्रैतच्चिन्त्यत इत्यादिना**। विवेकार्थमिति पृथक्फलत्वज्ञापनार्थमित्यर्थः। “भूतं भव्यायोपदिश्यते” इति न्यायेनाऽऽत्मज्ञानस्यापि कर्मकर्तृसंस्कारतया कर्मविधिशेषत्वा

च्छूतस्यापि फलस्यार्थवादमात्रत्वात्कर्मभ्यएव परं श्रेय इति पूर्वः पक्षः।

वनमाला

 आद्यवादे केवलाया विद्याया मुक्तिसाधनत्वं साधितमपि विशिष्य समुच्चयनिराकरणेन पुनः साधयितुंचिन्तामुपक्रमते— **अत्रैतदिति**। विद्याकर्मणोः फलभेदज्ञानार्थमेतद्वक्ष्यमाणं वस्तु चिन्त्यत इत्यर्थः। एवकारस्यव्याख्यानम्— **केवलेभ्य इति। उत विद्येति**। विद्या परब्रह्मविद्या, उपसर्जनतया तत्सापेक्षेभ्य इत्यर्थः। विद्याकर्मणोःसमप्राधान्यपक्षमाह— **आहोस्विदिति**। विद्याप्राधान्यकोटिमाह— **विद्यया वेति**। सिद्धान्तकोटिमाह— **उत केवलयैवेति**।पूर्वपक्षमाह— **तत्रेत्यादिना**। “वेदमनूच्य”इत्यादौ श्रुतेः कर्मस्वत्यन्तादरदर्शनात् “कर्मणैव हि संसिद्धिमास्थिताजनकादयः” इति भगवद्वचनदर्शनाच्च कर्मभ्य एव परं श्रेयः; न च विद्यावैयर्थ्यं शङ्कनीयम्, तस्याः कर्मशेषत्वाभ्युपगमात्, तत्फलवचनस्यात एवार्थवादत्वान्न तद्विरोधोऽपीति भावः। उपनिषज्जन्याया विद्यायाःकर्मशेषत्वे हेतुमाह— **समस्तेति**। समस्तवेदार्थज्ञानवतः कर्माधिकारे मानमाह— **वेद इति**। रहस्यान्युपनिषदः।समस्तवेदार्थज्ञानवतः कर्माधिकारेऽप्युपनिषदर्थज्ञानस्य कर्माङ्गत्वे किमायातम्? तत्राह— **अधिगमश्चेति**। सरहस्यइति विशेषणादुपनिषत्प्रयोजनभूतेनात्मविज्ञानेन सहैव वेदार्थावगमो गुरुकुले सम्पादनीय इति स्मृत्यर्थोऽवगम्यते;तथा च कर्मकाण्डार्थज्ञानवद्वेदान्तार्थज्ञानस्यापि कर्माङ्गत्वमायातीति भावः। आत्मविद्यायाः कर्माङ्गत्वे हेत्वन्तरमाह— **विद्वानिति**। सर्वत्र वेदे विद्वान्यजते विद्वान्याजयति इति समस्तवेदार्थज्ञानरूपविद्यावत एव यतोऽधिकारः

प्रदर्श्यते सर्वत्र। “ज्ञात्वा चानुष्ठानम्”इति च। कृत्स्नश्च वेदः कर्मार्थ इति हि मन्यन्ते केचित्। कर्मभ्यश्चेत्परं श्रेयोनावाप्यते वेदोऽनर्थकः स्यात्।

 न। नित्यत्वान्मोक्षस्य। नित्यो हि मोक्ष इष्यते। कर्मकार्यस्यानित्यत्वं प्रसिद्धं लोके, कर्मभ्यश्चेच्छ्रेयोऽनित्यंस्यात्तच्चानिष्टम्। “तद्यथेह कर्मचितो लोकः क्षीयते” इति न्यायानुगृहीत[^27]श्रुतिविरोधात्। काम्यप्रतिषिद्धयोःअनारम्भादारब्धस्य च कर्मण उपभोगेन क्षयान्नित्यानुष्ठानाच्च ज्ञाननिरपेक्ष एव मोक्ष इति चेत्। तच्च न। शेषकर्मसम्भवात्तन्निमित्तशरीरान्तरोत्पत्तिः प्राप्नोतीति प्रत्युक्तम्। कर्मशेषस्य च नित्यानुष्ठानेनाविरोधात्क्षयानुपपत्तिरिति

[^27]: "यत्कृतकं तदनित्यमिति न्यायः"

आनन्दगिरिटीका

 सिद्धान्तमाह— **न नित्यत्वादित्यादिना**। यद्यप्यध्ययनविधिप्रयुक्त्या कृत्स्नो वेदार्थएकेन विचारितव्यस्तथाऽप्यध्ययनविधौ प्रतिवाक्याध्ययनं प्रतिवाक्यार्थविचारं च व्यापारभेदात्तत्प्रयुक्तऽभ्युदयकामस्य कर्मोप–

वनमाला

प्रदर्श्यते, ततोऽप्यात्मज्ञानस्य कर्मशेषत्वमित्यर्थः। समस्तवेदार्थज्ञानवतः कर्माधिकारे स्मृत्यन्तरमाह— **ज्ञात्वेति**।“ज्ञात्वाऽनुष्ठानम्” इति स्मृत्या च विदुष एव कर्मण्यधिकारः प्रदर्श्यत इति योजना। एवमौपनिषदात्मज्ञानस्यतत्फलवचनस्य च कर्मशेषत्वप्रदर्शनेन कृत्स्नस्य वेदस्य कर्मपरत्वमुक्तम्। तत्र जैमिनिशबरस्वामिसम्मतिमाह—**कृत्स्नश्चेति**। तदुक्तं जैमिनिना— “आम्नायस्य क्रियार्थत्वात्”इति; शबरस्वामिना चोक्तम्— “दृष्टो हितस्यार्थः कर्मावबोधनम्” इति। तस्य वेदस्यार्थः प्रयोजनम्। एवं कर्मणामेव मुक्तिहेतुत्वं प्रसाध्य विपक्षे दण्डमाह—**कर्मभ्यश्चेदिति**। **अनर्थकः स्यादिति**। परमपुरुषार्थपर्यवसायी न स्यात्। न चेष्टापत्तिः, अध्ययनविधिविरोधप्रसङ्गात्। अध्ययनविधिना हि समस्तस्य वेदस्याभ्युदयनिःश्रेयसफलवदर्थावबोधपरत्वमापादितम्। तस्मात्कर्ममात्रसाध्यो मोक्ष इति स्वीकर्तव्यमिति स्थितम्। विद्याया मुक्तिहेतुत्वेऽपि न केवलायास्तस्यास्तद्धेतुत्वम्, “विद्यांचाविद्यां च” इति श्रुत्या विद्याकर्मसमुच्चयस्थ मुक्तिहेतुत्वावगमात्। समुच्चयेऽपि “कर्मणैव हि संसिद्धिम्—”इत्यादिवचनानुरोधेन कर्मप्राधान्यपक्षः, “तत्प्राप्तिहेतुर्विज्ञानं कर्म चोक्तं महामुने” इत्यादिवचनानुरोधेन समप्राधान्यपक्षः, “ब्रह्मविदाप्नोति परम्”इत्यादिवचनानुरोधेन विद्याप्राधान्यपक्ष इति विभागः। इदं च समुच्चयपक्षोपपादनं स्पष्टत्वादुपेक्षितं भाष्यकारेणेति मन्तव्यम्। तत्र केवलकर्मजन्यो मोक्ष इति पक्षं निराकरोति— **नेत्यादिना। नित्यो हीति**। मोक्षस्य नित्यत्वे “न स पुनरावर्तते” इति श्रुतिप्रसिद्धिद्योतनार्थो हिशब्दः। कर्मकार्यस्यापि तस्य नित्यत्वं किं न स्यादित्याशङ्क्याह— **कर्मकार्यस्य चेति**। ततः किम्? तत्राह— **कर्मभ्यश्चेदिति**। अनित्यमिति च्छेदः। अनित्यत्वे इष्टापत्तिं वारयति— **तच्चेति**। मुक्तस्यापि पुनः संसारप्रसङ्गादिति भावः। पूर्ववादीप्रकारान्तरेण मोक्षस्य विद्यानैरपेक्ष्यं शङ्कते— **काम्येति**। मुमुक्षुणा जन्मप्रायणयोरन्तराले सर्वात्मना काम्यनिषिद्धयोरनारम्भान्न तस्य तन्निमित्ता भाविजन्मप्राप्तिः; पूर्वजन्मसु सञ्चितस्य कर्माशयस्य सर्वस्यैव वर्तमानदेहारम्भकत्वाभ्युपगमेनारब्धफलस्य तस्य कर्मण उपभोगेन क्षयात् न तन्निमित्ता च भाविजन्मप्राप्तिः; नित्यनैमित्तिकानांसाकल्येनानुष्ठानात्प्रत्यवायानुत्पत्तौप्रत्यवायनिमित्ता च न जन्मप्राप्तिः; न चान्यज्जन्मनिमित्तमस्ति तस्माद्विद्यानपेक्षोमोक्ष इत्यर्थः। निराकरोति— **तच्च नेति**। मुमुक्षोर्वर्तमानदेहारम्भसमये कानिचिदेव कर्माणि वर्तमानदेहमारभन्ते न सर्वाणि, स्वर्गनरकमनुष्यादिविरुद्धफलानां कर्मणामेकदेहारम्भकत्वासम्भवात्; अतः शेषकर्मसम्भवात्तदपि मतं न सम्भवतीत्यर्थः। ननु शेषकमसम्भवेऽपि यथावर्णितचरितस्य मुमुक्षोर्ज्ञाननिरपेक्ष एवजन्माभावलक्षणो मोक्षः सिध्यतीति मतं कुतो न सम्भवति? तत्राह— **तन्निमित्तेति**। शेषकर्मनिमित्तेत्यर्थः।**प्रत्युक्तमिति**। आद्यवाद इति शेषः। नन्वस्तु शेषकर्मसम्भवः, तथापि तस्य नित्यानुष्ठानेन नाशसम्भवान्न तन्निमित्ताशरीरोत्पत्तिरिति, तन्न; नित्यानुष्ठानेन दुरितस्य क्षयसम्भवेऽपि न सुकृतस्य तेन क्षयः सम्भवति, नित्यानुष्ठानसञ्चितसुकृतयोरुभयोरपि शुद्धिरूपत्वेन विरोधाभावात्; अतः सञ्चितसुकृतनिमित्ता शरीरोत्पत्तिरपरिहार्येति मत्वाऽऽह—**कर्मशेषस्य चेति। इति चेति**। इति चाद्यवादे नित्यानुष्ठानस्य सुकृतक्षयहेतुत्वं प्रत्युक्तमित्यर्थः। अतो ज्ञानं विना

च। यदुक्तं समस्तवेदार्थज्ञानवतः कर्माधिकारादित्यादि। तच्च न। ^(१)श्रुतज्ञानव्यतिरेकादुपासनस्य। श्रुतज्ञानमात्रेणहि कर्मण्यधिक्रियते नोपासनामपेक्षते^(२)। उपासनं च श्रुतज्ञानादर्थान्तरं विधीयते मोक्षफलमर्थान्तरप्रसिद्धश्च स्यात्। “श्रोतव्यः” इत्युक्त्वा तद्वयतिरेकेण “मन्तव्यो निदिध्यासितव्य” इति यत्नान्तरविधानान्मनननिदिध्यासनयोश्चप्रसिद्धं श्रवणज्ञानादर्थान्तरत्वम्।

आनन्दगिरिटीका

योगिवाक्यार्थज्ञानवत्त्वमात्रेण कर्मण्यधिकारसम्भवाद्ब्रह्मसाक्षात्कारस्य तत्रानुपयोगित्वान्न समस्तवेदार्थज्ञानवतःकर्माधिकारे प्रमाणमस्तीत्याह— **तच्च नेति**। यद्यपि चाध्ययनविधिप्रयुक्त्या वेदान्तविचारोऽपि कृतो गुरुकुल एवतथाऽपि न समस्तवेदार्थज्ञानवतोऽधिकारः। उपासनासाध्यस्य ब्रह्मसाक्षात्कारस्य पृथग्भावादित्याह— **श्रुतज्ञानेति**।श्रुताद्गुरुकुले विचारिताद्वाक्यात्कर्मानुष्ठानोपयोगि यज्ज्ञानं तावन्मात्रेण कर्मण्यधिक्रियते न ब्रह्मसाक्षात्कारफलमुपासनमपेक्षते ^(३)व्यतिरेकाभावादित्यर्थः। अध्ययनविधिव्यापारोपरमेऽनुष्ठेयं तथाभूतंब्रह्मोपासनमेव नास्ति,मानाभावादिति न वक्तव्यमित्याह— **उपासनं चेति**। एतच्च कर्ममीमांसान्यायाङ्गीकारमात्रेणोक्तम्। वस्तुतश्चश्रोतव्यविधिप्रयुक्त एवोपनिषद्विचारारम्भो भिन्नाधिकारः। कर्मकाण्डविचारोऽप्युत्तरविधिप्रयुक्त एवेति ^(४)प्रकटार्थेप्रतिष्ठितम्।

वनमाला

सञ्चितकर्मक्षयासम्भवाज्ज्ञानापेक्ष एव मोक्षो न तन्निरपेक्ष इति भावः। उपनिषदर्थज्ञानस्यापि कर्मशेषत्वात्कर्मसाध्यएव मोक्ष इत्युक्तमनूद्य निराकरोति— **यच्चोक्तमित्यादिना। श्रुतज्ञानेति।** गुरुकुले वेदान्तजनितं ज्ञानं श्रुतज्ञानम्,तस्य कर्मशेषत्वेऽपि तदतिरिक्तोपासनस्य मोक्षसाधनस्य सत्त्वान्न कर्मसाध्यो मोक्ष इत्यर्थः। ननु “वेदः कृत्स्नोऽधिगन्तव्यः” इति वचनाद्यथा श्रुतज्ञानं कर्माधिकारिविशेषणतया कर्मशेषस्तथा मननाद्यात्मकमुपासनमपि तच्छेषोऽस्त्विति शङ्कां वारयति— **श्रुतज्ञानमात्रेण हीति।** मात्रपदव्यवच्छेद्यमाह— **नोपासनमपेक्षत इति।** मानाभावादितिशेषः। ननु श्रुतज्ञानादर्थान्तरभूतमुपासनं वेदान्तेषु मोक्षफलकत्वेन न क्वापि विधीयते, अतो नोपासनसाध्यो मोक्षइति वदन्तं प्रत्याह— **उपासनं चेति**। “मन्तव्यो निदिध्यासितव्यः” इत्युपासनविधानानन्तरमुपसंहारे “एतावदरेखल्वमृतत्वम्” इति श्रवणादमृतत्वसाधनतया तत्रोपासनविधिः प्रतीयत इति भावः। ननु मननादिरूपमुपासनमपिश्रुतज्ञानान्नातिरिच्यते ब्रह्मप्रत्ययत्वाविशेषादिति; नेत्याह— **अर्थान्तरप्रसिद्धिश्च स्यादिति।** मनननिदिध्यासनयोर्ब्रह्मप्रत्ययत्वेऽपि श्रुतज्ञानादर्थान्तरत्वं प्रसिद्धमेव भवति, तयोर्विजातीयत्वात्पृथग्विधानाच्चेत्यर्थः। एतदेव विवृणोति—

——————————  

१. श्रुतज्ञानव्यतिरेकादिति— अनेनोपनिषदर्थोऽपि समावर्तनात्पूर्वं श्रोतव्यः स्वाध्यायविधेः अर्थावबोध—पर्यन्तत्वात् उपनिषदामपि स्वाध्यायान्तःपातात्। ततश्च गृहस्थानां वेदान्तविचारेऽधिकारः अत्रभाष्यकारैरेव स्पष्टमभिहितः। मनननिदिध्यासनयोस्तु संन्यासिनामेवाधिकार इति च। इदं मीमांसकमतेनोक्तम्? वस्तुतस्तु स्वाध्यायविधेरक्षरग्रहणान्तत्वमेव अर्थविचारस्तु क्रतुविधिप्रयुक्तः। तत्र चशमादिषट्कान्तर्गतोपरतेः संन्यासरूपत्वात् संन्यासिनामेव वेदान्तश्रवणेऽप्यधिकार इत्युक्तं भवति।अयमेवार्थः प्रकटार्थे विचारितः। अस्मिन्पक्षे गृहस्थानां वेदान्तविचारेऽधिकारः कथमिति चेत्।आचार्यैर्विधुराधिकरणे विधुराणां “प्रतिषेधाभावमात्रेणाप्यर्थिनमधिकरोति श्रवणादिषु” इत्युक्तत्वात्सर्वेषां गृहिणां तत्राधिकारः सम्भवति।

२. अपेक्षते— अनेन समावर्तनात् प्रगूर्ध्वं वा वेदान्तश्रवणं सर्वेषामावश्यकमिति सूच्यते।

३. उपासनाभावे विचाराभावरूपव्यतिरेकाभावात्।

४. प्रकटार्थे प्रतिपादितमिति— तथा हि (ब्र०सू० १.१.१) स्वाध्यायस्य भाव्यताश्रुतेः नार्थावबोधस्यभाव्यता कल्पनीया, श्रुतहान्यश्रुतकल्पनाप्रसङ्गात्। न च साक्षात्पुरुषार्थताभावात् स्वाध्यायस्यअभाव्यता, अर्थावबोधेऽपि समानत्वात्। न चैवं विचारानारम्भः अधीतवेदेनाधिगताधिकाराउत्तरविधय एव स्वविषयसन्देहव्युदासाय विचारमारप्स्यन्ते। न च विचारायासं विना उपदेशादेवनिर्णयसम्भवः। तस्मान्न विचारः स्वाध्यायविधिप्रयुक्तः अपि तु श्रोतव्यविधिप्रयुक्तः इति।

 एवं तर्हि विद्यासव्यपेक्षेभ्यः कर्मभ्यः स्यान्मोक्षः। विद्यासहितानां च कर्मणां भवेत्कार्यान्तरारम्भसामर्थ्यम्।यथा स्वतो मरणज्वरादिकार्यारम्भसामर्थ्यानामपि विषदध्यादीनां मन्त्रशर्करादिसंयुक्तानां कार्यान्तरारम्भसामर्थ्यम्,एवं विद्यासहितैः कर्मभिर्मोक्ष आरभ्यत इति चेत्। न। आरभ्यस्यानित्यत्वादित्युक्तो दोषः। वचनादारभ्योऽपिनित्य एवेति चेत्। न। ज्ञापकत्वाद्वचनस्य। वचनं नाम यथाभूतस्यार्थस्य ज्ञापकं नाविद्यमानस्य कर्तृ। न हिवचनशतेनापि नित्यमारभ्यते, आरब्धं वाऽविनाशि भवेत्।

आनन्दगिरिटीका

 केवलं कर्म मोक्षसाधनमिति पक्षं निरस्य विद्यासमुच्चितं मोक्षसाधनमिति पक्षान्तरमाशङ्कय निषेधति—**एवं तर्हीत्यादिना**। “न स पुनरावर्तते”इति वचनादारभ्योऽपि मोक्षो नित्य इति न शक्यं वक्तुम्। प्रसिद्धपदार्थयोग्यत्वमुपादाय वचनस्य संसर्गज्ञापकत्वात्। न चारभ्यस्य नित्यत्वे योग्यत्वं प्रसिद्धम्। अन्यथा वचनस्यकारकत्वप्रसङ्गात्। ^(१)“अन्धो मणिमविन्दत्” इत्यादिष्वपि योग्यताकल्पनप्रसङ्गादित्याह— **न ज्ञापकत्वादित्यादिना।**

वनमाला

**श्रोतव्य इत्युक्त्वेति। मनननिदिध्यासनयोश्चेति।** चकारोऽवधारणार्थः सन् प्रसिद्धपदेन सम्बध्यते। वस्तुतस्तु श्रुतज्ञानस्यापि नास्ति कर्मशेषत्वे मानम्। न चाध्ययनविधिबलाद्गुरुकुले सम्पादितसमस्तवेदार्थज्ञानमध्यपातिनःतस्यापि कर्मज्ञानवत्कर्माङ्गत्वं प्रतीयते इत्युक्तमिति वाच्यम्; अध्ययनविधेरक्षरावाप्तिमात्रफलकत्वेनार्थावबोधपर्यन्तत्वासिद्धेः। न च तथा सति विचारविध्यभावात्पूर्वोत्तरमीमांसयोरप्रवृत्तिप्रसङ्ग इति वाच्यम्; अर्थज्ञानंविनाऽनुष्ठानासम्भवेन तत्तत्क्रतुविधिभिरेव पूर्वमीमांसाप्रवृत्त्युपपत्तेः उत्तरमीमांसाप्रवृत्तेः श्रोतव्यविधिप्रयुक्तत्वस्यब्रह्मजिज्ञासासूत्रे स्फुटत्वात्, “विद्वान्यजते” इति वचनस्य कर्मकाण्डगतस्य प्रकृततत्तत्कर्मविद्वत्तामात्रपरत्वेनात्मविद्वत्तापरत्वाभावात् आत्मज्ञानस्य कर्मानुष्ठानप्रतिकूलतया वक्ष्यमाणत्वेन तच्छेषत्वानुपपत्तेश्च, “आम्नायस्यक्रियार्थत्वात्—” इत्यादिवृद्धवचनजातस्य कर्मविचारप्रकरणगतत्वेन कर्मकाण्डमात्रविषयताया समन्वयसूत्रेस्पष्टत्वाच्च। तस्माच्छ्रुतज्ञानमपि न कर्मशेषः। अत एवात्मज्ञानफलश्रवणमर्थवाद इति शङ्कापि निरालम्बनेतिबोध्यम्। इत्थं केवलकर्मभ्यः परं श्रेयः इति पक्षं निरस्य कर्मं प्रधानं विद्या चोपसर्जनमिति समुच्चयपक्षमुत्थापयति—

**एवं तर्हीति**। ननु नित्यस्य मोक्षस्य कर्मारभ्यत्वं न सम्भवति, कार्यस्यानित्यत्वनियमादित्युक्ते कथं तस्य विद्यासहितकर्मकार्यत्वशङ्का? तत्राह— **विद्यासहितानां चेति**। चशब्दः शङ्कानिरासार्थः। विद्यालक्षणसहकारिमहिम्नानित्यस्याप्यारम्भः सम्भवतीति भावः। **कार्यान्तरेति**। नित्यकार्येत्यर्थः। सहकारिसामर्थ्यात्कार्यवैचित्र्यमात्रेदृष्टान्तमाह— **यथेति**। यथा स्वतो मरणरूपकार्यारम्भसामर्थ्यवतोऽपि विषस्य मन्त्रसंयुक्तस्य पुष्टिरूपकार्यान्तरारम्भसामर्थ्यम्, यथा वा दध्नः समयविशेषे ज्वररूपकार्यारम्भसामर्थ्यंवतोऽपि तदा गुडशर्करादिसंयुक्तस्य तस्य तृप्तिमात्रारम्भसामर्थ्यम्, यथा वा वेत्रबीजस्य दावदग्धस्य कदल्यारम्भसामर्थ्यम्, एवं प्रकृतेऽपीत्यर्थः। अस्तु सहकारिवैचित्र्यात्कार्यवैचित्र्यम्, तावता आरभ्यस्यापि मोक्षस्यानित्यत्वप्रसङ्गदोषे किमागतमिति दूषयति— **नारभ्यस्येति।**“यत्कृतकं तदनित्यम्” इति न्यायविरोधान्नित्यस्यारम्भो न सम्भवतीत्यर्थः। “न स पुनरावर्तते”इति वचनादारभ्यस्यापि मोक्षस्य नित्यत्वमविरुद्धमिति शङ्कते—**वचनादिति**। वचनस्यानधिगतयोग्यार्थज्ञापकत्वेन पदार्थयोग्यतानाधायकत्वान्न वचनबलादारभ्यस्य नित्यत्वं सिध्यतीति दूषयति— **नेति**। संग्रहवाक्यं विवृणोति— **वचननामेत्यादिना**। ननु वचनमेवारभ्यस्य मोक्षस्य नित्यत्वं प्रति योग्यतामविद्यमानामप्याधाय पश्चान्नित्यत्वं तस्यज्ञापयतीति; नेत्याह— **नाविद्यमानस्य कर्त्रिति**। कुत इत्यत आह— **न हीति। नित्यमिति।** आत्मस्वरूपमिति शेषः।**आरब्धं वेति**। घटादीति शेषः। हि यस्माद्वचनशतेनापि नित्यस्यारम्भो लोके न दृश्यते तस्मान्नाविद्यमानस्य  
——————————  

१. अन्धो मणिमविन्दत्। तमनङ्गुलिरावयत्— इत्यादिकं तैत्तिरीयारण्यके (१-११) शुद्धचैतन्यप्रतिपादनप्रकरणे दृश्यते। चैतन्यं सर्वेन्द्रियगुणानुगुण्यभजनशक्तिमत् ज्ञातव्यमित्यर्थः। एवमेव अपाणिपादो जवनो ग्रहीता इत्यपि व्याख्येयम्; ब्रह्मणः स्वकार्ये लौकिकसाधनानपेक्षेत्यर्थः(वेदभाष्ये)।

 **एतेन विद्याकर्मणोः संहतयोर्मोक्षारम्भकत्वं प्रत्युक्तम्। विद्याकर्मणी मोक्षप्रतिबन्धहेतुनिवर्तके इति चेत्।न; कर्मणः फलान्तरदर्शनात्। उत्पत्तिसंस्कारविकाराप्तयो हि फलं कर्मणो दृश्यते। उत्पत्त्यादिफलविपरीतश्च मोक्षः। गतिश्रुतेराप्य इति चेत्। “सूर्यद्वारेण” “तयोर्ध्वमायन्” इत्येवमादिगतिश्रुतिभ्यः प्राप्यो मोक्ष इति चेत्। न।सर्वगतत्वाद्गन्तुभिश्चानन्यत्वादाकाशादिकारणत्वात्सर्वगतं ब्रह्म। ब्रह्माव्यतिरिक्ताश्च सर्वे विज्ञानात्मानः। अतोनाऽऽप्यो मोक्षः। गन्तुरन्यद्विभिन्नदेशं च भवति गन्तव्यम्। न हि येनैवाव्यतिरिक्तं यत्तत्तेनैव गम्यते। तदनन्यत्वप्रसिद्धिश्च, “तत्सृष्ट्वा तदेवानुप्राविशत्” “क्षेत्रज्ञं चापि मां विद्धि” इत्येवमादिश्रुतिस्मृतिशतेभ्यः।**

 गत्यैश्वर्यादिश्रुतिविरोध इति चेत्। अथापि स्याद्यद्यप्राप्यो मोक्षस्तदा गतिश्रुतीनां, “स एकधा” “स यदि

आनन्दगिरिटीका

 कर्मप्रधानं विद्या चोपसर्जनमिति समुच्चयं निरस्य समसमुच्चयेऽप्यतिदिशति— **एतेनेति।** अनित्यत्वादिदोषप्रसङ्गेनेत्यर्थः। **मोक्षेति।** मोक्षस्य प्रतिबन्धहेतुरविद्याऽधर्मादिस्तन्निवर्तके विद्याकर्मणी न स्वरूपोत्पादके। ततःस्वरूपावस्थानस्य नित्यत्वम्। प्रध्वंसस्य च कृतकस्यापि नित्यत्वं प्रसिद्धमित्यर्थः। “भिद्यते हृदयग्रन्थिः” इत्यादिश्रुतेः केवलविद्यासाध्यैवाविद्यानिवृत्तिः न तत्र विद्यायाः सहकार्यपेक्षा कर्मफलं त्वन्यदेव प्रसिद्धमित्याह— **न कर्मणइति**। उत्पत्तिः पुरोडाशादेः। संस्कारो व्रीह्यादेः। विकारः सोमस्य। आप्तिर्वेदस्य। कर्मफलं प्रसिद्धम्। आत्मस्वरूपस्य तु मोक्षस्यानादित्वादनाधेयातिशयत्वादविकार्यत्वान्नित्याप्तत्वाच्च कर्मफलाद्वैपरीत्यमित्यर्थः। **गतिश्रुतेरिति**। अर्चिरादिगतिश्रवणाद्ब्रह्माण्डाद्वहिःस्थितब्रह्मप्राप्तिर्मोक्षः। ततो नित्याप्तत्वमसिद्धमित्यर्थः। गत्वाप्राप्तिः किं संयोगलक्षणा तादात्म्यलक्षणा वा, नोभयथाऽपीत्याह— **न सर्वगतत्वादिति**।

 गत्यादिश्रुतेस्तात्पर्यं शङ्कापूर्वकं दर्शयति— **गत्यैश्वर्येत्यादिना**। समुच्चयमभ्युपगम्य कर्मकार्यं किञ्चिन्मोक्षे

वनमाला

कर्त्रिति योजना। अन्यथा “अन्धो मणिमविन्दत्” इत्यादावपि वचनबलादेव योग्यताप्रसङ्ग इति भावः।समसमुच्चयपक्षमप्यतिदेशेन निराकरोति— **एतेनेति**। अनित्यत्वप्रसङ्गेनेत्यर्थः।

 प्रतीचो ब्रह्मत्वरूपमोक्षस्य नित्यत्वेन समुच्चयाजन्यत्वेऽपि तदावारकाविद्यानिवृत्तिहेतुत्वमेव समुच्चयस्यास्त्विति शङ्कते— **विद्याकर्मणी इति**। आवरणरूपप्रतिबन्धहेतोरविद्याया निवृत्तौ विद्यामात्रस्यैवापेक्षितत्वेनकर्मणोऽनपेक्षितत्वान्न समुच्चयाधीना मुक्तिरिति मत्वाऽऽह— **नेति**। कर्मणामविद्यानिवृत्त्यपेक्षया फलान्तरस्यैव लोकेप्रसिद्धत्वाच्च न प्रतिबन्धहेतुनिवृत्तौ कर्मापेक्षेत्याह— **कर्मण इति**। तदेव विवृणोति— **उत्पत्तीति**। उत्पत्तिःपुरोडाशादेः, संस्कारो व्रीह्यादेः, विकारः सोमस्याभिषवलक्षणः, आप्तिः पयसः, इत्येवं कर्मणः फलं प्रसिद्धमित्यर्थः।ननु यद्यविद्यानिवृत्तौ न कर्मापेक्षा, कर्मफलं चोत्पत्त्यादिकमेव, तर्हि ब्रह्मस्वरूपमोक्षस्यैवोत्पत्त्याद्यन्यतमत्वमस्तु;नेत्याह— **उत्पत्त्यादिफलविपरीतश्चेति।** ब्रह्मस्वरूपस्य तु मोक्षस्यानादित्वादनाधेयातिशयत्वादविकार्यत्वान्नित्याप्तत्वाच्च कर्मफलवैपरीत्यम्; एतेषां हेतूनां श्रुतिसिद्धत्वाच्च नासिद्धिशङ्का कार्येति भावः। प्रत्यगात्मतया नित्यप्राप्तस्यापि ब्रह्मणो गतिश्रुतिमवलम्ब्य प्राप्यत्वमाशङ्कते— **गतीति**। शङ्कां विवृण्वन्गतिश्रुतीरुदाहरति— **सूर्येति।** विरजा निष्कल्मषा ब्रह्मविद इत्यर्थः। **तयेति।** सुषुम्नाख्यया नाड्येत्यर्थः। आदिपदात् “तेऽर्चिषमभिसम्भवन्ति”इत्यादिश्रुतयो गृह्यन्ते। गतिश्रुतीनामन्यविषयत्वमभिप्रेत्य परब्रह्मणो गतिप्राप्यत्वं निराकरोति— **न, सर्वगतत्वादिति**। लोके गन्तुः सकाशादन्यस्य परिच्छिन्नस्य च प्राप्यता प्रसिद्धा; ब्रह्मणस्तु तदुभयाभावान्न प्राप्यतेत्यर्थः। सर्वगतत्वंसाधयति— **आकाशादीति**। ब्रह्मणो गन्तृभिर्जीवैरभिन्नत्वं विवृणोति— **ब्रह्माव्यतिरिक्ताश्चेति**। चकारोऽवधारणे।**तेनेति**। सर्वगतत्वादिनेत्यर्थः। ननु यदि सर्वगतं गन्तुरनन्यच्च न प्राप्यम्, तर्हि कीदृशं गन्तव्यम्? अत आह—**गन्तुरिति**। अनन्यस्य गन्तव्यत्वाभावमनुभवेन साधयति— **न हि येनैवेति**। गन्तृभिरनन्यत्वं साधयति—**तदनन्यत्वप्रसिद्धिश्चेति।** तस्य ब्रह्मणो गन्तृभिरनन्यत्वं च श्रुत्यादिभ्यः सिध्यतीत्यर्थः। ब्रह्मण एव जीवभावेनप्रवेशश्रवणात्क्षेत्रज्ञस्य जीवस्य ब्रह्मत्वश्रवणाच्चेत्यर्थः। “अहं ब्रह्म” इत्यादिश्रुतयः “आत्मनो ब्रह्मणो भेदमसन्तं कःकरिष्यति” इत्यादिस्मृतयश्च आदिपदग्राह्या विवक्षिताः। गतिश्रुतीनां गतिं पृच्छति— **गत्यैश्वर्यादीति।** यथा

पितृलोककामो भवति”“स्त्रीभिर्वा यानैर्वा”इत्यादिश्रुतीनां च कोपः स्यादिति चेत्। न। कार्यब्रह्मविषयत्वात्तासाम्। कार्ये हि ब्रह्मणि स्त्र्यादयः स्युर्न कारणे “एकमेवाद्वितीयं” “यत्र नान्यत्पश्यति” “तत्केन कं पश्येत्”इत्यादिश्रुतिभ्यः। विरोधाच्च विद्याकर्मणोः समुच्चयानुपपत्तिः। प्रविलीनकर्त्रादिकारकविशेषतत्त्वविषया हि विद्यातद्विपरीतकारकसाध्येन कर्मणा विरुध्यते। न ह्येकं वस्तु परमार्थतः कर्त्रादिविशेषवत्तच्छून्यं चेत्युभयथा द्रष्टुंशक्यते। अवश्यं ह्यन्यतरन्मिथ्या स्यादन्यतरस्य च मिथ्यात्वप्रसङ्गे युक्तं यत्स्वाभाविकाज्ञानविषयस्य द्वैतस्यमिथ्यात्वम्, “यत्र हि द्वैतमिवि भवति” “मृत्योः स मृत्युमाप्नोति” “अथ यत्रान्यत्पश्यति तदल्पम्”“अन्योऽ-

आनन्दगिरिटीका

न सम्भवतीत्युक्तम्। सोऽपि न सम्भवतीत्याह— **विरोधाच्चेत्यादिना**। यदि कर्त्रादिकारकभेदस्य सत्यत्वांशमपबाध्य

वनमाला

ब्रह्मविदो गतिः श्रूयते तथा तस्यैश्वर्यमपि श्रूयते, ब्रह्मणो नित्यप्राप्तत्वाद्यथा तस्य प्राप्यता न सम्भवति तथापरब्रह्मविदो मुक्तस्य निरुपाधिकत्वादैश्वर्यमपि न सम्भवति; ततश्च तुल्यन्यायत्वादैश्वर्यश्रुतीनामपि गतिप्रश्नइति मन्तव्यम्। प्रश्नं प्रपञ्चयति— **अथापि स्यादिति**। गतिश्रुतयः पूर्वमुदाहृता इत्याशयेनैश्वर्यश्रुतीरुदाहरति— **स एकधेत्यादिना**। “स एकधा भवति त्रिधा भवति” इत्यादिश्रुतिर्मुक्तस्यानेकशरीरयोगं दर्शयति; “स यदिपितृलोककामो भवति” इत्यादिश्रुतिस्तु मुक्तस्य सङ्कल्पमात्रसमुत्थान्पित्रादिभोगान्दर्शयति; तथा “स्त्रीभिर्वा”इत्यादिश्रुतिरपि तस्यैश्वर्यमावेदयतीत्यर्थः। “कार्यं बादरिः” इत्यधिकरणन्यायेन तासां श्रुतीनां गतिमाह— **न कार्येति।** ननु सगुणब्रह्मोपासकस्य सत्यलोकस्थकार्यब्रह्मप्राप्तिविषयास्ताः श्रुतयो न निर्गुणब्रह्मविदः परब्रह्मप्राप्तिविषया इत्यत्र किं विनिगमकमित्याशङ्क्याह— **कार्ये हीति**। कार्ये हिरण्यगर्भाख्ये ब्रह्मणि प्राप्ते सति तल्लोकेस्त्र्यादयो विषयाः सन्ति, न कारणत्वोपलक्षिते निर्गुणविद्याप्राप्ये विशुद्धे ब्रह्मणि विषयाः सन्ति, विद्यया अविद्यातत्कार्यजातस्य सर्वस्य निवृत्तत्वात् निर्गुणमुक्तस्य निरुपाधिकत्वेन भोक्तृत्वायोगाच्चेत्यर्थः। कार्यब्रह्मलोकेस्त्र्यादिविषयाः सन्तीत्यत्र “स यदि स्त्रीलोककामो भवति सङ्कल्पादेवास्य स्त्रियः समुत्तिष्ठन्ति” इत्यादिश्रुतिप्रसिद्धिद्योतनार्थो हिशब्दः। परममुक्तौ भोगाभावे मानमाह— **एकमेवेत्यादिना**। सजातीयविजातीयस्वगतभेदरहित्तं ब्रह्मेत्यर्थः।**यत्रेति**। अन्योऽन्यत्पश्यतीत्येवमात्मकं प्रसिद्धं द्वैतं यत्र वस्तुतो नास्ति स भूमेत्यर्थः। **तत्केनेति**। तत्तदा विदेहकैवल्यसमये केन करणेन कं विषयं पश्येदित्यर्थः। एतेन निर्गुणविद्याप्रकरणगतानाम् “स एकधा भवति” “स्त्रीभिर्वा यानैर्वा”इत्याद्यैश्वर्यश्रुतीनां सगुणमुक्तविषयत्वकल्पनमयुक्तमिति शङ्कापि निरस्ता, परममुक्तौ भोगासंभवस्य “तत्केन कम्”इत्यादिश्रुतिसिद्धत्वात्, “मात्रासंसर्गस्त्वस्य भवति” इत्यादिश्रुत्या मुक्तस्य सर्वोपाध्यभावप्रतिपादनेन विषयभोगासम्भवाच्च। तथा चैश्वर्यश्रुतीनां प्रकरणे निवेशासम्भवात्कार्यब्रह्मप्राप्तानामैश्वर्यसम्भवाच्च सामर्थ्यानुसारेणप्रकरणमुल्लङ्घय सगुणविद्याशेषत्वकल्पनाद्वारा सगुणमुक्तविषयत्वकल्पनं युक्तमेवेति। एवमविद्यानिवृत्तौ कर्मणामनुपयोगाद्ब्रह्मभावलक्षणमोक्षस्य कर्मसाध्यत्वाभावाच्च मुक्तौ विद्यैव हेतुर्न विद्याकर्मणोः समुच्चय इतिप्रतिपादितम्। इदानीं समुच्चयासम्भवे हेत्वन्तरमाह— **विरोधाच्चेति**। विरोधमेव प्रपञ्चयति— **प्रविलीनेति।**कर्त्रादिकारकलक्षणा विशेषाः प्रविलीना यस्मिन्ब्रह्मणि तत्तथा निर्विशेषमिति यावत्। तादृशब्रह्मविषया विद्यायथोक्तब्रह्मविपरीतेन कर्त्रादिकारकजातेन साध्यं यत्कर्मं तेन विरुध्यते। हि प्रसिद्धमेतदित्यर्थः। ननु ब्रह्मणोनिर्विशेषत्वे सिद्धे तद्विषयविद्यया कर्त्रादिद्वैतबाधावश्यंभावात्कर्मानुष्ठानं न सम्भवतीति विद्याकर्मणोविरोधः स्यात्,न तु तत्सिद्धमित्याशङ्क्य तस्य निर्विशेषत्वं साधयति— **न** **ह्येकमित्यादिना**। ब्रह्मणो जगदुपादानत्वश्रुत्यनुरोधेनकर्त्रादिसकलद्वैतास्पदत्वं प्रतीयते “नेति नेति” इत्यादिनिषेधश्रुतिभिस्तस्य सर्वविशेषशून्यत्वं च प्रतीयते; न चैकंवस्तु परमार्थत उभयवत्तया प्रमाणतो निश्चेतुं शक्यत इत्यर्थः। तत्र विरोधादिति युक्तिसूचनार्थो हिशब्दः। ततःकिम्? तत्राह— **अवश्यं हीति**। लोके पुरोवर्तिनि प्रतीतयोः रजतत्वशुक्तित्वयोर्विरुद्धयोरन्यतरस्य मिथ्यात्वदर्शनादितिहिशब्दर्थः।नन्वन्यतरस्य मिथ्यात्वावश्यंभावेऽपि ब्रह्मणो निर्विशेषत्वमेव मिथ्याऽस्तु; तत्राह— **अन्यतरस्य चेति**। स्वाभाविकमनादि यदज्ञानं तद्विषयस्य तद्विषयब्रह्मकार्यस्य द्वैतस्य स्वकारणाज्ञानसहितस्य यन्मिथ्यात्वं तद्युक्तमित्यर्थः। द्वैतस्य मिथ्यात्वे मानमाह— **यत्र हीत्यादिना**। यत्राविद्याकाले द्वैतशब्दितं जगल्लब्धात्मकं भवति,

सावन्योऽहमस्मि”“उदरमन्तरं कुरुते अथ तस्य भयं भवति”इत्यादिश्रुतिशतेभ्यः। सत्यत्वं चैकत्वस्य“एकधैवानुद्रष्टव्यम्”“एकमेवाद्वितीयम्”“ब्रह्मैवेदं सर्वम्”“आत्मैवेदं सर्वम्”इत्यादिश्रुतिभ्यः। न च सम्प्रदानादिकारकभेदादर्शने कर्मोपपद्यते। अन्यत्वदर्शनापवादश्चविद्याविषये सहस्रशः श्रूयते। अतो विरोधो विद्याकर्मणोः। अतश्चसमुच्चयानुपपत्तिः।

 तत्र यदुक्तं संहताभ्यां विद्याकर्मभ्यां मोक्ष इति। अनुपपन्नं तत्। विहितत्वात्कर्मणां श्रुतिविरोध इति चेत्। यद्युपमृद्य कर्त्रादिकारकविशेषमात्मैकत्वविज्ञानं विधीयते सर्पादिभ्रान्तिविज्ञानोपमर्दकरज्ज्वादिविषयविज्ञानवत्,तर्हि प्राप्तः कर्मविधिश्रुतीनां निर्विषयत्वाद्विरोधः। विहितानि च कर्माणि। स च विरोधो न युक्तः प्रमाणत्वाच्छ्रुतीनामिति चेन्न पुरुषार्थोपदेशपरत्वाच्छ्रुतीनाम्।

आनन्दगिरिटीका

 ब्रह्मज्ञानमुपदिश्यते तदा मिथ्यार्थत्वात्कर्मविधीनामप्रामाण्यं स्यादित्याह— **विहितत्वादिति**। शङ्कां विवृणोति— **यदीत्यादिना**। अध्ययनविधिगृहीतानां श्रुतीनां पुरुषार्थोपदर्शकत्वेन प्रामाण्यं वक्तव्यम्। न तु भेदस्य सत्यत्वेन।ततः प्रसिद्धिसिद्धं कारकादिभेदमर्थक्रियासमर्थमादाय प्रवृत्तानां प्रामाण्यं न विरुध्यत इत्याह— **न पुरुषार्थेति**।

वनमाला

तदा इतर इतरं पश्यतीति श्रुत्यर्थः। श्रुताविवकारो मिथ्यात्ववाची, न सादृश्यवाची, उपमेयानुपलम्भादितिभावः। य इह ब्रह्मणि नानाभूतं वस्तुतः कल्पितं जगत्परमार्थं पश्यति, स मृत्योर्मरणान्मृत्युं मरणमेव प्राप्नोतीतिद्वैतसत्यत्वदर्शिनोऽनर्थं परम्पराप्राप्त्यभिधानादपि तस्य मिथ्यात्वमेव युक्तमित्यर्थः। अथ भूमलक्षणोक्त्यनन्तरंतद्विपरीतस्याल्पस्य लक्षणमुच्यते भूमलक्षणदार्ढ्याय— यत्र जगति अन्यदन्यः पश्यति तदल्पम्; अतो यत्र दर्शनादिद्वैताभावस्तस्य भूमरूपता युक्तेत्यर्थः; द्वैतस्याल्पत्वात्स्वप्नद्वैतवन्मिथ्यात्वमिति भावः। यः परमेश्वरमन्योऽसावन्योऽहमस्मीति चिन्तयति स न परमात्मनस्तत्त्वं वेदेति श्रुत्या जीवस्य परमात्माभेदविरोधिसंसारलक्षणद्वैतस्यमिथ्यात्वमवगम्यत इति भावः। यस्तु स्वस्येश्वरादल्पमपि भेदं पश्यति, तस्य तदानीमेव भयं भवतीति श्रुत्याजीवेश्वरभेदोपलक्षितस्य जगतो मिथ्यात्वं भातीति भावः। “सर्वं तं परादाद्योऽन्यत्रात्मनः सर्वं वेद” इत्यादिश्रुतिसंग्रहार्थमादिपदम्। एकत्वशब्दितस्य निर्विशेषब्रह्मणः सत्यत्वं च युक्तमित्यत्र हेतुत्वेन श्रुतीरुदाहरति— **एकधैवेति**।एकरूपेणैव ब्रह्म आचार्योपदेशमनु साक्षात्कर्तव्यमित्यर्थः। अत्रैकरूपत्वं निर्विशेषचैतन्यरूपत्वम्, “प्रज्ञानघन एव”इति वाक्यशेषदर्शनादिति भावः। “ब्रह्मैवेदं सर्वम्” इति सामानाधिकरण्यं ब्रह्मव्यतिरेकेण सर्वं वस्तुतो नास्ति;ततश्च ब्रह्म निर्विशेषमित्येतदभिप्रायकम्; एतदभिप्रायकत्वं चास्य सामानाधिकरण्यस्य भाष्यकारैर्द्युभ्वाद्यधिकरणेप्रपञ्चितम्; नेह विस्तरभयात्तल्लिख्यते। सर्वमित्यादीत्यादिपदेन “सत्यं ज्ञानमनन्तं ब्रह्म” “तत्सत्यमित्याचक्षते” “तत्सत्यं स आत्मा” इत्यादिश्रुतयो गृह्यन्ते। ननूक्तरीत्या सर्वस्य दृश्यजातस्य चिदेकरसे ब्रह्मण्यध्यस्तयासर्वाधिष्ठानभूतब्रह्मतत्त्वविद्यया सर्वस्य द्वैतस्य बाधितत्वाद्वस्तुतो जगद्भेदादर्शनेऽपि विदुषः कर्मानुष्ठानं कुतो नसम्भवति, यतो विद्याकर्मणोर्विरोधो भवेदित्याशङ्क्याह— **न चेति**। सम्प्रदानं कर्मण्युद्देश्या देवता। कर्तृकरणादिसंग्रहार्थमादिपदम्। स्वप्नवज्जगति मायामात्रत्वनिश्चये सति न प्रवृत्तिरुपपद्यत इति भावः। रज्जुतत्त्वसाक्षात्कारेणरज्जावध्यतसर्पस्येव ब्रह्मतत्त्वसाक्षात्कारेण ब्रह्मण्यभ्यस्तद्वैतस्योपमर्दे युक्तिसिद्धे श्रुतयोऽपि सन्तीत्याह— **अन्यत्वदर्शनापवादश्चेति**। अधिष्ठानयाथात्म्यज्ञानस्याध्यासनिवर्तकत्वनियमदर्शनरूपयुक्तिसमुच्चयार्थश्चकारः। विद्याविषये ब्रह्मणि विद्यासामर्थ्याद्द्वैतदर्शनबाधः “तत्केन कं पश्येत्” इत्यादिश्रुतिषूपलभ्यत इत्यर्थः। तदुक्तंसूत्रकारेण “उपमर्दं च”इति। विद्यया कर्मसाधनकारकजातस्योपमर्दं वाजसनेयिन आमनन्तीति सूत्रार्थः। **अतइति**। कर्मसाधनानां विद्ययोपमर्दितत्वादित्यर्थः। **अतश्चेति**। विरोधाच्चेत्यर्थः। समुच्चयानुपपत्तौ फलितमाह—**अत्र यदुक्तमिति**। मोक्ष इत्यनुपपन्नमित्यनन्तरं तदयुक्तमित्यपि क्वचित्पाठो दृश्यते। तदानीमित्थं योजना— संहताभ्यांविद्याकर्मभ्यां मोक्ष इति कृत्वा केवलविद्याया मोक्षहेतुत्वमनुपपन्नमिति यदुक्तं तदयुक्तमिति।

 द्वैतस्य मिथ्यात्वे कर्मश्रुतीनामप्रामाण्यं स्यादिति शङ्कते— **विहितत्वादिति**। शङ्कां विवृणोति— **यद्युपमृद्येत्यादिना**। उपमर्दों मिथ्यात्वबोधनम्। विधीयते उपदिश्यते। **सर्पादीति**। रज्जौ सर्पोऽयमिति भ्रान्तं प्रति

 विद्यापदेशपरा तावच्छुतिः संसारात्पुरुषो मोक्षयितव्य इति संसारहेतोरविद्याया विद्यया निवृत्तिःकर्तव्येति विद्याप्रकाशकत्वेन प्रवृत्तेति न विरोधः। एवमपि कर्त्रादिकारकसद्भावप्रतिपादनपरं शास्त्रं विरुध्यत एवेतिचेन्न। यथाप्राप्तमेव कारकास्तित्वमुपादायोपात्तदुरितक्षयार्थं कर्माणि विदधच्छास्त्रं मुमुक्षूणां फलार्थिनां च फलसाधनंन कारकास्तित्वे व्याप्रियते। उपचितदुरितप्रतिबन्धस्य हि विद्योत्पत्तिर्नावकल्पते। तत्क्षये च विद्योत्पत्तिः स्यात्ततश्चअविद्यानिवृत्तिस्तत आत्यन्तिकः संसारोपरमः।

 अपि चानात्मदर्शिनो ह्यनात्मविषयः कामः। कामयमानञ्च करोति कर्माणि। ततस्तत्फलोपभोगाय

आनन्दगिरिटीका

 संग्रहवाक्यं विवृणोति— **विद्योपदेशपरा तावदित्यादिना**।

 पूर्वं सत्यमिथ्याविषयत्वेन विद्याकर्मणोर्विरोधमादाय समुच्चयो निरस्तः। इदानीं काम्यकामिविषयत्वेनविरोधमाह—**अपि चेत्यादिना**।

वनमाला

मिथ्यैव सर्पो न वस्तुतः सर्पोऽस्ति रज्जुरेवैषेत्याप्तेन यथा रज्जुतत्त्वविषयकं विज्ञानमुपदिश्यते तथेत्यर्थः।शुक्त्यादिसंग्रहार्थं द्वितीयमादिपदम्। प्रथमं तु रजतादिसंग्रहार्थमिति विभागः। **निर्विषयत्वादिति**। सत्यविषयरहितत्वादित्यर्थः। कल्पितद्वैतस्य रज्जुसर्पादेरिव कार्याक्षमत्वादिति भावः। विहितत्वादिति हेतुरपि प्रतिपन्नइत्याह—**विहितानि चेति**। कर्मश्रुतिविरोधापादने इष्टापतिं वारयति— **स चेति**। तथा च द्वैतसापेक्षकर्मश्रुतीनामद्वैत ब्रह्मबोधकविद्याश्रुतीनां च परस्परविरोधादप्रामाण्यप्रसङ्ग इति भावः। विद्याकर्मश्रुतीनां परस्परमविरोधेनपुरुषार्थोपदेशमात्रे प्रवृत्तत्वान्नाप्रामाण्यप्रसङ्ग इति समाधत्ते— **नेत्यादिना**। तत्र प्रथमं विद्याश्रुतीनां कर्मश्रुत्यविरुद्धपुरुषार्थोपदेशे प्रवृत्तिं दर्शयति— **विद्योपदेशेति।** विद्योपदेशपरा तावच्छ्रुतिर्विद्याप्रकाशकत्वेन प्रवृत्तेति सम्बन्धः।श्रुतौ विद्यानिरूपणस्य प्रयोजनमाह— **संसारहेतोरिति। कर्तव्येतीति।** अत्रेतिपदानन्तरं कृत्वेति शेषः। संसारहेत्वविद्यानिवर्तिकां विद्यां प्रकाशयन्त्याः श्रुतेराशयं दर्शयति— **संसारादिति**। तथा च मुमुक्षोर्मोक्षसाधनविद्यालक्षणपुरुषार्थोपदेशाय प्रवृत्ता विद्याश्रुतिः, अतो न विद्याश्रुतेः कर्मश्रुत्या विरोध इत्यर्थः। इदानीं विद्याश्रुत्यविरुद्धपुरुषार्थोपदेशपरत्वं कर्मश्रुतीनामाशङ्कापूर्वकं दर्शयति— **एवमपीत्यादिना**। एवमपीत्यस्य विद्याश्रुतेः कर्मश्रुत्याविरोधाभावेऽपीत्यर्थः। **विरुध्यत एवेति**। द्वैतसत्यत्वापहारिण्या विद्याश्रुत्या तत्सत्यत्वपरा कर्मश्रुतिर्विरुध्यतएवेति शङ्कार्थः। श्रेयःसाधनरूपपुरुषार्थोपदेशपरायाः कर्मश्रुतेः कारकादिद्वैतास्तित्वेऽपि तात्पर्याभावान्न विरोधइति परिहरति— **न, यथाप्राप्तमेवेति**। भ्रान्तिप्राप्तमेवेत्यर्थः। **फलेति**। स्वर्गपश्वादिफलार्थिनां फलसाधनं चविदधच्छास्त्रमित्यर्थः। **व्याप्रियत इति।** गौरवादिति भावः। न च द्वैतस्य मिथ्यात्वे शुक्तिरूप्यादिवदर्थक्रियासामर्थ्याभावात्कारकादेः फलसाधनतादिकं न स्यादिति वाच्यम्; वियदादिप्रपञ्चस्यमिथ्यात्वेऽपि शुक्तिरजतादिवैलक्षण्येन यावत्तत्त्वज्ञानमर्थक्रियासामर्थ्याङ्गीकारात्। इदं चारम्भणाधिकरणादौ प्रपञ्चितं तत्रैवानुसन्धेयमितिभावः। ननु मुमुक्षूणां मोक्षसाधनीभूता विद्या शास्त्रेण विधातव्या न तु दुरितक्षयार्थं कर्माणि, विद्यायां मोक्षे वाउपात्तदुरितक्षयस्यानुपयोगादित्याशङ्क्याह— **उपचितेति। प्रतिबन्धस्य हीति।** प्रतिबन्धवतः पुंस इत्यर्थः। “ज्ञानमुत्पद्यते पुंसां क्षयात्पापस्य कर्मणः” इत्यादिशास्त्रप्रसिद्विद्योतनार्थो हिशब्दः। **ततश्चेति**। विद्योदयादित्यर्थः। चशब्दो विद्यायाः कर्मासमुच्चितत्वरूपकैवल्यार्थः। **तत आत्यन्तिक इति**। तथा च कर्मकाण्डस्य निःश्रेयसपर्यवसायिनो दुरितक्षयस्य स्वर्गादिफलस्य च साधनत्वेन कर्मणामुपदेशे तात्पर्यमिति कर्मश्रुतीनां पुरुषार्थोपदेशपरत्वंप्रदर्शितमिति बोध्यम्। एवं द्वैतमिथ्यात्वसाधनप्रसङ्गप्राप्तं विद्याकर्मश्रुतीनां परस्परविरोधं परिहृत्य प्रकृतायांविद्याकर्मणोः समुच्चयानुपपत्तौप्रकारान्तरेण विरोधं हेतुमाह— **अपि चेति**। विद्यावतः कर्मासम्भवं वक्तुं कर्मणःकाममूलत्वमाह्— **अनात्मदर्शिनो हीति**। अनात्मनि देहादावात्मत्वदर्शिनः स्वव्यतिरिक्तान्कामयितव्यपदार्थान्पश्यतस्तद्विषयः कामो भवति। हि प्रसिद्धमित्यर्थः। ततः किम्? तत्राह— **कामयमानश्च करोतीति**। तदुक्तं भगवताव्यासेन— “यद्यद्धि कुरुते जन्तुस्तत्तत्कामस्य चेष्टितम्”इति। कर्मणां संसारफलकत्वाच्च विदुषः कर्मानुष्ठानं न

शरीराद्युपादानलक्षणः संसारः।तद्व्यतिरेकेणाऽऽत्मैकत्वदर्शिनोविषयाभावात्कामानुपपत्तिरात्मनि चानन्यत्वात्कामानुपपत्तौ स्वात्मन्यवस्थानं मोक्ष इत्यतोऽपि विद्याकर्मणोर्विरोधः।

 विरोधादेव च विद्या मोक्षं प्रति न कर्माण्यपेक्षते। स्वात्मलाभे तु पूर्वोपचितप्रतिबन्धापनयद्वारेण विद्याहेतुत्वं प्रतिपद्यन्ते कर्माणि नित्यानीति। अत एवास्मिन्प्रकरण उपन्यस्तानि कर्माणीत्यवोचाम। एवं चाविरोधःकर्मविधिश्रुतीनाम्। अतः केवलाया एव विद्यायाः परं श्रेय इति सिद्धम्।

** एवं तर्ह्याश्रमान्तरानुपपत्तिः। कर्मनिमित्तत्वाद्विद्योत्पत्तेः। गार्हस्थ्ये च विहितानि कर्माणीत्यैकाश्रम्यमेव**।

आनन्दगिरिटीका

 समसमुच्चयं निरस्य गुणप्रधानभावेनापि समुच्चयं निरस्यति— **विरोधादेव चेति**। विद्या चेत्कर्माणिस्वफले नापेक्षते विरुद्धत्वात्त्रिदण्डिधर्मवदृतुगमनं कथं तर्हिविद्यासन्निधाने कर्मणां पाठ इत्यत आह— **स्वात्मलाभेत्विति**। कर्मणां विद्यासाधनत्वं श्रुत्वा गार्हस्थ्यमेवैकमनुष्ठेयमिति प्रत्यवतिष्ठन्ते कर्मजडाः—**एवं तहीति**। श्रुति-

वनमाला

सम्भवतीत्याशयेन कर्मफलं दर्शयति— **तत्फलेति। संसार इति।** कामिन इति शेषः। विद्यावतस्तु कामाभावान्नकर्मानुष्ठानमित्याह— **तद्व्यतिरेकेणेत्यादिना।** आत्मैकत्वदर्शिनस्तद्व्यतिरेकेण आत्मैकत्वव्यतिरेकेण कामयितव्यविषयाभावादनात्मगोचरकामानुपपत्तिरित्यर्थः। ननु तर्ह्यात्मन्येव कामोऽस्त्वानन्दरूपत्वादात्मनः तथा च तत्कामनयाविदुषोऽपि कर्मानुष्ठानं स्यादिति; नेत्याह— **आत्मनि चेति**। कामस्यात्मान्यविषयत्वादात्मानन्दे च विदुषोऽन्यत्वभ्रान्तेर्निवृत्तत्वादात्मनि कामानुपपत्तिः, तदनुपपत्तौच विदुषो मुक्तिरेव पर्यवस्यति; तथा च मुक्तस्य न कर्मानुष्ठानप्रत्याशेति भावः। फलितमाह— **अतोऽपीति**। विदुषः कामाभावेन कर्मानुष्ठानासम्भवादपीत्यर्थः। **विरोध इति**। एकदैकत्र पुरुषे सहानवस्थानलक्षण इत्यर्थः। **तथा च** समुच्चयवादिमते कर्मविद्याश्रुतीनामप्येकदैकपुरुषविषयत्वासम्भवलक्षणविरोधोऽपि तदनिष्टः प्राप्नोतीति भावः। विद्या प्रधानं कर्म चोपसर्जनमिति पक्षोऽपि समप्राधान्यपक्षवदत एव निरस्त इत्याह— **विरोधादेव चेति**। स्वमते कर्मविद्याश्रुतीनां क्रमसमुच्चयपरत्वेनाविरोधं वक्तुंपूर्वोक्तमर्थं स्मारयति—**स्वात्मलाभे त्विति।** स्वात्मलाभे तु स्वोत्पत्तौ तु विद्या कर्माण्यपेक्षत इति योजना। एतदेवविवृणोति— **पूर्वोपचितेति।** कर्मणां विद्याहेतुत्वे मानमाह— **अत एवेति।** विद्योदयहेतुत्वादेवेत्यर्थः। कर्मणांशुद्धिद्वारा विद्याहेतुत्वे फलितमाह— **एवं चेति**। एतेन “विद्यां चाविद्यां च” इति वचनं क्रमसमुच्चयाभिप्रायम्,उपासनाकर्मणोर्यौगपद्येन समुच्चयाभिप्रायं वा भविष्यति। “कर्मणैव हि”इति वचनमपि कर्मणैव चित्तशुद्ध्यादिक्रमेण मुक्तिं प्राप्ता इत्यभिप्रायकं भविष्यति; “तत्प्राप्तिहेतुर्विज्ञानम्”इति वचनमपि क्रमसमुच्चयाभिप्रायमेवेतिसूचितमिति ध्येयम्। परमप्रकृतमुपसंहरति— **अत इति**। मोक्षे केवलकर्मसाध्यत्वस्य समुच्चयसाध्यत्वस्य च निरस्तत्वादित्यर्थः।

 कर्मणां विद्यासाधनत्वनिरूपणमुपश्रुत्य लब्धावकाश आश्रमान्तराण्याक्षिपति— **एवं तर्हीति**। यदि कर्माणिविद्योत्पत्तौ निमित्तानि, तर्ह्याश्रिमान्तराणां नैष्ठिकवानप्रस्थपारिव्राज्यलक्षणानामनुपपत्तिरननुष्ठेयता स्यादित्यर्थः।विद्योत्पत्तेः कर्मनिमित्तकत्वेऽपि कथमाश्रमान्तरानुपपत्तिः? अत आह— **गार्हस्थ्ये चेति।** गार्हस्थ्य एवाग्निहोत्रादीनिकर्माणि विहितानि नाश्रमान्तरेषु, अतो गार्हस्थ्यमेकमेवानुष्ठेयमित्यर्थः। गार्हस्थ्यस्यैवानुष्ठेयत्वे हेत्वन्तरमाह—**अतश्चेति।** अत एवानुकूलतरा भवन्तीति योजना। आश्रमान्तराणामनुष्ठानपक्षे सर्वेषामधिकारिणां यावज्जीवंकर्मानुष्ठानालाभाद्यावज्जीवादिश्रुतयो नानुकूलतराः स्युरित्यर्थः। आश्रमान्तरानुष्ठानपक्षेऽपि यावज्जीवादिश्रुतयोऽनुकूला भवन्त्येव कर्मणां विद्याहेतुत्वेऽपि विद्यामकामयमानैर्गृहस्थैःप्रत्यवायपरिहारार्थ यावज्जीवं कर्मणामनुष्ठानात्, इदानीं तु विद्याकामैरपि विद्योत्पत्तये यावज्जीवं गार्हस्थ्य एव स्थित्वा कर्माण्यनुष्ठेयानीति विशेषलाभादनुकूलतराः स्युरित्युक्तमिति मन्तव्यम्। आदिपदेन “वीरहा वा एष देवानां योऽग्निमुद्वासयते” इत्याद्याआश्रमान्तरनिषेधश्रुतयो गृह्यन्ते। अत्र किमाश्रमान्तराणामविहितत्वादननुष्ठेयत्वम्, किं वा तेषां प्रतिषेधात्,अथ वा तेषु विद्याहेतुकर्माभावात्? नाद्यः, श्रुतिस्मृत्योराश्रमान्तराणां विधिदर्शनात्। न द्वितीयः, निषेध-

अतश्च यावज्जीवादिश्रुतयोऽनुकूलतराः स्युः। न। कर्मानेकत्वात्। न ह्यग्निहोत्रादीन्येव कर्माणि। ब्रह्मचर्यं तपःसत्यवदनं शमो दमोऽहिंसेत्येवमादीन्यपि कर्माणि इतराश्रमप्रसिद्धानि विद्योत्पत्तौ साधकतमान्यसङ्कीर्णत्वाद्विद्यन्तेध्यानधारणादिलक्षणानि च। वक्ष्यति च— “तपसा ब्रह्म विजिज्ञासस्व”इति। जन्मान्तरकृतकर्मभ्यश्च प्रागपिगार्हस्थ्याद्विद्योत्पत्तिसम्भवात्कर्मार्थत्वाच्च गार्हस्थ्यप्रतिपत्तेः कर्मसाध्यायां च विद्यायां सत्यां गार्हस्थ्यप्रतिपत्तिरनर्थिकैव। लोकार्थत्वाच्च पुत्रादीनाम्। पुत्रादिसाध्येभ्यश्च “अयं लोकः पितृलोक देवलोक” इत्येतेभ्यो व्यावृत्तकामस्य नित्यसिद्धात्मलोकदर्शिनः कर्मणि प्रयोजनमपश्यतः कथं प्रवृत्तिरुपपद्यते। प्रतिपन्नगार्हस्थ्यस्यापि विद्योत्पत्तौविद्यापरिपाकाद्विरक्तस्य कर्मसु प्रयोजनमपश्यतः कर्मभ्यो निवृत्तिरेव स्थात्। “प्रव्रजिष्यन्वा अरेऽहमस्मात्स्थानादस्मि”

आनन्दगिरिटीका

स्मृतिष्वाश्रमान्तराणामपि विहितत्वाविशेषात्तदीयकर्मसु कर्मत्वाविशेषाच्च ग्राम्यधर्मरागिणामेत्रैतच्चोद्यमित्याह—**न कर्मानेकत्वादिति। असङ्कीर्णत्वादिति।** हिंसाद्यमिश्रितत्वादित्यर्थः।इतश्च कर्मणो विद्यासाधनत्वेऽपि न गार्हस्थ्यमावश्यकमित्याह— **जन्मान्तरेति**। कामिनां गार्हस्थ्यस्यानुष्ठेयत्वेऽपि न सर्वैरनुष्ठेयत्वमित्यत्र हेत्वन्तरमाह—**लोकार्थत्वाच्चेत्यादिना**। गार्हस्थ्यस्यानावश्यकत्वेन वैकल्पिकमनुष्ठानमुक्तं तत्रातुल्यबलत्वेन विकल्पमाक्षिपति—

वनमाला

श्रुतेर्यावज्जीवादिश्रुतेश्चाविरक्तविषयतया सङ्कोचोपपत्तेः, अन्यथा सांसारिकफलाद्विरक्तस्य “यदहरेव विरजेत्”इत्यादिसंन्यासविधिविरोधप्रसङ्गात्। न तृतीय इत्याह— **न कर्मानेकत्वादिति**। विद्याहेतुभूतानां कर्मणां नानाविधत्वादाश्रमान्तरेष्वपि सन्त्येव विद्यासाधनानि कर्माणि, अतो नाश्रमान्तरानुपपत्तिरित्यर्थः। ननु यानि गार्हस्थ्येविहितानि तान्येव कर्माणि, नाश्रमान्तरेषु विहितानि ब्रह्मचर्यादीनीत्याशङ्कयाह— **न हीति**। न ह्यग्निहोत्रादीन्येवकर्माणि, किं तु ब्रह्मचर्यादीन्यपि कर्माणि भवन्त्येव अनुष्ठेयत्वाविशेषादित्यर्थः। तान्येवाश्रमान्तरेषु श्रुत्यादिसिद्धानिकर्माणि प्रपञ्चयन्विद्योत्पत्तिं प्रति तेषां गार्हस्थ्ये विहितकर्मभ्यः सकाशादतिशयं दर्शयति— **ब्रह्मचर्यं तप इत्यादिना।** **असङ्कीर्णानीति।** हिंसानृतवचनादिदोषैरसङ्कीर्णानीत्यर्थः। आश्रमान्तरस्थानां चित्तैकाग्र्यतत्त्वविचारादिकर्मणांविद्यासाधनत्वे मानमाह— **वक्ष्यति चेति**। “सत्येन लभ्यस्तपसा ह्येष आत्मा सम्यग्ज्ञानेन ब्रह्मचर्येण नित्यम्”इत्यादिश्रुतिसंग्रहार्थश्चकारः। इतश्च कर्मणां विद्यासाधनत्वेऽपि न गार्हस्थ्यमावश्यकम्, अतो नैकाश्रम्यनिर्बन्धइत्याशयेनाह— **जन्मान्तरेति।** केषाञ्चिज्जन्मान्तरकृतकर्मभ्य एव दारसंग्रहात्प्रागपि विद्योदयसंभवात्तेषां गार्हस्थ्यप्राप्तिरनर्थिका। ननुत्पन्नविद्यानामपि गार्हस्थ्यप्राप्तिरस्तु; नेत्याह— **कर्मार्थत्वाच्चेति**। “जाया मे स्यादथ प्रजायेयाथवित्तं मे स्यादथ कर्म कुर्वीय” इत्यादिश्रुतिपर्यालोचनया गार्हस्थ्यप्राप्तेः कर्मानुष्ठानार्थत्वस्यैवावगमात्कर्मफलभूतायां विद्यायां सिद्धायां तत्प्राप्तिरनर्थिकैवेत्यर्थः। **कर्मसाध्यायां चेति**। कर्मभिः साधनीयायामित्यर्थः। चकारोविदुषः कर्मासम्भवसूचनार्थः। सर्वेषां गार्हस्थ्यनिर्बन्धाभावे हेत्वन्तरमाह— **लोकार्थत्वाच्चेति**। ननु पुत्रकर्मापरविद्यानां गार्हस्थ्ये सम्पादनीयानां लोकत्रयार्थत्वेऽपि जन्मान्तरकृतकर्मभिरुत्पन्नविद्येन पुंसां गार्हस्थ्यं प्राप्तव्यमेव,तस्यापि लोकार्थत्वादिति; नेत्याह— **पुत्रादीति**। “अयं लोकः पुत्रेणैव जय्यः कर्मणा पितृलोको विद्यया देवलोकः”इति श्रुत्या पृथिवीलोकादीनां पुत्रादिसाध्यत्वमवगम्यते। एतेभ्यश्च पुत्रादिसाध्येभ्यो लोकेभ्यो व्यावृत्तकामत्वान्नतस्यात्मदर्शिनः कर्मानुष्ठानोपयोगिनि गार्हस्थ्ये प्रवृत्तिरुपपद्यते। नित्यसिद्ध आत्मैव लोकनं लोक इति व्युत्पत्यालोकः लोकनं चैतन्यम्। इदं च नित्यसिद्धात्मलोकदर्शित्वं व्यावृत्तकामत्वे हेतुतयोपात्तम्। तदुक्तं भगवता—“रसोऽप्यस्य परं दृष्ट्वा निवर्तते”इति। रसो रागः। एवं ब्रह्मचर्याश्रम एवोत्पन्नविद्यानां न गार्हस्थ्यमपेक्षितमित्युक्तम्। इदानीं गृहस्थस्य सतो विद्योदयेऽपि गार्हस्थ्यपरित्याग एव न्याय्य इत्याह— **प्रतिपन्नेति**। विद्यायाःपरिपाकः प्रतिबन्धराहित्यम्; अप्रतिबन्धात्मविद्याबलेन कर्मफलेभ्यो नितरां विरक्तस्येत्यर्थः। **निवृत्तिरेवेति**।विधिना कर्मपरित्यागरूपसंन्यास एव स्यादित्यर्थः। अरे मैत्रेयि, अस्मात्प्रत्यक्षात्स्थानाद्गार्हस्थ्यात् प्रव्रजिष्यन्नेवास्मित्यक्त्वेदं गार्हस्थ्यं पारिव्राज्यं करिष्यन्नस्मीति प्रतिज्ञापूर्वकं याज्ञवल्क्यः प्रवव्राजेति विदुषो याज्ञवल्क्यस्य पारिव्राज्येप्रवृत्तिदर्शनाल्लिङ्गादित्यर्थः। एवमादीत्यादिपदेन “आत्मानं विदित्वा ब्राह्मणाः पुत्रैषणायाश्च वित्तैषणायाश्चलोकैषणायाश्च व्युत्थायाथ भिक्षाचर्यं चरन्ति”इत्यादीनि श्रुतिलिङ्गानि गृह्यन्ते। न कर्मानेकत्वादित्यादिना

इत्येवमादिश्रुतिलिङ्गदर्शनात्[^28]। कर्म प्रति श्रुतेर्यत्नाधिक्यदर्शनादयुक्तमिति चेत्, अग्निहोत्रादिकर्म प्रति श्रुतेरधिकोयत्नो महांश्च कर्मण्यायासोऽनेकसाधनसाध्यत्वादग्निहोत्रादीनाम्। तपोब्रह्मचर्यादीनां चेतराश्रमकर्मणां गार्हस्थ्येऽपिसमानत्वादल्पसाधनापेक्षत्वाच्चेतरेषां न युक्तस्तुल्यवद्विकल्प आश्रमिभिस्तस्येति चेन्न। जन्मान्तरकृतानुग्रहात्।

[^28]: "लिङ्गदर्शनात्— अन्यपरा श्रुतिः लिङ्गमित्युक्तेरिदं श्रौतं लिङ्गमेव"

 यदुक्तं कर्मणि श्रुतेरधिको यत्न इत्यादि। नासौ दोषः। यतो जन्मान्तरकृतमप्यग्निहोत्रादिलक्षणं कर्मब्रह्मचर्यादिलक्षणं चानुग्राहकं भवति विद्योत्पत्तिं प्रति। येन जन्मनैव विरक्ता दृश्यन्ते केचित्। केचित्तु कर्मसुप्रवृत्ता अविरक्ता विद्याविद्वेषिणः। तस्माज्जन्मान्तरकृतसंस्कारेभ्यो विरक्तानामाश्रमान्तरप्रतिपत्तिरेवेष्यते, कर्मफलबाहुल्याच्च, पुत्रस्वर्गब्रह्मवर्चसादिलक्षणस्य कर्मफलस्यासंख्येयत्वात्। तत्प्रति च पुरुषाणां कामबाहुल्यात्तदर्थःश्रुतेरधिको यत्नः कर्मसूपपद्यते। आशिषां बाहुल्यदर्शनादिदं मे स्यादिदं मे स्यादिति। उपायत्वाच्च। उपायभूतानिहि कर्माणि विद्यां प्रतीत्यवोचाम। उपाये चाधिको यत्नः कर्तव्यो नोपेये।

आनन्दगिरिटीका

**कर्म प्रति श्रुतेरिति।** जन्मान्तरकृतानुग्रहादिति परिहारभाष्यं विवृणोति—**यदुक्तमित्यादिना**। कर्मणि यत्नाधिक्यस्यान्यथासिद्धत्वात्^(२) विकल्पविघातकत्वं न सम्भवतीत्यर्थः।

वनमाला

कर्मणां विद्यासाधनत्वेऽपि यथा विद्याकामेन गार्हस्थ्यमनुष्ठातुं शक्यते तथैवाश्रमान्तराण्यपि यथारुच्यनुष्ठातुंशक्यन्ते, तेष्वपि विद्यासाधनकर्मणां सत्त्वात्। तथा च वचनम् “तस्याश्रमविकल्पमेके समामनन्ति” इति। अत्रच वचने तच्छब्दो ब्रह्मचारिपरः। अनन्तरं च जन्मान्तरकृतेत्यादिना विदुषः पारिव्राज्यमेवेत्युक्तम्। इत्थंगार्हस्थ्यस्यानावश्यकत्वादाश्रमाणां वैकल्पिकमनुष्ठानमुक्तमाक्षिपति— **कर्म प्रतीति।** श्रुतेरग्निहोत्रादिकर्मसु तात्पर्यातिशयवत्त्वादग्निहोत्रादिधर्मयुक्तं गार्हस्थ्यं प्रबलम्, अतोऽतुल्यत्वाद्गार्हस्थ्यानधिकृतविषयमाश्रमान्तरविधानमित्यर्थः।आक्षेप विवृणोति— **अग्निहोत्रादीति**। अधिको यत्नः तात्पर्यातिशयः। “एष आदेशः”इत्यादिवचनपर्यालोचनयाश्रुतेर्यत्नाधिक्यावगमादिति भावः। गार्हस्थ्यस्य प्राबल्ये हेत्वन्तरमाह— **महांश्चेति**। इतश्च तस्य प्राबल्यमित्याह— **तपोब्रह्मचर्यादीनां चेति**। यानि चाश्रमान्तरस्थानि कर्माणि तान्यपि यथासम्भवं गृहस्थानां सन्त्येव, परं त्वग्निहोत्रादीन्य धिकानि; तथा च गार्हस्थ्यस्य धर्मबाहुल्यात्प्राबल्यमित्यर्थः। इत्तराश्रमकर्मणामायासाधिक्याभावे हेतुमाह—**अनन्येति**। ऋत्विग्वित्तादिसाधनापेक्षत्वाभावादित्यर्थः। **तस्येति**। गृहस्थस्येत्यर्थः। यत्नाधिक्यायासबाहुल्यधर्मबाहुल्यानामन्यथासिद्धत्वाद्गार्हस्थ्यप्राबल्यप्रयोजकत्वमसिद्धमिति
मन्वानः कर्मफलभूतायां विद्यायां विरक्तौवालब्धायां पुनः कर्मानुष्ठानैकप्रयोजने गार्हस्थ्ये प्रवृत्तिर्विफलेति परिहरति— **न जन्मान्तरकृतानुग्रहादिति**। संग्रहवाक्यं विवृणोति— **यदुक्तमित्यादिना**। **ब्रह्मचर्यादिलक्षणं चेति**। आश्रमान्तरस्थमिति शेषः। जन्मान्तरकृतशुभाशुभकर्मणामस्मिञ्जन्मनि स्वफलोत्पादकत्वे लिङ्गमाह— **येनेति**। कर्मसु प्रवृत्तौ हेतुं सूचयति— **अविरक्ता इति**।अत एवाह— **विद्याविद्वेषिण इति**। विद्यायाः सांसारिक भोगविरोधित्वात्तत्र रागिणां वैमुख्यं युक्तम्। इदं चवैमुख्यमशुभकर्मफलमनर्थपरम्परावहत्वात्। येन जन्मनैव वैराग्यादिकं केषाञ्चिद्दृश्यते तेन जन्मान्तरकृतमप्यनुग्राहकं भवति; यतो जन्मान्तरकृतमप्यनुग्राहकं भवति, तस्माज्जन्मान्तरकृतकर्मजनितसंस्कारेभ्यो विरक्तानामुत्पन्नविद्यानामनुत्पन्नविद्यानां च पारिव्राज्यप्राप्तिरेवेष्यते न गार्हस्थ्यप्राप्तिः कर्मप्रयोजनस्य सिद्धत्वादित्यर्थः। इदानींयत्नाधिक्यादेरन्यथासिद्धिमाह— **कर्मफलबाहुल्याच्चेति**। यद्वा जन्मान्तरकृतानुग्रहादित्यनेन जन्मान्तरकृतानामप्यग्निहोत्रादीनां यतो विद्यां प्रत्यनुग्राहकत्वमतोऽग्निहोत्रादिकर्मसु श्रुतेर्यत्नाधिक्यादिकमुपपद्यत इति यत्नाधिक्यादेरन्यथासिद्धावेको हेतुरुक्तः। हेत्वन्तरमाह— **कर्मफलबाहुल्याच्चेति**। कामबाहुल्यादित्युक्तमनुभवेन साधयति—

**आशिषामिति**। अभ्युदयफलानामसंख्येयत्वादेव तत्साधनकर्मानुष्ठानोपयोगिनि गृहाश्रमे कर्मबाहुल्यं कर्मणामाया–  
——————————  

२. अन्यथासिद्धत्वात्ः कर्मणि यत्नाधिक्यं विकल्पविधातकं न भवति जन्मान्तरीयेणापि कर्मणा चित्तशुद्धेःसम्भवात् नास्यास्मिन्नेव जन्मनि अनुष्ठेयत्वसूचकत्वमित्यर्थः।

  **कर्मनिमित्तत्वाद्विद्याया यत्नान्तरानर्थक्यमिति चेत्कर्मभ्य एव पूर्वोपचितदुरितप्रतिबन्धक्षयादेव विद्योत्पद्यतेचेत्कर्मभ्यः पृथगुपनिषच्छ्रवणादियत्नोऽनर्थक इति चेत्। न। नियमाभावात्। न हि प्रतिबन्धक्षयादेव विद्योत्पद्यतेन त्वीश्वरप्रसादतपोध्यानाद्यनुष्ठानादिति नियमोऽस्ति। अहिंसाब्रह्मचर्यादीनां च विद्यां प्रत्युपकारकत्वात्साक्षादेवच कारणत्वाच्छ्रवणमनननिदिध्यासनानाम्। अतः सिद्धान्याश्रमान्तराणि। सर्वेषां चाधिकारो विद्यायां, परं च श्रेयः**

**केवलाया विद्याया एवेति सिद्धम्।**

ॐ शं नो मित्रः शं वरुणः। शं नो भवत्वर्यमा। शं न इन्द्रो बृहस्पतिः। शं नो विष्णुरुरुक्रमः।  
नमो ब्रह्मणे। नमस्ते वायो। त्वमेव प्रत्यक्षं ब्रह्मासि। त्वामेव प्रत्यक्षं ब्रह्म वदिष्यामि।  
ऋतं वदिष्यामि। सत्यं वदिष्यामि। तन्मामवतु। तद्वक्तारमवतु। अवतु माम्। अवतु वक्तारम्॥

ॐ शान्तिः शान्तिः शान्तिः

इति श्रीमत्परमहंसपरिव्राजकाचार्यगोविन्दभगवत्पूज्यपादशिष्यश्रीमच्छङ्करभगवतः कृतौ  
तैत्तिरीयोपनिषच्छीक्षावल्लीभाष्ये द्वादशोऽनुवाकः

आनन्दगिरिटीका

 इदानीं गृहस्थाश्रमकर्मणां बहिरङ्गत्वं संन्यासाश्रमकर्मणां त्वन्तरङ्गविद्यासाधनत्वमिति विशेषं दर्शयितुंचोद्यमुद्भावयति— **कर्मनिमित्तत्वादित्यादिना**।

इति श्रीमत्परमहंसपरिव्राजकाचार्यश्रीमच्छुद्धानन्दपूज्यपादशिष्यानन्दज्ञानविरचितायां तैत्तिरीयोपनिषच्छाङ्करभाष्यटीकायां शीक्षावल्ल्यां द्वादशोऽनुवाकः

वनमाला

सबाहुल्यं चेति भावः। अग्निहोत्रादीनां विद्यां प्रत्युपायत्वाच्च तत्र यत्नाधिक्यादिकमित्यन्यथासिद्धौ हेत्वन्तरमाह—**उपायत्वाच्चेति**। उपेयं फलम्। तथा च गार्हस्थ्यप्राबल्ये मानाभावादाश्रमान्तरस्थकर्मणां विद्यां प्रति साधकतमत्वेनाश्रमान्तराणामेव प्राबल्यसम्भवाच्च विरक्तानां कर्मानुष्ठानसामर्थ्ये सत्यपि पारिव्राज्यमेव युक्तमिति भावः।पूर्वं स्वात्मलाभे त्वित्यादावग्निहोत्रादिकर्मणां प्रतिबन्धकदुरितक्षयद्वारा विद्याहेतुत्वमुक्तम्; तदुपश्रुत्य शङ्कते—**कर्मनिमित्तत्वादिति**। किं तद्यत्नान्तरमित्याकाङ्क्षायां संग्रहं विवृणोति— **कर्मभ्य एवेति**। श्रवणादिवैयर्थ्यं परिहरति— **न, नियमाभावादिति**। ईश्वरप्रसादपदेन तद्धेतुभूतोपनिषच्छ्रवणादियत्नो लक्ष्यते, ईश्वरप्रसादस्याननुष्ठेयत्वाच्छ्रवणादियत्नस्य प्रकृतत्वाच्च। तथा च लोके कर्मकृतात्प्रतिबन्धक्षयादेव विद्या जायते न तु श्रवणाद्यनुष्ठानादिति नियमो नास्ति, नास्माभिस्तथाभ्युपगम्यते चेत्यर्थः। कुत इत्यत आह—**अहिंसेति**। संन्यासाश्रमकर्मणामहिंसादीनामपिविद्यां प्रत्यन्तरङ्गसाधनत्वेन तैर्विना कर्मभिः क्षीणपापस्यापि विद्योदयासम्भवादित्यर्थः। अहिंसाद्यपेक्षयापि श्रवणादीविशेषमभिप्रेत्याह— **साक्षादेवेति**। प्रमाणाद्यसम्भावनादिलक्षणदृष्टप्रतिबन्धनिरासेन विद्यासाधनत्वाच्छ्रवणादेरावश्यकतेत्यर्थः। उपसंहरति— **अतः सिद्धानीति।** विहितत्वाविशेषादियुक्तेरित्यतःशब्दार्थः। **विद्यायामिति।** विद्यासाधनकर्मसु सर्वेषामाश्रमिणामधिकारः सिद्ध इत्यर्थः। समुच्चयनिराकरणफलमुपसंहृतमपि पुनरुपसंहरति चिन्तासमाप्तिद्योतनार्थम्—**परं श्रेय इति**। विद्याया इति पञ्चमी।

इति श्रीमत्स्वयंप्रकाशानन्दसरस्वतीचरणारविन्दसंलग्नरजोभूतस्याच्युतकृष्णानन्दतीर्थस्य कृतौ वनमालाख्यायांतैत्तिरीयोपनिषद्भाष्यव्याख्यायां संहितोपनिषद्भाष्यव्याख्या समाप्ता

\]

