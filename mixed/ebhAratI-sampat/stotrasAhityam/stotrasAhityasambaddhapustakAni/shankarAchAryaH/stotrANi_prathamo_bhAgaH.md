+++
title = "स्तोत्राणि (प्रथमो भागः)"
author = "शङ्कराचार्यः"
domain = "स्तोत्रसाहित्यम्"
sub-domain = "स्तोत्रसाहित्यसम्बद्धपुस्तकानि"
pages = "304"
language = "संस्कृतम्"
printer = "श्रीवाणिविलासमुद्रणालयम् श्रीरङ्गम्"
"serial no." = "Ebharati-8597"
source_url = "https://www.ebharatisampat.in/readbook3.php?bookid=NDM5MTAxNjk2OTcyNTI4&pageno=MjI0MjQyNjk5NTk="

+++
[[स्तोत्राणि (प्रथमो भागः)	Source: [EB](https://www.ebharatisampat.in/readbook3.php?bookid=NDM5MTAxNjk2OTcyNTI4&pageno=MjI0MjQyNjk5NTk=)]]

\[

<MISSING_FIG href="../books_images/U-IMG-1726823700bbbbas.png"/>

<MISSING_FIG href="../books_images/U-IMG-1722849329qqqqq.png"/>

CONTENTS.

|                     |
|---------------------|
| GANAPATI STOTRAS    |
| SUBRAHMANYA STOTRAS |
| ISWARA STOTRAS      |
| DEVI STOTRAS        |

<MISSING_FIG href="../books_images/U-IMG-1722849618llll.png"/>

विषयाः

|                       |
|-----------------------|
| गणपतिस्तोत्राणि       |
| सुब्रह्मण्यस्तोत्राणि |
| ईश्वरस्तोत्राणि       |
| देवीस्तोत्राणि        |

<MISSING_FIG href="../books_images/U-IMG-1722849930wwww.png"/>

**॥श्रीः ॥**

॥ विषयानुक्रमणिका॥

    <MISSING_FIG href="../books_images/U-IMG-1722849241Capturezdfgjkl;.PNG"/>

|                                   |
|-----------------------------------|
| गणेशपञ्चरत्नम्                    |
| गणेशभुजंगम्                       |
| सुब्रह्मण्यभुजंगम्                |
| शिवभुजंगम्                        |
| शिवानन्दलहरी                      |
| शिवपादादिकेशान्तवर्णनस्तोत्रम्    |
| शिवकेशादिपादान्तवर्णनस्तोत्रम्    |
| वेदसारशिवस्तोत्रम्                |
| शिवापराधक्षमापणस्तोत्रम्          |
| सुवर्णमालास्तुतिः                 |
| दशश्लोकीस्तुतिः                   |
| दक्षिणामूर्तिवर्णमालास्तोत्रम्    |
| श्रीदक्षिणामूर्त्यष्टकम्          |
| श्रीमृत्युंजयमानसिकपूजास्तोत्रम् |
| शिवनामावल्यष्टकम्                 |

|                                  |
|----------------------------------|
| शिवपञ्चाक्षरस्तोत्रम्            |
| उमामहेश्वरस्तोत्रम्              |
| सौन्दर्यलहरी                     |
| देवीभुजंगस्तोत्रम्              |
| आनन्दलहरी                        |
| त्रिपुरसुन्दरीवेदपादस्तोत्रम्    |
| त्रिपुरसुन्दरीमानसपूजास्तोत्रम्  |
| देवीचतुःषष्ट्युपचारपूजास्तोत्रम् |
| त्रिपुरसुन्दर्यष्टकम्            |
| ललितापञ्चरत्नम्                  |
| कल्याणवृष्टिस्तवः                |
| नवरत्नमालिका                     |
| मन्त्रमातृकापुष्पमालास्तवः       |
| गौरीदशकम्                        |
| भवानीभुजंगम्                     |

           
<MISSING_FIG href="../books_images/U-IMG-1722850148asdfghjkl.PNG"/>

॥ श्रीः॥  

*Gourishunker Ganeriwala*  

॥ गणेशपञ्चरत्नम् ॥

**——————**

मुदा करात्तमोदकं सदा विमुक्तिसाधकं  
कलाधरावतंसकं विलासिलोकरक्षकम्।  
अनायकैकनायकं विनाशितेभदैत्यकं  
नताशुभाशुनाशकं नमामि तं विनायकम्॥ १ ॥

नतेतरातिभीकरं नवोदितार्कभास्वरं  
नमत्सुरारिनिर्जरं नताधिकापदुद्धरम्।  
सुरेश्वरं निधीश्वरं गजेश्वरं गणेश्वरं  
महेश्वरं तमाश्रये परात्परं निरन्तरम्॥ २ ॥

समस्तलोकशंकरं निरस्तदैत्यकुञ्जरं  
दरेतरोदरं वरं वरेभवक्त्रमक्षरम्।  
कृपाकरं क्षमाकरं मुदाकरं यशस्करं  
मनस्करं नमस्कृतां नमस्करोमि भास्वरम्॥ ३ ॥

**अकिंचनार्तिमार्जनं चिरंतनोक्तिभाजनं  
पुरारिपूर्वनन्दनं सुरारिगर्वचर्वणम्।  
प्रपञ्चनाशभीषणं धनंजयादिभूषणं  
कपोलदानवारणं भजे पुराणवारणम्॥ ४ ॥**

**नितान्तकान्तदन्तकान्तिमन्तकान्तकात्मजम्  
अचिन्त्यरूपमन्तहीनमन्तरायकृन्तनम्।  
हृदन्तरे निरन्तरं वसन्तमेव योगिनां  
तमेकतदन्तमेव तं विचिन्तयामि संततम्॥५ ॥**

**महागणेशपञ्चरत्नमादरेण योऽन्वहं  
प्रजल्पति प्रभातके हृदि स्मरन्गणेश्वरम्।  
अरोगतामदोषतां सुसाहितीं सुपुत्रतां  
समाहितायुरष्टभूतिमभ्युपैति सोऽचिरात्॥६॥**

**<MISSING_FIG href="../books_images/U-IMG-1722913078cvbjjn.PNG"/>**

**॥ श्रीः ॥**

**॥ गणेशभुजंगम् ॥**

**———**

रणत्क्षुद्रघण्टानिनादाभिरामं  
चलत्ताण्डवोद्दण्डवत्पद्मतालम्।  
लसत्तुन्दिलाङ्गोपरिव्यालहारं  
गणाधीशमीशानसूनुं तमीडे ॥ १ ॥

ध्वनिध्वंसवीणालयोल्लासिवक्त्रं  
स्फुरच्छुण्डदण्डोल्लसद्बीजपूरम्।  
गलद्दर्पसौगन्ध्यलोलालिमालं  
गणाधीशमीशानसूनुं तमीडे ॥२॥

प्रकाशज्जपारक्तरत्नप्रसून-  
प्रवालप्रभातारुणज्योतिरेकम्।  
प्रलम्बोदरं वक्रतुण्डैकदन्तं  
गणाधीशमीशानसूनुं तमीडे ॥ ३ ॥

विचित्रस्फुरद्रत्नमालाकिरीटं  
किरीटोल्लसच्चन्द्ररेखाविभूषम्।  
विभूषैकभूषं भवध्वंसहेतुं  
गणाधीशमीशानसूनुं तमीडे ॥ ४ ॥

उदञ्चद्भुजावल्लरीदृश्यमूलो-  
च्चलद्भ्रूलताविभ्रमभ्राजदक्षम्।  
मरुत्सुन्दरीचामरैः सेव्यमानं  
गणाधीशमीशानसूनुं तमीडे ॥ ५ ॥

स्फुरन्निष्ठुरालोलपिङ्गाक्षितारं  
कृपाकोमलोदारलीलावतारम्।  
कलाबिन्दुगं गीयते योगिवर्यै-  
र्गणाधीशमीशानसूनुं तमीडे ॥ ६ ॥

यमेकाक्षरं निर्मलं निर्विकल्पं  
गुणातीतमानन्दमाकारशून्यम्।  
परं पारमोंकामाम्नातयगर्भं  
वदन्ति प्रगल्भं पुराणं तमीडे ॥ ७ ॥

चिदानन्दसान्द्राय शान्ताय तुभ्यं  
नमो विश्वकर्त्रे च हर्त्रे च तुभ्यम्।  
नमोऽनन्तलीलाय कैवल्यभासे  
नमो विश्वबीज प्रसीदेशसूनो॥ ८ ॥

इमं सुस्तवं प्रातरुत्थाय भक्त्या  
पठेद्यस्तु मर्त्यो लभेत्सर्वकामान्।  
गणेशप्रसादेन सिध्यन्ति वाचो  
गणेशे विभौ दुर्लभं किं प्रसन्ने॥९॥

<MISSING_FIG href="../books_images/U-IMG-1722698786EBS_1.png"/>

॥ श्रीः ॥

॥ सुब्रह्मण्यभुजंगम् ॥

————

सदा बालरूपापि विघ्नाद्रिहन्त्री  
महादन्तिवक्त्रापि पञ्चास्यमान्या।  
विधीन्द्रादिमृग्या गणेशाभिधा मे  
विधत्तां श्रियं कापि कल्याणमूर्तिः

॥ १॥

न जानामि शब्दं न जानामि चार्थे  
न जानामि पद्यं न जानामि गद्यम्।  
चिदेका षडास्या हृदि द्योतते मे  
मुखान्निःसरन्ते गिरश्वापि चित्रम् ॥ २ ॥

मयूराधिरूढं महावाक्यगूढं  
मनोहारिदेहं महच्चित्तगेहम्।  
महीदेवदेवं महावेदभावं  
महादेवबालं भजे लोकपालम् ॥ ३ ॥

<MISSING_FIG href="../books_images/U-IMG-1726823566aaas.png"/>

**यदा संनिधानं गता मानवा मे  
भवाम्भोधिपारं गतास्ते तदैव।  
इति व्यञ्जयन्सिन्धुतीरे य आस्ते  
तमीडे पवित्रं पराशक्तिपुत्रम् ॥ ४ ॥**

**यथाब्धेस्तरङ्गा लयं यान्ति तुङ्गा-  
स्तथैवापदः संनिधौ सेवतां मे।  
इतीवोर्मिपङ्कीर्नृणां दर्शयन्तं  
सदा भावये हृत्सरोजे गुहं तम्॥ ५ ॥**

**गिरौ मन्निवासे नरा येऽधिरूढा-  
स्तदा पर्वते राजते तेऽधिरूढाः।  
इतीव ब्रुवन्गन्धशैलाधिरूढः  
स देवो मुदे मे सदा षण्मुखोऽस्तु॥६॥**

**महाम्भोधितीरे महापापचोरे  
मुनीन्द्रानुकूले सुगन्धाख्यशैले।  
गुहायां वसन्तं स्वभासा लसन्तं  
जनार्तिंहरन्तं श्रयामो गुहं तम्॥ ७ ॥**

**लसत्स्वर्णगेहे नृणां कामदोहे  
सुमस्तोमसंछन्नमाणिक्यमञ्चे।  
समुद्यत्सहस्रार्कतुल्यप्रकाशं  
सदा भावये कार्तिकेयं सुरेशम् ॥ ८ ॥**

**रणद्धंसके मञ्जुलेऽत्यन्तशोणे  
मनोहारिलावण्यपीयूषपूर्णे।  
नः षट्पदो मे भवक्लेशतप्तः  
सदा मोदतां स्कन्द ते पादपद्मे॥ ९॥**

**सुवर्णाभदिव्याम्बरैर्भासमानां  
क्वणत्किङ्किणीमेखलाशोभमानाम्।  
लसद्धेमपट्टेन विद्योतमानां  
कटिं भावये स्कन्द ते दीप्यमानाम् ॥ १० ॥**

**पुलिन्देशकन्याघनाभोगतुङ्ग-  
स्तनालिङ्गनासक्तकाश्मीररागम्।  
नमस्याम्यहं तारकारे तवोरः  
स्वभक्तावने सर्वदा सानुरागम् ॥ ११ ॥**

विधौ क्लृप्तदण्डान्स्वलीलाधृताण्डा-  
न्निरस्तेभशुण्डाद्विषत्कालदण्डान्।  
हतेन्द्रारिषण्डाञ्जगत्त्राणशौण्डा-  
न्सदा ते प्रचण्डाञ्श्रये बाहुदण्डान्॥ १२ ॥

सदा शारदाः षण्मृगाङ्का यदि स्युः  
समुद्यन्त एव स्थिताश्चेत्समन्तात्।  
सदा पूर्णबिम्बाः कलङ्केश्चहीना-  
स्तदा त्वन्मुखानां ब्रुवे स्कन्द साम्यम् ॥ १३ ॥

स्फुरन्मन्दहासैः सहंसानि चञ्च-  
त्कटाक्षावलीभृङ्गसंघोज्ज्वलानि।  
सुधास्यन्दिबिम्बाधराणीशसूनो  
तवालोकये षण्मुखाम्भोरुहाणि ॥ १४ ॥

विशालेषु कर्णान्तदीर्घेष्वजस्रं  
दयास्यन्दिषु द्वादशस्वीक्षणेषु।  
मयीषत्कटाक्षः सकृत्पातितश्चे-  
द्भवेत्ते दयाशील का नाम हानिः ॥ १५ ॥

सुताङ्गोद्भवो मेऽसि जीवेति षड्धा  
जपन्मन्त्रमीशो मुदा जिघ्रते यान्।  
जगद्भारभृद्भयो जगन्नाथ तेभ्यः  
किरीटोज्ज्वलेभ्यो नमो मस्तकेभ्यः॥ १६ ॥

स्फुरद्रत्नकेयूरहाराभिराम-  
श्चलत्कुण्डलश्रीलसद्गण्डभागः।  
कटौ पीतवासाः करे चारुशक्तिः  
पुरस्तान्ममास्तां पुरारेस्तनूजः ॥ १७ ॥

इहायाहि वत्सेति हस्तान्प्रसार्या-  
ह्वयत्यादराच्छंकरे मातुरङ्कात्।  
समुत्पत्य तातं श्रयन्तं कुमारं  
हराश्लिष्टगात्रं भजे बालमूर्तिम्॥ १८ ॥

कुमारेशसूनो गुह स्कन्द सेना-  
पते शक्तिपाणे मयूराधिरूढ।  
पुलिन्दात्मजाकान्त भक्तार्तिहारिन्  
प्रभो तारकारे सदा रक्ष मां त्वम् ॥ १९ ॥

प्रशान्तेन्द्रिये नष्टसंज्ञे विचेष्टे  
कफोद्गारिवक्त्रे भयोत्कम्पिगात्रे।  
प्रयाणोन्मुखे मय्यनाथे तदानीं  
द्रुतं मे दयालो भवाग्रे गुह त्वम्॥ २० ॥

कृतान्तस्य दूतेषु चण्डेषु कोपा-  
द्दह च्छिन्द्धिभिन्द्धीति मां तर्जयत्सु।  
मयूरं समारुह्य मा भैरिति त्वं  
पुरः शक्तिपाणिर्ममायाहि शीघ्रम्॥ २१ ॥

प्रणम्यासकृत्पादयोस्ते पतित्वा  
प्रसाद्य प्रभो प्रार्थयेऽनेकवारम्।  
न वक्तुं क्षमोऽहं तदानीं कृपाब्धे  
न कार्यान्तकाले मनागप्युपेक्षा॥२२॥

सहस्राण्डभोक्ता त्वया शूरनामा  
हतस्तारकः सिंहवक्त्रश्च दैत्यः।  
ममान्तर्हृदिस्थं मनःक्लेशमेकं  
न हंसि प्रभो किं करोमि क्व यामि ॥ २३ ॥

अहं सर्वदा दुःखभारावसन्नो  
भवान्दीनबन्धुस्त्वदन्यं न याचे।  
भवद्भक्तिरोधं सदा क्लप्तबाधं  
ममाधिं द्रुतं नाशयोमासुत त्वम्॥ २४ ॥

अपस्मारकुष्ठक्षयार्शः प्रमेह-  
ज्वरोन्मादगुल्मादिरोगा महान्तः।  
पिशाचाश्चसर्वे भवत्पत्रभूतिं  
विलोक्य क्षणात्तारकारे द्रवन्ते ॥२५॥

दृशि स्कन्दमूर्तिः श्रुतौ स्कन्दकीर्ति-  
र्मुखे मे पवित्रं सदा तच्चरित्रम्।  
करे तस्य कृत्यं वपुस्तस्य भृत्यं  
गुहे सन्तु लीना ममाशेषभावाः ॥ २६॥

मुनीनामुताहो नृणां भक्तिभाजा-  
मभीष्टप्रदाः सन्ति सर्वत्र देवाः।  
नृणामन्त्यजानामपि स्वार्थदाने  
गुहाद्देवमन्यं न जाने न जाने ॥ २७ ॥

कलत्रं सुता बन्धुवर्गः पशुर्वा  
नरो वाथ नारी गृहे ये मदीयाः।  
यजन्तो नमन्तः स्तुवन्तो भवन्तं  
स्मरन्तश्च ते सन्तु सर्वे कुमार ॥२८ ॥

मृगाः पक्षिणो दंशका ये च दुष्टा-  
स्तथा व्याधयो बाधका ये मदङ्गे।  
भवच्छक्तितीक्ष्णाग्रभिन्नाः सुदूरे  

विनश्यन्तु ते चूर्णितक्रौञ्चशैल ॥ २९ ॥

जनित्री पिता च स्वपुत्रापराधं  
सहेते न किं देवसेनाधिनाथ।  
अहं चातिबालो भवान् लोकतातः  
क्षमस्वापराधं समस्तं महेश ॥ ३० ॥

नमः केकिने शक्तये चापि तुभ्यं  
नमश्छाग तुभ्यं नमः कुक्कुटा।  
नमः सिन्धवे सिन्धुदेशाय तुभ्यं  
पुनः स्कन्दमूर्ते नमस्ते नमोऽस्तु ॥ ३१ ॥

जयानन्दभूमञ्जयापारधाम-  
ञ्जयामोघकीर्ते जयानन्दमूर्ते।  
जयानन्दसिन्धो जयाशेषबन्धो  
जय त्वं सदा मुक्तिदानेशसूनो॥ ३२॥

भुजङ्गाख्यवृत्तेन क्लृप्तंस्तवं यः  
पठेद्भक्तियुक्तो गुहं संप्रणम्य।  
स पुत्रान्कलत्रं धनं दीर्घमायु-  
र्लभेत्स्कन्दसायुज्यमन्ते नरः सः॥ ३३॥

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ

श्री सुब्रह्मण्यभुजंगं संपूर्णम् ॥

<MISSING_FIG href="../books_images/U-IMG-1722700393chitraaaa.PNG"/>

**॥ श्रीः ॥**

**॥ शिवभुजंगम् ॥**

**————**

**गलद्दानगण्डं मिलद्भृङ्गषण्डं  
चलच्चारुशुण्डं जगत्त्राणशौण्डम्।  
कनद्दन्तकाण्डं विपद्भङ्गचण्डं  
शिवप्रेमपिण्डं भजे वक्रतुण्डम् ॥ १ ॥**

**अनाद्यन्तमाद्यं परं तत्त्वमर्थं  
चिदाकारमेकं तुरीयं त्वमेयम्।  
हरिब्रह्ममृग्यं परब्रह्मरूपं  
मनोवागतीतं महःशैवमीडे॥ २ ॥**

**स्वशक्त्यादिशक्त्यन्तसिंहासनस्थं  
मनोहारिसर्वाङ्गरत्नोरुभूषम्।  
जटाहीन्दुगङ्गास्थिशम्याकमौलिं  
पराशक्तिमित्रं नुमः पञ्चवक्त्रम् ॥ ३ ॥**

**शिवेशानतत्पुरुषाघोरवामा-  
दिभिः पश्चभिर्हृन्मुखैः षड्भिरङ्गैः।  
अनौपम्य षट्त्रिंशतं तत्त्वविद्या-  
मतीतं परं त्वां कथं वेत्ति को वा ॥ ४ ॥**

**प्रवालप्रवाहप्रभाशोणमर्धं  
मरुत्वन्मणिश्रीमहःश्याममर्धम्।  
गुणस्यूतमेतद्वपुः शैवमन्तः  
स्मरामि स्मरापत्तिसंपत्तिहेतोः ॥ ५ ॥**

**स्वसेवासमायातदेवासुरेन्द्रा-  
नमन्मौलिमन्दारमालाभिषक्तम्।  
नमस्यामि शंभो पदाम्भोरुहं ते  
भवाम्भोधिपोतं भवानीविभाव्यम् ॥ ६ ॥**

**जगन्नाथ मन्नाथ गौरीसनाथ  
प्रपन्नानुकम्पिन्विपन्नार्तिहारिन्।  
महः स्तोममूर्ते समस्तैकबन्धो  
नमस्ते नमस्ते पुनस्ते नमोऽस्तु ॥ ७ ॥**

**विरूपाक्ष विश्वेश विश्वादिदेव  
त्रयीमूल शंभो शिव त्र्यम्बक त्वम्।  
प्रसीद स्मर त्राहि पश्यावमुक्त्यै  
क्षमां प्राप्नुहि त्र्यक्ष मां रक्ष मोदात् ॥ ८ ॥**

**महादेव देवेश देवादिदेव  
स्मरारे पुरारे यमारे हरेति।  
ब्रुवाणः स्मरिष्यामि भक्त्या भवन्तं  
ततो मे दयाशील देव प्रसीद॥ ९॥**

**त्वदन्यः शरण्यः प्रपन्नस्य नेति  
प्रसीद स्मरन्नेव हन्यास्तु दैन्यम्।  
न चेत्ते भवेद्भक्तवात्सल्यहानि-  
स्ततो मे दयालो सदा संनिधेहि ॥ १०॥**

**अयं दानकालस्त्वहं दानपात्रं  
भवानेव दाता त्वदन्यं न याचे।  
भवद्भक्तिमेव स्थिरां देहि मह्यं  
कृपाशील शंभो कृतार्थोऽस्मि तस्मात् ॥ ११ ॥**

**पशुं वेत्सि चेन्मां तमेवाधिरूढः  
कलङ्कीति वा मूर्ध्नि धत्से तमेव।  
द्विजिह्वःपुनः सोऽपि ते कण्ठभूषा  
त्वदङ्गीकृताः शर्व सर्वेऽपि धन्याः ॥ १२ ॥**

**न शक्नोमि कर्तुं परद्रोहलेशं  
कथं प्रीयसे त्वं न जाने गिरीशं।  
तथाहि प्रसन्नोऽसि कस्यापि कान्ता-  
सुतद्रोहिणो वा पितृद्रोहिणो वा ॥ १३ ॥**

**स्तुतिं ध्यानमर्चां यथावद्विधातुं  
भजन्नप्यजानन्महेशावलम्बे।  
सन्तं सुतं त्रातुमग्रे मृकण्डो-  
र्यमप्राणनिर्वापणं त्वत्पदाब्जम् ॥ १४ ॥**

**शिरोदृष्टिहृद्रोगशूलप्रमेह-  
ज्वरार्शोजरायक्ष्महिक्काविषार्तान्।  
त्वमाद्यो भिषग्भेषजं भस्म शंभो  
त्वमुल्लाघयास्मान्वपुर्लाघवाय ॥ १५ ॥**

**दरिद्रोऽस्म्यभद्रोऽस्मि भग्नोऽस्मि दूये  
विषण्णोऽस्मि सन्नोऽस्मि खिन्नोऽस्मि चाहम्।  
भवान्प्राणिनामन्तरात्मासि शंभो  
ममाधिं न वेत्सि प्रभो रक्ष मां त्वम् ॥ १६॥**

**त्वदक्षणोः कटाक्षः पतेत्त्र्यक्ष यत्र  
क्षणं क्ष्मा च लक्ष्मीः स्वयं तं वृणाते।  
किरीटस्फुरच्चामरच्छन्नमाला-  
कलाचीगजक्षौमभूषाविशेषैः ॥ १७ ॥**

**भवान्यै भवायापि मात्रे च पित्रे  
मृडान्यै मृडायाप्यधघ्न्यै मखघ्ने।  
शिवाङ्गयै शिवाङ्गाय कुर्मः शिवायै  
शिवायाम्बिकायै नमस्त्र्यम्बकाय॥ १८॥**

**भवद्गौरवं मल्लघुत्वं विदित्वा  
प्रभो रक्षं कारुण्यदृष्ट्यानुगं माम्।  
शिवात्मानुभावस्तुतावक्षमोऽहं  
स्वशक्त्या कृतं मेऽपराधं क्षमस्व॥ १९ ॥**

**यदा कर्णरन्ध्रंव्रजेत्कालवाह-  
द्विषत्कण्ठघण्टाघणात्कारनादः।  
वृषाधीशमारुह्य देवपवाह्यं  
तदा वत्स मा भीरिति प्रीणय त्वम् ॥ २० ॥**

**यदा दारुणाभाषणा भीषणा मे  
भविष्यन्त्युपान्ते कृतान्तस्य दूताः।  
तदा मन्मनस्त्वत्पदाम्भोरुहस्थं  
कथं निश्चलं स्यान्नमस्तेऽस्तु शंभो ॥ २१ ॥**

**यदा दुर्निवारव्यथोऽहं शयानो  
लुठन्निःश्वसन्निःसृताव्यक्तवाणिः।  
तदा जह्नुकन्याजलालंकृतं ते  
जटामण्डलं मन्मनोमन्दिरं स्यात् ॥ २२॥**

**यदा पुत्रमित्रादयो मत्सकाशे  
रुदन्त्यस्य हा कीदृशीयं दशेति।  
तदा देवदेवेश गौरीश शंभो  
नमस्ते शिवायेत्यजस्रं ब्रवाणि ॥ २३ ॥**

**यदा पश्यतां मामसौ वेत्ति नास्मा-  
नयं श्वास एवेति वाचो भवेयुः।  
तदा भूतिभूषं भुजंगावनद्धं  
पुरारे भवन्तं स्फुटं भावयेयम् ॥ २४ ॥**

**यदा यातनादेहसंदेहवाही  
भवेदात्मदेहे न मोहो महान्मे।  
तदा काशशीतांशुसंकाशमीश  
स्मरारे वपुस्ते नमस्ते स्मराणि॥ २५॥**

**यदापारमच्छायमस्थानमद्भि-  
र्जनैर्वा विहीनं गमिष्यामि मार्गम्।  
तदा तं निरुन्धन्कृतान्तस्य मार्गं  
महादेव मह्यं मनोज्ञं प्रयच्छ॥ २६॥**

**यदा रौरवादि स्मरन्नेव भीत्या  
व्रजाम्यत्र मोहं महादेव घोरम्।  
तदा मामहो नाथ कस्तारयिष्य-  
त्यनाथं पराधीनमर्धेन्दुमौले ॥ २७ ॥**

**यदा श्वेतपत्रायतायलङ्घ्यशक्तेः  
कृतान्ताद्भयं भक्तवात्सल्यभावात्।  
तदा पाहि मां पार्वतीवल्लभान्यं  
न पश्यामि पातारमेतादृशं मे॥ २८॥**

**इदानीमिदानीं मृतिर्मेभवित्री-  
त्यही संततं चिन्तया पीडितोऽस्मि।  
कथं नाम मा भून्मृतौ भीतिरेषा  
नमस्ते गतीनां गते नीलकण्ठ ॥ २९ ॥**

**अमर्यादमेवाहमाबालवृद्धं  
हरन्तं कृतान्तं समीक्ष्यास्मि भीतः।  
मृतौ तावकाङ्घ्यब्जादिव्यप्रसादा-  
द्भवानीपते निर्भयोऽहं भवानि ॥ ३० ॥**

**जराजन्मगर्भाधिवासादिदुःखा-  
न्यसह्यानि जह्यां जगन्नाथ देव।  
भवन्तं विना मे गतिर्नैव शंभो  
दयालो न जागर्ति किं वा दया ते ॥ ३१ ॥**

**शिवायेति शब्दो नमः पूर्व एष  
स्मरन्मुक्तिकृन्मृत्युहा तत्त्ववाची।  
महेशान मा गान्मनस्तो वचस्तः  
सदा मह्यमेतत्प्रदानं प्रयच्छ ॥ ३२ ॥**

**त्वमप्यम्ब मां पश्य शीतांशुमौलि-  
प्रिये भेषजं त्वं भवव्याधिशान्तौ।  
बहुक्लेशभाजं पदाम्भोजपोते  
भवाब्धौ निमग्नं नयस्वाद्य पारम् ॥ ३३ ॥**

**अनुद्यल्ललाटाक्षिवह्निप्ररोहै-  
रवामस्फुरच्चारुवामोरुशोभैः।  
अनङ्गभ्रमद्भोगिभूषाविशेषै-  
रचन्द्रार्धचूडैरलं दैवतैर्नः ॥ ३४ ॥**

**अकण्ठेकलङ्कादनङ्गेभुजङ्गा-  
दपाणौकपालादफालेनलाक्षात्।  
अमौलौशशाङ्कादवामेकलत्रा-  
दहं देवमन्यं न मन्ये न मन्ये ॥ ३५ ॥**

**महादेव शंभो गिरीश त्रिशूलिं-  
स्त्वयीदं समस्तं विभातीति यस्मात्।  
शिवादन्यथा दैवतं नाभिजाने  
शिवोऽहं शिवोऽहं शिवोऽहं शिवोऽहम् ॥ ३६ ॥**

**यतोऽजायतेदं प्रपञ्चं विचित्रं  
स्थितिं याति यस्मिन्यदेकान्तमन्ते।  
स कर्मादिहीनः स्वयंज्योतिरात्मा  
शिवोऽहं शिवोऽहं शिवोऽहं शिवोऽहम् ॥ ३७ ॥**

**किरीटे निशेशो ललाटे हुताशो  
भुजे भोगिराजो गले कालिमा च।  
तनौ कामिनी यस्य तत्तुल्यदेवं  
न जाने न जाने न जाने न जाने॥ ३८ ॥**

**अनेन स्तवेनादरादम्बिकेशं  
परां भक्तिमासाद्य यं ये नमन्ति।  
मृतौ निर्भयास्ते जनास्तं भजन्ते  
हृदम्भोजमध्ये सदासीनमीशम् ॥ ३९ ॥**

भुजंगप्रियाकल्प शंभो मयैवं  
भुजंगप्रयातेन वृत्तेन क्लृप्तम्।  
नरः स्तोत्रमेतत्पठित्वोरुभक्त्या  
सुपुत्रायुरारोग्यमैश्वर्यमेति॥ ४० ॥

इति श्रीमत्परमहंसपरिव्राजकाचार्यस्य  
श्रीगोविन्द भगवत्पूज्यपादशिष्यस्य  
श्रीमच्छंकरभगवतः कृतौ

**शिवभुजंगं संपूर्णम्॥**

**<MISSING_FIG href="../books_images/U-IMG-1722700515c.PNG"/>**

॥ श्री ॥  

\।\। शिवानन्दलहरी \।\।

**कलाभ्यां चूडालंकृतशशिकलाभ्यां निजतपः-  
फलाभ्यां भक्तेषु प्रकटितफलाभ्यां भवतु मे।  
शिवाभ्यामस्तोकत्रिभुवनशिवाभ्यां हृदि पुन-  
र्भवाभ्यामानन्दस्फुरदनुभवाभ्यां नतिरियम् ॥ १ ॥**

**गलन्ती शंभो त्वच्चरितसरितः किल्बिषरजो  
दलन्ती धीकुल्यासरणिषु पतन्ती विजयताम्।  
दिशन्ती संसारभ्रमणपरितापोपशमनं  
वसन्ती मच्चेतोहदभुवि शिवानन्दलहरी॥ २॥**

**त्रयीवेद्यं हृद्यं त्रिपुरहरमाद्यं त्रिनयनं  
जटाभारोदारं चलदुरगहारं मृगधरम्।  
महादेवं देवं मयि सदयभावं पशुपतिं  
चिदालम्बं साम्बं शिवमतिविडम्बं हृदि भजे ॥ ३ ॥**

**सहस्रं वर्तन्ते जगति विबुधाः क्षुद्रफलदा  
न मन्ये स्वप्ने वा तदनुसरणं तत्कृतफलम्।  
हरिब्रह्मादीनामपि निकटभाजामसुलभं  
चिरं याचे शंभो शिव तव पदाम्भोजभंजनम् ॥ ४ ॥**

**स्मृतौ शास्त्रे वैद्ये शकुनकवितागानफणितौ  
पुराणे मन्त्रे वा स्तुतिनटनहास्येष्वचतुरः।  
कथं राज्ञां प्रीतिर्भवति मयि कोऽहं पशुपते  
पशुं मां सर्वज्ञ प्रथित कृपया पालय विभो ॥ ५ ॥**

**घटो वा मृत्पिण्डोऽप्यणुरपि च धूमोऽग्निरचलः  
पटो वा तन्तुर्वा परिहरति किं घोरशमनम्।  
वृथा कण्ठक्षोभं वहसि तरसा तर्कवचसा  
पदाम्भोजं शंभोर्भज परमसौख्यं व्रज सुधीः ॥ ६ ॥**

**मनस्ते पादाब्जे निवसतु वचः स्तोत्रफणितौ  
करौ चाभ्यर्चायांश्रुतिरपि कथाकर्णनविधौ।  
तव ध्याने बुद्धिर्नयनयुगलं मूर्तिविभवे  
परग्रन्थान्कैर्वा परमशिव जाने परमतः ॥ ७ ॥**

**यथा बुद्धिः शुक्तौ रजतमिति काचाश्मनि मणि-  
र्जले पैष्टे क्षीरं भवति मृगतृष्णासु सलिलम्।  
तथा देवभ्रान्त्या भजति भवदन्यं जडजनो  
महादेवेशं त्वां मनसि च न मत्वा पशुपते ॥ ८ ॥**

**गभीरे कासारे विशति विजने घोरविपिने  
विशाले शैले च भ्रमति कुसुमार्थं जडमतिः।  
समर्प्यैकं चेतःसरसिजमुमानाथ भवते  
सुखेनावस्थातुं जन इह न जानाति किमहो ॥ ९ ॥**

**नरत्वं देवत्वं नगवनमृगत्वं मशकता  
पशुत्वं कीटत्वं भवतु विहगत्वादि जननम्।  
सदा त्वत्पादाब्जस्मरणपरमानन्दलहरी-  
विहारासक्तं चेद्धृदयमिह किं तेन वपुषा ॥ १० ॥**

**वटुर्वा गेही वा यतिरपि जटी वा तदितरो  
नरो वा यः कश्चिद्भवतु भव किं तेन भवति।  
यदीयं हृत्पद्मं यदि भवदधीनं पशुपते  
तदीयस्त्वं शंभो भवसि भवभारं च वहसि॥ ११॥**

**गुहायां गेहे वा बहिरपि वने वाद्रिशिखरे  
जले वा वह्नौ वा वस्तु वसतेः किं वद फलम्।  
सदा यस्यैवान्तःकरणमपि शंभो तव पदे  
स्थितं चेद्योगोऽसौ स च परमयोगी स च सुखी \।\।**

**असारे संसारे निजभजनदूरे जडधिया  
भ्रमन्तं मामन्धं परमकृपया पातुमुचितम्।  
मदन्यः को दीनस्तव कृपणरक्षातिनिपुण-  
स्त्वदन्यः को वा मे त्रिजगति शरण्यः पशुपते ॥ १३ ॥**

**प्रभुत्वं दीनानां खलु परमबन्धुः पशुपते  
प्रमुख्योऽहं तेषामपि किमुत बन्धुत्वमनयोः।  
त्वयैव क्षन्तव्याःशिव मदपराधाश्च सकलाः  
प्रयत्नात्कर्तव्यं मदवनमियं बन्धुसरणिः ॥ १४ ॥**

**उपेक्षा नो चेत्किंन हरसि भवद्ध्यानविमुखां  
दुराशाभूयिष्ठां विधिलिपिमशक्तो यदि भवान्।  
शिरस्तद्वैधात्रं ननखलु सुवृत्तं पशुपते  
कथं वा निर्यत्नं करनखमुखेनैव लुलितम् ॥ १५ ॥**

**विरिञ्चिर्दीर्घायुर्भवतु भवता तत्परशिर-  
श्चतुष्कं संरक्ष्यं स खलु भुवि दैन्यं लिखितवान्।  
विचारः को वा मां विशद कृपया पाति शिव ते  
कटाक्षव्यापारः स्वयमपि च दीनावनपरः ॥ १६ ॥**

**फलाद्वा पुण्यानां मयि करुणया वा त्वयि विभो  
प्रसन्नेऽपि स्वामिन् भवदमलपादाब्जयुगलम्।  
कथं पश्येयं मां स्थगयति नमः संभ्रमजुषां  
निलिम्पानां श्रेणिर्निजकनकमाणिक्यमकुटैः ॥ १७ ॥**

**त्वमेको लोकानां परमफलदो दिव्यपदवीं  
वहन्तस्त्वन्मूलां पुनरपि भजन्ते हरिमुखाः।  
कियद्वा दाक्षिण्यं तव शिव मदाशा च कियती  
कदा वा मद्रक्षां वहसि करुणापूरितदृशा॥ १८ ॥**

**दुराशाभूयिष्ठे दुरधिपगृहद्वारघटके  
दुरन्ते संसारे दुरितनिलये दुःखजनके।  
मदायासं किं न व्यपनयसि कस्योपकृतये  
वदेयं प्रीतिश्चेत्तव शिव कृतार्थाः खलु वयम् ॥ १९॥**

**सदा मोहाटव्यां चरति युवतीनां कुचगिरौ  
नटत्याशाशाखास्वटति झटिति स्वैरमभितः।  
कपालिन् भिक्षो मे हृदयकपिमत्यन्तचपलं  
दृढं भक्त्या बद्ध्वाशिव भवदधीनं कुरु विभो ॥ २० ॥**

**धृतिस्तम्भाधारां दृढगुणनिबद्धां सगमनां  
विचित्रां पद्माढ्यां प्रतिदिवससन्मार्गघटिताम्।  
स्मरारे मच्चेतःस्फुटपटकुटी प्राप्य विशदां  
जय स्वामिन् शक्त्या सह शिव गणैः सेवित विभो॥**

**प्रलोभाद्यैरर्थाहरणपरतन्त्रो धनिगृहे  
प्रवेशोद्युक्तः सन्भ्रमति बहुधा तस्करपते।  
इमं चेतश्चोरं कथमिह सहे शंकर विभो  
तवाधीनं कृत्वा मयि निरपराधे कुरु कृपाम् ॥ २२ ॥**

**करोमि त्वत्पूजां सपदि सुखदोमे भव विभो  
विधित्वं विष्णुत्वं दिशसि खलु तस्याः फलमिति।  
पुनश्च त्वां द्रष्टुं दिवि भुवि वहन्पक्षिमृगता-  
मदृष्ट्वा तत्खेदं कथमिह सहे शंकर विभो ॥ २३ ॥**

**कदा वा कैलासे कनकमणिसौधे सह गणै-  
र्वसञ्शंभोरग्रे स्फुटघटितमूर्धाञ्जलिपुटः।  
विभो साम्ब स्वामिन्परमशिव पाहीति निगद-  
न्विधातॄणां कल्पान्क्षणमिव विनेष्यामि सुखतः॥ २४ ॥**

**स्तवैर्ब्रह्मादीनां जयजयवचोभिर्नियमिनां  
गणानां केलीभिर्मदकलमहोक्षस्य ककुदि।  
स्थितं नीलग्रीवं त्रिनयनमुमाश्लिष्टवपुषं  
कदा त्वां पश्येयं करधृतमृगं खण्डपरशुम् ॥ २५ ॥**

**कदा वा त्वां दृष्ट्वा गिरिश तव भव्याङ्घ्रियुगलं  
गृहीत्वा हस्ताभ्यां शिरसि नयने वक्षसि वहन्।  
समाश्लिष्याघ्राय स्फुटजलजगन्धान्परिमला-  
नलभ्यां ब्रह्माद्यैर्मुदमनुभविष्यामि हृदये ॥२६ ॥**

**करस्थे हेमाद्रौ गिरिश निकटस्थे धनपतौ  
गृहस्थे स्वर्भूजामरसुरभिचिन्तामणिगणे।  
शिरःस्थे शीतांशौ चरणयुगलस्थेऽखिलशुभे  
कमर्थंदास्येऽहं भवतु भवदर्थं मम मनः॥ २७॥**

**सारूप्यं तव पूजने शिव महादेवेति संकीर्तने  
सामीप्यं शिवभक्तिधुर्यजनतासांगत्यसंभाषणे।  
सालोक्यं च चराचरात्मकतनुध्याने भवानीपते  
सायुज्यं मम सिद्धमत्र भवति स्वामिन्कृतार्थोऽस्म्यहम्॥**

**त्वत्पादाम्बुजमर्चयामि परमं त्वां चिन्तयाम्यन्वहं  
त्वामीशं शरणं व्रजामि वचसा त्वामेव याचे विभो।  
वीक्षां मे दिश चाक्षुषीं सकरुणां दिव्यैश्चिरं प्रार्थितां  
शंभो लोकगुरो मदीयमनसः सौख्योपदेशं कुरु ॥ २९ ॥**

**वस्त्रोद्धूतविधौ सहस्रकरता पुष्पार्चने विष्णुता  
गन्धे गन्धवहात्मतान्नपचने बहिर्मुखाध्यक्षता।  
पात्रे काञ्चनगर्भतास्ति मयि चेद्बालेन्दुचूडामणे  
शुश्रूषां करवाणि ते पशुपते स्वामिंस्त्रिलोकीगुरो॥**

**नालं वा परमोपकारकमिदं त्वेकं पशूनां पते  
पश्यन्कुक्षिगतांश्चराचरगणान्बाह्यस्थितान्रक्षितुम्।  
सर्वामर्त्यपलायनौषधमतिज्वालाकरं भीकरं  
निक्षिप्तं गरलं गले न गिलितं नोद्गीर्णमेव त्वया॥**

**ज्वालोग्रःसकलामरातिभयदः क्ष्वेलः कथं वा त्वया  
दृष्टः किं च करे धृतः करतले किं पक्वजम्बूफलम्।  
जिह्वायां निहितश्च सिद्धघुटिका वा कण्ठदेशे भृतः  
किं ते नीलमणिर्विभूषणमयं शंभो महात्मन्वद॥ ३२ ॥**

**नालं वा सकृदेव देव भवतः सेवा नतिर्वा नुतिः  
पूजा वा स्मरणं कथाश्रवणमप्यालोकनं मादृशाम्।  
स्वामिन्नस्थिरदेवतानुसरणायासेन किं लभ्यते  
का वा मुक्तिरितः कुतो भवति चेत्किं प्रार्थनीयं तदा ॥**

**किं ब्रूमस्तव साहसं पशुपते कस्यास्ति शंभो भव-  
द्धैर्य चेदृशमात्मनः स्थितिरियं चान्यैः कथं लभ्यते।  
भ्रश्यद्देवगणं त्रसन्मुनिगणं नश्यत्प्रपञ्चं लयं  
पश्यनिर्भय एक एव विहरत्यानन्दसान्द्रो भवान् ॥**

**योगक्षेमधुरंधरस्य सकलश्रेयः प्रदोद्योगिनो  
दृष्टादृष्टमतोपदेशकृतिनो बाह्यान्तरव्यापिनः।  
सर्वज्ञस्य दयाकरस्य भवतः किं वेदितव्यं मया  
शंभो त्वं परमान्तरङ्ग इति मे चित्ते स्मराम्यन्वहम्॥**

**भक्तो भक्तिगुणावृते मुदमृतापूर्णे प्रसन्ने मनः-  
कुम्भे साम्ब तवाङ्घ्रिपल्लवयुगं संस्थाप्य संवित्फलम्।  
सत्त्वं मन्त्रमुदीरयन्निजशरीरागारशुद्धिं वह-  
न्पुण्याहं प्रकटीकरोमि रुचिरं कल्याणमापादयन् ॥**

**आम्नायाम्बुधिमादरेण सुमनः संघाः समुद्यन्मनो  
मन्थानं दृढभक्तिरज्जुसहितं कृत्वा मथित्वा ततः।  
सोमं कल्पतरुं सुपर्वसुरभिं चिन्तामणि धीमतां  
नित्यानन्दसुधां निरन्तररमासौभाग्यमातन्वते ॥ ३७ ॥**

**प्राक्पुण्याचलमार्गदर्शितसुधामूर्तिः प्रसन्नः शिवः  
सोमः सद्गणसेवितो मृगधरः पूर्णस्तमोमोचकः।  
चेतः पुष्करलक्षितो भवति चेदानन्दपाथोनिधिः  
प्रागल्भ्येन विजृम्भते सुमनसां वृत्तिस्तदा जायते ॥**

**धर्मो मे चतुरङ्घ्रिकः सुचरितः पापं विनाशं गतं  
कामक्रोधमदादयो विगलिताः कालाः सुखाविष्कृतः।  
ज्ञानानन्दमहौषधिः सुफलिता कैवल्यनाथे सदा  
मान्ये मानसपुण्डरीकनगरे राजावतंसे स्थिते ॥ ३९ ॥**

**धीयन्त्रेण वचोघटेन कविताकुल्योपकुल्याक्रमै-  
रानीतैश्च सदाशिवस्य चरिताम्भोराशिदिव्यामृतैः।  
हृत्केदारयुताश्च भक्तिकलमाः साफल्यमातन्वते  
दुर्भिक्षान्मम सेवकस्य भगवन्विश्वेश भीतिः कुतः ॥**

**पापोत्पातविमोचनाय रुचिरैश्वर्याय मृत्युंजय  
स्तोत्रध्याननतिप्रदक्षिणसपर्यालोकनाकर्णने।  
जिह्वाचित्तशिरोङ्घ्रिहस्तनयनश्रोत्रैरहं प्रार्थितो  
मामाज्ञापय तन्निरूपय मुहुर्मामेव मा मेऽवचः ॥ ४१ ॥**

**गाम्भीर्यं परिखापदं घनधृतिः प्राकार उद्यद्गुण-  
स्तोमश्चाप्तबलं घनेन्द्रियचयो द्वाराणि देहे स्थितः।  
विद्या वस्तुसमृद्धिरित्यखिलसामग्रीसमेते सदा  
दुर्गातिप्रियदेव मामकमनोदुर्गे निवासं कुरु ॥ ४२ ॥**

**मा गच्छ त्वमितस्ततो गिरिश भो मय्येव वासं कुरु  
स्वामिन्नादिकिरात मामकमनःकान्तारसीमान्तरे।  
वर्तन्ते बहुशो मृगा मदजुषो मात्सर्यमोहादय-  
स्तान्हत्वा मृगयाविनोदरुचितालाभं च संप्राप्स्यसि ॥**

**करलग्नमृगः करीन्द्रभङ्गो  
घनशार्दूलविखण्डनोऽस्तजन्तुः।  
गिरिशो विशदाकृतिश्च चेतः-  
कुहरे पञ्चमुखोऽस्ति मे कुतो भीः॥ ४४॥**

**छन्दः शाखिशिखान्वितैर्द्विजवरैः संसेविते शाश्वते  
सौख्यापादिनि खेदभेदिनि सुधासारैः फलैर्दीपिते।  
चेतः पक्षिशिखामणे त्यज वृथासंचारमन्यैरलं  
नित्यं शंकरपादपद्मयुगलीनीडे विहारं कुरु ॥ ४५ ॥**

**आकीर्णे नखराजिकान्तिविभवैरुद्यत्सुधावैभवै-  
राधौतेऽपि च पद्मरागललिते हंसव्रजैराश्रिते।  
नित्यं भक्तिवधूगणैश्च रहसि स्वेच्छाविहारं कुरु  
स्थित्वा मानसराजहंस गिरिजानाथाङ्घ्रिसौधान्तरे॥**

**शुंभुध्यानवसन्तसङ्गिनि हृदारामेऽघजीर्णच्छदाः  
स्रस्ता भक्तिलताच्छटा विलसिताः पुण्यप्रवालश्रिताः।  
दीप्यन्ते गुणकोरका जपवचः पुष्पाणि सद्वासना  
ज्ञानानन्दसुधामरन्दलहरी संवित्फलाभ्युन्नतिः ॥ ४७ ॥**

**नित्यानन्दरसालयं सुरमुनिस्वान्ताम्बुजाताश्रयं  
स्वच्छं सद्द्विजसेवितं कलुषहृत्सद्वासनाविष्कृतम्।  
शुंभुध्यानसरोवरं व्रज मनोहंसावतंस स्थिरं  
किं क्षुद्राश्रयपल्वलभ्रमणसंजातश्रमं प्राप्स्यसि॥ ४८॥**

**आनन्दामृतपूरिता हरपदाम्भोजालवालोद्यता  
स्थैर्योपघ्नमुपेत्य भक्तिलतिका शाखोपशाखान्विता।  
उच्चैर्मानसकायमानपटलीमाक्रम्य निष्कल्मषा  
नित्याभीष्टफलप्रदा भवतु मे सत्कर्मसंवर्धिता ॥ ४९ ॥**

**संध्यारम्भविजृम्भितं श्रुतिशिरः स्थानान्तराधिष्ठितं  
सप्रेमभ्रमराभिराममसकृत्सद्वासनाशोभितम्।  
भोगीन्द्राभरणं समस्तसुमनःपूज्यं गुणाविष्कृतं  
सेवे श्रीगिरिमल्लिकार्जुनमहालिङ्गं शिवालिङ्गितम् ॥५०॥**

**भृङ्गीच्छानटनोत्कटः करिमदग्राही स्फुरन्माधवा-  
ह्लादो नादयुतो महासितवपुः पचेषुणा चादृतः।  
सत्पक्षः सुमनोवनेषु स पुनः साक्षान्मदीये मनो-  
राजीवे भ्रमराधिपो विहरतां श्रीशैलवासी विभुः ॥ ५१ ॥**

**कारुण्यामृतवर्षिणं घनविपद्ग्रीष्मच्छिदाकर्मठं  
विद्यासख्यफलोदयाय सुमनः संसेव्यमिच्छाकृतिम्।  
नृत्यद्भक्तमयूरमद्रिनिलयं चञ्चज्जटामण्डलं  
शंभो वाञ्छति नीलकंधर सदा त्वां मे मनश्चातकः ॥**

**आकाशेन शिखी समस्तफणिनां नेत्रा कलापी नता-  
नुग्राहिप्रणवोपदेशनिनदैः केकीति यो गीयते।  
श्यामां शैलसमुद्भवां घनरुचिं दृष्ट्वा नटन्तं मुदा  
वेदान्तोपवने विहाररसिकं तं नीलकण्ठं भजे ॥ ५३ ॥**

**संध्या घर्मदिनात्ययो हरिकराघातप्रभूतानक-  
ध्वानो वारिदगर्जितं दिविषदां दृष्टिच्छटा चञ्चला।  
भक्तानां परितोषबाष्पविततिर्वृष्टिर्मयूरी शिवा  
यस्मिन्नुज्ज्वलताण्डवं विजयते तं नीलकण्ठं भजे ॥ ५४ ॥**

**आद्यायामिततेजसे श्रुतिपदैर्वेद्याय साध्याय ते  
विद्यानन्दमयात्मने त्रिजगतः संरक्षणोद्योगिने।  
ध्येयायाखिलयोगिभिः सुरगणैर्गेयाय मायाविने  
सम्यक्ताण्डवसंभ्रमाय जटिने सेयं नतिः शंभवे ॥**

**नित्याय त्रिगुणात्मने पुरजिते कात्यायनीश्रेयसे  
सत्यायादिकुटुम्बिने मुनिमनःप्रत्यक्षचिन्मूर्तये ।  
मायासृष्टजगत्त्रयाय सकलाम्नायान्तसंचारिणे  
सायंताण्डवसंभ्रमाय जटिने सेयं नतिः शंभवे ॥ ५६ ॥**

**नित्यं स्वोदरपूरणाय सकलानुद्दिश्य वित्ताशया  
व्यर्थं पर्यटनं करोमि भवतः सेवां न जाने विभो ।  
मज्जन्मान्तरपुण्यपाकबलतस्त्वं शर्व सर्वान्तर-  
स्तिष्ठस्येव हि तेन वा पशुपते ते रक्षणीयोऽस्म्यहम् ॥**

**एको वारिजबान्धवः क्षितिनभोव्याप्तं तमोमण्डलं  
भित्त्वा लोचनगोचरोऽपि भवति त्वं कोटिसूर्यप्रभः ।  
वेद्यः किं न भवस्यहोघनतरं कीदृग्भवेन्मत्तम-  
स्तत्सर्वंव्यपनीय मे पशुपते साक्षात्प्रसन्नो भव ॥ ५८ ॥**

**हंसः पद्मवनं समिच्छति यथा नीलाम्बुदं चातकः  
कोकः कोकनदप्रियं प्रतिदिनं चन्द्रं चकोरस्तथा ।  
चेतो वाञ्छति मामकं पशुपते चिन्मार्गमृग्यं विभो  
गौरीनाथ भवत्पदाब्जयुगलं कैवल्यसौख्यप्रदम्॥ ५९॥**

**रोधस्तोयहृतः श्रमेण पथिकश्छायां तरोर्वृष्टितो  
भीतः स्वस्थगृहं गृहस्थमतिथिर्दीनः प्रभुं धार्मिकम्।  
दीपं संतमसाकुलश्च शिखिनं शीतावृतस्त्वं तथा  
चेतः सर्वभयापहं व्रज सुखं शंभोःपदाम्भोरुहम्॥**

**अङ्कोलं निजबीजसंततिरयस्कान्तोपलं सूचिका  
साध्वी नैजविभुं लता क्षितिरुहं सिन्धुः सरिद्वल्लभम्।  
प्राप्नोतीह यथा तथा पशुपतेः पादारविन्दद्वयं  
चेतोवृत्तिरुपेत्य तिष्ठति सदा सा भक्तिरित्युच्यते ॥ ६१ ॥**

**आनन्दाश्रुभिरातनोति पुलकं नैर्मल्यतश्छादनं  
वाचाशङ्खमुखे स्थितैश्चजठरापूर्तिं चरित्रामृतैः।  
रुद्राक्षैर्भसितेन देव वपुषो रश्नां भवद्भावना-  
पर्यङ्के विनिवेश्य भक्तिजननी भक्तार्भकं रक्षति॥६२॥**

**मार्गावर्तितपादुका पशुपतेरङ्गस्य कूर्चायते  
गण्डूषाम्बुनिषेचनं पुररिपोर्दिव्याभिषेकायते।  
किंचिद्भक्षितमांसशेषकबलं नव्योपहारायते  
भक्तिः किं न करोत्यहो वनचरो भक्तावतंसायते॥ ६३॥**

**वक्षस्ताडनमन्तकस्य कठिनापस्मारसंमर्दनं  
भूभृत्पर्यटनं नमत्सुरशिरःकोटीरसंघर्षणम् ।  
कर्मेदं मृदुलस्य तावकपदद्वन्द्वस्य किं वोचितं  
मच्चेतोमणिपादुकाविहरणं शंभो सदाङ्गीकुरु ॥ ६४ ॥**

**वक्षस्ताडनशङ्कया विचलितो वैवस्वतो निर्जराः  
कोटीरोज्ज्वलरत्नदीपकलिकानीराजनं कुर्वते ।  
दृष्ट्वा मुक्तिवधूस्तनोति निभृताश्लेषं भवानीपते  
यच्चेतस्तव पादपद्मभजनं तस्येह किं दुर्लभम्॥ ६५ ॥**

**क्रीडार्थं सृजसि प्रपञ्चमखिलं क्रीडामृगास्ते जना  
यत्कर्माचरितं मया च भवतः प्रीत्यै भवत्येव तत् ।  
शंभो स्वस्य कुतूहलस्य करणं मच्चेष्टितं निश्चितं  
तस्मान्मामकरक्षणं पशुपते कर्तव्यमेव त्वया ॥ ६६ ॥**

**बहुविधपरितोषबाष्पपूर-  
स्फुटपुलकाङ्कितचारुभोगभूमिम् ।  
चिरपदफलकाङ्क्षिसेव्यमानां  
परमसदाशिवभावनां प्रपद्ये ॥ ६७ ॥**

**अमितमुदमृतं मुहुर्दुहन्तीं  
विमलभवत्पदगोष्ठमावसन्तीम्।  
सदय पशुपते सुपुण्यपाकां  
मम परिपालय भक्तिधेनुमेकाम् ॥ ६८ ॥**

**जडता पशुता कलङ्किता  
कुटिलचरत्वं च नास्ति मयि देव।  
अस्ति यदि राजमौले  
भवदाभरणस्य नास्मि किं पात्रम् ॥ ६९ ॥**

**अरहसि रहसि स्वतन्त्रबुद्ध्या  
वरिवसितुं सुलभः प्रसन्नमूर्तिः।  
अगणितफलदायकः प्रभुर्मे  
जगदधिको हृदि राजशेखरोऽस्ति॥ ७० ॥**

**आरूढभक्तिगुणकुञ्चितभावचाप-  
युक्तैः शिवस्मरणबाणगणैरभोघैः।  
निर्जित्य किल्बिषरिपून्विजयी सुधीन्द्रः  
सानन्दमावहति सुस्थिरराजलक्ष्मीम् ॥ ७१ ॥**

**ध्यानाञ्जनेन समवेक्ष्य तमः प्रदेशं  
भित्त्वा महाबलिभिरीश्वरनाममन्त्रैः।  
दिव्याश्रितं भुजगभूषणमुद्वहन्ति  
ये पादपद्ममिहते शिव ते कृतार्थाः॥ ७२॥**

**भूदारतामुदवहद्यदपेक्षया श्री-  
भूदार एव किमतः सुमते लभस्व।  
केदारमाकलितमुक्तिमहौषधीनां  
पादारविन्दभजनं परमेश्वरस्य॥ ७३॥**

**आशापाशक्लेशदुर्वासनादि -  
भेदोद्युक्तैर्दिव्यगन्धैरमन्दैः।  
आशाशाटीकस्य पादारविन्दं  
चेतःपेटीं वासितां मे तनोतु ॥ ७४ ॥**

**कल्याणिनं सरसचित्रगतिं सवेगं  
सर्वेङ्गितज्ञमनघं ध्रुवलक्षणाढ्यम्।  
चेतस्तुरङ्गमधिरुह्य चर स्मरारे  
नेतः समस्तजगतां वृषभाधिरूढ॥ ७५ ॥**

**भक्तिर्महेशपदपुष्करमावसन्ती  
कादम्बिनीव कुरुते परितोषवर्षम्।  
संपूरितो भवति यस्य मनस्तटाक-  
स्तज्जन्मसस्यमखिलं सफलं च नान्यत् ॥ ७६ ॥**

**बुद्धिः स्थिरा भवितुमीश्वरपादपद्म-  
सक्ता वधूर्विरहिणीव सदा स्मरन्ती।  
सद्भावनास्मरणदर्शनकीर्तनादि  
संमोहितेव शिवमन्त्रजपेन विन्ते॥ ७७॥**

**सदुपचारविधिष्वनुबोधितां  
सविनयां सुहृदं समुपाश्रिताम्।  
मम समुद्धर बुद्धिमिमां प्रभो  
वरगुणेन नवोढवधूमिव ॥ ७८ ॥**

**नित्यं योगिमनःसरोजदलसंचारक्षमस्त्वत्क्रमः  
शंभो तेन कथं कठोरयमराड्वक्षः कवाटक्षतिः।  
अत्यन्तं मृदुलं त्वदङ्घ्रियुगलं हा मे मनश्चिन्तय-  
त्येतल्लोचनगोचरं कुरु विभो हस्तेन संवाहये ॥ ७९ ॥**

**एष्यत्येष जनिं मनोऽस्य कठिनं तस्मिन्नदानीति म-  
द्रक्षायै गिरिसीम्निकोमलपदन्यासः पुराभ्यासितः।  
नो चेद्दिव्यगृहान्तरेषु सुमनस्तल्पेषु वेद्यादिषु  
प्रायः सत्सु शिलातलेषु नटनं शंभो किमर्थं तव॥**

**कंचित्कालमुमामहेश भवतः पादारविन्दार्चनैः  
कंचिद्ध्यानसमाधिभिश्चनतिभिः कंचित्कथाकर्णनैः।  
कंचित्कंचिदवेक्षणैश्च नुतिभिः कंचिद्दशामीदृशीं  
यः प्राप्नोति मुदा त्वदर्पितमना जीवन्स मुक्तः खलु ॥**

**बाणत्वं वृषभत्वमर्धवपुषा भार्यात्वमार्यापते  
घोणित्वं सखिता मृदङ्गवहता चेत्यादि रूपं दधौ।  
त्वत्पादे नयनार्पणं च कृतवांस्त्वद्देहभागो हरिः  
पूज्यात्पूज्यतरः स एव हि न चेत्को वा तदन्योऽधिकः ॥**

**जननमृतियुतानां सेवया देवतानां  
न भवति सुखलेशः संशयो नास्ति तत्र।  
अजनिममृतरूपं साम्बमीशं भजन्ते  
य इह परमसौख्यं ते हि धन्या लभन्ते ॥ ८३ ॥**

**शिव तव परिचर्यासंनिधानाय गौर्या  
भव मम गुणधुर्यांबुद्धिकन्यां प्रदास्ये।  
सकलभुवनबन्धो सच्चिदानन्दसिन्धो  
सदय हृदयगेहे सर्वदा संवस त्वम् ॥ ८४ ॥**

**जलधिमथनदक्षो नैव पातालभेदी  
न च वनमृगयायां नैव लुब्धः प्रवीणः।  
अशनकुसुमभूषावस्त्रमुख्यां सपर्यां  
कथय कथमहं ते कल्पयानीन्दुमौले॥ ८५॥**

**पूजाद्रव्यसमृद्धयो विरचिताः पूजां कथं कुर्महे  
पक्षित्वं न च वा किटित्वमपि न प्राप्तं मया दुर्लभम्।  
जाने मस्तकमङ्घ्रिपल्लवमुमाजाने न तेऽहं विभो  
न ज्ञातं हि पितामहेन हरिणा तत्त्वेन तद्रूपिणा॥ ८६॥**

**अशनं गरलं फणी कलापो  
वसनं चर्म च वाहनं महोक्षः।  
मम दास्यसि किं किमस्ति शंभो  
तव पादाम्बुजभक्तिमेव देहि ॥ ८७ ॥**

**यदा कृताम्भोनिधिसेतुबन्धनः  
करस्थलाधःकृतपर्वताधिपः।  
भवानि ते लङ्घितपद्मसंभव-  
स्तदा शिवार्चास्तवभावनक्षमः ॥ ८८ ॥**

**नतिभिर्नुतिभिस्त्वमीश पूजा-  
विधिभिर्ध्यानसमाधिभिर्न तुष्टः।  
धनुषा मुसलेन चाश्मभिर्वा  
वद ते प्रीतिकरं तथा करोमि॥ ८९॥**

**वचसा चरितं वदामि शंभो-  
रहमुद्योगविधासु तेऽप्रसक्तः।  
मनसाकृतिमीश्वरस्य सेवे  
शिरसा चैव सदाशिवं नमामि॥ ९० ॥**

**आद्याविद्या हृद्गता निर्गतासी-  
द्विद्या हृद्या हृद्गता त्वत्प्रसादात्।  
सेवे नित्यं श्रीकरं त्वत्पदाब्जं  
भावे मुक्तेर्भाजनं राजमौले ॥ ९१ ॥**

**दूरीकृतानि दुरितानि दुरक्षराणि  
दौर्भाग्यदुःखदुरहंकृतिदुर्वचांसि।  
सारं त्वदीयचरितं नितरां पिबन्तं  
गौरीश मामिह समुद्धर सत्कटाक्षैः॥ ९२॥**

**सोमकलाधरमौलौ  
कोमलघनकंधरे महामहसि।  
स्वामिनि गिरिजानाथे  
मामकहृदयं निरन्तरं रमताम् ॥ ९३ ॥**

**सा रसना ते नयने  
तावेव करौ स एव कृतकृत्यः।  
या ये यौ यो भर्गं  
वदतीक्षेते सदार्चितः स्मरति ॥ ९४ ॥**

**अतिमृदुलौमम चरणा-  
वतिकठिनं ते मनो भवानीश।  
इति विचिकित्सां संत्यज  
शिव कथमासीद्गिरौ तथा वेशः ॥ ९५ ॥**

**धैर्याङ्कुशेन निभृतं  
रभसादाकृष्य भक्तिशृङ्खलया।  
पुरहर चरणालाने  
हृदयमदेभं बधान चिद्यन्त्रैः ॥ ९६ ॥**

**प्रचरत्यभितः प्रगल्भवृत्त्या  
मदवानेष मनः करी गरीयान्।  
परिगृह्य नयेन भक्तिरज्ज्वा  
परम स्थाणु पदं दृढं नयामुम्॥ ९७॥**

**सर्वालंकारयुक्तां सरलपदयुतां साधुवृत्तां सुवर्णां  
सद्भिः संस्तूयमानां सरसगुणयुतां लक्षितां लक्षणाढ्याम्।  
उद्यद्भूषाविशेषामुपगतविनयां द्योतमानार्थरेखां  
कल्याणीं देव गौरीप्रिय मम कविताकन्यकां त्वं गृहाण॥**

**इदं ते युक्तं वा परमशिव कारुण्यजलधे  
गतौ तिर्यग्रूपं तव पदशिरोदर्शनधिया।  
हरिब्रह्माणौ तौ दिवि भुवि चरन्तौ श्रमयुतौ  
कथं शंभो स्वामिन्कथय मम वेद्योऽसि पुरतः ॥ ९९ ॥**

**स्तोत्रेणालमहं प्रवच्मि न मृषा देवा विरिञ्चादयः  
स्तुत्यानां गणनाप्रसङ्गसमये त्वामग्रगण्यं विदुः।  
माहात्म्याग्रविचारणप्रकरणे धानातुषस्तोमव-  
द्धूतास्त्वां विदुरुत्तमोत्तमफलं शंभो भवत्सेवकाः ॥**

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ

**शिवानन्दलहरी संपूर्णा ॥**

<MISSING_FIG href="../books_images/U-IMG-1722700855Cccc.PNG"/>

॥ श्रीः ॥

**शिवपादादिकेशान्त-  
वर्णनस्तोत्रम् ॥  
<MISSING_FIG href="../books_images/U-IMG-1723815277Screenshot2024-08-16190403.png"/>**

**कल्याणं नो विधत्तां कटकतटलसत्कल्पवाटीनिकुञ्ज-  
क्रीडासंसक्तविद्याधरनिकरवधूगीतरुद्रापदानः।  
तारैर्हेरम्बनादैस्तरलितनिनदत्तारकारातिकेकी  
कैलासः शर्वनिर्वृत्यभिजनकपदः सर्वदा पर्वतेन्द्रः ॥ १ ॥**

**यस्य प्राहुः स्वरूपं सकलदिविषदां सारसर्वस्वयोगं  
यस्येषुः शार्ङ्गधन्वा समजनि जगतां रक्षणे जागरूकः।  
मौर्वी दर्वीकराणामपि च परिबृढः पुस्त्रयी सा च लक्ष्यं  
सोऽव्यादव्याजमस्मानशिवभिदनिशं नाकिनां श्रीपिनाकः॥**

**आतङ्कावेगहारी सकलदिविषदामङ्घ्रिपद्माश्रयाणां  
मातङ्गाद्युग्रदैत्यप्रकरतनुगलद्रक्तधाराक्तधारः।  
क्रूरः सूरायुतानामपि च परिभवं स्वीयभासा वितन्व-  
न्घोराकारः कुठारो दृढतरदुरिताख्याटवीं पाटयेन्नः॥**

**कालारातेः कराग्रेकृतवसतिरुरः शाणशातो रिपूणां  
काले काले कुलाद्रिप्रवरतनयया कल्पितस्नेहलेपः।  
पायान्नः पावकार्चिःप्रसरसखमुखः पापहन्ता नितान्तं  
शूलःश्रीपादसेवाभजनरसजुषां पालनैकान्तशीलः ॥४॥**

**देवस्याङ्काश्रयायाः कुलगिरिदुहितुर्नेत्रकोणप्रचार-  
प्रस्तारानत्युदारान्पिपठिषुरिव यो नित्यमत्यादरेण।  
आधत्ते भङ्गितुङ्गैरनिशमवयवैरन्तरङ्गं समोदं  
सोमापीडस्य सोऽयं प्रदिशतु कुशलं पाणिरङ्गः कुरङ्गः ॥**

**कण्ठप्रान्तावसज्जत्कनकमयमहाघण्टिकाघोरघोषैः  
कण्ठारावैरकुण्ठैरपि भरितजगच्चक्रवालान्तरालः।  
चण्डःप्रोद्दण्डशृङ्गःककुदकबलितोत्तुङ्गकैलासशृङ्गः  
कण्ठेकालस्य वाहः शमयतु शमलं शाश्वतः शाक्वरेन्द्रः॥**

**निर्यद्दानाम्बुधारापरिमलतरलीभूतरोलम्बपाली-  
झंकारैः शंकराद्रेः शिखरशतदरीः पूरयन्भूरिघोषैः।  
शार्वः सौवर्णशैलप्रतिमपृथुवपुः सर्वविघ्नापहर्ता  
शर्वाण्याः पूर्वसूनुःस भवतु भवतां स्वस्तिदो हस्तिवक्त्रः ॥**

**यः पुण्यैर्देवतानां समजनि शिवयोः श्लाघ्यवीर्यैकमत्या-  
द्यन्नाम्निश्रूयमाणे दितिजभटघटा भीतिभारं भजन्ते।  
भूयात्सोऽयं विभूत्यै निशितशरशिखापाटितक्रौञ्चशैलः  
संसारागाधकूपोदरपतितसमुत्तारकस्तारकारिः ॥ ८ ॥**

**आरूढः प्रौढवेगप्रविजितपवनं तुङ्गतुङ्गं तुरङ्गं  
चेलं नीलं वसानः करतलविलसत्काण्डकोदण्डदण्डः।  
रागद्वेषादिनानाविधमृगपटलीभीतिकृद्भूतभर्ता.  
कुर्वन्नाखेटलीलां परिलसतु मनःकानने मामकीने ॥ ९ ॥**

**अम्भोजाभ्यां च रम्भारथचरणलताद्वन्द्वकुम्भीन्द्रकुम्भै-  
र्बिम्बेनेन्दोश्च कम्बोरुपरि विलसता विद्रुमेणोत्पलाभ्याम्।  
अम्भोदेनापि संभावितमुपजनिताडम्बरं शम्बरारेः  
शंभोः संभोगयोग्यं किमपि धनमिदं संभवेत्संपदे नः॥**

**वेणीसौभाग्यविस्मापिततपनसुताचारुवेणीविलासा-  
न्वाणीनिर्धूतवाणीकरतलविधृतोदारवीणाविरावान्।  
एणीनेत्रान्तभङ्गीनिरसननिपुणापाङ्गकोणानुपासे  
शोणान्प्राणानुदूढप्रतिनवसुषमाकन्दलानिन्दुमौलेः ॥**

**नृत्तारम्भेषु हस्ताहतमुरजधिमिद्धिकृतैरत्युदारै-  
श्चित्तानन्दं विधत्ते सदसि भगवतः संततं यः स नन्दी।  
चण्डीशाद्यास्तथान्ये चतुरगुणगणप्रीणितस्वामिसत्का-  
रोत्कर्षोद्यत्प्रसादाः प्रमथपरिबृढाः पान्तु संतोषिणो नः ॥**

**मुक्तामाणिक्यजालैः परिकलितमहासालमालोकनीयं  
प्रत्युप्तानर्घरत्नैर्दिशि दिशि भवनैः कल्पितैर्दिक्पतीनाम्।  
उद्यानैरद्रिकन्यापरिजनवनितामाननीयैः परीतं  
हृद्यं हृद्यस्तु नित्यं मम भुवनपतेर्धाम सोमार्धमौलेः॥**

**स्तम्भैर्जम्भारिरत्नप्रवरविरचितैः संभृतोपान्तभागं  
शुम्भत्सोपानमार्गंशुचिमणिनिचयैर्गुम्भितानल्पशिल्पम्।  
कुम्भैः संपूर्णशोभं शिरसि सुघटितैः शातकुम्भैरपङ्कैः  
शंभोः संभावनीयं सकलमुनिजनैः स्वस्तिदं स्यात्सदो नः॥**

**न्यस्तो मध्ये सभायाः परिसरविलसत्पादपीठाभिरामो  
हृद्यः पादैश्चतुर्भिः कनकमणिमयैरुच्चकैरुज्ज्वलात्मा।  
वासोरत्नेन केनाप्यधिकमृदुतरेणास्तृतो विस्तृतश्रीः  
पीठःपीडाभरं नः शमयतु शिवयोः स्वैरसंवासयोग्यः ॥**

**आसीनस्याधिपीठं त्रिजगदधिपतेरङ्घ्रिपीठानुषक्तौ  
पाथोजाभोगभाजौपरिमृदुलतलोल्लासिपद्मादिरेखौ।  
पातां पादावुभौ तौ नमदमरकिरीटोल्लसच्चारुहीर-  
श्रेणीशोणायमानोन्नतनखदशकोद्भासमानौ समानौ॥**

**यन्नादो वेदवाचां निगदति निखिलं लक्षणं पक्षिकेतु-  
र्लक्ष्मीसंभोगसौख्यं विरचयति ययोश्चापरे रूपभेदे।  
शंभोः संभावनीये पदकमलसमासङ्गतस्तुङ्गशोभे  
माङ्गल्यं नः समयं सकलसुखकरे नूपुरे पूरयेताम् ॥**

**अङ्गेशृङ्गारयोनेः सपदि शलभतां नेत्रवह्नौ प्रयाते  
शत्रोरुद्धृत्य तस्मादिषुधियुगमधो न्यस्तमग्रे किमेतत्।  
शङ्कामित्थं नतानाममरपरिषदामन्तरङ्कूरयत्त-  
त्संघातं चारु जङ्घायुगमखिलपतेरंहसां संहरेन्नः ॥ १८ ॥**

**जानुद्वन्द्वेन मीनध्वजनृवरसमुद्गोपमानेन साकं  
राजन्तौ राजरम्भाकरिकरकनकस्तम्भसंभावनीयौ।  
ऊरू गौरीकराम्भोरुहसरससमामर्दनानन्दभाजौ  
चारू दूरीक्रियास्तां दुरितमुपचितं जन्मजन्मान्तरे नः॥**

**आमुक्तानर्घरत्नप्रकरकरपरिष्वक्तकल्याणकाञ्ची-  
दाम्ना बद्धेन दुग्धद्युतिनिचयमुषा चीनपट्टाम्बरेण।  
संवीते शैलकन्यासुचरितपरिपाकायमाणे नितम्बे  
नित्यं नर्नर्तुचित्तं मम निखिलजगत्स्वामिनः सोममौलेः ॥**

**संध्याकालानुरज्यद्दिनकरसरुचा कालधौतेन गाढं  
व्यानद्धः स्निग्धमुग्धः सरसमुदरबन्धेन वीतोपमेन।  
उद्दीप्रैः स्वप्रकाशैरुपचितमहिमा मन्मथारेरुदारो  
मध्यो मिथ्यार्थसध्यङ्गमदिशतु सदा संगतिं मङ्गलानाम् ॥**

**नाभीचक्रालवालान्नवनवसुषमादोहदश्रीपरीता-  
दुद्गच्छन्ती पुरस्तादुदरपथमतिक्रम्य वक्षः प्रयान्ती।  
श्यामा कामागमार्थप्रकथनलिपिवद्भासते या निकामं  
सा मा सोमार्धमौलेः सुखयतु सततं रोमवल्लीमतल्ली॥**

**आश्लेषेष्वद्रिजायाः कठिनकुचतटीलिप्तकाश्मीरपङ्क-  
व्यासङ्गादुद्यदर्कद्युतिभिरुपचितस्पर्धमुद्दामहृद्यम  
दक्षारातेरुदूढप्रतिनवमणिमालावलीभासमानं  
वक्षोविक्षोभिताघं सततनतिजुषां रक्षतादक्षतं नः॥**

**वामाङ्के विस्फुरन्त्या करतलविलसच्चारुरक्तोत्पलायाः  
कान्ताया वामवक्षोरुहभरशिखरोन्मर्दनव्यग्रमेकम्।  
अन्यांस्त्रीनप्युदारान्वरपरशुमृगालंकृतानिन्दुमौले-  
र्बाहूनाबद्धहेमाङ्गदमणिकटकानन्तरालोकयामः ॥२४ ॥**

**संभ्रान्तायाःशिवायाः पतिविलयभिया सर्वलोकोपतापा-  
त्संविग्नस्यापि विष्णोः सरभसमुभयोर्वारणप्रेरणाभ्याम्।  
मध्ये त्रैशङ्कवीयामनुभवति दशां यत्र हालाहलोष्मा  
सोऽयं सर्वापदां नः शमयतु निचयं नीलकण्ठस्य कण्ठः॥**

**हृद्यैरद्रीन्द्रकन्यामृदुदशनपदैर्मुद्रितो विद्रुमश्री-  
रुद्द्योतन्त्या नितान्तं धवलधवलया मिश्रितो दन्तकान्त्या।  
मुक्तामाणिक्यजालव्यतिकरसदृशा तेजसा भासमानः  
सद्योजातस्य दद्यादधरमणिरसौ संपदां संचयं नः ॥**

**कर्णालंकारनानामणिनिकररुचां संचयैरञ्चितायां  
वर्ण्यायांस्वर्णपद्मोदरपरिविलसत्कर्णिकासंनिभायाम्।  
पद्धत्यां प्राणवायोः प्रणतजनहृदम्भोजवासस्य शंभो-  
नित्यं नश्चित्तमेतद्विरचयतु सुखेनासिकां नासिकायाम्॥**

**अत्यन्तं भासमाने रुचिरतररुचां संगमात्सन्मणीना-  
मुद्यच्चण्डांशुधामप्रसरनिरसनस्पष्टदृष्टापदाने।  
भूयास्तां भूतये नः करिवरजयिनः कर्णपाशावलम्बे  
भक्तालीभालसज्जज्जनिमरणलिपेः कुण्डले कुण्डले ते॥**

**याभ्यां कालव्यवस्था भवति तनुमतां यो मुखं देवतानां  
येषामाहुः स्वरूपं जगति मुनिवरा देवतानां त्रयीं ताम्।  
रुद्राणीवक्त्रपङ्केरुहसततविहारोत्सुकेन्दिन्दिरेभ्य-  
स्तेभ्यस्त्रिभ्यः प्रणामाञ्जलिमुपरचये त्रीक्षणस्येक्षणेभ्यः॥**

**वामं वामाङ्कगायावदनसरसिजे व्यावलद्वल्लभाया  
व्यानम्रेष्वन्यदन्यत्पुनरलिकभवं वीतनिःशेषरौक्ष्यम्।  
भूयो भूयोऽपि मोदान्निपतदतिदयाशीतलं चूतबाणे  
दक्षारेरीक्षणानां त्रयमपहरतादाशु तापत्रयं नः ॥ ३० ॥**

**यस्मिन्नर्धेन्दुमुग्धद्युतिनिचयतिरस्कारनिस्तन्द्रकान्तौ  
काश्मीरक्षोदसंकल्पितमिव रुचिरं चित्रकं भाति नेत्रम्।  
तस्मिन्नुल्लीलचिल्लीनटवरतरुणीलास्यरङ्गायमाणे  
कालारेःफालदेशे विहरतु हृदयं वीतचिन्तान्तरं नः ॥**

**स्वामिन्गङ्गामिवाङ्गीकुरु तव शिरसा मामपीत्यर्थयन्तीं  
धन्यां कन्यां खरांशोः शिरसि वहति किं न्वेष कारुण्यशाली।  
इत्थं शङ्कां जनानां जनयदतिघनं कैशिकं कालमेघ-  
च्छायं भूयादुदारं त्रिपुरविजयिनः श्रेयसे भूयसे नः ॥**

**शृङ्गाराकल्पयोग्यैः शिखरिवरसुतासत्सखीहस्तलूनैः  
सूनैराबद्धमालावलिपरिविलसत्सौरभाकृष्टभृङ्गम्।  
तुङ्गं माणिक्यकान्त्या परिहसितसुरावासशैलेन्द्रशृङ्गं  
संघं नः संकटानां विघटयतु सदा काङ्कटीकं किरीटम् ॥**

**वक्राकारः कलङ्की जडतनुरहमप्यङ्घ्रिसेवानुभावा-  
दुत्तंसत्वं प्रयातः सुलभतरघृणास्यन्दिनश्चन्द्रमौलेः।  
तत्सेवन्तां जनौघाः शिवमिति निजयावस्थयैव ब्रुवाणं  
वन्दे देवस्य शंभोर्मुकुटसुघटितं मुग्धपीयूषभानुम् ॥**

**कान्त्या संफुल्लमल्लीकुसुमधवलया व्याप्य विश्वं विराज-  
न्वृत्ताकारो वितन्वन्मुहुरपि च परां निर्वृतिं पादभाजाम्।  
सानन्दं नन्दिदोष्णा मणिकटकवता वाह्यमानः पुरारेः  
श्वेतच्छत्राख्यशीतद्युतिरपहरतादापदस्तापदा नः ॥ ३५ ॥**

**दिव्याकल्पोज्ज्वलानां शिवगिरिसुतयोः पार्श्वयोराश्रितानां  
रुद्राणीसत्सखीनां मदतरलकटाक्षाञ्चलैरञ्चितानाम्।  
उद्वेल्लद्बाहुवल्लीविलसनसमये चामरान्दोलनीना-  
मुद्भूतः कङ्कणालीवलयकलकलो वारयेदापदो नः ॥**

**स्वर्गौकः सुन्दरीणां सुललितवपुषां स्वामिसेवापराणां  
वल्गद्भूषाणि वक्राम्बुजपरिविगलन्मुग्धगीतामृतानि।  
नित्यं नृत्तान्युपासे भुजविधुतिपदन्यासभावावलोक-  
प्रत्युद्यत्प्रीतिमाद्यत्प्रमथनटनटीदत्तसंभावनानि ॥ ३७ ॥**

**स्थानप्राप्त्या स्वराणां किमपि विशदतां व्यञ्जयन्मञ्जुवीणा-  
स्वानावच्छिन्नतालक्रमममृतमिवास्वाद्यमानं शिवाभ्याम्।  
नानारागातिहृद्यं नवरसमधुरस्तोत्रजातानुविद्धं  
गानं वीणामहर्षेः कलमतिललितं कर्णपूरायतां नः ॥**

**चेतो जातप्रमोदं संपदि विदधती प्राणिनां वाणिनीनां  
पाणिद्वन्द्वाग्रजाग्रत्सुललितरणितस्वर्णतालानुकूला।  
स्वीयारावेण पाथोधररवपटुना नादयन्ती मयूरीं  
मायूरी मन्दभावं मणिमुरजभवा मार्जना मार्जयेन्नः ॥**

**देवेभ्यो दानवेभ्यः पितृमुनिपरिषत्सिद्धविद्याधरेभ्यः  
साध्येभ्यश्चारणेभ्यो मनुजपशुपतज्जातिकीटादिकेभ्यः।  
श्रीकैलासप्ररूढास्तृणविटपिमुखाश्चापि ये सन्ति तेभ्यः  
सर्वेभ्यो निर्विचारं नतिमुपरचये शर्वपादाश्रयेभ्यः॥**

**ध्यायन्नित्थं प्रभाते प्रतिदिवसमिदं स्तोत्ररत्नं पठेद्यः  
किं वा ब्रूमस्तदीयं सुचरितमथवा कीर्तयामः समासात्।  
संपज्जातं समग्रं सदसि बहुमतिं सर्वलोकप्रियत्वं  
संप्राप्यायुःशतान्ते पदमयति परब्रह्मणो मन्मथारेः ॥**

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ

**शिवपादादिकेशान्तवर्णनस्तोत्रम्  
संपूर्णम् ॥**

**———**

**॥श्रीः ॥**

शिवकेशादिपादान्तवर्णनस्तोत्रम् ॥

———

**देयासुर्मूर्ध्नि राजत्सरससुरसरित्पारपर्यन्तनिर्य-  
त्प्रांशुस्तम्बाः पिशङ्गास्तुलितपरिणतारक्तशालीलता वः।  
दुर्वारापत्तिगर्तश्रितनिखिलजनोत्तारणे रज्जुभूता  
घोराघोर्वीरुहालीदहनशिखिशिखाः शर्म शार्वाः कपर्दाः ॥**

**कुर्वन्निर्वाणमार्गप्रगमपरिलसद्रूप्यसोपानशङ्कां  
शक्रारीणां पुराणां त्रयविजयकृतस्पष्टरेखायमाणम्।  
अव्यादव्याजमुच्चैरलिकहिमधराधित्यकान्तस्त्रिधोद्य-  
ज्जाह्नव्याभं मृडानीकमितुरुडुपरुक्पाण्डरं वस्त्रिपुण्ड्रम्॥**

**क्रुध्यद्गौरीप्रसादानतिसमयपदाङ्गुष्ठसंक्रान्तलाक्षा-  
बिन्दुस्पर्धि स्मरारेः स्फटिकमणिदृषन्मग्रमाणिक्यशोभम्।  
मूर्ध्न्युद्यद्दिव्यसिन्धोः पतितशफरिकाकारि वो मास्तकं स्ता-  
दस्तोकापत्तिकृत्त्यै हुतवहकणिकामोक्षरूक्षं सदाक्षि॥**

**भूत्यै दृग्भूतयोः स्याद्यदहिमहिमरुग्बिम्बयोः स्निग्धवर्णो  
दैत्यौघध्वंसशंसी स्फुट इव परिवेषावशेषो विभाति।  
सर्गस्थित्यन्तवृत्तिर्मयि समुपगतेतीव निर्वृत्तगर्वं  
शर्वाणीभर्तुरुच्चैर्युगलमथ दधद्विभ्रमं तद्भ्रूवोर्वः ॥ ४ ॥**

**युग्मे रुक्माब्जपिङ्गेग्रह इव पिहिते द्राग्ययोः प्राग्दुहित्रा  
शैलस्य ध्वान्तनीलाम्बररचितबृहत्कञ्चुकोऽभूत्प्रपञ्चः।  
ते त्रैनेत्रे पवित्रे त्रिदशवरघटामित्रजैत्रोग्रशस्त्रे  
नेत्रे नेत्रे भवेतां द्रुतमिह भवतामिन्द्रियाश्वान्नियन्तुम्॥**

**चण्डीवक्त्रार्पणेच्छोस्तदनु भगवतः पाण्डुरुक्पाण्डुगण्ड-  
प्रोद्यत्कण्डूं विनेतुं वितनुत इव ये रत्नकोणैर्विघृष्टिम्।  
चण्डार्चिर्मण्डलाभेसततनतजनध्वान्तखण्डातिशौण्डे  
चण्डीशे ते श्रिये स्तामधिकमवनताखण्डले कुण्डले वः ॥**

खट्वाङ्गोदग्रपाणेः स्फुटविकटपुटो वक्त्ररन्ध्रप्रवेश-  
प्रेप्सूदञ्चत्फणोरुश्वसदतिधवलाहीन्द्रशङ्कां दधानः।  
युष्माकं कम्रवक्त्राम्बुरुहपरिलसत्कर्णिकाकारशोभः  
शश्वत्त्राणाय भूयादलमतिविमलोत्तुङ्गकोणः स घोणः॥

क्रुध्यत्यद्धा ययोः स्वां तनुमतिलसतोर्बिम्बितां लक्षयन्ती  
भर्त्रे स्पर्धातिनिघ्ना मुहुरितरवधूशङ्कया शैलकन्या।  
युष्मांस्तौ शश्वदुच्चैरबहुलदशमीशर्वरीशातिशुभ्रा-  
वव्यास्तां दिव्यसिन्धोः कमितुरवनमल्लोकपालौ कपोलौ ॥

यो भासा भात्युपान्तस्थित इव निभृतं कौस्तुभो द्रष्टुमिच्छ-  
न्सोत्थस्नेहान्नितान्तं गलगतगरलं पत्युरुच्चैः पशूनाम्।  
प्रोद्यत्प्रेम्णा यमार्द्रापिबति गिरिसुता संपदः सातिरेका  
लोकाः शोणीकृतान्ता यदधरमहसा सोऽधरो वो विधत्ताम् ॥

अत्यर्थं राजते या वदनशशधरादुद्गलच्चारुवाणी-  
पीयूषाम्भःप्रवाहप्रसरपरिलस्त्फेनबिन्द्वावलीव।  
देयात्सा दन्तपङ्क्तिश्चिरमिह दनुदायाददौवारिकस्य  
द्युत्या दीप्तेन्दुकुन्दच्छविरमलतरप्रोन्नताग्रामुदं वः ॥

**न्यक्कुर्वन्नुर्वराभृन्निभघनसमयोद्धुष्टमेघौघघोषं  
स्फूर्जद्वार्ध्युत्थितोरुध्वनितमपि परब्रह्मभूतो गभीरः।  
सुव्यक्तो व्यक्तमूर्तेः प्रकटितकरणः प्राणनाथस्य सत्याः  
प्रीत्या वः संविदध्यात्फलविकलमलं जन्म नादः स नादः ॥**

**भासा यस्य त्रिलोकी लसति परिलसत्फेनबिन्द्वर्णवान्त-  
र्व्यामग्नेवातिगौरस्तुलितसुरसरिद्वारिपूरप्रसारः।  
पीनात्मा दन्तभाभिर्भृशमहहहकारातिभीमः सदेष्टां  
पुष्टां तुष्टिं कृषीष्ट स्फुटमिह भवतामट्टहासोऽष्टमूर्तेः ॥**

**सद्योजाताख्यमाप्यं यदुविमलमुदग्वर्ति यद्वामदेवं  
नाम्ना हेम्ना सदृक्षं जलदनिभमघोराह्वयं दक्षिणं यत्।  
यद्वालार्कप्रभं तत्पुरुषनिगदितं पूर्वमीशानसंज्ञं  
यद्दिव्यं तानि शंभोर्भवदभिलषितं पञ्च दद्युर्मुखानि ॥**

**आत्मप्रेम्णो भवान्या स्वयमिव रचिताः सादरं सांवनन्या  
मष्या तिस्रः सुनीलाञ्जननिभगररेखाः समाभान्ति यस्याम्।  
आकल्पानल्पभासा भृशरुचिरतरा कम्बुकल्पाम्बिकायाः  
पत्युः सात्यन्तमन्तर्विलसतु सततं मन्थरा कंधरा वः ॥**

**वक्त्रेन्दोर्दन्तलक्ष्म्याश्चिरमधरमहाकौस्तुभस्याप्युपान्ते  
सोत्थानां प्रार्थयन्यः स्थितिमचलभुवे वारयन्त्यै निवेशम्।  
प्रायुङ्क्तेवाशिषो यः प्रतिपदममृतत्वे स्थितः कालशत्रोः  
कालं कुर्वन्गलं वो हृदयमयमलं क्षालयेत्कालकूटः ॥**

**प्रौढप्रेमाकुलाया दृढतरपरिरम्भेषु पर्वेन्दुमुख्याः  
पार्वत्याश्चारुचामीकरवलयपदैरङ्कितं कान्तिशालि।  
रङ्गन्नागाङ्गदाढ्यं सततमविहितं कर्म निर्मूलयेत्त-  
द्दोर्मूलं निर्मलं यद्धृदि दुरितमपास्यार्जितं धूर्जटेर्वः ॥**

**कण्ठाश्लेषार्थमाप्ता दिव इव कमितुः स्वर्गसिन्धोः प्रवाहाः  
क्रान्त्यै संसारसिन्धोः स्फटिकमणिमहासंक्रमाकारदीर्घाः।  
तिर्यग्विष्कम्भभूतास्त्रिभुवनवसतेर्भिन्नदैत्येभदेहा  
बाहा वस्ता हरस्य द्रुतमिह निवहानंहसां संहरन्तु ॥**

**वक्षो दक्षद्विषोऽलं स्मरभरविनमद्दक्षजाक्षीणवक्षो-  
जान्तर्निक्षिप्तशुम्भन्मलयजमिलितोद्भासि भस्मोक्षितं यत्।  
क्षिप्रं तद्रूक्षचक्षुःश्रुतिगणफणरत्नौघभाभीक्ष्णशोभं  
युष्माकं शश्वदेनः स्फटिकमणिशिलामण्डलाभं क्षिणोतु ॥**

**मुक्तामुक्ते विचित्राकुलवलिलहरीजालशालिन्यवाञ्च-  
न्नाभ्यावर्ते विलोलद्भुजगवरयुते कालशत्रोर्विशाले।  
युष्मच्चित्तत्रिधामा प्रतिनवरुचिरे मन्दिरे कान्तिलक्ष्म्याः  
शेतां शीतांशुगौरे चिरतरमुदरक्षीरसिन्धौ सलीलम् ॥**

**वैयाघ्रीयत्र कृत्तिः स्फुरति हिमगिरेर्विस्तृतोपत्यकान्तः  
सान्द्रावश्यायमिश्रा परित इव वृता नीलजीमूतमाला।  
आबद्धाहीन्द्रकाञ्चीगुणमतिपृथुलं शैलजाक्रीडभूमि-  
स्तद्वो निःश्रेयसे स्याज्जघनमतिघनं बालशीतांशुमौलेः ॥**

**पुष्टावष्टम्भभूतौ पृथुतरजघनस्यापि नित्यं त्रिलोक्याः  
सम्यग्वृत्तौ सुरेन्द्रद्विरदवरकरोदारकान्तिं दधानौ।  
सारावूरू पुरारेः प्रसभमरिघटाघस्मरौ भस्मशुभ्रौ  
भक्तैरत्यार्द्रचित्तैरधिकमवनतौ वाञ्छितं वो विधत्ताम् ॥**

**आनन्दायेन्दुकान्तोपलरचितसमुद्गायिते ये मुनीनां  
चित्तादर्शं निधातुं विदधति चरणे ताण्डवाकुञ्चनानि।  
काञ्चीभोगीन्द्रमूर्ध्नां प्रतिमुहुरुपधानायमाने क्षणं ते  
कान्ते स्तामन्तकारेर्द्युतिविजितसुधाभानुनी जानुनी वः ॥**

**मञ्जीरीभूतभोगिप्रवरगणफणामण्डलान्तर्नितान्त-  
व्यादीर्घानर्घरत्नद्युतिकिसलयिते स्तूयमाने द्युसद्भिः।  
बिभ्रत्यौ विभ्रमं वः स्फटिकमणिबृहद्दण्डवद्भासिते ये  
जङ्घे शङ्खेन्दुशुभ्रे भृशमिह भवतां मानसे शूलपाणेः ॥**

**अस्तोकस्तोमशस्त्रैरपचितिममलां भूरिभावोपहारैः  
कुर्वद्भिः सर्वदोच्चैः सततमभिवृतौ ब्रह्मविद्देवलाद्यैः।  
सम्यक्संपूज्यमानाविह हृदि सरसीवानिशं युष्मदीये  
शर्वस्य क्रीडतां तौ प्रपदवरबृहत्कच्छपावच्छभासौ॥**

**याः स्वस्यैकांशपातादतिबहलगलद्रक्तवक्त्रं प्रणुन्न-  
प्राणं प्राक्रोशयन्प्राङ् निजमचलवरं चालयन्तं दशास्यम्।  
पादाङ्गुल्यो दिशन्तु द्रुतमयुगदृशः कल्मषप्लोषकल्याः  
कल्याणं फुल्लमाल्यप्रकरविलसिता वः प्रणद्धाहिवल्लयः ॥**

**प्रह्वप्राचीनबर्हिःप्रमुखसुरवरप्रस्फुरन्मौलिसक्त-  
ज्यायोरत्नोत्करोस्त्रैरविरतममला भूरिनीराजिता या।  
प्रोदग्राग्राप्रदेयात्ततिरिव रुचिरा तारकाणां नितान्तं  
नीलग्रीवस्य पादाम्बुरुहविलसिता सा नखाली सुखं वः ॥**

**सत्याः सत्याननेन्दावपि सविधगते ये विकासं दधाते  
स्वान्ते स्वां ते लभन्ते श्रियमिह सरसीवामरा ये दधानाः।  
लोलं लोलम्बकानां कुलमिव सुधियां सेवते ये सदा स्तां  
भूत्यै भूत्यैणपाणेर्विमलतररुचस्ते पदाम्भोरुहे वः॥ २७ ॥**

**येषां रागादिदोषाक्षतमति यतयो यान्ति मुक्तिं प्रसादा-  
द्ये वा नम्रात्ममूर्तिद्युसदृषिपरिषन्मूर्ध्नि शेषायमाणाः।  
श्रीकण्ठस्यारुणोद्यच्चरणसरसिजप्रोत्थितास्ते भावाख्या-  
त्पारावाराच्चिरं वो दुरितहतिकृतस्तारयेयुः परागाः ॥**

**भूम्ना यस्यास्तसीम्ना भुवनमनुसृतं यत्परं धाम धाम्नां  
साम्नामाम्नायतत्त्वं यदपि च परमं यद्गुणातीतमाद्यम्।  
यचांहोहन्निरीहं गहनमिति मुहुः प्राहुरुच्चैर्महान्तो  
माहेशं तन्महो मे महितमहरहर्मोहरोहं निहन्तु ॥ २९ ॥**

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ

**शिवकेशादिपादान्तवर्णनस्तोत्रम्  
संपूर्णम् ॥**

**———**

**॥ श्रीः॥**

**॥ वेदसारशिवस्तोत्रम् ॥**

<MISSING_FIG href="../books_images/U-IMG-1722701153C.....PNG"/>

**पशूनां पतिं पापनाशं परेशं  
गजेन्द्रस्य कृत्तिं वसानं वरेण्यम्।  
जटाजूटमध्ये स्फुरद्गाङ्गवारिं  
महादेवमेकं स्मरामि स्मरारिम्॥ १ ॥**

**महेशं सुरेशं सुरारातिनाशं  
विभुं विश्वनाथं विभूत्यङ्गभूषम्।  
विरूपाक्षमिन्द्वर्कवह्नित्रिनेत्रं  
सदानन्दमीडे प्रभुं पञ्चवक्त्रम्॥ २॥**

**गिरीशं गणेशं गले नीलवर्णं  
गवेन्द्राधिरूढं गुणातीतरूपम्।  
भवं भास्वरं भस्मना भूषिताङ्गं  
भवानीकलत्रं भजे पञ्चवक्त्रम्॥ ३ ॥**

**शिवाकान्त शंभो शशाङ्कार्धमौले  
महेशान शूलिञ्जटाजूटधारिन्।  
त्वमेको जगद्व्यापको विश्वरूपः  
प्रसीद प्रसीद प्रभो पूर्णरूप ॥ ४ ॥**

**परात्मानमेकं जगद्बीजमाद्यं  
निरीहं निराकारमोंकारवेद्यम्।  
यतो जायते पाल्यते येन विश्वं  
तमीशं भजे लीयते यत्र विश्वम् ॥ ५ ॥**

**न भूमिर्न चापो न वह्निर्न वायु-  
र्न चाकाशमास्ते न तन्द्रा न निद्रा।  
न चोष्णं न शीतं न देशो न वेषो  
न यस्यास्ति मूर्तिस्त्रिमूर्तिं तमीडे ॥ ६ ॥**

**अजं शाश्वतं कारणं कारणानां  
शिवं केवलं भासकं भासकानाम्।  
तुरीयं तमःपारमाद्यन्तहीनं  
प्रपद्ये परं पावनं द्वैतहीनम् ॥ ७ ॥**

**नमस्ते नमस्ते विभो विश्वमूर्ते  
नमस्ते नमस्ते चिदानन्दमूर्ते।  
नमस्ते नमस्ते तपोयोगगम्य  
नमस्ते नमस्ते श्रुतिज्ञानगम्य॥ ८॥**

**प्रभो शूलपाणे विभो विश्वनाथ  
महादेव शंभो महेश त्रिनेत्र।  
शिवाकान्त शान्त स्मरारे पुरारे  
त्वदन्यो वरेण्यो न मान्यो न गण्यः॥ ९ ॥**

**शंभो महेश करुणामय शूलपाणे  
गौरीपते पशुपते पशुपाशनाशिन्।  
काशीपते करुणया जगदेतदेक-  
स्त्वं इंसि पासि विदधासि महेश्वरोऽसि॥१० ॥**

**त्वत्तो जगद्भवति देव भव स्मरारे  
त्वय्येव तिष्ठति जगन्मृड विश्वनाथ।  
त्वय्येव गच्छति लयं जगदेतदीश  
लिङ्गात्मके हर चराचरविश्वरूपिन्॥ ११ ॥**

<MISSING_FIG href="../books_images/U-IMG-1722701284c..PNG"/>

**॥ श्रीः ॥**

**शिवापराध-  
क्षमापणस्तोत्रम् ॥**

**<MISSING_FIG href="../books_images/U-IMG-1722704386C.....PNG"/>**

**आदौ कर्म प्रसङ्गात्कलयति कलुषं मातृकुक्षौ स्थितं मां  
विण्मूत्रामेध्यमध्ये कथयति नितरां जाठरो जातवेदाः।  
यद्यद्वै तत्र दुःखं व्यथयति नितरां शक्यते केन वक्तुं  
क्षन्तव्यो मेऽपराधः शिव शिव शिव भोः श्रीमहादेव शंभो ॥**

**बाल्ये दुःखातिरेकान्मललुलितवपुः स्तन्यपाने पिपासु-  
र्नो शक्तश्चेन्द्रियेभ्यो भव मलजनिता जन्तवो मां तुदन्ति।  
नानारोगातिदुःखाद्रुदितपरवशः शंकरं न स्मरामि  
क्षन्तव्यो मेऽपराधः शिव शिव शिव भोः श्रीमहादेव शंभो ॥**

**प्रौढोऽहं यौवनस्थो विषयविषधरैः पञ्चभिर्मर्मसंधौ  
दष्टो नष्टो विवेकः सुतधनयुवतिस्वादसौख्ये निषण्णः।  
शैवे चिन्ताविहीनं मम हृदयमहो मानगर्वाधिरूढं  
क्षन्तव्यो मेऽपराधः शिव शिव शिव भोः श्रीमहादेव शंभो ॥**

**वार्धक्ये चेन्द्रियाणां विकलगतिमतश्चाधिदैवादितापैः  
प्राप्तै रोगैर्वियोगैर्व्यसनकृशतनोर्ज्ञप्तिहीनं च दीनम्।  
मिथ्यामोहाभिलाषैर्भ्रमति मम मनो धूर्जटेर्ध्यानशून्यं  
क्षन्तव्यो मेऽपराधः शिव शिव शिव भोः श्रीमहादेव शंभो ॥**

**स्नात्वा प्रत्यूषकाले स्नपनविधिविधौ नाहृतं गाङ्गतोयं  
पूजार्थं वा कदाचिद्बहुतरगहनेऽखण्डबिल्वीदलं वा।  
नानीता पद्ममाला सरसि विकसिता गन्धपुष्पैस्त्वदर्थं  
क्षन्तव्यो मेऽपराधः शिव शिव शिव भोः श्रीमहादेव शंभो ॥**

**दुग्धैर्मध्वाज्ययुक्तैर्दधिगुडसहितैः स्नापितं नैव लिङ्गं  
नो लिप्तं चन्दनाद्यैः कनकविरचितैः पूजितं न प्रसूनैः।  
धूपैः कर्पूरदीपैर्विविधरसयुतैर्नैव भक्ष्योपहारैः  
क्षन्तव्यो मेऽपराधः शिव शिव शिव भोः श्रीमहादेव शंभो ॥**

**नो शक्यं स्मार्तकर्म प्रतिपदगहने प्रत्यवायाकुलाढ्ये  
श्रौते वार्ता कथं मे द्विजकुलविहिते ब्रह्ममार्गानुसारे।  
तत्वेऽज्ञाते विचारे श्रवणमननयोः किं निदिध्यासितव्यं  
क्षन्तव्यो मेऽपराधः शिव शिव शिव भोः श्रीमहादेव शंभो ॥**

**ध्यात्वा चित्ते शिवाख्यं प्रचुरतरधनं नैव दत्तं द्विजेभ्यो  
हव्यं ते लक्षसंख्यैर्हुतवहवदने नार्पितं बीजमन्त्रैः।  
नो तप्तं गाङ्गतीरे व्रतजपनियमै रुद्रजाप्यं न जप्तं  
क्षन्तव्यो मेऽपराधः शिव शिव शिव भोः श्रीमहादेव शंभो ॥**

**नग्नो निःसंगशुद्धस्त्रिगुणविरहितो ध्वस्तमोहान्धकारो  
नासाग्रन्यस्तदृष्टिर्विदितभवगुणो नैव दृष्टः कदाचित्।  
उन्मन्यावस्थयात्वां विगतगतिमतिः शंकरं न स्मरामि  
क्षन्तव्यो मेऽपराधः शिव शिव शिव भोः श्रीमहादेव शंभो ॥**

**स्थित्वा स्थाने सरोजे प्रणवमयमरुत्कुम्भिते सूक्ष्ममार्गे  
शान्ते स्वान्ते प्रलीने प्रकटितविभवे दिव्यरूपे शिवाख्ये।  
लिङ्गा ब्रह्मवाक्ये सकलतनुगतं शंकरं न स्मरामि  
क्षन्तव्यो मेऽपराधः शिव शिव शिव भोः श्रीमहादेव शंभो ॥**

**हृद्यं वेदान्तवेद्यं हृदयसरसिजे दीप्तमुद्यत्प्रकाशं  
सत्यं शान्तस्वरूपं सकलमुनिमनःपद्मषण्डैकवेद्यम् \।  
जाग्रत्स्वप्ने सुषुप्तौ त्रिगुणविरहितं शंकरं न स्मरामि  
क्षन्तव्यो मेऽपराधः शिव शिव शिव भोः श्रीमहादेव शंभो ॥**

**चन्द्रोद्भासितशेखरे स्मरहरे गङ्गाधरे शंकरे  
सर्पैर्भूषितकण्ठकर्णविवरे नेत्रोत्थवैश्वानरे ।  
दन्तित्वक्कृतसुन्दराम्बरधरे त्रैलोक्यसारे हरे  
मोक्षार्थं कुरु चित्त वृत्तिममलामन्यैस्तु किं कर्मभिः॥**

**किं यानेन धनेन वाजिकरिभिः प्राप्तेन राज्येन किं  
किं वा पुत्रकलत्रमित्रपशुभिर्देहेन गेहेन किम् ।  
ज्ञात्वैतत्क्षणभङ्गुरं सपदि रे त्याज्यं मनो दूरतः  
स्वात्मार्थं गुरुवाक्यतो भज भज श्रीपार्वतीवल्लभम् ॥ १३॥**

**पौरोहित्यं रजनिचरितं ग्रामणीत्वं नियोगो  
माठापत्यं ह्यनृतवचनं साक्षिवादः परान्नम् ।  
ब्रह्मद्वेषः खलजनरतिः प्राणिनां निर्दयत्वं  
मा भूदेवं मम पशुपते जन्मजन्मान्तरेषु॥ १४॥**

**आयुर्नश्यति पश्यतां प्रतिदिनं याति क्षयं यौवनं  
प्रत्यायान्ति गताः पुनर्न दिवसाः कालो जगद्भक्षकः।  
लक्ष्मीस्तोयतरङ्गभङ्गचपला विद्युच्चलं जीवितं  
तस्मान्मां शरणागतं करुणया त्वं रक्ष रक्षाधुना ॥**

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ  
**शिवापराधक्षमापणस्तोत्रं संपूर्णम् ॥**

**<MISSING_FIG href="../books_images/U-IMG-1722704584c,.PNG"/>**

**॥श्रीः ॥**

॥ सुवर्णमालास्तुतिः ॥

———

**अथ कथमपि मद्रसनां त्वद्गुण-  
लेशैर्विशोधयामि विभो।  
सांम्ब सदाशिव शंभो शंकर  
शरणं मे तव चरणयुगम् ॥ १ ॥**

**आखण्डलमदखण्डनपण्डित  
तण्डुप्रिय चण्डीश विभो।  
साम्ब सदाशिव शंभो शंकर  
शरणं मे तव चरणयुगम् ॥ २ ॥**

**इभचर्माम्बर शम्बररिपुवपु-  
रपहरणोज्ज्वलनयन विभो।  
साम्ब सदाशिव शंभो शंकर  
शरणं मे तव चरणयुगम् ॥ ३ ॥**

**ईश गिरीश नरेश परेश म-  
हेश बिलेशयभूषण भो।  
साम्ब सदाशिव शंभो शंकर  
शरणं मे तव चरणयुगम् ॥ ४ ॥**

**उमया दिव्यसुमङ्गलविग्रह-  
यालिङ्गितवामाङ्ग विभो।  
साम्ब सदाशिव शंभो शंकर  
शरणं मे तव चरणयुगम् ॥ ५ ॥**

**ऊरीकुरु मामज्ञमनाथं  
दूरीकुरु मे दुरितं भो।  
साम्ब सदाशिव शंभो शंकर  
शरणं मे तव चरणयुगम् ॥ ६ ॥**

**ऋषिवरमानसहंस चराचर-  
जननस्थितिलयकारण भो।  
साम्ब सदाशिव शंभो शंकर  
शरणं मे तव चरणयुगम् ॥ ७ ॥**

**ऋक्षाधीशकिरीट महोक्षा-  
रूढ विधृतरुद्राक्ष विभो।  
साम्ब सदाशिव शंभो शंकर  
शरणं मे तव चरणयुगम् ॥ ८ ॥**

**लृवर्णद्वन्द्वमवृन्तसुकुसुममि-  
वाङ्घ्रौतवार्पयामि विभो।  
साम्ब सदाशिव शंभो शंकर  
शरणं मे तव चरणयुगम् ॥ ९ ॥**

**एकं सदिति श्रुत्या त्वमेव  
सदसीत्युपास्महे मृड भो।  
साम्ब सदाशिव शंभो शंकर  
शरणं मे तव चरणयुगम् ॥ १० ॥**

**ऐक्यं निजभक्तेभ्यो वितरसि  
विश्वंभरोऽत्र साक्षी भो।  
साम्ब सदाशिव शंभो शंकर  
शरणं मे तव चरणयुगम् ॥ ११ ॥**

**ओमिति तव निर्देष्ट्री माया-  
स्माकं मृडोपकर्त्री भो।  
साम्ब सदाशिव शंभो शंकर  
शरणं मे तव चरणयुगम् ॥ १२ ॥**

**औदास्यं स्फुटयति विषयेषु दि-  
गम्बरता च तवैव विभो।  
साम्ब सदाशिव शंभो शंकर  
शरणं मे तव चरणयुगम् ॥ १३ ॥**

**अन्तःकरणविशुद्धिं भक्तिं  
च त्वयि सतींप्रदेहि विभो।  
साम्ब सदाशिव शंभो शंकर  
शरणं मे तव चरणयुगम् ॥ १४ ॥**

**अस्तोपाधिसमस्तव्यस्तै  
रूपैर्जगन्मयोऽसि विभो।  
साम्ब सदाशिव शंभो शंकर  
शरणं मे तव चरणयुगम् ॥ १५ ॥**

**करुणावरुणालय मयि दास उ-  
दासस्तवोचितो न हि भो।  
साम्ब सदाशिव शंभो शंकर  
शरणं मे तव चरणयुगम् ॥ १६ ॥**

**खलसहवासं विघटय घटय स-  
तामेव सङ्गमनिशं भो।  
साम्ब सदाशिव शंभो शंकर  
शरणं मे तव चरणयुगम् ॥ १७ ॥**

**गरलं जगदुपकृतये गिलितं  
भवता समोऽस्ति कोऽत्र विभो  
साम्ब सदाशिव शंभो शंकर  
शरणं मे तव चरणयुगम् ॥ १८ ॥**

**घनसारगौरगात्र प्रचुरज-  
टाजूटबद्धगङ्ग विभो।  
साम्ब सदाशिव शंभो शंकर  
शरणं मे तव चरणयुगम् ॥ १९ ॥**

**ज्ञप्तिः सर्वशरीरेष्वखण्डि-  
ता या विभाति सा त्वं भो।  
साम्ब सदाशिव शंभो शंकर  
शरणं मे तव चरणयुगम् ॥ २० ॥**

**चपलं मम हृदयकपिं विषय-  
द्रुचरं दृढं बधान विभो।  
साम्ब सदाशिव शंभो शंकर  
शरणं मे तव चरणयुगम् ॥ २१ ॥**

**छाया स्थाणोरपि तव तापं  
नमतां हरत्यहो शिव भो।  
साम्ब सदाशिव शंभो शंकर  
शरणं मे तव चरणयुगम् ॥ २२ ॥**

**जय कैलासनिवास प्रमथग-  
णाधीश भूसुरार्चित भो।  
साम्ब सदाशिव शंभो शंकर  
शरणं मे तव चरणयुगम् ॥ २३ ॥**

**झणुतकझङ्किणुझणुतत्किंटतक-  
शब्दैर्नटसि महानट भो।  
साम्ब सदाशिव शंभो शंकर  
शरणं मे तव चरणयुगम् ॥ २४ ॥**

**ज्ञानं विक्षेपावृतिरहितं  
कुरु मे गुरुत्वमेव विभो।  
साम्ब सदाशिव शंभो शंकर  
शरणं मे तव चरणयुगम् ॥ २५ ॥**

**टङ्कारस्तव धनुषो दलयति  
हृदयं द्विषामशनिरिव भो।  
साम्ब सदाशिव शंभो शंकर  
शरणं मे तव चरणयुगम् ॥ २६ ॥**

**ठाकृतिरिव तव माया बहिर-  
न्तः शून्यरूपिणी खलु भो।  
साम्ब सदाशिव शंभो शंकर  
शरणं मे तव चरणयुगम् ॥ २७ ॥**

**डम्बरमम्बुरुहामपि दलय-  
त्यनघं त्वदयुगलं भो।  
साम्ब सदाशिव शंभो शंकर  
शरणं मे तव चरणयुगम् ॥ २८ ॥**

**ढक्काक्षसूत्रशूलद्रुहिणक-  
रोटीसमुल्लसत्कर भो।  
साम्ब सदाशिव शंभो शंकर  
शरणं मे तव चरणयुगम् ॥ २९ ॥**

**णाकारगर्भिणी चेच्छुभदा  
ते शरगतिर्नृणामिह भो  
साम्ब सदाशिव शंभो शंकर  
शरणं मे तव चरणयुगम् ॥ ३० ॥**

**तव मन्वतिसंजपतः सद्य-  
स्तरति नरो हि भवाब्धिं भो।  
साम्ब सदाशिव शंभो शंकर  
शरणं मे तव चरणयुगम् ॥ ३१ ॥**

**थूत्कारस्तस्य मुखे भूया-  
त्ते नाम नास्ति यस्य विभो।  
साम्ब सदाशिव शंभो शंकर  
शरणं मे तव चरणयुगम् ॥ ३२ ॥**

**दयनीयश्च दयालुः कोऽस्ति म-  
दन्यस्त्वदन्य इह वद भो।  
साम्ब सदाशिव शंभो शंकर  
शरणं मे तव चरणयुगम् ॥ ३३ ॥**

**धर्मस्थापनदक्ष त्र्यक्ष गु-  
रो दक्षयज्ञशिक्षक भो।  
साम्ब सदाशिव शंभो शंकर  
शरणं मे तव चरणयुगम् ॥ ३४ ॥**

**ननु ताडितोऽसि धनुषा लुब्धधि-  
या त्वं पुरा नरेण विभो।  
साम्ब सदाशिव शंभो शंकर  
शरणं मे तव चरणयुगम् ॥ ३५ ॥**

**परिमातुं तव मूर्तिं नालम-  
जस्तत्परात्परोऽसि विभो।  
साम्ब सदाशिव शंभो शंकर  
शरणं मे तव चरणयुगम् ॥ ३६ ॥**

**फलमिह नृतया जनुषस्त्वत्पद-  
सेवा सनातनेश विभो।  
साम्ब सदाशिव शंभो शंकर  
शरणं मे तव चरणयुगम् ॥ ३७ ॥**

**बलमारोग्यं चायुस्त्वद्गुण-  
रुचितां चिरं प्रदेहि विभो।  
साम्ब सदाशिव शंभो शंकर  
शरणं मे तव चरणयुगम् ॥ ३८ ॥**

**भगवन्भर्ग भयापह भूतप-  
ते भूतिभूषिताङ्ग विभो।  
साम्ब सदाशिव शंभो शंकर  
शरणं मे तव चरणयुगम् ॥ ३९ ॥**

**महिमा तव न हि माति श्रुतिषु हि-  
मानीधरात्मजाधव भो।  
साम्ब सदाशिव शंभो शंकर  
शरणं मे तव चरणयुगम् ॥ ४० ॥**

**यमनियमादिभिरङ्गैर्यमिनो  
हृदये भजन्ति स त्वं भो।  
साम्ब सदाशिव शंभो शंकर  
शरणं मे तव चरणयुगम् ॥ ४१ ॥**

**रज्जावहिरिव शुक्तौ रजतमि-  
व त्वयि जगन्ति भान्ति विभो।  
साम्ब सदाशिव शंभो शंकर  
शरणं मे तव चरणयुगम् ॥ ४२ ॥**

**लब्ध्वा भवत्प्रसादाच्चक्रं  
विधुरवति लोकमखिलं भो।  
साम्ब सदाशिव शंभो शंकर  
शरणं मे तव चरणयुगम् ॥ ४३ ॥**

**वसुधातद्धरतच्छयरथमौ-  
र्वीशर पराकृतासुर भो।  
साम्ब सदाशिव शंभो शंकर  
शरणं मे तव चरणयुगम्॥ ४४ ॥**

**शर्व देव सर्वोत्तम सर्वद  
दुर्वृत्तगर्वहरण विभो।  
साम्ब सदाशिव शंभो शंकर  
शरणं मे तव चरणयुगम्॥ ४५ ॥**

**षड्रिपुषडूर्मिषड्विकारहर  
सन्मुख षण्मुखजनक विभो।  
साम्ब सदाशिव शंभो शंकर  
शरणं मे तव चरणयुगम्॥ ४६ ॥**

**सत्यं ज्ञानमनन्तं ब्रह्मे-  
त्येतल्लक्षणलक्षित भो।  
साम्ब सदाशिव शंभो शंकर  
शरणं मे तव चरणयुगम्॥ ४७ ॥**

**हाहाहूहूमुखसुरगायक-  
गीतापदानपद्य विभो।  
साम्ब सदाशिव शंभो शंकर  
शरणं मे तव चरणयुगम्॥ ४८ ॥**

**लादिर्न हि प्रयोगस्तदन्त-  
मिह मङ्गलं सदास्तु विभो।  
साम्ब सदाशिव शंभो शंकर  
शरणं मे तव चरणयुगम्॥ ४९ ॥**

**क्षणमिव दिवसान्नेष्यति त्वत्पद-  
सेवाक्षणोत्सुकः शिव भो।  
साम्ब सदाशिव शंभो शंकर  
शरणं मे तव चरणयुगम्॥ ५० ॥**

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ  
**सुवर्णमालास्तुतिः संपूर्णा ॥**

**॥ श्रीः॥**

**॥ दशश्लोकीस्तुतिः ॥**

**<MISSING_FIG href="../books_images/U-IMG-1722704703C.....PNG"/>**

साम्बो नः कुलदैवतं पशुपते साम्ब त्वदीया वयं  
साम्बं स्तौमि सुरासुरोरगगणाः साम्बेन संतारिताः।  
साम्बायास्तु नमो मया विरचितं साम्बात्परं नो भजे  
साम्बस्यानुचरोऽस्म्यहं मम रतिः साम्बे परब्रह्मणि॥

विष्ण्वाद्याश्च पुरत्रयं सुरगणा जेतुं न शक्ताः स्वयं  
यं शंभुं भगवन्वयं तु पशवोऽस्माकं त्वमेवेश्वरः।  
स्वस्वस्थाननियोजिताः सुमनसः स्वस्था बभूवुस्तत-  
स्तस्मिन्मे हृदयं सुखेन रमतां साम्बे परब्रह्मणि॥ २ ॥

क्षोणी यस्य रथो रथाङ्गयुगलं चन्द्रार्कबिम्बद्वयं  
कोदण्डः कनकाचलो हरिरभूद्बाणो विधिःसारथिः।  
तूणीरो जलधिर्हयाः श्रुतिचयो मौर्वी भुजंगाधिप-  
स्तस्मिन्मे हृदयं सुखेन रमतां साम्बे परब्रह्मणि॥ ३ ॥

**येनापादितमङ्गजाङ्गभसितं दिव्याङ्गरागैः समं  
येन स्वीकृतमब्जसंभवशिरः सौवर्णपात्रैः समम्।  
येनाङ्गीकृतमच्युतस्य नयनं पूजारविन्दैः समं  
तस्मिन्मे हृदयं सुखेन रमतां साम्बे परब्रह्मणि॥ ४ ॥**

**गोविन्दादधिकं न दैवतमिति प्रोच्चार्य हस्तावुभा -  
वुद्धृत्याथ शिवस्य संनिधिगतो व्यासो मुनीनां वरः।  
यस्य स्तम्भितपाणिरानतिकृता नन्दीश्वरेणाभव-  
त्तस्मिन्मे हृदयं सुखेन रमतां साम्बे परब्रह्मणि॥ ५ ॥**

**आकाशश्चिकुरायते दशदिशाभोगो दुकूलायते  
शीतांशुः प्रसवायते स्थिरतरानन्दः स्वरूपायते।  
वेदान्तो निलयायते सुविनयो यस्य स्वभावायते  
तस्मिन्मे हृदयं सुखेन रमतां साम्बे परब्रह्मणि॥ ६ ॥**

**विष्णुर्यस्य सहस्रनामनियमादम्भोरुहाण्यर्चय-  
न्नेकोनोपचितेषु नेत्रकमलं नैजं पदाब्जद्वये।  
संपूज्यासुरसंहतिं विदलयंस्त्रैलोक्यपालोऽभव-  
त्तस्मिन्मे हृदयं सुखेन रमतां साम्बे परब्रह्मणि॥ ७ ॥**

शौरिं सत्यगिरं वराहवपुषं पादाम्बुजादर्शने  
चक्रे यो दयया समस्तजगतां नाथं शिरोदर्शने।  
मिथ्यावाचमपूज्यमेव सततं हंसस्वरूपं विधिं  
तस्मिन्मे हृदयं सुखेन रमतां साम्बे परब्रह्मणि॥ ८ ॥

यस्यासन्धरणीजलाग्निपवनव्योमार्कचन्द्रादयो  
विख्यातास्तनवोऽष्टधा परिणता नान्यत्ततो वर्तते।  
ओंकारार्थविवेचनी श्रुतिरियं चाचष्ट तुर्यं शिवं  
तस्मिन्मे हृदयं सुखेन रमतां साम्बे परब्रह्मणि॥९॥

विष्णुब्रह्मसुराधिपप्रभृतयः सर्वेऽपि देवा यदा  
संभूताज्जलधेर्विषात्परिभवं प्राप्तास्तदा सत्वरम्।  
तानार्ताञ्शशरणागतानिति सुरान्योऽरक्षदर्धक्षणा-  
त्तस्मिन्मे हृदयं सुखेन रमतां साम्बे परब्रह्मणि॥ १० ॥

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ  

दशश्लोकीस्तुतिः संपूर्णा॥

———

**॥ श्रीः॥**

**दक्षिणामूर्ति-  
वर्णमालास्तोत्रम् ॥**

**ॐ मित्येतद्यस्य बुधैर्नाम गृहीतं  
यद्भासेदं भाति समस्तं वियदादि।  
यस्याज्ञातः स्वस्वपदस्था विधिमुख्या-  
स्तं प्रत्यञ्चं दक्षिणवक्त्रं कलयामि॥ १ ॥**

**नम्राङ्गाणां भक्तिमतां यःपुरुषार्था-  
न्दत्वा क्षिप्रं हन्ति च तत्सर्वविपत्तीः।  
पादाम्भोजाधस्तनितापस्मृतिमीशं  
तं प्रत्यञ्चं दक्षिणवक्त्रं कलयामि॥ २ ॥**

**मोहध्वस्त्यै वैणिकवैयासिकमुख्याः  
संविन्मुद्रापुस्तकवीणाक्षगुणान्यम्।  
हस्ताम्भोजैर्बिभ्रतमाराधितवन्त-  
स्तं प्रत्यञ्चं दक्षिणवक्त्रं कलयामि॥ ३ ॥**

भद्रारूढं भद्रदमाराधयितॄणां  
भक्तिश्रद्धापूर्वकमीशं प्रणमन्ति।  
आदित्या यं वाञ्छितसिद्धयैकरुणाब्धिं  
तं प्रत्यञ्चं दक्षिणवक्त्रं कलयामि॥ ४ ॥

गर्भान्तःस्थाः प्राणिन एते भवपाश-  
च्छेदे दक्षं निश्चितवन्तः शरणं यम्।  
आराध्याङ्घ्रिप्रस्फुरदम्भोरुहयुग्मं  
तं प्रत्यञ्चं दक्षिणवक्त्रं कलयामि॥ ५ ॥

वक्त्रंधन्याः संसृतिवार्धेरतिमात्रा-  
द्भीताः सन्तः पूर्णशशाङ्कद्युति यस्य।  
सेवन्तेऽध्यासीनमनन्तं वटमूलं  
तं प्रत्यञ्चं दक्षिणवक्त्रं कलयामि॥६ ॥

तेजःस्तोमैरङ्गदसंघट्टितभास्व-  
न्माणिक्योत्थैर्भासितविश्वो रुचिरैर्यः।  
तेजोमूर्तिं खानिलतेजःप्रमुखाब्धिं  
तं प्रत्यञ्चं दक्षिणवक्त्रं कलयामि॥ ७ ॥

**दध्याज्यादिद्रव्यककर्माण्यखिलानि  
त्यक्त्वा काङ्क्षां कर्मफलेष्वत्रकरोति।  
यज्जिज्ञासां रूपफलार्थी क्षितिदेव-  
स्तं प्रत्यञ्चं दक्षिणवक्त्रंकलयामि॥ ८ ॥**

**क्षिप्रं लोके यं भजमानः पृथुपुण्यः  
प्रध्वस्ताधिः प्रोज्झितसंसृत्यखिलार्तिः  
प्रत्यग्भूतं ब्रह्म परं सन्रमते य-  
स्तं प्रत्यञ्चं दक्षिणवक्त्रं कलयामि॥ ९ ॥**

**णानेत्येवं यन्मनुमध्यस्थितवर्णा-  
न्भक्ताः काले वर्णगृहीत्यै प्रजपन्तः।  
मोदन्ते संप्राप्तसमस्तश्रुतितत्त्रा-  
स्तं प्रत्यञ्चं दक्षिणवक्त्रंकलयामि॥ १० ॥**

**मूर्तिश्छायानिर्जितमन्दाकिनिकुन्द-  
प्रालेयाम्भोराशिसुधाभूतिसुरेभा।  
यस्याभ्राभा हासविधौ दक्षशिरोधि-  
स्तं प्रत्यञ्चं दक्षिणवक्त्रंकलयामि॥ ११ ॥**

**तप्तस्वर्णच्छायजटाजूटकटाह-  
प्रोद्यद्वीचीवल्लिविराजत्सुरसिन्धुम्।  
नित्यं सूक्ष्मं नित्यनिरस्ताखिलदोषं  
तं प्रत्यञ्चं दक्षिणवक्त्रंकलयामि॥ १२ ॥**

**येन ज्ञातेनैव समस्तं विदितं स्या-  
द्यस्मादन्यद्वस्तु जगत्यां शशशृङ्गम्।  
यं प्राप्तानां नास्ति परं प्राप्यमनादिं  
तं प्रत्यञ्चंदक्षिणवक्त्रं कलयामि॥ १३ ॥**

**मत्तो मारो यस्य ललाटाक्षिभवाग्नि-  
स्फूर्जत्कीलप्रोषितभस्मीकृतदेहः।  
तद्भस्मासीद्यस्य सुजातःपटवास-  
स्तं प्रत्यञ्चं दक्षिणवक्त्रं कलयामि॥ १४ ॥**

**ह्यम्भोराशौ संसृतिरूपे लुठतां त-  
त्पारं गन्तुं यत्पदभक्तिर्दृढनौका।  
सर्वाराध्यं सर्वगमानन्दपयोधिं  
तं प्रत्यञ्चं दक्षिणवक्त्रं कलयामि॥ १५ ॥**

**मेधावी स्यादिन्दुवतंसं धृतवीणं  
कर्पूराभं पुस्तकहस्तं कमलाक्षम्।  
चित्ते ध्यायन्यस्य वपुर्द्राङ्निमिषार्धं  
तं प्रत्यञ्चं दक्षिणवक्त्रं कलयामि॥ १६ ॥**

**धाम्नां धाम प्रौढरुचीनां परमं य-  
त्सूर्यादीनां यस्य स हेतुर्जगदादेः।  
एतावान्यो यस्य न सर्वेश्वरमीड्यं  
तं प्रत्यञ्चं दक्षिणवक्त्रं कलयामि॥ १७ ॥**

**प्रत्याहारप्राणनिरोधादिसमर्थै-  
र्भक्तैर्दान्तैः संयतचित्तैर्यतमानैः।  
स्वात्मत्वेन ज्ञायत एव त्वरया य-  
स्तं प्रत्यञ्चं दक्षिणवक्त्रंकलयामि॥ १८ ॥**

**ज्ञांशीभूतान्प्राणिन एतान्फलदाता  
चित्तान्तःस्थः प्रेरयति स्वे सकलेऽपि।  
कृत्ये देवः प्राक्तनकर्मानुसरः सं-  
स्तं प्रत्यञ्चं दक्षिणवक्त्रं कलयामि॥ १९ ॥**

**प्रज्ञामात्रं प्रापितसंबिन्निजभक्तं  
प्राणाक्षादेः प्रेरयितारं प्रणवार्थम्।  
प्राहुः प्राज्ञा यं विदितानुश्रवतत्त्वा-  
स्तं प्रत्यञ्चं दक्षिणवक्त्रं कलयामि॥ २० ॥**

**यस्याज्ञानादेव नृणां संसृतिबोधो  
यस्य ज्ञानादेव विमोक्षो भवतीति।  
स्पष्टं ब्रूते वेदशिरो देशिकमाद्यं  
तं प्रत्यञ्चं दक्षिणवक्त्रं कलयामि॥ २१ ॥**

**छन्नेऽविद्यारूपपटेनैव च विश्वं  
यत्राध्यस्तं जीवपरेशत्वमपीदम्।  
भानोर्भानुष्वम्बुवदस्ताखिलभेदं  
तं प्रत्यञ्चं दक्षिणवक्त्रं कलयामि॥ २२ ॥**

**स्वापस्वप्नौ जाग्रदवस्थापि न यत्र  
प्राणश्चेतः सर्वगतो यः सकलात्मा।  
कूटस्थो यः केवलसच्चित्सुखरूप-  
स्तं प्रत्यञ्चंदक्षिणवक्त्रं कलयामि॥ २३ ॥**

**हा हेत्येवं विस्मयमीयुर्मुनिमुख्या  
ज्ञाते यस्मिन्स्वात्मतयानात्मविमोहः।  
प्रत्यग्भूते ब्रह्मणि यातः कथमित्थं  
तं प्रत्यञ्चं दक्षिणवक्त्रं कलयामि॥ २४ ॥**

**यैषा रम्यैर्मत्तमयूराभिधवृत्तै-  
रादौ क्लृप्ता यन्मनुवर्णैर्मुनिभङ्गी।  
तामेवैतां दक्षिणवक्त्रःकृपयासा-  
वूरीकुर्याद्देशिकसम्राट् परमात्मा॥२५॥**

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ  
**श्रीदक्षिणामूर्तिवर्णमालास्तोत्रं  
संपूर्णम् ॥**

**<MISSING_FIG href="../books_images/U-IMG-1722704948vc.PNG"/>**

**॥ श्रीः ॥**

**॥ श्रीदक्षिणामूर्त्यष्टकम्॥**

**विश्वं दर्पणदृश्यमाननगरीतुल्यं निजान्तर्गतं  
पश्यन्नात्मनि मायया बहिरिवोद्भूतं यथा निद्रया।  
यः साक्षात्कुरुते प्रबोधसमये स्वात्मानमेवाद्वयं  
तस्मै श्रीगुरुमूर्तये नम इदं श्रीदक्षिणामूर्तये॥ १ ॥**

**बीजस्यान्तरिवाङ्कुरो जगदिदं प्राङ्निर्विकल्पं पुन-  
र्मायाकल्पितदेशकालकलनावैचित्र्यचित्रीकृतम्।  
मायावीव विजृम्भयत्यपि महायोगीव यः स्वेच्छया  
तस्मै श्रीगुरुमूर्तये नम इदं श्रीदक्षिणामूर्तये॥ २ ॥**

**यस्यैव स्फुरणं सदात्मकमसत्कल्पार्थगं भासते  
साक्षात्तत्त्वमसीति वेदवचसा यो बोधयत्याश्रितान्।  
यत्साक्षात्करणाद्भवेन्न पुनरावृत्तिर्भवाम्भोनिधौ  
तस्मै श्रीगुरुमूर्तये नम इदं श्रीदक्षिणामूर्तये॥३॥**

**नानाच्छिद्रघटोदरस्थितमहादीपप्रभाभास्वरं  
ज्ञानं यस्य तु चक्षुरादिकरणद्वारा बहिः स्पन्दते।  
जानामीति तमेव भान्तमनुभात्येतत्समस्तं जग-  
त्तस्मै श्रीगुरुमूर्तये नम इदं श्रीदक्षिणामूर्तये॥ ४॥**

**देहं प्राणमपीन्द्रियाण्यपि चलां बुद्धिं च शून्यं विदुः  
स्त्रीबालान्धजडोपमास्त्वहमिति भ्रान्ता भृशं वादिनः।  
मायाशक्तिविलासकल्पितमहाव्यामोहसंहारिणे  
तस्मै श्रीगुरुमूर्तये नम इदं श्रीदक्षिणामूर्तये॥ ५ ॥**

**राहुग्रस्तदिवाकरेन्दुसदृशो मायासमाच्छादना-  
त्सन्मात्रः करणोपसंहरणतो योऽभूत्सुषुप्तः पुमान्।  
प्रागस्वाप्समिति प्रबोधसमये यः प्रत्यभिज्ञायते  
तस्मै श्रीगुरुमूर्तये नम इदं श्रीदक्षिणामूर्तये॥६॥**

**बाल्यादिष्वपि जाग्रदादिषु तथा सर्वास्ववस्थास्वपि  
व्यावृत्तास्वनुवर्तमानमहमित्यन्तः स्फुरन्तं सदा।  
स्वात्मानं प्रकटीकरोति भजतां यो मुद्रया भद्रया  
तस्मै श्रीगुरुमूर्तये नम इदं श्रीदक्षिणामूर्तये॥ ७ ॥**

**विश्वं पश्यति कार्यकारणतया स्वस्वामिसंबन्धतः  
शिष्याचार्यतया तथैव पितृपुत्राद्यात्मना भेदतः।  
स्वप्ने जाग्रति वा य एष पुरुषो मायापरिभ्रामित-  
स्तस्मै श्रीगुरुमूर्तये नम इदं श्रीदक्षिणामूर्तये॥ ८ ॥**

**भूरम्भांस्यनलोऽनिलोऽम्बरमहर्नाथो हिमांशुः पुमा-  
नित्याभाति चराचरात्मकमिदं यस्यैव मूर्त्यष्टकम्।  
नान्यत्किंचन विद्यते विमृशतां यस्मात्परस्माद्विभो-  
स्तस्मै श्रीगुरुमूर्तये नम इदं श्रीदक्षिणामूर्तये॥ ९ ॥**

**सर्वात्मत्वमिति स्फुटीकृतमिदं यस्मादमुष्मिंस्तवे  
तेनास्य श्रवणात्तदर्थमननाद्ध्यानाच्च संकीर्तनात्।  
सर्वात्मत्वमहाविभूतिसहितं स्यादीश्वरत्वं स्वतः  
सिध्येत्तत्पुनरष्टधा परिणतं चैश्वर्यमव्याहतम्॥। १० ॥**

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ  
**श्रीदक्षिणामूर्त्यष्टकम् संपूर्णम्॥**

**॥ श्रीः॥**

**श्रीमृत्युंजयमानसिक-  
पूजास्तोत्रम् ॥**

**कैलासे कमनीयरत्नखचिते कल्पद्रुमूले स्थितं  
कर्पूरस्फटिकेन्दुसुन्दरतनुं कात्यायनीसेवितम्।  
गङ्गातुङ्गतरङ्गरञ्जितजटाभारं कृपासागरं  
कण्ठालंकृतशेषभूषणममुं मृत्युंजयं भावये॥ १ ॥**

**आगत्य मृत्युंजय चन्द्रमौले  
व्याघ्राजिनालंकृत शूलपाणे।  
स्वभक्तसंरक्षणकामधेनो  
प्रसीद विश्वेश्वर पार्वतीश॥२॥**

**भास्वन्मौक्तिकतोरणे मरकतस्तम्भायुतालंकृते  
सौधे धूपसुवासिते मणिमये माणिक्यदीपाञ्चिते।**

**ब्रह्मेन्द्रामरयोगिपुंगवगणैर्युक्ते च कल्पद्रुमैः  
श्रीमृत्युंजय सुस्थिरो भव विभो माणिक्यसिंहासने॥**

**मन्दारमल्लीकरवीरमाधवी-  
पुंनागनीलोत्पलचम्पकान्वितैः।  
कर्पूरपाटीरसुवासितैर्जलै-  
राधत्स्व मृत्युंजय पाद्यमुत्तमम्॥ ४ ॥**

**सुगन्धपुष्पप्रकरैः सुवासितै-  
र्वियन्नदीशीतलवारिभिः शुभैः।  
त्रिलोकनाथार्तिहरार्घ्यमादरा-  
द्गृहाण मृत्युंजय सर्ववन्दित॥ ५ ॥**

**हिमाम्बुवासितैस्तोयैःशीतलैरतिपावनैः।  
मृत्युंजय महादेव शुद्धाचमनमाचर॥६॥**

**गुडदधिसहितं मधुप्रकीर्णं  
सुघृतसमन्वितधेनुदुग्धयुक्तम्।  
शुभकर मधुपर्कमाहर त्वं  
त्रिनयन मृत्युहर त्रिलोकवन्द्य॥ ७ ॥**

**पञ्चास्त्र शान्त पञ्चास्य पञ्चपातकसंहर।  
पञ्चामृतस्नानमिदं कुरु मृत्युंजय प्रभो॥ ८ ॥**

**जगत्त्रयख्यात समस्ततीर्थ-  
समाहृतैः कल्मषहारिभिश्च।  
स्नानं सुतोयैः समुदाचर त्वं  
मृत्युंजयानन्तगुणाभिराम॥ ९ ॥**

**आनीतेनातिशुभ्रेण कौशेयेनामरद्रुमात्।  
मार्जयामि जटाभारं शिव मृत्युंजय प्रभो॥ १० ॥**

**नानाहेमविचित्राणि चीरचीनाम्बराणि च।  
विविधानि च दिव्यानि मृत्युंजय सुधारय॥ ११॥**

**विशुद्धमुक्ताफलजालरम्यं  
मनोहरं काञ्चनहेमसूत्रम्।  
यज्ञोपवीतं परमं पवित्र-  
माधत्स्व मृत्युंजय भक्तिगम्य॥ १२ ॥**

**श्रीगन्धं घनसारकुङ्कुमयुतं कस्तूरिकापूरितं  
कालेयेन हिमाम्बुना विरचितं मन्दारसंवासितम्।**

**दिव्यं देवमनोहरं मणिमये पात्रे समारोपितं  
सर्वाङ्गेषु विलेपयामि सततं मृत्युंजय श्रीविभो॥**

**अक्षतैर्धवलैर्दिव्यैः सम्यक्तिलसमन्वितैः।  
मृत्युंजय महादेव पूजयामि वृषध्वज॥ १४ ॥**

**चम्पकपङ्कजकुरवक-  
कुन्दैः करवीरमल्लिकाकुसुमैः।  
विस्तारय निजमकुटं  
मृत्युंजय पुण्डरीकनयनाप्त॥ १५ ॥**

**माणिक्यपादुकाद्वन्द्वे मौनिहृत्पद्ममन्दिरे।  
पादौ सत्पद्मसदृशौ मृत्युंजय निवेशय॥ १६ ॥**

**माणिक्यकेयूरकिरीटहारैः  
काञ्चीमणिस्थापितकुण्डलैश्च।  
मञ्जीरमुख्याभरणैर्मनोज्ञै-  
रङ्गानि मृत्युंजय भूषयामि॥ १७ ॥**

**गजवदनस्कन्दधृते-  
नातिस्वच्छेन चामरयुगेन।**  

**गलदलकाननपद्मं  
मृत्युंजय भावयामि हृत्पद्मे॥ १८ ॥**

**मुक्तातपत्रं शशिकोटिशुभ्रं  
शुभप्रदं काञ्चनदण्डयुक्तम्।  
माणिक्यसंस्थापितहेमकुम्भं  
सुरेश मृत्युंजय तेऽर्पयामि॥ १९ ॥**

**मणिमुकुरे निष्पटले  
त्रिजगद्गाढान्धकारसप्ताश्वे।  
कंदर्पकोटिसदृशं  
मृत्युंजय पश्य वदनमात्मीयम्॥ २० ॥**

**कर्पूरचूर्णं कपिलाज्यपूतं  
दास्यामि कालेयसमन्वितैश्च।  
समुद्भवं पावनगन्धधूपितं  
मृत्युंजयाङ्गं परिकल्पयामि॥ २१॥ **

**वर्तित्रयोपेतमखण्डदीप्त्या  
तमोहरं बाह्यमथान्तरं च।**  

**साज्यं समस्तामरवर्गहृद्यं  
सुरेश मृत्युंजय वंशदीपम्॥ २२ ॥**

**राजान्नं मधुरान्वितं च मृदुलं माणिक्यपात्रे स्थितं  
हिङ्गूजीरकसन्मरीचिमिलितैः शाकैरनेकैः शुभैः।  
शाकं सम्यगपूपसूपसहितं सद्योघृतेनाप्लुतं  
श्रीमृत्युंजय पार्वतीप्रिय विभो सापोशनं भुज्यताम्॥**

**कूश्माण्डवार्ताकपटोलिकानां  
फलानि रम्याणि च कारवल्ल्या।  
सुपाकयुक्तानि ससौरभाणि  
श्रीकण्ठ मृत्युंजय भक्षयेश॥ २४ ॥**

**शीतलं मधुरं स्वच्छं पावनं वासितं लघु  
मध्ये स्वीकुरु पानीयं शिव मृत्युंजय प्रभो॥ २५ ॥**

**शर्करामिलितं स्निग्धं दुग्धान्नं गोघृतान्वितम्।  
कदलीफलसंमिश्रं भुज्यतां मृत्युसंहर॥२६॥**

**केवलमतिमाधुर्यंं  
दुग्धैः स्निग्धैश्च शर्करामिलितैः।**  

**एलामरीचिमिलितं  
मृत्युंजय देव भुङ्क्ष्व परमान्नम्॥ २७ ॥**

**रम्भाचूतकपित्थकण्टकफलैर्द्राक्षारसस्वादुम-  
त्खर्जूरैर्मधुरेक्षुखण्डशकलैः सन्नारिकेलाम्बुभिः।  
कर्पूरेण सुवासितैर्गुडजलैर्माधुर्ययुक्तैर्विभो  
श्रीमृत्युंजय पूरय त्रिभुवनाधारं विशालोदरम्॥**

**मनोज्ञरम्भावनखण्डखण्डिता-  
न्रुचिप्रदान्सर्षपजीरकांश्च।  
ससौरभान्सैन्धवसेवितांश्च  
गृहाण मृत्युंजय लोकवन्द्य॥ २९ ॥**

**हिङ्गूजीरकसहितं  
विमलामलकं कपित्थमतिमधुरम्।  
बिसखण्डाल्ँलवणयुता-  
न्मृत्युंजय तेऽर्पयामि जगदीश॥ ३० ॥**

**एलाशुण्ठीसहीतं  
दध्यन्नं चारुहेमपात्रस्थम्।**  

**अमृतप्रतिनिधिमाढ्यं  
मृत्युंजय भुज्यतां त्रिलोकेश॥ ३१ ॥**

**जम्बीरनीराञ्चितशृङ्गबेरं  
मनोहरानम्लशलादुखण्डान्।  
मृदूपदंशान्सहसोपभुङ्क्ष्व  
मृत्युंजय श्रीकरुणासमुद्र॥ ३२ ॥**

**नागररामठयुक्तं  
सुललितजम्बीरनीरसंपूर्णम्।  
मथितं सैन्धवसहितं  
पिब हर मृत्युंजय ऋतुध्वंसिन्॥ ३३ ॥**

**मन्दारहेमाम्बुजगन्धयुक्तै-  
र्मन्दाकिनीनिर्मलपुण्यतोयैः।  
गृहाण मृत्युंजय पूर्णकाम  
श्रीमत्परापोशनमभ्रकेश॥ ३४ ॥**

**गगनधुनीविमलजलै-  
र्मृत्युंजय पद्मरागपात्रगतैः।**  

**मृगमदचन्दनपूर्णं  
प्रक्षालय चारु हस्तपदयुग्मम्॥ ३५ ॥**

**पुंनागमल्लिकाकुन्दवासितैर्जाह्नवीजलैः।  
मृत्युंजय महादेव पुनराचमनं कुरु॥३६॥**

**मौक्तिकचूर्णसमेतै-  
र्मृगमदघनसारवासितैः पूगैः।  
पर्णैः स्वर्णसमानै-  
र्मृत्युंजय तेऽर्पयामि ताम्बूलम्॥ ३७ ॥**

**नीराजनं निर्मलदीप्तिमद्भि-  
र्दीपाङ्कुरैरुज्ज्वलमुच्छ्रितैश्च।  
घण्टानिनादेन समर्पयामि  
मृत्युंजयाय त्रिपुरान्तकाय॥३८ ॥**

**विरिञ्चिमुख्यामरबृन्दवन्दिते  
सरोजमत्स्याङ्कितचक्रचिह्निते।  
ददामि मृत्युंजय पादपङ्कजे  
फणीन्द्रभूषे पुनरर्घ्यमीश्वर॥ ३९॥**

**पुंनागनीलोत्पलकुन्दजाजी-  
मन्दारमल्लीकरवीरपङ्कजैः।  
पुष्पाञ्जलिं बिल्वदलैस्तुलस्या  
मृत्युंजयाङ्घ्रौविनिवेशयामि॥ ४० ॥**

**पदे पदे सर्वतमोनिकृन्तनं  
पदे पदे सर्वशुभप्रदायकम्।  
प्रदक्षिणं भक्तियुतेन चेतसा  
करोमि मृत्युंजय रक्ष रक्ष माम्॥ ४१ ॥**

**नमो गौरीशाय स्फटिकधवलाङ्गाय च नमो  
नमो लोकेशाय स्तुतविबुधलोकाय च नमः।  
नमः श्रीकण्ठाय क्षपितपुरदैत्याय च नमो  
नमः फालाक्षाय स्मरमदविनाशाय च नमः॥ ४२ ॥**

**संसारे जनितापरोगसहिते तापत्रयाक्रन्दिते  
नित्यं पुत्रकलत्रवित्तविलसत्पाशैर्निबद्धं दृढम्।  
गर्वान्धं बहुपापवर्गसहितं कारुण्यदृष्ट्या विभो  
श्रीमृत्युंजय पार्वतीप्रिय सदा मां पाहि सर्वेश्वर॥**

**सौधे रत्नमये नवोत्पलदलाकीर्णे च तल्पान्तरे  
कौशेयेन मनोहरेण धवलेनाच्छादिते सर्वशः।  
कर्पूराञ्चितदीपदीप्तिमिलिते रम्योपधानद्वये  
पार्वत्याःकरपद्मलालितपदं मृत्युंजयं भावये॥ ४४ ॥**

**चतुश्चत्वारिंशद्विलसदुपचारैरभिमतै-  
र्मनःपद्मे भक्त्या बहिरपि च पूजां शुभकरीम्।  
करोति प्रत्यूषे निशि दिवसमध्येऽपि च पुमा-  
न्प्रयाति श्रीमृत्युंजयपदमनेकाद्भुतपदम्॥ ४५ ॥**

**प्रातर्लिङ्गमुमापतेरहरहः संदर्शनात्स्वर्गदं  
मध्याह्ने हयमेधतुल्यफलदं सायंतने मोक्षदम्।  
भानोरस्तमये प्रदोषसमये पञ्चाक्षराराधनं  
तत्कालत्रयतुल्यमिष्टफलदं सद्योऽनवद्यं दृढम्॥४६॥**

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ  
**श्रीमृत्युंजयमानसिकपूजास्तोत्रं संपूर्णम् ॥**

**॥ श्रीः॥**

**॥ शिवनामावल्यष्टकम् ॥**

<MISSING_FIG href="../books_images/U-IMG-1722700150chitraaa.PNG"/>

**हे चन्द्रचूड मदनान्तक शूलपाणे  
स्थाणो गिरीश गिरिजेश महेश शंभो।  
भूतेश भीतभयसूदन मामनाथं  
संसारदुःखगहनाज्जगदीश रक्ष॥ १ ॥**

**हे पार्वतीहृदयवल्लभ चन्द्रमौले  
भूताधिप प्रमथनाथ गिरीशचाप।  
हे वामदेव भव रुद्र पिनाकपाणे  
संसारदुःखगहनाज्जगदीश रक्ष॥२॥**

**हे नीलकण्ठ वृषभध्वज पञ्चवक्त्र  
लोकेश शेषवलय प्रमथेश शर्व।  
हे धूर्जटे पशुपते गिरिजापते मां  
संसारदुःखगहनाज्जगदीश रक्ष॥३॥**

**हे विश्वनाथ शिव शंकर देवदेव  
गङ्गाधर प्रमथनायक नन्दिकेश।  
बाणेश्वरान्धकरिपो हर लोकनाथ .  
संसारदुःखगहनाज्जगदीश रक्ष॥ ४ ॥**

**वाराणसीपुरपते मणिकर्णिकेश  
वीरेश दक्षमखकाल विभो गणेश।  
सर्वज्ञ सर्वहृदयैकनिवास नाथ  
संसारदुःखगहनाज्जगदीश रक्ष॥५॥**

**श्रीमन्महेश्वर कृपामय हे दयालो  
हे व्योमकेश शितिकण्ठ गणाधिनाथ।  
भस्माङ्गरागः नृकपालकलापमाल  
संसारदुःखगहनाज्जगदीश रक्षः॥ ६ ॥**

**कैलासशैलविनिवास वृषाकपे हे  
मृत्युंजय त्रिनयन त्रिजगन्निवास।  
नारायणप्रिय मदापह शक्तिनाथ  
संसारदुःखगहनाज्जगदीश रक्ष॥ ७ ॥**

**विश्वेश विश्वभवनाशक विश्वरूप  
विश्वात्मक त्रिभुवनैकगुणाधिकेश।  
हे विश्वनाथ करुणामय दीनबन्धो  
संसारदुःखगहनाज्जगदीश रक्ष॥ ८ ॥**

**गौरीविलासभवनाय महेश्वराय  
पञ्चाननाय शरणागतकल्पकाय।  
शर्वाय सर्वजगतामधिपाय तस्मै  
दारिद्र्यदुःखदहनाय नमः शिवाय॥९॥**

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ  
**शिवनामावल्यष्टकं संपूर्णम्॥**

**॥ श्रीः ॥**

**॥ शिवपञ्चाक्षरस्तोत्रम् ॥**

<MISSING_FIG href="../books_images/U-IMG-1722705178Capture12.PNG"/>

**नागेन्द्रहाराय विलोचनाय  
भस्माङ्गरागाय महेश्वराय।  
नित्याय शुद्धाय दिगम्बराय  
तस्मै नकाराय नमः शिवाय॥ १ ॥**

**मन्दाकिनीसलिलचन्दनचर्चिताय  
नन्दीश्वरप्रमथनाथमहेश्वराय।  
मन्दारमुख्यबहुपुष्पसुपूजिताय  
तस्मै मकारमहिताय नमः शिवाय॥२॥**

**शिवाय गौरीवदनाब्जबृन्द-  
सूर्याय दक्षाध्वरनाशकाय।  
श्रीनीलकण्ठाय वृषध्वजाय  
तस्मै शिकाराय नमः शिवाय॥ ३ ॥**

**वसिष्ठकुम्भोद्भवगौतमार्य-  
मुनीन्द्रदेवार्चितशेखराय।  
चन्द्रार्कवैश्वानरलोचनाय  
तस्मै वकाराय नमः शिवाय॥ ४॥**

**यक्षस्वरूपाय जटाधराय  
पिनाकहस्ताय सनातनाय।  
दिव्याय देवाय दिगम्बराय  
तस्मै यकाराय नमः शिवाय॥ ५ ॥**

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ

**शिवपञ्चाक्षरस्तोत्रं संपूर्णम्॥**

**        <MISSING_FIG href="../books_images/U-IMG-1722705350Capture123.PNG"/>
    **

**॥ श्रीः ॥**

**॥ उमामहेश्वरस्तोत्रम् ॥**

<MISSING_FIG href="../books_images/U-IMG-1722705493Capture234.PNG"/>

**नमः शिवाभ्यां नवयौवनाभ्यां  
परस्पराश्लिष्टवपुर्धराभ्यां।  
नगेन्द्रकन्यावृषकेतनाभ्यां  
नमो नमः शंकरपार्वतीभ्याम्॥ १ ॥**

**नमः शिवाभ्यां सरसोत्सवाभ्यां  
नमस्कृताभीष्टवरप्रदाभ्याम्।  
नारायणेनार्चितपादुकाभ्यां  
नमो नमः शंकरपार्वतीभ्याम्॥ २ ॥**

**नमः शिवाभ्यां वृषवाहनाभ्यां  
विरिञ्चिविष्णिवन्द्रसुपूजिताभ्याम्।  
विभूतिपाटीरविलेपनाभ्यां  
नमो नमः शंकरपार्वतीभ्याम्॥ ३ ॥**

**नमः शिवाभ्यां जगदीश्वराभ्यां  
जगत्पतिभ्यां जयविग्रहाभ्याम्  
जम्भारिमुख्यैरभिवन्दिताभ्यां  
नमो नमः शंकरपार्वतीभ्याम्॥ ४ ॥**

**नमः शिवाभ्यां परमौषधाभ्यां  
पञ्चाक्षरीपञ्जररञ्जिताभ्याम्।  
प्रपञ्चसृष्टिस्थितिसंहृताभ्यां  
नमो नमः शंकरपार्वतीभ्याम्॥ ५ ॥**

**नमः शिवाभ्यामतिसुन्दराभ्या-  
मत्यन्तमासक्तहृदम्बुजाभ्याम्।  
अशेषलोकैकहितंकराभ्यां  
नमो नमः शंकरपार्वतीभ्याम्॥६॥**

**नमः शिवाभ्यां कलिनाशनाभ्यां  
कङ्कालकल्याणवपुर्धराभ्याम्।  
कैलासशैलस्थितदेवताभ्यां  
नमो नमः शंकरपार्वतीभ्याम्॥ ७ ॥**

**नमः शिवाभ्यामशुभापहाभ्या-  
मशेषलोकैकविशेषिताभ्याम्।  
अकुण्ठिताभ्यां स्मृतिसंभृताभ्यां  
नमो नमः शंकरपार्वतीभ्याम्॥ ८ ॥**

**नमः शिवाभ्यां रथवाहनाभ्यां  
रवीन्दुवैश्वानरलोचनाभ्याम्।  
राकाशशाङ्काभमुखाम्बुजाभ्यां  
नमो नमः शंकरपार्वतीभ्याम्॥ ९ ॥**

**नमः शिवाभ्यां जटिलंधराभ्यां  
जरामृतिभ्यां च विवर्जिताभ्याम्।  
जनार्दनाब्जोद्भवपूजिताभ्यां  
नमो नमः शंकरपार्वतीभ्याम्॥ १०॥**

**नमः शिवाभ्यां विषमेक्षणाभ्यां  
बिल्वच्छदामल्लिकदामभृद्भ्याम्।  
शोभावतीशान्तवतीश्वराभ्यां  
नमो नमः शंकरपार्वतीभ्याम्॥ ११ ॥**

**नमः शिवाभ्यां पशुपालकाभ्यां  
जगत्त्रयीरक्षणबद्धहृद्भ्याम्।  
समस्तदेवासुरपूजिताभ्यां  
नमो नमः शंकरपार्वतीभ्याम्॥ १२ ॥**

**स्तोत्रं त्रिसंध्यं शिवपार्वतीभ्यां  
भक्त्या पठेद्द्वादशकं नरो यः।  
स सर्वसौभाग्यफलानि भुङ्क्ते  
शतायुरन्ते शिवलोकमेति॥ १३ ॥**

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ  
**उमामहेश्वरस्तोत्रं संपूर्णम्॥**

**<MISSING_FIG href="../books_images/U-IMG-1722705704chitraaaa.PNG"/>**

॥ श्रीः॥

॥ सौन्दर्यलहरी ॥

———

**शिवः शक्त्या युक्तो यदि भवति शक्तः प्रभवितुं  
न चेदेवं देवो न खलु कुशलःस्पन्दितुमपि।  
अतस्त्वामाराध्यां हरिहरविरिञ्चादिभिरपि  
प्रणन्तुं स्तोतुं वा कथमकृतपुण्यः प्रभवति॥ १ ॥**

**तनीयांसं पांसुं तव चरणपङ्केरुहभवं  
विरिञ्चिः संचिन्वन्विरचयति लोकानविकलम्।  
वहत्येनं शौरिः कथमपि सहस्रेण शिरसां  
हरः संक्षुद्यैनं भजति भसितोद्धूलनविधिम्॥ २ ॥**

**अविद्यानामन्तस्तिमिरमिहिरद्वीपनगरी  
जडानां चैतन्यस्तबकमकरन्दस्रुतिझरी।  
दरिद्राणां चिन्तामणिगुणनिका जन्मजलधौ  
निमग्नानां दंष्ट्रा मुररिपुवराहस्य भवति॥३॥**

**त्वदन्यः पाणिभ्यामभयवरदो दैवतगण-  
स्त्वमेका नैवासि प्रकटितवराभीत्यभिनया।  
भयात्त्रातुं दातुं फलमपि च वाञ्छासमधिकं  
शरण्ये लोकानां तव हि चरणावेव निपुणौ॥ ४ ॥**

**हरिस्त्वामाराध्य प्रणतजनसौभाग्यजननीं  
पुरा नारी भूत्वा पुररिपुमपि क्षोभमनयत्।  
स्मरोऽपि त्वां नत्वा रतिनयनलेह्येन वपुषा  
मुनीनामप्यन्तः प्रभवति हि मोहाय महताम्॥ ५ ॥**

**धनुः पौष्पं मौर्वी मधुकरमयी पञ्च विशिखा  
वसन्तः सामन्तो मलयमरुदायोधनरथः।  
तथाप्येकः सर्वं हिमगिरिसुते कामपि कृपा-  
मपाङ्गात्ते लब्ध्वा जगदिदमनङ्गो विजयते॥ ६ ॥**

**क्वणत्काञ्चीदामा करिकलभकुम्भस्तननता  
परिक्षीणा मध्ये परिणतशरच्चन्द्रवदना।  
धनुर्बाणान्पाशं सृणिमपि दधाना करतलैः  
पुरस्तादास्तां नः पुरमथितुराहोपुरुषिका॥ ७ ॥**

**सुधासिन्धोर्मध्ये सुरविटपिवाटीपरिवृते  
मणिद्वीपे नीपोपवनवति चिन्तामणिगृहे।  
शिवाकारे मध्ये परमशिवपर्यङ्कनिलयां  
भजन्ति त्वां धन्याः कतिचन चिदानन्दलहरीम्॥ ८ ॥**

**महीं मूलाधारे कमपि मणिपूरे हुतवहं  
स्थितं स्वाधिष्ठाने हृदि मरुतमाकाशमुपरि।  
मनोऽपि भ्रूमध्ये सकलमपि भित्त्वा कुलपथं  
सहस्रारे पद्मे सह रहसि पत्या विहरसे॥ ९ ॥**

**सुधाधारासारैश्चरणयुगलान्तर्विगलितैः  
प्रपञ्चं सिञ्चन्ती पुनरपि रसाम्नायमहसः।  
अवाप्य स्वां भूमिं भुजगनिभमध्युष्टवलयं  
स्वमात्मानं कृत्वा स्वपिषि कुलकुण्डे कुहरिणि॥ १० ॥**

**चतुर्भिः श्रीकण्ठैः शिवयुवतिभिः पञ्चभिरपि  
प्रभिन्नाभिः शंभोर्नवभिरपि मूलप्रकृतिभिः।  
चतुश्चत्वारिंशद्वसुदलकलाश्रत्रिवलय-  
त्रिरेखाभिः सार्धं तव शरणकोणाः परिणताः॥ ११ ॥**

**त्वदीयं सौन्दर्यं तुहिनगिरिकन्ये तुलयितुं  
कवीन्द्राः कल्पन्ते कथमपि विरिञ्चिप्रभृतयः।  
यदालोकौत्सुक्यादमरललना यान्ति मनसा  
तपोभिर्दुष्प्रापामपि गिरिशसायुज्यपदवीम्॥१२॥**

**नरं वर्षीयांसं नयनविरसं नर्मसु जडं  
तवापाङ्गालोके पतितमनुधावन्ति शतशः।  
गलद्वेणीबन्धाः कुचकलशविस्रस्तसिचया  
हठात्त्रुट्यत्काञ्च्यो विगलितदुकूला युवतयः॥१३॥**

**क्षितौ षट्पञ्चाशद्द्विसमधिकपञ्चाशदुदके  
हुताशे द्वाषष्टिश्चतुरधिकपञ्चाशदनिले।  
दिवि द्विःषट्त्रिंशन्मनसि च चतुःषष्टिरिति ये  
मयूखास्तेषामप्युपरि तव पादाम्बुजयुगम्॥ १४ ॥**

**शरज्ज्योत्स्नाशुद्धां शशियुतजटाजूटमकुटां  
वरत्रासत्राणस्फटिकघटिकापुस्तककराम्।  
सकृन्न त्वा नत्वा कथमिव सतां संनिदधते  
मधुक्षीरद्राक्षामधुरिमधुरीणाः फणितयः॥ १५ ॥**

**कवीन्द्राणां चेतः कमलवनबालातपरुचिं  
भजन्ते ये सन्तः कतिचिदरुणामेव भवतीम्।  
विरिञ्चिप्रेयस्यास्तरुणतरशृङ्गारलहरी-  
गभीराभिर्वाग्भिर्विदधति सतां रञ्जनममी॥ १६ ॥**

**सवित्रीभिर्वाचां शशिमणिशिलाभङ्गरुचिभि-  
र्वशिन्याद्याभिस्त्वां सह जननि संचिन्तयति यः।  
स कर्ता काव्यानां भवति महतां भङ्गिरुचिभि-  
र्वचोभिर्वाग्देवीवदनकमलामोदमधुरैः॥१७॥**

**तनुच्छायाभिस्ते तरुणतरणिश्रीसरणिभि-  
र्दिवं सर्वामुर्वीमरुणिमनि मग्नां स्मरति यः।  
भवन्त्यस्य त्रस्यद्वनहरिणशालीननयनाः  
सहोर्वश्या वश्याः कति कति न गीर्वाणगणिकाः॥१८॥**

**मुखं बिन्दुं कृत्वा कुचयुगमधस्तस्य तदधो  
हरार्धंध्यायेद्यो हरमहिषि ते मन्मथकलाम्।  
स सद्यः संक्षोभं नयति वनिता इत्यतिलघु  
त्रिलोकीमप्याशु भ्रमयति रवीन्दुस्तनयुगाम्॥ १९ ॥**

**किरन्तीमङ्गेभ्यः किरणनिकुरुम्बामृतरसं  
हृदि त्वामाधत्ते हिमकरशिलामूर्तिमिव यः।  
स सर्पाणां दर्पं शमयति शकुन्ताधिप इव  
ज्वरप्लुष्टान्दृष्ट्या सुखयति सुधाधारसिरया॥ २० ॥**

**तटिल्लेखातन्वीं तपनशशिवैश्वानरमयीं  
निषण्णां षण्णामप्युपरि कमलानां तव कलाम्।  
महापद्माटव्यां मृदितमलमायेन मनसा  
महान्तः पश्यन्तो दधति परमाह्लादलहरीम्॥ २१ ॥**

**भवानि त्वं दासे मयि वितर दृष्टिं सकरुणा-  
मिति स्तोतुं वाञ्छन्कथयति भवानि त्वमिति यः।  
तदैव त्वं तस्मै दिशसि निजसायुज्यपदवीं  
मुकुन्दब्रह्मेन्द्रस्फुटमकुटनीराजितपदाम्॥२२॥**

**त्वया हृत्वा वामं वपुरपरितृप्तेन मनसा  
शरीरार्धं शंभोरपरमपि शङ्के हृतमभूत्।  
यदेतत्त्वद्रूपं सकलमरुणाभं त्रिनयनं  
कुचाभ्यामानम्रं कुटिलशशिचूडालमकुटम्॥ २३ ॥**

**जगत्सूते धाता हरिरवति रुद्रः क्षपयते  
तिरस्कुर्वन्नेतत्स्वमपि वपुरीशस्तिरयति।  
सदापूर्वः सर्वं तदिदमनुगृह्णाति च शिव-  
स्तवाज्ञामालम्ब्य क्षणचलितयोर्भ्रूलतिकयोः॥ २४ ॥**

**त्रयाणां देवानां त्रिगुणजनितानां तव शिवे  
भवेत्पूजा पूजा तव चरणयोर्या विरचिता।  
तथाहि त्वत्पादोद्वहनमणिपीठस्य निकटे  
स्थिता ह्येते शश्वन्मुकुलितकरोत्तंसमकुटाः॥ २५ ॥**

**विरिञ्चिः पञ्चत्वं व्रजति हरिराप्नोति विरतिं  
विनाशं कीनाशो भजति धनदो याति निधनम्।  
वितन्द्री माहेन्द्री विततिरपि संमीलितदृशा  
महासंहारेऽस्मिन्विहरति सति त्वत्पतिरसौ॥ २६ ॥**

**जपो जल्पःशिल्पं सकलमपि मुद्राविरचना  
गतिः प्रादक्षिण्यक्रमणमशनाद्याहुतिविधिः।  
प्रणामः संवेशः सुखमखिलमात्मार्पणदृशा  
सपर्यापर्यायस्तव भवतु यन्मे विलसितम्॥ २७ ॥**

**सुधामप्यास्वाद्य प्रतिभयजरामृत्युहरिणीं  
विपद्यन्ते विश्वे विधिशतमखाद्या दिविषदः।  
करालं यत्क्ष्वेलं कबलितवतः कालकलना  
न शंभोस्तन्मूलं तव जननि ताटङ्कमहिमा॥२८॥**

**किरीटं वैरिञ्चंपरिहर पुरः कैटभभिदः  
कठोरे कोटीरे स्खलसि जहि जम्भारिमकुटम्।  
प्रणम्रेष्वेतेषु प्रसभमुपयातस्य भवनं  
भवस्याभ्युत्थाने तव परिजनोक्तिर्विजयते॥ २९ ॥**

**स्वदेहोद्भूताभिर्घृणिभिरणिमाद्याभिरभितो  
निषेव्ये नित्ये त्वामहमिति सदा भावयति यः।  
किमाश्चर्यं तस्य त्रिनयनसमृद्धिं तृणयतो  
महासंवर्ताग्निर्विरचयति नीराजनविधिम्॥ ३० ॥**

**चतुःषष्ट्या तन्त्रैः सकलमतिसन्धाय भुवनं  
स्थितस्तत्तत्सिद्धिप्रसवपरतन्त्रैः पशुपतिः।  
पुनस्त्वन्निर्बन्धादखिलपुरुषार्थैकघटना-  
स्वतन्त्रं ते तन्त्रं क्षितितलमवातीतरदिदम्॥ ३१ ॥**

**शिवः शक्तिः कामः क्षितिरथ रविः शीतकिरणः  
स्मरो हंसः शक्रस्तदनु च परामारहरयः।  
अमी हृल्लेखाभिस्तिसृभिरवसानेषु घटिता  
भजन्ते वर्णास्ते तव जननि नामावयवताम्॥ ३२ ॥**

**स्मरं योनिं लक्ष्मी त्रितयमिदमादौ तव मनो-  
र्निधायैके नित्ये निरवधिमहाभोगरसिकाः।  
भजन्ति त्वां चिन्तामणिगुणनिबद्धाक्षवलयाः  
शिवाग्नौ जुह्वन्तः सुरभिघृतधाराहुतिशतैः॥ ३३ ॥**

**शरीरं त्वं शंभोः शशिमिहिरवक्षोरुहयुगं  
तवात्मानं मन्ये भगवति नवात्मानमनघम्।  
अतः शेषः शेषीत्ययमुभयसाधारणतया  
स्थितः संबन्धो वां समरसपरानन्दपरयोः॥ ३४ ॥**

**मनस्त्वं व्योम त्वं मरुदसि मरुत्सारथिरसि  
त्वमापस्त्वं भूमिस्त्वयि परिणतायां न हि परम्।  
त्वमेव स्वात्मानं परिणमयितुं विश्ववपुषा  
चिदानन्दाकारं शिवयुवति भावेन विभृषे॥ ३५ ॥**

**तवाज्ञाचक्रस्थं तपनशशिकोटिद्युतिधरं  
परं शंभुं वन्दे परिमिलितपार्श्वं परचिता।  
यमाराध्यन्भक्त्या रविशशिशुचीनामविषये  
निरालोकेऽलोके निवसति हि भालोकभुवने॥ ३६ ॥**

**विशुद्धौ ते शुद्धस्फटिकविशदं व्योमजनकं  
शिवं सेवे देवीमपि शिवसमानव्यवसिताम्।  
ययोः कान्त्या यान्त्याः शशिकिरणसारूप्यसरणे-  
र्विधूतान्तर्ध्वान्ता विलसति चकोरीव जगती॥ ३७ ॥**

**समुन्मीलत्संवित्कमलमकरन्दैकरसिकं  
भजे हंसद्वन्द्वं किमपि महतां मानसचरम्।  
यदालापादष्टादशगुणितविद्यापरिणति-  
र्यदादत्ते दोषाद्गुणमखिलमद्भ्यः पय इव॥ ३८ ॥**

**तव स्वाधिष्ठाने हुतवहमधिष्ठाय निरतं  
तमीडेसंवर्तं जननि महतीं तां च समयाम्।  
यदालोके लोकान्दहति महति क्रोधकलिते  
दयार्द्रा या दृष्टिः शिशिरमुपचारं रचयति॥ ३९ ॥**

**तटित्त्वन्तं शक्त्या तिमिरपरिपन्थिस्फुरणया  
स्फुरन्नानारत्नाभरणपरिणद्धेन्द्रधनुषम्।  
तव श्यामं मेघं कमपि मणिपूरैकशरणं  
निषेवे वर्षन्तं हरमिहिरतप्तं त्रिभुवनम्॥ ४० ॥**

**तवाधारे मूले सह समयया लास्यपरया  
नवात्मानं मन्ये नवरसमहाताण्डवनटम्।  
उभाभ्यामेताभ्यामुदयविधिमुद्दिश्य दयया  
सनाथाभ्यां जज्ञे जनकजननीमज्जगदिदम्॥ ४१ ॥**

**गतैर्माणिक्यत्वं गगनमणिभिः सान्द्रघटितं  
किरीटं ते हैमं हिमगिरिसुते कीर्तयति यः।  
स नीडेयच्छायाच्छुरणशबलं चन्द्रशकलं  
धनुः शौनासीरं किमिति न निबध्नाति धिषणाम्॥ ४२ ॥**

**धुनोतु ध्वान्तं नस्तुलितदलितेन्दीवरवनं  
घनस्निग्धश्लक्ष्णंचिकुरनिकुरुम्बं तव शिवे।  
यदीयं सौरभ्यं सहजमुपलब्धुं सुमनसो  
वसन्त्यस्मिन्मन्ये वलमथनवाटीविटपिनाम् ॥ ४३ ॥**

तनोतु क्षेमं नस्तव वदनसौन्दर्यलहरी-  
परीवाहःस्रोतः सरणिरिव सीमन्तसरणिः।  
वहन्ती सिन्दूरं प्रबलकबरीभारतिमिर-  
द्विषां बृन्दैर्बन्दीकृतमिव नवीनार्ककिरणम्॥ ४४ ॥

अरालैः स्वाभाव्यादलिकलभसश्रीभिरलकैः  
परीतं ते वक्त्रंपरिहसति पङ्केरुहरुचिम्।  
दरस्मेरे यस्मिन्दशनरुचिकिञ्जल्करुचिरे  
सुगन्धौ माद्यन्ति स्मरदहनचक्षुर्मधुलिहः॥४५॥

ललाटं लावण्यद्युतिविमलमाभाति तव य-  
द्द्वितीयं तन्मन्ये मकुटघटितं चन्द्रशकलम्।  
विपर्यासन्यासादुभयमपि संभूय च मिथः  
सुधालेपस्यूतिः परिणमति राकाहिमकरः॥४६॥

भ्रुवौ भुग्ने किंचिद्भुवनभयभङ्गव्यसनिनि  
त्वदीये नेत्राभ्यां मधुकररुचिभ्यां धृतगुणम्।  
धनुर्मन्ये सव्येतरकरगृहीतं रतिपतेः  
प्रकोष्ठे मुष्टौ च स्थगयति निगूढान्तरमुमे॥ ४७ ॥

**अहः सूते सव्यं तव नयनमर्कात्मकतया  
त्रियामां वामं ते सृजति रजनीनायकतया।  
तृतीया ते दृष्टिर्दरदलितहेमाम्बुजरुचिः  
समाधत्ते सन्ध्यां दिवसनिशयोरन्तरचरीम्॥ ४८ ॥**

**विशाला कल्याणी स्फुटरुचिरयोध्या कुवलयैः  
कृपाधाराधारा किमपि मधुराभोगवतिका।  
अवन्ती दृष्टिस्ते बहुनगरविस्तारविजया  
ध्रुवं तत्तन्नामव्यवहरणयोग्या विजयते॥ ४९ ॥**

**कवीनां संदर्भस्तबकमकरन्दैकरसिकं  
कटाक्षव्याक्षेपभ्रमरकलभौ कर्णयुगलम्।  
अमुञ्चन्तौ दृष्ट्वा तव नवरसास्वादतरला-  
वसूयासंसर्गादलिकनयनं किंचिदरुणम्॥ ५० ॥**

**शिवे शृङ्गारार्द्रा तदितरजने कुत्सनपरा  
सरोषा गङ्गायां गिरिशचरिते विस्मयवती।  
हराहिभ्यो भीता सरसिरुहसौभाग्यजननी  
सखीषु स्मेरा ते मयि जननि दृष्टिः सकरुणा॥ ५१ ॥**

**गते कर्णाभ्यर्णंगरुत इव पक्ष्माणि दधती  
पुरां भेत्तुश्चित्तप्रशमरसविद्रावणफले।  
इमे नेत्रे गोत्राधरपतिकुलोत्तंसकलिके  
तवाकर्णाकृष्टस्मरशरविलासं कलयतः॥५२॥**

**विभक्तत्रैवर्ण्यं व्यतिकरितलीलाञ्जनतया  
विभाति त्वन्नेत्रत्रितयमिदमीशानदयिते।  
पुनः स्रष्टुं देवान्द्रुहिणहरिरुद्रानुपरता-  
न्रजः सत्त्वं बिभ्रत्तम इति गुणानां त्रयमिव॥५३॥**

**पवित्रीकर्तुं नः पशुपतिपराधीनहृदये  
दयामित्रैर्नेत्रैररुणधवलश्यामरुचिभिः।  
नदः शोणो गङ्गा तपनतनयेति ध्रुवममुं  
त्रयाणां तीर्थानामुपनयसि संभेदमनघम्॥ ५४ ॥**

**निमेषोन्मेषाभ्यां प्रलयमुदयं याति जगती  
तवेत्याहुः सन्तो धरणिधरराजन्यतनये।  
त्वदुन्मेषाज्जातं जगदिदमशेषं प्रलयतः  
परित्रातुं शङ्के परिहृतनिमेषास्तव दृशः॥५५॥**

**तवापर्णे कर्णेजपनयनपैशुन्यचकिता  
निलीयन्ते तोये नियतमनिमेषाः शफरिकाः।  
इयं च श्रीर्बद्धच्छदपुटकवाटं कुवलयं  
जहाति प्रत्यूषे निशि च विघटय्य प्रविशति॥ ५६ ॥**

**दृशा द्राघीयस्या दरदलितनीलोत्पलरुचा  
दवीयांसं दीनं स्नपय कृपया मामपि शिवे।  
अनेनायं धन्यो भवति न च ते हानिरियता  
वने वा हर्म्ये वा समकरनिपातो हिमकरः॥ ५७ ॥**

**अरालं ते पालीयुगलमगराजन्यतनये  
न केषामाधत्ते कुसुमशरकोदण्डकुतुकम्।  
तिरश्चीनो यत्र श्रवणपथमुल्लङ्घ्य विलस-  
न्नपाङ्गव्यासङ्गो दिशति शरसंधानधिषणाम्॥ ५८ ॥**

**स्फुरद्गण्डाभोगप्रतिफलितताटङ्कयुगलं  
चतुश्चक्रं मन्ये तव सुखमिदं मन्मथरथम्।  
यमारुह्य द्रुह्यत्यवनिरथमर्केन्दुचरणं  
महावीरो मारः प्रमथपतये सज्जितवते॥ ५९ ॥**

**सरस्वत्याः सूक्तीरमृतलहरीकौशलहरीः  
पिबन्त्याः शर्वाणि श्रवणचुलुकाभ्यामविरलम्।  
चमत्कारश्लाघाचलितशिरसः कुण्डलगणो  
झणत्कारैस्तारैः प्रतिवचनमाचष्ट इव ते॥ ६० ॥**

**असौ नासावंशस्तुहिनगिरिवंशध्वजपटि  
त्वदीयो नेदीयः फलतु फलमस्माकमुचितम्।  
वहत्यन्तर्मुक्ताः शिशिरकनिश्वासगलितं  
समृद्ध्या यत्तासां बहिरपि च मुक्तामणिधरः॥ ६१ ॥**

**प्रकृत्या रक्तायास्तव सुदति दन्तच्छदरुचेः  
प्रवक्ष्ये सादृश्यं जनयतु फलं विद्रुमलता।  
न बिम्बं तद्बिम्बप्रतिफलनरागादरुणितं  
तुलामध्यारोढुं कथमिव विलज्जेत कलया॥६२ ॥**

**स्मितज्योत्स्नाजालं तव वदनचन्द्रस्य पिबतां  
चकोराणामासीदतिरसतया चञ्चुजडिमा।  
अतस्ते शीतांशोरमृतलहरीमाम्लरुचयः  
पिबन्ति स्वच्छन्दं निशिनिशि भृशं काञ्जिकधिया॥**

**अविश्रान्तं पत्युर्गुणगणकथाम्रेडनजपा  
जपापुष्पच्छाया तव जननि जिह्वा जयति सा।  
यदग्रासीनायाः स्फटिकदृषदच्छच्छविमयी  
सरस्वत्या मूर्तिः परिणमति माणिक्यवपुषा॥६४ ॥**

**रणे जित्वा दैत्यानपहृतशिरस्त्रैः कवचिभि-  
र्निवृत्तैश्चण्डांशत्रिपुरहरनिर्माल्यविमुखैः।  
विशाखेन्द्रोपेन्द्रैः शशिविशदकर्पूरशकला  
विलीयन्ते मातस्तव वदनताम्बूलकबलाः॥ ६५ ॥**

**विपञ्च्या गायन्ती विविधमपदानं पशुपते-  
स्त्वयारब्धे वक्तुं चलितशिरसा साधुवचने।  
तदीयैर्माधुर्यैरपलपिततन्त्रीकलरवां  
निजां वीणां वाणी निचुलयति चोलेन निभृतम्॥६६॥**

**कराग्रेण स्पृष्टं तुहिनगिरिणा वत्सलतया  
गिरीशेनोदस्तं मुहुरधरपानाकुलतया।  
करग्राह्यं शंभोर्मुखमुकुरवृन्तं गिरिसुते  
कथंकारं ब्रूमस्तव चुबुकमौपम्यरहितम्॥ ६७॥**

**भुजाश्लेषान्नित्यं पुरदमयितुः कण्टकवती  
तव ग्रीवा धत्ते मुखकमलनालश्रियमियम्।  
स्वतःश्वेता कालागुरुबहुलजम्बालमलिना  
मृणालीलालित्यं वहति यदधो हारलतिका॥ ६८ ॥**

**गले रेखास्तिस्रो गतिगमकगीतैकनिपुणे  
विवाहव्यानद्धप्रगुणगुणसंख्याप्रतिभुवः।  
विराजन्ते नानाविधमधुररागाकरभुवां  
त्रयाणां ग्रामाणां स्थितिनियमसीमान इव ते॥ ६९ ॥**

**मृणालीमृद्वीनां तव भुजलतानां चतसृणां  
चतुर्भिः सौन्दर्यं सरसिजभवः स्तौति वदनैः।  
नखेभ्यः संत्रस्यन्प्रथममथनादन्धकरिपो-  
श्चतुर्णांशीर्षाणां सममभयहस्तार्पणधिया॥७०॥**

**नखानामुद्योतैर्नवनलिनरागं विहसतां  
कराणां ते कान्तिं कथय कथयामः कथमुमे।  
कयाचिद्वा साम्यं भजतु कलया हन्त कमलं  
यदि क्रीडलक्ष्मीचरणतललाक्षारसचणम्॥ ७१ ॥**

**समं देवि स्कन्दद्विपवदनपीतं स्तनयुगं  
तवेदं नः खेदं हरतु सततं प्रस्नुतमुखम्।  
यदालोक्याशङ्काकुलितहृदयो हासजनकः  
स्वकुम्भौ हेरम्बःपरिभृशति हस्तेन झडिति॥७२॥**

**अमू ते वक्षोजावमृतरसमाणिक्यकुतुपौ  
न संदेहस्पन्दो नगपतिपताके मनसि नः।  
पिबन्तौ तौ यस्मादविदितवधूसङ्गरसिकौ  
कुमारावद्यापि द्विरदवदनक्रौञ्चदलनौ॥७३॥**

**वहत्यम्ब स्तम्बेरमदनुजकुम्भप्रकृतिभिः  
समारब्धां मुक्तामणिभिरमलां हारलतिकाम्।  
कुचाभोगो बिम्बाधररुचिभिरन्तः शबलितां  
प्रतापव्यामिश्रां पुरदमयितुः कीर्तिमिव ते॥७४ ॥**

**तव स्तन्यं मन्ये धरणिधरकन्ये हृदयतः  
पयः पारावारःपरिवहति सारस्वतमिव।  
दयावत्या दत्तं द्रविडशिशुरास्वाद्य तव य-  
त्कवीनांप्रौढानामजनि कमनीयः कवयिता॥ ७५ ॥**

**हरक्रोधज्वालावलिभिरवलीढेन वपुषा  
गभीरे ते नाभीसरसि कृतसङ्गो मनसिजः।  
समुत्तस्थौ तस्मादचलतनये धूमलतिका  
जनस्तां जानीते तव जननि रोमावलिरिति॥ ७६ ॥**

**यदेतत्कालिन्दीतनुतरतरङ्गाकृति शिवे  
कृशे मध्ये किंचिज्जननि तव यद्भाति सुधियाम्।  
विमर्दादन्योन्यं कुचकलशयोरन्तरगतं  
तनूभूतं व्योम प्रविशदिव नाभिं कुहरिणीम्॥ ७७ ॥**

**स्थिरो गङ्गावर्तः स्तनमुकुलरोमावलिलता-  
कलावालं कुण्डं कुसुमशरतेजोहुतभुजः।  
रतेर्लीलागारं किमपि तव नाभिर्गिरिसुते  
बिलद्वारं सिद्धेर्गिरिशनयनानां विजयते॥ ७८ ॥**

**निसर्गक्षीणस्य स्तनतटभरेण क्लमजुषो  
नमन्मूर्तेर्नारीतिलक शनकैस्त्रुट्यत इव।  
चिरं ते मध्यस्यत्रुटिततटिनीतीरतरुणां  
समावस्थास्थेम्नो भवतु कुशलं शैलतनये॥ ७९ ॥**

**कुचौ सद्यः स्विद्यत्तटघटितकूर्पासभिदुरौ  
कषन्तौ दोर्मूले कनककलशाभौ कलयता।  
तव त्रातुं भङ्गादलमिति वलग्नं तनुभुवा  
त्रिधा नद्धं देवि त्रिवलि लवलीवल्लिभिरिव॥ ८० ॥**

**गुरुत्वं विस्तारं क्षितिधरपतिः पार्वति निजा-  
न्नितम्बादाच्छिद्य त्वयि हरणरूपेण निदधे।  
अतस्ते विस्तीर्णो गुरुरयमशेषां वसुमतीं  
नितम्बप्राग्भारः स्थगयति लघुत्वं नयति च॥ ८१ ॥**

**करीन्द्राणां शुण्डान्कनककदलीकाण्डपटली-  
मुभाभ्यामूरुभ्यामुभयमपि निर्जित्य भवति।  
सुवृत्ताभ्यां पत्युः प्रणतिकठिनाभ्यां गिरिसुते  
विधिज्ञे जानुभ्यां विबुधकरिकुम्भद्वयमसि॥ ८२ ॥**

**पराजेतुं रुद्रं द्विगुणशरगर्भौ गिरिसुते  
निषङ्गौ जङ्घे ते विषमविशिखो बाढमकृत।  
यदग्रे दृश्यन्ते दशशरफलाःपादयुगली-  
नखाग्रच्छद्मानः सुरमकुटशाणैकनिशिताः॥ ८३ ॥**

**श्रुतीनां मूर्धानो दधति तव यौ शेखरतया  
ममाप्येतौ मातः शिरसि दयया धेहि चरणौ।  
ययोः पाद्यं पाथः पशुपतिजटाजूटतटिनी  
ययोर्लाक्षालक्ष्मीररुणहरिचूडामणिरुचिः॥ ८४ ॥**

**नमोवाकं ब्रूमो नयनरमणीयाय पदयो-  
स्तवास्मै द्वन्द्वाय स्फुटरुचिरसालक्तकवते।  
असूयत्यत्यन्तं यदभिहननाय स्पृहयते  
पशूनामीशानः प्रमदवनङ्केलितरवे॥ ८५ ॥**

**मृषा कृत्वा गोत्रस्खलनमथ वैलक्ष्यनमितं  
ललाटे भर्तारं चरणकमले ताडयति ते।  
चिरादन्तःशल्यं दहनकृतमुन्मूलितवता  
तुलाकोटिक्वाणैः किलिकिलितमीशानरिपुणा॥ ८६ ॥**

**हिमानीहन्तव्यं हिमगिरिनिवासैकचतुरौ  
निशायां निद्राणं निशि चरमभागे च विशदौ।  
वरं लक्ष्मीपात्रं श्रियमतिसृजन्तौ समयिनां  
सरोजं त्वत्पादौ जननि जयतश्चित्रमिह किम्॥ ८७ ॥**

**पदं ते कीर्तीनां प्रपदमपदं देवि विपदां  
कथं नीतं सद्भिः कठिनकमठीकर्परतुलाम्।  
कथं वा बाहुभ्यामुपयमनकाले पुरभिदा  
यदादाय न्यस्तं दृषदि दयमानेन मनसा॥ ८८ ॥**

**नखैर्नाकस्त्रीणां करकमलसंकोचशशिभि-  
स्तरूणां दिव्यानां हसत इव ते चण्डि चरणौ।  
फलानि स्वःस्थेभ्यःकिसलयकराग्रेण ददतां  
दरिद्रेभ्यो भद्रां श्रियमनिशमह्नाय ददतौ॥८९ ॥**

**ददाने दीनेभ्यः श्रियमनिशमाशानुसदृशी-  
ममन्दं सौन्दर्यप्रकरमकरन्दं विकिरति।  
तवास्मिन्मन्दारस्तबकसुभगे यातु चरणे  
निमज्जन्मज्जीवः करणचरणः षट्चरणताम्॥ ९० ॥**

**पदन्यासक्रीडापरिचयमिवारब्धुमनसः  
स्खलन्तस्ते खेलं भवनकलहंसा न जहति।  
अतस्तेषां शिक्षां सुभगमणिमञ्जीररणित-  
च्छलादाचक्षाणं चरणकमलं चारुचरिते॥ ९१ ॥**

**गतास्ते मञ्चत्वं द्रुहिणहरिरुद्रेश्वरभृतः  
शिवः स्वच्छच्छायाघटितकपटप्रच्छदपटः।  
त्वदीयानां भासां प्रतिफलनरागारुणतया  
शरीरी शृङ्गारो रस इव दृशां दोग्धि कुतुकम्॥ ९२ ॥**

**अराला केशेषु प्रकृतिसरला मन्दहसिते  
शिरीषाभा चित्ते दृषदुपलशोभा कुचतटे।  
भृशं तन्वी मध्ये पृथुरुरसिजारोहविषये  
जगत्रातुं शंभोर्जयति करुणा काचिदरुणा॥ ९३ ॥**

**कलङ्कः कस्तूरी रजनिकरबिम्बं जलमयं  
कलाभिः कर्पूरैर्मरकतकरण्डं निबिडितम्।  
अतस्त्वद्भोगेन प्रतिदिनमिदं रिक्तकुहरं  
विधिर्भूयो भूयो निबिडयति नूनं तव कृते॥ ९४ ॥**

**पुरारातेरन्तःपुरमसि ततस्त्वच्चरणयोः  
सपर्यामर्यादा तरलकरणानामसुलभा।  
तथा ह्येते नीताः शतमखमुखाः सिद्धिमतुलां  
तव द्वारोपान्तस्थितिभिरणिमाद्याभिरमराः॥ ९५ ॥**

**कलत्रं वैधात्रं कतिकति भजन्ते न कवयः  
श्रियो देव्याः को वा न भवति पतिः कैरपि धनैः  
महादेवं हित्वा तव सति सतीनामचरमे  
कुचाभ्यामासङ्गः कुरवकतरोरप्यसुलभः॥ ९६ ॥**

**गिरामाहुर्देवीं द्रुहिणगृहिणीमागमविदो  
हरेःपत्नीं पद्मां हरसहचरीमद्रितनयाम्।  
तुरीया कापि त्वं दुरधिगमनिःसीममहिमा  
महामाया विश्वं भ्रमयसि परब्रह्ममहिषि॥ ९७ ॥**

**कदा काले मातः कथय कलितालक्तकरसं  
पिबेयं विद्यार्थी तव चरणनिर्णेजनजलम्।  
प्रकृत्या मूकानामपि च कविताकारणतया  
कदा धत्ते वाणीमुखकमलताम्बूलरसताम्॥ ९८ ॥**

**सरस्वत्या लक्ष्म्या विधिहरिसपत्नो विहरते  
रतेः पातिव्रत्यं शिथिलयति रम्येण वपुषा।  
चिरं जीवन्नेव क्षपितपशुपाशव्यतिकरः  
परानन्दाभिख्यं रसयति रसं त्वद्भजनवान्॥ ९९ ॥**

**प्रदीपज्वालाभिर्दिवसकरनीराजनविधिः  
सुधासूतेश्चन्द्रोपलजललवैरर्घ्यरचना।  
स्वकीयैरम्भोभिः सलिलनिधिसौहित्यकरणं  
त्वदीयाभिर्वाग्भिस्तव जननि वाचां स्तुतिरियम्॥ १०० ॥**

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ  
**सौन्दर्यलहरी संपूर्णा॥**

**<MISSING_FIG href="../books_images/U-IMG-1722705815Captureasdfghjkl.PNG"/>**

**॥ श्रीः॥**

**॥ देवीभुजंगस्तोत्रम् ॥**

<MISSING_FIG href="../books_images/U-IMG-1722699136EBS_2.png"/>

**विरिञ्च्यादिभिः पञ्चभिर्लोकपालैः  
समूढे महानन्दपीठे निषण्णम्।  
धनुर्बाणपाशाङ्कुशप्रोतहस्तं  
महस्त्रैपुरं शंकराद्वैतमव्यात्॥ १ ॥**

**यदन्नादिभिः पञ्चभिः कोशजालैः  
शिरःपक्षपुच्छात्मकैरन्तरन्तः।  
निगूढे महायोगपीठे निषण्णं  
पुरारेरथान्तःपुरं नौमि नित्यम्॥ २ ॥**

**विरिञ्चादिरूपैः प्रपञ्चे विहृत्य  
स्वतन्त्रा यदा स्वात्मविश्रान्तिरेषा।  
तदा मानमातृप्रमेयातिरिक्तं  
परानन्दमीडे भवानि त्वदीयम्॥३॥**

**विनोदाय चैतन्यमेकं विभज्य  
द्विधा देवि जीवः शिवश्चेति नाम्ना।  
शिवस्यापि जीवत्वमापादयन्ती  
पुनर्जीवमेनं शिवं वा करोषि॥ ४ ॥**

**समाकुञ्च्यमूलं हृदि न्यस्य वायुं  
मनो भ्रूबिलं प्रापयित्वा निवृत्ताः।  
ततः सच्चिदानन्दरूपे पदे ते  
भवन्त्यम्ब जीवाः शिवत्वेन केचित्॥ ५॥**

**शरीरेऽतिकष्टे रिपौ पुत्रवर्गे  
सदाभीतिमूले कलत्रे धने वा।  
न कश्चिद्विरज्यत्यहो देवि चित्रं  
कथं त्वत्कटाक्षंविना तत्त्वबोधः॥६॥**

**शरीरे धनेऽपत्यवर्गे कलत्रे  
विरक्तस्य सद्देशिकादिष्टबुद्धेः।  
यदाकस्मिकं ज्योतिरानन्दरूपं  
समाधौ भवेत्तत्त्वमस्यम्ब सत्यम्॥ ७ ॥**

**मृषान्यो मृषान्यः परो मिश्रमेनं  
परः प्राकृतं चापरो बुद्धिमात्रम्।  
प्रपञ्चं मिमीते मुनीनां गणोऽयं  
तदेतत्त्वमेवेति न त्वां जहीमः॥ ८ ॥**

**निवृत्तिः प्रतिष्ठा च विद्या च शान्ति-  
स्तथा शान्त्यतीतेति पञ्चीकृताभिः।  
कलाभिः परे पञ्चविंशात्मिकाभि-  
स्त्वमेकैव सेव्या शिवाभिन्नरूपा॥९॥**

**अगाधेऽत्र संसारपङ्के निमग्नं  
कलत्रादिभारेण खिन्नं नितान्तम्।  
महामोहपाशौघबद्धं चिरान्मां  
समुद्धर्तुमम्बत्वमेकैव शक्ता॥ १० ॥**

**समारभ्य मूलं गतो ब्रह्मचक्रं  
भवद्दिव्यचक्रेश्वरीधामभाजः।  
महासिद्धिसंघातकल्पद्रुमाभा-  
नवाप्याम्ब नादानुपास्ते च योगी॥ ११ ॥**

**गणेशैर्ग्रहैरम्ब नक्षत्रपङ्क्त्या  
तथा योगिनीराशिपीठैरभिन्नम्।  
महाकालमात्मानमामृश्य लोकं  
विधत्से कृतिं वा स्थितिं वा महेशि॥१२ ॥**

**लसत्तारहारामतिस्वच्छचेलां  
वहन्तीं करे पुस्तकं चाक्षमालाम्।  
शरच्चन्द्रकोटिप्रभाभासुरां त्वां  
सकृद्भावयन्भारतीवल्लभः स्यात्॥ १३ ॥**

**समुद्यत्सहस्रार्कबिम्बाभवक्त्रां  
स्वभासैव सिन्दूरिताजाण्डकोटिम्।  
धनुर्बाणपाशाङ्कुशान्धारयन्तीं  
स्मरन्तः स्मरं वापि संमोहयेयुः॥ १४ ॥**

**मणिस्यूतताटङ्कशोणास्यबिम्बां  
हरित्पट्टवस्त्रां त्वगुल्लासिभूषाम्।  
हृदा भावयंस्तप्तहेमप्रभां त्वां  
श्रियो नाशयत्यम्ब चाञ्चल्यभावम्॥ १५ ॥**

**महामन्त्रराजान्तबीजं पराख्यं  
स्वतो न्यस्तबिन्दु स्वयं न्यस्तहार्दम्।  
भवद्वक्त्रक्षोजगुह्याभिधानं  
स्वरूपं सकृद्भावयेत्स त्वमेव॥ १६ ॥**

**तथान्ये विकल्पेषु निर्विण्णचित्ता-  
स्तदेकं समाधाय बिन्दुत्रयं ते।  
परानन्दसंधानसिन्धौ निमग्नाः  
पुनर्गर्भरन्ध्रं न पश्यन्ति धीराः॥ १७ ॥**

**त्वदुन्मेषलीलानुबन्धाधिकारा-  
न्विरिञ्च्यादिकांस्त्वद्गुणाम्भोधिबिन्दून्।  
भजन्तस्तितीर्षन्ति संसारसिन्धुं  
शिवे तावकीना सुसंभावनेयम्॥ १८ ॥**

**कदा वा भवत्पादपोतेन तूर्णं  
भवाम्भोधिमुत्तीर्य पूर्णान्तरङ्गः।  
निमज्जन्तमेनं दुराशाविषाब्धौ  
समालोक्य लोकं कथं पर्युदास्से॥ १९ ॥**

**कदा वा हृषीकाणि साम्यं भजेयुः  
कदा वा न शत्रुर्न मित्रं भवानि।  
कदा वा दुराशाविषूचीविलोपः  
कदा वा मनो मे समूलं विनश्येत्॥ २० ॥**

**नमोवाकमाशास्महे देवि युष्म-  
त्पदाम्भोजयुग्माय तिग्माय गौरि।  
विरिञ्च्यादिभास्वत्किरीटप्रतोली-  
प्रदीपायमानप्रभाभास्वराय॥२१॥**

**कचे चन्द्ररेखं कुचे तारहारं  
करे स्वादुचापं शरे षट्पदौघम्।  
स्मरामि स्मरारेरभिप्रायमेकं  
मदाघूर्णनेत्रं मदीयं निधानम्॥ २२ ॥**

**शरेष्वेव नासा धनुष्वेव जिह्वा  
जपापाटले लोचने ते स्वरूपे।  
त्वगेषा भवच्चन्द्रखण्डे श्रवो मे  
गुणे ते मनोवृत्तिरम्ब त्वयि स्यात्॥ २३ ॥**

**जगत्कर्मधीरान्वचोधूतकीरान्  
कुचन्यस्तहारान्कृपासिन्धुपूरान्।  
भवाम्भोधिपारान्महापापदूरान्  
भजे वेदसाराञ्शिवप्रेमदारान्॥ २४ ॥**

**सुधासिन्धुसारे चिदानन्दनीरे  
समुत्फुल्लनीपे सुरत्नान्तरीपे।  
मणिव्यूहसाले स्थिते हैमशाले  
मनोजारिवामे निषण्णं मनो मे॥ २५ ॥**

**दृगन्ते विलोला सुगन्धीषुमाला  
प्रपञ्चेन्द्रजाला विपत्सिन्धुकूला।  
मुनिस्वान्तशाला नमल्लोकपाला  
हृदि प्रेमलीलामृतस्वादुलीला॥ २६ ॥**

**जगज्जालमेतत्त्वयैवाम्ब सृष्टं  
त्वमेवाद्य यासीन्द्रियैरर्थजालम्।  
त्वमेकैव कर्त्री त्वमेकैव भोक्त्री  
न मे पुण्यपापे न मे बन्धमोक्षौ॥ २७ ॥**

**इति प्रेमभारेण किञ्चिन्मयोक्तं  
न बुध्वैव तत्त्वं मदीयं त्वदीयम।  
विनोदाय बालस्य मौर्ख्यंहि मात-  
स्तदेतत्प्रलापस्तुतिं मे गृहाण॥२८ ॥**

इति श्रीमत्परमहंसपरिव्राजकाचार्यस्य  
श्रीगोविन्द भगवत्पूज्यपादशिष्यस्य  
श्रीमच्छंकरभगवतः कृतौ  
**देवी भुजंगस्तोत्रम् संपूर्णम् ॥**

<MISSING_FIG href="../books_images/U-IMG-1722728035flow.PNG"/>

॥ श्रीः॥

**॥ आनन्दलहरी**

॥

<MISSING_FIG href="../books_images/U-IMG-1722728262line.PNG"/>

**भवानि स्तोतुं त्वां प्रभवति चतुर्भिर्न वदनैः  
प्रजानामीशानस्त्रिपुरमथनः पञ्चभिरपि।  
न षड्भिः सेनानीर्दशशतमुखैरप्यहिपति-  
स्तदान्येषां केषां कथय कथमस्मिन्नवसरः ॥ १ ॥**

**घृतक्षीरद्राक्षामधुमधुरिमा कैरपि पदै-  
र्विशिष्यानाख्येयो भवति रसनामात्रविषयः।  
तथा ते सौन्दर्यं परमशिवदृङ्मात्रविषयः  
कथंकारं ब्रूमः सकलनिगमागोचरगुणे ॥ २ ॥**

**मुखे ते ताम्बूलं नयनयुगले कज्जलकला  
ललाटे काश्मीरं विलसति गले मौक्तिकलता।  
स्फुरत्काञ्ची शाटी पृथुकटितटे हाटकमयी  
भजामि त्वां गौरीं नगपतिकिशोरीमविरतम् ॥ ३ ॥**

**विराजन्मन्दारद्रुमकुसुमहारस्तनतटी-  
नदद्वीणानादश्रवणविलसत्कुण्डलगुणा।  
नताङ्गी मातङ्गी रुचिरगतिभङ्गी भगवती  
सती शंभोरम्भोरुहचटुलचक्षुर्विजयते॥४॥**

**नवीनार्कभ्राजन्मणिकनकभूषापरिकरै-  
र्वृताङ्गी सारङ्गीरुचिरनयनाङ्गीकृतशिवा।  
तटित्पीता पीताम्बरललितमञ्जीरसुभगा  
ममापर्णा पूर्णा निरवधिसुखैरस्तु सुमुखी॥५॥**

**हिमाद्रेः संभूता सुललितकरैः पल्लवयुता  
सुपुष्पा मुक्ताभिर्भ्रमरकलिता चालकभरैः।  
कृतस्थाणुस्थाना कुचफलनता सूक्तिसरसा  
रुजां हन्त्री गन्त्रीविलसति चिदानन्दलतिका॥६॥**

**सपर्णामाकीर्णांकतिपयगुणैः सादरमिह  
श्रयन्त्यन्ये वल्लीं मम तु मतिरेवं विलसति।  
अपर्णैका सेव्या जगति सकलैर्यत्परिवृतः  
पुराणोऽपि स्थाणुः फलति किल कैवल्यपदवीम्॥ ७ ॥**

**विधात्री धर्माणां त्वमसि सकलाम्नायजननी  
त्वमर्थानां मूलं धनदनमनीयाङ्घ्रिकमले।  
त्वमादिः कामानां जननि कृतकन्दर्पविजये  
सतां मुक्तेर्बीजं त्वमसि परमब्रह्ममहिषी॥ ८ ॥**

**प्रभूता भक्तिस्ते यदपि न ममालोलमनस-  
स्त्वया तु श्रीमत्या सदयमवलोक्योऽहमधुना।  
पयोदः पानीयं दिशति मधुरं चातकमुखे  
भृशं शङ्के कैर्वा विधिभिरनुनीता मम मतिः॥ ९ ॥**

**कृपापाङ्गालोकं वितर तरसा साधुचरिते  
न ते युक्तोपेक्षा मयि शरणदीक्षामुपगते।  
न चेदिष्टं दद्यादनुपदमहो कल्पलतिका  
विशेषः सामान्यैः कथमितरवल्लीपरिकरैः॥ १० ॥**

**महान्तं विश्वासं तव चरणपङ्केरुहयुगे  
निधायान्यन्नैवाश्रितमिह मया दैवतमुमे।  
तथापि त्वच्चेतो यदि मयि न जायेत सदयं  
निरालम्बो लम्बोदरजननि कं यामि शरणम्॥ ११ ॥**

**अयः स्पर्शे लग्नं सपदि लभते हेमपदवीं  
यथा रथ्यापाथः शुचि भवति गङ्गौघमिलितम्।  
तथा तत्तत्पापैरतिमलिनमन्तर्मम यदि  
त्वयि प्रेम्णा सक्तं कथमिव न जायेत विमलम्॥ १२ ॥**

**त्वदन्यस्मादिच्छाविषयफललाभे न नियम-  
स्त्वमज्ञानामिच्छाधिकमपि समर्था वितरणे।  
इति प्राहुः प्राञ्चः कमलभवनाद्यास्त्वयि मन-  
स्त्वदासक्तं नक्तंदिवमुचितमीशानि कुरु तत्॥ १३ ॥**

**स्फुरन्नानारत्नस्फटिकमयभित्तिप्रतिफल-  
त्त्वदाकारं चञ्चच्छशधरकलासौधशिखरम्।  
मुकुन्दब्रह्मेन्द्रप्रभृतिपरिवारं विजयते  
तवागारं रम्यं त्रिभुवनमहाराजगृहिणि॥ १४ ॥**

**निवासः कैलासे विधिशतमखाद्याः स्तुतिकराः  
कुटुम्बं त्रैलोक्यं कृतकरपुटः सिद्धिनिकरः।  
महेशः प्राणेशस्तदवनिधराधीशतनये  
न ते सौभाग्यस्य क्वचिदपि मनागस्ति तुलना॥ १५ ॥**

**वृषो वृद्धो यानं विषमशनमाशा निवसनं  
श्मशानं क्रीडाभूर्भुजगनिवहो भूषणविधिः।  
समग्रा सामग्री जगति विदितैव स्मररिपो-  
र्यदेतस्यैश्वर्यं तव जननि सौभाग्यमहिमा॥१६ ॥**

**अशेषब्रह्माण्डप्रलयविधिनैसर्गिकमतिः  
श्मशानेष्वासीनः कृतभसितलेपः पशुपतिः।  
दधौ कण्ठे हालाहलमखिलभूगोलकृपया  
भवत्याः संगत्याः फलमिति च कल्याणि कलये॥ १७ ॥**

**त्वदीयं सौन्दर्यं निरतिशयमालोक्य परया  
भियैवासीद्गङ्गा जलमयतनुः शैलतनये।  
तदेतस्यास्तस्माद्वदनकमलं वीक्ष्य कृपया  
प्रतिष्ठामातन्वन्निजशिरसि वासेन गिरिशः॥ १८ ॥**

**विशालश्रीखण्डद्रवमृगमदाकीर्णघुसृण-  
प्रसूनव्यामिश्रं भगवति तवाभ्यङ्गसलिलम्।  
समादाय स्रष्टा चलितपदपांसून्निजकरैः  
समाधत्ते सृष्टिं विबुधपुरपङ्केरुहदृशाम्॥ १९ ॥**

**वसन्ते सानन्दे कुसुमितलताभिः परिवृते  
स्फुरन्नानापद्मे सरसि कलहंसालिसुभगे।  
सखीभिःखेलन्तीं मलयपवनान्दोलितजले  
स्मरेद्यस्त्वां तस्य ज्वरजनितपीडापसरति॥ २० ॥**

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ  
**आनन्दलहरी संपूर्णा॥**

**      <MISSING_FIG href="../books_images/U-IMG-1722827945Capt1.PNG"/>**

**॥ श्रीः॥**

**॥ त्रिपुरसुन्दरीवेदपादस्तोत्रम् ॥**

<MISSING_FIG href="../books_images/U-IMG-1722828095Capture12.PNG"/>

वेदपादस्तवं वक्ष्ये देव्याः प्रियचिकीर्षया।  
यथामति मतिं देवस्तन्नो दन्तिः प्रचोदयात्॥ १ ॥

अकिंचित्करकर्मभ्यः प्रत्याहृत्य कृपावशात्।  
सुब्रह्मण्यः स्तुतावस्यां तन्नः षण्मुखः प्रचोदयात्॥ २ ॥

अकारादिक्षकारान्तवर्णावयवशालिनी।  
वीणापुस्तकहस्ताव्यात्प्रणो देवी सरस्वती॥ ३ ॥

या वर्णपदवाक्यार्थगद्यपद्यस्वरूपिणी।  
वाचि नर्तयतु क्षिप्रं मेधां देवी सरस्वती॥४ ॥

उपास्यमाना विप्रेन्द्रैः सन्ध्यासु च तिसृष्वपि।  
सद्यः प्रसीद मे मातः सन्ध्याविद्ये सरस्वती॥ ५ ॥

**मन्दा निन्दालोलुपाहं स्वभावा-  
देतत्स्तोत्रं पूर्यते किं मयेति।  
मा ते भीतिर्हे मते त्वादृशाना-  
मेषा नेत्री राधसा सूनृतानाम्॥ ६ ॥**

**तरङ्गभ्रुकुटीकोटिभङ्ग्या तर्जयते जराम्।  
सुधामयाय शुभ्राय सिन्धूनां पतये नमः॥ ७ ॥**

**तस्य मध्ये मणिद्वीपः कल्पकारामभूषितः।  
अस्तु मे ललितावासः स्वस्तिदा अभयंकरः॥ ८ ॥**

**कदम्बमञ्जरीनिर्यद्वारुणीपारणोन्मदैः।  
द्विरेफैर्वर्णनीयाय वनानां पतये नमः॥ ९ ॥**

**तत्र वप्रावली लीला गगनोल्लङ्घिगोपुरम्।  
मातः कौतूहलं दद्यात्सँहार्यं नगरं तव॥ १० ॥**

**मकरन्दझरीमज्जन्मिलिन्दकुलसंकुलाम्।  
महापद्माटवीं वन्दे यशसा संपरीवृताम्॥ ११ ॥**

**तत्रैव चिन्तामणिधोरणार्चिभि-  
र्विनिर्मितं रोपितरत्नशृङ्गम्।**

**भजे भवानीभवनावतंस -  
मादित्यवर्णं तमसः परस्तात्॥ १२ ॥**

**मुनिभिः स्वात्मलाभाय यच्चक्रं हृदि सेव्यते।  
तत्र पश्यामि बुद्ध्या तदक्षरे परमे व्योमन्॥ १३॥**

**पञ्चब्रह्ममयो मञ्चस्तत्र यो बिन्दुमध्यगः।  
तव कामेशि वासोऽयमायुष्मन्तं करोतु माम्॥ १४ ॥**

**नानारत्नगुलुच्छालीकान्तिकिम्मीलितोदरम्।  
विमृशामि वितानं तेऽतिश्लक्ष्णमतिलोमशम्॥१५॥**

**पर्यङ्कतल्पोपरि दर्शनीयं  
सबाणचापाङ्कुशपाशपाणिम्।  
अशेषभूषारमणीयमीडे  
त्रिलोचनं नीलकण्ठं प्रशान्तम्॥ १६ ॥**

**जटारुणं चन्द्रकलाललामं  
उद्वेललावण्यकलाभिरामम्।  
कामेश्वरं कामशरासनाङ्कं  
समस्तसाक्षिं तमसः परस्तात्॥१७॥**

**तत्र कामेशवामाङ्के खेलन्तीमलिकुन्तलाम्।  
सच्चिदानन्दलहरीं महालक्ष्मीमुपास्महे॥ १८ ॥**

**चारुगोरोचनापङ्कजम्बालितघनस्तनीम्।  
नमामि त्वामहं लोकमातरं पद्ममालिनीम्॥ १९ ॥**

**शिवे नमन्निर्जरकुञ्जरासुर-  
प्रतोलिकामौलिमरीचिवीचिभिः।  
इदं तव क्षालनजातसौभगं  
चरणं नो लोके सुधितां दधातु॥ २० ॥**

**कल्पस्यादौ कारणेशानपि त्री-  
न्स्रष्टुं देवि त्रीन्गुणानादधानाम्।  
सेवे नित्यं श्रेयसे भूयसे त्वा-  
मजामेकां लोहितशुक्लकृष्णाम्॥२१॥**

**केशोद्भूतैरद्भुतामोदपूरै-  
राशाबृन्दं सान्द्रमापूरयन्तीम्।  
त्वामानम्य त्वत्प्रसादात्स्वयंभू-  
रस्मान्मायी सृजते विश्वमेतत्॥२२॥**

**अर्धोन्मीलद्यौवनोद्दामदर्पां  
दिव्याकल्पैरर्पयन्तीं मयूखान्।  
देवि ध्यात्वा त्वां पुरा कैटभारि-  
र्विश्वं बिभर्ति भुवनस्य नाभिः॥ २३ ॥**

**कल्हारश्रीमञ्जरीपुञ्जरीतिं  
धिक्कुर्वन्तीमम्ब ते पाटलिम्ना।  
मूर्तिं ध्यात्वा शाश्वतीं भूतिमाय-  
न्निन्द्रो राजा जगतो य ईशे॥ २४ ॥**

**देवतान्तरमन्त्रौघजपश्रीफलभूतया।  
जापकस्तव देव्यन्ते विद्यया विन्दतेऽमृतम्॥ २५ ॥**

**पुंस्कोकिलकलक्वाणकोमलालापशालिनि।  
भद्राणि कुरु मे मातर्दुरितानि परासुव॥ २६ ॥**

**अन्तेवासिन्नस्ति चेत्ते मुमुक्षा  
वक्ष्ये युक्तिं मुक्तसर्वैषणः सन्।  
सद्भ्यः साक्षात्सुन्दरीं ज्ञप्तिरूपां  
श्रद्धाभक्तिध्यानयोगादवेहि॥ २७ ॥**

**षोढान्यासादिदेवैश्च सेविता चक्रमध्यगा।  
कामेशमहिषी भूयः षोडशी शर्म यच्छतु॥ २८ ॥**

**शान्तो दान्तो देशिकेन्द्रं प्रणम्य  
तस्यादेशात्तारकं मन्त्रतत्त्वम्।  
जानीते चेदम्ब धन्यः समानं  
नातः परं वेदितव्यं हि किंचित्॥ २९ ॥**

**त्वमेव कारणं कार्यं क्रिया ज्ञानं त्वमेव च।  
त्वामम्ब न विना किंचित्त्वयि सर्वंप्रतिष्ठितम्॥ ३० ॥**

**परागमद्रीन्द्रसुते तवाङ्घ्रि-  
सरोजयोरम्ब दधामि मूर्ध्ना।  
अलंकृतं वेदवधूशिरोभि-  
र्यतो जातो भुवनानि विश्वा॥ ३१ ॥**

**दुष्टान्दैत्यान्हन्तुकामां महर्षी-  
न्शिष्टानन्यान्पातुकामां कराब्जैः।  
अष्टाभिस्त्वां सायुधैर्भासमानां  
दुर्गां देवीँ शरणमहं प्रपद्ये॥ ३२ ॥**

**देवि सर्वानवद्याङ्गि त्वामनादृत्य ये क्रियाः।  
कुर्वन्ति निष्फलास्तेषामदुग्धा इव धेनवः॥३३॥**

**नाहं मन्ये दैवतं मान्यमन्य-  
त्त्वत्पादाब्जादम्बिके कुम्भजाद्याः।  
ये ध्यातारो भक्तिसंशुद्धचित्ताः  
परामृतात्परिमुच्यन्ति सर्वे॥ ३४ ॥**

**कुर्वाणोऽपि दुरारम्भांस्तव नामानि शांभवि।  
प्रजपन्नेति मायान्तमति मृत्युं तराम्यहम्॥३५ ॥**

**कल्याणि त्वं कुन्दहासप्रकाशै-  
रन्तर्ध्वान्तं नाशयन्ती क्षणेन।  
हन्तास्माकं ध्यायतां त्वत्पदाब्ज-  
मुच्चतिष्ठ महते सौभगाय॥ ३६ ॥**

**तितीर्षया भवाम्भोधेर्हयग्रीवादयः पुरा।  
अप्रमत्ता भवत्पूजां सुविद्वाँसो वितेनिरे॥ ३७ ॥**

**मद्वश्या ये दुराचारा ये च सन्मार्गगामिनः।  
भवत्याः कृपया सर्वे सुवर्यन्तु यजमानाः॥३८॥**

**श्रीचक्रस्थां शाश्वतैश्वर्यदात्रीं  
पौण्ड्रं चापं पुष्पबाणान्दधानाम्।  
बन्धूकाभां भावयामि त्रिनेत्रां  
तामग्निवर्णांतपसा ज्वलन्तीम्॥ ३९ ॥**

**भवानि तव पादाब्जनिर्णेजनपवित्रताः।  
भवामयप्रशान्त्यै त्वामपो याचामि भेषजम्॥ ४० ॥**

**चिदानन्दसुधाम्भोधेस्तवानन्दलवोऽस्ति यः।  
कारणेशैस्त्रिभिः साकं तद्विश्वमुपजीवति॥ ४१ ॥**

**नो वा यागैर्नैव पूर्तादिकृत्यै-  
र्नो वा जप्यैर्नो महद्भिस्तपोभिः।  
नो वा योगैः क्लेशकृद्भिः सुमेधा  
निचाय्येमां शान्तिमत्यन्तमेति॥ ४२ ॥**

**प्रातः पाहि महाविद्ये मध्याह्ने तु मृडप्रिये।  
सायं पाहि जगद्वन्द्ये पुनर्नः पाहि विश्वतः॥ ४३ ॥**

**बन्धूकाभैर्भानुभिर्भासयन्ती  
विश्वं शश्वत्तुङ्गपीनस्तनार्धा।**  

**लावण्याब्धेः सुन्दरि त्वं प्रसादा-  
दायुः प्रजाँरयिमस्मासु धेहि॥ ४४ ॥**

**कर्णाकर्णय मे तत्त्वं या चिच्छक्तिरितीर्यते।  
त्रिर्वदामि मुमुक्षूणां सा काष्ठा सा परा गतिः॥ ४५ ॥**

**वाग्देवीति त्वां वदन्त्यम्ब केचि-  
ल्लक्ष्मीर्गौरीत्येवमन्येऽप्युशन्ति।  
शश्वन्मातः प्रत्यगद्वैतरूपां  
शंसन्ति केचिन्निविदो जनाः॥४६ ॥**

**ललितेति सुधापूरमाधुरीचोरमम्बिके।  
तव नामास्ति यत्तेन जिह्वा मेमधुमत्तमा॥४७ ॥**

**ये संपन्नाः साधनैस्तैश्चतुर्भिः  
शुश्रूषाभिर्देशिकं प्रीणयन्ति।  
सम्यग्विद्वाञ्शुद्धसत्त्वान्तराणां  
तेषामेवैतां ब्रह्मविद्यां वदेत॥ ४८ ॥**

**अभिचारादिभिः कृत्यां यः प्रेरयति मय्युमे।  
तव हुंकारसंत्रस्ता प्रत्यक्कर्तारमृच्छतु॥४९॥**

**जगत्पवित्रि मामिकामपाहराशु दुर्जराम्।  
प्रसीद मे दयाधुने प्रशस्तिमम्ब नः स्कृधि॥५० ॥**

**कदम्बारुणमम्बाया रूपं चिन्तय चित्त मे।  
मुञ्च पापीयसीं निष्ठां मा गृधः कस्य स्विद्धनम्॥ ५१ ॥**

**भण्डभण्डनलीलायां रक्तचन्दनपङ्किलः।  
अङ्कुशस्तव तं हन्याद्यश्च नो द्वेषते जनः॥ ५२ ॥**

**रे रे चित्त त्वं वृधाशोकसिन्धौ  
मज्जस्यन्तर्वच्म्युपायं विमुक्त्यै।  
देव्याः पादौ पूजयैकाक्षरेण  
तत्तेपदं संग्रहेण ब्रवीम्योम्॥ ५३ ॥**

**चञ्चद्बालातपज्योत्स्नाकलामण्डलशालिने।  
ऐक्षवाय नमो मातर्बाहुभ्यां तव धन्वने॥ ५४ ॥**

**तामेवाद्यां ब्रह्मविद्यामुपासे  
मूर्तैर्वेदैः स्तूयमानां भवानीम्।  
हन्त स्वात्मत्वेन यां मुक्तिकामो  
मत्वा धीरो हर्षशोकौ जहाति॥ ५५ ॥**

**शरणं करवाण्यम्ब चरणं तव सुन्दरि।  
शपे त्वत्पादुकाभ्यां मे नान्यः पन्था अयनाय॥ ५६ ॥**

**रत्नच्छत्रैश्चामरैर्दर्पणाद्यै-  
श्चक्रेशानीं सर्वदोपाचरन्त्यः।  
योगिन्योऽन्याः शक्तयश्चाणिमाद्या  
यूयं पातः स्वस्तिभिः सदा नः॥ ५७ ॥**

**दरिद्रं मां विजानीहि सर्वज्ञासि यतः शिवे।  
दूरीकृत्याशु दुरितमथा नो वर्धया रयिम्॥ ५८ ॥**

**महेश्वरि महामन्त्रकूटत्रयकलेबरे।  
कादिविद्याक्षरश्रेणिमुशन्तस्त्वा हवामहे॥ ५९ ॥**

**मूलाधारादूर्ध्वमन्तश्चरन्तीं  
भित्त्वा ग्रन्थीन्मूर्ध्नि निर्यत्सुधार्द्राम्।  
पश्यन्तस्त्वां ये च तृप्तिं लभन्ते  
तेषां शान्तिः शाश्वती नेतरेषाम्॥ ६० ॥**

**मह्यं द्रुह्यन्ति ये मातस्त्वद्ध्यानासक्तचेतसे।  
तानम्ब सायकैरेभिरव ब्रह्मद्विषो जहि॥ ६१ ॥**

**त्वद्भक्तानामम्ब शान्तैषणानां  
ब्रह्मिष्ठानां दृष्टिपातेन पूतः।  
पापीयानप्यावृतः स्वर्वधूभिः  
शोकातिगो मोदते स्वर्गलोके॥ ६२ ॥**

**सन्तु विद्या जगत्यस्मिन्संसारभ्रमहेतवः।  
भजेऽहं त्वां यया विद्वान्विद्ययामृतमश्नुते॥ ६३ ॥**

**विद्वन्मुख्यैर्विद्रुमाभं विशाल-  
श्रोणीशिञ्जन्मेखलाकिङ्किणीकम्।  
चन्द्रोत्तंसं चिन्मयं वस्तु किंचि-  
द्विद्धि त्वमेतन्निहितं गुहायाम्॥ ६४ ॥**

**न विस्मरामि चिन्मूर्तिभिक्षुकोदण्डशालिनीम्।  
मुनयः सनकप्रेष्ठास्तामाहुः परमां गतिम्॥ ६५॥**

**चक्षुः प्रेङ्खत्प्रेमकारुण्यधारां  
हंसज्योत्स्नापूरहृष्यच्चकोराम्।  
यामाश्लिष्यन्मोदते देवदेवः  
सा नो देवी सुहवा शर्म यच्छतु॥६६॥**

**मुञ्च वञ्चकतां चित्त पामरं चापि दैवतम्।  
गृहाण पदमम्बाया एतदालम्बनं परम्॥ ६७ ॥**

**का मे भीतिः का क्षतिः किं दुरापं  
कामेशाङ्कोत्तुङ्गपर्यङ्कसंस्थाम्।  
तत्त्वातीतामच्युतानन्ददात्रीं  
देवीमहं निर्ऋतिं वन्दमानः॥ ६८ ॥**

**चिन्तामणिमयोत्तंसकान्तिकञ्चुकितानने।  
ललिते त्वां सकृन्नत्वा न बिभेति कुतश्चन॥ ६९ ॥**

**तारुण्योत्तुङ्गितकुचे लावण्योल्लासितेक्षणे।  
तवाज्ञयैव कामाद्या मास्मान्प्रापन्नरातयः॥ ७० ॥**

**आकर्णाकृष्टकामास्त्रसंजातं तापमम्ब मे।  
आचामतु कटाक्षस्ते पर्जन्यो वृष्टिमानिव॥ ७१ ॥**

कुर्वे गर्वेणापचारानपारा-  
न्यद्यप्यम्ब त्वत्पदाब्जं तथापि।  
मन्ये धन्ये देवि विद्यावलम्बं  
मातेव पुत्रं बिभृतास्वेनम्॥ ७२ ॥

**यथोपास्तिक्षतिर्न स्यात्तव चक्रस्य सुन्दरि।  
कृपया कुरु कल्याणि तथा मे स्वस्तिरायुषी॥ ७३ ॥**

**चक्रं सेवे तारकं सर्वसिध्यै  
श्रीमन्मातः सिद्धयश्चाणिमाद्याः।  
नित्या मुद्रा शक्तयश्चाङ्गदेव्यो  
यस्मिन्देवा अधि विश्वे निषेदुः॥ ७४ ॥**

**सुकुमारे सुखाकारे सुनेत्रे सूक्ष्ममध्यमे।  
सुप्रसन्ना भव शिवे सुमृडीका सरस्वती॥ ७५ ॥**

**विद्युद्वल्लीकन्दलीं कल्पयन्तीं  
मूर्तिं स्फूर्त्या पङ्कजं धारयन्तीम्।  
ध्यायन्हि त्वां जायते सार्वभौमो  
विश्वा आशाः पृतनाःसंजयञ्जयन्॥ ७६ ॥**

**अविज्ञाय परां शक्तिमात्मभूतां महेश्वरीम्।  
अहो पतन्ति निरयेष्वेके चात्महनो जनाः॥ ७७ ॥**

**सिन्दूराभैः सुन्दरैरंशुबृन्दै -  
र्लाक्षालक्ष्म्यां मज्जयन्तीं जगन्ति।**

**हेरम्बाम्ब त्वां हृदा लम्बते य-  
स्तस्मै विशःस्वयमेवानमन्ते॥ ७८ ॥**

**तव तत्त्वंविमृशतां प्रत्यगद्वैतलक्षणम्।  
चिदानन्दघनादन्यन्नेह नानास्ति किंचन॥ ७९ ॥**

**कण्ठात्कुण्डलिनीं नीत्वा सहस्रारं शिवे तव।  
न पुनर्जायते गर्भे सुमेधा अमृतोक्षितः॥८० ॥**

**त्वत्पादुकानुसंधानप्राप्तसर्वात्मतादृशि।  
पूर्णाहंकृतिमत्यस्मिन्न कर्म लिप्यते नरे॥ ८१ ॥**

**तवानुग्रहनिर्भिन्नहृदयग्रन्थिरद्रिजे।  
स्वात्मत्वेन जगन्मत्वा ततो न विजुगुप्सते॥ ८२ ॥**

**कदा वसुदलोपेते त्रिकोणनवकान्विते।  
आवाहयामि चक्रे त्वां सूर्याभां श्रियमैश्वरीम्॥ ८३ ॥**

**ह्रीमित्येकं तावकं वाचकार्णं  
यज्जिह्वाग्रे देवि जागर्ति किंचित्।  
को वायं स्यात्कामकामस्त्रिलोक्यां  
सर्वेऽस्मै देवा बलिमावहन्ति॥ ८४ ॥**

**नाकस्त्रीणां किन्नरीणां नृपाणा-  
मप्याकर्षी चेतसा चिन्तनीयम्।  
त्वत्पाणिस्थं कुङ्कुमाभं शिवे यं  
द्विष्मस्तस्मिन्प्रति मुञ्चामि पाशम्॥८५ ॥**

**नूनं सिंहासनेश्वर्यास्तवाज्ञां शिरसा वहन्।  
भयेन पवमानोऽयं सर्वा दिशोऽनुविधावति॥ ८६ ॥**

**त्रिकलाढ्यां त्रिहृल्लेखां द्विहंसस्वरभूषिताम्।  
यो जपत्यम्ब ते विद्यां सोऽक्षरः परमः स्वराट्॥ ८७ ॥**

**दारिद्र्याब्धौ देवि मग्नोऽपि शश्व-  
द्वाचा याचे नाहमम्ब त्वदन्यम्।  
तस्मादस्मद्वाञ्छितं पूरयैत-  
दुषा सा नक्ता सुदुघेव धेनुः॥ ८८ ॥**

**यो वा यद्यत्कामनाकृष्टचित्तः  
स्तुत्वोपास्ते देवि ते चक्रविद्याम्।  
कल्याणानामालयः कालयोगा-  
त्तंतं लोकं जयते तांश्च कामान्॥ ८९ ॥**

**साधकः सततं कुर्यादैक्यं श्रीचक्रदेहयोः।  
तथा देव्यात्मनोरैक्यमेतावदनुशासनम्॥ ९० ॥**

**हस्ताम्भोजप्रोल्लसच्चामराभ्यां  
श्रीवाणीभ्यां पार्श्वयोर्वीज्यमानाम्।  
श्रीसंम्राज्ञि त्वां सदालोकयेयं  
सदा सद्भिः सेव्यमानां निगूढाम्॥९१॥**

**इष्टानिष्टप्राप्तिविच्छित्तिहेतुः  
स्तोतुं वाचां क्लृप्तिरित्येव मन्ये।  
त्वद्रूपं हि स्वानुभूत्यैकवेद्यं  
न चक्षुषा गृह्यते नापि वाचा॥९२॥**

**हरस्वरैश्चतुर्वर्गपदं मन्त्रं सबिन्दुकम्।  
देव्या जपत विप्रेन्द्रा अन्या वाचो विमुञ्चथ॥९३॥**

**यस्तेराकाचन्द्रबिम्बासनस्थां  
पीयूषाब्धिं कल्पयन्तीं मयूखैः।  
मूर्तिं भक्त्या ध्यायते हृत्सरोजे  
न तस्य रोगो न जरा न मृत्युः॥ ९४ ॥**

**तुभ्यं मातर्योऽञ्जलिं मूर्ध्नि धत्ते  
मौलिश्रेण्या भूभुजस्तं नमन्ति।  
यः स्तौति त्वामम्ब चिद्वल्लिवाचा  
तं धीरासः कवय उन्नयन्ति॥९५॥**

**वैरिञ्चोघैर्विष्णुरुद्रेन्द्रबृन्दै-  
र्दुर्गाकालीभैरवीशक्तिसंघैः।  
यन्त्रोशि त्वं वर्तसे स्तूयमाना  
न तत्र सूर्यो भाति न चन्द्रतारकम्॥ ९६ ॥**

**भूत्यै भवानि त्वां वन्दे सुराः शतमखादयः।  
त्वामानम्य समृद्धाः स्युरायो धामानि दिव्यानि॥ ९७॥**

**पुष्पवत्पुल्लताटङ्कां प्रातरादित्यपाटलाम्।  
यस्त्वामन्तः स्मरत्यम्ब तस्य देवा असन्वशे॥ ९८ ॥**

**वश्ये विद्रुमसंकाशां विद्यायां विशदप्रभाम्।  
त्वामम्ब भावयेद्भूत्यै सुवर्णांहेममालिनीम्॥ ९९ ॥**

**वामाङ्कस्थामीशितुर्दीप्यमानां  
भूषाबृन्दैरिन्दुरेखावतंसाम्।  
यस्त्वां पश्यन्संततं नैव तृप्तः  
तस्मै च देवि वषडस्तु तुभ्यम्॥ १०० ॥**

**नवनीपवनीवासलालसोत्तरमानसे।  
शृङ्गारदेवते मातः श्रियं वासय मे कुले॥ १०१ ॥**

**भक्त्याभक्त्या वापि पद्यावसान-  
श्रुत्या स्तुत्या चैतया स्तौति यस्त्वाम्।  
तस्य क्षिप्रं त्वत्प्रसादेन मातः  
सत्याः सन्तु यजमानस्य कामाः॥ १०२ ॥**

**बालिशेन मया प्रोक्तमपि वात्सल्यशालिनोः।  
आनन्दमादिदपत्योरिमा वर्धन्तु वाङ्गिरः॥ १०३ ॥**

**माधुरीसौरभावासचापसायकधारिणीम्।  
देवीं ध्यायन्पठेदेतत्सर्वकामार्थसिद्धये॥ १०४ ॥**

**स्तोत्रमेतत्प्रजपतस्तव त्रिपुरसुन्दरि।  
अनुद्वीक्ष्य भयाद्दूरं मृत्युर्धावति पञ्चमः॥ १०५ ॥**

**यः पठति स्तुतिमेतां  
विद्यावन्तं तमम्ब धनवन्तम्।  
कुरु देवि यशस्वन्तं  
वर्चस्वन्तं मनुष्येषु॥ १०६ ॥**

**ये शृण्वन्ति स्तुतिमिमां तव देव्यनसूयकाः।  
तेभ्यो देहि श्रियं विद्यामुद्वर्च उत्तनूबलम्॥ १०७ ॥**

**त्वामेवाहं स्तौमि नित्यं प्रणौमि  
श्रीविद्येशां वच्मि संचिन्तयामि।  
अध्यास्ते या विश्वमाता विराजो  
हृत्पुण्डरीकं विरजं विशुद्धम्॥ १०८ ॥**

**शंकरेण रचितं स्तवोत्तमं  
यः पठेज्जगति भक्तिमान्नरः।  
तस्य सिद्धिरतुला भवेद्ध्रुवा  
सुन्दरी च सततं प्रसीदति॥ १०९ ॥**

**यत्रैव यत्रैव मनो मदीयं  
तत्रैव तत्रैव तव स्वरूपम्।  
यत्रैव यत्रैव शिरो मदीयं  
तत्रैव तत्रैव पदद्वयं ते॥ ११० ॥**

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ  
**त्रिपुरसुन्दरीवेदपादस्तोत्रं  
संपूर्णम्॥**

**   <MISSING_FIG href="../books_images/U-IMG-1722833265Captur5.PNG"/>**

॥ श्रीः॥

**॥ त्रिपुरसुन्दरीमानसपूजास्तोत्रम् ॥**

**<MISSING_FIG href="../books_images/U-IMG-1722833368Capture12.PNG"/>**

**मम न भजनशक्तिः पादयोस्ते न भक्ति-  
र्न च विषयविरक्तिर्ध्यानयोगे न सक्तिः।  
इति मनसि सदाहं चिन्तयन्नाद्यशक्ते  
रुचिरवचनपुष्पैरर्चनं संचिनोमि॥ १ ॥**

**व्याप्तं हाटकविग्रहैर्जलचरैरारूढदेवव्रजैः  
पोतैराकुलितान्तरं मणिधरैर्भूमीधरैर्भूषितम्।  
आरक्तामृतसिन्धुमुद्धुरचलद्वीचीचयव्याकुल-  
व्योमानं परिचिन्त्य संततमहो चेतः कृतार्थीभव॥२॥**

**तस्मिन्नुज्ज्वलरत्नजालविलसत्कान्तिच्छटाभिः स्फुटं  
कुर्वाणं वियदिन्द्रचापनिचयैराच्छादितं सर्वतः।  
उच्चैः शृङ्गनिषण्णदिव्यवनिताबृन्दाननप्रोल्लस-  
द्गीताकर्णननिश्चलाखिलमृगं द्वीपं नमस्कुर्महे॥ ३ ॥**

**जातीचम्पकपाटलादिसुमनःसौरभ्यसंभावितं  
ह्रींकारध्वनिकण्ठकोकिलकुहूप्रोल्लासिचूतद्रुमम्।  
आविर्भूतसुगन्धिचन्दनवनं दृष्टिप्रियं नन्दनं  
चञ्चच्चञ्चलचञ्चरीकचटुलं चेतश्चिरं चिन्तय॥ ४ ॥**

**परिपतितपरागैः पाटलक्षोणिभागो  
विकसितकुसुमोच्चैः पीतचन्द्रार्करश्मिः।  
अलिशुकपिकराजीकूजितैः श्रोत्रहारी  
स्फुरतु हृदि मदीये नूनमुद्यानराजः॥५॥**

**रम्यद्वारपुरप्रचारतमसां संहारकारिप्रभ  
स्फूर्जत्तोरणभारहारकमहाविस्तारहारद्युते।  
क्षोणीमण्डलहेमहारविलसत्संसारपारप्रद  
प्रोद्यद्भक्तमनोविहार कनकप्राकार तुभ्यं नमः॥ ६ ॥**

**उद्यत्कान्तिकलापकल्पितनभःस्फूर्जद्वितानप्रभः  
सत्कृष्णागरुधूपवासितवियत्काष्ठान्तरे विश्रुतः।  
सेवायातसमस्तदैवतगणैरासेव्यमानोऽनिशं  
सोऽयं श्रीमणिमण्डपोऽनवरतं मच्चेतसि द्योतताम्॥ ७ ॥**

**क्वापि प्रोद्भटपद्मरागकिरणव्रातेन संध्यायितं  
कुत्रापि स्फुटविस्फुरन्मरकतद्युत्या तमिस्रायितम्।  
मध्यालम्बिविशालमौक्तिकरुचा ज्योत्स्नायितं कुत्रचि-  
न्मातः श्रीमणिमन्दिरं तव सदा वन्दामहे सुन्दरम्॥**

**उत्तुङ्गालयविस्फुरन्मरकतप्रोद्यत्प्रभामण्डला-  
न्यालोक्याङ्कुरितोत्सवैर्नवतृणाकीर्णस्थलीशङ्कया।  
नीतो वाजिभिरुत्पथं बत रथः सूतेन तिग्मद्युते-  
र्वल्गावल्गितहस्तमस्तशिखरं कष्टैरितः प्राप्यते॥९॥**

**मणिसदनसमुद्यत्कान्तिधारानुरक्ते  
वियति चरमसंध्याशङ्किनो भानुरथ्याः।  
शिथिलितगतकुप्यत्सूतहुंकारनादैः  
कथमपि मणिगेहादुच्चकैरुच्चलन्ति॥ १० ॥**

**भक्त्या किं नु समर्पितानि बहुधा रत्नानि पाथोधिना  
किं वा रोहणपर्वतेन सदनं यैर्विश्वकर्माकरोत्।  
आ ज्ञातं गिरिजे कटाक्षकलया नूनं त्वया तोषिते  
शंभौ नृत्यति नागराजफणिना कीर्णा मणिश्रेणयः॥**

**विदूरमुक्तवाहनैर्विनम्रमौलिमण्डलै-  
र्निबद्धहस्तसंपुटैः प्रयत्नसंयतेन्द्रियैः।  
विरिञ्चिविष्णुशंकरादिभिर्मुदा तवाम्बिके  
प्रतीक्ष्यमाणनिर्गमो विभाति रत्नमण्डपः॥ १२ ॥**

**ध्वनन्मृदङ्गकाहलः प्रगीतकिंनरीगणः  
प्रनृत्तदिव्यकन्यकः प्रवृत्तमङ्गलक्रमः।  
प्रकृष्टसेवकव्रजः प्रहृष्टभक्तमण्डलो  
मुदे ममास्तु संततं त्वदीयरत्नमण्डपः॥ १३ ॥**

**प्रवेशनिर्गमाकुलैः स्वकृत्यरक्तमानसै-  
र्बहिःस्थितामरावलीविधीयमानभक्तिभिः।  
विचित्रवस्त्रभूषणैरुपेतमङ्गनाजनैः  
सदा करोतु मङ्गलं ममेह रत्नमण्डपः॥१४॥**

**सुवर्णरत्नभूषितैर्विचित्रवस्त्रधारिभि-  
र्गृहीतहेमयष्टिभिर्निरुद्धसर्वदैवतैः।  
असंख्यसुन्दरीजनैः पुरस्थितैरधिष्ठितो  
मदीयमेतु मानसं त्वदीयतुङ्गतोरणः॥ १५ ॥**

**इन्द्रादींश्च दिगीश्वरान्सहपरीवारानथो सायुधा-  
न्योषिद्रूपधरान्स्वदिक्षु निहितान्संचिन्त्य हृत्पङ्कजे।  
शङ्खे श्रीवसुधारया वसुमतीयुक्तं च पद्मं स्मर-  
न्कामं नौमि रतिप्रियं सहचरं प्रीत्या वसन्तं भजे॥**

**गायन्तीः कलवीणयातिमधुरं हुंकारमातन्वती-  
र्द्वाराभ्यासकृतस्थितीरिह सरस्वत्यादिकाः पूजयन्।  
द्वारे नौमि मदोन्मदं सुरगणाधीशं मदेनोन्मदां  
मातङ्गीमसिताम्बरां परिलसन्मुक्ताविभूषां भजे॥ १७ ॥**

**कस्तूरिकाश्यामलकोमलाङ्गीं  
कादम्बरीपानमदालसाङ्गीम्।  
वामस्तनालिङ्गितरत्नवीणां  
मातङ्गकन्यां मनसा स्मरामि॥१८॥**

**विकीर्णचिकुरोत्करेविगलिताम्बराडम्बरे  
मदाकुलितलोचने विमलभूषणोद्भासिनि।  
तिरस्करिणि तावकं चरणपङ्कजं चिन्तय-  
न्करोमि पशुमण्डलीमलिकमोहदुग्धाशयाम्॥ १९ ॥**

**प्रमत्तवारुणीरसैर्विघूर्णमानलोचनाः  
प्रचण्डदैत्यसूदनाः प्रविष्टभक्तमानसाः।  
उपोढकज्जलच्छविच्छटाविराजिविग्रहाः  
कपालशूलधारिणीःस्तुवे त्वदीयदूतिकाः॥२०॥**

**स्फूर्जन्नव्ययवाङ्कुरोपलसिताभोगैः पुरःस्थापितै-  
र्दीपोद्भासिशरावशोभितमुखैः कुम्भैर्नवैः शोभिना।  
स्वर्णाबद्धविचित्ररत्नपटलीचञ्चत्कपाटश्रिया  
युक्तं द्वारचतुष्टयेन गिरिजे वन्दे मणीमन्दिरम्॥ २१ ॥**

**आस्तीर्णारुणकम्बलासनयुतं पुष्पोपहारान्वितं  
दीप्तानेकमणिप्रदीपसुभगं राजद्वितानोत्तमम्।  
धूपोद्गारिसुगन्धिसंभ्रममिलद्भृङ्गावलीगुञ्जितं  
कल्याणं वितनोतु मेऽनवरतं श्रीमण्डपाभ्यन्तरम्॥ २२॥**

**कनकरचिते पञ्चप्रेतासनेन विराजिते  
मणिगणचिते रक्तश्वेताम्बरास्तरणोत्तमे।  
कुसुमसुरभौ तल्पे दिव्योपधानसुखावहे  
हृदयकमले प्रादुर्भूतां भजे परदेवताम्॥ २३ ॥**

**सर्वाङ्गस्थितिरम्यरूपरुचिरां प्रातः समभ्युत्थितां  
जृम्भामञ्जुमुखाम्बुजां मधुमदव्याघूर्णदक्षित्रयाम्।  
सेवायातसमस्तसंनिधिसखीः संमानयन्तीं दृशा  
संपश्यन्परदेवतां परमहो मन्ये कृतार्थं जनुः॥ २४ ॥**

**उच्चैस्तोरणवर्तिवाद्यनिवहध्वाने समुज्जृम्भिते  
भक्तैर्भूमिविलग्नमौलिभिरलं दण्डप्रणामे कृते।  
नानारत्नसमूहनद्धकथनस्थालीसमुद्भासितां  
प्रातस्ते परिकल्पयामि गिरिजे नीराजनामुज्ज्वलाम्॥**

**पाद्यं ते परिकल्पयामि पदयोरर्घ्यं तथा हस्तयोः  
सौधीभिर्मधुपर्कमम्ब मधुरं धाराभिरास्वादय।  
तोयेनाचमनं विधेहि शुचिना गाङ्गेन मत्कल्पितं  
साष्टाङ्गं प्रणिपातमीशदयिते दृष्ट्या कृतार्थी कुरु॥**

**मातः पश्य मुखाम्बुजं सुविमले दत्ते मया दर्पणे  
देवि स्वीकुरु दन्तधावनमिदं गङ्गाजलेनान्वितम्।  
सुप्रक्षालितमाननं विरचयन्स्निग्धाम्बरप्रोञ्छनं  
द्रागङ्गीकुरु तत्त्वमम्ब मधुरं ताम्बूलमास्वादय॥ २७ ॥**

**निधेहि मणिपादुकोपरि पदाम्बुजं मज्जना-  
लयं व्रज शनैः सखीकृतकराम्बुजालम्बनम्।  
महेश करुणानिधे तव दृगन्तपातोत्सुका-  
न्विलोकय मनागमूनुभयसंस्थितान्दैवतान्॥ २८ ॥**

**हेमरत्नवरणेनवेष्टितं  
विस्तृतारुणवितानशोभितम्।  
सज्जसर्वपरिचारिकाजनं  
पश्य मज्जनगृहं मनो मम॥ २९ ॥**

**कनककलशजालस्फाटिकस्नानपीठा-  
द्युपकरणविशालं गन्धमत्तालिमालम्।  
स्फुरदरुणवितानं मञ्जुगन्धर्वगानं  
परमशिवमहेले मज्जनागारमेहि॥ ३० ॥**

**पीनोत्तुङ्गपयोधराः परिलसत्संपूर्णचन्द्रानना  
रत्नस्वर्णविनिर्मिताः परिलसत्सूक्ष्माम्बरप्रावृताः।  
हेमस्नानघटीस्तथा मृदुपटीरुद्वर्तनं कौसुमं  
तैलं कङ्कतिकां करेषु दधतीर्वन्देऽम्ब ते दासिकाः॥**

**तत्र स्फाटिकपीठमेत्य शनकैरुत्तारितालंकृति-  
र्नीचैरुज्झितकञ्चुकोपरिहितारक्तोत्तरीयाम्बरा।  
वेणीबन्धमपास्य कङ्कतिकया केशप्रसादं मना-  
क्कुर्वाणा परदेवता भगवती चित्ते मम द्योतताम्॥**

**अभ्यङ्गं गिरिजे गृहाण मृदुना तैलेन संपादितं  
काश्मीरैरगरुद्रवैर्मलयजैरुद्वर्तनं कारय।  
गीते किंनरकामिनीभिरभितो वाद्ये मुदा वादिते  
नृत्यन्तीमिह पश्य देवि पुरतो दिव्याङ्गनामण्डलीम्॥**

**कृतपरिकरबन्धास्तुङ्गपीनस्तनाढ्या  
मणिनिवहनिबद्धा हेमकुम्भीर्दधानाः।  
सुरभिसलिलनिर्यद्गन्धलुब्धालिमालाः  
सविनयमुपतस्थुः सर्वतः स्नानदास्यः॥३४ ॥**

**उद्गन्धैरगरुद्रवैः सुरभिणा कस्तूरिकावारिणा  
स्फूर्जरत्सौरभयक्षकर्दमजलैः काश्मीरनीरैरपि।  
पुष्पाम्भोभिरशेषतीर्थसलिलैः कर्पूरपाथोभरैः  
स्नानं ते परिकल्पयामि गिरिजे भक्त्या तदङ्गीकुरु॥**

**प्रत्यङ्गं परिमार्जयामि शुचिना वस्त्रेण संप्रोञ्छनं  
कुर्वे केशकलापमायततरं धूपोत्तमैर्धूपितम्।  
आलीबृन्दविनिर्मितां यवनिकामास्थाप्य रत्नप्रभं  
भक्तत्राणपरे महेशगृहिणि स्नानाम्बरं मुच्यताम्॥ ३६ ॥**

**पीतं ते परिकल्पयामि निबिडं चण्डातकं चण्डिके  
सूक्ष्मं स्निग्धमुरीकुरुष्व वसनं सिन्दूरपूरप्रभम्।  
मुक्तारत्नविचित्रहेमरचनाचारुप्रभाभास्वरं  
नीलं कञ्चुकमर्पयामि गिरिशप्राणप्रिये सुन्दरि॥**

**विलुलितचिकुरेण च्छादितांसप्रदेशे  
मणिनिकरविराजत्पादुकान्यस्तपादे।  
सुललितमवलम्ब्य द्राक्सखीमंसदेशे  
गिरिशगृहिणि भूषामण्टपाय प्रयाहि॥३८॥**

**लसत्कनककुट्टिमस्फुरदमन्दमुक्तावली-  
समुल्लसितकान्तिभिः कलितशक्रचापव्रजे।  
महाभरणमण्डपे निहितहेमसिंहासनं  
सखीजनसमावृतं समधितिष्ठ कात्यायनि॥ ३९॥**

**स्निग्धं कङ्कतिकामुखेन शनकैः संशोध्य केशोत्करं  
सीमन्तं विरचय्य चारु विमलं सिन्दूररेखान्वितम्।  
मुक्ताभिर्ग्रथितालकां मणिचितैः सौवर्णसूत्रैः स्फुटं  
प्रान्ते मौक्तिकगुच्छकोपलतिकां प्रथ्नामि वेणीमिमाम्॥**

**विलम्बिवेणीभुजगोत्तमाङ्ग-  
स्फुरन्मणिभ्रान्तिमुपानयन्तम्।  
स्वरोचिषोल्लासितकेशपाशं  
महेशि चूडामणिमर्पयामि॥ ४१ ॥**

**त्वामाश्रयद्भिः कबरीतमिस्त्रै-  
र्बन्दीकृतं द्रागिव भानुबिम्बम्।  
मृडानि चूडामणिमादधानं  
वन्दामहे तावकमुत्तमाङ्गम्॥ ४२ ॥**

**स्वमध्यनद्धहाटकस्फुरन्मणिप्रभाकुलं  
विलम्बिमौक्तिकच्छटाविराजितं समन्ततः।  
निबद्धलक्षचक्षुषा भवेन भूरि भावितं  
समर्पयामि भास्वरं भवानि फालभूषणम्॥ ४३ ॥**

**मीनाम्भोरुहखञ्जरीटसुषमाविस्तारविस्मारके  
कुर्वाणे किल कामवैरिमनसः कंदर्पबाणप्रभाम्।  
माध्वीपानमदारुणेऽतिचपले दीर्घे दृगम्भोरुहे  
देवि स्वर्णशलाकयोर्जितमिदं दिव्याञ्जनं दीयताम्॥**

**मध्यस्थारुणरत्नकान्तिरुचिरां मुक्तामुगोद्भासितां  
दैवाद्भार्गवजीवमध्यगरवेर्लक्ष्मीमधः कुर्वतीम्।  
उत्सिक्ताधरबिम्बकान्तिविसरैर्भौमीभवन्मौक्तिकां  
मद्दत्तामुररीकुरुष्व गिरिजे नासाविभूषामिमाम्॥ ४५ ॥**

**उडुकृतपरिवेषस्पर्धया शीतभानो-  
रिव विरचितदेहद्वन्द्वमादित्यबिम्बम्।  
अरुणमणिसमुद्यत्प्रान्तविभ्राजिमुक्तं  
श्रवसि परिनिधेहि स्वर्णताटङ्कयुग्मम्॥ ४६ ॥**

**मरकतवरपद्मरागहीरो-  
त्थितगुलिकात्रितयावनद्धमध्यम्।  
विततविमलमौक्तिकं च  
कण्ठाभरणमिदं गिरिजे समर्पयामि॥ ४७॥**

**नानादेशसमुत्थितैर्मणिगणप्रोद्यत्प्रभामण्डल-  
व्याप्तैराभरणैर्विराजितगलां मुक्ताच्छटालंकृताम्।  
मध्यस्थारुणरत्नकान्तिरुचिरां प्रान्तस्थमुक्ताफल-  
व्रातामम्ब चतुष्किकां परशिवे वक्षःस्थले स्थापय॥**

**अन्योन्यं प्लावयन्ती सततपरिचलत्कान्तिकल्लोलजालैः  
कुर्वाणा मज्जदन्तःकरणविमलतां शोभितेव त्रिवेणी।  
मुक्ताभिः पद्मरागैर्मरकतमणिभिर्निर्मिता दीप्यमानै-  
र्नित्यं हारत्रयी ते परशिवरसिके चेतसि द्योततां नः॥**

**करसरसिजनाले विस्फुरत्कान्तिजाले  
विलसदमलशोभे चञ्चदीशाक्षिलोभे।  
विविधमणिमयूखोद्भासितं देवि दुर्गे  
कनककटकयुग्मं बाहुयुग्मे निधेहि॥ ५० ॥**

**व्यालम्बमानसितपट्टकगुच्छशोभि  
स्फूर्जन्मणीघटितहारविरोचमानम्।  
मातर्महेशमहिले तव बाहुमूले  
केयूरकद्वयमिदं विनिवेशयामि॥ ५१ ॥**

**विततनिजमयूखैर्निर्मितामिन्द्रनीलै-  
र्विजितकमलनालालीनमत्तालिमालाम्।  
मणिगणखचिताभ्यां कङ्कणाभ्यामुपेतां  
कलय वलयराजीं हस्तमूले महेश॥५२॥**

**नीलपट्टमृदुगुच्छशोभिता-  
बद्धनैकमणिजालमञ्जुलाम्।  
अर्पयामि वलयात्पुरःसरे  
विस्फुरत्कनकतैतृपालिकाम्॥ ५३ ॥**

**आलवालमिव पुष्पधन्वना  
बालविद्रुमलतासु निर्मितम्।  
अङ्गुलीषु विनिधीयतां शनै-  
रङ्गुलीयकमिदं मदर्पितम्॥ ५४ ॥**

**विजितहरमनोभूमत्तमातङ्गकुम्भ-  
स्थलविलुलितकूजत्किङ्किणीजालतुल्याम्।  
अविरतकलनादैरीशचेतो हरन्तीं  
विविधमणिनिबद्धां मेखलामर्पयामि॥५५ ॥**

**व्यालम्बमानवरमौक्तिकगुच्छशोभि  
विभ्राजिहाटकपुटद्वयरोचमानम्।  
हेम्ना विनिर्मितमनेकमणिप्रबन्धं  
नीवीनिबन्धनगुणं विनिवेदयामि॥५६ ॥**

**विनिहतनवलाक्षापङ्कबालातपौधे  
मरकतमणिराजीमञ्जुमञ्जीरघोषे  
अरुणमणिसमुद्यत्कान्तिधाराविचित्र-  
स्तव चरणसरोजे हंसकः प्रीतिमेतु॥ ५७ ॥**

**निबद्धशितिपट्टकप्रवरगुच्छसंशोभितां  
कलक्वणितमञ्जुलां गिरिशचित्तसंमोहनीम्।  
अमन्दमणिमण्डलीविमलकान्तिकिम्मीरितां  
निधेहि पदपङ्कजे कनकघुङ्घुरूमम्बिके॥५८ ॥**

**विस्फुरत्सहजरागरञ्जिते  
शिञ्जितेन कलितां सखीजनैः।  
पद्मरागमणिनूपुरद्वयी-  
मर्पयामि तव पादपङ्कजे॥ ५९ ॥**

**पदाम्बुजमुपासितुं परिगतेन शीतांशुना  
कृतां तनुपरम्परामिव दिनान्तरागारुणाम्।  
महेशि नवयावकद्रवभरेण शोणीकृतां  
नमामि नखमण्डलीं चरणपङ्कजस्थां तव॥ ६० ॥**

**आरक्तश्वेतपीतस्फुरदुरुकुसुमैश्चित्रितां पट्टसूत्रै-  
र्देवस्त्रीभिः प्रयत्नादगरुसमुदितैर्धूपितां दिव्यधूपैः।  
उद्यद्गन्धान्धपुष्पंधयनिवहसमारब्धझांकारगीतां  
चञ्चत्कह्लारमालां परशिवरसिके कण्ठपीठेऽर्पयामि॥**

**गृहाण परमामृतं कनकपात्रसंस्थापितं  
समर्पय मुखाम्बुजे विमलवीटिकामम्बिके।  
विलोकय मुखाम्बुजं मुकुरमण्डले निर्मले  
निधेहि मणिपादुकोपरि पदाम्बुजं सुन्दरि॥६२॥**

**आलम्ब्य स्वसखीं करेण शनकैः सिंहासनादुत्थिता  
कूजन्मन्दमरालमञ्जुलगतिप्रोल्लासिभूषाम्बरा।  
आनन्दप्रतिपादकैरुपनिषद्वाक्यैः स्तुता वेधसा  
मच्चित्ते स्थिरतामुपैतु गिरिजा यान्ती सभामण्डपम्॥**

**चलन्त्यामम्बायां प्रचलति समस्ते परिजने  
सवेगं संयाते कनकलतिकालंकृतिभरे।  
समन्तादुत्तालस्फुरितपदसंपातजनितै-  
र्झणत्कारैस्तारैर्झणझणितमासीन्मणिगृहम्॥ ६४ ॥**

**चञ्चद्वेत्रकराभिरङ्गविलसद्भूषाम्बराभिः पुरो-  
यान्तीभिः परिचारिकाभिरमरव्राते समुत्सारिते।  
रुद्धे निर्जरसुन्दरीभिरभितः कक्षान्तरे निर्गतं  
वन्दे नन्दितशंभु निर्मलचिदानन्दैकरूपं महः॥ ६५ ॥**

**वेधाः पादतले पतत्ययमसौ विष्णुर्नमत्यग्रतः  
शंभुर्देहि दृगञ्चलं सुरपतिं दूरस्थमालोकय।  
इत्येवं परिचारिकाभिरुदिते संमाननां कुर्वती  
दृग्द्वन्द्वेन यथोचितं भगवती भूयाद्विभूत्यै मम॥ ६६ ॥**

**मन्दं चारणसुन्दरीभिरभितो यान्तीभिरुत्कण्ठया  
नामोच्चारणपूर्वकं प्रतिदिशं प्रत्येकमावेदितान्।  
वेगादक्षिपथं गतान्सुरगणानालोकयन्ती शनै-  
र्दित्सन्ती चरणाम्बुजं पथि जगत्पायान्महेशप्रिया॥**

**अग्रे केचन पार्श्वयोः कतिपये पृष्ठे परे प्रस्थिता  
आकाशे समवस्थिताः कतिपये दिक्षु स्थिताश्चापरे।  
संमर्दं शनकैरपास्य पुरतो दण्डप्रणामान्मुहुः  
कुर्वाणाः कतिचित्सुरा गिरिसुते दृक्पातमिच्छन्ति ते॥**

**अग्रे गायति किंनरी कलपदं गन्धर्वकान्ताः शनै-  
रातोद्यानि च वादयन्ति मधुरं सव्यापसव्यस्थिताः।  
कूजन्नूपुरनादमञ्जु पुरतो नृत्यन्ति दिव्याङ्गना  
गच्छन्तः परितः स्तुवन्ति निगमस्तुत्या विरिञ्च्यादयः॥**

**कस्मैचित्सुचिरादुपासितमहामन्त्रौघसिद्धिं क्रमा-  
देकस्मै भवनिःस्पृहाय परमानन्दस्वरूपां गतिम्।  
अन्यस्मै विषयानुरक्तमनसे दीनाय दुःखापहं  
द्रव्यं द्वारसमाश्रिताय ददतीं वन्दामहे सुन्दरीम्॥ ७० ॥**

**नम्रीभूय कृताञ्जलिप्रकटितप्रेमप्रसन्नानने  
मन्दं गच्छति संनिधौ सविनयात्सोत्कण्ठमोघत्रये।  
नानामन्त्रगणं तदर्थमखिलं तत्साधनं तत्फलं  
व्याचक्षाणमुदग्रकान्ति कलये यत्किंचिदाद्यं महः॥७१॥**

**तव दहनसदृक्षैरीक्षणैरेव चक्षु-  
र्निखिलपशुजनानां भीषयद्भीषणास्यम्।  
कृतवसति परेशप्रेयसि द्वारि नित्यं  
शरभमिथुनमुच्चैर्भक्तियुक्तो नतोऽस्मि॥७२॥**

**कल्पान्ते सरसैकदासमुदितानेकार्कतुल्यप्रभां  
रत्नस्तम्भनिबद्धकाञ्चनगुणस्फूर्जद्वितानोत्तमाम्।  
कर्पूरागरुगर्भवर्तिकलिकाप्राप्तप्रदीपावलीं  
श्रीचक्राकृतिमुल्लसन्मणिगणां वन्दामहे वेदिकाम्॥**

**स्वस्थानस्थितदेवतागणवृते बिन्दौ मुदा स्थापितं  
नानारत्नविराजिहेमविलसत्कान्तिच्छटादुर्दिनम्।  
चञ्चत्कौसुमतूलिकासनयुतं कामेश्वराधिष्ठितं  
नित्यानन्दनिदानमम्ब सततं वन्दे च सिंहासनम्॥**

**वदद्भिरभितो मुदा जय जयेति बृन्दारकैः  
कृताञ्जलिपरम्परा विदधती कृतार्थी दृशा।  
अमन्दमणिमण्डलीखचितहेमसिंहासनं  
सखीजनसमावृतं समधितिष्ठ दाक्षायणि॥ ७५ ॥**

**कर्पूरादिकवस्तुजातमखिलं सौवर्णभृङ्गारकं  
ताम्बूलस्य करण्डकं मणिमयं चैलाञ्चलं दर्पणम्।  
विस्फूर्जन्मणिपादुके व दधतीः सिंहासनस्याभित-  
स्तिष्ठन्तीः परिचारिकास्तव सदा वन्दामहे सुन्दरि॥**

**त्वदमलवपुरुद्यत्कान्तिकल्लोलजालैः  
स्फुटमिव दधतीभिर्बाहुविक्षेपलीलाम्।  
मुहुरपि च विधूते चामरग्राहिणीभिः  
सितकरकरशुभ्रे चामरे चालयामि॥७७॥**

**प्रान्तस्फुरद्विमलमौक्तिकगुच्छजालं  
चञ्चन्महामणिविचित्रितहेमदण्डम्।  
उद्यत्सहस्रकरमण्डलचारु हेम-  
च्छत्रं महेशमहिले विनिवेशयामि॥ ७८ ॥**

**उद्यत्तावकदेहकान्तिपटलीसिन्दूरपूरप्रभा-  
शोणीभूतमुदग्रलोहितमणिच्छेदानुकारिच्छवि।  
दूरादादरनिर्मिताञ्जलिपुटैरालोक्यमानं सुर-  
व्यूहैः काञ्चनमातपत्रमतुलं वन्दामहे सुन्दरम्॥**

**संतुष्टां परमामृतेन विलसत्कामेश्वराङ्कस्थितां  
पुष्पौघैरभिपूजितां भगवतीं त्वां वन्दमाना मुदा।  
स्फूर्जत्तावकदेहरश्मिकलनाप्राप्तस्वरूपाभिदाः  
श्रीचक्रावरणस्थिताः सविनयं वन्दामहे देवताः॥**

**आधारशक्त्यादिकमाकलय्य  
मध्ये समस्ताधिकयोगिनीं च।  
मित्रेशनाथादिकमत्र नाथ-  
चतुष्टयं शैलसुते नतोऽस्मि॥ ८१ ॥**

**त्रिपुरासुधार्णवासन-  
मारभ्य त्रिपुरमालिनी यावत्।  
आवरणाष्टकसंस्थित-  
मासनषट्कं नमामि परमेशि॥ ८२ ॥**

**ईशाने गणपं स्मरामि विचरद्विघ्नान्धकारच्छिदं  
वायव्ये वटुकं च कज्जलरुचिं व्यालोपवीतान्वितम्।  
नैर्ऋत्ये महिषासुरप्रमथिनीं दुर्गा च संपूजय-  
न्नाग्नेयेऽखिलभक्तरक्षणपरं क्षेत्राधिनाथं भजे॥८३॥**

**उड्यानजालंधरकामरूप-  
पीठानिमान्पूर्णगिरिप्रसक्तान्।  
त्रिकोणदक्षाग्रिमसव्यभाग-  
मध्यस्थितान्सिद्धिकरान्नमामि॥ ८४ ॥**

**लोकेशः पृथिवीपतिर्निगदितो विष्णुर्जलानां प्रभु-  
स्तेजोनाथ उमापतिश्च मरुतामीशस्तथा चेश्वरः।  
आकाशाधिपतिः सदाशिव इति प्रेताभिधामागता-  
नेतांश्चक्रबहिःस्थितान्सुरगणान्वन्दामहे सादरम्॥**

**तारानाथकलाप्रवेशनिगमव्याजाद्गतासुप्रथं  
त्रैलोक्ये तिथिषु प्रवर्तितकलाकाष्ठादिकालक्रमम्।  
रत्नालंकृतिचित्रवस्त्रललितं कामेश्वरीपूर्वकं  
नित्याषोडशकं नमामि लसितं चक्रात्मनोरन्तरे॥**

**हृदि भावितदैवतं प्रयत्ना-  
भ्युपदेशानुगृहीतभक्तसंघम्।  
स्वगुरुक्रमसंज्ञचक्रराज-  
स्थितमोघत्रयमानतोऽस्मि मूर्ध्ना॥ ८७ ॥**

**हृदयमथ शिरः शिखाखिलाद्ये  
कवचमथो नयनत्रयं च देवि।  
मुनिजनपरिचिन्तितं तथास्त्रं  
स्फुरतु सदा हृदये षडङ्गमेतत्॥ ८८ ॥**

**त्रैलोक्यमोहनमिति प्रथिते तु चक्रे  
चञ्चद्विभूषणगणत्रिपुराधिवासे।  
रेखात्रये स्थितवतीरणिमादिसिद्धी-  
र्मुद्रा नमामि सततं प्रकटाभिधास्ताः॥ ८९ ॥**

**सर्वाशापरिपूरके वसुदलद्वन्द्वेन विभ्राजिते  
विस्फूर्जत्त्रिपुरेश्वरीनिवसतौ चक्रे स्थिता नित्यशः।  
कामाकर्षणिकादयो मणिगणभ्राजिष्णुदिव्याम्बरा  
योगिन्यः प्रदिशन्तु काङ्क्षितफलं विख्यातगुप्ताभिधाः॥**

**महेशि वसुभिर्दलैर्लसति सर्वसंक्षोभणे  
विभूषणगणस्फुरत्त्रिपुरसुन्दरीसद्मनि।  
अनङ्गकुसुमादयो विविधभूषणोद्भासिता  
दिशन्तु मम काङ्क्षितं तनुतराश्च गुप्ताभिधाः॥ ९१ ॥**

**लसद्युगदृशारके स्फुरति सर्वसौभाग्यदे  
शुभाभरणभूषितत्रिपुरवासिनीमन्दिरे।  
स्थिता दधतु मङ्गलं सुभगसर्वसंक्षोभिणी-  
मुखाः सकलसिद्धयो विदितसंप्रदायाभिधाः॥ ९२ ॥**

**बहिर्दशारे सर्वार्थसाधके त्रिपुराश्रयाः।  
कुलकौलाभिधाः पान्तु सर्वसिद्धिप्रदायिकाः॥ ९३ ॥**

**अन्तःशोभिदशारकेऽतिललिते सर्वादिरक्षाकरे  
मालिन्या त्रिपुराद्यया विरचितावासे स्थितं नित्यशः।  
नानारत्नविभूषणं मणिगणभ्राजिष्णु दिव्याम्बरं  
सर्वज्ञादिकशक्तिबृन्दमनिशं वन्दे निगर्भाभिधम्॥९४॥**

**सर्वरोगहरेऽष्टारे त्रिपुरासिद्धयान्विते।  
रहस्ययोगिनीर्नित्यं वशिन्याद्या नमाम्यहम्॥ ९५ ॥**

**चूताशोकविकासिकेतकरजःप्रोद्भासिनीलाम्बुज-  
प्रस्फूर्जन्नवमल्लिकासमुदितैः पुष्पैः शरान्निर्मितान्।  
रम्यं पुष्पशरासनं सुललितं पाशं तथा चाङ्कुशं  
वन्दे तावकमायुधं परशिवे चक्रान्तराले स्थितम्॥ ९६॥**

**त्रिकोण उदितप्रभे जगति सर्वसिद्धिप्रदे  
युते त्रिपुरयाम्बया स्थितवती च कामेश्वरी।  
तनोतु मम मङ्गलं सकलशर्म वज्रेश्वरी  
करोतु भगमालिनी स्फुरतु मामके चेतसि॥ ९७ ॥**

**सर्वानन्दमये समस्तजगतामाकाङ्क्षिते बैन्दवे  
भैरव्या त्रिपुराद्ययाविरचितावासे स्थिता सुन्दरी।  
आनन्दोल्लसितेक्षणा मणिगणभ्राजिष्णुभूषाम्बरा  
विस्फूर्जद्वदना परापररहः सा पातु मां योगिनी॥ ९८ ॥**

**उल्लसत्कनककान्तिभासुरं  
सौरभस्फुरणवासिताम्बरम्।  
दूरतः परिहृतं मधुव्रतै-  
रर्पयामि तव देवि चम्पकम्॥ ९९ ॥**

**वैरमुद्धतमपास्य शंभुना  
मस्तके विनिहितं कलाच्छलात्।  
गन्धलुब्धमधुपाश्रितं सदा  
केतकीकुसुममर्पयामि ते॥ १०० ॥**

**चूर्णीकृतं द्रागिव पद्मजेन  
त्वदाननस्पर्धिसुधांशुबिम्बम्।  
समर्पयामि स्फुटमञ्जलिस्थं  
विकासिजातीकुसुमोत्करं ते॥१०१॥**

**अगरुबहलधूपाजस्रसौरभ्यरम्यां  
मरकतमणिराजीराजिहारिस्रगाभाम्।  
दिशि विदिशि विसर्पद्गन्धलुब्धालिमालां  
वकुलकुसुममालां कण्ठपीठेऽर्पयामि॥१०२॥**

**ईंकारोर्ध्वगबिन्दुराननमधोबिन्दुद्वयं च स्तनौ  
त्रैलोक्ये गुरुगम्यमेतदखिलं हार्दं च रेखात्मकम्।  
इत्थं कामकलात्मिकां भगवतीमन्तः समाराधय-  
न्नानन्दाम्बुधिमज्जने प्रलभतामानन्दथुं सज्जनः॥ १०३ ॥**

**धूपं तेऽगरुसंभवं भगवति प्रोल्लासिगन्धोद्धुरं  
दीपं चैव निवेदयामि महसा हार्दान्धकारच्छिदम्।  
रत्नस्वर्णविनिर्मितेषु परितः पात्रेषु संस्थापितं  
नैवेद्यं विनिवेदयामि परमानन्दात्मिके सुन्दरि॥ १०४ ॥**

**जातीकोरकतुल्यमोदनमिदं सौवर्णपात्रे स्थितं  
शुद्धान्नं शुचि मुद्गमाषचणकोद्भूतास्तथा सूपकाः।  
प्राज्यं माहिषमाज्यमुत्तममिदं हैयंगवीनं पृथ-  
क्पात्रेषु प्रतिपादितं परशिवे तत्सर्वमङ्गीकुरु॥ १०५ ॥**

**शिम्बीसूरणशाकबिम्बबृहतीकूश्माण्डकोशातकी-  
वृन्ताकानि पटोलकानि मृदुना संसाधितान्यग्निना।  
संपन्नानि च वेसवारविसरैर्दिव्यानि भक्त्या कृता-  
न्यग्रे ते विनिवेदयामि गिरिजे सौवर्णपात्रव्रजे॥ १०६ ॥**

**निम्बूकार्द्रकचूतकन्दकदलीकौशातकीकर्कटी-  
धात्रीबिल्वकरीरकैर्विरचितान्यानन्दचिद्विग्रहे।  
राजीभिः कटुतैलसैन्धवहरिद्राभिः स्थितान्पातये  
संधानानि निवेदयामि गिरिजे भूरिप्रकाराणि ते।**

**सितयाञ्चितलड्डुकव्रजा-  
न्मृदुपूपान्मृदुलाश्च पूरिकाः।  
परमान्नमिदं च पार्वति  
प्रणयेन प्रतिपादयामि ते॥१०८॥**

**दुग्धमेतदनले सुसाधितं  
चन्द्रमण्डलनिभं तथा दधि।  
फाणितं शिखरिणीं सितासितां  
सर्वमम्ब विनिवेदयामि ते॥ १०९ ॥**

**अग्रे ते विनिवेद्य सर्वममितं नैवेद्यमङ्गीकृतं  
ज्ञात्वा तत्त्वचतुष्टयं प्रथमतो मन्ये सुतृप्तां ततः।  
देवीं त्वां परिशिष्टमम्ब कनकामत्रेषु संस्थापितं  
शक्तिभ्यः समुपाहारामि सकलं देवेशि शंभुप्रिये॥**

**वामेन स्वर्णपात्रीमनुपमपरमान्नेन पूर्णां दधाना-  
मन्येन स्वर्णदर्वीं निजजनहृदयाभीष्टदां धारयन्तीम्।  
सिन्दूरारक्तवस्त्रां विविधमणिलसद्भूषणां मेचकाङ्गी  
तिष्ठन्तीमग्रतस्ते मधुमदमुदितामन्नपूर्णांनमामि॥**

**पङ्क्त्योपविष्टान्परितस्तु चक्रं  
शक्त्या स्वयालिङ्गितवामभागान्।  
सर्वोपचारैः परिपूज्य भक्त्या  
तवाम्बिके पारिषदान्नमामि॥ ११२ ॥**

**परमामृतमत्तसुन्दरी-  
गणमध्यस्थितमर्कभासुरम्।  
परमामृतघूर्णितेक्षणं  
किमपि ज्योतिरुपास्महे परम्॥ ११३ ॥**

**दृश्यते तव मुखाम्बुजं शिवे  
श्रूयते स्फुटमनाहतध्वनिः।  
अर्चने तव गिरामगोचरे  
न प्रयाति विषयान्तरं मनः॥ ११४ ॥**

**त्वन्मुखाम्बुजविलोकनोल्लस-  
त्प्रेमनिश्चलविलोचनद्वयीम्।  
उन्मनीमुपगतां सभामिमां  
भावयामि परमेशि तावकीम्॥ ११५ ॥**

**चक्षुः पश्यतु नेह किंचन परं घ्राणं न वा जिघ्रतु  
श्रोत्रं हन्त शृणोतु न त्वगपि न स्पर्शं समालम्बताम्।  
जिह्वा वेत्तु न वा रसं मम परं युष्मत्स्वरूपामृते  
नित्यानन्दविघूर्णमाननयने नित्यं मनो मज्जतु॥ ११६॥**

**यस्त्वां पश्यति पार्वति प्रतिदिनं ध्यानेन तेजोमयीं  
मन्ये सुन्दरि तत्त्वमेतदखिलं वेदेषु निष्ठां गतम्।  
यस्तस्मिन्समये तवार्चनविधावानन्दसान्द्राशयो  
यातोऽहं तदभिन्नतां परशिवे सोऽयं प्रसादस्तव॥**

**गणाधिनाथं वटुकं च योगिनीः  
क्षेत्राधिनाथं च विदिक्चतुष्टये।  
सर्वोपचारैःपरिपूज्य भक्तितो  
निवेदयामो बलिमुक्तयुक्तिभिः॥ ११८ ॥**

**वीणामुपान्ते खलु वादयन्त्यै  
निवेद्य शेषं खलु शेषिकायै।  
सौवर्णभृङ्गारविनिर्गतेन  
जलेन शुद्धाचमनं विधेहि॥ ११९ ॥**

**ताम्बूलं विनिवेदयामि विलसत्कर्पूरकस्तूरिका-  
जातीपूगलवङ्गचूर्णखदिरैर्भक्त्या समुल्लासितम्।  
स्फूर्जद्रत्नसमुद्गकप्रणिहितं सौवर्णपात्रे स्थितै-  
र्दीपैरुज्ज्वलमन्नचूर्णरचितैरारार्तिकं गृह्यताम्॥ १२० ॥**

**काचिद्गायति किंनरी कलपदं वाद्यं दधानोर्वशी  
रम्भा नृत्यति केलिमञ्जुलपदं मातः पुरस्तात्तव।  
कृत्यं प्रोज्झ्य सुरस्त्रियो मधुमदव्याघूर्णमानेक्षणं  
नित्यानन्दसुधाम्बुधिं तव मुखं पश्यन्ति हृष्यन्ति च॥**

**ताम्बूलोद्भासिवक्त्रैस्त्वदमलवदनालोकनोल्लासिनेत्रै-  
श्चक्रस्थैः शक्तिसंघैः परिहृतविषयासङ्गमाकर्ण्यमानम्।  
गीतज्ञाभिः प्रकामं मधुरसमधुरं वादितं किंनरीभि-  
र्वीणाझंकारनादं कलय परशिवानन्दसंधानहेतोः॥**

**अर्चाविधौ ज्ञानलवोऽपि दूरे  
दूरे तदापादकवस्तुजातम्।  
प्रदक्षिणीकृत्य ततोऽर्चनं ते  
पञ्चोपचारात्मकमर्पयामि॥ १२३ ॥**

**यथेप्सितमनोगतप्रकटितोपचारार्चितां  
निजावरणदेवतागणवृतां सुरेशस्थिताम्।  
कृताञ्जलिपुटो मुहुः कलितभूमिरष्टाङ्गकै-  
र्नमामि भगवत्यहं त्रिपुरसुन्दरि त्राहि माम्॥ १२४ ॥**

**विज्ञप्तीरवधेहि मे सुमहता यत्नेन ते संनिधिं  
प्राप्तं मामिह कांदिशीकमधुना मातर्न दूरीकुरु।  
चित्तं त्वत्पदभावने व्यभिचरेदृृग्वाक्च मे जातु चे-  
त्तत्सौम्ये स्वगुणैर्बधान न यथा भूयो विनिर्गच्छति॥**

**क्वाहं मन्दमतिः क्व चेदमखिलैरेकान्तभक्तैः स्तुतं  
ध्यातं देवि तथापि ते स्वमनसा श्रीपादुकापूजनम्।  
कादाचित्कमदीयचिन्तनविधौ संतुष्टया शर्मदं  
स्तोत्रं देवतया तया प्रकटितं मन्ये मदीयानने॥**

**नित्यार्चनमिदं चित्ते भाव्यमानं सदा मया।  
निबद्धं विविधैः पद्यैरनुगृह्णातु सुन्दरी॥१२७ ॥**

इति श्रीमत्परमहंसपरिव्राजकाचार्यस्य  
श्री गोविन्द भगवत्पूज्यपादशिष्यस्य  
श्रीमच्छंकरभगवतः कृतौ  
**त्रिपुरसुन्दरीमानसपूजास्तोत्रं  
संपूर्णम्॥**

**<MISSING_FIG href="../books_images/U-IMG-1722848772Captureasdfghjk.PNG"/>**

**॥ श्रीः ॥**

**॥ देवीचतुःषष्ट्युपचारपूजास्तोत्रम् ॥**

<MISSING_FIG href="../books_images/U-IMG-1722861593Capturedfhjkl;.PNG"/>

**उषसि मागधमङ्गलगायनै-  
र्झटिति जागृहि जागृहि जागृहि।  
अतिकृपार्द्रकटाक्षनिरीक्षणै-  
र्जगदिदं जगदम्ब सुखीकुरु॥ १ ॥**

**कनकमयवितर्दिशोभमानं  
दिशि दिशि पूर्णसुवर्णकुम्भयुक्तम्।  
मणिमयमण्टपमध्यमेहि मात-  
र्मयि कृपयाशु समर्चनं ग्रहीतुम्॥ २ ॥**

**कनककलशशोभमानशीर्षं  
जलधरलम्बि समुल्लसत्पताकम्।  
भगवति तव संनिवासहेतो-  
र्मणिमयमन्दिरमेतदर्पयामि॥ ३ ॥**

**तपनीयमयी सुतूलिका  
कमनीया मृदुलोत्तरच्छदा।  
नवरत्नविभूषिता मया  
शिबिकेयं जगदम्ब तेऽर्पिता॥ ४ ॥**

**कनकमयवितर्दिस्थापिते तूलिकाढ्ये  
विविधकुसुमकीर्णे कोटिबालार्कवर्णे।  
भगवति रमणीये रत्नसिंहासनेऽस्मि-  
न्नुपविश पदयुग्मं हेमपीठे निधाय॥ ५ ॥**

**मणिमौक्तिकनिर्मितं महान्तं  
कनकस्तम्भचतुष्टयेन युक्तम्।  
कमनीयतमं भवानि तुभ्यं  
नवमुल्लोचमहं समर्पयामि॥ ६ ॥**

**दुर्वया सरसिजान्वितविष्णु-  
क्रान्तया च सहितं कुसुमाढ्यम्।  
पद्मयुग्मसदृशे पदयुग्मे  
पाद्यमेतदुररीकुरु मातः॥ ७ ॥**

**गन्धपुष्पयवसर्षपदूर्वा-  
संयुतं तिलकुशाक्षतमिश्रम्।  
हेमपात्रनिहितं सह रत्नै-  
रर्घ्यमेतदुररीकुरु मातः॥८॥**

**जलजद्युतिना करेण जाती-  
फलतक्कोललवङ्गगन्धयुक्तैः।  
अमृतैरमृतैरिवातिशीतै-  
र्भगवत्याचमनं विधीयताम्॥ ९ ॥**

**निहितं कनकस्य संपुटे  
पिहितं रत्नपिधानकेन यत्।  
तदिदं जगदम्ब तेऽर्पितं  
मधुपर्कं जननि प्रगृह्यताम्॥ १० ॥**

**एतच्चम्पकतैलमम्ब विविधैः पुष्पैर्मुहुर्वासितं  
न्यस्तं रत्नमये सुवर्णचषकेभृङ्गैर्भ्रमद्भिर्वृतम्।  
सानन्दं सुरसुन्दरीभिरभितो हस्तैर्धृतं ते मया  
केशेषु भ्रमरभ्रमेषु सकलेष्वङ्गेषु चालिप्यते॥ ११ ॥**

**मातः कुङ्कुमपङ्कनिर्मितमिदं देहे तवोद्वर्तनं  
भक्त्याहं कलयामि हेमरजसा संमिश्रितं केसरैः।  
केशानामलकैर्विशोध्य विशदान्कस्तूरिकादञ्चितैः  
स्नानं ते नवरत्नकुम्भसहितैः संवासितोष्णोदकैः॥१२॥**

**दधिदुग्धघृतैः समाक्षिकैः  
सितया शर्करयासमन्वितैः।  
स्नपयामि तवाहमादरा-  
ज्जननि त्वां पुनरुष्णवारिभिः॥ १३ ॥**

**एलोशीरसुवासितैः सकुसुमैर्गङ्गादितीर्थोदकै-  
र्माणिक्यामलमौक्तिकामृतरसैः स्वच्छैः सुवर्णोदकैः।  
मन्त्रान्वैदिकतान्त्रिकान्परिपठन्सानन्दमत्यादरा-  
त्स्नानं ते परिकल्पयामि जननि स्नेहात्त्वमङ्गीकुरु॥**

**बालार्कद्युति दाडिमीयकुसुमप्रस्पर्धि सर्वोत्तमं  
मातस्त्वं परिधेहि दिव्यवसनं भक्त्या मया कल्पितम्।  
मुक्ताभिर्ग्रथितं सुकञ्चुकमिदं स्वीकृत्य पीतप्रभं  
तप्तस्वर्णसमानवर्णमतुलं प्रावर्णमङ्गीकुरु॥ १५ ॥**

**नवरत्नमये मयार्पिते  
कमनीये तपनीयपादुके।  
सविलासमिदं पदद्वयं  
कृपया देवि तयोर्निधीयताम्॥ १६ ॥**

**बहुभिरगरुधूपैः सादरं धूपयित्वा  
भगवति तव केशान्कङ्कतैर्मार्जयित्वा।  
सुरभिभिररविन्दैश्चम्पकैश्चार्चयित्वा  
झटिति कनकसूत्रैर्जूटयन्वेष्टयामि॥ १७ ॥**

**सौवीराञ्जनमिदमम्ब चक्षुषोस्ते  
विन्यस्तं कनकशलाकया मया यत्।  
तन्न्यूनं मलिनमपि त्वदक्षिसङ्गात्  
ब्रह्मेन्द्राद्यभिलषणीयतामियाय॥ १८ ॥**

**मञ्जीरे पदयोर्निधाय रुचिरां विन्यस्य काञ्चीं कटौ  
मुक्ताहारमुरोजयोरनुपमां नक्षत्रमालां गले।  
केयूराणि भुजेषु रत्नवलयश्रेणीं करेषु क्रमा-  
त्ताटङ्के तव कर्णयोर्विनिदधे शीर्षे च चूडामणिम्॥ १९ ॥**

**धम्मिल्ले तव देवि हेमकुसुमान्याधाय फालस्थले  
मुक्ताराजिविराजमानतिलकं नासापुटे मौक्तिकम्।  
मातर्मौक्तिकजालिकां च कुचयोः सर्वाङ्गुलीषूर्मिकाः  
कट्यां काञ्चनकिङ्किणीर्विनिदधे रत्नावतंसं श्रुतौ॥२०॥**

**मातः फालतले तवातिविमले काश्मीरकस्तूरिका-  
कर्पूरागरुभिः करोमि तिलकं देहेऽङ्गरागं ततः।  
वक्षोजादिषु यक्षकर्दमरसं सिक्त्वा च पुष्पद्रवं  
पादौ चन्दनलेपनादिभिरहं संपूजयामि क्रमात्॥ २१ ॥**

**रत्नाक्षतैस्त्वां परिपूजयामि  
मुक्ताफलैर्वा रुचिरैरविद्धैः।  
अखण्डितैर्देवि यवादिभिर्वा  
काश्मीरपङ्काङ्किततण्डुलैर्वा॥ २२ ॥**

**जननि चम्पकतैलमिदं पुरो  
मृगमदोपयुतं पटवासकम्।  
सुरभिगन्धमिदं च चतुः समं  
सपदि सर्वमिदं परिगृह्यताम्॥ २३ ॥**

**सीमन्ते ते भगवति मया सादरं न्यस्तमेत-  
त्सिन्दूरं मे हृदयकमले हर्षवर्षं तनोति।  
बालादित्यद्युतिरिव सदा लोहिता यस्य कान्ती-  
रन्तर्ध्वान्तं हरति सकलं चेतसा चिन्तयैव॥ २४ ॥**

**मन्दारकुन्दकरवीरलवङ्गपुष्पै-  
स्त्वां देवि संततमहं परिपूजयामि।  
जातीजपावकुलचम्पककेतकादि-  
नानाविधानि कुसुमानि च तेऽर्पयामि॥२५ ॥**

**मालतीवकुलहेमपुष्पिका-  
काञ्चनारकरवीरकैतकैः।  
कर्णिकारगिरिकर्णिकादिभिः  
पूजयामि जगदम्ब ते वपुः॥२६॥**

**पारिजातशत पत्रपाटलै-**  

**र्मल्लिकाकुलचम्पकादिभिः।**  

**अम्बुजैः सुकुसुमैश्च सादरं**  

**पूजयामि जगदम्ब ते वपुः॥ २७ ॥**

**लाक्षासंमिलितैः सिताभ्रसहितैः श्रीवाससंमिश्रितैः  
कर्पूराकलितैः शिरैर्मधुयुतैर्गोसर्पिषा लोडितैः।  
श्रीखण्डागरुगुग्गुलुप्रभृतिभिर्नानाविधैर्वस्तुभि-  
र्धूपं ते परिकल्पयामि जननि स्नेहात्त्वमङ्गीकुरु॥ २८॥**

**रत्नालंकृतहेमपात्रनिहितैर्गोसर्पिषा लोडितै-  
र्दीपैर्दीर्घतरान्धकारभिदुरैर्बालार्ककोटिप्रभैः।  
आताम्रज्वलदुज्ज्वलप्रविलसद्रत्नप्रदीपैस्तथा  
मातस्त्वामहमादरादनुदिनं नीराजयाम्युच्चकैः॥**

**मातस्त्वां दधिदुग्धपायसमहाशाल्यन्नसंतानिकाः  
सूपापूपसिताघृतैः सवटकैः सक्षौद्ररम्भाफलैः।  
एलाजीरकहिङ्गुनागरनिशाकुस्तुम्भरीसंस्कृतैः  
शाकैः साकमहं सुधाधिकरसैः संतर्पयाम्यर्चयन्॥**

**सापूपसूपदधिदुग्धसिताघृतानि  
सुखादुभक्तपरमान्नपुरःसराणि।  
शाकोल्लसन्मरिचिजीरकबाह्लिकानि  
भक्ष्याणि भुङ्क्ष्व जगदम्ब मयार्पितानि॥ ३१ ॥**

**क्षीरमेतदिदमुत्तमोत्तमं  
प्राज्यमाज्यमिदमुज्ज्वलं मधु।  
मातरेतदमृतोपमं पयः  
संभ्रमेण परिपीयतां मुहुः॥३२॥**

**उष्णोदकैः पाणियुगं मुखं च  
प्रक्षाल्य मातःकलधौतपात्रे।  
कर्पूरमिश्रेण सकुङ्कुमेन  
हस्तौ समुद्वर्तय चन्दनेन॥ ३३ ॥**

**अतिशीतमुशीरवासितं  
तपनीये कलशे निवेशितम्।  
पटपूतमिदं जितामृतं  
शुचि गङ्गाजलमम्ब पीयताम्॥३४ ॥**

**जम्ब्वाम्ररम्भाफलसंयुतानि  
द्राक्षाफलक्षौद्रसमन्वितानि।  
सनारिकेलानि सदाडिमानि  
फलानि ते देवि समर्पयामि॥३५॥**

**कूश्माण्डकोशातकिसंयुतानि  
जम्बीरनारङ्गसमन्वितानि।  
सबीजपूराणि सबादराणि  
फलानि ते देवि समर्पयामि॥ ३६॥**

**कर्पूरेण युतैर्लवङ्गसहितैस्तक्कोलचूर्णान्वितैः  
सुस्वादुक्रमुकैः सगौरखदिरैः सुस्निग्धजातीफलैः।  
मातःकैतकपत्रपाण्डुरुचिभिस्ताम्बूलवल्लीदलैः  
सानन्दं मुखमण्डनार्थमतुलं ताम्बूलमङ्गीकुरु॥ ३७ ॥**

**एलालवङ्गादिसमन्वितानि  
तक्कोलकर्पूरविमिश्रितानि।  
ताम्बूलवल्लीदलसंयुतानि  
पूगानि ते देवि समर्पयामि॥ ३८ ॥**

**ताम्बूलनिर्जितसुतप्तसुवर्णवर्णं  
स्वर्णाक्तपूगफलमौक्तिकचूर्णयुक्तम्।  
सौवर्णपात्रनिहितं खदिरेण सार्धं  
ताम्बूलमम्ब वदनाम्बुरुहे गृहाण॥३९॥**

**महति कनकपाले स्थापयित्वा विशालान्  
डमरुसदृशरूपान्बद्धगोधूमदीपान्।  
बहुघृतमथ तेषु न्यस्य दीपान्प्रकृष्टा-  
न्भुवनजननि कुर्वे नित्यमारार्तिकं ते॥४०॥**

**सविनयमथ दत्वा जानुयुग्मं धरण्यां  
सपदि शिरसि धृत्वा पात्रमारार्तिकस्य।  
मुखकमलसमीपे तेऽम्ब सार्थं त्रिवारं  
भ्रमयति मयि भूयात्ते कृपार्द्रः कटाक्षः॥ ४१ ॥**

**अथ बहुमणिमिश्रैर्मौक्तिकैस्त्वां विकीर्य  
त्रिभुवनकमनीयैः पूजयित्वा च वस्त्रैः।  
मिलितविविधमुक्तां दिव्यमाणिक्ययुक्तां  
जननि कनकवृष्टिं दक्षिणां तेऽर्पयामि॥ ४२ ॥**

**मातः काञ्चनदण्डमण्डितमिदं पूर्णेन्दुबिम्बप्रभं  
नानारत्नविशोभिहेमकलशं लोकत्रयाह्लादकम्।  
भास्वन्मौक्तिकजालिकापरिवृतं प्रीत्यात्महस्ते धृतं  
छत्रं ते परिकल्पयामि शिरसि त्वष्ट्रा स्वयं निर्मितम्॥**

**शरदिन्दुमरीचिगौरवर्णै-  
र्मणिमुक्ताविलसत्सुवर्णदण्डैः।  
जगदम्ब विचित्रचामरैस्त्वा-  
महमानन्दभरेण वीजयामि॥ ४४ ॥**

**मार्ताण्डमण्डलनिभो जगदम्ब योऽयं  
भक्त्या मया मणिमयो मुकुरोऽर्पितस्ते।  
पूर्णेन्दुबिम्बरुचिरं वदनं स्वकीय-  
मस्मिन्विलोकय विलोलविलोचने त्वम्॥ ४५ ॥**

**इन्द्रादयो नतिनतैर्मकुटप्रदीपै-  
र्नीराजयन्ति सततं तव पादपीठम्।  
तस्मादहं तव समस्तशरीरमेत-  
न्नीराजयामि जगदम्ब सहस्रदीपैः॥ ४६ ॥**

**प्रियगतिरतितुङ्गो रत्नपल्याणयुक्तः  
कनकमयविभूषः स्निग्धगम्भीरघोषः।  
भगवति कलितोऽयं वाहनार्थं मया ते  
तुरगशतसमेतो वायुवेगस्तुरंगः॥ ४७ ॥**

**मधुकरवृतकुम्भन्यस्तसिन्दूररेणुः  
कनककलितघण्टाकिङ्किणीशोभिकण्ठः।  
श्रवणयुगलचञ्चच्चामरो मेघतुल्यो  
जननि तव मुदे स्यान्मत्तमातङ्ग एषः॥ ४८ ॥**

**द्रुततरतुरगैर्विराजमानं  
मणिमयचक्रचतुष्टयेन युक्तम्।  
कनकमयममुं वितानवन्तं  
भगवति ते हि रथं समर्पयामि॥ ४९ ॥**

**हयगजरथपत्तिशोभमानं  
दिशि दिशि दुन्दुभिमेघनादयुक्तम्।  
अतिबहु चतुरङ्गसैन्यमेत-  
द्भगवति भक्तिभरेण तेऽर्पयामि॥ ५० ॥**

**परिघीकृतसप्तसागरं  
बहुसंपत्सहितं मयाम्ब ते विपुलम्।  
प्रबलं धरणीतलाभिधं  
दृढदुर्गं निखिलं समर्पयामि॥ ५१ ॥**

**शतपत्रयुतैः स्वभावशीतै-  
रतिसौरभ्ययुतैः परागपीतैः।  
भ्रमरीमुखरीकृतैरनन्तै-  
र्व्यजनैस्त्वां जगदम्ब वीजयामि॥ ५२ ॥**

**भ्रमरलुलितलोलकुन्तलाली-  
विगलितमाल्यविकीर्णरङ्गभूमिः।  
इयमतिरुचिरा नटी नटन्ती  
तव हृदये मुदमातनोतु मातः॥ ५३ ॥**

**मुखनयनविलासलोलवेणी-  
विलसितनिर्जितलोलभृङ्गमालाः।  
युवजनसुखकारिचारुलीला  
भगवति ते पुरतो नटन्ति बालाः॥ ५४ ॥**

**भ्रमदलिकुलतुल्यालोलधम्मिल्लभाराः  
स्मितमुखकमलोद्यद्दिव्यलावण्यपूराः।  
अनुपमितसुवेषा वारयोषा नटन्ति  
परभृतकलकण्ठ्यो देवि दैन्यं धुनोतु॥ ५५ ॥**

**डमरुडिण्डिमजर्झरझल्लरी-  
मृदुरवद्रगडद्द्रगडादयः।  
झटिति झाङ्कृतझाङ्कृतझाङ्कृतै-  
र्बहुदयं हृदयं सुखयन्तु ते॥ ५६ ॥**

**विपञ्चीषु सप्तस्वरान्वादयन्त्य-  
स्तव द्वारि गायन्ति गन्धर्वकन्याः।  
क्षणं सावधानेन चित्तेन मातः  
समाकर्णय त्वं मया प्रार्थितासि॥५७ ॥**

**अभिनयकमनीयैर्नर्तनैर्नर्तकीनां  
क्षणमपि रमयित्वा चेत एतत्त्वदीयम्।  
स्वयमहमतिचित्रैर्नृत्तवादित्रगीतै-  
र्भगवति भवदीयं मानसं रञ्जयामि॥ ५८ ॥**

**तव देवि गुणानुवर्णने  
चतुरा नो चतुराननादयः।  
तदिहैकमुखेषु जन्तुषु  
स्तवनं कस्तव कर्तुमीश्वरः॥ ५९ ॥**

**पदे पदे यत्परिपूजकेभ्यः सद्योऽश्वमेधादिफलं ददाति।  
तत्सर्वपापक्षयहेतुभूतं प्रदक्षिणं ते परितः करोमि॥ ६० ॥**

**रक्तोत्पलारक्तलताप्रभाभ्यां ध्वजोर्ध्वरेखाकुलिशाङ्किताभ्याम् ।  
अशेषबृन्दारकवन्दिताभ्यां नमो भवानीपदपङ्कजाभ्याम्॥**

**चरणनलिनयुग्मं पङ्कजैः पूजयित्वा  
कनककमलमालां कण्ठदेशेऽर्पयित्वा।  
शिरसि विनिहितोऽयं रत्नपुष्पाञ्जलिस्ते  
हृदयकमलमध्ये देवि हर्षं तनोतु॥६२॥**

**अथ मणिमयमञ्चकाभिरामे  
कनकमयवितानराजमाने।  
प्रसरदगरुधूपधूपितेऽस्मि-  
न्भगवति भवनेऽस्तु ते निवासः॥६३ ॥**

**एतस्मिन्मणिखचिते सुवर्णपीठे  
त्रैलोक्याभयवरदौ निधाय हस्तौ।  
विस्तीर्णे मृदुलतरोत्तरच्छदेऽस्मि-  
न्पर्यङ्के कनकमये निषीद मातः॥६४॥**

**तव देवि सरोजचिह्नयोः पदयोर्निर्जितपद्मरागयोः।  
अतिरक्ततरैरलक्तकैःपुनरुक्तां रचयामि रक्तताम्॥ ६५ ॥**

**अथ मातरुशीरवासितं निजताम्बूलरसेन रञ्जितम्।  
तपनीयमये हि पट्टके मुखगण्डूषजलं विधीयताम्॥ ६६ ॥**

**क्षणमथ जगदम्ब मञ्चकेऽस्मि -  
न्मृदुतलतूलिकया विराजमाने।  
अतिरहसि मुदा शिवेन सार्धं  
सुखशयनं कुरु तत्र मां स्मरन्ती॥ ६७ ॥**

**मुक्ताकुन्देन्दुगौरां मणिमयमकुटां रत्नताटङ्कयुक्ता-  
मक्षस्रक्पुष्पहस्तामभयवरकरां चन्द्रचूडां त्रिनेत्राम्।  
नानालंकारयुक्तां सुरमकुटमणिद्योतितस्वर्णपीठां  
सानन्दां सुप्रसन्नां त्रिभुवनजननीं चेतसा चिन्तयामि॥**

**एषा भक्त्या तव विरचिता या मया देवि पूजा  
स्वीकृत्यैनां सपदि सकलान्मेऽपराधान्क्षमस्व।  
न्यूनं यत्तत्तव करुणया पूर्णतामेतु सद्यः  
सानन्दं मे हृदयकमले तेऽस्तु नित्यं निवासः॥ ६९ ॥**

**पूजामिमां यः पठति प्रभाते  
मध्याह्नकाले यदि वा प्रदोषे।  
धर्मार्थकामान्पुरुषोऽभ्युपैति  
देहावसाने शिवभावमेति॥ ७० ॥**

**पूजामिमां पठेन्नित्यं पूजां कर्तुमनीश्वरः।  
पूजाफलमवाप्नोति वाञ्छितार्थंच विन्दति॥ ७१ ॥**

**प्रत्यहं भक्तिसंयुक्तो यः पूजनमिदं पठेत्।  
वाग्वादिन्याः प्रसादेन वत्सरात्स कविर्भवेत्॥ ७२ ॥**

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ  
**देवीचतुःषष्ट्युपचारपूजास्तोत्रं  
संपूर्णम्॥**

**<MISSING_FIG href="../books_images/U-IMG-1722912164yu.PNG"/>**

॥ श्रीः ॥

॥ त्रिपुरसुन्दर्यष्टकम् ॥

<MISSING_FIG href="../books_images/U-IMG-1722880825Capture12.PNG"/>

**कदम्बवनचारिणीं मुनिकदम्बकादम्बिनीं  
नितम्बजितभूधरां सुरनितम्बिनीसेविताम्।  
नवाम्बुरुहलोचनामभिनवाम्बुदश्यामलां  
त्रिलोचनकुटुम्बिनीं त्रिपुरसुन्दरीमाश्रये॥ १ ॥**

**कदम्बवनवासिनीं कनकवल्लकीधारिणीं  
महार्हमणिहारिणीं मुखसमुल्लसद्वारुणीम्।  
दयाविभवकारिणीं विशदरोचनाचारिणीं  
त्रिलोचकुटुम्बिनीं त्रिपुरसुन्दरीमाश्रये॥२॥**

**कदम्बवनशालया कुचभरोल्लसन्मालया  
कुचोपमितशैलया गुरुकृपालसद्वेलया।**  

**मदारुणकपोलया मधुरगीतवाचालया  
कयापि घननीलया कवचिता वयं लीलया॥ ३ ॥**

**कदम्बवनमध्यगां कनकमण्डलोपस्थितां  
षडम्बुरुहवासिनींसततसिद्धसौदामिनीम्।  
विडम्बितजपारुचिं विकचचन्द्रचूडामणिं  
त्रिलोचनकुटुम्बिनीं त्रिपुरसुन्दरीमाश्रये॥ ४ ॥**

**कुचाञ्चितविपञ्चिकां कुटिलकुन्तलालंकृतां  
कुशेशयनिवासिनीं कुटिलचित्तविद्वेषिणीम्।  
मदारुणविलोचनां मनसिजारिसंमोहिनीं  
मतङ्गमुनिकन्यकां मधुरभाषिणीमाश्रये॥ ५ ॥**

**स्मरेत्प्रथमपुष्पिणीं रुधिर बिन्दुनीलाम्बरां  
गृहीतमधुपात्रिकां मदविघूर्णनेत्राञ्चलाम्।  
घनस्तनभरोन्नतां गलितचूलिकां श्यामलां  
त्रिलोचनकुटुम्बिनीं त्रिपुरसुन्दरीमाश्रये॥६॥**

**सकुङ्कुमविलेपनामलकचुम्बिकस्तूरिकां  
समन्दहसितेक्षणां सशरचापपाशाङ्कुशाम्।  
अशेषजनमोहिनीमरुणमाल्यभूषाम्बरां  
जपाकुसुमभासुरां जपविधौ स्मराम्यम्बिकाम्॥ ७ ॥**

**पुरंदरपुरन्ध्रिकाचिकुरबन्धसैरन्ध्रिकां  
पितामहपतिव्रतापटुपटीरचर्चारताम्।  
मुकुन्दरमणीमणीलसदलंक्रियाकारिणीं  
भजामि भुवनाम्बिकां सुरवधूटिकाचेटिकाम्॥ ८ ॥**

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ  
**त्रिपुरसुन्दर्यष्टकं संपूर्णम्॥**

**<MISSING_FIG href="../books_images/U-IMG-1722910123fula.PNG"/>**

**॥ श्रीः ॥**

**॥ ललितापञ्चरत्नम् ॥**

<MISSING_FIG href="../books_images/U-IMG-1722908972adsfghjkm,lkmbn;.kmnjknm.PNG"/>

**प्रातः स्मरामि ललितावदनारविन्दं  
बिम्बाधरं पृथुलमौक्तिकशोभिनासम्।  
आकर्णदीर्घनयनं मणिकुण्डलाढ्यं  
मन्दस्मितं मृगमदोज्ज्वलफालदेशम्॥ १ ॥**

**प्रातर्भजामि ललिताभुजकल्पवल्लीं  
रक्ताङ्गुलीयलसदङ्गुलिपल्लवाढ्याम्।  
माणिक्यहेमवलयाङ्गदशोभमानां  
पुण्ड्रेक्षुचापकुसुमेषुसृणीर्दधानाम्॥ २ ॥**

**प्रातर्नमामि ललिताचरणारविन्दं  
भक्तेष्टदाननिरतं भवसिन्धुपोतम्।  
पद्मासनादिसुरनायकपूजनीयं  
पद्माङ्कुशध्वजसुदर्शनलान्छनाढ्यम्॥ ३ ॥**

**प्रातः स्तुवे परशिवां ललितां भवानीं  
त्रय्यन्तवेद्यविभवां करुणानवद्याम्।  
विश्वस्य सृष्टिविलयस्थितिहेतुभूतां  
विद्येश्वरीं निगमवाङ्मनसातिदूराम्॥४॥**

**प्रातर्वदामि ललिते तव पुण्यनाम  
कामेश्वरीति कमलेति महेश्वरीति।  
श्रीशाम्भवीति जगतां जननी परेति  
वाग्देवतेति वचसा त्रिपुरेश्वरीति॥ ५ ॥**

**यः श्लोकपञ्चकमिदं ललिताम्बिकायाः  
सौभाग्यदं सुललितं पठति प्रभाते।  
तस्मै ददाति ललिता झटिति प्रसन्ना  
विद्यां श्रियं विमलसौख्यमनन्तकीर्तिम्॥ ६ ॥**

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ  
**ललितापञ्चरत्नं संपूर्णम्॥**

**<MISSING_FIG href="../books_images/U-IMG-1722908794Capturetyj5tgjkl;opi8y7tyrdfxvbm,.PNG"/>**

॥ श्रीः॥

॥ कल्याणवृष्टिस्तवः ॥

<MISSING_FIG href="../books_images/U-IMG-1722908443sdftfygjhvbnm,.kljiyjthdvcxbn.PNG"/>

**कल्याणवृष्टिभिरिवामृतपूरिताभि-  
र्लक्ष्मीस्वयंवरणमङ्गलदीपिकाभिः।  
सेवाभिरम्ब तव पादसरोजमूले  
नाकारि किं मनसि भाग्यवतां जनानाम्॥ १ ॥**

**एतावदेव जननि स्पृहणीयमास्ते  
त्वद्वन्दनेषु सलिलस्थगिते च नेत्रे।  
सांनिध्यमुद्यदरुणायुतसोदरस्य  
त्वद्विग्रहस्य परया सुधयाप्लुतस्य॥२॥**

**ईशत्वनामकलुषाः कति वा न सन्ति  
ब्रह्मादयः प्रतिभवं प्रलयाभिभूताः।  
एकःस एवजननि स्थिरसिद्धिरास्ते  
यः पादयोस्तव सकृत्प्रणतिं करोति॥३॥**

**लब्ध्वा सकृत्त्रिपुरसुन्दरि तावकीनं  
कारुण्यकन्दलितकान्तिभरं कटाक्षम्।  
कंदर्पकोटिसुभगास्त्वयि भक्तिभाजः  
संमोहयन्ति तरुणीर्भुवनत्रयेऽपि॥ ४ ॥**

**ह्रींकारमेव तव नाम गृणन्ति वेदा  
मातस्त्रिकोणनिलये त्रिपुरे त्रिनेत्रे।  
त्वत्संस्मृतौ यमभटाभिभवं विहाय  
दीव्यन्ति नन्दनवने सह लोकपालैः॥**

**हन्तुः पुरामधिगलं परिपीयमानः  
क्रूरः कथं न भविता गरलस्य वेगः।  
नाश्वासनाय यदि मातरिदं तवार्धं  
देहस्य शश्वदमृताप्लुतशीतलस्य॥६॥**

**सर्वज्ञतां सदसि वाक्पटुतां प्रसूते  
देवि त्वदङ्घ्रिसरसीरुहयोः प्रणामः।  
किं च स्फुरन्मकुटमुज्ज्वलमातपत्रं  
द्वे चामरे च महतीं वसुधां ददाति॥७॥**

**कल्पद्रुमैरभिमतप्रतिपादनेषु  
कारुण्यवारिधिभिरम्ब भवत्कटाक्षैः।  
आलोकय त्रिपुरसुन्दरि मामनाथं  
त्वय्येव भक्तिभरितं त्वयि बद्धतृष्णम्॥ ८ ॥**

**हन्तेतरेष्वपि मनांसि निधाय चान्ये  
भक्तिं वहन्ति किल पामरदैवतेषु।  
त्वामेव देवि मनसा समनुस्मरामि  
त्वामेव नौमि शरणं जननि त्वमेव॥ ९ ॥**

**लक्ष्येषु सत्स्वपि कटाक्षनिरीक्षणाना-  
मालोकय त्रिपुरसुन्दरि मां कदाचित्।  
नूनं मया तु सदृशः करुणैकपात्रं  
जातो जनिष्यति जनो न च जायते वा॥ १० ॥**

**ह्रींह्रीमिति प्रतिदिनं जपतां तवाख्यां  
किं नाम दुर्लभमिह त्रिपुराधिवासे।  
मालाकिरीटमदवारणमाननीया  
तान्सेवते वसुमती स्वयमेव लक्ष्मीः॥ ११ ॥**

**संपत्कराणि सकलेन्द्रियनन्दनानि  
साम्राज्यदाननिरतानि सरोरुहाक्षि।  
त्वद्वन्दनानि दुरिताहरणोद्यतानि  
मामेव मातरनिशं कलयन्तु नान्यम्॥ १२ ॥**

**कल्पोपसंहृतिषु कल्पितताण्डवस्य  
देवस्य खण्डपरशोःपरभैरवस्य।  
पाशाङ्कुशैक्षवशरासनपुष्पबाणा  
सा साक्षिणी विजयते तव मूर्तिरेका॥१३॥**

**लग्नं सदा भवतु मातरिदं तवार्धं  
तेजः परं बहुलकुङ्कुमपङ्कशोणम्।  
भास्वत्किरीटममृतांशुकलावतंसं  
मध्ये त्रिकोणनिलयं परमामृतार्द्रम्॥१४॥**

**ह्रींकारमेव तव नाम तदेव रूपं  
त्वन्नाम दुर्लभमिह त्रिपुरे गृणन्ति।  
त्वत्तेजसा परिणतं वियदादिभूतं  
सौख्यं तनोति सरसीरुहसंभवादेः॥१५॥**

**ह्रींकारत्रयसंपुटेन महता मन्त्रेण संदीपितं  
स्तोत्रं यः प्रतिवासरं तव पुरो मातर्जपेन्मन्त्रवित्।  
तस्य क्षोणिभुजो भवन्ति वशगा लक्ष्मीश्चिरस्थायिनी  
वाणी निर्मलसूक्तिभारभरिता जागर्ति दीर्घं वयः॥ १६ ॥**

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ

**कल्याणवृष्टिस्तवः संपूर्णः॥**  

**<MISSING_FIG href="../books_images/U-IMG-1722907561fool.PNG"/>**

॥ श्रीः ॥

॥ नवरत्नमालिका ॥

**————————**

**हारनूपुरकिरीटकुण्डलविभूषितावयवशोभिनीं  
कारणेशवरमौलिकोटिपरिकल्प्यमानपदपीठिकाम्।  
कालकालफणिपाशबाणधनुरङ्कुशामरुणमेखलां  
फालभूतिलकलोचनां मनसि भावयामि परदेवताम्॥ १॥**

**गन्धसारघनसारचारुनवनागवल्लिरसवासिनीं  
सान्ध्यरागमधुराधराभरणसुन्दराननशुचिस्मिताम्।  
मन्धरायतविलोचनाममलबालचन्द्रकृतशेखरीं  
इन्दिरारमणसोदरीं मनसि सावयामि परदेवताम्॥ २ ॥**

**स्मेरचारुमुखमण्डलां विमलगण्डलम्बिमणिमण्डलां  
हारदामपरिशोभमानकुचभारभीरुतनुमध्यमाम्।  
वीरगर्वहरनूपुरां विविधकारणेशवरपीठिकां  
मारवैरिसहचारिणीं मनसि भावयामि परदेवताम्॥३॥**

**भूरिभारधरकुण्डलीन्द्रमणिबद्धभूवलयपीठिकां**  

**वारिराशिमणिमेखलावलयवह्निमण्डलशरीरिणीम्।**  

**वारिसारवहकुण्डलां गगनशेखरीं च परमात्मिकां**  

**चारुचन्द्ररविलोचनां मनसि भावयामि परदेवताम्॥४॥**

**कुण्डलत्रिविधकोणमण्डलविहारषड्दलसमुल्लस-**  

**त्पुण्डरीकमुखभेदिनीं च प्रचण्डभानुभासमुज्ज्वलाम्।**

**मण्डलेन्दुपरिवाहितामृततरङ्गिणीमरुणरूपिणीं**  

**मण्डलान्तमणिदीपिकां मनसि भावयामि परदेवताम्॥**

**वारणाननमयूरवाहमुखदाहवारणपयोधरां**  

**चारणादिसुरसुन्दरीचिकुरशेखरीकृतपदाम्बुजाम्।**  

**कारणाधिपतिपञ्चकप्रकृतिकारणप्रथममातृकां**  

**वारणान्तमुखपारणां मनसि भावयामि परदेवताम्॥**

**पद्मकान्तिपदपाणिपल्लवपयोधराननसरोरुहां**  

**पद्मरागमणिमेखलावलयनीविशोभितनितम्बिनीम्।**  

**पद्मसंभवसदाशिवान्तमयपञ्चरत्नपदपीठिकां**  

**पद्मिनीं प्रणवरूपिणीं मनसि भावयामि परदेवताम्॥**

आगमप्रणवपीठिकाममलवर्णमङ्गलशरीरिणीं  

आगमावयवशोभिनीमखिलवेदसारकृतशेखरीम्।  

मूलमन्त्रमुखमण्डलां मुदितनादबिन्दुनवयौवनां

मातृकां त्रिपुरसुन्दरीं मनसि भावयामि परदेवताम् ॥

कालिकातिमिरकुन्तलान्तघनभृङ्गमङ्गलविराजिनीं  

चूलिकाशिखरमालिकावलयमल्लिकासुरभिसौरभाम्।

वालिकामधुरगण्डमण्डलमनोहराननसरोरुहां  

कालिकामखिलनायिकां मनसि भावयामि परदेवताम् ॥

नित्यमेव नियमेन जल्पतां  

भुक्तिमुक्तिफलदामभीष्टदाम्।  

शंकरेण रचितां सदा जपे-  

न्नामरत्ननवरत्नमालिकाम् ॥ १० ॥

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ  

नवरत्नमालिका संपूर्णा ॥

**<MISSING_FIG href="../books_images/U-IMG-1722857687EBS_5.png"/>**

॥ श्रीः ॥  

॥ मन्त्रमातृकापुष्पमालास्तवः ॥

**<MISSING_FIG href="../books_images/U-IMG-1722855950EBS_2.png"/>**

कल्लोलोल्लसितामृताब्धिलहरीमध्ये विराजन्मणि-  

द्वीपे कल्पकवाटिकापरिवृते कादम्बवाट्युज्ज्वले।  

रत्नस्तम्भसहस्रनिर्मितसभामध्ये विमानोत्तमे  

चिन्तारत्नविनिर्मितं जननि ते सिंहासनं भावये ॥ १ ॥

एणाङ्कानलभानुमण्डललसच्छ्रीचक्रमध्ये स्थितां  

बालार्कद्युतिभासुरां करतलैः पाशाङ्कुशौ बिभ्रतीम्।  

चापं बाणमपि प्रसन्नवदनां कौसुम्भवस्त्रान्वितां  

तां त्वां चन्द्रकलावतंसमकुटां चारुस्मितां भावये ॥ २ ॥

ईशानादिपदं शिवैकफलदं रत्नासनं ते शुभं  

पाद्यं कुङ्कुमचन्दनादिभरितैरर्घ्यं सरत्नाक्षतैः।  

शुद्धैराचमनीयकं तव जलैर्भक्त्या मया कल्पितं  

कारुण्यामृतवारिधे तदखिलं संतुष्टये कल्पताम् ॥ ३ ॥

लक्ष्ये योगिजनस्य रक्षितजगज्जाले विशालेक्षणे  

प्रालेयाम्बुपटीरकुङ्कुमलसत्कर्पूरमिश्रोदकैः।  

गोक्षीरैरपि नारिकेलसलिलैः शुद्धोदकैर्मन्त्रितैः  

स्नानं देवि धिया मयैतदखिलं संतुष्टये कल्पताम् ॥ ४ ॥

ह्रींकाराङ्कितमन्त्रलक्षिततनो हेमाचलात्संचितै  

रत्नैरुज्ज्वलमुत्तरीयसहितं कौसुम्भवर्णांशुकम्।  

मुक्तासंततियज्ञसूत्रममलं सौवर्णतन्तूद्भवं  

दत्तं देवि धिया मयैतदखिलं संतुष्टये कल्पताम् ॥ ५ ॥

हंसैरप्यतिलोभनीयगमने हारावलीमुज्ज्वलां  

हिन्दोलद्युतिहीरपूरिततरे हेमाङ्गदे कङ्कणे।  

मञ्जीरौमणिकुण्डले मकुटमप्यर्धेन्दुचूडामणिं  

नासामौक्तिकमङ्गुलीयकटकौकाञ्चीमपि स्वीकुरु ॥ ६ ॥

सर्वाङ्गे घनसारकुङ्कुमघनश्रीगन्धपङ्काङ्कितं  

कस्तूरीतिलकं च फालफलके गोरोचनापत्रकम्।  

गण्डादर्शनमण्डले नयनयोर्दिव्याञ्जनं तेऽञ्चितं  

कण्ठाब्जे मृगनाभिपङ्कममलं त्वत्प्रीतये कल्पताम् ॥ ७ ॥

कह्लारोत्पलमल्लिकामरुवकैः सौवर्णपङ्केरुहै-

र्जातीचम्पकमालतीवकुलकैर्मन्दारकुन्दादिभिः।  

केतक्या करवीरकैर्बहुविधैः क्लृप्ताः स्रजो मालिकाः  

संकल्पेन समर्पयामि वरदे संतुष्टये गृह्यताम् ॥ ८ ॥

हन्तारं मदनस्य नन्दयसि यैरङ्गैरनङ्गोज्ज्वलै-  

र्यैर्भृङ्गावलिनीलकुन्तलभरैर्बध्नासि तस्याशयम्।  

तानीमानि तवाम्ब कोमलतराण्यामोदलीलागृहा-  

ण्यामोदाय दशाङ्गगुग्गुलुघृतैर्धूपैरहं धूपये ॥ ९ ॥

लक्ष्मीमुज्ज्वलयामि रत्ननिवहोद्भास्वत्तरे मन्दिरे  

मालारूपविलम्बितैर्मणिमयस्तम्भेषु संभावितैः।  

चित्रैर्हाटकपुत्रिकाकरधृतैर्गव्यैर्घृतैर्वर्धितै-  

र्दिव्यैर्दीपगणैर्धिया गिरिसुते संतुष्टये कल्पताम् ॥

ह्रींकारेश्वरि तप्तहाटककृतैः स्थालीसहस्रैर्भृतं  

दिव्यान्नं घृतसूपशाकभरितं चित्रान्नभेदं तथा।  

दुग्धान्नं मधुशर्करादधियुतं माणिक्यपात्रे स्थितं  

माषापूपसहस्रमम्ब सफलं नैवेद्यमावेदये ॥ ११ ॥

सच्छायैर्वरकेतकीदलरुचा ताम्बूलवल्लीदलैः  

पूगैर्भूरिगुणैः सुगन्धिमधुरैः कर्पूरखण्डोज्ज्वलैः।  

मुक्ताचूर्णविराजितैर्बहुविधैर्वक्त्राम्बुजामोदनैः  

पूर्णा रत्नकलाचिका तव मुदे न्यस्ता पुरस्तादुमे ॥१२॥

कन्याभिः कमनीयकान्तिभिरलंकारामलारार्तिका  

पात्रे मौक्तिकचित्रपङ्क्तिविलसत्कर्पूरदीपालिभिः।  

तत्तत्तालमृदङ्गगीतसहितं नृत्यत्पदाम्भोरुहं  

मन्त्राराधनपूर्वकं सुविहितं नीराजनं गृह्यताम् ॥

लक्ष्मीर्मौक्तिकलक्षकल्पितसितच्छत्रं तु धत्ते रसा-  

दिन्द्राणी च रतिश्च चामरवरे धत्ते स्वयं भारती।  
वीणामेणविलोचनाः सुमनसां नृत्यन्ति तद्रागव-  
द्भावैराङ्गिकसात्त्विकैः स्फुटरसं मातस्तदाकर्ण्यताम् ॥

ह्रीं

कारत्रयसंपुटेन मनुनोपास्ये त्रयीमौलिभि-  

र्वाक्यैर्लक्ष्यतनो तव स्तुतिविधौ को वा क्षमेताम्बिके।

सल्लापाः स्तुतयः प्रदक्षिणशतं संचार एवास्तु ते  

संवेशो नमसः सहस्रमखिलं त्वत्प्रीतये कल्पताम् ॥

श्रीमन्त्राक्षरमालया गिरिसुतां यः पूजयेच्चेतसा  

संध्यासु प्रतिवासरं सुनियतस्तस्यामलं स्यान्मनः।  

चित्ताम्भोरुहमण्टपे गिरिसुता नृत्तं विधत्ते रसा-  

द्वाणी वक्रसरोरुहे जलधिजा गेहे जगन्मङ्गला ॥ १६ ॥

इति गिरिवरपुत्रीपादराजीवभूषा  

भुवनममलयन्ती सूक्तिसौरभ्यसारैः।

शिवपदमकरन्दस्यन्दिनीयं निबद्धा  

मदयतु कविभृङ्गान्मातृकापुष्पमाला ॥ १७ ॥

इति श्रीमत्परमहंसपरिव्राजकाचार्यस्य  
श्रीगोविन्दभगवत्पूज्यपादशिष्यस्य  
श्रीमच्छंकरभगवतः कृतौ  
**मन्त्रमातृकापुष्पमालास्तवः संपूर्णः॥**

**<MISSING_FIG href="../books_images/U-IMG-1722854519EBS_4.png"/>**

**॥ श्रीः ॥**  

**॥ गौरीदशकम् ॥**

<MISSING_FIG href="../books_images/U-IMG-1722854147EBS_2.png"/>

लीलालब्धस्थापितलुप्ताखिललोकां  

लोकातीतैर्योगिभिरन्तश्चिरमृग्याम्।

बालादित्यश्रेणिसमानद्युतिपुञ्जां  

गौरीमम्बामम्बुरुहाक्षीमहमीडे॥ १ ॥

प्रत्याहारध्यानसमाधिस्थितिभाजां  

नित्यं चित्ते निर्वृतिकाष्ठां कलयन्तीम्।  

सत्यज्ञानानन्दमयीं तां तनुरूपां  

गौरीमम्बामम्बुरुहाक्षीमहमीडे॥ २ ॥

चन्द्रापीडानन्दितमन्दस्मितवक्त्रां  

चन्द्रापीडालंकृतनीलालकभाराम्।  

इन्द्रोपेन्द्राद्यर्चितपादाम्बुजयुग्मां  

गौरीमम्बामम्बुरुहाक्षीमहमीडे॥३॥

आदिक्षान्तामक्षरमूर्त्या विलसन्तीं  

भूते भूते भूतकदम्बप्रसवित्रीम्।  

शब्दब्रह्मानन्दमयीं तां तटिदाभां  

गौरीमम्बामम्बुरुहाक्षीमहमीडे ॥ ४ ॥

मूलाधारादुत्थितवीथ्या विधिरन्ध्रं  

सौरं चान्द्रं व्याप्य विहारज्वलिताङ्गीम्।  

येयं सूक्ष्मात्सूक्ष्मतनुस्तां सुखरूपां  

गौरीमम्बामम्बुरुहाक्षीमहमीडे ॥ ५ ॥

नित्यः शुद्धो निष्कल एको जगदीशः  

साक्षी यस्याः सर्गविधौ संहरणे च।  

विश्वत्राणक्रीडनलोलां शिवपत्नीं  

गौरीमम्बामम्बुरुहाक्षीमहमीडे ॥ ६ ॥

यस्याःकुक्षौ लीनमखण्डं जगदण्डं  

भूयो भूयः प्रादुरभूदुत्थितमेव।  

पत्या सार्धं तां रजताद्रौ विहरन्तीं  

गौरीमम्बामम्बुरुहाक्षीमहमीडे ॥ ७ ॥

यस्यामोतं प्रोतमशेषं मणिमाला-  

सूत्रे यद्वत्क्वापि चरं चाप्यचरं च।  

तामध्यात्मज्ञानपदव्या गमनीयां  

गौरीमम्बामम्बुरुहाक्षीमहमीडे ॥ ८ ॥

नानाकारैः शक्तिकदम्बैर्भुवनानि  

व्याप्य स्वैरं क्रीडति येयं स्वयमेका।  

कल्याणीं तां कल्पलतामानतिभाजां  

गौरीमम्बामम्बुरुहाक्षीमहमीडे ॥ ९ ॥

आशापाशक्लेशविनाशं विदधानां  

पादाम्भोजध्यानपराणां पुरुषाणाम्।  

ईशामीशार्धाङ्गहरां तामभिरामां  

गौरीमम्बामम्बुरुहाक्षीमहमीडे ॥ १० ॥

प्रातःकाले भावविशुद्धः प्रणिधाना-  

द्भक्त्या नित्यं जल्पति गौरीदशकं यः।  

वाचां सिद्धिं संपदमग्र्यां शिवभक्तिं  

तस्यावश्यं पर्वतपुत्री विदधाति ॥ ११ ॥

<MISSING_FIG href="../books_images/U-IMG-1722851386EBS_3.png"/>

॥ श्रीः ॥

॥ भवानीभुजंगम् ॥

<MISSING_FIG href="../books_images/U-IMG-1722848831EBS_2.png"/>

षडाधारपङ्केरुहान्तर्विराज-

त्सुषुम्नान्तरालेऽतितेजोल्लसन्तीम्।  

सुधामण्डलं द्रावयन्तीं पिबन्तीं  

सुधामूर्तिमीडे चिदानन्दरूपाम्॥ १ ॥

ज्वलत्कोटिबालार्कभासारुणाङ्गीं  

सुलावण्यशृङ्गारशोभाभिरामाम्।  

महापद्मकिञ्जल्कमध्ये विराज-  

त्त्रिकोणे निषण्णां भजे श्रीभवानीम्॥ २ ॥

क्वणत्किङ्किणीनूपुरोद्भासिरत्न-  

प्रभालीढलाक्षार्द्रपादाब्जयुग्मम्।  

अजेशाच्युताद्यैः सुरैः सेव्यमानं  

महादेवि मन्मूर्ध्नि ते भावयामि॥३॥

सुशोणाम्बराबद्धनीवीविराज-  

न्महारत्नकाञ्चीकलापं नितम्बम्।  

स्फुरद्दक्षिणावर्तनाभिं च तिस्रो  

वलीरम्ब ते रोमराजिं भजेऽहम् ॥ ४ ॥

लसद्वृत्तमुत्तुङ्गमाणिक्यकुम्भो-  

पमश्रि स्तनद्वन्द्वमम्बाम्बुजाक्षि।  

भजे दुग्धपूर्णाभिरामं तवेदं  

महाहारदीप्तं सदा प्रस्नुतास्यम्॥ ५॥

शिरीषप्रसूनोल्लसद्बाहुदण्डै-  

र्ज्वलद्बाणकोदण्डपाशाङ्कुशैश्च।

चलत्कङ्कणोदारकेयूरभूषो-  

ज्ज्वलद्भिर्लसन्तीं भजे श्रीभवानीम्॥६॥

शरत्पूर्णचन्द्रप्रभापूर्णबिम्बा-  

धरस्मेरवक्त्रारविन्दां सुशान्ताम्।

सुरत्नावलीहारताटङ्कशोभां  

महासुप्रसन्नां भजे श्रीभवानीम् ॥ ७ ॥

सुनासापुटं सुन्दरभ्रूललाटं  

तवौष्ठश्रियं दानदक्षं कटाक्षम्।  

ललाटे लसद्गन्धकस्तूरिभूषं  

स्फुरच्छ्रीमुखाम्भोजमीडेऽहमम्ब॥ ८ ॥

चलत्कुन्तलान्तर्भ्रमद्भृङ्गबृन्दं  

घनस्निग्धधम्मिल्लभूषोज्ज्वलं ते।  

स्फुरन्मौलिमाणिक्यबद्धेन्दुरेखा-

विलासोल्लसद्दिव्यमूर्धानमीडे॥ ९ ॥

इति श्रीभवानि स्वरूपं तवेदं  

प्रपञ्चात्परं चातिसूक्ष्मं प्रसन्नम्।  

स्फुरत्वम्ब डिम्भस्य मे हृत्सरोजे  

सदा वाङ्मयं सर्वतेजोमयं च॥ १० ॥

गणेशाभिमुख्याखिलैः शक्तिबृन्दै-  

र्वृतां वै स्फुरच्चक्रराजोल्लसन्तीम्।  

परां राजराजेश्वरि त्रैपुरि त्वां  

शिवाङ्कोपरिस्थां शिवां भावयामि॥ ११ ॥

त्वमर्कस्त्वमिन्दुस्त्वमग्निस्त्वमाप-  

स्त्वमाकाशभूवायवस्त्वं महत्त्वम्।  

त्वदन्यो न कश्चित्प्रपञ्चोऽस्ति सर्वं  

त्वमानन्दसंवित्स्वरूपां भजेऽहम्॥१२॥

श्रुतीनामागम्ये सुवेदागमज्ञा  

महिम्नो न जानन्ति पारं तवाम्ब।  

स्तुतिं कर्तुमिच्छामि ते त्वं भवानि  

क्षमस्वेदमत्र प्रमुग्धः किलाहम्॥१३॥

गुरुस्त्वं शिवस्त्वं च शक्तिस्त्वमेव  

त्वमेवासि माता पिता च त्वमेव।  

त्वमेवासि विद्या त्वमेवासि बन्धु-  

र्गतिर्मे मतिर्देवि सर्वंत्वमेव॥ १४ ॥

शरण्ये वरेण्ये सुकारुण्यमूर्ते  

हिरण्योदराद्यैरगण्ये सुपुण्ये।  

भवारण्यभीतेश्च मां पाहि भद्रे  

नमस्ते नमस्ते नमस्ते भवानि॥ १५ ॥

इतीमां महच्छ्रीभवानीभुजंगं  

स्तुतिं यः पठेद्भक्तियुक्तश्च तस्मै।  

स्वकीयं पदं शाश्वतं वेदसारं  

श्रियं चाष्टसिद्धिं भवानी ददाति॥ १६ ॥

भवानी भवानी भवानी त्रिवार-  

मुदारं मुदा सर्वदा ये जपन्ति।  

न शोकं न मोहं न पापं न भीतिः  

कदाचित्कथंचित्कुतश्चिज्जनानाम्॥ १७ ॥

इति श्रीमत्परमहंसपरिव्राजकाचार्यस्य  

श्रीगोविन्दभगवत्पूज्यपादशिष्यस्य  

श्रीमच्छंकरभगवतः कृतौ  

भवानीभुजंगं संपूर्णम्॥

♦⇔♦≈♦⇔♦

♦⇔♦

♦

<MISSING_FIG href="../books_images/U-IMG-1722848637ddddd.png"/>

\]