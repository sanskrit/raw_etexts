+++
title = "स्पन्दकारिका टीका"
domain = "आगमः"
sub-domain = "शैवतन्त्रम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-4013"
source_url = "https://www.ebharatisampat.in/readbook3.php?bookid=Njg0OTM4MDI5MjMyNTgz&pageno=MjI0MjQyNjk5NTk="

+++
[[स्पन्दकारिका टीका	Source: [EB](https://www.ebharatisampat.in/readbook3.php?bookid=Njg0OTM4MDI5MjMyNTgz&pageno=MjI0MjQyNjk5NTk=)]]

\[

***स्पन्दकारिका टीका***

प्रथमो निःष्यन्दः

यस्योन्मेषनिमेषाभ्यां जगतः प्रलयोदयौ ।  
तं शक्तिचक्रविभवप्रभवं शङ्करं स्तुमः ॥ १ ॥

यत्र स्थितमिदं सर्वं कार्यं यस्माच्च निर्गतम् ।  
तस्यानावृतरूपत्वान्न निरोधोऽस्ति कुत्रचित् ॥ २ ॥

जाग्रदादि विभेदेऽपि तदभिन्ने प्रसर्पति ।  
निवर्तते निजान्नैव स्वभावादुपलब्धृतः ॥ ३ ॥

अहं सुखी च दुःखी च रक्तश्च इत्यदिसम्विदः ।  
सुखाद्यवस्थानुस्यूते वर्तन्तेऽन्यत्र ताः स्फुटम् ॥ ४ ॥

न दुःखं न सुखं यत्र न ग्राह्यं ग्राहकं न च ।  
न चास्ति मूढभावोऽपि तदस्ति परमार्थतः ॥ ५ ॥

यतः करणवर्गोऽयं विमूढोऽमूढवत्स्वयम् ।  
सहान्तरेण चक्रेण प्रवृत्तिस्थितिसंहृतिः ॥ ६ ॥

लभते तत्प्रयत्नेन परीक्ष्यं तत्त्वमादरात् ।  
यतः स्वतन्त्रता तस्य सर्वत्रेयमकृत्रिमा ॥ ७ ॥

न हीच्छानोदनस्यायं प्रेरकत्वेन वर्तते ।  
अपि त्वात्मबलस्पर्शात्पुरुषस्तत्समो भवेत् ॥ ८ ॥

निजाशुद्ध्यासमर्थस्य कर्तव्येष्वभिलाषिणः ।  
यदा क्षोभः प्रलीयेत तदा स्यात्परमं पदम् ॥ ९ ॥

तदास्याकृत्रिमो धर्मो ज्ञत्वकर्तृत्वलक्षणह् ।  
यतस्तदेप्सितं सर्वं जानाति च करोति च ॥ १० ॥

तमधिष्ठातृभावेन स्वभावमवलोकयन् ।  
स्मयमान इवास्ते यस्तस्येयं कुसृतिः कुतः ॥ ११ ॥

नाभावो भाव्यतामेति न च तत्रास्त्यमूढता ।  
यतोऽभियोगसंस्पर्शात्तदासिदिति निश्चयह् ॥ १२ ॥

अतस्तत्कृत्रिमं ज्ञेयं सौषुप्तपदवत्सदा ।  
न त्वेवं स्मर्यमाणत्वं तत्तत्त्वं प्रतिपद्यते ॥ १३ ॥

अवस्थायुगलं चात्र कार्यकर्तृत्वशब्दितम् ।  
कार्यता क्षयिणी तत्र कर्तृत्वं पुनरक्षयम् ॥ १४ ॥

कार्योन्मुखः प्रयत्नो यः केवलं सोऽत्र लुप्यते ।  
तस्मिन् लुप्ते विलुप्तोऽस्मीत्यबुधः प्रतिपद्यते ॥ १५ ॥

न तु योऽन्तर्मुखो भावह्सर्वज्ञात्वगुणास्पदम् ।  
तस्य लोपः कदाचित्स्यादन्यस्यानुपलम्भनात् ॥ १६ ॥

तस्योपलब्धिः सततं त्रिपदाव्यभिचारिणी ।  
नित्यं स्यात्सुप्रबुद्धस्य तदाद्यन्ते परस्य तु ॥ १७ ॥

ज्ञानज्ञेयस्वरूपिण्या शक्त्या परमया युतः ।  
पदद्वये विभुर्भाति तदन्यत्र तु चिन्मयः ॥ १८ ॥

गुणादिस्पन्दनिःष्यन्दाः सामान्यस्पन्दसंश्रयात् ।  
लब्धात्मलाभः सततं स्युर्ज्ञस्यापरिपन्थिनः ॥ १९ ॥

अप्रबुधधियस्त्वेते स्वस्थितिस्थगनोद्यताः ।  
पातयन्ति दुरुत्तारे घोरे संसारवर्त्मनि ॥ २० ॥

अतः सततमुद्युक्तः स्पन्दतत्त्वविविक्तये ।  
जाग्रदेव निजं भावमचिरेणाधिगच्छति ॥ २१ ॥

अतिक्रुद्धः प्रहृष्टो वा किं करोमीति वा मृशन् ।  
धावन् व यत्पदं गच्छेत्तत्र स्पन्दः प्रतिष्ठितः ॥ २२ ॥

यामवस्थां समालम्ब्य यदयं मम वक्ष्यति ।  
तदवश्यं करिष्येऽहमिति संकल्प्य तिष्ठति ॥ २३ ॥

तामश्रित्योर्ध्वमार्गेण चन्द्रसूर्यावुभावपि ।  
सौषुम्नेऽध्वन्यस्तमितो हित्वा ब्रह्मा.ङ्दगोचरम् ॥ २४ ॥

तदा तस्मिन्महाव्योम्नि प्रलीनशशिभास्करे ।  
सौषुप्तपदवन्मूढः प्रबुद्धः स्यादनावृतः ॥ २५ ॥

द्वितीयो निःष्यन्दः

तदाक्रम्य बलं मन्त्राः सर्वज्ञाबलशालिनः ।  
प्रवर्तन्तेऽधिकाराय करणानीव देहिनाम् ॥ १ ॥

तत्रैव सम्प्रलीयन्ते शान्तरूपा निरञ्जनाः ।  
सहाराधकचित्तेन तेनैते शिवधर्मिणः ॥ २ ॥

यस्मात्सर्वमयो जीवः सर्वभावसमुद्भवात् ।  
तत्संवेदनरूपेण तादात्म्यप्रतिपत्तितः ॥ ३ ॥

तस्माच्छब्दार्थचिन्तासु न सावस्था न या शिवः ।  
भोक्तैव भोग्यभावेन सदा सर्वत्र संस्थितः ॥ ४ ॥

इति वा यस्य संवित्तिः क्रीडात्वेनाखिलं जगत् ।  
स पश्यन् सततं युक्तो जीवन्मुक्तो न संशयः ॥ ५ ॥

अयमेवोदयस्तस्य ध्येयस्य ध्यायिचेतसि ।  
तदात्मतासमापत्तिरिच्छतः साधकस्य या ॥ ६ ॥

इयमेवामृतप्राप्तिरयमेवात्मनो ग्रहः ।  
इयं निर्वाण-दीक्षा च शिवसद्भावदायिनि ॥ ७ ॥

तृतीयो निःष्यन्दः

यथेच्छाभ्यर्थितो धाता जाग्रतोऽर्थान् हृदि स्थितान्  
सोमसूर्योदयं कृत्वा सम्पादयति देहिनः ॥ १ ।

तथा स्वप्नेऽप्यभीष्टार्थान् प्रणयस्यानतिक्रमात् ।  
नित्यं स्फुटतरं मध्ये स्थितोऽवश्यं प्रकाशयेत् ॥ २ ॥

अन्यथा तु स्वतन्त्रा स्यात्सृष्टिस्तद्धर्मकत्वतः ।  
सततं लौकिकस्येव जाग्रत्स्वप्नपदद्वये ॥ ३ ॥

यथा हि अर्थोऽस्फुटो दृष्टः सावधानेऽपि चेतसि ।  
भूयः स्फुटतरो भाति स्वबलोद्योगभावितः ॥ ४ ॥

तथा यत्परमार्थेन येन यत्र यथा स्थितम् ।  
तत्तथा बलमाक्रम्य न चिरात्सम्प्रवर्तते ॥ ५ ॥

दुर्बलोऽपि तदाक्रम्य यतः कार्ये प्रवर्तते ।  
आच्छादयेद्बुभुक्षां च तथा योऽति बुभुक्षितः ॥ ६ ॥

अनेनाधिष्ठिते देहे यथा सर्वज्ञतादयः ।  
तथा स्वात्मन्यधिष्ठानात्सर्वत्रैवं भविष्यति ॥ ७ ॥

ग्लानिर्विलु.ङ्थिका देहे तस्याश्चाज्ञानतः सृतिः ।  
तदुन्मेषविलुप्तं चेत्कुतः सा स्यादहेतुका ॥ ८ ॥

एकचिन्ताप्रसक्तस्य यतः स्यादपरोदयः ।  
उन्मेषः स तु विज्ञेयः स्वयं तमुपलक्षयेत् ॥ ९ ॥

अतो बिन्दुरतो नादो रूपमस्मादतो रसः ।  
प्रवर्तन्तेऽचिरेणैव क्षोभकत्वेन देहिनः ॥ १० ॥

दिदृक्षयेव सर्वार्थान् यदा व्याप्यावतिष्ठते ।  
तदा किं बहुनोक्तेन स्वयमेव अवभोत्स्यते ॥ ११ ॥

प्रबुद्धः सर्वदा तिष्ठेज्ज्ञानेनालोक्य गोचरम् ।  
एकत्रारोपयेत्सर्वं ततोऽन्येन न पीड्यते ॥ १२ ॥

शब्दराशिसमुत्थस्य शक्तिवर्गस्य भोग्यताम् ।  
कलाविलुप्तविभवो गतः सन् स पशुः स्मृतः ॥ १३ ॥

परामृतरसापायस्तस्य यः प्रत्ययोद्भवः ।  
तेनास्वतन्त्रतामेति स च तन्मात्रगोचरः ॥ १४ ॥

स्वरूपावरणे चास्य शक्तयः सततोत्थिताः ।  
यतः शब्दानुवेधेन न विना प्रत्ययोद्भवः ॥ १५ ॥

सेयं क्रियात्मिका शक्तिः शिवस्य पशुवर्तिनी ।  
बन्धयित्री स्वमार्गस्था ज्ञात सिद्ध्युपपादिका ॥ १६ ॥

तन्मात्रोदयरूपेन मनोऽहंबुद्धिवर्तिना ।  
पुर्यष्टकेन संरुद्धस्तदुत्थं प्रत्ययोद्भवम् ॥ १७ ॥

भुङ्क्ते परवशो भोगं तद्भावात्संसरेदतः ।  
संसृतिप्रलयस्यास्य कारणं सम्प्रचक्ष्महे ॥ १८ ॥

यदा त्वेकत्र संरूढस्तदा तस्य लयोदयौ ।  
नियच्छन् भोक्तृतामेति ततश्चक्रेश्वरो भवेत् ॥ १९ ॥

चतुर्थो निःष्यन्दः

अगाधसंशयाम्भोधिसमुत्तरणतारिनीम् ।  
वन्दे विचित्रार्थपदां चित्रां तां गुरुभारतीम् ॥ १ ॥

लब्ध्वाप्यलभ्यमेतज्ज्ञानधनं हृद्गुहान्तकृतनिहितेः ।  
वसुगुप्तवच्छिवाय हि भवति सदा सर्वलोकस्य ॥ २ ॥

\_\_\_\_\_\_\_\_\_\_\_\_

गन्धर्व-नगरम् । द्सो सन्स्क्रितर्छिवे

\]
