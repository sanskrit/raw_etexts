+++
TITLE = "शिवमहिम्नस्तवः"
DOMAIN = "आगमः"
SUB-DOMAIN = "शैवतन्त्रम्"
LANGUAGE = "संस्कृतम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-4024"
url = "https://www.ebharatisampat.in/readbook3.php?bookid=ODIxNjA1OTc4ODgyNjgz&pageno=MjI0MjQyNjk5NTk="
title = "शिवमहिम्नस्तवः"

+++
[[शिवमहिम्नस्तवः	Source: [EB](https://www.ebharatisampat.in/readbook3.php?bookid=ODIxNjA1OTc4ODgyNjgz&pageno=MjI0MjQyNjk5NTk=)]]

\[



***शिवमहिम्नस्तवः***

महिम्नः पारं ते परमविदुषो यद्यसदृशी  
स्तुतिर्ब्रह्मादीनामपि तदवसन्नास्त्वयि गिरः ।  
अथावाच्यः सर्वः स्वमतिपरिणामावधि गृणन्  
ममाप्येष स्तोत्रे हर निरपवादः परिकरः ॥ १

अतीतः पन्थानं तव च महिमा वाङ्मनसयोर्  
अतद्व्यावृत्त्या यं चकितमभिधत्ते श्रुतिरपि ।  
स कस्य स्तोतव्यः कतिविधगुणः कस्य विषयः  
पदे त्वर्वाचीने पतति न मनः कस्य न वचः ॥ २

मधुस्फीता वाचः परमममृतं निर्मितवतस्  
तव ब्रह्मन् किं वागपि सुरगुरोर्विस्मयपदम् ।  
मम त्वेतां वाणीं गुणकथनपुण्येन भवतः ।  
पुनामीत्यर्थेऽस्मिन् पुरमथन बुद्धिर्व्यवसिता ॥ ३

तवैश्वर्यं यत्तज्जगदुदयरक्षाप्रलयकृत्  
त्रयीवस्तु व्यस्तं तिसृषु गुणभिन्नासु तनुषु ।  
अभव्यानामस्मिन् वरद रमणीयामरमणीं  
विहन्तुं व्याक्रोशीं विदधत इहैके जडधियः ॥ ४

किमीहः किंकायः स खलु किमुपायस्त्रिभुवनं  
किमाधारो धाता सृजति किमुपादान इति च ।  
अतर्क्यैश्वर्ये त्वय्यनवसरदुःस्थो हतधियः  
कुतर्कोऽयं कांश्चिन्मुखरयति मोहाय जगतः ॥ ५

अजन्मानो लोकाः किमवयववन्तोऽपि जगताम्  
अधिष्ठातारं किं भवविधिरनादृत्य भवति ।  
अनीशो वा कुर्याद्भुवनजनने कः परिकरो  
यतो मन्दास्त्वां प्रत्यमरवर संशेरत इमे ॥ ६

त्रयी सांख्यं योगः पशुपतिमतं वैष्णवमिति  
प्रभिन्ने प्रस्थाने परमिदमदः पथ्यमिति च ।  
रुचीनां वैचित्र्यादृजुकुटिलनानापथजुषां  
नृणामेको गम्यस्त्वमसि पयसामर्णव इव ॥ ७

महोक्षः खट्वाङ्गं परशुरजिनं भस्म फणिनः  
कपालं चेतीयत्तव वरद तन्त्रोपकरणम् ।  
सुरास्तां तामृद्धिं दधति तु भवद्भ्रूप्रणिहितां  
न हि स्वात्मारामं विषयमृगतृष्णा भ्रमयति ॥ ८

ध्रुवं कश्चित्सर्वं सकलमपरस्त्वध्रुवमिदं  
परो ध्रौव्याध्रौव्ये जगति गदति व्यस्तविषये ।  
समस्तेऽप्येतस्मिन् पुरमथन तैर्विस्मित इव  
स्तुवञ्जिह्रेमि त्वां न खलु ननु धृष्टा मुखरता ॥ ९

तवैश्वर्यं यत्नाद्यदुपरि विरिञ्चो हरिरधः  
परिच्छेत्तुं यातावनलमनलस्कन्धवपुषः ।  
ततो भक्तिश्रद्धाभरगुरुगृणद्भ्यां गिरिश यत्  
स्वयं तस्थे ताभ्यां तव किमनुवृत्तिर्न फलति ॥ १०

अयत्नादापाद्य त्रिभुवनमवैरव्यतिकरं  
दशास्यो यद्बाहूनभृत रणकण्डूपरवशान् ।  
शिरःपद्मश्रेणीरचितचरणाम्भोरुहबलेः  
स्थिरायास्त्वद्भक्तेस्त्रिपुरहर विस्फूर्जितमिदम् ॥ ११

अमुष्य त्वत्सेवासमधिगतसारं भुजवनं  
बलात्कैलासेऽपि त्वदधिवसतौ विक्रमयतः ।  
अलभ्या पातालेऽप्यलसचलिताङ्गुष्ठशिरसि  
प्रतिष्ठा त्वय्यासीद्ध्रुवमुपचितो मुह्यति खलः ॥ १२

यदृद्धिं सुत्राम्णो वरद परमोच्चैरपि सतीम्  
अधश्चक्रे बाणः परिजनविधेयत्रिभुवनः ।  
न तच्चित्रं तस्मिन् वरिवसितरि त्वच्चरणयोर्  
न कस्या उन्नत्यै भवति शिरसस्त्वय्यवनतिः ॥ १३

अकाण्डब्रह्माण्डक्षयचकितदेवासुरकृपा  
विधेयस्यासीद्यस्त्रिनयन विषं संहृतवतः ।  
न कल्माषः कण्ठे तव न कुरुते न श्रियमहो  
विकारोऽपि श्लाघ्यो भुवनन्भयभङ्गव्यसनिनः ॥ १४

असिद्धार्था नैव क्वचिदपि सदेवासुरनरे  
निवर्तन्ते नित्यं जगति जयिनो यस्य विशिखाः ।  
स पश्यनीश त्वामितरसुरसाधारणमभूत्  
स्मरः स्मर्तव्यात्मा न हि वशिषु पथ्यः परिभवः ॥ १५

मही पादाघाताद्व्रजति सहसा संशयपदं  
पदं विष्णोर्भ्राम्यद्भुजपरिघरुग्णग्रहगणम् ।  
मुहुर्द्यौर्दौःस्थ्यं यात्यनिभृतजटाताडिततटा  
जगद्रक्षायै त्वं नटसि ननु वामैव विभुता ॥ १६

वियद्व्यापी तारागणगुणितफेनोद्गमरुचिः  
प्रवाहो वारां यः पृष्.अतलघुदृष्टः शिरसि ते ।  
जगद्द्वीपाकारं जलधिवलयं तेन कृतमित्य्  
अनेनैवोन्नेयं धृतमहिम दिव्यं तव वपुः ॥ १७

रथः क्षोणी यन्ता शतधृतिरगेन्द्रो धनुरथो  
रथाङ्गे चन्द्रार्कौ रथचरणपाणिः शर इति ।  
दिधक्षोस्ते कोऽयं त्रिपुरतृणमाडम्बरविधिर्  
विधेयैः क्रीडन्त्यो न खलु परतन्त्राः प्रभुधियः ॥ १८

हरिस्ते साहस्रं कमलबलिमाधाय पदयोर्  
यदेकोने तस्मिन्निजमुदहरन्नेत्रकमलम् ।  
गतो भक्त्युद्रेकः परिणतिमसौ चक्रवपुषा  
त्रयाणां रक्षायै त्रिपुरहर जागर्ति जगताम् ॥ १९

क्रतौ सुप्ते जाग्रत्त्वमसि फलयोगे क्रतुमतां  
क्व कर्म प्रध्वस्तं पलति पुरुषाराधनमृते ।  
अतस्त्वां सम्प्रेक्ष्य त्रतुषु फलदानप्रतिभुवं  
श्रुतौ श्रद्धां बद्ध्वा दृढपरिकरः कर्मसु जनः ॥ २०

क्रियादक्षो दक्षः क्रतुपतिरधीशस्तनुभृताम्  
ऋषीणामार्त्विज्यं शरणद सदस्याः सुरगणाः ।  
क्रतुभ्रंशस्त्वत्तः क्रतुफलविधानव्यसनिनो  
ध्रुवं कर्तुः श्रद्धाविधुरमभिचाराय हि मखाः ॥ २१

प्रजानाथं प्रसभमभिकं स्वां दुहितरं  
गतं रोहिद्भूतां रिरमयिषुमृश्यस्य वपुषा ।  
धनुष्पाणेर्यातं दिवमपि सपत्राकृतममुं  
त्रसन्तं तेऽद्यापि त्यजति न मृगव्याधरभसः ॥ २२

स्वलावण्याशंसाधृतधनुषमह्नाय तृणवत्  
पुरः प्लुष्टं दृष्ट्वा पुरमथन पुष्पायुधमपि ।  
यदि स्त्रैणं यमनिरत देहार्धघटनाद्  
अवैति त्वामद्धा बत वरद मुग्धा युवतयः ॥ २३

श्मशानेष्वाक्रीडा स्मरहर पिशाचाः सहचराश्  
चिताभस्मालेपः स्रगपि नृकरोटीपरिकरः ।  
अमाङ्गल्यं शीलं तव भवतु नामैवमखिलं  
तथापि स्मर्त्.ऋणां वरद परमं मङ्गलमसि ॥ २४

मनः प्रत्यक्चित्ते सविधमवधायात्तमरुतः  
प्रहृष्यद्रोमाणः प्रमदसलिलोत्सङ्गितदृशः ।  
यदालोक्याह्लादं ह्रद इव निमज्यामृतमये  
दधत्यन्तस्तत्त्वं किमपि यमिनस्तत्किल भवान् ॥ २५

त्वमर्कस्त्वं सोमस्त्वमसि पवनस्त्वं हुतवहस्  
त्वमापस्त्वं व्योम त्वमु धरणिरात्मा त्वमिति च ।  
परिच्छिन्नामेवं त्वयि परिणता बिभ्रति गिरं  
न विद्मस्तत्तत्त्वं वयमिह तु यत्त्वं न भवसि ॥ २६

त्रयीं तिस्रो वृत्तीस्त्रिभुवनमथो त्रीनपि सुरान्  
नकाराद्यैर्वर्णैस्त्रिभिरभिदधत्तीर्णविकृति ।  
तुरीयं ते धाम ध्वनिभिरवरुन्धानमणुभिः  
समस्तं व्यस्तं त्वां शरणद गृणातीमिति पदम् ॥ २७

भवः शर्वो रुद्रः पशुपतिरथोग्रः सहमहांस्  
तथा भीमेशानाविति यदभिधानाष्टकमिदम् ।  
अमुष्मिन् प्रत्येकं प्रविचरति देव श्रुतिरपि  
प्रियायास्मै धाम्ने प्रणिहितनमस्योऽस्मि भवते ॥ २८

नमो नेदिष्ठाय प्रियदव दविष्ठाय च नमो  
नमः क्षोदिष्ठाय स्मरहर महिष्ठाय च नमः ।  
नमो वर्षिष्ठाय त्रिनयन यविष्ठाय च नमो  
नमः सर्वस्मै ते तदिदमिति सर्वाय च नमः ॥ २९

बहुलरजसे विश्वोत्पत्तौ भवाय नमो नमः  
प्रबलतमसे तत्संहारे हराय नमो नमः ।  
जनसुखकृते सत्त्वोत्पत्तौ मृदाय नमो नमः  
प्रमहसि पदे निस्त्रैगुण्ये शिवाय नमो नमः ॥ ३०

कृशपरिणति चेतः क्लेशवश्यं क्व चेदं  
क्व च तव गुणसीमोल्लङ्घिनी शाश्वदृद्धिः ।  
इति चकितमनन्दीकृत्य मां भक्तिराधाद्  
वरच चरणयोस्ते वाक्यपुष्पोपहारम् ॥ ३१

परिशिष्टम्ः आद्दितिओनल्वेर्सेसिनल्ल्ंष्ष्(!!) बुत्नोतिन् थे इन्स्च्रिप्तिओन्


असितगिरिसमं स्यात्कज्जलं सिन्धुपात्रे  
सुरतरुवरशाखा लेखनी पत्रमुर्वी ।  
लिखति यदि गृहीत्वा शारदा सर्वकालं  
तदपि तव गुणानामीश पारं न याति ॥ आद्द्\_१

असुरसुरमुनीन्द्रैरर्चितस्येन्दुमौलेः  
प्रथितगुणमहिम्नो निर्गुणस्येश्वरस्य ।  
सकलगुणवरिष्ठः पुष्पदन्ताभिधानो  
रुचिरमलघुवृत्तैः स्तोत्रमेतच्चकार ॥ आद्द्\_२

अहराहरनवद्यं धूर्जटे स्तोत्रमेतत्  
पठति परमभक्त्या शुद्धचित्तः पुमान् यः ।  
स भवति शिवलोके रुद्रतुल्यः सदात्मा  
प्रचुरतरधनायुः पुत्रवान् कीर्तिमांश्च ॥ आद्द्\_३

महेशान्नापरो देवो महिम्नो नापरा स्तुतिः ।  
अघोरान्नापरो मन्त्रो नास्ति तत्त्वं गुरोः परम् ॥ आद्द्\_४

दीक्षा दानं तपस्तीर्थं ज्ञानं यागादिकाः क्रियाः ।  
महिम्नस्तव पाठस्य कलां नार्हन्ति षोडशीम् ॥ आद्द्\_५

आसमाप्तमिदं स्तोत्रं पुण्यं गन्धर्वभाषितम् ।  
अनौपम्यं मनोहारि शिवमीश्वरवर्णनम् ॥ आद्द्\_६

कुसुमदशननामा सर्वगन्धर्वराजः  
शिशुशशधरमौलेर्देवदेवस्य दासः ।  
स खलु निजमहिम्नो भ्रष्ट एवास्य रोषात्  
स्तवनमिदमकार्षीद्दिव्यदिव्यं महिम्नः ॥ आद्द्\_७

सुरगुरुमभिपूज्य स्वर्गमोक्षैकहेतुं  
पठति यदि मनुष्यः प्राञ्जलिर्नान्यचेताः ।  
व्रजति शिवसमीपं किन्नरैः स्तूयमानः  
स्तवनमिदममोघं पुष्पदन्तप्रणीतम् ॥ आद्द्\_८

श्रीपुष्पदन्तमुखपङ्कजनिर्गतेन स्तोत्रेण किल्बिषहरेण हरप्रियेण ।  
कण्ठस्थितेन पठितेन गृहस्थितेन सम्प्रीणितो भवति भूतपतिर्महेशः ॥ आद्द्\_९

अपूर्वं लावण्यं विवसनतनोस्ते विमृषतां  
मुनीनां दाराणां समजनि स कोऽप्यव्यतिकरः ।  
यतो भग्ने गुह्ये सकृदपि सपर्यां विदधतां  
ध्रुवं मोक्षं लीलां किमपि पुरुषार्थं प्रसविते ॥ आद्द्\_१०

वपुःप्रादुर्भावादनुमितमिदं जन्मनि पुरा  
पुरारे नैवाहं क्वचिदपि भवन्तं प्रणतवान् ।  
नमन्मुक्तः सम्प्रत्यतनुरहमग्रेऽप्यनतिमान्  
महेश क्षन्तव्यं तदिदमपराधद्वयमपि ॥ आद्द्\_११

इत्येषा वाङ्मयी पूजा श्रीमच्छंकरपादयोः ।  
अर्पिता तेन देवेशः प्रीयतां मे सदाशिवः ॥ आद्द्\_१२

तव तत्त्वं न जानामि कीदृशोऽसि महेश्वर ।  
यादृशोऽसि महादेव तादृशाय नमो नमः ॥ आद्द्\_१३

एककालं द्विकालं वा त्रिकालं यः पठेन्नरः ।  
लम्बपाशविनिर्मुक्तः शिवलोकं स गच्छति ॥ आद्द्\_१४

कीर्तनेन हि रुद्रस्य पापं याति सहस्रधा ।  
प्रचण्डपवनेनैव धनं जलदमण्डलम् ॥ आद्द्\_१५  


----------------------------------------

![](include/loader.gif) **Please Wait....**

**End Of Book**

\]
