+++
title = "अनुत्तराष्टिका"
author = "अभिनवगुप्तपादः"
domain = "आगमः"
sub-domain = "शैवतन्त्रम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3952"
source_url = "https://www.ebharatisampat.in/readbook3.php?bookid=NDQ3MTUwMDUxNzczOTcz&pageno=MjI0MjQyNjk5NTk="

+++
[[अनुत्तराष्टिका	Source: [EB](https://www.ebharatisampat.in/readbook3.php?bookid=NDQ3MTUwMDUxNzczOTcz&pageno=MjI0MjQyNjk5NTk=)]]

\[

***अनुत्तराष्टिका***

संक्रामोऽत्र न भावना न च कथायुक्तिर्न चर्चा न च  
ध्यानं वा न च धारणा न च जपाभ्यासप्रयासो न च ।  
तत्किं नाम सुनिश्चितं वद परं सत्यं च तच्छ्रूयतां  
न त्यागी न परिग्रही भज सुखं सर्वं यथावस्थितः ॥ १ ॥

संसारोऽस्ति न तत्त्वतस्तनुभृतां बन्धस्य वार्तैव का  
बन्धो यस्य न जातु तस्य वितथा मुक्तस्य मुक्तिक्रिया ।  
मिथ्यामोहकृदेष रज्जुभुजगच्छायापिशाचभ्रमो मा किंचित्त्यज  
मा गृहाण विहर \[१\] स्वस्थो यथावस्थितः ॥ २ ॥

पूजपूजकपूज्यभेदसरणिः केयं कथानुत्तरे संक्रामः  
किल कस्य केन विदधे को वा प्रवेशक्रमः ।  
मायेयं न चिदद्वयात्परतया भिन्नाप्यहो वर्तते सर्वं  
स्वानुभवस्वभावविमलं चिन्तां वृथा मा कृथाः ॥ ३ ॥

आनन्दोऽत्र न वित्तमध्यमदवन्नैवाङ्गनासङ्गवत्  
दीपार्केन्दुकृतप्रभाप्रकरवन्नैव प्रकाशोदयः ।  
हर्षः संभृतभेदमुक्तिसुखभूर्भारावतारोपमः  
सर्वाद्वैतपदस्य विस्मृतनिधेः प्राप्तिः प्रकाशोदयः ॥ ४ ॥

रागद्वेषसुखासुखोदयलयाहङ्कारदैन्यादयो ये भावाः  
प्रविभान्ति विश्ववपुषो भिन्नस्वभावा न ते ।  
व्यक्तिं पश्यसि यस्य यस्य सहसा तत्तत्तदेकात्मतासंविद्रूपम्  
अवेक्ष्य किं न रमसे तद्भावनानिर्भरः ॥ ५ ॥

पूर्वाभावभवक्रिया हि सहसा भावाः सदाऽस्मिन् भवे  
मध्याकारविकारसंकरवतां तेषां कुतः सत्यता ।  
निःसत्ये चपले प्रपञ्चनिचये स्वप्नभ्रमे पेशले  
शङ्कातङ्ककलङ्कयुक्तिकलनातीतः प्रबुद्धो भव ॥ ६ ॥

भावानां न समुद्भवोऽस्ति सहजस्त्वद्भाविता भान्त्यमी  
निःसत्या अपि सत्यतामनुभवभ्रान्त्या भजन्ति क्षणम् ।  
त्वत्सङ्कल्पज एष विश्वमहिमा नास्त्यस्य जन्मान्यतः  
तस्मात्त्वं विभवेन भासि भुवनेष्वेकोप्यनेकात्मकः ॥ ७ ॥

यत्सत्यं यदसत्यमल्पबहुलं नित्यं न नित्यं च यत्  
यन्मायामलिनं यदात्मविमलं चिद्दर्पणे राजते ।  
तत्सर्वं स्वविमर्शसंविदुदयाद्रूपप्रकाशात्मकं ज्ञात्वा  
स्वानुभवाधिरूढमहिमा विश्वेश्वरत्वं भज ॥ ८ ॥

------------------------

॥ इति श्रीमदाचार्याभिनवगुप्तपादैर्विरचितानुत्तराष्टिका समाप्ता ॥

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\[१\] वर् विलस

\_\_\_\_\_\_\_\_\_\_\_\_

गन्धर्व-नगरम् । द्सो सन्स्क्रितर्छिवे

\]
