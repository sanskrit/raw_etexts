+++
TITLE = "श्रीजगन्नाथवल्लभनाटकम्"
AUTHOR = "श्रीरामानन्दरायकविसार्वभौमः"
DOMAIN = "साहित्यम्"
SUB-DOMAIN = "नाटकम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-2899"
url = "https://www.ebharatisampat.in/read_chapter.php?bookid=ODczMTg3NjAxMzkyODcy"
title = "श्रीजगन्नाथवल्लभनाटकम्"

+++
[[श्रीजगन्नाथवल्लभनाटकम्	Source: [EB](https://www.ebharatisampat.in/read_chapter.php?bookid=ODczMTg3NjAxMzkyODcy)]]

\[









**श्रीजगन्नाथवल्लभनाटकम्**





**(१)**

***पूर्वरागो नाम प्रथमोऽङ्कः***





स्वराञ्चितविपञ्चिकामुरजवेणुसङ्गीतकं

त्रिभङ्गतनुवल्लरीवलितवल्गुहासोल्बणम् ।

वयस्यकरतालिकारणितनूपुरैरुज्ज्वलं

मुरारिनटनं सदा दिशतु शर्म लोकत्रये ॥१॥



अपि च –

स्मितं नु न सितद्युतितरलमक्षि नाम्भोरुहं

श्रुतिर्न च जगज्जये मनसिजस्य मौर्वीलता ।

मुकुन्दमुखमण्डले रभसमुग्धगोपाङ्गना

दृगञ्चलभवो भ्रमः शुभशताय ते कल्पताम् ॥२॥



अपि च –

कामं कामपयोनिधिं मृगदृशामुद्भावयन्निर्भरं

चेतःकैरवकाननानि यमिनामत्यन्तमुल्लासयन।

रक्षःकोककुलानि शोकविकलान्येकान्तमाकल्पयन्न्

आनन्दं वितनोतु वो मधुरिपोर्वक्त्रापदेशः शशी ॥३॥



नटरागेण (१)



मृदुलमलयजपवनतरलितचिकुरपरिगतकलपकम् ।

साचितरलितनयनमन्मथशङ्कुसङ्कुलचित्तसुन्दरीजनजनितकौतुकम् ॥



मनसिजकेलिनन्दितमानसम् ।

भजत मधुरिपुमिन्दुसुन्दरबल्लवीमुखलालसम् ॥ ध्रुवम् ॥



लघुतरलितकन्धरं हसितनवसुन्दरम्

गजपतिप्रतापरुद्रहृदयानुगतमनुदिनं

सरसं रचयति रामानन्दराय इति चारु ॥४॥



नन्द्यन्ते सूत्रधारःः अलमतिविस्तरेण । प्रिये ! इत इतः ।



(प्रविश्य) नटीः अज्ज एस ह्मि निअकिङ्करिअनं चरणपदिदं विलोअनपसदेहिं पसन्नहिआं कदुं भत्त परं पमनम् ।



सूत्रधारः (सहर्षम्)ः चिरसमयं विदग्धोचितवेशेन यौवनविलासमनुभवतु भवति ।



नटीः अज्जेन कुदो अहुदम्हि ?



सूत्रधारःः प्रिये न विदितं भवत्याः प्रसादकथनमेतत।



नटीः सम्पदि त सोदुं मम हिआं कुदुहलेहिं विप्फरिदं टत्तदि ।



सूत्रधारःः प्रिये शृणु । अद्य खलु वसन्तवसरावसरे तरुणभास्वद्विमुक्तदक्षिणदिग्विलासिनीस्तनमलयाचलावलम्बिवेणीभुजङ्गसङ्गिसमीरणमूर्छितविरहिनीजनजीवातुवयस्यास्वासवचःप्रसारे विकसितसितकिरणप्रसूने च विमलनभोवनप्रोज्जृम्भमान¬ नवनवोन्मीलितनिस्तलमुक्ताफलतुलिततरमुकुल¬ मध्यावलम्बिनी सासूयनिर्भरनिरीक्षमानविरहिनीजन¬ चञ्चललोचनाञ्चललताग्रवर्तिनी निरुपमकान्तिलक्ष्मीलुब्ध¬लक्ष्मीरमणावस्थानोचितचित्तदुग्धाब्धिना विभावादिपरिणतरसरसालमुकुलरसास्वादकोविदपुंस्कोकिलेन श्रीकण्ठहारसहचरगुणमुक्ताफलमण्डितहृदयेन किं बहुना ।



यन्नामापि निशम्य सन्निविशते सेकन्धरः कन्दरं

स्वं वर्गं कलवर्गभूमितिलकः सास्रं समुद्वीक्षते ।

मेने गुर्जरभूपतिर्जरदिवारण्यं निजं पट्टनं

वातव्यग्रपयोधिपोतगमिव स्वं वेद गौडेश्वरः ॥५॥



कायव्यूहविलास ईश्वरगिरेर्द्वैतं सुधादीधितेर्

निर्यासस्तु हिमाचलस्य यमकं क्षिराम्बुराशेरसौ ।

सारः शारदवारिदस्य किमपि स्वर्वाहिनीवारिणो

द्वैराज्यं विमलीकरोति सततं यत्कीर्तिराशिर्जगत॥६॥



यद्दानाम्बुकदम्बनिर्मितनदीसंश्लेषहर्षादसौ

रिङ्गत्तुङ्गतरङ्गनिःस्वनमिषात्प्रस्तौति यं वारिधिः ।

नित्यप्रस्तुतसप्ततन्तुभिरभिस्यूतां मनो नाकिनां

येनैतत्प्रतिमाच्छलेन यदमी मुञ्चन्ति न प्रङ्गनम् ॥७॥



तेन प्रतिभाटनृपघट

कालाग्निरुद्रेण श्रीमत्प्रतापरुद्रेण ।

श्रीहरिचरणमधिकृत्य

कमपि प्रबन्धमभिनेतुमदिष्टोऽस्मि ॥८॥



यदुक्तम्

मधुरिपुपदलीलाशाली तत्तद्गुणाढ्यं

सहृदयहृदयानां काममामोदहेतुम् ।

अभिनवकृतिमन्यच्छायया नो निबद्धं

समभिनय नटानां वर्य किञ्चित्प्रबन्धम् ॥९॥



नटीः तत्कथय ।



सूत्रधारःः कथं ? आराधनीयो विद्यानां निधिः । यतोऽस्मिन्नभिधातुकामो वाक्पतिरपि प्रतिपत्तिमूढः स्यात। (क्षणं विमृष्य) आं स्मृतम् ।



नटीः त किं सो ।



सूत्रधारःः प्रिये सर्वविद्यानादिविलासगाम्भीर्यमर्यादास्थैर्यप्रसादादिगुणरत्नाकारस्य सुरगुरुप्रणीतनीतिकदम्बकरम्बितमन्त्रस्राविकृतप्रगुणपृथ्वीश्वरस्य श्रीभवानन्दरायस्य तनुजेन श्रीहरिचरणालङ्कृतमानसेन श्रीरामानन्दरायेन कविना तत्तद्गुणालङ्कृतं श्रीजगन्नाथवल्लभनाम गजपतिप्रतापरुद्रप्रियं रामानन्दसङ्गीतनाटकं निर्मय समर्पितमभिनेष्यामि ।



तथा चायं कविः सविनयमिदमवदीत्–



न भवतु गुणगन्धोऽप्यत्र नाम प्रबन्धे

मधुरिपुपदपद्मोत्कीर्तनं नस्तथापि ।

सहृदयहृदयस्यानन्दसन्दोहहेतुर्

नियतमिदमतोऽयं निष्फलो न प्रयासः ॥१०॥



तदादिश्यन्तं कुशीलवा वर्णिकपरिग्रहाय ।



नटी (संस्कृतमाश्रित्य)ः यदाज्ञापयति स्वामी (पुरोऽवलोक्य) पश्य पश्य –



मृदुलमलयवाताचन्तवीचिप्रचारे

सरसि नवपरागैः पिञ्जरोऽयं क्लमेन ।

प्रतिकमलमधूनां पानमत्तो द्विरेफः

स्वपिति कमलकोशे निश्चलाङ्गः प्रदोशे ॥११॥



सूत्रधारःः (सहर्षम्) प्रिये साधु साधु मन्मनः कुतूहलजलनिधिविवर्ते निहितं भवत्या यतो गोपाङ्गनाशताधरमधुपाननिर्भरकेलिक्लमालसापघनः क्वचित्प्रौढवधूस्तनोपधनीयमण्डितहृदयपर्यङ्कशायी पीताम्बरो नारायणः स्मारितः ।



(नेपथ्ये)

द्वत्रिंशल्लक्षणैर्युक्तो

देवदेवेश्वरो हरिः ।

गोपालबालकैः सार्धं

जगाम यामुनवनम् ॥१२॥





केदाररागेण (२)



मृदुतरमरुतवेल्लितपल्लववल्लिवलितशिखण्डम् ।

तिलकविडम्बितमरकतमणितालबिम्बितशशधरखण्डम् ॥



युवतिमनोहरवेशम् ।

केलय कलानिधिमिव धरणीमनु परिणतरूपविशेषम् ॥ध्रुवम॥



खेलादोलयितमणिकुण्डलरुचिरुचिराननशोभम् ।

हेलातरलितमधुरविलोचनजनितवधूजनलोभम् ॥



गजपतिरुद्रनराधिपचेतसि जनयतु मुदमनुवारम् ।

रामानन्दरायकविभणितं मधुरिपुरूपमुदारम् ॥१३॥



सूत्रधारःः (सचकितम्) प्रिये मत्कनीयान्श्रीकृष्णवृन्दावनगमनमावेदयति । तद्वयमपि स्वनेपथ्योपचिताय याम । (इति निष्क्रान्तौ)



प्रस्तवना



(ततः प्रविशति यथानिर्दिष्टः कृष्णः ।)



कृष्णःः सखे रतिकण्डल ! पश्य पश्य ! रामणीयकं वृन्दावनस्य । तथा हि –



उद्दामद्युतिपल्लवावलिचलत्स्पृशोऽमी स्फुरद्

भृङ्गालिङ्गितपुष्पसञ्जनदृशो माद्यत्पिकानां रवैः ।

अरब्धोत्कलिका लताश्च तरवश्चालोलमौलिश्रीयः

प्रत्याशां मधुसम्पदादिव रसालापं मिथः कुर्वते ॥१४॥



विदूषकःः भो बयस्स तुज्झ एदं बुन्दानं रमनिज्जं मम उन भोअणालओ ज्जेब्ब । जथ्थ कहिम्पि सिहरिणि कहिम्पि रसाला कहिम्पि सुरहि घिओं कहिम्पि सालिभत्तम् ।



कृष्णःः सखे ।



वसन्तरागेण (३)



अपरिचितं तव रूपमिदं बत पश्यदिवोचितखेलम् ।

ललितविकस्वरकुसुमेचयैरिव हसति चिरादतिवेलम् ॥



कलय सखे भुवि सारम् ।

त्वदुपगमादिव सरसमिदं मम वृन्दावनमनुवारम् ॥ ध्रुवम् ॥



मृदुपवनाहतिचञ्चलपल्लवकरनिकरैरिव कामम् ।

नर्टितुमुपदिशतीव भवन्तं सन्ततमिदमभिरामम् ॥



सुखयतु गजपतिरुद्रमनोहरमनुदिनमिदमभिधानम् ।

रामानन्दरायकविरचितं रसिकजनं सुविधानम् ॥१५॥



सखे ! अतिमधुरोऽयं कोकिलानां रवः ।



विदूषकःः भो बास्स तुज्झ बंसिए रओ, इदो बि महुरो तदो बि अह्माणं कण्ठरओ । ता तुए बंसि बादिअदु मए भि कण्ठरओ कदब्बो ।



कृष्णःः यदभिरुचितं वयस्याय । (वंशीं वादयते ।)



विदूषकःः भो सुदो दे वम्सिरओ । ममाबि कण्ठरओ सुनिअदु । (इति मुखवैकृत्यपारुषं नदति ।) (तरुशिखरानवलोक्य) भो जिदमन्मेहिं तुज्झ बंसिए रएहिमेदे दासीए पुत्तऽ कोइला निहदं ठिदा । मह उण कण्ठरएहिं कहिं बि पलाइदा । ता बास्स मा गब्बो दे होदु ।



कृष्णःः सखे पश्य पश्य । केनाप्यकरुनेण भग्नानि नवाशोकपल्लवानि चेतः खेदयन्ति ।



विदूषकःः भो बयस्स मए दासिए धिदॉ गोबिऑ एथ्थ कुसुमाणि आहरन्ति । (सपरिहसम्) तुमं बि तदो ज्जेब एदं बुन्दऽणं ण मुञ्चसि ।



नेपथ्येः

वृन्दावने विहरतो मधुसूदनस्य

वेणुस्वनं श्रुतिपुटेन निपीय कामम् ।

उद्यन्मनोजशिथिलीकृतगाढलज्जा

राधा विवेश कुतुकेन सखीकदम्बम् ॥१६॥



गोण्डकिरीरागेण (४)



कलयति नयनं दिशि वलितम् ।

पङ्कजमिव मृदुमारुतचलितम् ॥



केलिविपिनं प्रविशति राधा ।

प्रतिपदसमुदितमनसिजबाधा ॥ ध्रुवम् ॥



विनिदधती मृदुमन्थरपादम् ।

रचयति कुञ्जरगतिमनुवादम् ॥



जनयतु रुद्रगजाधिपमुदितम् ।

रामानन्दरायकविगदितम् ॥१६॥



विदूषकःः (कर्णं दत्त्वा) भो सुष्ठु मए जनिदम् ।



कृष्णःः किं ?



विदूषकःः मं ज्जेव पुच्छसि ।



(ततः प्रविशति सखीभिरनुगम्यमाना राधिका मदनिका वनदेवता च ।)



विदूषकःः (पुरतोऽवलोक्य) भो बयस्स ! पेक्ख पेक्ख ! केणाबि इन्दऽलिएण सञ्चालिदो कणा पुत्तलिआ णिअर इध ज्जेब आअच्छदि । ता एदमेक्कं गोह्णिअ पलाइस्सं मम दरिद्द बडुअस्स एदाए ज्जेब किदाथ्थदा हुबिस्सदि । (इति स्वैरं स्वैरं धर्तुमुपसर्पति ।)



कृष्णःः धिङ्मूर्ख ! नायं कनकपुट्टलिकानिकरः । किन्तु गोपीकदम्बकमिदम् ।



विदूषकःः (निरूप्य विहस्य) सुष्ठु तुए तक्किदम् । त फलिदं दे बुन्दाअणागमणम् ।



कृष्णःः धिङ्मूर्ख ! किं फलं मम वृन्दावनागमनस्य ?



विदूषकःः एदाणं दासिए धीदानं सऽसदो बुन्दाअणनापल्लबाणं पदिबालनं त्ति भणामि ।



राधाः (पुरतोऽवलोक्य) अज्जे माणिए ! को एसो णीलुप्पलदलकोमलच्छै कणाणिअरबिच्छबसणो इसिअ अलम्बिअ कन्धरं महुरमहुरं बेणुं बादेइ ।



मदनिकाः सखि ! न जानासि यस्तव मया कथितः ?



सोऽयं युवा युवतिचित्तविहङ्गशाखी

साक्षादिव स्फुरति पञ्चशरो मुकुन्दः ।

यस्मिन्गते नयनयोः पथि सुन्दरीणां

नीविः स्वयं शिथिलतामुपयाति सद्यः ॥१७॥



कृष्णःः (मनागवलोक्य स्वगतम्) अहो शुभसमयजातत्वं कस्यचिद्वस्तुनः । तथा हि –

यदपि न कमलं निशाकरो वा

भवति मुखप्रतिमो मृगेक्षणायाः ।

रचयति न तथापि जातु ताभ्याम्

उपमीतिरन्यपदे पदं यदस्य ॥१८॥



विदूषकःः जनिदं मए दासिए धीदाएहिं गोबिआहिमुक्कण्ठिदहिअओ सम्बुत्तो भवम् । त एहि एदाणं दंशणपथादो गदुअ सिहरिणीहिं रसालाहिं बि अप्पाणं निब्बुदं करेह्म । पेक्ख मज्झण्णो जादो ।



कृष्णःः सखे ! सम्यगुपलक्षितम् । तथा हि –



कथमिव परिखिन्ना व्योममात्रा प्रयातुं

यदिह गलितवेगा वाजिनो यूयमित्थम् ।

इति विततकरान्तः सन्नुपालब्धुमश्वान्

गगनमिव मिमीते मध्यमध्यास्य भानुः ॥१९॥



विदूषकःः (अकुञ्चितलोचनं चिरं निरीक्ष्य) बास्स मए बण्णिदब्बो रैमण्डलो । अरोबिअ च्चक्कभमिं भमिदो जह बिस्सकम्मणा सूरो । अज्जबि तह सक्कारं भमिदं रैमण्डलं तक्केमि ।



मदनिकाः सखि ! चिरविहारपरिश्रान्तासि । तदेहि गच्छाव । (इति निष्क्रान्तः सर्वे ।)



इति पूर्वरागो नाम प्रथमोऽङ्कः











.\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*









.

**(२)**

***भावपरीक्षा नाम द्वितीयोऽङ्कः***





(ततः प्रविशति मदनिका ।)



मदनिकाः (पुरतोऽवलोक्य) कथमियमशोकमञ्जरी ।



अशोकमञ्जरीः देइ बन्दिज्जसि । गहिदकज्जभारब्ब किं पि चिन्तान्ती कहिं पथ्थिदासि ।



मदनिकाः वत्से ! महती खल्वियं वार्ता ।



अशोकमञ्जरीः कथं बिअ ?



मदनिकाः वत्से ! न जानासि प्रियसखीं राधामादाय कुसुमविहारार्थं गताः स्मः ?



अशोकमञ्जरीः अध इं तथ्थ ।



मदनिकाः तत्राशोकतरुमूले तया लोचनातिथीकृतोऽयं मुकुन्दः ।



अशोकमञ्जरीः न क्खु विलसिदं किं पि कुसुमाउहेन ?



मदनिकाः अथ किम् ।



अशोकमञ्जरीः ता एथ्थ किं पडिबन्नं तथ्थ भोदिए ?



मदनिकाः अयि सरले ! तत्रापि प्रष्टव्यास्मि ।



अशोकमञ्जरीः अणुसरिदब्बो मुउन्दो ।



मदनिकाः अथ किम् ।



अशोकमञ्जरीः अध कधं ताए लज्जातरलाए हिआं तुए ण्णादम् ।



मदनिकाः बच्छे !



तावदेव त्रपावर्म

बलानां हृदये स्थिरम् ।

यावद्विषमबाणस्य

न पतन्ति शिलीमुखाः ॥१॥



अशोकमञ्जरीः तहबि किं ताए ज्जेब स्फुडीकिदं तुम्हेहिं बा अणुमिदम् ।



मदनिकाः मयैवानुमितम् ।



अशोकमञ्जरीः कधं बिअ ।



मदनिकाः

शशिनि नयनपातो नादरादुन्मदानां

रुतमनु च पिकानां कर्णरोधश्छलेन ।

प्रतिवचनमपार्थं यत्सखीनां कथासु

स्मरविलसितमस्यास्तेन किञ्चित्प्रतीतम् ॥२॥



गान्धाररागेण



हरि हरि चन्दनमारुतपिकरुतमनु तनुरतनुविकारम् ।

तिरयितुमिव सा कति कति सहसा रचयति न शिशुविहारम् ॥



उपनतमनसिजबाधा ।

अभिनवभावभरानपि दधाति शिव शिव सीदति राधा ॥ ध्रुवम् ॥



अविधयनिश्चलनयनयुगलगलदम्बुकणाननुवारम् ।

रहसि हठादुपयाति सखीमनु रचयति सौहृदसारम् ॥



गजपतिरुद्रमनोहारमहरहरिदमनु रसिकसमाजम् ।

रामानन्दरायकविभणितं विहरतु हरिपदभाजम् ॥३॥



मदनिकाः त्वं पुनः कुत्र प्रस्थितासि ?



अशोकमञ्जरीः अहं पि ताए भणिदा सहि अहिणा पौमदल सेज्जा पज्जुस्सुअम्हि ता उबणेहि तारिसाइं पौमदलाइमदो तदथ्थं पथ्थिदह्मि ।



मदनिकाः (स्वगतम्) अये अतिनिष्ठुरं विलसति पुष्पचापः श्रुतं मया ।



स दक्षिणानिलकुहूरुतभृङ्गनाद

व्याजृम्भमाणमदना सुचिरं विचार्यम् ।

किञ्चित्सखीं शशिमुखीं सुमुखी विविक्ते

पर्याकुलाक्षरमिदं निजगाद राधा ॥४॥



तोडीवराडीरागेण



विदलितसरसिजदलचयशयने ।

वारितसकलसखीजननयने ॥



वलते मनो मम सत्वरवचने ।

पूरय काममिमं शशिवदने ॥ ध्रु ॥



अभिनवविषकिषलयचयवलये ।

मलयजरसपरिषेवितनिलये ॥



सुखयतु रुद्रगजाधिपचित्तम् ।

रामानन्दरायकविभणितम् ॥५॥



मदनिकाः साधय शिवाः सन्तु ते पन्थानः । अहमपि मुकुन्दमनुसरिष्यामि ।



अशोकमञ्जरीः त वन्दिज्जसि । (इति निष्क्रान्ता ।)



मदनिकाः (परिक्रम्य आकाशे लक्ष्यं बद्ध्वा) भोः शुकाः ! जानीत कुत्रायं द्रष्टव्यो मुकुन्दः ? किं ब्रूत ? भाण्डीरतरुमूले शशिमुखीद्वितीयः प्रतिवसतीति ? भवतु । नियोजिता मयैव तत्र शशिमुखी । (प्रेत्य) किं ब्रूत त्वं कुत्र प्रस्थितासीति ? तत्रैवात्मानमपवार्य श्रोतव्योऽयं वृत्तान्तः । इति तत्रैव गच्छामि । (इति निष्क्रान्ता ।)

विष्कम्भकह।



(ततः प्रविशति शशिमुखीद्वितियः कृष्णः ।)



कृष्णःः इत इतः ।



शशिमुखीः (अनङ्गपात्रिकामर्पयति ।)



कृष्णःः (वाचयति)



सुइरं विज्झसि हिआं लम्भै माणो क्खु दुज्जसं बलिअम् ।

दीससि सालदिससु तुमं दीसै माणो ण कुत्ताबि ॥६॥



कृष्णःः (स्वगतम्) अये अतिभूमिं गतोऽस्य रागः । तदाकलयाम्यौदास्येनास्य हृदयस्थैर्यम् । (प्रकाशं सावहित्थम्) सखि !



को वायं मदनाभिधः कथमितः किं वापराद्धं तया ?

येनायं विदयं दुनोति सुदृशं कंसस्य किं कोऽप्यसौ ?



(साटोपम्) तदादेशय क्वासौ ?



अद्यैनं भुजयुग्ममात्रशरणः संमर्द्य बालामिमाम्

अव्यग्रां रचयामि किं मयि सती त्रासो व्रजस्त्रीजने ॥७॥



विदूषकः (आपाटिक्षेपेण प्रविश्य)ः भो बयस्स न क्खु एसो कंसस्स को बि अहं ज्जेब्ब माणाभिओ ता तुए किं मह बह्मणस्स कादब्बं ?



कृष्णःः धिङ्मूर्ख ! अलं परिहासेन ।



विदूषकःः भोअदि अह्माणं पिअबास्सस्स हथ्थे लड्डुअजुअलं तुए दादब्बम् । पिअबास्स तथ्थ गदुअ माणं निराकरिस्सदि ।



मदनिकाः (कर्णं दत्त्वा) अये निसृष्टार्थेयं दूती । यतः –



इयं तत्तद्वचो वृन्दा

वने माधवसन्निधौ ।

राधारूपकथाव्याजाद्

उवाचासत्तिकोविदा ॥८॥



(निरूप्य विहस्य)



अमुष्याः प्रोन्मीलत्कमलमधुधारा इव गिरो

निपीय क्षीवत्वं गत इव चलन्मौलिरधिकम् ।

उदञ्चत्कामोऽपि स्वहृदयकलागोपनपरो

हरिः स्वैरं स्वैरं स्मितसुभगमूचे कथमयम् ॥९॥



तद्भवतु अतिभूमिं गतो रागो माधुर्यमवहाति ।



कृष्णःः (पुनरपि पात्रिकां वाचयित्वा) सखि सम्यागिदं नावकलितम् ।



गोपालबालकवृतो यमुनातटान्ते

वृन्दावने किमपि केलिकलां भजामि ।

कस्मादियं दिशि दिशि स्फुटरूपभाजम्

मामेव पश्यति कुरङ्गकिशोरनेत्रा ॥१०॥



समगुर्जरीराग



गोपकुमारसमजमिमं सखि पृच्छ कदा नु गतोऽहम् ।

कथमिव ममनुपश्यति दिशि दिशि कथमिव कलयति मोहम् ॥



सखि परिहर वचनविलासम् ।

गोपशिशूनां विदितमिदं मम जनयति गुरुपरिहासम् ॥ ध्रुवम् ॥



यदि च कुलाचलयापि कुलस्थितिरनया परिहरणीया ।

किमिति तदा रतिरतिविकला बाले किल करणीया ॥



गजपतिरुद्रमुदे मधुसूदनवचनमिदं रसिकेषु ।

रामानन्दरायकविभणितं जनयतु मुदमखिलेषु ॥११॥



शशिमुखीः (स्वगतम्) अहो पिअसहिए अथ्थाणाणुरॉ ता किमेथ्थ कदब्बम् ।



विदूषकःः भो किमेदाए दुट्ठगोबीधीदाए भणिदाए बास्स ! पेक्ख पेक्ख ।



रैअरचलिद हंसी मग्गै च्छाअं कमलगुच्छस्स ।

मारुअधुआरात्ता पेक्खसि जं तं निआरेदि ॥१२॥



कृष्णःः (स्वगतम्) अहो वचनभङ्गी धूर्तस्य । (प्रकाशम्) धिङ्मूर्ख ! किमप्रस्तुतमालपसि ।



विदूषकःः भो बास्स ! मए ज्जेब्ब पथ्थुदं भणिदम् ।



मदनिकाः (स्वगतम्) सर्वथा कृतार्थासि अये राधिके !



शशिमुखीः (प्रकाशम्) महाभाअ असरिसं तुह्मारिसाण अनुगदबञ्चणम् ।



कृष्णःः भद्रे ! अन्यदप्याकलय ।



दयितो दयितस्तस्या

बालेयं कुलपालिका ।

अकाण्डे किमसौ मुग्धे

धत्तामाचारविप्लवम् ॥१३॥



विदूषकःः भोदि अह्माणं पिअबास्सो धम्मसरणो ता ओसरदु भोदी । (कृष्णस्य हृदि हस्तं दत्त्वा) भोदि म उत्तम्म सा ज्जेब्ब पिअबास्सस्स हिअए कुरकुराअदि । ता मए ज्जेव फुडं कदब्बं सब्बम् । (कर्णे) भो बास्स ! तुह्मेहिं पि सा सिबिणे बर सहस्सं दिट्ठा । एम्हिं कीस अथ्थिज्जन्तो अप्पा अत्थाबिज्जदि ।



कृष्णःः धिङ्मूर्ख ! मम स्वप्नवृत्तान्तः कथं त्वया ज्ञातः ?



विदूषकःः सिबिने बि किं परिहरसि तहिं ज्जेब्ब अह्मेहिं पि दित्थम् ।



कृष्णःः (स्वगतम्) यद्यप्यनेन वाचाटबटुना परिहासशीलतयालपितं तथापि सद्वादो वृत्तः । भवतु । तथापि जिज्ञासनीयस्वभावा हि बालारमण्यः । (प्रकाशम्) भद्रे ! तन्निवर्त्यतामसादृशात्साहसादियं बाला । (विदूषकं प्रति) वयस्य ! तदेहि । वयमपि वत्साहारणाय यामः । भद्रे ! त्वमपि सानुनयामेनां निवर्तयेति ।



मल्लाररागेण



शशिनि न रागं भजते नलिनी ।

रविमनु नैव वृषस्यति रजनी ॥



शशिमुखि वारय वारिजवदनम् ।

अनुचितविषयविकस्वरमदनम् ॥ ध्रुवम् ॥



कुलवनितानामिदमाचरितम् ।

परपुरुषाधिगमे गुरुदूरितम् ॥



स यदि गणयति न कुलचरित्रम् ।

किमिति वयं कलयाम न चित्रम् ॥



उदयतु रुद्रगजाधिपहृदये ।

रामानन्दभणितमतिसदये ॥१४॥



(इति निष्क्रान्ताः सर्वे ।)



इति भावपरीक्षा नाम द्वितीयोऽङ्कः











\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.



(३)

***भावप्रकाशनामा तृतीयोऽङ्कः***





(ततः प्रविशति अशोकमञ्जरी)



अशोकमञ्जरीः अए सुदं मए माणिआए बणदेअदाए ससिमुहीए सद्धं किम्पि रहस्सं कुणन्ती माहवीलदामण्डबसऽसे पिअसही चिट्ठदि ता पेक्खिअ गमिस्सम् । (अग्रतोऽवलोक्य समुपसर्प्य च ।) अए एदॉ लहु लहु किम्पि जम्पन्ति ता ण जुज्जदि एत्थ परिसिदुम् । (इति निष्क्रान्ता ।)



(ततः प्रविशति शशिमुखीमदनिकाभ्यां प्रबोध्यमाना राधा ।)



राधाः (दीर्घमुष्णं च निश्वस्य) सच्चकं ज्जेब्ब परिहिदम्हि माहवेन ।



समगुज्जरिराग



कुलवनितजनधृतमाचारम् ।

तृणवदगणयं गलितविचारम् ॥



शिव शिव किं वाचरितमशस्तम् ।

विधिरधुना वद वशयतु कस्तम् ॥ ध्रुव ॥



शिशुरपि युवतिरिवाहितभावा ।

विगलितलज्जितामहमिव का वा ॥



गजपतिरुद्रमुदे समुदीतम् ।

रामानन्दरायकविगीतम् ॥१॥



शशिमुखीः विण्णादो जेब्ब सब्बो बुत्तन्तो ता सां जेब्ब बिआरीअदु ।



राधाः (संस्कृतमाश्रित्य)



श्रावं श्रावं सुसामश्रुतिसमितपरब्रह्म वंशीप्रसूतम्

दार्शं दार्शं त्रिलोकीवरतरुणकलाकेलिलावण्यसारम् ।

ध्यायं ध्यायं समुद्यद्द्युमणिकुमुदिनीबन्धुरोचिः सरोचिश्

छायां श्रीकान्तसङ्गं दहति मम मनो मां कुकूलाग्निदाहम् ॥२॥



शशिमुखीः सहि मुञ्च अथ्थाणागहम् । (संस्कृतमाश्रित्य)



यद्यद्व्यञ्जितमञ्जनप्रतिकृतौ कृष्णे त्वदर्थं मया

तत्तत्तेन निवारितं शिशुदशाभावप्रकाशैरलम् ।

आस्तामुत्कलिकाप्रसूनविगलन्माध्वीकनद्धं विषं

कृष्णध्यानमितोऽन्यतः सुवदने सङ्कल्पमाकल्पय ॥३॥



सहविरागेण



हीनं पतिं भजते रमणी ।

केशरिणां किमु कलयति हरिणी ॥



राधिके परिहर माधवरागमये ॥ ध्रुवम् ॥



क्षिणे शशिनि च कुमुदवनीयम् ।

भजति न भावं किमु रमणीयम् ॥



सुखयतु गजपतिरुद्रनरेशम् ।

रामानन्दरायगीतमनिशम् ॥४॥



राधाः (सास्रम्) देवि मदनिके कः प्रकारः ?



प्रेमच्छेदरुजोऽवगच्छति हरिर्नायं न च प्रेम वा

स्थानास्थानमवैति नापि मदनो जानाति नो दुर्बलाः ।

अन्यो वेद न चान्यदुःखमखिलं नो जीवनं वाश्रवं

द्वित्रान्येव दिनानि यौवनमिदं हा हा विधे का गतिः ? ॥४॥



मदनिकाः कथमेवमुत्ताम्यसि ? यतः –



समाकृष्टा दूरात्किमपि यदि सा केतकिवन

प्रसूनेनोन्मीलत्सुरभिभरसारेण नियताम् ।

अथ भ्रामं भ्रामं रजसि रसमालोक्य न मनाग्

अपि प्रान्तप्राप्ता परिहरति तन्नो मधुकरी ॥५॥



राधाः (धैर्यमवलम्ब्य, ”परित्यक्त एव” इत्यर्धोक्तेन ससाध्वसोत्कम्पम्) देवि ! नायं ममापराधः –



यदा यटो दैवान्मधुरिपुरसौ लोचनपथं

तदास्माकं चेतो मदनहतकेनाहृतमभूत।



(क्षणं स्थित्वा दीर्घमुष्णं च निःश्वस्य ।)



पुनर्यस्मिन्नेष क्षणमपि दृशोरेति पदवीं

विधास्यामस्तस्मिन्नखिलघटिका रत्नखचिताः ॥६॥



मदनिकाः (स्वगतम्) अतिभूमिं गतोऽस्या अनुरागस्तदतिप्रियकथनेनान्यमनसं रचयामि । (प्रकाशम्) वत्से ! पश्य पश्य –



योऽयं त्वया स्वकरपुष्करसिक्तमूलः

संवर्धितः सुतनुबालरसालशाखी ।

जातः स ते मुकुलदन्तुरमौलिरीषन्

मन्ये तदेव मधुपाः प्रियमालपन्ति ॥७॥



राधाः (सत्रासोत्कम्पम्) हला शशिमुखि ! स्मर्तव्यास्मि ।



मदनिकाः (स्वगतम्) अहो केयमनर्थपरम्परा स्वयमुपस्थिता । (प्रकाशम्) वच्छे मातिविक्लवा भूः । उपलक्षितमेवास्य सानुरागहृदयम् ।



देशागरागेण



सरसकथासु कथं पुलकाचितमाननकमलमजस्रम् ।

कलयत चारुहसितनववलितं परिहृतकेलिसहस्रम् ॥



मुग्धे ! परिहर सङ्कितमधिकमये ॥ ध्रुवम् ॥



अदरमधुरमिममनुवेलं कथमालपति ससारम् ।

सुमुखि ! सखीं तव तदपि मनो बत कलयति किमु न विचारम् ॥



गजपतिरुद्रनराधिपहृदये वसतु चिरं रससारे ।

रामानन्दरायकविभणितं परिचितकेलिविचारे ॥८॥



राधाः देवि !

अनुमितमम्बुपयोदे

तनुपरिकलिता दावानलज्वाला ।

वपुरतिललितं बाला

शिव शिव भविता कथं हरिणी ॥९॥



मदनिकाः वत्से नियोजितापि मया माधवी तत्परिज्ञानाय त्वत्प्रतिच्छन्दकसनाथचित्रफलकहस्ता ।



(ततः प्रविशति चित्रफलकहस्ता माधवी ।)



माधवीः देवि ! वन्दे ।



मदनिकाः वच्छे स्वागतम् । तेऽपि विदितं रहस्यं ?



माधवीः अथ किम् ।



मदनिकाः तदावेदय ।



माधवीः फलकमावेदयति ।



राधाः (सलज्जं फलकं याचते ।)



माधवीः देहि मे परितोषकम् ।



मदनिकाः (स्वगतम्)



ध्रुवं तदस्या हृदयं प्रतीत्य

स्फुटं मुकुन्दोऽपि चकार रागम् ।

भग्नः कदाचिद्यदयं प्रमदात्

प्रेमाङ्कुरो योजयितुं न शक्यः ॥१०॥



(प्रकाशम्) वच्छे, उपनय फलकम् ।



माधवीः (मनाग्दर्शयित्वाञ्चलेनाच्छदयति ।)



शशिमुखीः (बलाद्गृहित्वावलोकयति ।) अए कधमेदैमक्खराइं ? (इति वाचयति ।)



मा सङ्किष्ठः सुमुखि विमुखीभावमेतस्य न स्याद्

आनन्दाय प्रथममुकुला पद्मिनी कस्य कामम् ।

आघ्रयैव प्रशिथिलधृतिर्गन्धमस्यास्तथपि

नालम्बेत क्षणमपि युवा किं नु मध्यस्थभावम् ॥११॥



माधवीः सहि वद्धसे पियाणुराएण ।



राधाः (दीर्घमुष्णं च निःश्वस्य ।) हला कहिं दाणीमह्मानमीरिसं भाअधेअं ? (मदनिकां प्रति) एत्थ को अत्थो ।



मदनिकाः

तवैतदेव हृदयं प्रतीत्य

स्फुटं मुकुन्दोऽपि चकार रागम् ।

भग्नः कदाचिद्यदयं प्रमदात्

प्रेमाङ्कुरो योजयितुं न शक्यः ॥१२॥



तद्वत्से मातिविक्लवा भूः । फलितोऽस्माकं मनस्कारतरुः ।



राधाः अज्जबि न पच्चेमि त एत्थ भोदि ज्जेब्ब सरनम् ।



मदनिकाः एषाहं चलितास्मि । तदनुमन्यस्व ।



राधाः (सप्रणामं संस्कृतमाश्रित्य) भगवति !



निकुञ्जोऽयं गुञ्जन्मधुकरकदम्बाकुलतरः

प्रयातः प्रायोऽयं चरमगिरिशृङ्गं दिनमणिः ।

मरुन्मन्दं मन्दं तरलयति मल्लीमधुकरान्

किमन्यद्वक्तव्यं विधुरपि विधाता समुदयम् ॥१३॥



कर्णातरागेण



मञ्जुतरगुञ्जदलिकुञ्जमतिभीषणम् ।

मन्दमरुदन्तरागगन्धकृतदूषणम् ॥



सकलमेतदीरितम् ।

किं च गुरुपञ्चशरचञ्चलं मम जीवितम् ॥ ध्रुवम् ॥



मत्तपिकदत्तरुजमुत्तमाधिकारं वनम् ।

सङ्गसुखमङ्गमपि तुङ्गभयभजनम् ॥



रुद्रनृपमाशु विदधातु सुखसङ्कुलम् ।

रामपदधामकविरायकृतमुज्ज्वलम् ॥१४॥



मदनिकाः वत्से ! अस्मिन्बकुलपदपोपकण्ठे द्रष्टव्यास्मि (इति निष्क्रान्ता । इतरा अपि निष्क्रान्ताः ।)





इति श्रीजगन्नाथवल्लभनाटके

भावप्रकाशो नाम

तृतीयोऽङ्कः

॥३॥











\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.



(४)



***राधाभिसारनामा चतुर्थोऽङ्कः***





(ततः प्रविशति मदनिका ।)



मदनिकाः अये श्रुतं मदनामञ्जरीमुखाद्यद्बकुलपादपोपकण्ठे बटुद्वितीयो वसति मुकुन्दः । तत्तत्रैव गच्छामीति । (पुरतोऽवलोक्य) अये मुकुन्दोऽयं बटुना सह किमपि मन्त्रयन्सविषादमास्ते तद्ध्रुवमेव विलसितमत्र कुसुमशायकेन । तन्माधवीगुच्छान्तरिता शृणोमीत्यात्मानमपवार्य स्थिता ।



(ततः प्रविशति मदनावस्थां नटयन्विदूषकेन सहालपन्कृष्णह।)



मदनिकाः (स्वगतम्)



मालवरागेण



वदनमिदं विधुमण्डलमधुरं विधुरं बत सुचिरेण ।

कलयदनङ्गशराहतिमनिशं नलिनमिवेन्दुकरेण ॥



माधववपुरतिखेदम् ।

जनयति चेतसि शतधा भेदम् ॥ ध्रुवम् ॥



परिहृतहारं हृदयमुदारं धूसरितं विरहेन ।

मरकतशैलशिलातलमाहतमहह किमिन्दुकरेण ॥



गजपतिरुद्रं सुकृतसमुद्रं शशिकिरणादपि शीतम् ।

रामानन्दरायकविभणितं सुखयतु रुचिरं गीतम् ॥१॥



कृष्णःः

स चेदुत्पललोचना सहचरीवक्त्रेण मे निर्भरं

प्रेमाणं प्रकटीचकार तदयं हासो मया कल्पितः ।

हा हा शुक्तिधिया महामणिरभूत्त्यक्तो मया दैवतो

यायाल्लोचनगोचरं पुनरियं पुण्यैरगण्यैर्मम ॥२॥



विदूषकःः भो बास्स ! भणिदं जेब्ब मए मा एसा अणुराइणी परिहरीअदु त्ति । एणहिं कीस उत्तम्मसि ? भोअणेच्छाए निउत्ताए लड्डुअमोदएहिं किं कादब्बं ? ता एत्थ अहं जेब्ब उबॉ ।



कृष्णःः कथमिव ?



विदूषकःः अहं बह्मणो मन्तमबटिअ अबटिअ इममाआड्ढैस्सम् ।



कृष्णःः ज्ञातं ते ब्राह्मण्यम् । तदाकलय मदनिकाम् ।



(प्रविश्य) मदनिकाः स्वस्ति वत्साय ।



कृष्णःः (पुरतोऽवलोक्य) कथमियं मदनिका । (सप्राश्रयम्) देवि ! स्वागतं ते ?



मदनिकाः (सस्मितम्) महभाग ! मुखचन्द्रदर्शनेन ।



विदूषकःः कुसुमसरब्बथिदो अम्हाणं पिअबास्सो । ता आणीअदु सा जेब्ब गोबकुमारिआ ।



कृष्णःः (सलज्जम्) धिङ्मूर्ख ! मैवं भण ।



विदूषकःः अह्मे बह्मणा उज्जुआ फुडं जेब्ब भणामो ।



मदनिकाः (सस्मितम्) वत्स, अपि नाम अमिथ्यावचनोऽसि ।



विदूषकःः अध इम् । पेक्खध पेक्खध एदाइं पौमपत्ताइम् । (इति मर्मरपत्राणि दर्सयति । संस्कृतमाश्रित्य ।)



दुःखिवराडीरागेण



नलिनवनं वनमालीकृते कृतमुज्झितकुसुमपलासम् ।

पल्लवमपि वृन्दावनमनु कलयसि ललितविकासम् ॥



सरले पश्यसि किमु न हि कृष्णम् ।

त्वयि निहिताशां गलितविलासं चातकमिव घनतृष्णम् ॥ ध्रु ॥



विधुमिव वीक्ष्य विधुन्तुदमानय चपलमिति प्रतिवेलम् ।

वदति कथं वद यदि मदनो हृदि न वसति विरचितखेलम् ॥



गजपतिरुद्रमुदं तनुतामिति रामानन्दरायसुगीतम् ।

निभृतमनोभवविशिखपराभवहरिविरहेण समेतम् ॥३॥



मदनिकाः किमेतावता ?



विदूषकःः तुं पि पिअबास्सो जादो जाणिदम्पि ण जाणासि ता सां जेब्ब गदुअ मए आणिदब्बा । अहं पि णिसिट्ठत्थो दूदो । (इति गन्तुमिच्छति ।)



कृष्णःः (उत्तरीये गृह्णाति ।)



मदनिकाः वत्स कृष्ण ! किमिति मय्येव गोपयसि ?



कृष्णःः देवि, किञ्चित्प्रष्टव्यासि ।



मदनिकाः विश्रब्धमभिधीयताम् ।



कृष्णःः

तवास्यादेतस्या वदनरुचमाकर्ण्य शशिनः

कृतावज्ञा यस्मादयमपि रुजं तद्वितनुताम् ।

तदङ्गेनासङ्गं भजत इति यो मे बहुमतः

कथं सोऽपि प्राणैर्मम मलयवातो विहरति ॥४॥



मदनिकाः (स्वगतम्) कृतार्थास्माकं मनोरथेन सार्धं राधिका तदस्या अपि विरहावस्थां प्रकाशयामि । (प्रकाशम्) वत्स सापि लावण्यमात्रशेषा कल्याणी । तथा हि,



शिलापट्टे हैमे तुहिमकिरणं चन्दनरसैर्

इयं तन्वी पिष्टा तनुमनु विलेपं मृगयते ।

क्षणं स्थित्वा हा हा सरसविशिनीपात्रशयने

समुत्तस्थौ यावाê ज्वलति न चिरान्मर्मरमिदम् ॥५॥





समतोदिरागेण



निरवधिनयनसलिलभवसादे ।

पतितकृषा परिचलति न पादे ॥



माधव गुरुतरमनसिजबाधा ।

हरि हरि कथमपि जीवति राधा ॥ ध्रुवम् ॥



निवससि चेतसि कथमिव वामम् ।

शिव शिव शमयसि तदपि न कामम् ॥



गजपतिरुद्रनृपतिमविगीतम् ।

सुखयतु रामानन्दसुगीतम् ॥६॥



विदूषकःः भोदि साहसियॉ गोबिऑ होन्ति त्ति तक्केमि । जं चन्दचन्दनेहिमणुलेबणं मग्गेन्ति । अह्माणं पिअबास्सो उण चन्दं पेक्खिअ दिणार बिअ उलूओ कहिं बि ओबवारिदसरीरो णाणजुअलं मुद्दिअ चिट्ठदि । चन्दणाणं बाअं पि लम्भिअ सिद्धतन्तं बिअ भुअङ्गो इदो तदो ओसरेदि ।



कृष्णःः (स्वगतम्) साधु भणितम् । (प्रकाशम्) धिङ्मूर्ख ! मातिवाचालो भव ।



मदनिकाः एतस्य हृदयपरीक्षणाय कति कति प्रकाशिता न धर्माः ।



कृष्णःः (स्वगतं साटङ्कम्) अपि नाम निवृत्तेयं मदभिलाषतः ।



मदनिकाः तदस्तु ।



यदा नासौ दोषं गणयति गुरूणां कुवचने

न वा तोषं धत्ते सरसवचने नर्मसुहृदाम् ।

विषाभं श्रीखण्डं कलयति विधुं पावकसमं

तदस्यास्तद्वृत्तं त्वयि गदितुमत्राहमगमम् ॥७॥



कृष्णःः (सोच्छ्वासम्)



त्वं चेदवञ्चनपरे स्मरवारिराशेर्

उद्धर्तुमेषि तदकारणवत्सलासि ।

तत्केशरद्रुमनिकुञ्जगृहे प्रसाद्य

तामानयस्व नयकोविदतां तनुष्व ॥८॥



मदनिकाः वत्स ! सत्यमेवेदम् ।



विदूषकहः भोदि उज्जुए ! सच्चकं जेब्ब एदमेत्थ अहं जेब्ब पडिभू बह्मणो ।



कृष्णःः अलमन्यथा सम्भावनया । कुरु मत्प्रतिकारम् ।



मदनिकाः इयं प्रस्थितास्मि स्वस्ति वत्साय । (इति निष्क्रान्ता ।)



(ततः प्रविशति सङ्केतोचितवेषा राधिका ।)



राधाः सहि महवि ! विप्पलम्भिदाह्मि भवदीहिम् ।



कामकेलिरागेण



तिमिरतिरोहितसरणी ।

गिरिषु दरीषु ममेव हि धरणी ॥



चिरयति किं सखि देवि ।

विधिरपि मयि किमु न हि हितसेवी ॥ ध्रुवम् ॥



अतिवहितमतिभीमम् ।

विफलमिदं किमु गहनमसीमम् ॥



सुखयतु रुद्रगजेशम् ।

रामानन्दरायकृतमनिशम् ॥९॥



माधवीः सखि ! अलमन्यथा सम्भावनया । आगतामिव देवीमवधारय ।



(ततः प्रविशति मदनिका ।)



मदनिकाः वत्से ! दिष्ट्या वर्धसे ।



राधाः (सहर्षोच्छ्वासम्) देवि ! अध को तत्थ बुत्तन्तो ।



मदनिकाः बलवति मदनज्वरे यः स्यात।



राधाः कधं बिअ ?



मदनिकाः

इन्दुं निन्दति चन्दनं विकिरति प्रलम्बकं मुञ्चति

प्रालेयात्त्रसति प्रियं परिजनं नाभाषते सम्प्रति ।

गोविन्दस्तव विप्रयोगविधुरः किं किं न व चेष्टते

त्वत्कुञ्जोदरतल्पकल्पनपरं राधे तमाराधय ॥१०॥



(अथ निकुञ्जे कृष्णः ।)



कृष्णःः सखे कथं चिरयति मदनिका । (साटङ्कम्)



इयं तन्वी पीनस्तनजघानभरालसगतिर्

विदूरे कुञ्जोऽयं मम रचितसङ्केतवसतिः ।

स्वतो भीरुर्बाला गहनमपि घोरान्धतमसं

कथं कारं सा मामभिसरतु को मेऽत्र शरणम् ॥११॥



(क्षणं चिन्तां नटयित्वा दीर्घमुष्णं च निःश्वस्य ।)



किमेषा मत्वा मामपरिचितभावं विमुखतां

प्रयाता विश्वासं किमु सहचरीवाचि न गता ।

अथ भ्रान्ता वर्त्मन्यतितिमिरभाजीह विपिने

न शक्ता तन्वङ्गी स्मरशरहता वा प्रचलितुम् ॥१२॥



(पुरतोऽवलोक्य) अये कथमुदितप्रायोऽयं चन्द्रः । तथा हि



यथेदं कोकानां प्रसरतितरं काकुविरुतं

यथा स्फीतं स्फीतं भवति परितः कैरवकुलम् ।

यथा मूर्च्छान्मूर्च्छात्प्रतिपतमिदं वारिजवनं

तथा शङ्के चन्द्रः प्रथमगिरिवीथ्यं विहरति ॥१३॥



(सखेदम्)



सख्या वाचि कथञ्चन प्रतियाति बालान्धकारोचिते

नैषा वेषभरेण वा गतवती वर्त्मन्यथार्धे मम ।

अस्मिन्शक्रदिशं शशाङ्कहतके सन्दूषयत्युन्मना

नागन्तुं न च गन्तुमद्य चतुरा किं वा करिष्यत्यसौ ॥१४॥



(सविनयाञ्जलिं बद्ध्वा)



रे पूर्वपर्वत सखे कृपया मम त्वं

तुङ्गान्यमूनि तनु शृण्गशतानि कामम् ।

याते विलोचनपथं शशिनि प्रयाणो

विघ्नो भवेन्मृगदृशो मम जीविते च ॥१५॥



विदूषकःः (कर्णं दत्त्वा) भो सुणीअदु किं रुणु रुणु सद्दं कुणै ।



(नेपथ्ये)

तन्मञ्जीररवः किमेष किमु वा भृङ्गावलीनिस्वनस्

तत्काञ्चीरणितं नु मन्मथवतां किं सारसानां रुतम् ।

एवं कल्पयतो विकल्पमचिरादालम्ब्य सख्यः करं

गोविन्दस्य निकुञ्जकेलिसदने भूषाभवद्राधिका ॥१६॥



मलवश्रीरागेण



चिकुरतरङ्गकफेनपतलमिव कुसुमं दधति कामम् ।

नतदपसव्यदृशा दिशतीव च नर्तितुमतनुमवामम् ॥



राधा माधवविहारा ।

हरिमुपगच्छति मठरपदगतिलघुलघुतरलितहारा ॥ ध्रु ॥



शङ्कितलज्जितरसभरचञ्चलमधुरदृगन्तलवेन ।

मधुमथनं प्रति समुपहरन्ती कुवलयदामरसेन ॥



गजपतिरुद्रनराधिपमधुनातनमदनं मधुरेण ।

रामानन्दरायकविभणितं सुखयतु रसविसरेण ॥१७॥



विदूषकःः (पुरतोऽवलोक्य) भो बास्स ! अम्हेहिं जिदमेसा तत्थभोदी आअच्छदि त्ति लक्खीअदि ।



(ततः प्रविशति मदनिका ।)



मदनिकाः वत्सौ सम्पन्नश्चिरेण सुहृदां मनोरथः । तन्मामनुमन्यस्व स्थानान्तरवासगमनाय ।



विदूषकःः मं पि निउञ्जान्तरवासगमणस्स ।



(इति निष्क्रान्तः सर्वे ।)



इति श्रीजगन्नाथवल्लभनाटके

राधाभिसारो नाम

चतुर्थोऽङ्कः

॥४॥








\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

(५)

***राधासङ्गमनामा पञ्चमोऽङ्कः***



(ततः प्रविशति शशिमुखी ।)



शशिमुखीः अए अज्ज निउञ्जे कल्लाणाहिनिवेसाणं को बुत्तन्तो त्ति ण जाणीअदि । ता देईमणु सरिअ जाणिस्सम् । (पुरतोऽवलोक्य) अए कधमेसा निद्दामुउलिदलोअणा लहु लहु इध जेब्ब आअच्छदि ।



(संस्कृतमाश्रित्य)



स्वैरं स्वैरं कथमपि दृशौ मन्दनिष्पन्द तारे

विन्यस्यन्ति शिथिलितभुजद्वन्द्वसन्नामितांशा ।

मन्दन्यासस्खलितचरणा व्यस्तमन्जीरघोषा

देवी निद्राकुलतरतनुर्मोदमाविष्करोति ॥१॥



सुखसिन्धुडारागेण



दरमुकुलारुणलोचनमानन इह गतकान्तिविकाशे ।

कमलमिवारुणमुषसि विधावनुबिम्बितमम्बुसकाशे ॥



किमिदमियं प्रविशन्ती ।

भजति मनो मम रतिविरताविव वनिता कापि चलन्ती ॥ ध्रुवम् ॥



शिथिलभुजामृदुरणितकनकमणिकङ्कणमिदमनुवारम् ।

विसकलपादनिवेशनिवारितनूपुरललितविहारम् ॥



गजपतिरुद्रनराधिपहृदये मुदमिदमातनुतेति ।

रामानन्दरायकविभणितं विलसति रसिकजनेऽति ॥२॥



(ततः प्रविशति यथोक्तवेषा) मदनिका (चक्षुषि विमृज्य पुरतोऽवलोक्य)ः अहो रमणीयता वसन्तयामिनीपरिणामस्य । तथा हि –



इतो मन्दं मन्दं सरसिजवनीवातलहरी

ततश्चूतास्वादप्रमुदितपिकानां कलकलः ।

क्वचित्फुल्लां वल्लीमनु मधुकराणां स्वरकथा

कुतश्चित्कोकानां मृदुमधुरमानन्दलपितम् ॥३॥



(द्वित्राणि पदानि परिक्रम्य आनन्दमभिनीय ।)



उद्दामस्मरचातुरीपरिचयादन्योन्यरागादिमां

रात्रिं जागरितानि सद्मनि युवद्वन्द्वानि यच्चेरते ।

तत्तेषां श्वसितानिलेन तुलनामासादयिष्यन्निव

प्रोन्मीलत्कमलावलीषु वलते श्रीखन्दवीथिमरुत॥४॥



(पुरतोऽवलोक्य सविस्मयम् ।)



चकितचकितं क्वापि क्वापि प्रमोदनिरन्तरं

क्वचन वनिताकुण्ठोत्कण्ठं निधाय विलोचने ।

कलयति तथावस्थामेषा रथाङ्गकुटुम्बिनी

भवति न यया चान्तेवासी विदग्धवधूजनः ॥५॥



(क्षणमन्यतो गत्वा साश्चर्यम्) अये ! अतिरमणीयमिदं वर्तते । तथा हि –



उन्मीलत्कमलोदरे मधुभरे दृष्ट्वानुबिम्बं निजं

मन्वाना दयितं कथञ्चिदधुना नोत्कण्ठया धावति ।

उत्कण्ठोपनतं पुनः सहचरं दृष्ट्वा विलक्षा मुहुर्

न स्थातुं न च गन्तुमत्र चतुरा भृङ्गी चिरं भ्राम्यति ॥६॥



शशिमुखीः इयम् अतिप्राभातिकरमणीयकाहृतचित्ततया न मामवलोकयति । तदुपष्र्त्य वन्दे । (इत्युपष्र्त्य) देवि ! वन्द्यसे ।



मदनिकाः कथं शशिमुखि वत्से मे चिरमन्यचित्ततया नावधारितासि ?



शशिमुखीः देवि कथं निद्राकुलामिव भगवतीं तर्कयामि ।



मदनिकाः वत्से ! इवेति कथं तथैव ?



शशिमुखीः अथ कथमिव ?



मदनिकाः

राधामधवयोरद्य

निकुञ्जमधितिष्ठितोः ।

तत्तत्कुतुकितलोकान्

निशेयमतिवाहिता ॥७॥



शशिमुखीः अथ कीदृशस्तत्रत्यो वृत्तान्तः ?



मदनिकाः शृणु । (नयने प्रमृज्य) वत्से ! जानासि निकुञ्जप्रवेषावधि ।



शशिमुखीः अध किम् ।



मदनिकाः तदनन्तरम्,



यः स्तम्भो मुरविद्विसः समभवत्तेनपि मनो

माध्यस्थ्यं परिशङ्कते भयमनोजन्मत्रपानिर्भरम् ।

कामेषुव्रजपक्षवातविसरप्राप्तोदयो न क्षणाद्

अश्वासं हरिणीदृशो वितनुते तस्य प्रकम्पो यदि ॥८॥



शशिमुखीः प्रियं मे प्रियं कृतार्थास्मि ।



मदनिकाः इतः परमपि सुहृदां कृतार्थता ।



शशिमुखीः अपि नाम दृष्टं देव्या अन्यदपि ।



मदनिकाः समस्तमेव ।



शशिमुखीः ततस्ततः ।



मदनिकाः वत्से !



साशङ्कं समनोभवप्रहसितं सापत्रपं सस्मयं

सासूयं समनोहरात्मकपदं सप्रेम सोत्कण्ठितम् ।

राधाया मधुसूदनस्य च तदा कुञ्जे तदासीद्रतं

येनासीन्मदनोऽपि विस्मयरसस्निग्धान्तरो निर्भरम् ॥९॥





अहीररागेण



मृदुमञ्जीररवानुगतं गतमनया शयनसमीपम् ।

मधुरिपुनापि पदानि कियन्त्यपि चलितं कियदनुरूपम् ॥



शशिमुखी किं तव बत कथयामि ।

राधामाधवकेलिभरादहमद्भुतमकलयामि ॥ ध्रुवम् ॥



मिलितमिदं किल तनुयुगलं पुनराप न कञ्चन भेदम् ।

विषमशराशुगकीलितमिव सखि गलितचिरन्तनखेदम् ॥



नखररदावलिखण्डितमपि गुरुनिःश्वसितायतभीतम् ।

रुद्रगजाधिपमुदमातनुतां रामानन्दरायसुगीतम् ॥१०॥



शशिमुखीः देवि ! असम्बद्द्धमिवेदं प्रतिभाति माम् ।



मदनिकाः कथमिव ?



शशिमुखीः तयोः कथमीदृशं सौरतकौशलं जातम् ।



मदनिकाः अयि सरले !



उपदिशति गुरुर्गुरुप्रयत्नात्

तदपि च कालवशात्प्रयाति पाकम् ।

इति किल नियताः समस्तविद्याः

सुरतकलाः स्वत एव सम्भवन्ति ॥११॥



अत्रान्तरे सुरतकेलिकलासु तासु

प्रायेण शिक्षित इवैष शशी चिरेण ।

योग्यं ततः किमपि कर्तुमिव प्रकामं

संसेवते स्म चरमां दिशमादरेण ॥१२॥



शशिमुखीः सम्प्रति च कल्याणिनोः –



अभिमतसुरतप्रमोदलक्स्मी

परिचयनिर्वृतिमायतोश्चिरेण ।

नखपददशनाङ्कचारुभूषा

ललिततमं वपुरीक्षितुं मनो मे ॥१३॥



(ततः प्रविशति सत्वरा राधिका कतिचिद्दूरे कृष्णश्च ।)



राधाः (पुरतोऽवलोक्य) आपसन्नाइं दिशां मुहाईम् । ता कधमोबारिदसरीरा गमिस्सम् । (सत्वरं द्वित्राणि पदानि परिक्रम्य वलितग्रीवमवलोकते ।)



कृष्णःः (क्षणं निर्वर्ण्य) अहो भयमन्मथसंवलना मृगाक्षी ।



द्वित्रान्येव पदानि गच्छति जवाद्द्वित्रानि मन्दं पुनस्

त्रासोत्कम्पमथापि पश्यति दिशः साकूटमेताः पुनः ।

यो न स्यादपि गोचरे नयनयोर्नेदिष्टमेतं जनं

सम्प्रत्येति पदे पदे व्यवहितं मामन्तिकेऽपि प्रिया ॥१४॥



राधाः (पुनः सत्वरं परिक्रामति ।)



मदनिकाः वत्से ! पश्य पश्य पुरतो राधिकां कतिचिद्दूरे माधवं च । इयं हि



न व्यालादपि सम्बिभेति पुरतः स्थाणोर्यथा दूरतो

नोद्विग्ना करिगर्जितादपि यथा काकावलीनिःस्वनात।

नैवेयं तिमिरेऽपि मुह्यतितरं कामं प्रकाशे यथा

तन्मन्ये विरहेऽपि नैव विधुरा कान्तस्य योगे यथा ॥१५॥



ललितरागेण



अभिमतगाढमनोरथसमुचितरतिपतिसमरविशेषे ।

विजयपरजयपरिचयविमुषितचेतसि वलदभिलाषे ॥



लुलितमनोहरदेह ।

कथयति परिचयमियमतिनिपुणं मृदुपदकमललवेह ॥



कुसुमशरासनशरनिकरध्वनिमणित मनोहरघोषे ।

गुणपरिपाटितया परिकल्पितनखदशनक्षतदोषे ॥



गजपतिरुद्रनराधिपविदिते रसिकजनाहिततोषे ।

रामानन्दरायकविभणिते हृदयं कुरुत विदोषे ॥१६॥



तदतिभयकतरेयं वत्सा । तदुपष्र्त्य सम्भावयामास्तावदेनाम् । (इत्युपष्र्त्य) वत्से स्वागतं ते ।



राधाः (ससम्भ्रममवलोक्य) अत्र कधमेसा देई । (स¬लज्जं वन्दते ।)



(नेपथ्ये कलकलः) अब्रह्मण्यमब्रह्मण्यम् ।



(सर्वाः श्रुतिमभिनयन्ति ।)



(पुनर्नेपथ्ये)



शृङ्गाभ्यां च खुराञ्चलेन च बलादेष क्षमामुल्लिखन्

कल्पान्तस्तनयित्नुगर्जितघनध्वनैर्दिशो दारयन।

उल्कार्चिह्प्रतिमल्लमक्षियुगलं क्रोधादिवान्दोलयन्न्

एष व्यापदि मज्जयन्व्रजमभूद्दैवादरिष्टोऽग्रतः ॥१७॥



(सर्वे निकुञ्जोदरे आत्मानमपवार्य पश्यन्ति ।)



कृष्णःः (साटोपमुपसर्पन्) अभयं घोषनिवासिनाम् । (सगर्वं बाहुमुद्यम्य)



दृप्यद्दानवशीर्णशैलवलयक्षौणीमहालम्बने

वैरिव्याकुलशक्रशान्तिकमखप्रोद्दामयूपेऽपि च ।

अस्मिन्कृष्णभुजेऽपि जाग्रति भयं नित्यं तदेकाश्रयान्

घोषस्थानपि सम्स्पृशेदहह किं प्राणैर्मम क्रीडति ॥१८॥



(इति साटोपं परिक्रामति ।)



(नेपथ्ये) भोः कष्टं कष्टम् ।



याभ्यां गिरीणामपि शृङ्गवत्त्वं

सोढुं न शक्तेन विदारितास्ते ।

तयोरनेनोत्पलकोमलाङ्गो

लक्ष्यीकृतो बालतनुर्मुकुन्दः ॥१९॥



मदनिकाः (विलोक्य सास्रम्)



अद्य क्षौणी सहस्व भारमतुलं देव जयाशा कुतः

श्रीदेवि व्रतमाचर व्रजजनाः क्वानन्दवार्तापि वः ।

मातर्देवकि किं भविष्यसि गता नन्दादयो राधिके

शून्यं ते जगदद्य जातमधुना हा हा हताः स्मो वयम् ॥२०॥



राधाः (श्रुतिमभिनीय सातङ्कम्) हद्धि हद्धि मह मन्द¬भाईणाए एआरिसं दुद्देब्बविलसिदं जादम् ।



शशिमुखीः सखि समाश्वसिहि समाश्वसिहि । एष खलु मुकुन्दह।



(नेपथ्ये)

यत्रोन्मीलति मीलितं त्रिभुवनं यत्रोन्नमत्यानतं

यस्मिन्भ्राम्यति न भ्रमन्ति वियति प्रायेण वाता अपि ।

क्सिप्त्वा कन्दुकलीलया तमधुना वृन्दावनाद्दूरतो

हत्वारिष्टमरिष्टमेतदकरोत्श्रीमान्मुकुन्दो जगत॥२१॥



(ततः प्रविशति कृष्णः । सर्वाः सस्प्र्हमालोकयन्ति ।)



मदनिकाः अहो रामणीयकं जयश्रीभूषणस्य वत्सस्य । तथा हि –



विस्रस्तालकवल्लरीपरिमिलत्स्वेदोदबिन्दूत्कर

व्यालिप्तालिक चन्दनः क्रमगलत्केकिच्छदोत्तंसकः ।

पदक्षेपसमुच्छलत्क्षितिरजोरम्याङ्गरागश्चिराद्

आनन्दं वितनोत्ययं नयनोराविर्भवन्माधवः ॥२२॥



(उपष्र्त्य) दिष्ट्या दृष्टोऽसि वत्स जयश्रीस्वयंवरालिङ्गितः ।



कृष्णःः (दृष्ट्वा सहर्षम्) देवि ! स्वागतं ते ।



मदनिकाः स्वागतमधुना वत्सेन जयश्रीभूषणेन दृष्टेन तद्वत्स क्षणमिह बकुलपादपोपवीथ्यां विश्रम्यताम् ।



कृष्णःः यदभिरुचितं देव्यै । (इत्युपविशति ।)



मदनिकाः (सस्नेहमङ्गं स्पृशति) वत्स कृतदुष्करकर्मणः किमपि परितोषकं दित्सामि ।



कृष्णःः यदभिरुचितं देव्यै ।



मदनिकाः (निष्क्रम्य राधामादाय प्रविश्य) वत्स !



नवाभिसङ्गविधुरां

त्रासोन्मीलितलोचनाम् ।

मधुरालोकनेनैनं

सम्भावय चिरादिव ॥२३॥



कृष्णःः (सस्पृहमालोकयति ।)



मदनिकाः वत्से !



क्रूरसङ्गरपरिश्रमोल्लसत्

स्वेदबिन्दुनिकरैः करम्बितम् ।

अञ्चलेन निजवाससः प्रियं

वीजय प्रियगिराभिनन्द्य च ॥२४॥



(राधा सस्पृहं वीजयति ।)



मदनिकाः इतः परं किं ते प्रियं सम्पादयामि ?



कृष्णःः देवि ! इतः परं किमपि प्रियमस्ति ?



पञ्चेषोर्विशिखावलीभिरभितो निस्तक्ष्यमाणेन चेद्

आनन्दैकनिदानमेणनयना प्राप्ता प्रसादात्तव ।

भूयात्सायमालम्भि काचन दृशोः पीयूषधारा मया

किं वातः परमस्ति देवि भुवने किञ्चित्प्रियं मादृशाम् ॥२५॥



मङ्गलगुज्जरिरागेण



परिणतशारदशशधरवदना ।

मिलिता पाणितले गुरुमदना ॥



देवि किमिह परमस्ति मदिष्टम् ।

बहुतरसुकृतफलितमनुदिष्टम् ॥ ध्रुवम् ॥



पिकविधुमधुमधुपावलिचरितम् ।

रचयति मामधुना सुखभरितम् ॥



प्रणयतु रुद्रनृपे सुखममृतम् ।

रामानन्दभणितहरिरमितम् ॥२६॥



तथापीदमस्तु –



श्रद्धाबद्धमतिर्मम प्रतिदिनं गोपललीलस्य यः

संसेवेत रहस्यमेतदतुलं लीलामृतं लोलधिः ।

तस्मिन्मद्गतमानसे किल कृपादृष्ट्या भवत्या सदा

भाव्यं येन निजेप्सितां व्रजवने सिद्धिं समाप्नोति सः ॥२७॥



मदनिकाः तथास्तु । (इति निष्क्रान्ताः सर्वे ।)



इति श्रीजगन्नाथवल्लभनाटके

राधासङ्गमो नाम

पञ्चमोऽङ्कः

॥५॥







इति श्रीरामानन्दरायकविसार्वभौमविरचितं

श्रीजगन्नाथवल्लभनाटकं समाप्तम्







\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*









\]
