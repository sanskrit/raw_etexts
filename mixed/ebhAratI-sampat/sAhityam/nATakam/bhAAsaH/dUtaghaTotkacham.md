+++
TITLE = "दूतघटोत्कचम्"
AUTHOR = "भाासः"
DOMAIN = "साहित्यम्"
SUB-DOMAIN = "नाटकम्"
LANGUAGE = "संस्कृतम्"
"SERIAL NO." = "Ebharati-2799"
url = "https://www.ebharatisampat.in/readbook3.php?bookid=ODcxOTM1Mjg0Mzk2ODYy&pageno=MjI0MjQyNjk5NTk="
title = "दूतघटोत्कचम्"

+++
[[दूतघटोत्कचम्	Source: [EB](https://www.ebharatisampat.in/readbook3.php?bookid=ODcxOTM1Mjg0Mzk2ODYy&pageno=MjI0MjQyNjk5NTk=)]]

\[















दूतघटोत्कचम्

(नान्द्यतन्ते ततः प्रविशति सूत्रधारः)



सूत्रधारः---नारायणस्त्रिभुवनैकपरायणो वः

पायादुपायशतयुक्तिकरः सुराणाम्।

लोकत्रयाविरतनाटकतन्त्रवस्तु-

प्रस्तावनप्रतिसमापनसूत्रधारः ॥ 1 ॥

(परिक्रम्य) एवमार्यमिश्रान् विज्ञापयामि। अये किं नु खलु मयि विज्ञापनव्यग्रे शब्द इव श्रूयते। अङ्ग पश्यामि।

(नेपथ्ये)

भो भो निवेद्यतां निवेद्यातां तावत्।

सूत्रधारः---भवतु। विज्ञातम्। एष खलु संशप्तकानीकनिवाहिते जनार्दनसहाये धनञ्जये तदनन्नरमुपगतभीष्मवधामर्षितैर्धार्तराष्ट्रैः परिवार्य निपातितः कुमारोऽभिमन्युः। तथाहि

यान्त्यर्जुनप्रत्यभियानभीता

यतोऽर्जुनस्तां दिशमीक्षमाणाः।

नराधिपाः स्वानि निवेशनानि

सौभद्रबाणाङ्कितनष्टसंज्ञाः ॥ 2 ॥

(निष्क्रान्तः।)

स्थापना

------



प्रथमोऽङ्कः

\[ततः प्रविशति भटः\]

भटः---भो भो निवेद्यतां तावत् पुत्रशतश्लाघ्यबान्धवाय विज्ञानविस्तारितविनयाचारदीर्घचक्षुषे महाराजाय धृतराष्ट्राय। एष खलु

योधस्यन्दनवाजिवारणवधैर्विक्षोभ्य राज्ञां बलं

बालेनार्जुनकर्म येन समरे लीलायता दर्शितम्।

सौभद्रः स रणे नराधिपशतैर्वेगागतैः सर्वशः

खे शक्रस्य पितामहस्य सहसैबोत्सङ्गमारोपितः ॥ 3 ॥

(ततः प्रिविशति धृतराष्ट्रो गान्धारी दुःशला प्रतिहारी च।)

धृतराष्ट्रः---कथं नु भोः!

केनैतच्छ्रुतिपथदूषणं कृतं मे कोऽयं मे प्रियमिति विप्रियं ब्रवीति।

कोऽस्माकं शिशुवधपातकाह्कितानां वंशस्य क्षयमवघोषयत्यभीतः ॥ 4 ॥

गान्धारी-महाराअ! अत्थि उण जाणीअदि केवलं पुत्तसंखअकारओ कुलविग्गहो भविस्सिदि त्ति। \[महाराज! अस्ति पुनर्ज्ञायते केवलं पुत्रसंक्षयकारकः कुलविग्रहो भविष्यतीति।\]

धृतराष्ट्रः---गान्धारि! ज्ञायते।

गान्धारी---महाराअ कदा णु खु। \[महाराज कदा नु खलु।\]

धृतराष्ट्रः---गान्धारि! श्रृणु

अद्याभिमन्युनिधनाज्जनितप्रकोपः

सामर्षकृष्णधृतरश्मिगुणप्रतोदः।

पार्थः करिष्यति तदुग्रधनुःसहायः

शान्तिं गमिष्यति विनाशमवाप्य लोकः ॥ 5 ॥

गान्धारी-हा वच्छ अभिमञ्ञो! ईदिसे वि णाम पुरुसखअकारए कुलविग्गहे वत्तमाणे बालभावणिमज्जणं अम्हाणं भग्गकमेण करअंतो कहिं दाणिं पोतअ! गदोसि। \[हा वत्स अभिमन्यो! ईदृशेऽपि नाम पुरुषक्षयकारके कुलविग्रहे वर्तमाने बालभावनिमज्जनमस्माकं भाग्यक्रमेण कुर्वन् कुत्रेदानीं पौत्रक! गतोऽसि।\]

दुःशलाः---जेण दाणि वहूए उत्तरा वेधव्वं दाइदं, तेण अत्तणो जुवदिजणस्सवेधव्वमादिट्ठ। (येनेदानीं वध्वै उत्तरायै वैधव्यं दापितं, तेनात्मनो युवतिजनाय वैधव्यमादिष्टम्।)

धृतराष्ट्रः----अथ केनैष व्यसनार्णवस्य सेतुबन्घः कृतः।

भटः---महाराज! मया।

धृतराष्ट्रः---को भवान्।

भटः---महाराज!ननु जयत्रातोऽस्मि।

धृतराष्ट्रः---जयत्रात!

केनाभिमन्युर्निहतः कस्य जीवितमप्रियम्।

पञ्चानां पाण्डवाग्नीनामात्मा केनेन्धनीकृतः ॥ 6 ॥

भटः--महाराज! बहुभिः किल पार्थिवैः समागतैर्निहतः कुमारोऽभिमन्युः। स्यात्तु जयद्रथो निमित्तभूतः।

धृतराष्ट्रः---हन्त जयद्रथो निमित्तभूतः।

भटचः---महाराज जयद्रथो निहतः।

(तच्छ्रुत्वा दुःशला रोदिति।)

धृतराष्ट्रः---कैषा रोदिति।

प्रतीहारी---महाराअ! भट्टिदारिआ दुस्सला। (महाराज! भर्तृदारिका दुःशला।)

धृतराष्ट्रः---वत्से अलमलं रुदितेन। पश्य,

भर्तुस्ते नूनमत्यन्तमवैधव्यं न रोचते।

येन गाण्डीविबाणआनामात्मा लक्षोकृतः स्वयम् ॥ 7 ॥

दुःशला---तेण हि अणुजाणादु मं तादो, अहं वि गमिस्सं वहूए उत्तराए सआसं। \[तेन ह्यनुजानात् मां तातः,अहमपि गमिष्यामि वध्वा उत्तरायाः सकाशम्।)

धृतराष्ट्रः---वत्से किमभिधास्यसि।

दुःशला---ताद! एवं च भणिस्सं-अज्जकालिअं च दे वेसग्गहणं अहं वि उवधारइस्सामि त्ति। (तात! एवं च भणिष्यामि--अद्यकालिकं च ते वेषग्रहणमहमप्युपधारयिष्यामीति।)

गान्धारी---पुत्तिए! मा खु मा अमंगलं भणाहि। जीवदि खु दे भर्ता (पुत्रिके! मा खलु, मा खल्वमङ्गलं भण। जीवति खलु ते भर्ता।)

दुःशला---अम्ब! कुदो मे एत्तिआणि भाअधेआणि। जणद्दणसहाअस्सधणंजअस्स विप्पिअं करिअ को हि णाम जीविस्सदि। (अम्ब! कुतो मे एतावन्ति भागधेयानि। जनार्दनसहायस्य धनञ्जयस्य विप्रियं कृत्वा को हि नाम जीविष्यति।\]

धृतराष्ट्रः---सत्यमाह तपस्विनी दुश्शलाः कुतः,

कृष्णस्याष्टभुजोपधानरचिते योऽङ्के विवृद्धश्चिरं

यो मत्तस्य हलायुधस्य भवति प्रीत्या द्वितीयो मदः।

पार्थानां सुरतुल्यविक्रमवतां स्नेहस्य यो भाजनं

तं हत्वा क इहोपलप्स्यति चिरं स्वैर्दुष्कृतैर्जीवितम् ॥ 8 ॥

जयत्रात! अथ तदवस्थं पुत्रं दृष्ट्वा किं प्रतिपन्नं तेन गाण्डीवधन्वना।

भटः---महाराज! किं वार्जुनसमीपे वृत्तमेतत्।

धृतराष्ट्रः---कथमर्जुनोऽपि न तत्रासीत्।

भटः---महाराज! अथकिम्।

धृतराष्ट्रः---कथमिदानीं वृत्तमेतत्।

भटः---श्रूयताम्--संशप्तकानीकनिवाहिते जनार्दनसहाये धनंजये स बालभावाददृष्टदोषः संग्राममवतीर्णः कुमारोऽभिमन्युः।

धृतराष्ट्रः---हन्त युक्तरूपोऽस्य वधः। कोहि संनिहितशार्दूलां गुहां घर्षयितुं शक्तः। अथ शेषाः पाण्डवाः किमनुतिष्ठन्ति।

भटः---महाराज! श्रूयताम्।

चितां न तावत् स्वयमस्य दजेहमारोपयन्त्यर्जुनदर्शनार्थम्।

तेषां च नामान्युपधारयन्ति यैस्तस्य गात्रै प्रहृतं नरेन्द्रैः ॥ 9 ॥

धृतराष्ट्रः---गान्धारि! तदागम्यताम्। गड्गाकूलमेव यास्यावः।

गान्धारी---महाराअ! णं तहिं गाहामो। (महाराज! ननु तत्र गाहावहे।)

धृतराष्ट्रः---गान्धारि! श्रृणु।

अद्यैव दास्यामि जलं हलेभ्यः स्वेनापराधेन तवात्मजेभ्यः।

न त्वस्मि शक्तः सलिलप्रदानैः कर्तु नृपाणां शिबिरोपरोधम् ॥ 10 ॥

(ततः प्रविशति दुर्योधनो दुश्शासनः शकुनिश्च।)

दुर्योधनः---वत्स दुश्शासन!

यातोऽभिमन्युनिधनात् स्थिरतां विरोधः

प्राप्तो जयः प्रचलिता रिपवो निरस्ताः।

उन्मूलितोऽस्य च मदो मधुसूदनस्य

लब्धो मयाद्य सममभ्युदयेन शब्दः ॥ 11 ॥

दुश्शासनः---अहो नु खलु,

रुद्धाः पाण्डुसुता जयद्रथबलेनाक्रम्य शत्रोर्बलं

सौभद्रे विनिपातिते शरखतक्षेपैर्द्वितीयेऽर्जुने।

प्राप्तैश्च व्यसनानि भीष्मपतनादस्माभिरद्याहवे

तीव्राः शोकशराः कृताः खलु मनस्येषां सुतोत्सादनात् ॥ 12 ॥

शकुनिः---

जयद्रथेनाद्य महात्कृतं रणए नृपैरसंभावितमात्मपौरुषम्।

प्रसह्य तेषां यदनेन संयुगे समं सुतेनाप्रतिमं हृतं यशः ॥ 13 ॥

दुर्योधनः---मातुल! इतस्तावत्। दुश्शासन! इतस्तावत्। तत्रभवन्तं तातमभिवादयिष्यामः.

शकुनिः---वत्स दुर्योधन! मा मैवम्।

कामं न तस्य रुचितः कुलविग्रहोऽय--

मस्मांश्च गर्हयति स प्रियपाण्डवत्वात्।

युद्धोत्थितैर्जयमवाप्य हि तुल्यरूपं

एवं प्रहृष्टवदनैरभिगन्तुमेनम् ॥ 14 ॥

दुर्योधनः---मातुल! मा मैवम्। यथा तथा भवतु। तत्रभवन्तं तातमभिवादयिष्यामः।

उभौ---बाढम्। (परिक्रामति।)

दुर्योधनः---तात! दुश्शासनोऽहमभिवादये।

शकुनिः---शकुनिरहमभिवादये।

शर्वेः---कथमाशीर्वचनं न प्रयुज्यते।

धृतराष्ट्रः---पुत्र! कथमाशीर्वचनमिति।

सौभद्रे निहते बाले हृदये कृष्णपार्थयोः।

जीविते निरपेक्षाणां कथमाशीः प्रयुज्यते ॥ 15 ॥

दुर्योधनः--तात! किंकृतोऽयं संभ्रमः।

धृतराष्ट्रः---किंकृतोऽयं संभ्रम इति।

एका कुलेऽस्मिन् बहुपुत्रनाथे लब्ध्वा सुता पुत्रशताद्विशिष्टा।

सा बान्धवानां भवतां प्रसादाद् वैधव्यमश्लाघ्यमवाप्स्यतीति ॥ 16 ॥

दुर्योधनः---तात! किं चात्र जयद्रथस्य।

धृतराष्ट्रः---तेन किल वरविदग्धेन रुद्धाः पाण्डवाः

दुर्योधनः---आः, तेन रुद्धाः। बहुभिः खल्वन्यैः.

धृतराष्ट्रः---भोः! कष्टम्।

बहूनां समवेतानामेकस्मिन्निर्घृणात्मनाम्.

बाले पुत्रे प्रहरतां कथं न पतिता भूजाः ॥ 17 ॥

दुर्योधनः---तात!

वृद्धं भीष्मं छलैर्हत्वा तेषां न पतिता भुजाः।

हत्वास्माकं पतिष्यन्ति तमबालपराक्रमम् ॥ 18 ॥

धृतराष्ट्रः---वत्स! किं भीष्मस्य निपातनमभिमन्योश्च वधः समः।

दुर्योधनः---तात! कथं न समः

धृतराष्ट्रः---पुत्र! श्रूयताम्,

स्वच्छन्दमृत्युर्निहतो हि भीष्मः स्वेनोपदेशेन कृतात्मतुष्टिः.

अयं तु बालः कुरुवंशनाथश्छिन्नोऽर्जुनस्य प्रथमः प्रबालः ॥ 19 ॥

दुश्सासनः---तात! बालो न बाल इति। अभिमन्युना,

धृतराष्ट्रः---किं किं दुश्शासनो व्याहरति।

दुश्सासनः---अथ किम्

सर्वेषां नः पश्यतां युध्यतां च व्यायामोष्णं गृह्य चापं करेण।

सूर्येणैवाभ्यागतैरंशुजालैः सर्वे बाणैरङ्किता भूमिपालाः ॥ 20 ॥

धृतराष्ट्रः---कष्टं भो!

बालेनैकेन तावद्भोः! सौभद्रेणेदृशं कृतम्।

पुत्रव्यसनसन्तप्तः पार्थो वः किं करिष्यति ॥ 21 ॥

दुर्योधनः---किं करिष्यति।

धृतराष्ट्रः---तत्करिष्यति, यत्सावशेषायुषो द्रक्ष्यथ।

दुर्योधनः---तात! कस्तावदर्जुनो नाम।

धृतराष्ट्रः---पुत्र! अर्जुनमपि न जानीषे।

दुर्योधनः---तात! न जाने।



धृतराष्ट्रः---तेन हि अहमपि नजाने. किन्तु, अर्जुनस्य बलवीर्यज्ञाः बहवः सन्ति। तान् पृच्छ।

दुर्योधनः---तात! केऽर्जुनस्य बलवीर्यज्ञा मया प्रष्टव्याः।

धृतराष्ट्रः---पुत्र! श्रूयताम्।

शक्रं पृच्छ पुरा निवातकवचप्राणोपहारार्चितं

पृच्छास्त्रैः परितोषितं बहुविधैः कैरातरूपं हरम्।

पृच्छाग्निं भुजगाहुतिप्रणयिनं यस्तर्पितः खाण्डवे

विद्यारक्षितमद्य येन च जितस्त्वं पृच्छ चित्रांगदम् ॥ 22 ॥

दूर्योदनः---यद्येतद्वीर्यमर्जुनस्य किमस्माकं बले न सन्ति प्रतियोद्धारोऽर्जुनस्य।

धृतराष्ट्रः---पुत्र! के ते।

दुर्योधनः---ननु कर्ण एव तावत्।

धृतराष्ट्रः---अहो हास्यः खलु तपस्वी कर्णः।

दुर्योधनः---केन कारणेन।

धृतराष्ट्रः---श्रूयताम्

शक्रापनीतकवचोऽर्धरथः प्रमादी

व्याजोपलब्धविफलास्त्रबलो घृणावान्।

कर्णोऽर्जुनस्य किल यास्यति तुल्यभावं

यद्यस्त्रदानगुरवो दहनेन्द्ररुद्राः ॥ 23 ॥

शकुनिः---प्रभवकति भवानस्मानवधीरयितुम्।

धृतराष्ट्रः--शकुनिरेष व्याहरति। भोः शकुने!

त्वया हि यत्कृतं कर्म सततं द्यूतसालिना।

तत् कुलस्यास्य वैराग्निर्बालेष्वपि न शाम्यति ॥ 24 ॥

दुर्योधनः---अये,

भूमिकम्पः सशब्दोऽयं कुतो नु सहसोत्थितः।

उत्काभिश्च पतन्तीभिः प्रज्वालितमिवाम्बरम् ॥ 25 ॥

धृतराष्ट्रः---पुत्र! एवं मन्ये,

सुव्यक्त निहतं दृष्ट्वा पौत्रमायस्तचेतसः।

उल्कारूपाः पतन्त्येते महेन्द्रस्याश्रुबिन्दवः ॥ 26 ॥

दुर्योधनः---जयत्रात! गच्छ, पाण्डवशिबिरे शङ्खपटहसिंहनादरवोन्मिश्रः किंकृतोऽयं शब्द इति ज्ञायताम्।

भटः---यदाज्ञापयति। (निष्क्रम्य प्रविश्य) जयतु महाराजः। संशप्तकानीकनिवाहितप्रतिनिवृत्तेन धनंजयेन निहतं पुत्रमङ्कस्थमश्रुभिः परिषिच्य जनार्दनावभर्त्सितेन प्रतिज्ञातं किलानेन।

दुर्योधनः---किमिति किमिति।

भटः---

तस्यैव व्यवसायतुष्टहृदयैस्तद्विक्रमोत्साहिभि-

स्तुष्टास्यैर्जितमित्यवेक्ष्य सहसा नादः प्रहर्षात्कृतः।

आक्रान्ता गुरुभिर्धराधरवरैः संक्षोभितैः पार्थिवै-

र्भूमिश्चागतसंभ्रमेव युवतिस्तस्मिन् क्षणे कम्पिता ॥ 27 ॥

धृतराष्ट्रः---

प्रतिज्ञासारमात्रेण कम्पितेयं वसुन्धरा।

सुव्यक्त धनुषि स्पृष्टे त्रैलोक्यं विचलिष्यति ॥ 28 ॥

दुर्योधनः---जयत्रात! किमनेन प्रतिज्ञातम्।

भटः---

येन मे निहतः पुत्रस्तुष्टिं ये च हते गताः।

श्वः सूर्येऽस्तमसम्प्राप्ते निहनिष्यामि तानहम् ॥ 29॥

इति।

दुर्योधनः---प्रतिज्ञाव्याघाते किं प्रायश्चित्तम्।

भटः---चितारोहण किल गाण्कडीवेन सह।

दुर्योधनः---मातुल! चितारोहणं चितारोहणम्। वत्स दुश्शासन! चितारोहणं चितारोहणम्। वयमपि तावत् प्रतिज्ञाव्याघाते प्रयत्नमनुतिष्ठामः।

धृतराष्ट्रः---पुत्र! किं करिष्यसि।

दुर्योधनः---ननु सर्वाक्षौहिणीसन्दोहेनच्छादयिष्ये जयद्रथम्। अपि च,

द्रोणोपदेशेन यथा तथाहं संयोजये व्यूहमभेद्यरूपम्।

खिन्नाशयास्ते सगजाः सयोधा अप्राप्तकामा ज्वलनं विशेयुः ॥ 30 ॥

धृतराष्ट्रः---

अपि प्रविष्ट धरणीमप्यारूढं नभस्थलम्।

सर्वत्रानुगमिष्यन्ति शरास्ते कृष्णचक्षुषः ॥ 31 ॥

भचः---

क्रूरमेवं नरपति नित्यमुद्यतशासनम्।

यः कश्चिदपरो ब्रूयान्त तु जीवेत् स तत्क्षणम् ॥ 32 ॥

(ततः प्रविशति घटोत्कचः।)

घटोत्कचः---एष भोः!

प्रयामि सौभद्रविनाशचोदितः दिदृक्षुरद्यारिमनार्यचेतसम्।

विचिन्तयंश्चक्रधरस्य शासनं यथा गजेन्द्रोऽङ्कुशशङ्कितो बलिम् ॥ 33 ॥

(अधो विलोक्य) इदमस्योपस्थानगृहद्वार्म्। यावदवतरामि।

(अवतीर्य) आत्मनैवात्मानं निवेदयिष्ये। भोः!

हैडिम्बोऽस्मि घटोत्कचो यदुपतेर्वाक्यं गृहीत्वागतो

द्रष्टव्योऽत्र मया गुरुः स्वचरितैर्दोषैर्गत शत्रुताम्।

दुर्योधनः---

एह्येहि प्रविशस्व शत्रुभवनं कौतूहलं मे महत्।

घृष्टं श्रावय मां जनार्दनवचो दुर्योघनोऽहं स्थितः ॥ 34 ॥

घटोत्कचः---(प्रविश्य) अये अयमत्रभवान् धृतराष्ट्र। अनार्यशतस्योत्पादयिता। अयं ननु ललितगम्भीराकृतिविशेषः। आश्चर्यमाश्चर्यम्।

वृद्धोऽप्यनाततवलीगुरुसंहतांसः

श्रद्धेयरूप इव पुत्रशतस्य धृत्या।

मन्ये सुरैस्त्रिदिवरक्षणजातशङ्कै--

स्त्रासान्निमीलितमुखोऽत्रभवान् हि सृष्टः ॥ 35 ॥

(उपसृत्य) पितामह, अभिवादये घटोत्क (इत्यर्धोक्ते) न न अयमक्रमः। युधिष्ठिरादयश्च मे गुरुवो भवन्तमभिवादयन्ति। पश्चाद्धटोत्कचोऽहमभिवादये।

धृतराष्ट्रः---एह्येहि पुत्र!

न ते प्रियं दुःखमिदं ममापि

यद् भ्रातृनाशाद् व्यथितस्तवात्मा।

इत्थं च ते नानुगतोऽयमर्थो

मत्पुत्रदोषात्कृपणीकृतोऽस्मि ॥ 36 ॥

घटोत्कचः---अहो कल्याणः खल्वत्रभवान्। कल्याणआनां प्रसूतिं पितामहमाह भगवांश्चक्रायुधः।

धृतराष्ट्रः---(आसनादुत्थाय।) कमाज्ञापयति भगवांश्चक्रायुधः।

घटोत्कचः---न न न। आसनस्थेनैव भवता श्रोतव्योजनार्दनस्य सन्देशः।

धृतराष्ट्रः---यदज्ञापयति भगवांश्चक्रायुधः। (उपविशति।)

घटोत्कचः---पितामह! श्रूयताम्। हा वत्स अभिमन्यो! हा वत् कुरुकुलप्रदीप! हा वत्स यदुकुलप्रबाल! तव जननीं मातुलं च मामपि परित्यज्य पितामहं द्रष्टुमाशया स्वर्गमभिगतोऽसि। पितामह एकपुत्रविनाशादर्जुनस्य तावदीदृशी खल्ववस्था, का पुनर्भवतो भविष्यति. ततः क्षिप्रमिदानीमात्मबलाधानं कुरुष्व। यथा ते पुत्रशोकसमुत्थितोऽग्रिर्न दहेत् प्राणमयं हविरिति।

धृतराष्ट्रः--

सक्रोधव्यवसायेन कृष्णेनैतदुदाहृतम्।

पश्यामीव हि गाण्डीवी सर्वक्षत्रवधे धृतः ॥ 37 ॥

सर्वे---अहो हास्यमभिधानम्।

घटोत्कचः---किमेतद्धास्यते।

दुर्योधनः---एतद्धास्यते।

देवैर्मन्त्रयते सार्धं स कृष्णो जातमत्सरः.

पार्थेनैकेन यो वेत्ति निहतं राजमण्डलम् ॥ 38 ॥

घटोत्कचः---

हससि त्वमहं वक्ता प्रेषितश्चक्रपाणिना।

श्रावितं पार्थकर्मेदमहो युक्तं तवैव तु ॥ 39 ॥

अपि च, भवतापि श्रातव्यो जनार्दनसन्देशः।

दुश्शासनः---मा तावत् भोः! क्षत्रियावमानिन्!

पृथिव्यां शासन यस्य धार्यते सर्वपार्थिवैः।

सन्देशः श्रोष्यतेऽप्यन्यो न राज्ञस्तस्य सनिधौ ॥ 40 ॥

घटोत्कचः---कथं दुश्शासनो व्याहरति। अरे दुश्शासन! अराजा नाम भवतां चक्रायुधः। हे भोः!

मुक्ता येन यदा पुरा नृपतयः प्रभ्रष्टमानोच्छ्रयाः

येनार्ध्यं नृपमण्डलस्य मिषतो भीष्माग्रहस्ताद्धृतम्।

श्रीर्यस्याभिरता नियोगसुमुखी श्रीवक्षशय्यागृहे

श्लाघ्यः पार्थिवपार्थिवस्तव कथं राजा न चक्रायुधः ॥ 41 ॥

दुर्योधनः---दुश्शासन! अलं विवादेन।

राजा वा यदि वा राजा बली वा यदि वा बली।

बहुनात्र किमुक्तेन किमाह भवतां प्रभुः ॥ 42 ॥

घटोत्कचः---अथ किमथ किम्। प्रभुरेव त्रैलोक्यनाथो भगवांश्चक्रायुधः। विशेषतोऽस्माकं प्रभुः। अपि च,

अवसितमवगच्छ क्षत्रियाणां विनाशं

नृपशतविनिचित्या लाघवं चास्तु भूमेः।

न हि तनयविनाशादुद्यतोग्रास्त्रमुक्तैः

समरशिरसि कश्चित्फल्गुनस्यातिभारः ॥ 43 ॥

शकुनिः---

यदि स्याद्वाक्यमात्रेण निर्जितेय वसुन्धरा।

वाक्ये वाक्ये यदि भवेत् सर्वक्षत्रवधः कृतः ॥ 44 ॥

घटोत्कचः---शकुनिरेष व्याहरति। भोः शकुने!

अक्षान् विमुञ्च शकुने! कुरु बाणयोग्य-

मष्टापदं समरकर्मणि युक्तरुपम्।

न ह्यत्र दारहरणं न च राज्यतन्त्रं

प्राणाः पणोऽत्र रतिरुग्रबलैश्च बाणैः ॥ 45 ॥

दुर्योधनः---भो भोः! प्रकृतिं गतः।

क्षिपसि वदसि रूक्षं लंघयित्वा प्रमाणं

न च गणयसि किञ्चिद् व्याहरन् दीर्घहस्तः।

यदि खलु तव दर्पो मातृपक्षोग्ररूपो

वयमपि खलु रौद्राः राक्षसोग्रस्वभावाः ॥ 46 ॥

घटोत्कचः---शान्त पापम्। राक्षसेभ्योऽपि भवन्त एव क्रूरतराः। कुतः,

न तु जतुगृहे सुप्तान् भ्रातृन् दहन्ति निशाचराः

शिरसि न तथा भ्रातुः पत्नीं स्पृशन्ति निशाचराः।

न च सुतवध संख्ये कर्तुं स्मरन्ति निशाचराः

विकृतवपुषोऽप्युग्राचारा घृणा न तु वजिता ॥ 47 ॥

दुर्योधनः---

दूतः खलु भवान् प्राप्तो न त्वं युद्धार्थमागतः।

गृहीत्वा गच्छ सन्देशं न वयं दूतघातकाः ॥ 48 ॥

घटोत्कचः---(सरोषम्) किं दूत इति मां प्रधर्षयसि। मा तावद् भोः! न दूतोऽहम्।

अलं वो व्यवसायेन प्रहरध्वं समाहताः।

ज्याच्छेदाद् दुर्बलो नाहमभिमन्युरिह स्थितः ॥ 49 ॥

महानेष कैशोरकोऽयं मे मनोरथः। अपि च,

दष्टोष्ठो मुष्टिमुद्यम्य तिष्ठत्येष घटोत्कचः।

उत्तिष्ठतु पुमान् कश्चिद्रन्तुमिच्छेद्यमालयम् ॥ 50 ॥

\[सर्वे उत्तिष्ठन्ति।\]

घृतराष्ट्रः---पौत्र घटोत्कच! मर्षयतु मर्षयतु भवान्। मद्वचनावगन्ता भव।

घटोत्कचः---भवतु भवतु पितामहस्य वचनात्। दूतोऽहमस्मि।

तथापि हि न शक्नोमि रोषं धारयितुम्। किमिति विज्ञाप्यः।

दुर्योधनः---आ कस्य विज्ञाप्यम्। मद्वचनादेवं स वक्तव्यः,

किं व्यर्थं बहु भाषसे न खलु ते पारुष्यसाध्या वयं

कोपान्नार्हसि किं चिदेव वचनं युद्धं यदा दास्यसि।

निर्याम्येष निरन्तरं नृपशतच्छत्रावलीभिर्वृत-

स्तिष्ठ त्वं सह पाण्डवैः प्रतिवचो दास्यामि ते सायकैः ॥ 51 ॥

घटोत्कचः---पितामह! एष गच्छामि।

धृतराष्ट्रः---पौत्र! गच्छ, गच्छ।

घटोत्कचः---भो भो राजानः! श्रूयतां जनार्दनस्य पश्चिमः सन्देशः।

धर्मं समाचर कुरु स्वजनव्यपेक्षां

यत् कांक्षितं मनसि सर्वमिहानुतिष्ठ।

जात्योपदेश इव पाण्डवरूपधारी

सूर्यंशुभिः सममुपैष्यति वः कृतान्तः ॥ 52 ॥ इति ।

(निष्क्रान्ताः सर्वे।)

दूतघटोत्कचं नामोत्सृष्टिकाङ्गः समाप्तम्।

समाप्तं भासनाटकचक्रम्।

 ------------









![](include/loader.gif) **Please Wait....**





**End Of Book**











\]
