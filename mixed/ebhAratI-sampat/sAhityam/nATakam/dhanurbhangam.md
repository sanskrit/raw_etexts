+++
TITLE = "धनुर्भङ्गम्"
DOMAIN = "साहित्यम्"
SUB-DOMAIN = "नाटकम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-2818"
url = "https://www.ebharatisampat.in/read_chapter.php?bookid=NjkxNTQxMTE0NzE1MDcy"
title = "धनुर्भङ्गम्"

+++
[[धनुर्भङ्गम्	Source: [EB](https://www.ebharatisampat.in/read_chapter.php?bookid=NjkxNTQxMTE0NzE1MDcy)]]

\[

  ॥ ***धनुर्भङ्गम्*** ॥







 श्रीरामादर्शदाम्पत्यम् । सान्तत्यं भारतावनौ ।  
 धर्मार्थकाममोक्षालिम् । दद्यात्कीर्तिञ्च शाश्वतीम् ॥

  (नान्द्यन्ते)   
   
सूत्रधारः -- अयि कुटुम्बिनि ! हञ्जे कुटुम्बिनि ! किं अवसितमण्डनाऽसि ?

नटी -- (नेपथ्ये) आर्य ! अलङ्करोम्यात्मानम् । भवान् किञ्चित्कालं तिष्ठतु ।

सूत्रधारः -- हञ्जे वेला अतिक्रान्ता क्षिप्रमेहि । स्वात्मनः अलङ्करणं विना नान्यदस्ति नारीणां जगति । एताः अलङ्करणसमये, स्वात्मानं आदर्शे विलोक्य विविध चेष्टादिकं कुर्वन्त्यः मर्कटायन्ते । (उद्वेगेन) हञ्जे ! कुटुम्बिनि !

नटी -- (कर्णाभरणं अलङ्कुर्वन्ती) एषास्मि भोः (इति प्रविशति)

सूत्रधारः -- तरुणि इतः पश्य । अद्य धनुर्भङ्गं नाम नाटकं प्रदर्शयितुं भारतीय परम्परानुयायिभिः आज्ञप्तोऽस्मि । तस्य कृते ते सहायमपेक्ष्यते ।

नटी -- आर्य !नाटक प्रदर्शने सर्वदा मम सहायः भविष्यति ।

सूत्रधारः -- प्रिये भवदीय सहकारेण प्रमुदितोऽस्मि ।

नटी -- किं मया कर्तव्यं आज्ञापयतु भवान् ।

सूत्रधारः -- भवती सङ्गीतराज्ञी । प्रथमतः वसन्तरागे वसन्त ऋतुमुद्दिश्य गायस्व यतः सामाजिकाः रसिकमनस्काः भूत्वा नाटक दर्शनोन्मुखाः भविष्यन्ति-

नटी -- विचित्र पुष्पाभरणा धरित्री । हरीतचीरावसनं दधाना ।  
 पैकस्वरेणामधुरं लपन्ती । चैतन्यवन्तं कुरुते प्रपञ्चम् ॥  
   
सूत्रधारः -- प्रिये सुष्टुगीतं भवत्या । भवदीय वसन्तरागेण न केवलं वसन्तः वसन्तीकृतः किन्तु प्रेक्षकाः अपि वसन्तीकृताः ।

नटी -- अनुग्रहीताऽस्मि । आर्य ! कविपरिचयं श्रोतुमिच्छामि ।

सूत्रधारः -- परीक्षिन्नाटकचक्र कर्ता परीक्षित् शर्मा अयं महाकविः । अयं गीर्वाण प्रपञ्चे प्रथितयशाः । किम्बहुना ।

 संस्कृतिर्जीवनं यस्य । संस्कृतं श्वसनं सदा ।  
 अभूत्तस्य ध्रुवं जन्म । सार्थक्यं मेदिनीतले ॥

नटी -- आर्य अन्येषां आधुनिकानां कवीनां नाटकानि विहाय, अस्यकवेः नाटक प्रदर्शने कोविशेषः ।

सूत्रधारः -- अयं प्रतिभाशाली । अयं जन्मना कविः । पश्य ।

 द्राक्षागुलुच्छ स्वादिष्टम् । हृदयाह्लादकं परम् ।  
 अन्तर्बहिश्च तत्सर्वम् । कवित्वं रसनिर्भरम् ॥

नटी -- अयं आधुनिक कवि मणिमालायां परं नायकायते । (आकर्ण्य) अयि भोः युवतीनां हसित प्रलापाः श्रूयन्ते कास्ताः ?

सूत्रधारः -- (आकर्णनमभिनीय) एताः युक्त्यः सीतया सहिताः कन्दुक क्रीडार्यं इतः एव आगच्छन्ति । एहिगच्छावः । (इति निष्क्रान्तौ)

 (ततः हसन्त्यः सीता मञ्जुला वकुला चम्पाः प्रविशन्ति)

वकुला -- सीते त्वं अत्र आग्नेयमूले तिष्ठ । (इति सीतां निर्दिशति सीता गत्वा तथैव तिष्ठति)

चम्पा -- सखि वकुले ! अहं कुत्र तिष्ठेयम् ?

मञ्जुला -- चम्पे ! त्वं नैरुतिमूले तिष्ठ ।

वकुला -- मञ्जुला कथनानुसारं त्वं नैरुति मूले तिष्ठ ।

 (चम्पा गत्वा तथैव तिष्ठति)

मञ्जुला -- सखि वकुले ! अहं कुत्र तिष्ठेयम् !

वकुला -- त्वं वायव्यामूले तिष्ठ ।  
   
 (मञ्जुला तथाकरोति)

चम्पा -- वकुले ! त्वं ईशान्यामूले तिष्ठ ।

वकुला -- त्वदीरितं सत्यमेव परिशेषन्यायेन अहं तथैवकरिष्यामि ।

 (इति तथाकरोति)

सीता -- सख्यः वयं चतस्रः दिक्पालकानां सहधर्मचारिण्यः इवतिष्ठामः

वकुला -- वयं मर्त्यलोकीयाः तथा न भविष्यामः ।

मञ्जुला -- सखि ! स्थितस्यगतिः चिन्तनीया ।

वकुला -- हां सत्यमेव । श्रुणुत कन्दुकः ममहस्ते विद्यते । महां, या रोचते तस्यै कन्दुकं अस्यामि । सा कन्दुकं गृहीत्वा तस्यै या रोचते तस्याः सकाशं अस्यति । एवं सर्वैरपि तथैव कर्तयं अव्यवधानेन ।

 (इति वकुला कन्दुकं सीतां प्रति अस्यति)

 (कन्दुकं गृहीत्वा मञ्जुलां प्रति अस्यति)

 (तथा सर्वाः खेलनपराः भवन्ति)

 (निमेषद्वयानन्तरं यदा कन्दुकं सीतायाः हस्ते भवति तदा)

सीता -- सख्यः ! वयं एकैकशः हस्तेन भूमिकन्दुक ताडन खेलनं कुर्मः ।

सर्वाः -- (तथैव) सीता हस्तेन भूमिकन्दुकताडनोत्पतन खेलनं कुर्वन्ती आस्ते ।

चम्पा -- हञ्जे ! वकुले ! खेलनपरां सीतां पश्य एषातन्वी, खेलने सुरसुन्दरीव नवीनशोभां तनोति ।

वकुला -- सत्यमेव खेलनसमये अस्याः हावभाव विलास लास्यादिकं पुरुषायित मग्न नाकविलासिनीव दिदृक्षूणां बुद्धिं जनयति ।

मञ्जुला -- अन्यदाश्चर्याम्पश्य ! सीतां परितः पवित्रा काण्यभिरव्या चक्रभमणं करोति ।

वकुला -- एषा अयोनिजाखलु, सर्वत्र चालने हसने, भणने दिव्यत्वमेवाभासते ।

सीता -- सख्यः पश्यन्तु भवत्यः अहं कियत्कालं क्रीडासकताऽभवम् इति ।

चम्पा -- सीते ! वयमपि तदेव भणामः ।

वकुला -- अस्माभिः यद्‌दृश्यते यद् अनुभूयते तदेव वयं भणामः ।

मञ्जुला -- सहजसौन्दर्यम्मुद्दिश्य यत्‌किमपि भाणितुं वयं स्वतन्त्राः ।

सीता -- भवन्त्यः वक्रोक्तिभिः मां तुदन्ति ।

चम्पा -- सीते तुदन्ति इति मावद । स्तुवन्ति इति कथय ।

वकुला -- वयं असत्यं न भणामः । किन्तु सत्यकथने काबाधा ।

मञ्जुला -- सरसगोष्टीं अन्तरेण नान्या सन्तोषदायिनी भवति ।

सीता -- सख्यः इतः पश्यन्तु ।

 एषाच कन्दुकक्रीडा । चित्तवृत्ति निरोधका ।  
 आह्लादं तनुते स्वान्ते । श्रमयोऽध्वस्त्त तन्द्रिता ॥

वकुला -- सखि ! सत्यंश्लोकितं भवत्या ।

मञ्जुला -- वकुले ! सीता मुग्धापि भावगोपने प्रौढा भाति ।

चम्पा -- विलासिनीनां भावगोपनं सहजमण्डनं भवति ।

वकुला -- सख्यः । पश्यन्तु भवत्यः ।

 कन्दुकक्रीडया तन्वीम् । प्रविचालित कुण्डलाम् ।  
 पुरुषायितमग्नाङ्गीम् । रासिक्ये प्लाविनीं प्रियाम् ॥

सीता -- सख्यः ! अहं परिश्रान्ता अनया कन्दुकक्रीडया । अधुनावयं उपविश्य कन्दुकक्रीडां खेलिष्यामः ।

सर्वाः -- (तथैव इति उपविश्य कन्दुकक्रीडां खेलन्ति)

सीता -- (सकोपं) कन्दुकं वकुलाम्प्रति अस्यति ।

वकुला -- सखि ! सीते ! भवती मयि कृथ्यसि । तस्मात् वेगेन कन्दुकं मां ताडयितुमिव अस्यसि ।

सीता -- वकुले ! तथा मया नकृतम् ।

  (इति हसति)

वकुला -- (कन्दुकुं सीतां अस्यति । सः कन्दुकः गच्छति तत्र विद्यमान धनुष्पेटिकामधोऽधः प्रविशति)

सीता -- वकुले कन्दुकः पेटिकायाः निकटङ्गतः । अहं तं कन्दुकमानेतुं गच्छामि ।

  (इति गच्छति)

चम्पा -- सीते धनुष्पेटिकासमीपं त्वं मागच्छ ।

सीता -- त्वं मां किमर्थं निवारयसि ।

चम्पा -- सीते ! इयं धनुष्पेटिका बहुभारवती । तस्याः स्पर्शनमपि ते नयोग्यम् ।

सीता -- सखि ! एतत् शिवधनुः कथं स्पर्शंयोग्यं न भवति ।

वकुला -- सीते ! त्वं शिरीषमृद्वङ्गी इदं ते स्प्रष्टुं न योग्यमिति ।

सीता -- सखि ! अहार्यनिश्चयाहम्, अवश्यं कन्दुकम् आनयेयम् ।

(इति धमुष्पेटिकासमीपं गच्छति शकटं द्वाभ्यां हस्ताभ्यां अपसारयति कन्दुकं आनयति)

सर्वाः -- आहो (इतु साश्चर्यं गण्डस्थले हस्तान्ङ्गुलिं निधाय आश्चर्य मुद्रामभिनयन्ति)

वकुला -- सीते त्वं शक्तिस्वरूपिणी ।

 (इति तस्याः हस्तौ गृहीत्वा)

 गीतम् (काफीरागे)

 सखि सत्यं त्वं भागवती  
 भवति च नूनं वेदवती  
 नूनं सुमति तवभर्ता  
 भविता कोऽयं भणकर्ताम् ॥ सखि

 (इति सीतां विसृजति)

मञ्जुला -- सखि ! सीते (इति तस्याः हस्तौ गृहीत्वा)

 गीतम् (सोहिनी)

 भवसि च रूपे अबला  
 नूनं कर्मणि सबला  
 लोके भवती मातुला  
 सीते भवसि च प्रिय हला ॥ सखि

 (इति सीतां विसृजति) 

चम्पा -- सीते (इति तस्याः हस्तौ गृहीत्वा)

 गीतम् (दुर्गारागे)

 कात्वं भण पिकवाणि  
 श्रावय किञ्चित् गीर्वाणि  
 कदा भविता त्वं कल्याणि  
 माविस्मर किसलय पाणि ॥ सखि

 (इति सीतां विसृजति)

 (सीतां मध्ये संस्थाप्य सर्वाः सख्यः मण्डलाकारं कुर्वन्ति । आनुनासिक्य स्वरैः बम्भरगुञ्जनैः, शब्दोत्पादनं कुर्वन्त्यः सविलासं, चक्रभमणं कुर्वन्त्यः सन्ति ।)

  (यवनिका पतति)






\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

  ***द्वितीयं दृश्यम्***







जनकः, पुरोहितः, शतानन्दः, मन्त्री च स्वीय आसनेषु अलङ्कृताः सन्ति ।

जनकः --मन्त्रिन् एतत् मम महत् आश्चर्यं भवति, यत् मे कन्या सीता अत्यन्तं भारभूतं शिवधनुश्शकटं अचालयत् इति ।

शतानन्दः -- साबाला लौकिका नहि । केवलं दैवांश सम्भूता इति मन्ये ।

जनकः -- सत्यं इयं मे नन्दिनी अयोनिजा । सर्वशक्तिसम्पन्ना । तस्मात् पुरुषश्रेष्ठः वरः द्रष्टव्यः अस्ति ।

मन्त्री -- युक्तमेव राज्ञां गान्धर्वविधिना विवाहः ।

शतानन्दः -- राजन् ! स्वयंवरविवाहः योग्यः ।

जनकः -- वयमपि तमेव भावयामः ।

मन्त्री -- तर्हि स्वयंवरार्थं प्रकटी कुर्वन्तु ।

जनकः -- तमेवकर्तु व्यवसितावयम् ।

मन्त्री -- स्वयंवरे पणनं किं विद्यते ।

जनकः -- पणनं शिवधनुः अस्ति । श्रुण्वन्तु ।

 यःकरोति धनुर्भङ्गम् । अद्यम्यैतन्महाबलः ।  
 तं वृणीते सती सीता । पुरुषं दैवसन्निभम् ॥

मन्त्री -- अस्मिन् कर्मणि निरताः बहवः राजानः सन्ति । ते सर्वेऽपि स्वयंवरार्थं समागमिष्यन्ति ।

जनकः -- शैवं धनुः न सर्वोऽपीभङ्क्ष्यति ।

शतानन्दः -- यः कोपि दैवांश सम्भूतः शक्तः भविष्यति ।

जनकः -- मे जानकी अयोनिजा दैवांशसम्भूता तस्मात् स्वयंवरार्थं पणनरूपेण राजानः समाहूयन्ते ।

मन्त्री -- शुभस्य शीघ्रं अहं श्वः घोषणार्थं घोषकान् प्रेषयिष्य ग्राम ग्रामं नगरं नगरम् ।

शतानन्दः -- आर्य ! आलस्यं अमृतं विषम् । तस्मात् अद्यैव घोषकान् घोषणार्थं प्रेषयतु भवान् ।

मन्त्री -- भवद्भिः यत् निगदितं तत् योग्यम् इति मन्ये । अहं अद्यैव कारयेयम् ।

जनकः -- कः कोऽत्रभोः ।

प्रतीहारी -- (प्रविश्य) अयमस्मिभोः ।

जनकः -- अरे लेखनतज्ञं प्रवेशय ।

प्रतीहारी -- यथाज्ञापयति देवः ।

 (इति नमस्कृत्य गच्छति)

लेखकः -- (प्रविश्य) नमांसि महाराज ।

 (इति नमस्करोति)

जनकः -- अयि लेखक ! सीतास्वयंवरार्थं त्वं घोषणापत्रमेकं संसिद्धङ्कुरु ।

लेखकः -- महाराज ! केकेविषयाः उल्लेखनीयाः सन्ति आज्ञापयन्तु भवन्तः ।

जनकः -- महामात्य ! भवान् सविस्तरं कथयतु ।

मन्त्री -- भोः लेखक ! श्रुणोतु भवान् । यः शिवधनुर्भङ्गम् करिष्यति तस्मै जनकमहाराजस्य दुहिता सीता जीवनसहभागिनी रूपेण प्रदीयते इति घोषणापत्रं विलिख्य तत्‌घोषयितुं नगरं नगरं ग्रामं ग्रामं घोषकान् प्रेषयतु ।

लेखकः -- अवहितोऽस्मि (इति नमस्कृत्य गच्छति)

जनकः -- महामात्य स्वयंवरार्थं सर्वसन्नाहं करोतु भवान् ।

शतानन्दः -- महाराज ! विवाहसमये चतुर्वेद पारगान् ब्राह्मणान् दशग्रन्थि ब्राह्मणान् आशीर्वचनार्थं सम्भावनार्थं निमन्त्रणादिकं प्रेषयेयम् ।

जनकः -- भवद्भिः यत् कर्तव्यं तत् सर्वं कुर्वन्तुभवन्तः ।

 (नेपथ्ये घंटारावः)

मन्त्री -- महाराज ! घण्टारावः श्रूयते ।

जनकः -- कः कोऽत्रभोः ।

प्रतीहारी -- (प्रविश्य) अहमस्मि भोः ।

जनकः -- मार्गदर्शीभव । इति उत्तिष्ठति । (सर्वेऽपि उत्तिष्ठन्ति)

प्रतीहारी -- यथाज्ञापयतिदेवः । इतः इतो देवः ।

  (सर्वे तमनुसरन्ति)

  (यवनिका पतति)







\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

  ***तृतीयं दृश्यम्***







 (कल्याणिरागे शहनाई भवति)

 । मञ्जुला वकुला चम्पाः प्रविशन्ति ।

मञ्जुला -- वकुले सीता स्वयंवरार्थं अस्माभिः स्वयं सर्वसन्नाहाः करणीयाः सन्ति ।

वकुला -- हां जानाम्यहम् । सर्वं सुगन्धिलकुसुमनिचयं विलूय आनीतास्मि ।

मञ्जुला -- चम्पे ! त्वं कर्पूरमिश्रितचन्न्दनं संसिद्धं कुरु । अहं गन्धिलजलं झरीपात्रेषु प्रपूर्य हरिद्राकुङ्कुमचूर्णादिकं, नागवल्लीदलयुक्त मुक्ताचूर्णं क्रमुकादिकं विविधपात्रेषु निक्षिपेयम् । अहं धूपादिकेन सर्वमपि कल्याणमण्डपं गन्धायितङ्कुर्याम् । (इति सर्वसन्नाहं कुर्वन्ती आस्ते ।)

 (ततः प्रविशति सीता)

मञ्जुला -- सीते एहि । त्रिपादिकापीठोऽपरि उपविशतु तत्र भवती ।

सीता -- (लज्जया उपविशति)

मञ्जुला -- सीते वयं त्वां स्वयंवरार्थं अलङ्कर्तुं उद्युक्ताः । तत्र भवती प्रशान्तभावेन अत्र उपविश ।

सीता -- सख्यः ! मम स्वयंवरे तत्र भवत्यः दिवारात्रं कृतश्रमाः भवन्ति ।

चम्पा -- सीते । अस्मद्भ्यः एतत् मण्डनादिकं पुनः भवत्याः कदाभविष्यति ।

सीता -- स्वयंवरानन्तरं अस्माकं मेलनं न भवति किम् ?

मञ्जुला -- कथं भविष्यति । अनुरूपेण वरेण ते मेलनं भवति । तदा वयं काः ?

सीता -- युष्मान् अहं कथं विस्मरिष्यामि ।

चम्पा -- मञ्जुले ! सर्वालङ्करणभूषितां सीतां द्रंष्टुं वः नेत्राणि अपर्याप्तानि भवन्ति ।

वकुला -- एतैः नेत्रैः सीताभिन्नं द्रष्टुं वयमशक्नुमः ।

सीता -- यूयं मामुद्दिश्य अतिशयोक्तिं कुर्वन्ति ।

चम्पा -- स्वीय सौन्दर्यमाधुर्यं स्वयं नकोपि जानाति ।

वकुला -- परे केवलं जानन्ति वस्तुसौन्दर्यं, नकदापि वस्तु ।

मञ्जुला -- (आदर्शमानीय सीतायै ददाति) सीता आदर्शे सौन्दर्यं चित्रीकरोति ।

चम्पा -- मञ्जुले ! सीता आत्मनः बिम्बं आदर्शे कथं पश्यतिवा निरीक्षरस्व ।

मञ्जुला -- एषा स्व प्रतिबिम्बं आदर्शे विलोक्य तन्मयतां प्राप्नोति । सत्यं एषा मूर्तीकृत त्रिलोकसौन्दर्यमिव प्रतिभातिः

 (ततः प्रविशति वेत्रवती)

वेत्रवती -- अयि सख्यः ! यदि सीता अवसितमण्डना भवति तर्हि स्वयंवरमण्डपमानीतव्या इति जनकमहाराजस्यादेशः । (इति नमति)

सीता -- हञ्जे ! सीता अवसितमण्डना अस्ति । अधुनैवागच्छति इति राज्ञे निवेदय ।

वेत्रवती -- यथाज्ञापयति देवी ।

 (इति गच्छति)

मञ्जुला -- सखि सीते !

 श्रुत्वा त्वां भुवि वीरमण्डलमहो

  सौन्दर्यराशिः प्रिया ।

वकुला -- अपिच

 सीता नान्यतुला विभाति धरणीसौन्दर्यमूर्तीकृता ।

चम्पा -- तस्मात् ।

 इत्येवं सुविचार्यं वारणरथाश्वैश्चारुशोभायुतम् ॥

सर्वाः -- प्राप्नोत्येव वरीतुमत्र महिते सीते नुते भुसुते ।

सीता -- (लज्जया हस्ते विद्यमानपुष्पमालया सर्वाः ताडयन्ती विनीर्गता ।)

  (सर्वाः अपि हसन्त्यः सीतामनुसरन्ति)

   (यवनिका पतति)







\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

  ***चतुर्थं दृश्यम्***







 राजा जनकः शतानन्देन सार्थं धनुर्भङ्ग दर्शनाय उपविष्टः अस्ति, तत्रपार्श्वे धनुष्पेटिका वर्तते । अङ्गदेशीयोराजा, वङ्गदेशीयोराजा, काश्मीराधिपतिश्च, उपविष्टाः सन्ति ॥

 (वाचकः क्रमशः एकैकं राजानं नाम्ना आह्वयति ते सर्वे आगत्य धनुर्भङ्गकर्तुं असफलाः भूत्वा निर्गच्छन्ति ।)

वाचकः -- अङ्गदेशीयाः सकलारि सम्मर्दनाः सिंहबलाः अनलोनाम राजानः आगच्छन्ति ।

 (राजा उत्थाय बाहू प्रसार्य भुजास्फालनङ्कृत्वा धनुः उन्नमितुं प्रयतते अन्ततः अधःपतति, लज्जितः निर्गच्छति)

वाचकः -- वङ्गदेशीयाः अष्ठैश्वर्यभूषिताः धनुर्विद्यापारङ्गताः आदित्य महाराजाः ।

 (उत्थाय बाहूप्रसार्य पादौप्रसार्य श्मश्रु सम्मार्ज्यं वामहस्तेन उन्नमितुं प्रयतते, द्वाभ्यां हस्ताभ्यां उद्धर्तृम् असमर्थः भूत्वा निर्गतः)

वाचकः -- गजरथतुरगचमूनाथाः काश्मीराधिपाः समरनाथाः । (सगर्वमागत्य धनुः उद्धरति । धनुर्भारेण कम्पितः धनुस्त्यागङ्कृत्वा निर्गच्छति)

जनकः -- (चिन्ताक्रान्तः) शतानन्द किमिदमाश्चर्य एकोऽपि वीरः धनुरुद्यमितुं समर्थो न जातः ।

शतानन्दः -- तथा माकथयन्तु । वीरमण्डलं एतावत्पर्यन्तं अत्र नागतमिति मे प्रतिभाति ।

जनकः -- तथा यदिस्यात् सीता अविवाहिता भविता किम् ?

शतानन्दः -- तथा नभवति ।

जनकः -- अस्मिन् विषये विचारः कर्तव्यः एव । धनुरिदं अपसारितं सीतया । लोके सीतापेक्ष्या पुरुषेषु अबलाः सन्ति किम् ?

शतानन्दः -- महाराज । सीता अयोनिजा देवांशसम्भूता । अस्मिन् कर्मणि अवश्यं दैवाशसम्भूताः भविष्यन्ति ।

जनकः -- एतावत्पर्यन्तं नकोपि दैवांश सम्भूतो समागतः ।

शतानन्दः -- राजन् !

 सृष्ट्यां सर्वं यथायोग्यम् । सम्बद्धं भाति सर्वदा ।  
 तत्रास्ति योजको देवः । मास्तु चिन्ता कदापि भोः ॥

जनकः -- शतानन्द ! सृष्टिकर्ता देवः । किन्तु योजकः अन्यः भवति येनकेनापि निमित्तेन ।

शतानन्दः -- साधूक्तं भवद्भिः । अवश्यं तत्र भविता संयोजकः ।

जनकः -- लोके सर्वदा योजकः दुर्लभः भवति ।

शतानन्दः -- राजन् न विचारः कर्तव्यः । योजकः भविष्यति सर्वं यथोचितं मङ्गलान्तं भविष्यति ।

जनकः -- अधुना माध्यान्हिका अनुष्ठानं निर्वर्त्य पुनः सायं स्वयंवरार्थं सभां उद्घटयिष्यामः ।

शतानन्दः -- तथैव राजन् ! किन्तु मेमनसि एतादृशी भावना विद्युतायते ।

जनकः -- कीदृशी ते भावना ।

शतानन्दः -- सायंकाले शान्तवातानुकूले । सन्ध्यारागे दिव्यगोधूलिरम्ये ।  
  नूनम्भव्यं तद्धनुर्भङ्गमेतत् । भाव्यं राजन् श्रूयतांवच्मिसत्यम् ।

जनकः -- तत्रभवन्तः शतानन्दाः भवतांवचनं सत्यं भविता नकोण्यत्रसन्देहः ।

शतानन्दः -- राजन् गच्छावः एहि ।

  (इति निष्क्रान्तौ)

  (यवनिका पतति)






\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

  ***पञ्चमं दृश्यम्***







 (ततः प्रविशति जनकः शतानन्देनसमं, जनकः सिंहासने उपविशति शतानन्दः विद्यमानपीठे उपविशति)

जनकः -- शतानन्द ! भवतां ज्योतिष्यानुसारं सन्ध्यासमये सर्वं भविता ।

शतानन्दः -- भविष्यतीति मे भावना । यतः

 भविष्यमाणं जगति प्रजानाम् । छायानुरूपेण सदा चकास्ति ।  
 तपस्विनां तत्र भवत्यजस्रम् । सचित्ररूपं बहुधासमक्षम् ।

 (ततः प्रविशति दौवारिकः)

दौवारिकः -- महाराज कुशिकनन्दनः बालाभ्यां सहितः युष्मात् द्रष्ठुं द्वारि तिष्ठति ।

जनकः -- क्षिप्रं प्रवेशय ।

दौवारिकः -- यथाऽज्ञापयति देवः । (इति गच्छति)

शतानन्दः -- अयं तपोधनः बालाभ्यां समागतः । कौतौ बालौ ?

जनकः -- पश्यामः

 (ततः प्रविशति रामलक्ष्मणाभ्यां कुशिकनन्दनः ।)

कुशिकनन्दनः -- महाराज ! परिपूर्ण मनोरथो भवतु भवान् ।

जनकः -- (उत्थाय) नमांसि भूयांसि कुशिकनन्दनाय । अत्रोऽपविशन्तु भवन्तः सशिष्याः ।

 (इति पार्श्वस्य आसनानि दर्शयति)

कुशिकनन्दनः -- (सशिष्यः तत्र यथानिर्दिष्ठं उपविशति)

जनकः -- कुशिकनन्दन ! कथं भवान् अत्राऽगतोऽस्ति ।

 महान्तः सततं लोके । नैव यान्ति निकेतनम् ।  
 परेषां यदि यास्यन्ति । तत्रस्यात्कारणं ध्रुवम् ।

कुशिकनन्दनः -- (विहस्य) निर्वर्तितसत्रः क्षिप्रं अत्राऽगच्छामि ।

शतानन्दः -- कौतौ तापसकुमारौ ।

कुशिकनन्दनः -- एतौ तापसकुमारौ नहि ।

जनकः -- कावेतौ ।

कुशिकनन्दनः -- इमौ दशरथ तनयौ ।

जनकः -- एतौ राजपुत्रौ ?

 वर्चिष्मन्तौ प्रियावेतौ । काषायाम्बरधारिणौ ।  
 राजपुत्रौ विराजेते । पावकाऽवृत सामिधौ ।

शतानन्दः -- एतौ भवतासार्थं कथम् ?

कुशिकनन्दनः --   
   
  एतौच बालौ बहुवीर्यवन्तौ । सुबाहुमारीच निशाचरादीन् ।  
  निहत्य पूतं मम यज्ञकार्यम् । ररक्षतुर्दानव घोरसङ्कटात् ॥

 अहं अनयोः साहाय्येन अवसित सत्रोऽस्मि ।

जनकः -- किं नाम धारिणौ ?

कुशिकनन्दनः -- अयं नील मेघशामः रामः । अयं लक्ष्मणः (इति द्वावपि पर्शयति)

शतानन्दः -- (विकसितवदनः) साधु महामुने साधु । कुमारयो नामश्रवणानन्तरं तयोः शौर्यंश्रवणानन्तरं जनकमहाराजस्य भावनाः सर्वाः पल्लविताः भवन्ति ।

जनकः -- कथं तत्र भवन्तः अत्राऽगतवन्तः ।

कुशिकनन्दनः -- (विहस्य) अवसित सत्रेमयि कापि घोषणा मे कर्णपथं प्राप्ता । तदर्थं शिष्याभ्यां अत्र समागतोऽस्मि । तां घोषणाम्प्रति सविस्तरं कथयन्तु भवन्तः ।

जनकः -- (सहर्षं) पूज्यातिथयः किञ्चित्कालं विश्रान्तिसुखमनुभवन्तु ।

कुशिकनन्दनः -- तपस्विनां विश्रान्तिः कुतः ।

जनकः -- तथायदि श्रुण्वन्तु घोषणाम् । देवरात इति ख्यातः महीपतिः आसीत् । अयं न्यासः तस्य ।

कौशिकः -- ततस्ततः ।

जनकः -- दक्षयज्ञवधे कृद्धं रुद्रं देवाः प्रसारयन् । रुद्रः प्रीतः अभूत् । तदातस्य धनुःन्यासं आसीत् अस्मदीय पूर्वजानाङ्गृहे ।

कुशिकनन्दनः -- ततस्ततः ।

जनकः -- इयङ्कथा धनुषः ।

कुशिकनन्दनः -- एषाकन्या कदासम्भूता ।

जनकः -- एषाकन्या अयोनिजा ।

कुशिकनन्दनः -- आश्चर्यम् । निवेदयन्तु सविस्तरम् ।

जनकः -- क्षेत्रं कृषतः मे इयं कन्या लब्धा । तस्मात् सीता नाम्न बभूव ।

कुशिकनन्दनः -- ततस्ततः ।

जनकः -- इयं वीर्यपराक्रमशुल्का ।

कुशिकनन्दनः -- ततस्ततः ।

जनकः -- अस्मिन् विषये धनुर्ग्रहणमपि दुष्करं जातं वीर्यवताम् ।

 दर्शयिष्यामि रम्यन्तत् । धनुर्भैमं महामुने ।  
 कुर्याद्यदि धनुर्भङ्गम् । तस्मै सीता प्रदीयते ॥

 (इति उत्थाय धनुःदर्शयति, विश्वामित्ररामलक्ष्मणाः पश्यन्ति)

जनकः -- श्वः धनुर्भङ्गार्थं बहवः राजानः समागमिष्यन्ति । तत्र महासभा भविष्यति । यूयं अतीव श्रान्ताः विश्रान्तिसुखमनुभवत ।

कुशिकनन्दनः -- वयं अतीव प्रहृष्टास्म ।

  (उत्थाय नमस्कुर्वन्ति गच्छन्तिच)

  (जनकशतानन्दौ उत्थायगच्छतः)

  (यवनिका पतति)








\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

  ***षष्ठं दृस्यम्***







 (वेदिकामध्ये जनक शतानन्द पुरोहिताः उपविशन्ति । एकत्र पार्श्वे सीता तस्या सख्यः पुष्पाक्षतसहित पुष्पहारनीराजनापात्रैः उपविष्ठाः सन्ति । अन्यत्र पार्श्वे विश्वामित्ररामलक्ष्मणाः उपविष्ठाः । जनकस्य पुरस्तात् किञ्चित् दूरे धनुष्पेटिका स्थापिता विद्यते । वाचकः रङ्गस्थलस्य एकस्यां दिशायां स्थित्वा नामानिवाचयति)

वाचकः -- आन्ध्रदेशात् चतुरङ्ग बलसम्राट् चन्द्रचूडमहाराजाः ।

 (महाराज शनैः धनुरुन्नमितुं अशक्तः भूमौ पतति, उत्थाय गच्छति)  
महाराष्टदेशीयः दुर्गाधिपः रमाकान्तमहाराजाः । (आगत्य धनुरुद्यम्य अशक्तः भूमौपतति, उत्थाय गच्छति)

राजस्थानीयाः महाराजाः सङ्ग्रामकेसराः । (उत्थाय धनुरुद्यम्य भूमौपतति)

जनकः -- (चिन्ताकुलः) बत नकोऽपिशक्तः धनुरुन्निमितुम् ।

शतानन्दनः -- इदं महदाश्चर्यं विद्यते ।

जनकः -- अबला सीता धनुष्पेटिकां अचालयत् नकेवलं धनुः । सीतापेक्ष्या लोके दुर्बलाः पुरुषेषु विद्यन्ते इति ज्ञातमधुना ।

 मन्ये तस्मात् विरहीनम् । भारतं भाति सर्वथा ।  
 यतोऽत्र वीरपुत्रस्य । नाविर्भावः कृतः प्रियः ॥

कुशिकनन्दनः -- (रामलक्ष्मणौ पश्यति)

लक्ष्मणः -- (उत्थाय) अयि महाराज रघुवंशे जीवति सति तथाकथनं योग्यं न भवति ।

रामः -- (उत्थाय) सोदर लक्ष्मण उपविश शान्तिं भज ।

लक्ष्मणः -- महाराज ।

 विशाले रघुवंशेऽस्मिन् । भ्राजति प्रियभारते ।  
 वीरहीनं कथं भाति । भारतं वद भूपते ॥

कुशिकनन्दनः -- कुमार रामचन्द्र ।

रामः -- (उत्तिष्ठति)

वाचकः -- अयोध्याधिपतेः दशरथस्य पुत्रः श्रीरामचन्द्रः ।

रामः -- (कुशिकनन्दनं नमस्करोति ।)

कुशिकनन्दनः -- कल्याणमस्तु

रामः -- (धनुस्सकाशङ्गत्वा प्रदक्षिणीकृत्य धनुःनमस्करोति)

जनकः -- (शतानन्देन सार्थं) इयं विनयान्वितानां तेजस्विनां परम्परागतप्रवृत्तिः । एतादृशी पद्धतिः नावलोकिता इतः पूर्वमस्माभिः ।

रामः -- (वामहस्तेन धनुरुद्यम्य दक्षिणहस्तेन ज्यावल्लीं आकर्णान्तं आकृत्य धनुर्भङ्गं करोति)

 (सर्वे सहर्षं करतलध्वनिं कुर्वन्ति पुष्पवृष्टिः पतति)

जनकः -- (सहर्षं उत्थाय) अयिभोः विश्वामित्रमहर्षे वयं भवता उपकृतास्मः । मे कन्यायाः अनुरूपोऽयंवरः । साक्षात् अयं विष्णोः अवतारः । इयं लक्ष्मीसमाना श्रीरामचन्द्रस्य सहधर्मचारिणी भविष्यति ।

कुशिकनन्दनः -- जनक महाराज ! अयं दैव निर्णीतः विवाहः । यतः -

 तेजस्येवहि सञ्जातम् । मेलनं तेजसा भुवि ।  
 प्रदानादान कार्येषु । भ्राजते पात्रता भृशम् ।

जनकः -- वयं प्रसन्नात्मानः एवं आशास्महे ।

 दरहसितविलासैर्जानकी क्ष्मातनूजा ।  
 करतलगतरम्यां रागकल्हारमालाम् ।  
 विसृजतु रतिभावा रामभद्रस्यकण्ठे ।  
 विलसतु भुविनित्यं चन्द्रिका चन्द्रसाम्या ॥

सीता -- (त्रपया रामभद्रस्यकण्ठे पुष्पमालां निक्षिपति)

 (सर्वे विविधपुष्पाणि अक्षतान्श्च विकिरन्ति)

 (भैरवीरागे मङ्गलवाद्यानि श्रूयन्ते)

  (यवनिका पतति)







\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*

\]
