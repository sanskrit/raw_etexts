+++
TITLE = "पञ्चतन्त्रम्-काकोलूकीयम्"
AUTHOR = "पिष्णु शर्मा"
DOMAIN = "साहित्यम्"
SUB-DOMAIN = "कथा"
LANGUAGE = "संस्कृतम्"
"SERIAL NO." = "Ebharati-2771"
url = "https://www.ebharatisampat.in/readbook3.php?bookid=MjYzMTU3Nzg1NTAwNjYy&pageno=MjI0MjQyNjk5NTk="
title = "पञ्चतन्त्रम्-काकोलूकीयम्"

+++
[[पञ्चतन्त्रम्-काकोलूकीयम्	Source: [EB](https://www.ebharatisampat.in/readbook3.php?bookid=MjYzMTU3Nzg1NTAwNjYy&pageno=MjI0MjQyNjk5NTk=)]]

\[



**       ॥ श्रीः ॥  
       पञ्चतन्त्रे  
  अथ काकोलूकीयम् :  
    ( तृतीयं तन्त्रम् )**




अथेदमारभ्यते काकोलूकीयं नाम तृतीयं तन्त्रं, यस्यायमाद्यः श्लोकः -  
 न विश्वसेत्पूर्वविरोधितस्य, शत्रोश्च मित्रत्वमुपगतस्य।  
 दग्धां गुहां पश्य उलूकपूर्णां, काकप्रणीतेन हुताशनेन ॥ 1 ॥  
तद्यथाऽनुश्रूयते - अस्ति दाक्षिणात्ये जनपदे महिलारोप्यं नाम नगरम्।  
तस्य समीपस्थोऽनेकशाखासनाथोऽतिघनतरपत्रच्छन्नो न्यग्रोधपादपोऽस्ति।  
तत्र च मेघवर्णो नाम वायसाराजोऽनेककाकपरिवारः प्रतिवसति स्म।  
स तत्र विहितदुर्गरचनः सपरिजनः कालं नयति स्म।  
तथाऽन्योऽरिमर्दनो नामोलूकराजोऽसङ्ख्योलूकपरिवारः गिरिगुहादुर्गाश्रयः प्रतिवसति स्म।  
स च रात्रावभ्येत्य सदैव तस्य न्यग्रोधस्य समन्तात्परिभ्रमति।  
अथोलूकराजः पूर्वविरोधवशाद्यं कञ्चिद्वायसमासादयति, तं व्यापाद्य गच्छति। एवं नित्या भिगमनाच्छन्नैः शनैस्तन्न्यग्रोधपादपदुर्गं तेन समन्तान्निर्वाययस कृतम्।  
अथवा भवत्येवम्। उक्तञ्च -  
 य उपेक्षेत शत्रुं स्वं प्रसरन्तं यदृच्छया।  
 रोगं चाऽलस्यसंयुक्तः स शनैस्तेन हन्यते ॥ 2 ॥  
तथा च -  
 जातमात्रं न यः शत्रुं व्याधिञ्च प्रशमं नयेत्।  
 अतिपुष्टाङ्गयुक्तः अपि स पश्चात्तेन हन्यते ॥ 3 ॥  
अथान्येद्युः स वायसराजः सर्वान्सचिवानाहूय प्रोवाच –  
"भोः ! उत्कटस्तावदस्माकं शत्रुरुद्यमसम्पन्नश्च, कालविच्च।  
नित्यमेव निशागमे समेत्यास्मत्पक्षदनं करोति।  
तत्कथमस्य प्रतिविधातव्यम् ?।  
वयं तावद्रात्रौ न पश्यामः, न च दिवा दुर्गं विजानीमो येन गत्वा प्रहरामः।  
तदत्र किं युज्यते – सन्धिविग्रहयानासनसंश्रयद्वैधीभावानामेकतस्य क्रियमाणस्य ? तद्विचार्य शीघ्रं कथयन्तु भवन्तः।”  
अथ ते प्रोचुः - ”युक्तमभिहितं देवेन, यदेष प्रश्नः कृतः। उक्तञ्च -  
 अपृष्टेनापि वक्तव्यं सचिवेनात्र किञ्चन।  
 पृष्टेन तु विशेषेण वाच्यं पथ्यं महीपतेः ॥ 4 ॥  
 यो न पृष्टो हितं ब्रूते परिणामे सुखावहम्।  
 मन्त्री च प्रियवक्ता च केवलं स रिपुः स्मृतः ॥ 5 ॥  
 तस्मादेकान्तमासाद्य कार्यो मन्त्रो महीपतेः।  
 येन तस्य वयं कुर्मो निर्णयं वारणं तथा ॥ 6 ॥  
अथ स मेघवर्णोऽन्वयागतोज्जीविसञ्जीव्यनुजीविप्रजीविचिरञ्जीविनाम्नः पञ्च सचिवान्प्रत्येकं प्रष्टुमारब्धवान्।  
तत्र तेषामादौ तावदुज्जीविनं पृष्टवान् –  
"भद्र ! एवं स्थिते किं मन्यते भवान् ?” स आह – ”राजन् ! बलवता सह विग्रहो न कार्यः। यथा स बलवान्कालप्रहर्ता च तस्मात्संधानीयः। उक्तञ्च -  
 बलीयसे प्रणमतां काले प्रहरतामपि।  
 सम्पदो नापगच्छन्ति प्रतीपमिव निम्नगाः ॥ 7 ॥  
तथा च –  
 सन्न्यायो धार्मिकश्चाढ्यो भ्रातृसङ्घातवान्वली।  
 अनेकविजयी चैव सन्धेयः स रिपुर्भवेत् ॥ 8 ॥  
 सन्धिः कार्योऽप्यनार्येण विज्ञाय प्राणसंशयम्।  
 प्राणेः सरक्षितैः सर्वं राज्यं भवति रक्षितम् ॥ 9 ॥  
येनानेकयुद्धविजयी स, तेन विशेषात्सन्धेयः। उक्तञ्च -  
 अनेकयुद्धविजयी सन्धानं यस्य गच्छति।  
तत्प्रभावेण तस्याशु वशं गच्छन्त्यरातयः ॥ 10 ॥  
सन्धिमिच्छेत्समेनापि सन्दिग्धो विजयो युधि।  
न हि सांशयिकं कुर्यादित्युवाच बृहस्पतिः ॥ 11 ॥  
सन्दिग्धो विजयो युद्धे समेनापि हि युद्ध्यताम्।  
उपायत्रितयादूर्ध्व तस्माद्युद्धं समाचरेत् ॥ 12 ॥  
 असन्दधानो मानान्धः समेनापि हतो भृशम्।  
आमकुम्भ इवान्येन करोत्युभयसंक्षयम् ॥ 13 ॥  
समं शक्तिमता युद्धमशक्तस्य हि मृत्यवे।  
दृषत्कुम्भमिवाभित्वा तावत्तिष्ठति शक्तिमान् ॥ 14 ॥  
अन्यञ्च -  
 भूमिर्मित्रं हिरण्यं वा विग्रहस्य फलत्रयम्।  
नास्त्येकमपि यद्येषां विग्रहं न समाचरेत् ॥ 15 ॥  
 खनन्नाखुबिलं सिंहः पाषाणशकलाकुलम्।  
प्राप्नोति नखभङ्गं हि फल वा मूषको भवेत् ॥ 16 ॥  
तस्मान्न स्यात्फलं यत्र पुष्टं युद्धं तु केवलम्।  
 तत्र स्वयं तदुत्पाद्य कर्तव्यं न कथञ्चन ॥ 17 ॥  
बलीयसा समाक्रान्तो वैतसीं वृत्तिमाश्रयेत्।  
वाञ्छन्नभ्रशिनीं लक्ष्मीं न भौजङ्गीं कदाचन ॥ 18 ॥  
 कुर्वन् हि वेतसीं वृत्तिं प्राप्नोति महतीं श्रियम्।  
 भुजङ्गवृत्तिमापन्नो वधमर्हति केवलम् ॥ 19 ॥  
कौर्मं सङ्कोचमास्थाय प्रहारानपि मर्षयेत्।  
प्राप्ते काले च मतिमानुत्तिष्ठेत्कृष्णसर्पवत् ॥ 20 ॥  
 आग्रहं विग्रहं मत्वा सुसाम्ना प्रशमं नयेत्।  
विजयस्य ह्यनित्यत्वाद्रभसं न समुत्पतेत् ॥ 21 ॥  
तथा च –  
बलिना सह योद्धव्यमिति नास्ति निदर्शनम्।प्रतिवातं न हि घनः कदाचिदुपसर्पति ॥ 22 ॥  
एवमुज्जीवी सामन्त्रं सन्धिकारकं क्लृप्तवान्।  
अथ तच्छ्रुत्वा सञ्जीविनमाह – भद्र ! तवाभिप्रायमपि श्रोतुमिच्छामि।  
स आह – ”देव ! न ममैतत्प्रतिभाति यच्छत्रुणा सह संधि क्रियते। उक्तञ्च यतः
-  
शत्रुणा न हि सन्दध्यात्सुश्लिष्टेनापि सन्धिना।  
सुतप्तमपि पानीयं शमयत्येव पावकम् ॥ 23 ॥  
अपरञ्च - स क्रूरोऽत्यन्तलुब्धो धर्मरहितः, तत्त्वया विशेषान्न सन्धेयः। उक्तञ्च -  
सत्यधर्मविहीनेन न सन्दध्यात्कथञ्चन।  
सुसन्धितोऽप्यसाधुत्वादचिराद्याति विक्रियाम् ॥ 24 ॥  
तस्मात्तेन योद्धव्यमिति मे मतिः। उक्तञ्च-  
क्रूरो लुब्धोऽलसोऽसत्यः प्रमादी भीरुरस्थिरः।  
मूढो युद्धावमन्ता च सुखोच्छेद्यो भवेद्रिपुः ॥ 25 ॥  
अपरं, तेन पराभूता वयं यदि सन्धानकीर्तनं करिष्यामः, स भूयोऽत्यन्तं कोपं करिष्यति। उक्तञ्च -  
चतुर्थोपायसाध्ये तु रिपौ सान्त्वमपक्रिया।  
स्वेद्यमामज्वरं प्राज्ञः कोऽम्भसा परिषिञ्चति ? ॥ 26 ॥  
सामवादाः सकोपस्य शत्रोः प्रत्युत दीपकाः।  
प्रतप्तस्येव सहसा सर्पिषस्तोयबिन्दवः ॥ 27 ॥  
यच्चैष वदति – रिपुर्बलवान् इति, तदप्यकारणम्। उक्तञ्च -  
सोत्साहशक्तिसम्पन्नो हन्याच्छत्रुं लघुर्गुरुम्।  
 यथा कण्ठीरवो नागे सुसाम्राज्यं प्रपद्यते ॥ 28 ॥  
मायया शत्रवो वध्या अवध्याः स्युर्बलेन ये।  
यथा स्त्रीरूपमास्थाय हतो भीमेन कीचकः ॥ 29 ॥  
तथा च -  
मृत्योरिवोग्रदण्डस्य राज्ञो यान्ति वशं द्विषः।  
शष्ततुल्यं हि मन्यन्ते दयालुं रिपवो नृपम् ॥ 30 ॥  
प्रयात्युपशमं यस्य तेजस्तेजस्वितेजसाम्।  
वृथा जातेन किं तेन मातुर्यौवनहारिणा ? ॥ 31 ॥  
या लक्ष्मीर्नानुलिप्ताङ्गी वैरिशोणितकुङकुमैः।  
कान्तापि मनसः प्रीतिं न सा धत्ते मनस्विनाम् ॥ 32 ॥  
रिपुरक्तेन संसिक्ता वैरिस्त्रीनेत्रवारिणा।  
 न भूमिर्यस्य भूपस्य का श्लाघा तस्य जीवने” ॥ 33 ॥  
एवं सञ्जीवि विग्रहमन्त्रं विज्ञापयामास।  
अथ तच्छ्रुत्वानुजीविनमपृच्छत् – ”भद्र ! त्वमपि स्वाभिप्रायं निवेदय।”  
सोऽब्रवीत् – ”देव ! दुष्ट सः बलाधिको निर्मर्यादश्च, तत्तेन सह सन्धिविग्रहौ न युक्तौ, केवलं यानमर्हं स्यात्। उक्तञ्च -  
बलोत्कटेन दुष्टेन मर्यादारहितेन च।  
न सन्धिविग्रहौ नैव विना यानं प्रशस्यते ॥ 34 ॥  
द्विधाकारं भवेद्यानं भयत्रस्तप्ररक्षणम्।  
एकमन्यज्जिगीषोश्च यात्रालक्षणमुच्यते ॥ 35 ॥  
कार्तिके वाथ चैत्रे वा विजीगीषोः प्रशस्यते।  
यानमुत्कृष्टवीर्यस्य शत्रुदेशे न चान्यदा ॥ 36 ॥  
अवस्कन्दप्रदानस्य सर्वे कालाः प्रकीर्तिताः।  
व्यसने वर्तमानस्य शत्रोश्छिद्रान्वितस्य च ॥ 37 ॥  
स्वस्थानं सुदृढं कृत्वा शूरैश्चाप्तैर्महाबलैः।  
परदेशं ततो गच्छेत्प्रणिधिव्याप्तमग्रतः ॥ 38 ॥  
अज्ञातवीवधासारतोयशस्यो व्रजेत्तु यः ॥  
परराष्ट्रं स नो भूयः स्वराष्ट्रमधिगच्छति ॥ 39 ॥  
ततो युक्तं कर्तुमपरसरणम्। अन्यच्च -  
न विग्रहो न संधानं बलिना तेन पापिना।  
कार्यलाभमपेक्ष्यापसरणं क्रियते बुधैः ॥ 40 ॥  
उक्तञ्च यतः -  
यदपसरति मेषः कारणं तत्प्रहर्त्तु, मृगपतिरपि कोपात्संकुचत्युत्पतिष्णुः।  
हृदयनिहितवैराः गूढमन्त्रोपचाराः, किमपि विगणयन्तो बुद्धिमन्तः सहन्ते ॥ 41 ॥  
अन्यच्च -  
बलवन्तं रिपुं दृष्ट्वा देशत्यागं करोति यः।  
युधिष्ठिर इवाप्नोति पुनर्जीवन्स मेदिनीम् ॥ 42 ॥  
युध्यतेऽहङ्कृतिं कृत्वा दुर्बलो यो बलीयसा।  
स तस्य वाञ्छितं कुर्यादात्मनश्च कुलक्षयम् ॥ 43 ॥  
तद् बलवताभियुक्तस्यापसरणसमयोऽयं न सन्धेर्विग्रहस्य च।“ एवमनुजीविमन्त्रेऽपसरणस्य।  
अथ तस्य वाक्यं समाकर्ण्य प्रजीविनमाह – ”भद्र ! त्वमप्यात्मनोऽभिप्रायं वद।”  
सोऽब्रवीत् – ”देव ! मम सन्धिविग्रहयानानि त्रीण्यपि न प्रतिभान्ति। विशेषतश्चासनं प्रतिभाति। उक्तञ्च -  
नक्रः स्वस्थानमासाद्य गजेन्द्रमपि कर्षति।  
स एव प्रच्युतः स्थानाच्छुनापि परिभूयते ॥ 44 ॥  
अन्यच्च -  
अभियुक्तो बलवता दुर्गे तिष्ठेत्प्रयत्नवान्।  
तत्रस्थः सुहृदाह्वानं प्रकुर्वींतात्ममुक्तये ॥ 45 ॥  
यो रिपोरागमं श्रुत्वा भयसन्त्रस्तमानसः।  
स्वस्थानं हि त्यजेत्तत्र न स भूयो विशेन्नरः ॥ 46 ॥  
दंष्ट्राविरहितः सर्पो मदहीनो यथा गजः।  
स्थानहीनस्तथा राजा गम्यः स्यात्सर्वजन्तुषु ॥ 47 ॥  
निजस्थानस्थितोऽप्येकः शतं योद्धं सहेन्नरः।  
शक्तानामपि शत्रूणां तस्मात्स्थानं न सन्त्यजेत् ॥ 48 ॥  
तस्माद्दुर्गं दृढं कृत्वा वीवधासारसंयुतम्।  
प्राकारपरिखायुक्तं शस्त्रादिभिरलङ्कृतम् ॥ 49 ॥  
तिष्ट मध्यगतो नित्यं युद्धाय कृतनिश्चयः।  
जीवन्सम्प्राप्स्यसि क्ष्मान्तं मृतः वा स्वर्गमवाप्स्यसि ॥ 50 ॥  
अन्यच्च -  
बलिनापि न बध्यन्ते लघवोऽप्येकसंश्रयाः।  
विपक्षेणापि मरुता यथैकस्थानवीरुधः ॥ 51 ॥  
महानप्येकजो वृक्षो बलवान्सुप्रतिष्ठितः।  
प्रसह्य इव वातेन शक्यो धर्षयितुं यतः ॥ 52 ॥  
अथ ये संहता वृक्षाः सर्वतः सुप्रतिष्ठिताः।  
न ते शीघ्रेण वातेन हन्यन्ते ह्येकसंश्रयात् ॥ 53 ॥  
एवं मनुष्यमप्येकं शौर्येणापि समन्वितम्।  
शक्यं द्विषन्तो मन्यन्ते हिंसन्ति च ततः परम् ॥ 54 ॥  
एवं प्रजीविमन्त्रः। इदमासनसंज्ञकम्।  
एतत्समाकर्ण्य चिरञ्जीविनं प्राह – ”भद्र ! त्वमपि स्वाभिप्रायं वद।”  
सोऽब्रवीत् – ”देव ! षाड्गुण्यमध्ये मम संश्रयः सम्यक् प्रतिभाति। तत्तस्यानुष्ठानं कार्यम्। उक्तञ्च -  
असहायः समर्थोऽपि तेजस्वी किं करिष्यति।  
निर्वाते ज्वलिते वह्निः स्वयमेव प्रशाम्यति ॥ 55 ॥  
सङ्गतिः श्रेयसी पुंसां स्वपक्षे च विशेषतः।  
तुषैरपि परिभ्रष्टा न प्ररोहन्ति तण्डुलाः ॥ 56 ॥  
तदत्रैव स्थितेन त्वया कश्चित्समर्थः समाश्रयणीयः, यो विपत्प्रतीकारं करोति। यदि पुनस्त्वं स्वस्थानं त्यक्त्वाऽन्यत्र यास्यसि, तत्कोऽपि ते वाङ्मात्रेणापि सहायत्वं न करिष्यति। उक्तञ्च -  
वनानि दहतो वह्नेः सखा भवति मारुतः।  
स एव दीपनाशाय, कृशे कस्यास्ति सौहृदम् ॥ 57 ॥  
अथवा नैतदेकान्तं, यद्बलिनमेकं समाश्रयेत्। लघूनामपि संश्रयो रक्षायै एव भवति। उक्तञ्च यतः -  
सङ्घातवान्यथा वेणुर्निबिडो वेणुभिर्वृतः।  
न शक्यः स समुच्छेत्तुं दुर्बलोऽपि तथा नृपः ॥ 58 ॥  
यदि पुनरुत्तमसंश्रयो भवति तत्किमुच्यते ? उक्तञ्च -  
महाजनस्य सम्पर्कः कस्य नोन्नतिकारकः।  
पद्मपत्रस्थितं तोयं धत्ते मुक्ताफलश्रियम् ॥ 59 ॥  
तदेवं संश्रयं विना न कश्चित्प्रतीकारो भवति। तस्मात्संश्रयः कार्यः इति मेऽभिप्रायः”। एवं चिरञ्जीविमन्त्रः।  
अथैवमभिहिते स मेघवर्णो राजा चिरन्तनं पितृसचिवं दीर्घदर्शिनं सकलनीतिशास्त्रपारङ्गतं स्थिरजीविनामानं प्रणम्य प्रोवाच – ”तात ! यदेते मया पृष्टाः सचिवास्तावदत्र स्थितस्यापि तव तत्परीक्षार्थं येन त्वं सकलं श्रुत्वा यदुचितं तन्मे समादिशसि। तद्यद्युक्तं भवति, तत्समादिश्यताम्।”  
स आह – ”वत्स ! सर्वैरप्येतैर्नीतिशास्त्राश्रयमुक्तं सचिवैः, तदुपयुज्यते स्वकालोचितं सर्वमेव। परमेष द्वैधीभावस्य कालः। उक्तञ्च -  
अविश्वासं सदा तिष्ठेत्सन्धिना विग्रहेण च।  
द्वैधीभावं समाश्रित्य पापे शत्रौ बलीयसि ॥ 60 ॥  
ततः स्वयमविश्वस्तैर्लोभं दर्शयद्भिः शत्रुर्विश्वास्य सुखेनोच्छिद्यते। उक्तञ्च -  
 उच्छेद्यमपि विद्वांसो वर्धयन्त्यरिमेकदा।  
 गुडेन वर्धितः श्लेष्मा सुखं वृद्ध्या निपात्यते ॥ 61 ॥  
 स्त्रीणां शत्रोः कुमित्रस्य पण्यस्त्रीणां विशेषतः।  
 यो भवेदेकभावेन न स जीवति मानवः ॥ 62 ॥  
 कृत्यं देवद्विजातीनामात्मनश्च गुरोस्तथा।  
 एकभावेन कर्तव्यं शेषं भावद्वयाश्रितैः ॥ 63 ॥  
 एको भावः सदा शस्तो यतीनां भावितात्मनाम्।  
 श्रीलुब्धानां न लोकानां विशेषेण महीभृताम् ॥ 64 ॥  
तद्द्वैधीभावसंश्रितस्य तव स्वस्थाने वासो भविष्यति, लोभाश्रयाच्च शत्रमुच्चाटयिष्यसि। अपरं यदि किञ्चिच्छिद्रं तस्य पश्यसि तद्गत्वा व्यापादयिष्यसि।“  
मेघवर्ण आह - “तात !अहमविदितसंश्रयस्तस्य। तत्कथं तस्य छिद्रं ज्ञास्यामि ?”  
स्थिरजीव्याह — “वत्स ! न केवलं स्थानं, छिद्राण्यपि तस्य प्रकटीकरिष्यामि प्रणिधिभिः।  
उक्तञ्च -  
गावो गन्धेन पश्यन्ति, वेदैः पश्यन्ति वै द्विजाः।  
चारैः पश्यन्ति राजानश्चक्षुर्भ्यामितरे जनाः ॥ 65 ॥  
तथा चोक्तमत्र विषये -  
यस्तीर्थानि निजे पक्षे परपक्षे विशेषतः।  
आप्तैश्चारैर्नृपो वेत्ति न स दुर्गतिमाप्नुयात् ॥ 66 ॥  
मेघवर्ण आह - “तात ! कानि तीर्थान्युच्यन्ते, कतिसङ्ख्यानि च ? कीदृशा गुप्तचराः ? तत्सर्वं निवेद्यताम्” इति।  
स आह—“अत्र विषये भगवता नारदेव युधिष्ठरः प्रोक्तः,  
यच्छत्रुपक्षेऽष्टादशतीर्थानि, स्वपक्षे पञ्चदश, त्रिभिस्त्रिभिर्गुप्तचरैस्तानि ज्ञेयानि,  
तैर्ज्ञातैः स्वपक्षः परपक्षश्च वश्यो भवति। नारदेन युधिष्ठिरं प्रति उक्तञ्च -  
रिपोरष्टादशैतानि स्वपक्षे दश पञ्च च।  
त्रिभिस्त्रिभिरविज्ञातैर्वेत्सि तीर्थानि चारकैः ॥ 67 ॥  
तीर्थशब्देनात्र आयुक्तकर्माभिधीयते। तद्यपि तेषां कुत्सितं भवति, तत्स्वामिनोऽभिघाताय भवति। प्रधानं भवति, तद्वृद्धये स्यादिति।  
तद्यथा - मन्त्री, पुरोहितः, सेनापतिः, युवराजः, दौवारिकः, अन्तर्वशिकः, प्रशासकः समाहर्तृ-सन्निधातृ-प्रदेष्टारः,अश्वसाधनाध्यक्षः, गजाध्यक्षः,पर्षदध्यक्षः, बलाध्यक्षः,कोषाध्यक्षः, दुर्गपाल-सीमापाल-प्रोत्कटभृत्याः, एषां भेदेन द्राग्रिपुः साध्यते।  
स्वपक्षे च - देवी, जननी, कच्चुकी, मालिकः, शय्यापालकः, स्पर्शाध्यक्षः, सांवत्सरिकः, भिषक्, जलवाहकः, ताम्बूलवाहकः, आचार्यः, अङ्गरक्षकः, स्थानचिन्तकः, छत्रधारः, विलासिनी। एतेषां द्वारेण स्वपक्षे विघातः।  
उक्तञ्च -  
वैद्यसांवात्सराचार्याः स्वपक्षेऽधिकृताश्चराः।  
तथाहितुण्डिकोन्मत्ताः सर्वं जानन्ति शत्रुषु ॥ 68 ॥  
तथा च -  
कृत्वा कृत्यविदस्तीर्थेष्वन्तः प्रणिधयः पदम्।  
विदाङ्कुर्वन्तु महतस्तलं विद्विषदम्भसः ॥ 69 ॥  
एवं मन्त्रिवाक्यमाकर्ण्य मेघवर्ण आह - “तात ! अथ किं निमित्तमेवं विधं प्राणान्तिकं सदैव वायसोलूकानां वैरम् ?”  
स आह - “वत्स ! -

\[ १ \]  
( काकोलूकवैरकथा )  
कदाचिद्धंसशुकबककोकिलकचातकोलूककपोतपारावतविष्किरप्रभृतयः सर्वेऽपि पक्षिणः समेत्य सोद्वेगं मन्त्रयितुमारब्धाः - “अहो ! अस्माकं तावद्वैनतेयो राजा, स च वासुदेवभक्तः, न कामपि चिन्तामास्माकं करोति, तत्किं तेन वृथा स्वामिना ? यो लुब्धकपाशैर्नित्यं निबध्यमानानां न रक्षां विधत्ते।  
उक्तञ्च -  
यो न रक्षति वित्रस्तान् पीड्यमानान्परैः सदा।  
जन्तून् पार्थिवरूपेण स कृतान्तो न संशयः ॥ 70 ॥  
यदि न स्यान्नरपतिः सम्यङ् नेता ततः प्रजा।  
अकर्णधारा जलधौ विप्लवेतेह नौरिव ॥ 71 ॥  
षडिमान् पुरुषो जह्याद्भिन्नां नावमिवार्णवे।  
अप्रवक्तारमाचार्यमनधीयानमृत्विजम् ॥ 72 ॥  
अरक्षितारं राजानं भार्यां चाप्रियवादिनीम्।  
ग्रामकामञ्च गोपालं वनकामं च नापितम् ॥ 73 ॥  
तत्सञ्चिन्त्यान्यः कश्चिद्राजा विहङ्गमानां क्रियताम्” इति।  
अथ तैर्भद्राकारमुलूकमवलोक्य सर्वैरभिहितं यत् एष उलूको राजास्माकं भविष्यति। तदानीयतां नृपाभिषेकसम्बन्धिनः सम्भाराः” इति।  
अथ साधिते विविधतीर्थोदके, प्रगुणीकृतेऽष्टोत्तरशतमूलिकासङ्घाते, प्रदत्ते सिंहासने, वर्त्तिते सप्तद्वीपसमुद्रभूधरविचित्रे धरत्रीमण्डले, प्रसारिते व्याघ्रचर्माणि, आपूरितेषु हेमकुम्भेषु, दीपेषु वाद्येषु च सज्जीकृतेषु माङ्गल्यवलस्तुषु, गीतपरे युवतीजने, आनीतायामग्रमहिष्यां कृकालिकायाम् उलूकोऽभिषेकार्थं, यावत्सिंहासने उपविशति तावत्कुतोऽपि वायसः समायातः।  
सोऽचिन्तयत् - “अहो, किमेष सकलपक्षिसमागमो महोत्सवश्च ?”  
अथ ते पक्षिणस्तं दृष्टवा मिथः प्रोचुः - “पक्षिणां मध्ये वायसश्चतुरः श्रूयते  
उक्तञ्च -  
नराणां नापितो धूर्त्तः पक्षिणाञ्चैव वायसः।  
दंष्ट्रिणाञ्च श्रृगालस्तु श्वेतभिक्षुस्तपस्विनाम् ॥ 74 ॥  
तदस्यापि वचनं ग्राह्यम्। उक्तञ्च -  
बहुधा बहुभिः सार्धं चिन्तिताः सुनिरूपिताः।  
कथञ्चिन्न विलीयन्ते विद्वद्भिश्चिन्तिता नयाः ॥ 75 ॥  
अथ वायसः समेत्य तानाह - “अहो किं महाजनसमागमोऽयं, परममहोत्सवश्च।“  
ते प्रोचुः—“भोः ! नास्ति कश्चिद् विहङ्गमानां राजा, तदस्योलूकस्य विहङ्गमराज्याभिषेको निरूपितस्तिष्ठति समस्तपक्षिभिः। तत्त्वमपि स्वमतं देहि, प्रस्तावे समागतोऽसि।  
अथासौ काको विहस्याऽऽह - “अहो ! न युक्तमेतत्, यन्मयूरहंसकोकिलचक्रवाकशुककारण्डवहारीतसारसादिषु पक्षिप्रधानेषु विद्यमानेषु दिवान्धस्यास्य करालवक्त्रस्याभिषेकः क्रियते। तन्नैतन्मम मतम्।  
यतः -  
वक्रनासं सुजिह्माक्षं क्रूरमप्रियदर्शनम्।  
अक्रुद्धस्येदृग्वक्त्रं भवेत्क्रुद्धस्य कीदृशम् ? ॥76 ॥  
तथा च -  
स्वभावरौद्रमत्युग्रं क्रूरमप्रियवादिनम्।  
उलूकं नृपतिं कृत्वा का नः सिद्धिर्भविष्यति ? ॥ 77 ॥  
अपरं वैनतेये स्वामिनि स्थिते किमेष दिवान्धः क्रियते राजा ? तद् यद्यपि गुणवान् भवति तथाप्येकस्मिन् स्वामिनि स्थिते, नान्यो भूपः प्रशस्यते।  
एक एव हितार्थाय तेजस्वी पार्थिवो भुवः।  
युगान्त इव भास्वन्तो बहवोऽत्र विपत्तये ॥ 78 ॥  
तत्तस्य नाम्नापि यूयं परेषामगम्या भविष्यथ। उक्तञ्च -  
गुरूणां नाममात्रेऽपि गृहीते स्वामिसम्भवे।  
दुष्टानां पुरतः क्षेमं तत्क्षणादेव जायते ॥ 79 ॥  
तथा च -  
व्यपदेशेन महतां सिद्धिः सञ्जायते परा।  
शशिनो व्यपदेशेन वसन्ति शशकाः सुखम्” ॥ 80 ॥  
पक्षिणः ऊचुः - “कथमेतत् ?” स आह -

\[ २ \]  
( शशक-गजयूथप-कथा )  
कस्मिंश्चिद्वने चतुर्दन्तो नाम महागजो यूथाधिपः प्रतिवसति स्म। तत्र कदाचिन्महत्यनावृष्टिः सञ्जाता, प्रभूतवर्षाणि यावत्। तया तडागह्रदपल्वलसरांसि शोषमुपगतानि।  
अथ तैः समस्तगजैः स गजराजः प्रोक्तः — “देव ! पिपासाकुला गजकलभा मृतप्रायाः अपरे मृताश्च। तदन्वितांकश्चिज्जलाशयो यत्र जलपानेन स्वस्थतां व्रजन्ति।“  
ततश्चिरं ध्यात्वा तेनाभिहितम् — “अस्ति महाह्रदो विविक्ते प्रदेशे स्थलमध्यगतः पातालगङ्गाजलेन सदैव पूर्णः, तत्तत्र गम्यताम्” इति।  
तथानुष्ठिते पञ्चरात्रमुपसर्पद्भिः समासादितस्तैः स ह्नदः। तत्र स्वेच्छया जलमवगाह्यास्तमनवेलायां निष्क्रान्ताः। तस्य ह्रदस्य समन्ताच्छशकबिलान्यसङ्खयानि सुकोमलभूमौ तिष्ठन्ति। तान्यपि समस्तैरपि तैर्गजैरितस्ततो भ्रमद्भिः परिभग्नानि। बहवः शशका भग्नपादशिरोग्रीवा विहिताः, केचिन्मृताः, केचिज्जीवशेषा जाताः।  
अथ गते तस्मिन् गजयूथे शशकाः सोद्वेगा गजपादक्षुण्णसमावासाः केचिद्भग्नपादाः, अन्ये जर्जरितकलेवरा रुधिरप्लुताः, अन्ये हतशिशवो बाष्पपिहितलोचनाः समेत्य मन्त्रं चक्रुः - “अहो ! विनष्टा वयम्, नित्यमेवैतद् गजयूथमागमिष्यति, यतो नान्यत्र जलमस्ति। तत्सर्वेषां नाशो भविष्यति। उक्तञ्च -  
स्पृशन्नपि गजो हन्ति जिघ्रन्नपि भुजङ्गमः।  
हसन्नपि नृपो हन्ति मानयन्नपि दुर्जनः ॥ 81 ॥  
तच्चिन्त्यतां कश्चिदुपायः”। तत्रैकः प्रोवाच – ”गम्यतां देशत्यागेन। किमन्यत्। उक्तञ्च मनुना व्यासेन च -  
त्यजेदेकं कुलस्यार्थे ग्रामस्यार्थे कुलं त्यजेत्।  
ग्रामं जनपदस्यार्थे आत्मार्थे पृथिवीं त्यजेत् ॥ 82 ॥  
क्षेम्यां शस्यप्रदां नित्यं पशुवृद्धिकरीमपि।  
परित्यजेन्नृपो भूमिमात्मार्थमविचारयन् ॥ 83 ॥  
आपदर्थे धनं रक्षेद्, दारान् रक्षेद्धनैरपि।  
आत्मानं सततं रक्षेद्दारैरपि धनैरपि” ॥ 84 ॥  
ततश्चान्ये प्रोचुः – ”भोः, पितृपैतामहं स्थानं न शक्यते सहसा त्यक्तुम्। तत्क्रियतां तेषां कृते काचिद् विभीषिका यत्कथमपि दैवान्न समायान्ति।  
उक्तञ्च -  
निर्विषेणापि सर्पेण कर्त्तव्या महती फटा।  
विषं भवतु मा वास्तु फटाटोपो भयङ्करः” ॥ 85 ॥  
अथान्ये प्रोचुः — “यद्येवं ततस्तेषां महद्विभीषिकास्थानमस्ति, येन नागमिष्यन्ति। सा च चतुरदूतायत्ता विभीषिका। यतो विजयदत्तो नाम राजाऽस्मत्स्वामी शशकश्चन्द्रमण्डले निवसति। तत्प्रेष्यतां कश्चिन्मिथ्यादूतो यूथाधिपकाशं यत् चन्द्रस्त्वामत्र ह्रदे आगच्छन्तं निषेधयति। यतोऽस्मत्परिग्रहोऽस्य समन्ताद् वसति। एवमभिहिते श्रद्धेयवचनात् कदाचिन्निवर्तते।“  
अथान्ये प्रोचुः – ”यद्येवं तदस्ति लम्बकर्णो नाम शशकः। स च वचनरचनाचतुरो दूतकर्मज्ञः। स तत्र प्रेष्यताम्, इति। उक्तञ्च -  
साकारो निस्पृहो वाग्ग्मी नानाशास्त्रविचक्षणः।  
परचित्तावगन्ता च राज्ञो दूतः स इष्यते ॥ 86 ॥  
अन्यच्च -  
यो मूर्खं लौल्यसम्पन्नं राजा दूतं समाचरेत्।  
मिथ्यावादं विशेषेण तस्या कार्यं न सिध्यति ॥ 87 ॥  
तदन्विष्यतां, यथास्माद् व्यसनादात्मनां सुनिर्मुक्तिः”।  
अथान्ये प्रोचुः — “अहो, युक्तमेतत्। नान्यः कश्चिदुपायोऽस्माकं जीवितस्य। तत्तथैव क्रियताम्।“  
अथ लम्बकर्णो गजयूथाधिपसमीपे निरूपितो गतश्च। तथानुष्ठिते लम्बकर्णोऽपि गजमार्गमासाद्यागम्यस्थलामारुह्य तं गजमुवाच -  
“भो, भो दुष्टगज ! किमेवं लीलया निःशङ्कतयात्र चन्द्रह्रदे आगच्छसि। तन्नागन्तव्यं, निवर्त्त्यताम्” इति।  
तदाकर्ण्य विस्मितमना गज आह - “भोः, कस्त्वम् ?”।  
स आह — “अहं लम्बकर्णो नाम शशकश्चन्द्रमण्डले वसामि। साम्प्रतं भगवता चद्रमसा तव पार्श्वे प्रहितो दूतः। जानात्येव भवान् यथार्थवादिनो दूतस्य न दोषः करणीयः। दूतमुखा हि राजानः सर्व एव।  
उक्तञ्च -  
उद्यतेष्वपि शस्त्रेषु बन्धुवर्गबधेष्वपि।  
परुषाण्यपि जल्पन्तो बध्या दूता न भूभुजा ॥ 88 ॥  
तच्छ्रुत्वा स आह - “भोः शशक ! तत्कथय भगवतश्चन्द्रमसः सन्देशं, येन सत्वरं क्रियते।“  
स आह - “भवतातीतदिवसे यूथेन सहागच्छता प्रभूताः शशका निपातिताः। तत्किं न वेत्ति भवान् यन्मम परिग्रहोऽयम्। तद्यदि जीवितेन ते प्रयोजनं, तदा केनापि प्रयोजनेनात्र ह्रदे नागन्तव्यम्” इति सन्देशः।  
गज आह - “अथ क्व वर्तते भगवान् स्वामी चन्द्रः ?”।  
स आह - “अत्र ह्रदे साम्प्रतं शशकानांभव द्यूथमथितानां हतशेषाणां समाश्वासनाय समायातिष्ठति। अहं पुनस्तवान्तिकं प्रेषितः।“  
गज आह - “यद्येवं, तद्दर्शय मे तं स्वामिनं, येन प्रणम्यान्यत्र गच्छामि।“  
शशक आह - “भोः ! आगच्छ मया सहैकाकी, येन दर्शयामि।“  
तथानुष्ठिते शशको निशासमये तं गजं ह्रदतीरे नीत्वा जलमध्ये स्थितं चन्द्रबिम्बमदर्शयत्। आह च — “भो ! एष नः स्वामी जलमध्ये समाधिस्थस्तिष्ठति प्रणम्य सत्वरं व्रज, इति। नो चेत्समाधिभङ्गाद् भूयोऽपि प्रभूतं कोपं करिष्यति।“  
अथ गजोऽपि त्रस्तमना तं प्रणम्य पुनरागमनाय प्रस्थितः। शशकाश्च तद्दिनादारभ्य सपरिवाराः सुखेन स्वेषु स्थानेषु तिष्ठन्ति स्म। अतोऽहं ब्रवीमि - “व्यपदेशेन महताम्” इति। अपि च क्षुद्रमलस कापुरषं व्यसनिनमकृतज्ञं पृष्ठप्रलपनशीलं स्वामित्वेन नाभियोजयेज्जीवितकामः। उक्तञ्च -  
क्षुद्रमर्थपतिं प्राप्य न्यायान्वेषणतत्परौ।  
उभावपि क्षयं प्राप्तौ पुरा शशकपिञ्जलौ” ॥ 89 ॥  
ते प्रोचुः – “कथमेतत् ?” स आह –  
  
\[ ३ \]  
( शशकपिञ्जल-कथा )  
कस्मिंश्चिद् वृक्षे पुराहमवसम्। तत्राधस्तात्कोटरे कपिञ्जलो नाम चटकः प्रतिवसति स्म। अथ सदैवास्तमनवेलायामागतयोर्द्वयोरनेकसुभाषितगोष्ठया देवर्षिब्रह्मर्षिपुराणचरितकीर्त्तनेन च पर्यटनदृष्टानेककौतूहलप्रकथनेन च परमसुखमनुभवतोः कालो व्रजति। अथ कदाचित्कपिञ्जलः प्राणयात्रार्थमन्यैश्चटकैः सहान्यं पक्वशालिप्रायं देशं गतः।  
ततो यावन्निशासमयेऽपि नायातस्तावदहं सोद्वेगमनास्तद्वियोगदुःखितश्चिन्तितवान् - “अहो, किमद्य कपिञ्जलो नायातः ? किं केनापि पाशेन बद्धः, आहास्वित्केनापि व्यापादितः ? सर्वथा यदि कुशला भवति, तन्मां विना न तिष्ठति।” एवं चिन्तयतो वहून्यहानि व्यतिक्रान्तानि। ततश्च तत्र कोटरे कदाचिच्छीघ्रगो नाम शशकोऽस्तमनवेलायामागत्य प्रविष्टः। मया अपि कपिञ्जलनिराशत्वेन न निवारितः।  
अथान्यस्मिनहनि कपिञ्जलः शालिभक्षणादतीव पीवरतनुः स्वमाश्रयं स्मृत्वा भूयोऽपि तत्रैव समायातः। अथवा साध्विदमुच्यते -  
न तादृग्जायते सौख्यमपि स्वर्गे शरीरिणाम्।  
दारिद्र्येऽपि हि यादृक् स्यात् स्वदेशे स्वपुरे गृहे ॥ 90 ॥  
अथ असौ कोटरान्तर्गतं शशकं दृष्टवा साक्षेपमाह – ”भोः शशक ! न त्वया सुन्दरं कृतं यन्ममावसथस्थाने प्रविष्टोऽसि। तच्छीघ्रं निष्क्रम्यताम्।  
शशक आह - “न तवेदं गृहं, किन्तु ममैव। तत्किं मिथ्या परुषाणि जल्पसि ?  
उक्तञ्च -  
वापीकूपतडागानां देवालयकुजन्मनाम्।  
उत्सर्गात्परतः स्वाम्यमपि कर्तुं न शक्यते ॥ 91 ॥  
तथा च -  
प्रत्यक्षं यस्य यद्भुक्तं क्षेत्राद्यं दश वत्सरान्।  
तत्र भुक्तिः प्रमाणं स्यान्न साक्षी नाक्षराणि वा ॥ 92 ॥  
मानुषाणामयं न्यायो मुनिभिः परिकीर्त्तितः।  
तिरश्चां विहङ्गानां यावदेव समाश्रयः ॥ 93 ॥  
तन्ममैतद् गृहं, न तव” इति।  
कपिञ्जल आह - “भोः ! यदि स्मृतिं प्रमाणीकरोषि, तदागच्छ मया सह, येन स्मृतिपाठकं पृच्छावः। स यस्य ददाति स गृह्णातु।”  
तथानुष्ठिते मयापि चिन्तितं - किमत्र भविष्यति ? मया द्रष्टव्योऽयं न्यायः”। ततः कौतुकादहमपि तावनुप्रस्थितः। अत्रान्तरे तीक्ष्णदंष्ट्रो नामारण्यमार्जारस्तयोर्विवादं श्रुत्वा मार्गासन्न नदीतटमासाद्य कृतकुशोपग्रहो निमीलितनयन ऊर्ध्वबाहुरर्धपादस्पृष्टभूमिः श्रीसूर्याभिमुख इमां धर्मोपदेशनामकरोत् — “अहो, असारोऽयं संसारः। क्षणभङ्गुराः प्राणाः। स्वप्नसदृशः प्रियसमागमः। इन्द्रजालवत्कुटुम्बपरिग्रहोऽयम्। तद्धर्मं मुक्त्वा नान्या गतिरस्ति।  
उक्तञ्च -  
अनित्यानि शरीराणि विभवो नैव शाश्वतः।  
नित्यं संनिहितो मृत्युः कर्त्तव्यो धर्मसङ्ग्रहः ॥ 94 ॥  
यस्य धर्मविहीनानि दिनान्यायान्ति यान्ति च।  
स लोहकारभस्त्रेव श्वसन्नपि न जीवति ॥ 95 ॥  
नाच्छादयति कौपीनं न दंशमशकापहम्।  
शुनः पुच्छमिव व्यर्थं पाण्डित्यं धर्मवर्जितम् ॥ 96 ॥  
अन्यच्च -  
पुलाका इव धान्येषु पुत्तिका इव पक्षिषु।  
मशका इव मर्त्त्येषु येषां धर्मो न कारणम् ॥ 97 ॥  
श्रेयः पुष्पफलं वृक्षाद्धनः श्रेयो घृतं स्मृतम्।  
श्रेयस्तैलञ्च पिण्याकाच्छ्रेयान् धर्मस्तु मानुषात् ॥ 98 ॥  
सृष्टा मूत्रपुरीषार्थमाहाराय च केवलम्।  
धर्महीनाः परार्थाय पुरुषाः पशवो यथा ॥ 99 ॥  
स्थैर्यं सर्वेषु कृत्येषु शंसन्ति नयपण्डिताः।  
बह्वन्तराययुक्तस्य धर्मस्य त्वरिता गतिः ॥ 100 ॥  
संक्षेपात् कथ्यते धर्मो जनाः किं विस्तरेण वः।  
परोपकारः पुण्याय पापाय परपीडनम् ॥ 101 ॥  
श्रूयतां धर्मसर्वस्वं श्रुत्वा चैवावधार्यताम्।  
आत्मनः प्रतिकूलानि परेषां न समाचरेत्” ॥ 102 ॥  
अथ तस्य तां धर्मोपदेशनां श्रुत्वा शशक आह - “भो भोः कपिञ्जल ! एष नदीतीरे तपस्वी धर्मवादी तिष्ठति, तदेनं पृच्छावः”।  
कपिञ्जल आह — “ननु स्वभावतोऽस्माकं शत्रुभूतोऽयमस्ति, तद्दूरे स्थितौ पृच्छावः।  
कदाचिदस्य व्रतवैकल्यं सम्पद्यते”।  
ततो दूरस्थितावूचतुः - “भोस्तपस्विन् ! धर्मोपदेशक ! आवयोर्विवादो वर्त्तते।  
तद्धर्मशास्त्रद्वारेनास्माकं निर्णयं कुरु। यो हीनवादी स ते भक्ष्यः” इति।  
स आह - “भद्रौ ! मा मैवं वदतम्। निवृत्तोऽहं नरकपातकमार्गात्। अहिंसैव धर्ममार्गः।  
उक्तञ्च -  
अहिंसापूर्वको धर्मो यस्मात् सद्भिरुदाहृतः।  
यूकामत्कुणदंशादींस्तस्मात्तानपि रक्षयेत् ॥ 103 ॥  
हिंसकान्यपि भूतानि यो हिनस्ति स निर्घृणः।  
स याति नरक घोरं किं पुनर्यः शुभानि च ॥ 104 ॥  
एतेऽपि ये याज्ञिका यज्ञकर्मणि पशून् व्यापादयन्ति, ते मूर्खाः परमार्थं श्रुतेः न जानन्ति। तत्र किलैतदुक्तम् - “अजैर्यष्टव्यम्”इति। अजा व्रीहयस्तावत्सप्तवर्षिकाः कथ्यन्ते, न पुनः पशुविशेषाः। उक्तञ्च -  
वृक्षांश्छित्वा पशून् हत्वा कृत्वा रुधिरकर्दमम्।  
यद्येवं गम्यते स्वर्गे नरके केन गम्यते ॥ 105 ॥  
तन्नाहं भक्षयिष्यामि, परं जयपराजयनिर्णयं करिष्यामि। किन्त्वहं वृद्धो दूराद्युवयोर्भाषान्तरं सम्यङ्क न श्रृणोमि। एवं ज्ञात्वा मम समीपवर्तिनौ भूत्वा ममाग्रे न्यायं वदतं, येन विज्ञाय विवादपरमार्थं वचो वदतो मे परलोकबाधो न भवति।  
उक्तञ्च यतः -  
मानाद्वा यदि वा लोभात्क्रोधाद्वा यदि वा भयात्।  
यो न्यायमन्यथा ब्रूते स याति नरकं नरः ॥ 106 ॥  
पञ्च पश्वनृते हन्ति दश हन्ति गवानृते।  
शतं कन्यानृते हन्ति सहस्रं पुरुषानृते ॥ 107 ॥  
उपविष्टः सभामध्ये यो न वक्ति स्फुटं वचः।  
तस्माद् दूरेण स त्याज्या न्यायं वा कीर्त्तयेदृतम् ॥ 108 ॥  
तस्माद्विश्रब्धौ मम कर्णोपान्तिके स्फुटं निवेदयतम्।“  
किं बहुना, तेन क्षुद्रेण तथा तौ पूर्णं विश्वासितौ यथा तस्योत्सङ्गवर्त्तिनौ सञ्जातौ।  
ततश्च तेनापि समकालमेवैकः पदान्तेनाक्रान्तः, अन्यो दंष्ट्राक्रकचेन च। एवं द्वावपि गतप्राणौ भक्षिताविति। अतोऽहं ब्रवीमि - “क्षुद्रमर्थपतिं प्राप्य” इति।  
भवन्तोऽप्येनं दिवान्धं क्षुद्रमर्थपतिमासाद्य रात्र्यन्धाः सन्तः शशकपिञ्जलमार्गेण यास्यन्ति। एवं ज्ञात्वा यदुचितं तद्विधेयमतः परम्”।  
अथ तस्य तद्वचनमाकर्ण्य “साध्वनेनाभिहितम्” इत्युक्त्वा “भूयोऽपि पार्थिवार्थं समेत्य मन्त्रयिष्यामहे,” इति ब्रुवाणाः सर्वे पक्षिणो यथाभिमतं जग्मुः। केवलमवशिष्टो भद्रासनोपविष्टऽभिषेकाभिमुखो दिवान्धः कृकालिकया सहास्ते। आह च — “कः कोऽत्र भोः ! किमद्यापि न क्रियते ममाभिषेकः ? इति।  
तच्छ्रुत्वा कृकालिकयाभिहितं - “भद्र ! तवाभिषेके कृतोऽयं विघ्नो वायसेन। गताश्च सर्वे विहगा यथेप्सितासु दिक्षु। केवलमेकोऽयं वायसोऽवशिष्टः केनापि हेतुना तिष्ठति। तत्त्वरितमुत्तिष्ठ, येन त्वां स्वाश्रयं प्रापयामि।” तच्छ्रुत्वा सविषादमुलूको वायसमाह - “भो भो दुष्टात्मन् ! किं मया तेऽपकृतं यद्राज्याभिषेको मे विघ्नितः ? तदद्य प्रभृति सान्वयमावयोर्वैरं सञ्जातम्। उक्तञ्च -  
रोहति सायकैर्विद्धं छिन्नं रोहति चासिना।  
वाचा दुरुक्तं वीभत्सं न प्ररोहति वाक्क्षतम्” ॥ 109 ॥  
इत्येवमभिधाय कृकालिकया सह स्वाश्रयं गतः। अथ भयव्याकुलो वायसो व्यचिन्तयत् - “अहो, अकारणं वैरमासादितं मया। किमिदं व्याहृतम्।  
उक्तञ्च -  
अदेशकालज्ञमनायतिक्षमं, यदप्रियं लाघवकारि चात्मनः।  
यच्चाब्रवीत् कारणवर्जितं वचो, न तद्वचः स्याद्विषमेव तद्वचः ॥ 110 ॥  
बलोपपन्नोऽपि हि बुद्धिमान्नरः, परं नयेन्न स्वयमेव वैरिताम्।  
भिषङ्ममास्तीति विचिन्त्य भक्षयेदकारणात्को हि विचक्षणो विषम् ॥ 111 ॥  
परपरिवादः परिषदि न कथञ्चित्पण्डितेन वक्तव्यः।  
सत्यमपि तन्न वाच्यं यदुक्तमसुखावहं भवति ॥ 112 ॥  
सुहृद्भिराप्तैरसकृद्विचारितं, स्वयं च बुद्धया प्रविचारिताश्रयम्।  
करोति कार्यं खलु यः स बुद्धिमान्, स एव लक्ष्म्या यशसां च भाजनम् ॥ 113 ॥  
एवं विचिन्त्य काकोऽपि प्रयातः। तदा प्रभृति अस्माभिः सह कौशिकानामन्वयगतं वैरमस्ति।  
मेघवर्ण आह - “तात एवं गतेऽस्माभिः किं कृतमस्ति ?”  
स आह - “वत्स ! एवं गतेऽपि षाङ्गुण्यादपरश्छलोऽप्युपायोऽस्ति। तमङ्गीकृत्य स्वयमेवाहं तद्विजयाय यास्यामि। रिपून् वञ्चयित्वा बधिष्यामि। उक्तञ्च यतः
-  
बहुबुद्धिसमायुक्ताः सुविज्ञानाश्छलोत्कटाः।  
शक्ता वञ्चयितुं धूर्त्ता ब्राह्मणं छगलादिव” ॥ 114 ॥  
मेघवर्ण आह - “कथमेतत् ?” सोऽब्रवीत् -

\[ ४ \]  
( धूर्तब्राह्मणछाग-कथा )  
कस्मिंश्चिदधिष्ठाने मित्रशर्मा नाम ब्राह्मणः कृताग्निहोत्रपरिग्रहः प्रतिवसति स्म। तेन कदाचिन्माघमासे सौम्यानिले प्रवाति मेघाच्छादिते गगने मन्दं मन्दं प्रवर्षति पर्जन्ये पशुप्रार्थनाय कञ्चिद् ग्रामान्तरङ्गत्वा कश्चिद्यजमानो याचितः - “भो यजमान् ! आगामिन्याममावस्यायामहं यक्ष्यामि यज्ञं, तद्देहि मे पशुमेकम्।  
अथ तेन तस्य शास्त्रोक्तः पीवरतनुः पशुः प्रदत्तः। सोऽपि तमसमर्थमितश्चेतश्च गच्छन्तं विज्ञाय स्कन्धे कृत्वा सत्वरं स्वपुराभिमुखः प्रतस्थे।

अथ तस्य गच्छतो मार्गे त्रयो धूर्ताः क्षुत्क्षामकण्ठाः संमुखा बभूवुः। तैश्च तादृशं पीवरं पशुं स्कन्धे आरूढमवलोक्य मिथोऽभिहितम् - “अहो, अस्य पशोर्भक्षणादद्यतनीयो हिमपातो व्यर्थतां नीयते। तदेनं वञ्चयित्वा पशुमादाय शीतत्राणं कुर्मः।  
अथ तेषामेकतमो वेशपरिवर्तनं विधाय संमुखो भूत्वापरमार्गेण तमाहिताग्निमूचे — “भो भो बालाग्निहोत्रिन् ! किमैवं जनविरुद्धं हास्यकार्यमनुष्ठीयते, यदेष सारमेयोऽपवित्रः स्कन्धाधिरूढो नीयते। उक्तञ्च यतः -  
श्वानकुक्कुटचाण्डालाः समस्पर्शाः प्रकीर्त्तिताः।  
रासभोष्ट्रौ विशेषेण तस्मात्तान्नैव संस्पृशेत्” ॥ 115 ॥  
ततश्च तेन कोपाभिभूतेनाभिहितम् — “अहो, किमन्धो भवान् ? यत्पशुं सारमेयं प्रतिपादयसि।“  
सोऽब्रवीत् – ”ब्रह्मन् ! कोपस्त्वया न कार्यः। यथेच्छं गम्यताम्” इति।  
अथ यावत्किञ्चिदध्वनोऽन्तरं गच्छति, तावद्द्वितीयो धूर्त्तः सम्मुखे समुपेत्य तमुवाच - “भो ब्रह्मन् ! कष्टं कष्टम् ! यद्यपि वल्लभोऽयं ते मृतवत्सस्तथापि स्कन्धमारोपयितुमयुक्तम्। उक्तञ्च यतः -  
तिर्यचं मानुषं वापि यो मृतं संस्पृशेत् कुधीः।  
पंचगव्येन शुद्धिः स्यात्तस्य चान्द्रायणेन च ॥ 116 ॥  
अथासौ सकोपमिदमाह - “भोः किमन्धो भवान् ? यत्पशुं मृतवत्सं वदसि।“  
सोऽब्रवीत् - “भगवन् ! मा कोपं कुरु। अज्ञानान्मयाभिहितं, तत्त्वमात्मरुचिं समाचर” इति।  
अथ यावत्स्तोकं वनान्तरं गच्छति तावत्तृतीयोऽन्यवेशधारी धूर्त्तः सम्मुखः समुपेत्य तमुवाच — “भो ! अयुक्तमेतत्, यत्त्वं रासभं स्कन्धाधिरूढं नयसि। तत्त्यज्यतामेषः।  
उक्तञ्च -  
यः स्पृशेद्रासभं मर्त्यो ज्ञानादज्ञानतोऽपि वा।  
सचैलं स्नानमुद्दिष्टं तस्य पापप्रशान्तये ॥ 117 ॥  
तत्त्यजैनं यावदन्यः कश्चिन्न पश्यति”। अथासौ तं पशुं रासभं मन्यमानो भयाद् भूमौ प्रक्षिप्य स्वगृहमुद्दिश्य प्रपलायितः।  
ततस्ते त्रयो मिलित्वा तं पशुमादाय यथेच्छया भक्षितुमारब्धाः। अतोऽहं ब्रवीमि - “बहुबुद्धिसमायुक्ता इति। अथवा साध्विदमुच्यते -  
अभिनवसेवकविनयैः प्राघुणिकोक्तैर्विलासिनीरुदितैः।  
धूर्त्तजनवचननिकरैरिह कश्चिदवञ्चितो नास्ति ॥ 118 ॥  
किञ्च, दुर्बलैरपि बहुभिः सह विरोधो न युक्तः। उक्तञ्च -  
बहवो न विरोद्धव्या दुर्जयो हि महाजनः।  
स्फुरन्तमपि नागेन्द्रं भक्षयन्ति पिपीलिकाः” ॥ 119 ॥  
मेघवर्ण आह - “कथमेतत्” ? स्थिरजीवी कथयति -

\[ ५ \]  
( पिपीलिकाभुजङ्गमकथा )  
अस्ति कस्मिंश्चिद्वल्मीके महाकायः कृष्णसर्पोऽतिदर्पो नाम। स कदाचिद् विलानुसारिमार्गमुत्सृज्यान्येन लघुद्वारेण निष्क्रमितुमारब्धः। निष्क्रामतश्च तस्य महाकायत्वात्दैववशतया लघुविवरत्वाच्च शरीरे व्रणः समुत्पन्नः। अथ ब्रणशोणितगन्धानुसारिणीभिः पिपीलिकाभिः सर्वतो व्याप्तो व्याकुलीकृतश्च। कति व्यापादयति, कति वा ताडयति। अतिप्रभूतत्वाद्विस्तारितबहुव्रणाभिः क्षतसर्वाङ्गोऽतिदर्पः पञ्चत्वमुपगतः। अतोऽहं ब्रवीमि — “बहवो न विरोद्धव्याः” इति।  
तदत्रास्ति किञ्चिन्मे वक्तव्यम्। देव ! तदवधार्य यथोक्तमनुष्ठीयताम्।“  
मेघवर्ण आह - “तात! समादेशय। तवादेशो नान्यथा कर्त्तव्यः।“  
स्थिरजीवी प्राह - “वत्स ! समाकर्णय तर्हि सामादीनतिक्रम्य यो मया पञ्चम उपायो निरूपितः। तन्मां विपक्षभूतं कृत्वातिनिष्ठुरवचनैनिर्भर्त्स्य यथा विपक्षप्रणिधीनां प्रत्ययो भवति तथा समाहृतरुधिरैरालिप्यस्यैव न्यग्रोधस्याधस्तात्प्रक्षिप्य, गम्यतां पर्वतमृष्यमूकं प्रति।  
तत्र सपरिवारस्तिष्ठ। यावदहं समस्तान् सपत्नान् सुप्रणीतेन विधिना विश्वास्याभिमुखान् कृत्वा कृतार्थो ज्ञातदुर्गमध्यः दिवसे तानन्धतां प्राप्तान् ज्ञात्वा व्यापादयामि। ज्ञातं मया सम्यक्, नान्यथा अस्माकं सिद्धिरिति। यतो दुर्गमेतदपसाररहितं केवलं बधाय भविष्यति। उक्तञ्च यतः -  
अपसारसमायुक्तं नयज्ञैर्दुर्गमुच्यते।  
अपसारपरित्यक्तं दुर्गव्याजेन बन्धनम् ॥ 120 ॥  
न च त्वया मदर्थं कृपा कार्या। उक्तञ्च -  
अपि प्राणसमानिष्टान् पालिताँल्लालितानपि।  
भृत्यान् युद्धे समुत्पन्ने पश्येच्छुष्कमिवेन्धनम् ॥ 121 ॥  
तथा च -  
प्राणवद्रक्षयेद् भृत्यान् स्वकायमिव पोषयेत्।  
सदैकदिवसस्यार्थे यत्र स्याद्रिपुसङ्गमः ॥ 122 ॥  
तत्त्वयाहं नात्र विषये प्रतिषेधनीयः।“ इत्युक्त्वा तेन सह शुष्ककलहं कर्त्तुमारब्धः।  
अथान्ये तस्य भृत्याः स्थिरजीविनमुच्छृङ्खलवचनैर्जल्पन्तमवलोक्य तस्य बधायोद्यता मेघवर्णेनाभिहिताः -“अहो, निवर्त्तध्वं यूयम्। अहमेवास्य शत्रुपक्षपातिनो दुरात्मनः स्वयं निग्रहं करिष्यामि।“ इत्यभिधाय तस्योपरि समारुह्य लघुभिश्चञ्चुप्रहारैस्तं प्रहृत्य आहृतरुधिरेण प्लावयित्वा तदुपदिष्टमृष्यमूलपर्वतं सपरिवारो गतः।  
एतस्मिन्नन्तरे कृकालिकया द्विषत्प्रणिधीभूतया तत्सर्वं मेघवर्णस्यामात्यव्यसनमुलूकराजस्य निवेदितं यत् – ”तवारिः सम्प्रति भीतः क्वचित्प्रचलितः सपरिवारः” इति।  
अथोलूकाधिपस्तदाकर्ण्यास्तमनवेलायां सामात्यः सपरिजनो वायसवधार्थं प्रचलितः, प्राह च — “त्वर्यतां त्वर्यतां, भीतः शत्रुः पलायनपरः पुण्यैर्लभ्यते। उक्तञ्च -  
शत्रोः प्रचलने छिद्रमेकमन्यच्च संश्रयम्।  
कुर्वाणो जायते वश्यो व्यग्रत्वे राजसेविनाम्” ॥ 123 ॥  
एवं ब्रुबाणः समन्तान्न्यग्रोधपादपमधः परिवेष्ट्य व्यवस्थितः। यावन्न कश्चिद्वायसो दृश्यते, तावच्छाखाग्रमधिरूढो हृष्टमनाः वन्दिभिरभिष्टूयमानोऽरिमर्दनः तान् प्रोवाच - “अहो, ज्ञायतां तेषां मार्गः। कतमेन मार्गेण प्रनष्टाः काकाः ?। तद्यावन्न दुर्गं समाश्रयन्ति तावदेव पृष्ठतो गत्वा व्यापादयामि।  
उक्तञ्च -  
वृतिमप्याश्रितः शत्रुरबध्यः स्याज्जिगीषुणा।  
किं पुनः संश्रितो दुर्गं सामग्रया परया युतम्” ॥ 124 ॥  
अथैतस्मिन् प्रस्तावे स्थिरजीवी चिन्तयामास – यदेतेऽस्मच्छत्रवोऽनुपलब्धास्मद्वृत्तान्ता यथागतमेव यान्ति, तता मया न किञ्चित्कृतं भवति। उक्तञ्च -  
अनारम्भो हि कार्याणां प्रथमं बुद्धिलक्षणम्।  
आरब्धस्यान्तगमनं द्वितीयं बुद्धिलक्षणम् ॥ 125 ॥  
तद्वरमानारम्भो, न चारम्भविघातः। तदहेमताञ्छब्दं संश्राव्यात्मानं दर्शयामि।“ इति विचार्य मन्दं मन्दं शब्दमकरोत्। तच्छ्रुत्वा ते सकला अप्युलूकास्तद्बधाय प्रजग्मुः। अथ तेनोक्तम् — “अहो ! अहं स्थिरजीवी नाम मेघवर्णस्य मन्त्री। मेघवर्णेनैवैदृशमवस्थां नीतः। तन्निवेदयतात्मस्वाम्यग्रे। तेन सह बहुवक्तव्यमस्ति !  
अथ तैर्निवेदितः स उलूकराजो विस्मयाविष्टस्तत्क्षणात्तस्य सकाशं गत्वा प्रोवाच - “भो भोः ! किमेतां दशां गतस्त्वं, तत्कथ्यताम्।“  
स्थिरजीवी प्राह — “देव ! श्रूयतां मे एतदवस्थाकारणम्। अतीतदिने स दुरात्मा मेघवर्णो युष्मद्व्यापादितान् प्रभूतवायसान् दृष्टवा युष्माकमुपरि कोपशोकग्रस्तो युद्धार्थं प्रचलित आसीत्। ततो मयाभिहितं — “स्वामिन् ! न युक्तं भवतस्तदुपरि गन्तुं; बलवन्त एते, बलहीनाश्च वयम्।  
उक्तञ्च -  
बलीयसा हीनबलो विरोधं न भूतिकामो मनसापि वाञ्छेत्।  
न बध्यतेऽत्यन्तबलो हि यस्माद्व्यक्तं प्रणाशोऽस्ति पतङ्गवृत्तेः ॥ 126 ॥  
तत्तस्योपायनप्रदानेन सन्धिरेव युक्तः।  
उक्तञ्च -  
बलवन्तं रिपुं दृष्टवा सर्वस्वमपि बुद्धिमान्।  
दत्त्वा हि रक्षयेत्प्राणान् रक्षितैस्तैर्धनं पुनः” ॥ 127 ॥  
तच्छ्रुत्वा तेन दुर्जनप्रकोपितेन त्वत्पक्षपातिनं मामाशङ्कमानेनेमां दशां नीतः। तत्तव पादौ साम्प्रतं मे शरणम्। किं बहुना विज्ञप्तेन - यावदहं प्रचलितुं शक्नोमि तावत्त्वां तस्यावासे नीत्वा सर्ववायसक्षयं विधास्यामि” इति।  
अथारिमर्दनस्तदाकर्ण्य पितृपितामहक्रमागतमन्त्रिभिः सार्द्धं मन्त्रयाञ्चक्रे। तस्य च पञ्च मन्त्रिणः। तद्यथा रक्ताक्षः, क्रूराक्षः, दीप्ताक्षः, वक्रनासः, प्राकारकर्णश्चेति। तत्रादौ रक्ताक्षमपृच्छत् - “भद्र ! एष तावत्तस्य रिपोः मन्त्री मम हस्तगतः। तत्किं क्रियताम् ?” इति।  
रक्ताक्ष आह - “देव ! किमत्र चिन्त्यते। अविचारमयं हन्तव्यः। यतः -  
हीनः शत्रुर्निहन्तव्यो यावन्न बलवान् भवेत्।  
प्राप्तस्वपौरुषबलः पश्चाद्भवति दुर्जयः ॥ 128 ॥  
किञ्च - स्वयमुपागता श्रीस्त्यज्यमाना शपतीति लोके प्रवादः। उक्तञ्च -  
कालो हि सकृदभ्येति यन्नरं कालकाङिक्षणम्।  
दुर्लभः स पुनस्तेन कालः कर्माचिकीर्षता ॥ 129 ॥  
श्रूयते च यथा -  
चितिकां दीपितां पश्य फटां भग्नां ममैव च।  
भिन्नश्लिष्टा तु या प्रीतिर्न सा स्नेहेन वर्धते” ॥ 130 ॥


अरिमर्दनः प्राह - “कथमेतत्” ?। रक्ताक्षः कथयति -

\[ ६ \]  
( ब्राह्मणसर्प-कथा )  
अस्ति कस्मिंश्चिदधिष्ठाने हरिदत्तो नाम ब्राह्मणः। तस्य च कृषिं कुर्वतः सदैव निष्फलः कालोऽतिवर्तते। अथैकस्मिन् दिवसे स ब्राह्मण उष्णकालावसाने घर्मार्तः स्वक्षेत्रमध्ये वृक्षच्छायायां प्रसुप्तोऽनतिदूरे वल्मीकोपरि प्रसारितबृहत्फटाटोपभीषणं भुजङ्गमं दृष्टवा चिन्तयामास — “नूनमेषा क्षेत्रदेवता मया कदाचिदपि न पूजिता। तेनेदं मे कृषिकर्म विफलीभवति तदस्या अहं पूजामद्य करिष्यामि। इत्यवधार्य, कुतोऽपि क्षीरं याचित्वा शरावे निक्षिप्य वल्मीकान्तिकमुपगत्योवाच -  
“भोः क्षेत्रपाल ! मयैतावन्तं कालं न ज्ञातं यतत्वमत्र वससि, तेन पूजा न कृता। तत्साम्प्रतं क्षमस्व” इति। एवमुक्त्वा दुग्धञ्च निवेद्य गृहाभिमुखं प्रायात। अथ प्रातर्यावदागत्य पश्यति तावद्दीनारकमेकं शरावे दृष्टवान्। एवञ्च प्रतिदिनमेकाकी समागत्य तस्मै क्षीरं ददाति, एकैकञ्च दीनारं गृह्णाति।  
अथैकस्मिन् दिवसे वल्मीके क्षीरनयनाय पुत्रं निरूप्य ब्राह्मणो ग्रामान्तरं जगाम। पुत्रोऽपि क्षीरं तत्र नीत्वा संस्थाप्य च पुनर्गृहं समायातः। दिनान्तरे तत्र गत्वा दीनारमेकं च दृष्टवा गृहीत्वा च चिन्तितवान् – ”नूनं सौवर्णदीनारपूर्णो वल्मीकः। तदेनं हत्वा सर्वमेकवारं ग्रहीष्यामि।“ इत्येवं सम्प्रधार्यान्येद्यः क्षीरं ददता ब्राह्मणपुत्रेण सर्पो लगुडेन शिरसि ताडितः। ततः कथमपि दैववशादमुक्तजीवित एव रोषात्तमेव तीव्रविषदशनैस्तथादशत् यथा स सद्यः पञ्चत्वमुपागतः। स्वजनैश्च नातिदूरे क्षेत्रस्य काष्ठसञ्चयैः संस्कृतः।  
अथ द्वितीयदिने तस्य पिता समायातः। स्वजनेभ्यः सुतविनाशकारणं श्रुत्वा तथैव समर्थितवान्। अब्रवीच्च -  
“भूतान् यो नानुगृह्णाति ह्यात्मनः शरणागतान्।  
भूतार्थास्तस्य नश्यन्ति हंसाः पद्मवने यथा” ॥ 131 ॥  
पुरुषैरुक्तं — “कथमेतत् ?” ब्राह्मणः कथयति -

\[ ७ \]  
( हैमहंस-कथा )  
“अस्ति कस्मिंश्चिदधिष्ठाने चित्ररथो नाम राजा। तस्य योधैः सुरक्ष्यमाणं पद्मसरो नाम सरस्तिष्ठति। तत्र च प्रभूता जाम्बूनदमया हंसास्तिष्ठन्ति। षण्मासे-षण्मासे पिच्छमेकैकं परित्यजन्ति।  
अथ तत्र सरसि सौवर्णो बृहत्पक्षी समायातः। तैश्चोक्तः — “अस्माकं मध्ये त्वया न वस्तव्यम्। येन कारणेन अस्माभिः षण्मासान्ते पिच्छैकैकदानं कृत्वा गृहीतमेतत्सरः। एवञ्च, किं बहुना, परस्परं द्वैधमुत्पन्नम्।  
स च राज्ञः शरणं गतोऽब्रवीत् — “देव ! एते पक्षिण एवं वदन्ति यत् — अस्माकं राजा किं करिष्यति ! न कस्याप्यावासं दद्मः।“  
मया चोक्तं - “न शोभनं युष्माभिरभिहितम्। अहं गत्वा राज्ञे निवेदयिष्यामि। एवं स्थिते, देवः प्रमाणम्।“  
ततो राजा भृत्यानब्रवीत् — “भो भो ! गच्छत सर्वान् पक्षिणो गतासून् कृत्वा शीघ्रमानयत”।  
राजादेशान्तरमेव प्रचेलुस्ते। अथ लगुडहस्तान् राजपुरुषान् दृष्टवा तत्रैकेन पक्षिणा वृद्धेनोक्तं - “भोः स्वजनाः ! न शोभनमापतितम्। सर्वैरेकमतीभूय शीघ्रमुत्पतितव्यम्।“  
तैश्च तथानुष्ठितम्। अतोऽहं ब्रवीमि - “भूतान् यो नानुगृह्णाति” इति।  
इत्युक्त्वा पुनरपि ब्राह्मणः प्रत्यूषे क्षीरं गृहीत्वा तत्र गत्वा तारस्वरेण सर्पमस्तौत्। तदा सर्पश्चिरं वल्मीकद्वारान्तर्लींन एव ब्राह्मणं प्रत्युवाच - “त्वं लोभादत्रागतः पुत्रशोकमपि विहाय। अतः परं तव मम च प्रीतिर्नोचिता। तव पुत्रेन यौवनोन्मदेनाहं ताडितः, मया स दृष्टः। कथं मया लुगडप्रहारो विस्मर्तव्यः, त्व्या च पुत्रशोकदुःखं विस्मर्तव्यम् ? इत्युक्त्वा बहुमूल्यं हरिकमणिं तस्मै दत्त्वा - “अतः परं पुनस्त्वया नागन्त्वयम्” इति पुनरुक्त्वा विवरान्तर्गतः।  
ब्राह्मणञ्च मणिं गृहीत्वा पुत्रबुद्धिं निन्दयन् स्वगृहमागतः। अतोऽहं ब्रवीमि — “चितिकां दीपितां पश्य” इति।  
तदस्मिन् हतेऽयत्नादेव राज्यमकण्टकं भवतो भवति“।  
तस्यैतद्वचनं श्रुत्वा क्रूराक्षं पप्रच्छ - “भद्र ! त्वं किं मन्यसे ?”।  
सोऽब्रवीत् - “देव ! निर्दयमेतद्यदनेनाभिहितम्। यत्कारणं “शरणागतो न बध्यते। सुष्ठु खल्विदमाख्यानम् -  
श्रूयते हि कपोतेन शत्रुः शरणमागतः।  
पूजितश्च यथान्यायं स्वैश्च मांसैर्निमन्त्रितः ॥ 132 ॥  
अरिमर्दनोऽब्रवीत् - “कथमेतत्” ? क्रूराक्षः कथयति -


\[ ८ \]  
( कपोतलुब्धक-कथा )  
कश्चित्क्षुद्रसमाचरः प्राणिनां कालसन्निभः।  
विचचार महारण्ये घोरः शकुनिलुब्धकः ॥ 133 ॥  
नैव कश्चित्सुवृत्तस्य न सम्बन्धी न बान्धवः।  
स तैः सर्वैः परित्यक्तस्तेन रौद्रेण कर्मणा ॥ 134 ॥  
अथवा -  
ये नृशंसा दुरात्मानः प्राणिनां प्राणनाशकः।  
उद्वेजनीया भूतानां व्याला इव भवन्ति ते ॥ 135 ॥  
स पञ्जरकमादाय पाशञ्च लगुडं तथा।  
नित्यमेव वनं याति सर्वप्राणिविहिंसकः ॥ 136 ॥  
अन्येद्युर्भ्रमतस्तस्य वने कापि कपोतिका।  
जाता हस्तगता तां स प्राक्षिपत्पञ्जरान्तरे ॥ 137 ॥  
अथ कृष्णा दिशः सर्वा वनस्थस्याभवन् घनैः।  
वातवृष्टिश्च महती क्षयकाल इवाभवत् ॥ 138 ॥  
ततः स त्रस्तहृदयः कम्पमानो मुहुर्मुहुः।  
अन्वेषयन्परित्राणमाससाद वनस्पतिम् ॥ 139 ॥  
मुहूर्त्तं पश्यते यावद्वियत्विमलतारकम्।  
प्राप्य वृक्षं वदत्येवं—“योऽत्र तिष्ठति कश्चन ॥ 140 ॥  
तस्याहं शरणं प्राप्तः स परित्रातु मामिति।  
शीतेन भिद्यमानं च क्षुधया गतचेतसम्” ॥ 141 ॥  
अथ तस्य तरोः स्कन्धे कपोतः सुचिरोषितः।  
भार्याविरहितस्तिष्ठन् विललाप सुदुःखितः ॥ 142 ॥  
“वातवर्षो महानासीन्न चागच्छति मे प्रिया।  
तया विरहितं ह्येतच्छून्यमद्य गृहं मम ॥ 143 ॥  
पतिव्रता पतिप्राणा पत्युः प्रियहिते रता।  
यस्य स्यादीदृशी भार्या धन्यः स पुरुषो भुवि ॥ 144 ॥  
न गृहं गृहमित्याहुर्गृहिणी गृहमुच्यते।  
गृहं हि गृहिणीहीनमरण्यसदृशं मतम् ॥ 145 ॥  
पञ्जरस्था ततः श्रुत्वा भर्तुर्दुःखान्वितं वचः।  
कपोतिका सुसन्तुष्टा वाक्यञ्चेदमथाह सा ॥ 146 ॥  
“न सा स्त्रीत्यभिमन्तव्या यस्या भर्ता न तुष्यति।  
तुष्टे भर्त्तरि नारीणां तुष्टाः स्युः सर्वदेवताः ॥ 147 ॥  
दावाग्निना विदग्धेव सपुष्पस्तबका लता।  
भस्मीभवतु सा नारी यस्या भर्ता न तुष्यति ॥ 148 ॥  
मितं ददाति हि पिता मितं भ्राता मितं सुतः।  
अमितस्य हि दातारं भर्त्तारं का न पूजयेत्” ॥ 149 ॥  
पुनश्चाब्रवीत् -  
“श्रृणुष्वावहितः कान्त ! यत्ते वक्ष्याम्यहं हितम्।  
प्राणैरपि त्वया नित्यं संरक्ष्यः शरणागतः ॥ 150 ॥  
एष शाकुनिकः शेते तवावासं समाश्रितः।  
शीतार्त्तश्च क्षुधार्त्तश्च पूजामस्मै समाचर ॥ 151 ॥  
यः सायमतिथिं प्राप्तं यथाशक्ति न पूजयेत्।  
तस्यासौ दुष्कृतं दत्त्वा सुकृतं चापकर्षति ॥ 152 ॥  
मा चास्मै त्वं कृथा द्वेषं बद्धानेनेति मत्प्रिया।  
स्वकृतैरेव बद्धोऽहं प्राक्तनैः कर्मबन्धनैः ॥ 153 ॥  
यतः —  
दारिद्र्यरोगदुःखानि बन्धनव्यसनानि च।  
आत्मापराधवृक्षस्य फलान्येतानि देहिनाम् ॥ 154 ॥  
तस्मात्त्वं द्वेषमुत्सृज्य मद्बन्धनसमुद्भवम्।  
धर्मे मनः समाधाय पूजयैनं यथाविधि” ॥ 155 ॥  
तस्यास्तद्वचनं श्रुत्वा धर्मयुक्तिसमन्वितम्।  
उपगम्य ततोऽधृष्टः कपोतः प्राह लुब्धकम् ॥ 156 ॥  
“भद्र ! सुस्वागतं तेऽस्तु ब्रूहि किङ्करवाणि ते।  
सन्तापश्च न कर्त्तव्यः स्वगृहे वर्तते भवान्” ॥ 157 ॥  
तस्य तद्ववचनं श्रुत्वा प्रत्युवाच विहङ्गा।  
“कपोत ! खलु शीतं मे हिमत्राणं विधीयताम्” ॥ 158 ॥  
स गत्वाऽङ्गारकं नीत्वा पातयामास पावकम्।  
ततः शुष्केषु पर्णेषु तमाशु समदीपयत् ॥ 159 ॥  
सुसन्दीप्तं ततः कृत्वा तमाह शरणागतम्।  
“प्रतापयस्व विश्रब्धं स्वगात्राण्यत्र निर्भयः ॥ 160 ॥  
न चास्ति विभवः कश्चिन्नाशये येन ते क्षुधम् \।  
सहस्रं भरते कश्चिच्छतमन्यो दशापरः।  
मम त्वकृतपुण्यस्य क्षुद्रस्यात्मापि दुर्भरः ॥ 161 ॥  
एकस्याप्यतिथेरन्नं यः प्रदातुं न शक्तिमान्।  
तस्यानेकपरिक्लेशे गृहे किं वसतः फलम् ? ॥ 162 ॥  
तत्तथा साधयाम्येतच्छरीरं दुःखजीवितम्।  
यथा भूयो न वक्ष्यामि नास्तीत्यर्थिसमागमे” ॥ 163 ॥  
स निनिन्द किलात्मानं न तु तं लुब्धकं पुनः।  
उवाच “तर्पयिष्ये त्वां मुहूर्त्तं प्रतिपालय” ॥ 164 ॥  
एवमुक्त्वा स धर्मात्मा प्रहृष्टेनान्तरात्मना।  
तमग्निं सम्परिक्रम्य प्रविवेश स्ववेश्मवत् ॥ 165 ॥  
ततस्तं लुब्धको दृष्टवा कृपया पीडितो भृशम्।  
कपोतमग्नौ पतितं वाक्यमेतदभाषत ॥ 166 ॥  
“यः करोति नरः पापं न तस्यात्मा ध्रुवं प्रियः।  
आत्मना हि कृतं पापमात्मनैव हि भुज्यते ॥ 167 ॥  
सोऽहं पापमतिश्चैव पापकर्मरतः सदा।  
पतिष्यामि महाघोरे नरके नात्र संशयः ॥ 168 ॥  
नूनं मम नृशंसस्य प्रत्यादर्शः सुदर्शितः।  
प्रयच्छता स्वमांसानि कपोतेन महात्मना ॥ 169 ॥  
अद्य प्रभृति देहं स्वं सर्वभोगविवर्जितम्।  
तोयं स्वल्पं यथा ग्रीष्मे शोषयिष्याम्यहं पुनः ॥ 170 ॥  
शीतवातातपसहः कृशाङ्गो मलिनस्तथा।  
उपवासैर्बहुविधैश्चरिष्ये धर्ममुत्तमम्” ॥ 171 ॥  
ततो यष्टिं शलाकां च जालकं पञ्जरं तथा।  
बभञ्ज लुब्धको दीनां कपोतीञ्च मुमोच ताम् ॥ 172 ॥  
लुब्धकेन ततो मुक्ता दृष्टवाऽग्नौ पतितं पतिम्।  
कपोती विललापार्त्ता शोकसन्तापमानसा ॥ 173 ॥  
“न कार्यमद्य मे नाथ ! जीवितेन त्वया विना।  
दीनायाः पतिहीनायाः किं नार्या जीविते फलम् ॥ 174 ॥  
मानो दर्पस्त्वहङ्कारः कुलपूजा च बन्धुषु।  
दासभृत्यजनेष्वाज्ञा वैधव्येन प्रणश्यति ॥ 175 ॥  
एवं विलप्य बहुशः कृपणं भृशदुःखिता।  
पतिव्रता सुसन्दीप्तं तमेवाग्निं विवेश सा ॥ 176 ॥  
ततो दिव्याम्बरधरा दिव्याभरणभूषिता।  
भर्तारं सा विमानस्थं ददर्श स्वं कपोतिका ॥ 177 ॥  
सोऽपि दिव्यतनुर्भूत्वा यथार्थमिदमब्रवीत्।  
अहो मामनुगच्छन्त्या कृतं साधु शुभे ! त्वया ॥ 178॥  
तिस्रः कोट्योऽर्द्धकोटी च यानि रोमाणि मानुषे।  
तावत्काल वसेत्स्वर्गे भर्तारं याऽनुगच्छति ॥ 179 ॥  
कपोतदेहः सूर्यास्ते प्रत्यहं सुखमन्वभूत्।  
कपोतदेहवत्सासीत् प्राक्पुण्यप्रभवं हि तत् ॥ 180 ॥  
शोकाविष्टस्ततो व्याधो विवेश च वनं घनम्।  
प्राणिहिसां परित्यज्य बहुनिर्वेदवान् भृशम् ॥ 181 ॥  
तत्र दावानलं दृष्टवा विवेश विरताशयः।  
निर्दग्धकल्मषो भूत्वा स्वर्गसौख्यमवाप्तवान् ॥ 182 ॥  
अतोऽहं ब्रवीमि - “श्रूयते हि कपोतेन” इति। तच्छ्रुत्वा अरिमर्दनो दीप्ताक्षं पृष्टवान् - “एवमवस्थिते किं भवान् मन्यते” ?।  
सोऽब्रवीत् - “देव ! न हन्तव्य एवायम्। यतः -  
या ममोद्विजते नित्यं सा मामद्यावगूहते।  
प्रियकारक ! भद्रं ते यन्ममास्ति हरस्व तत्” ॥ 183 ॥  
चौरेण चाप्युक्तम् -  
“हर्तव्यं ते न पश्यामि हर्तव्यं चेद्भविष्यति।  
पुनरप्यागमिष्यामि यदीयं नावगूहते” ॥ 184 ॥  
अरिमर्दनः पृष्टवान् – “का च नाऽवगूहते ? कश्चाऽयं चौरः ? इति विस्तरतः श्रोतुमिच्छामि”।  
दीप्ताक्षः कथयति -

\[ ९ \]  
( चौरवृद्धवणिक्-कथा )  
अस्ति कस्मिंश्चिदधिष्ठाने कामातुरो नाम वृद्धवणिक्। तेन च कामोपहतचेतसा मृतभार्येण काचिन्निर्धनवणिकसुता प्रभूतं धनं दत्त्वोद्वाहिता। अथ सा दुःखाभिभूता तं वृद्धवणिजं द्रष्टुमपि न शशाक। युक्तञ्चैतत् -  
श्वेतं पदं शिरसि यत्तु शिरोरुहाणां,  
स्थानं परं परिभवस्य तदेव पुंसाम्।  
आरोपिताऽस्थिशकलं परिहृत्य यान्ति,  
चाण्डालकूपमिव दूरतरं तरुण्यः ॥ 185 ॥  
तथा च -  
गात्रं सङ्कुचितं गतिविगलिता दन्ताश्च नाशङ्गताः,  
दृष्टिर्भ्राम्यति रूपमप्युपहतं वक्त्रञ्च लालायते।  
वाक्यं नैव करोति बान्धवजनः पत्नी न शुश्रूषते,  
धिक्कष्टं जरयाभिभूतपुरुषं पुत्रोऽप्यवज्ञायते ॥ 186 ॥  
अथ कदाचित्सा तेन सकशयने पराङ्मुखी यावत्तिष्ठति तावद् गृहे चोरः प्रविष्टः। सापि तं चौरं दृष्टवा भयव्याकुलिता वृद्धमपि तं पतिं गाढं समालिलिङ्ग। सोऽपि विस्मयात्पुलकाङ्कितसर्वगात्रश्चिन्तयामास — ”अहो, किमेषा मामद्य अवगूहते ?” यावन्निपुणतया पश्यति तावद् गृहकोणैकदेशे चौरं दृष्टवा व्यचिन्तयत् - नूनमेषास्य भयान्मामालिङ्गति।“ इति ज्ञात्वा तं चौरमाह -  
“या ममोद्विजते नित्यं सा मामद्यावगूहते।  
प्रियकारक ! भद्रं ते यन्ममास्ति हरस्व तत्” ॥187॥  
तच्छ्रुत्वा चौरोऽप्याह -  
“हर्तव्यं ते न पश्यामि हर्तव्यं चेद्भविष्यति।  
पुनरप्यागमिष्यामि यदीयं नावगूहते” ॥188॥  
तस्माच्चौरस्याप्युपकारिणः श्रेयश्चिन्त्यते, किं पुनर्नः शरणागतस्य ?। अपि चायं तैर्विप्रकृतोऽस्माकमेव पुष्टये भविष्यति, तदीयरन्ध्रदर्शनाय च; इत्यनेककारणेनायमवध्यः” इति।  
एतदाकर्ण्यारिमर्दनोऽन्यं सचिवं वक्रनासं पप्रच्छ - “भद्र ! साम्प्रतमेव स्थिते किं कर्तव्यम्” ?।  
सोऽब्रवीत् – देव ! अवध्योऽयम्। यतः -  
शत्रवोऽपि हितायैव विवदन्तः परस्परम्।  
चौरेण जीवितं दत्तं राक्षसेन तु गोयुगम्” ॥ 189 ॥  
अरिमर्दनः प्राह - “कथमेतत्” ?  
वक्रनासः कथयति -

\[ १० \]  
( ब्राह्मणचौरपिशाच-कथा )  
अस्ति कस्मिंश्चिदधिष्ठाने दरिद्रो द्रोणनामा ब्राह्मणः प्रतिग्रहधनः, सततं विशिष्ट वस्त्रानुलेपनगन्धमाल्यालङ्कारताम्बूलादिभोगपरिवर्जितः, प्ररूढकेशश्मश्रुनखरोमोपचितः, शीतोष्णवातवर्षादिभिः परिशोषितशरीरः। तस्य च केनापि यजमानेनानुकम्पया शिशुगोयुगं दत्तम्। ब्राह्मणेन च बालभावादारभ्य याचितघृततैलयवसादिभिः सम्बर्ध्य सुपुष्टं कृतम्।  
तच्च दृष्टवा सहसैव कश्चिच्चौरश्चिन्तितवान् - “अहमस्य ब्राह्मणस्य गोयुगमिदमपहरिष्यामि” इति निश्चित्य निशायां बन्धनपाशं गृहीत्वा यावत्प्रस्थितस्तावदर्धमार्गे प्रविरलतीक्ष्णदन्तपङ्क्तिः, उन्नतनासावंशः, प्रकटरक्तान्तनयनः, उपचितस्नायुसन्ततगात्रः, शुष्ककपोलः, सुहुतहुतवहपिङ्गलश्मश्रुकेशशरीरः कश्चित् दृष्टः। दृष्टवा च तं तीव्रभयत्रस्तोऽपि चौरोऽब्रवीत् - “को भवान् ?” इति।  
स आह - “सत्यवचनोऽहं ब्रह्मराक्षसः। भवानप्यात्मानं निवेदयतु।“  
सोऽब्रवीत् – ”अहं क्रूरकर्मा चौरो, दरिद्रब्राह्मणस्य गोयुगं हर्तुं प्रस्थितोऽस्मि।“  
अथ जातप्रत्ययो राक्षसोऽब्रवीत् - “भद्र ! षष्ठाह्नकालिकोऽहम्। अतस्तमेव ब्राह्मणमद्य भक्षयिष्यामि। तत्सुन्दरमिदम्। एककार्यावेलायाम्।“  
अथ तौ तत्र गत्वैकान्ते कालमन्वेषयन्तौ स्थितौ।  
प्रसुप्ते च ब्राह्मणे तद्भक्षणार्थं प्रस्थितं राक्षसं दृष्टवा चौरोऽब्रवीत् - “भद्र ! नैष न्यायः। यतो गोयुगे मयाऽपहृते पश्चात्त्वमेनं ब्राह्मणं भक्षय।“  
सोऽब्रवीत् - “कदाचिदयं ब्राह्मणो गोशब्देन बुध्येत तदानर्थकोऽयं ममारम्भः स्यात्।“  
चौरोऽप्यब्रवीत् - “तवापि यदि भक्षणायोपस्थितस्यान्तरे एकोऽप्यन्तरायः स्यात्, तदाहमपि न शक्नोमि गोयुगमपहर्तुम्। अतः प्रथमं मयापहृते गोयुगे पश्चात्त्वया ब्राह्मणो भक्षयितव्यः।“  
इत्थं चाहमहमिकया तयोर्विवदतोः समुत्पन्ने द्वैधे प्रतिरववशाद् ब्राह्मणो जजागार।  
अथ तं चौरोऽब्रवीत् - “ब्राह्मण ! त्वामेवायं राक्षसो भक्षयितुमिच्छति।“  
एवं श्रुत्वोत्थाय ब्राह्मणः सावधानो भूत्वेष्टदेवतामन्त्रध्यानेननात्मानं राक्षसादुद्गूर्णलगुडेन च चौराद् गोयुगं ररक्ष। अतोऽहं ब्रवीमि - “शत्रवोऽपि हितायैव” इति।  
अथ तस्य वचनमवधार्यारिमर्दनः पुनरपि प्राकारकर्णमपृच्छत् - “कथय किमत्र मन्यते भवान् ?”  
सोऽब्रवीत् - “देव ! अवध्य एवायम्। यतो रक्षितेनानेन कदाचित्परस्परप्रीत्या कालः सुखेन गच्छति। उक्तञ्च -  
परस्पर मर्माणि ये न रक्षन्ति जन्तवः।  
त एव निधनं यान्ति वल्मीकोदरसर्पवत्” ॥ 190 ॥  
अरिमर्दनोऽब्रवीत् - “कथमेतत्” ?।  
प्राकरकर्णः कथयति -

\[ ११ \]  
( वल्मीकोदरस्थसर्प-कथा )  
अस्ति कस्मिश्चिन्नगरे देवशक्तिर्नाम राजा। तस्य च पुत्रो जठरवल्मीकाश्रयेणोरगेण प्रतिदिनं प्रत्यङ्गं क्षीयते। अनेकोपचारैः सद्वैद्यैः सच्छास्त्रोपदिष्टौषधयुक्त्या चिकित्स्यमानोऽपि न स्वास्थ्यमाप्नोति।  
अथासौ राजपुत्रो निर्वेदाद्देशान्तरं गतः। कस्मिंश्चिन्नगरे भिक्षाटनं कृत्वा महति देवालये कालं यापयति।  
अथ तत्र नगरे बलिर्नाम राजाऽऽस्ते। तस्य च द्वे दुहितरौ यौवनस्थे तिष्ठतः। ते च प्रतिदिवसमादित्योदये पितुः पादान्तिकमागत्य नमस्कारं चक्रतुः। तत्र चैकाऽब्रवीत् - “विजयस्व महाराज ! यस्य प्रसादात्सर्वं सुखं लभ्यते।“  
द्वितीया तु “विहितं भुङक्ष्व महाराज।“ इति ब्रवीति।  
तच्छ्रुत्वा प्रकुपितो राजाऽब्रवीत् - “भो मन्त्रिणः ! एनां दुष्टभाषिणीं कुमारिकां कस्यचिद्वैदेशिकस्य प्रयच्छत, येन निजविहितमियमेव भुङ्क्ते।  
अथ तथेति प्रतिपद्य, अल्पपरिवारा सा कुमारिका मन्त्रिभिस्तस्य देवकुलाश्रितराजपुत्रस्य प्रतिपादिता। सापि प्रहृष्टमनसा तं पतिं देववत् प्रतिपद्यादाय चान्यविषयं गता।  
ततः कस्मिंश्चिद्दूरतरनगरप्रदेशे गत्वा तडागतटे राजपुत्रमावासरक्षायै निरूप्य स्वयञ्च घृततैललवणतण्डुलादिक्रयनिमित्तं सपरिवारा गता। कृत्वा च क्रयविक्रयं यावदागच्छति तावत्स राजपुत्रो वल्मीकोपरि कृतमूर्धा प्रसुप्तः। तस्य च मुखाद् भुजगः फणं निष्क्रम्य वायुमश्नाति। तत्रैव च वल्मीकेऽपरः सर्पो निष्क्रम्य तथैवासीत्।  
अथ तयोः परस्परदर्शनेन क्रोधसंरक्तलोचनयोर्मध्याद्वल्मीकस्थेन सर्पेणोक्तं भो भो दुरात्मन् ! कथं सुन्दरसर्वाङ्गं राजपुत्रमित्थं कदर्ययसि ?”।  
( ततो )मुखस्थोऽहिरब्रवीत् - “भो भोः ! त्वयापि दुरात्मनास्य बल्मीकस्य मध्ये कथमिदं दूषितं हाटकपूर्णं कलशयुगलम् ?”  
एवं परस्परस्य मर्मान्युद्घाटितवन्तौ।  
पुनर्वल्मीकस्थोऽहिरब्रवीत् - “भो दुरात्मन् ! भेषजमिदं ते किं कोऽपि न जानाति यज्जीर्णोत्कालितकाञ्जिकराजिकापानेन भवान् विनाशमुपयाति।“  
अथोदरस्थोऽहिरब्रवीत् - तवाप्येतद्भेषजं किं कश्चिदपि न वेत्ति यदुष्णतैलेन वा महोष्णोदकेन वा तव विनाशः स्यात् ?” इति।  
एवञ्च सा राजकन्या विटपान्तरिता तयोः परस्परालापान् मर्ममयानाकर्ण्य तथैवानुष्ठितवती। विधायाव्यङ्गनीरोगं भर्तारं निधिञ्च परमासाद्य स्वदेशाभिमुखं प्रायात्। पितृमातृस्वजनैः प्रतिपूजिता विहितोपभोगं प्राप्य सुखेनावस्थिता।  
अतोऽहं ब्रवीमि - “परस्परस्य मर्माणि” इति।  
तच्छ्रुत्वा स्वयमरिमर्दनोऽप्येवं समर्थितवान्। तथा चानुष्ठितं दृष्टवान्तर्लीनं विहस्य रक्ताक्षः पुनरब्रवीत् - “कष्टम् ! विनाशितोऽयं भवद्भिः अन्यायेन स्वामी। उक्तञ्च -  
अपूज्या यत्र पूज्यन्ते पूज्यानां विमानना।  
त्रीणि तत्र प्रवर्तन्ते दुर्भिक्ष मरणं भयम् ॥ 191 ॥  
प्रत्यक्षेऽपि कृते पापे मूर्खः साम्ना प्रशाम्यति।  
रथकारः स्वकां भार्यां सजारां शिरसावहत्’ ॥ 192 ॥  
मन्त्रिणः प्राहुः - “कतमेतत्” ?।  
रक्ताक्षः कथयति -  
  
\[ १२ \]  
( रथकारवधू-कथा )  
अस्ति कस्मिंश्चिदधिष्ठाने वीरवरो नाम रथकारः। तस्य भार्या कामदमनी। सा च पुंश्चली जनापवादयुक्ता। सोऽपि तस्याः परीक्षणार्थं व्यचिन्तयत् - “अथ मयास्याः परीक्षणं कर्त्तव्यम्। उक्तञ्च यतः -  
यदि स्यात्पावकः शीतः प्रोष्णो वा शशलाञ्छनः।  
स्त्रीणां तदा सतीत्वं स्याद्यदि स्याद्दुर्जनो हितः ॥ 193 ॥  
जानामि चैनां लोकवचनादसतीम्।  
उक्तञ्च -  
यच्च वेदेषु शास्त्रेषु न दृष्टं न च संश्रुतम्।  
तत्सर्वं वेत्ति लोकोऽयं यत्स्याद् ब्रह्माण्डमध्यगम्” ॥ 194 ॥  
एवं सम्प्रधार्य भार्यामवोचत् - “प्रिये ! प्रभातेऽहं ग्रामान्तरं यास्यामि। तत्र कतिचिद्दिनानि लगिष्यन्ति। तत्त्वया किमपि पाथेयं मम योग्यं विधेयम्।“  
सापि तद्वचनं श्रुत्वा हर्षितचित्ता औत्सुक्यात्सर्वकार्याणि सन्त्यज्य सिद्धमन्नं घृतशर्कराप्रायमकरोत्।  
अथवा साध्विदमुच्यते -  
दुर्दिवसे घनतिमिरे दुःसञ्चारेषु नगरमार्ग्रेषु।  
पत्युर्विदेशगमने परमसुखं जघनचपलायाः ॥ 195 ॥  
अथासौ प्रत्यूषे उत्थाय स्वगृहान्निर्गतः। सापि तं प्रस्थितं विज्ञाय प्रहसितवदनाऽङ्गसंस्कारं कुर्वाणा कथञ्चित्त्तं दिवसमत्यवाहयत्। अथ पूर्वपरिचितविटगृहे गत्वा तं प्रत्युक्तवती - “स दुरात्मा मे पतिर्ग्रामान्तरं गतः। तत्त्वयास्मद्गृहे प्रसुप्ते जने समागन्तव्यम्।“  
तथानुष्ठिते स रथकारोऽरण्ये दिनमतिवाह्य प्रदोषे स्वगृहेऽपरद्वारेण प्रविश्य शय्याधस्तले निभृतो भूत्वा स्थितः। एतस्मिन्नन्तरे स देवदत्तः समागत्य तत्र शयने उपविष्टः। तं दृष्टवा रोषाविष्टचित्तो रथकारो व्यचिन्तयत् – “किमेनमुत्थाय हन्मि ? अथवा हेलयैव प्रसुप्तौ द्वावप्येतौ व्यापादयामि ? परं पश्यामि तावदस्याश्चेष्टितं, श्रृणोमि चानेन सहालापान्”।  
अत्रान्तरे सा गृहद्वारं निभृतं पिधाय शयनतलमारूढा। अथ तस्यास्तत्रारोहन्त्या रथकारशरीरे पादो विलग्नः। ततः सा व्यचिन्तयत् — “नूनमेतेन दुरात्मना रथकारेण मत्परीक्षणार्थं भाव्यम्। ततः स्त्रीचरित्रविज्ञानं किमपि करोमि”।  
एवं तस्याश्चिन्तयन्त्याः स देवदत्तः स्पर्शोत्सुको बभूव। अथ तया कृताञ्जलिपुटयाभिहितम् - भो महानुभाव ! न मे शरीरं त्वया स्पर्शनीयं, यतोऽहं पतिव्रता महासती च। न चेच्छापं दत्वा त्वां भस्मसात्करिष्यामि।“  
स आह - “यद्येवं तर्हि त्वया किमहमाहूतः ?”  
साब्रवीत् - “भोः ! श्रृणुष्वैकाग्रमनाः, अहमद्य प्रत्यूषे देवतादर्शनार्थ चण्डिकायतनं गता। तत्राकस्मात्खे वाणी सञ्जाता —“पुत्रि ! किं करोमि, भक्ताऽसि मे त्वं, परं षण्मासाभ्यन्तरे विधिनियोगाद्विधवा भविष्यसि।“  
ततो मयाभिहितम् - “भगवति ! यथा त्वमापदं वेत्सि, तथा तत्प्रतीकारमपि जानासि। तदस्ति कश्चिदुपायो येन मे पतिः शतसवत्सरजीवी भवति ?”  
ततस्तयाऽभिहितं - “वत्से ! सन्नपि नास्ति, यतस्तवायत्तः स प्रतीकारः।“  
तच्छ्रुत्वा मयाभिहितं - “देवि ! यदि तन्मम प्राणैर्भवति तदादेशय, येन करोमि।“  
अथ देव्याभिहितं - “यद्यद्य परपुरुषेण सहैकस्मिञ्छयने समारुह्यालिङ्गनं करोषि, तत्तव भर्त्तृसक्तोऽपमृत्युस्तस्य सञ्चरति। भर्त्तापि पुनः वर्षशतं जीवति। तेन त्वं मयाऽभ्यर्थितः। तद्यत्किञ्चित्कर्त्तुमनास्तत्कुरुष्व। न हि देवतावचनमन्यथा भविष्यतीति निश्चयः।“  
ततोऽन्तर्हासविकासमुखः स तदुचितमाचचार। सोऽपि रथकारो मूर्खस्तस्यास्तद्वचनमाकर्ण्य पुलकाञ्चिततनुः शय्याधस्तलान्निष्क्रम्य तामुवाच - “साधु पतिव्रते ! साधु कुलनन्दिनि ! अहं दुर्जनवचनशङ्कितहृदयः त्वत्परीक्षानिमित्तं ग्रामान्तरव्याजं कृत्वात्र खट्वाधस्तले निभृतं लीनः। तदेहि, आलिङ्ग माम। त्वं स्वभर्तृभक्तानां मुख्या नारीणां यदेवं ब्रह्मव्रतं प्रसङ्गेऽपि पालितवती। ममायुर्वृद्धिकृतेऽपमृत्युविनाशार्थञ्च त्वमेवं कृतवती।“ तामेवमुक्त्वा सस्नेहमालिङ्गितवान्। स्कन्धे तमारोप्य तमपि देवदत्तमुवाच - “भो महानुभाव ! मत्पुण्यैस्त्वमिहागतः। त्वत्प्रसादान्मया प्राप्तं वर्षशतप्रमाणमायुः। तत्त्वमपि मामालिङ्ग्य मत्स्कन्धे समारोह” इति जल्पननिच्छन्तमपि देवदत्तमालिङ्ग्य बलात्स्वकीयस्कन्धे आरोपितवान्। ततश्च नृत्यं कृत्वा - “हे ब्रह्मव्रतधारिणां धुरीण ! त्वयापि मय्युपकृतम्” इत्याद्युक्त्वा स्कन्धादुत्तार्य यत्र यत्र स्वजनगृहद्वारादिषु बभ्राम तत्र तत्र तयोरुभयोरपि तद्गुणवर्णनमकरोत्। अतोऽहं ब्रवीमि - “प्रत्यक्षेऽपि कृते पापे” इति।  
तत्सर्वथा मूलोत्खाता वयं विनष्टाः स्मः। सुष्ठु खल्विदमुच्यते -  
मित्ररूपा हि रिपवः सम्भाव्यन्ते विचक्षणः।  
ये हितं वाक्यमुत्सृज्य विपरीतोपसेविनः ॥ 196 ॥  
तथा च -  
सन्तोऽप्यर्था विनश्यन्ति देशकालविरोधिनः।  
अप्राज्ञान् मन्त्रिणः प्राप्य तमः सूर्योदये यथा ॥ 197 ॥  
ततस्तद्वचोऽनादृत्य सर्वे ते स्थिरजीविनमुत्क्षिप्य स्वदुर्गमानेतुमारब्धाः। अथानीयमानः स्थिरजीव्याह - “देव ! अद्याकिञ्चित्करेणैतदवस्थेन किं मयोपसङ्गृहीतेन ? यत्कारणमिच्छामि दीप्तं वह्निमनुवेष्टुम्। तदर्हसि मामग्निप्रदानेन समुद्धर्त्तुम्”।  
अथ रक्ताक्षस्तस्यान्तर्गतभावं ज्ञात्वाऽब्रवीत् - “किमर्थमग्निपतनमिच्छसि ?”  
सोऽब्रवीत् - “अहं तावद्युष्मदर्थे इमामापदं मेघवर्णेन प्रापितः, तदिच्छामि तेषां वैरयातनार्थमुलूकत्वम्” इति।  
तच्छ्रुत्वा राजनीतिकुशलो रक्ताक्षः प्राह – ”भद्र ! कुटिलस्त्वं कृतकवचनचतुरश्च। तत्त्वमुलूकयोनिगतोऽपि स्वकीयामेव वायसयोनिं बहु मन्यसे। श्रूयते चैतदाख्यानकम् -  
सूर्यं भर्तारमुत्सृज्य पर्जन्यं मारुतं गिरिम्।  
स्वजातिं मूषिका प्राप्ता स्वजातिर्दुरतिक्रमा ॥ 198 ॥  
मन्त्रिणः प्रोचुः — “कथमेतत्” ? रक्ताक्षः कथयति -

\[ १३ \]  
( मूषिकाविवाह-कथा )  
अस्ति विषमशिलातलस्खलिताम्बुनिर्घोषश्रवणसन्त्रस्तमत्स्यपरिवर्तनसञ्जनितश्वेतफेनशबलतरङ्गाया गङ्गायास्तटे जपनियमतपःस्वाध्यायोपवासयोगक्रियानुष्ठानपरायणैः परिपूतपरिमितजलजिघृक्षुभिः कन्दमूलफलशैवालाभ्यवहारकदर्थितशरीरैर्वल्कलकृतकौपीनमात्रप्रच्छादनैस्तपस्विभिराकीर्णमाश्रमपदम्। तत्र याज्ञवल्क्यो नाम कुलपतिरासीत्।  
तस्य जाह्नव्या स्नात्वोपस्प्रष्टुमारब्धस्य करतले श्येनमुखात्परिभ्रष्टा मूषिका पतिता। तां दृष्टवा न्यग्रोधपत्रेऽवस्थाप्य पुनः स्नात्वोपस्पृश्य च प्रायश्चित्तादिक्रियां कृत्वा मूषिकां तां स्वतपोबलेन कन्यकां कृत्वा समादाय स्वाश्रममानिनाय। अनपत्यां च जायामाह - “भद्रे ! गृह्यतामियं तव दुहितोत्पन्ना, प्रयत्नेन संवर्द्धनीया” इति। ततस्तया संवर्द्धिता लालिता पालिता च यावद्द्वादशवर्षा सञ्जाता।  
अथ विवाहयोग्यां तां दृष्ट्वा भर्तारमेवं जायोवाच — “भो भर्तः ! किमिदं नावबुध्यसे यथास्याः स्वदुहितुर्विवाहसमयातिक्रमो भवति ?”  
असावाह - “साधूक्तम्। उक्तञ्च -  
स्त्रियः पुरा सुरैर्भुक्ता सोमगन्धर्ववह्निभिः।  
भुञ्जते मानुषाः पश्चात्तस्माद्दोषो न विद्यते ॥ 199 ॥  
सोमस्तासां ददौ शौचं गन्धर्वाः शिक्षितां गिरम्।  
पावकः सर्वमेध्यत्वं तस्मान्निष्कल्मषाः स्त्रियः ॥ 200।  
असम्प्राप्तरजा गौरी प्राप्ते रजसि रोहिणी।  
अव्यञ्जना भवेत्कन्या कुचहीना च नग्निका ॥ 201 ॥  
व्यञ्जनैस्तु समुत्पन्नः सोमो भुङ्क्ते हि कन्यकाम्।  
पयोधराभ्यां गन्धर्वा रजस्यग्निः प्रतिष्ठितः ॥ 202 ॥  
तस्माद्विवाहयेत्कन्यां यावन्नर्तुमती भवेत्।  
विवाहश्चाष्टवर्षायाः कन्यायास्तु प्रशस्यते ॥ 203 ॥  
व्यञ्जनं हन्ति वै पूर्वं परं चैव पयोधरौ।  
रतिरिष्टांस्तथा लोकान् हन्याच्च पितरं रजः ॥ 204 ॥  
ऋतुमत्यां तु तिष्ठन्त्यां स्वेच्छादानं विधीयते।  
तस्मादुद्वाहयेन्नग्नां मनुः स्वायम्भुवोऽब्रवीत् ॥ 205 ॥  
पितृवेश्मनि या कन्या रजः पश्यत्यसंस्कृता।  
अविवाह्या तु सा कन्या जघन्या वृषली स्मृता ॥ 206 ॥  
श्रेष्ठेभ्यः सदृशेभ्यश्च जघन्येभ्यो रजस्वला।  
पित्रा देया विनिश्चित्य यतो दोषो न विद्यते ॥ 207 ॥  
अतोऽहमेनां सदृशाय प्रयच्चामि, न अन्यस्मै। उक्तञ्च -  
ययोरेव समं वित्तं ययोरेव समं कुलम्।  
तयोर्विवाहः सख्यञ्च न तु पुष्टविपुष्टयोः ॥ 208 ॥  
तथा च -  
कुलञ्च शीलञ्च सनाथता च, विद्या च वित्तञ्च वपुर्वयश्च।  
एतान् गुणान् सप्त विचिन्त्य देया, कन्या बुधैः शेषमचिन्तनीयम् ॥ 209 ॥  
तद्यद्यस्याः रोचते तदा भगवन्तमादित्यमाहूय तस्मै प्रयच्छामि।“  
सा प्राह - “इह को दोषः ? क्रियतामेतत्।“ अथ मुनिना रविराहूतः। वेदमन्त्रामन्त्रणप्रभावात्तत्क्षणादेवाऽयुपगम्यादित्यः प्रोवाच - “भगवन् ! किमहमाहूतः ?”।  
सोऽब्रवीत् - “एषा मदीया कन्यका तिष्ठति। यद्येषा त्वां वृणोति तर्ह्युद्वहस्व” इति। एवमुक्त्वा स्वदुहितरमुवाच - “पुत्रि ! किं तव रोचते एष भगवांस्त्रैलोक्यदीपो भानुः” ?।  
पुत्रिकाऽब्रवीत् - “तात ! अतिदहनात्मकोऽयं नाऽहमेनमभिलषामि। तस्मादन्यः प्रकृष्टतरः कश्चिदाहूयताम्।“ अथ तस्यास्तद्वचनं श्रुत्वा मुनिः भास्करमुवाच - “भगवन् ! त्वत्तोऽप्यधिकोऽस्ति कश्चित् ?” भास्करः प्राह - “अस्ति मत्तोऽप्यधिको मेघो येनाच्छादितोऽहमदृश्यो भवामि।“ अथ मुनिना मेघमप्याहूय कन्याभिहिता - “पुत्रिके ! किमस्मै त्वां प्रयच्छामि ?”  
सा प्राह - “कृष्णवर्णोऽयं जडात्मा च। तदस्मादन्यस्य प्रधानस्य कस्यचिन्मां प्रयच्छ।“ अथ मुनिना मेघोऽपि पृष्टः - “भो मेघ ! त्वत्तोऽप्यधिकोऽस्ति कश्चित् ?” मेघेनोक्तं - “मत्तोऽधिकोस्ति वायुः। वायुना हतोऽहं सहस्रधा यामि।“ तच्छ्रुत्वा मुनिना वायुराहूतः। आह च - “पुत्रिके ! किमेष वायुस्ते विवाहाय उत्तमः प्रतिभाति ?” साऽब्रवीत् - “तात ! अतिचपलोऽयं, तदस्मादप्यधिकः कश्चिदानीयताम्।  
मुनिराह - “वायो ! त्वत्तोऽप्यधिकोऽस्ति कश्चित् ?” पवनेनोक्तम् - “मत्तोऽप्यधिकोऽस्ति पर्वतः, तेन संस्तभ्य बलवानप्यहं ध्रिये।“ अथ मुनिः पर्वतमाहूय कन्यामुवाच - “पुत्रिके ! किं त्वामस्मै प्रयच्छामि ?” सा प्राह – “तात ! कठिनात्मकोऽयं स्तब्धश्च। तदन्यस्मै देहि माम्।“ मुनिना पर्वतः पृष्टः - “भो पर्वतराज ! त्वत्तोऽप्यधिकोऽस्ति कश्चित् ?”  
गिरिणोक्तं - “मत्तोऽप्यधिकाः सन्ति मूषका ये मच्छरीरं बलाद्विदारयन्ति।“  
ततो मुनिर्मूषकमाहूय तस्या अदर्शयत्। आह च - “पुत्रिके ! त्वामस्मै प्रयच्छामि ?” किमेष प्रतिभाति ते मूषिकराजः ?” सापि तं दृष्ट्वा “स्वजातीय एष’ इति मन्यमाना पुलकोदधुषितशरीरोवाच — “तात ! मां मूषिकां कृत्वाऽस्मै प्रयच्छ, येन स्वजातिविहितं गृहिणीधर्ममनुतिष्ठामि।“  
ततः सोऽपि स्वतपोबलेन तां मूषिकां कृत्वा तस्मै प्रादात्। अतोऽहं ब्रवीमि - “सूर्यं भर्त्तारमुत्सृज्य” इति।  
अथ रक्ताक्षवचनमनादृत्य तैः स्ववंशविनाशाय स स्वदुर्गमुपनीतः। नीयमानश्चान्तर्लीनमवहस्य स्थिरजीवी व्यचिन्तयत् -  
“हन्यतामिति येनोक्तं स्वामिनो हितवादिना।  
स एवैकोऽत्र सर्वेषां नीतिशास्त्रार्थतत्त्ववित् ॥ 210 ॥  
तद्यदि तस्य वचनमकरिष्यन्नेते ततो न स्वल्पोऽप्यनर्थोऽभविष्यदेतेषाम्”।  
अथ दुर्गद्वारं प्राप्यारिमर्दनोऽब्रवीत् — “भो भो ? हितैषिणोऽस्य स्थिरजीविनो यथा समीहितं स्थानं प्रयच्छत।“  
तच्छ्रुत्वा स्थिरजीवी व्यचिन्तयत् — “मया तावदेषां बधोपायश्चिन्तनीयः। स मया मध्यस्थेन न साध्यते, यतो मदीयमिङ्गितादिकं विचारयन्तस्तेऽपि सावधाना भविष्यन्ति। तद्दुर्गद्वारमधिश्रितोऽभिप्रेतं साधयामि।“ इति निश्चित्य उलूकपतिमाह - “देव ! युक्तमिदं यत्स्वामिना प्रोक्तं परमहमपि नीतिज्ञस्तेऽहितश्च। यद्यप्यनुरक्तः शुचिस्तथाऽपि दुर्ग मध्ये आवासो नार्हः। तदहमत्रैव दुर्गद्वारस्थः प्रत्यहं भवत्पादपद्मरजःपवित्रीकृततनुः सेवां करिष्यामि।“  
“तथा” इति प्रतिपन्ने प्रतिदिनमुलूकपतिसेवकास्ते प्रकाममाहारं कृत्वोलूकराजादेशात्प्रकृष्टमांसाहारं स्थिरजीविने प्रयच्छन्ति।  
अथ कतिपयैरहोभिर्मयूर इव स बलवान् संवृत्तः। अथ रक्ताक्षः स्थिरजीविनं पोष्यमाणं दृष्ट्वा सविस्मयो मन्त्रिजनं राजानञ्च प्रत्याह - “अहो, मूर्खोऽयं मन्त्रिजनो भवांश्चेत्येवमहमवगच्छामि। उक्तञ्च -  
पूर्वन्तादहं मूर्खो द्वितीयः पाशबन्धकः।  
ततो राजा च मन्त्री च सर्वं वै मूर्खमण्डलम् ॥ 211 ॥


\[ १३ \]  
( सुवर्णपुरीषपक्षि-कथा )  
अस्ति कस्मिंश्चित्पर्वतैकदेशे महान् वृक्षः। तत्र च सिन्धुकनामा कोऽपि पक्षी प्रतिवसति स्म। तस्य पुरीषे सुवर्णमुत्पद्यते। अथ कदाचित्तमुद्देशं व्याधः कोऽपि समाययौ। स च पक्षी तदग्रत एव पुरीषमुत्ससर्ज। अथ पातसमकालमेव तत्सुवर्णींभूतं दृष्ट्वा व्याधो विस्मयमगमत् - “अहो, मम शिशुकालादारभ्य शकुनिबन्धव्यसनिनोऽशीति वर्षाणि समभूवन्, न च कदाचिदपि पक्षिपुरीषे सुवर्णं दृष्टम्” इति विचिन्त्य तत्र वृक्षे पाशं बबन्ध।  
अथासावपि पक्षी मूर्खस्तत्रैव विश्वस्तचित्तो यथापूर्वमुपविष्टस्तत्कालमेव पाशेन बद्धः। व्याधस्तु तत्पाशादुन्मुच्य पञ्जरके संस्थाप्य निजावासं नीतवान्। अथ चिन्तयामास - “किमनेन सापायेन पक्षिणाहं करिष्यामि ? यदि कदाचित्कोऽप्यमुमीदृशं ज्ञात्वा राज्ञे निवेदयिष्यति तन्नूनं प्राणसंशयो मे भवेदतः स्वयमेव पक्षिणं राज्ञे निवेदयामि” इति विचार्य तथैवानुष्ठितवान्।  
अथ राजापि तं पक्षिणं दृष्ट्वा विकसितनयनवदनकमलः परां तुष्टिमुपागतः ! प्राह च एवं - “हंहो ! रक्षापुरुषाः ! एनं पक्षिणं यत्नेन रक्षत। अशनपानादिक चास्य यथेच्छं प्रयच्छत।“  
अथ मन्त्रिणाभिहितं - “किमनेनाश्रद्धेयव्याधवचनप्रत्ययमात्रपरिगृहीतेनाण्डजेन ? किं कदाचित्पक्षिपुरीषे सुवर्णं सम्भवति ? तन्मुच्यतां पञ्जरबन्धनादयं पक्षी” इति।  
मन्त्रिवचनाद्राज्ञा मोचितोऽसौ पक्ष्युन्नतद्वारतोरणे समुपविश्य सुवर्णमयीं विष्ठां विधाय - “पूर्वं तावदहं मूर्खः” इति श्लोकं पठित्वा यथासुखमाकाशमार्गेण प्रायात्।  
अतोऽहं ब्रवीमि - “पूर्वं तावदहं मूर्खः” इति।  
अथ ते पुनरपि प्रतिकूलदैवतया हितमपि रक्ताक्षवचनमनादृत्य भूयस्तं प्रभूतमांसादिविधिनाहारेण पोषयामासुः। अथ रक्ताक्षः स्ववर्गमाहूय रहः प्रोवाच - “अहो, एतावदेवास्मद्भूपतेः कुशलं दुर्गश्च। तदुपदिष्टं मया यत्कुलक्रमागतः सचिवोऽभिधत्ते। तत्वयमन्यत्पर्वतदुर्गं सम्प्रति समाश्रयामः। उक्तञ्च यतः -  
अनागतं यः कुरुते स शोभते, स शोच्यते यो न करोत्यनागतम्।  
वनेऽत्र संस्थस्य समागता जरा, विलस्य वाणी न कदापि मे श्रुता ॥ 212 ॥  
ते प्रोचुः - “कथमेतत्” ? रक्ताक्षः कथयति -

\[ १५ \]  
( सिंहजम्बुकगुहा-कथा )  
कस्मिंश्चिद्वनोद्देशे खरनखरो नाम सिंहः प्रतिवसति स्म। स कदाचिदितिश्चेतश्च परिभ्रमन् क्षुत्क्षामकण्ठो न किञ्चिदपि सत्त्वमाससाद। ततश्च अस्तमनसमये महतीं गिरिगुहामासाद्य प्रविष्टश्चिन्तयामास - “नूनमेतस्यां गुहायां रात्रौ केनापि सत्त्वेनागन्तव्यं तन्निभृतो भूत्वा तिष्ठामि।“  
एतस्मिनन्तरे तत्स्वामी दधिपुच्छो नाम श्रृगालः समायातः। स च यावत्पश्यति तावत्सिंहपदपद्धतिर्गुहायां प्रविष्टा, न च निष्क्रमणं गता। ततश्चाचिन्तयत् - “अहो, विनष्टोऽस्मि। नूनमस्यामन्तर्गतेन सिंहेन भाव्यम्। तत्किं करोमि ? कथं ज्ञास्यामि ?”। एवं विचिन्त्य द्वारस्थः फूत्कर्तुमारब्धः - “अहो बिल ! अहो बिल !” इत्युक्त्वा तूष्णीभूय भूयोऽपि तथैव प्रत्यभाषत - “भोः ! किं न स्मरसि, यन्मया त्वया सह समयः कृतोऽस्ति यन्मया बाह्यात्समागतेन त्वं वक्तव्यः, त्वया चाहमाकारणीयः इति। तद्यदि मां नाह्वयसि ततोऽहं द्वितीयं विलं यास्यामि।"  
अथ तच्छ्रुत्वा सिंहश्चिन्तितवान् - “नूनमेषा गुहास्य समागतस्य सदा समाह्वानं करोति, परमद्य मद्भयान्न किञ्चिद्ब्रूते। अथवा साध्विदमुच्यते
-  
भयसन्त्रस्तमनसां हस्तपादादिकाः क्रियाः।  
प्रवर्तन्ते न वाणी च वेपथुश्चाधिको भवेत् ॥ 213 ॥  
तदहमस्य आह्वानं करोमि, येन तदनुसारेण प्रविष्टोऽयं मे भोज्यतां यास्यति।“ एवं सम्प्रधार्य सिंहस्तस्याह्वानमकरोत्।  
अथ सिंहशब्देन सा गुहा प्रतिरवसम्पूर्णा अन्यानपि दूरस्थानरण्यजीवांस्त्रासयामास।  
श्रृगलोऽपि पलायमान इमं श्लोकमपठत् -  
अनागतं यः कुरुते स शोभते, स शोच्यते यो न करोत्यनागतम्।  
वनेऽत्र संस्थस्य समागता जरा, बिलस्य वाणी न कदापि मे श्रुता ॥ 214 ॥  
तदेवं मत्वा युष्माभिर्मया सह गन्तव्यम् इति। एवमभिधाय आत्मानुयायिपरिवारानुगतो दूरदेशान्तरं रक्ताक्षो जगाम।  
अथ रक्ताक्षे गते स्थिरजीव्यतिहृष्टमना व्यचिन्तयम् - “अहो कल्याणमस्माकमुपस्थितं यद्रक्ताक्षो गतः। यतःस दीर्घदर्शी। एते च मूढमनसः। ततो मम सुखघात्याः सञ्जाता ( एते )। उक्तञ्च यतः -  
न दीर्घदर्शिनो यस्य मन्त्रिणः स्युर्महीपतेः।  
क्रमायाता ध्रुवं तस्य न चिरात्स्यात्परिक्षयः ॥215 ॥  
अथवा साध्विदमुच्यते -  
मन्त्रिरूपा हि रिपवः सम्भाव्यन्ते विचक्षणैः।  
ये हितं वाक्यमुत्सृज्य विपरीतोपसेविनः” ॥ 216 ॥  
एवं विचन्त्य स्वकुलाये एकैकां वनकाष्ठिकां गुहादीपनार्थं दिने दिने प्रक्षिपति। न च ते मूर्खा उलूका विजानन्ति, यदेष कुलायमस्मद्दाहाय वृद्धिं नयति। अथवा साध्विदमुच्यते -  
अमित्रं कुरुते मित्रं मित्रं द्वेष्टि हिनस्ति च।  
शुभं वेत्त्यशुभं पापं भद्रं दैवहतो नरः ॥ 217 ॥  
अथ कुलायव्याजेन दुर्गद्वारे कृते काष्ठनिचये सञ्जाते सूर्योदयेऽन्धतां प्राप्तेषूलूकेषु सत्सु स्थिरजीवी शीघ्रं गत्वा मेघवर्णमाह - “स्वामिन् ! दाहसाध्या कृता रिपुगुहा। तत्सपरिवारः समेत्यैकैकां वनकाष्ठिकां ज्वलन्तीं गृहीत्वा गुहाद्वारेऽस्मत्कुलाये प्रक्षिप, येन सर्वे शत्रवः कुम्भीपाकनकप्रायेण दुःखेन म्रियन्ते।“  
तच्छुत्वा प्रहृष्टो मेघवर्ण आह - “तात ! कथयात्मवृत्तान्तं। चिरादद्य दृष्टोऽसि।“  
स आह - “वत्स ! नायं कथनस्य कालः। यतः कदाचित्तस्य रिपोः कश्चित्प्रणिधिर्ममेहागमनं निवेदयिष्यति, तज्ज्ञानादन्धोऽन्यत्र अपसरणं करिष्यति। तत्त्वर्यताम्, त्वर्यताम्। उक्तञ्च -  
शीघ्रकृत्येषु कार्येषु विलम्बयति यो नरः।  
तत्कृत्यं देवतास्तस्य कोपाद्विघ्नन्त्यसंशयम् ॥ 218 ॥  
तथा च -  
यस्य यस्य हि कार्यस्य फलितस्य विशेषतः।  
क्षिप्रमक्रियमाणस्य कालः पिबति तद्रसम् ॥ 219 ॥  
तद् गुहायामायातस्य ते हतशत्रोः सर्वं सविस्तरं निर्व्याकुलतया कथयिष्यामि।“  
अथासौ तद्वचनमाकर्ण्य सपरिजन एकैकां ज्वलन्तीं वनकाष्ठिकां चञ्च्वग्रेण गृहीत्वा तद्गुहाद्वारं प्राप्य स्थिरजीविकुलाये प्राक्षिपत्। ततः सर्वे ते दिवान्धा रक्ताक्षवाक्यानि स्मरन्तो द्वारस्यावृतत्वादनिःसरन्तो गुहामध्ये कुम्भीपाकन्यायमापन्नाः मृताश्च।  
एवं शत्रून्निःशेषतां नीत्वा भूयोऽपि मेघवर्णस्तदेव न्यग्रोधपादपदुर्गं जगाम। ततः सिंहासनस्थो भूत्वा सभामध्ये प्रमुदितमनाः स्थिरजीविनमपृच्छत् - “तात ! कथं त्वया शत्रुमध्ये गतेनैतावत्पर्यन्तं कालो नीतः ? तदत्र कौतुकमस्माकं वर्तते। तत्कथ्यताम्। यतः -  
वरमग्नौ प्रदीप्ते तु प्रपातः पुण्यकर्मणाम्।  
न चारिजनसंसर्गो मुहूर्तमपि सेवितः” ॥ 220 ॥  
तदाकर्ण्य स्थिरजीव्याह — “भद्र ! आगामिफलवाञ्छया कष्टमपि सेवको न जानाति। उक्तञ्च यतः -  
उपनतभयैर्यो यो मार्गो हितार्थकरो भवेत्,  
स स निपुणतया बुद्धया सेव्यो महान् पणोऽपि वा।  
करिकरनिभौ ज्याघाताङ्कौ महास्त्रविशारदौ,  
वलयरणितौ स्त्रीवद्वाहू कृतौ न किरीटिना ? ॥ 221 ॥  
शक्तेनापि सदा जनेन विदुषा कालान्तरापेक्षिणा,  
वस्तव्यं खलु वक्रवाक्यविषमे क्षुद्रेऽपि पाते जने।  
दर्वीव्यग्रकरेण धूम्रमलिनेनायासमुक्तेन च  
भीमेनातिबलेन मत्स्यभवेन कि नोषितं सूदवत् ॥ 222 ॥  
यद्वा तद्वा विषमपतितः साधु वा गर्हितं वा,  
कालापेक्षी पिहितनयनो बुद्धिमान् कर्म कुर्यात्।  
किं गाण्डीवस्फुरदुरुगुणास्फालनक्रूरपाणिर्नासील्लीलानटनविलसन्मेखली सव्यसाची ? ॥ 223 ॥  
सिद्धिं प्रार्थयता जनेन विदुषा तेजो निगृह्य स्वकं,  
सत्त्वोत्साहवतापि दैवविधिषु स्थैर्यं प्रकार्यं क्रमात्।  
देवेन्द्रद्रविणेश्वरान्तकसमैरप्यन्वितो भ्रातृभिः,  
किं क्लिष्टः सुचिरं त्रिदण्डमवहच्छ्रीमान्न धर्मात्मजः ? ॥ 224 ॥  
रूपाभिजनसम्पन्नौ कुन्तीपुत्रौ बलान्वितौ।  
गोकर्मरक्षाव्यापारे विराटप्रेष्यतां गतौ ॥ 225 ॥  
रूपेणाप्रतिमेन यौवनगुणैः श्रेष्ठे कुले जन्मना,  
कान्त्या श्रीरिव यात्र सापि विदशां कालक्रमादागता।  
सैरन्ध्रीति सगर्वितं युवतिभिः साक्षेपमज्ञाप्तया,  
द्रौपद्या ननु मत्स्यराजभवने घृष्टं चिरं चन्दनम् ॥ 226 ॥  
मेघवर्ण आह — “तात ! असिधाराव्रतमिदं मन्ये यदरिणा सह संवासः।“  
सोब्रवीत् – ”देव ! एवमेतत्। परं न तादृङमूर्खसमागमः क्वापि मया दृष्टः। न च महाप्रज्ञमनेकशास्त्रेष्वप्रतिमबुद्धिं रक्ताक्षं विना धीमान्। यत्कारणं तेन मदीयं यथावस्थितं चित्तं ज्ञातम्। ये पुनरन्ये मन्त्रिणस्ते महामूर्खा मन्त्रिमात्रव्यपदेशोपजीविनोऽतत्त्वकुशला यैरिदमपि न ज्ञातं यत् -  
अरितोऽभ्यागतो भृत्यो दुष्टस्तत्सङ्गतत्परः।  
अपसर्पसधर्मत्वान्नित्योद्वेगी च दूषितः ॥ 227 ॥  
आसने शयने याने पानभोजनवस्तुषु।  
दृष्टान्तरं प्रमत्तेषु प्रहरन्त्यरयोऽरिषु ॥ 228 ॥  
तस्मात्सर्वं प्रयत्नेन त्रिवर्गनिलयं बुधः।  
आत्मानमादृतो रक्षेत्प्रमादाद्धि विनश्यति ॥ 229 ॥  
साधु चेदमुच्यते -  
सन्तापयन्ति कमपथ्यभुजं न रोगा, दुर्मन्त्रिणं कमुपयान्ति न नीतिदोषाः।  
कं श्रीर्न दर्पयति कं न निहन्ति मृत्युः, कं स्वीकृता न विषयाः परिपीडयन्ति ॥ 230 ॥  
लुब्धस्य नश्यति यशः पिशुनस्य मैत्री, नष्टक्रियस्य कुलमर्थपरस्य धर्मः।  
विद्या बलं व्यसनिनः कृपाणस्य सौख्यं, राज्यं प्रमत्तसचिवस्य नराधिपस्य ॥ 231 ॥  
तद्राजन् ! असिधाराव्रतं मयाचरितमरिसंसर्गादिति यद्भवतोक्तं तन्मया साक्षादेवानुभूतम्।  
अपमानं पुरस्कृत्य मानं कृत्वा तु पृष्ठतः।  
स्वार्थमभ्युद्धरेत् प्राज्ञः स्वार्थभ्रंशो हि मूर्खता ॥ 232 ॥  
स्कन्धेनापि वहेच्छत्रुं कालमासाद्य बुद्धिमान्।  
वहता कृष्णसर्पेण मण्डूका विनिपापिताः ॥ 233 ॥  
मेघवर्ण आह - “कथमेतत् ?” स्थिरजीवी कथयति -

\[ १६ \]  
( मण्डूकमन्दविषसर्प-कथा )

अस्ति वरुणाद्रिसमीपे एकस्मिन् प्रदेशे परिणतवया मन्दविषो नाम कृष्णसर्पः। स एवं चित्ते सञ्चिन्तितवान् – ”कथं नाम मया सुखोपायवृत्त्या वर्त्तितव्यम्“ इति।  
ततो बहुमण्डूकं ह्रदमुपगम्य धृतिपरीतमिवात्मानं दर्शितवान्। अथ तथास्थिते तस्मिनुदकप्रान्तगतेनैकेन मण्डूकेन पृष्टः - “माम ! किमद्य यथापूर्वमाहारार्थं न विहरसि ?”  
सोऽब्रवीत् - “भद्र ! कुतो मे मन्दभाग्यस्याहाराभिलाषः ! यत्कारणम् - अद्य रात्रौ प्रदोषे एव मयाहारार्थं विहरमाणेन दृष्ट एको मण्डूकः। तद्ग्रहणार्थ मया क्रमः सञ्चितः। सोऽपि मां दृष्टवा मृत्युभयेन स्वाध्यायप्रसक्तानां ब्राह्मणानामन्तरमपक्रान्तो न विभावितो मया क्वापि गतः। तत्सदृशमोहितचित्तेन मया कस्यचिद्ब्राह्मणस्य सूनोः हृदतटजलान्तस्थोऽङ्गुष्ठो दष्टः। ततोऽसौ सपदि पञ्चत्वमुपागतः।  
अथ तस्य पित्रा दुःखितेनाहं शप्तो यथा - “दुरात्मन् ! त्वया निरपराधो मत्सुतो दष्टः। तदनेन दोषेण त्वं मण्डूकानां वाहनं भविष्यसि। तत्प्रसादलब्धजीविकया च वर्त्तिष्यसे” इति। ततोऽहं युष्माकं वाहनार्थमागताऽस्मि।  
तेन स सर्वमण्डूकानामिदमावेदितम्। ततः तैः प्रहृष्टमनोभिः सर्वैरेव गत्वा जलपादनाम्नो दर्दुर राजस्य विज्ञप्तम्। अथासावपि मन्त्रिपरिवृतोऽत्यद्भुतमिदमिति मन्यमानः ससम्भ्रमं ह्रदादुतीर्य मन्दविषस्य फणिनः फणप्रदेशमधिरूढः। शेषा अपि यथा ज्येष्ठं तत्पृष्ठोपरि समारुरुहुः। किं बहुना, तदुपरि स्थानमप्राप्तवन्तः तस्यानुपदं धावन्ति। मन्दविषोऽपि तेषां तुष्ट्यर्थमनेकप्रकारान् गतिविशेषानदर्शयत्। अथ जलपादो लब्धतदङ्गसंस्पर्शसुखस्तमाह -  
न तथा करिणा यानं तुरगेण रथेन वा।  
नरयानेन नावा वा यथा मन्दविषेण मे ॥ 234 ॥  
अथाऽन्येद्युर्मन्दविषश्छद्मना मन्दं मन्दं विसर्पति। तच्च दृष्टवा, जलपादोऽब्रवीत् - “भद्र मन्दविष ! यथापूर्वं किमद्य साधु नोह्यते ?”। मन्दविषोऽब्रवीत् - “देव ! अद्याहारवैकल्यान्न मे वोढुं शक्तिरस्ति।“ अथासावब्रवीत् – ”भद्र ! भक्षय क्षुद्रमण्डूकान्। तच्छ्रुत्वा प्रहर्षितसर्वगात्रो मन्दविषः ससम्भ्रमब्रवीत् - “ममायमेव विप्रशापोऽस्ति। तत्तवानेनानुज्ञावचनेन प्रीतोऽस्मि।“  
ततोऽसौ नैरन्तर्येण मण्डूकान् भक्षयन् कतिपयैरहोभिर्बलवान् संवृत्तः। प्रहृष्टश्चान्तर्लीनमवहस्येदमब्रवीत् -  
मण्डूका विविधास्वादाश्छलपूर्वोपसाधिताः।  
कियन्तं कालमक्षीणा भवेयुः खादतो मम ॥ 235 ॥  
जलपादोऽपि मन्दविषेण कृतकवचनव्यामोहितचित्तः किमपि नाऽवबुध्यते। अत्रान्तरेऽन्यो महाकायः कृष्णसर्पः तमुद्देशं समायातः। तं च मण्डूकैर्वाह्यमानं दृष्ट्वा विस्मयमगमत्। आह च - “वयस्य ! यदस्माकमशनं तैः कथं वाह्यसे ? विरुद्धमेतत्।“ मन्दविषोऽब्रवीत् -  
“सर्वमेतद्विजानामि यथा वाह्योऽस्मि दर्दुरैः।  
किञ्चित्कालं प्रतीक्षेऽहं घृतान्धो ब्राह्मणो यथा” ॥ 236 ॥  
सोऽब्रवीत् - “कथमेतत् ?” मन्दविषः कथयति -

\[ १७ \]  
( घृतान्धब्राह्मण-कथा )  
अस्ति कस्मिंश्चिदधिष्ठाने यज्ञदत्तो नाम ब्राह्मणः। तस्य भार्या पुंश्चल्यन्यासक्तमना अजस्रं विटाय सखण्डघृतान् घृतपूरान् कृत्वा भर्त्तुश्चौरिकया प्रयच्छति।  
अथ कदाचिद् भर्त्ता दृष्ट्वाब्रवीत् - “भद्रे ! किमेतत्परिपच्यते ? कुत्र वाजस्रं नयसीदम् ? कथय सत्यम्।“  
सा चोत्पन्नप्रतिभा कृतकवचनैः भर्त्तारमब्रवीत् - “अस्त्यत्र नातिदूरे भगवत्या देव्या आयतनं तत्राहमुपोषिता सती बलिं भक्ष्यविशेषांश्चापूर्वान्नयामि।“  
अथ तस्य पश्यतो गृहीत्वा तत्सकलं देव्यायतनाभिमुखी प्रतस्थे। यत्कारणं देव्या निवेदितेनानेन मदीयो भर्त्तैवं मस्यते यन्मम ब्राह्मणी भगवत्याः कृते भक्ष्यविशेषान्नित्यमेव नयतीति। अथ देव्यायतने गत्वा स्नानार्थं नद्यामवतीर्य यावत्स्नानक्रियां करोति तावद् भर्तापि मार्गान्तरेणागत्य देव्याः पृष्ठतोऽदृश्योऽवतस्थे।  
अथ सा ब्राह्मणी स्नात्वा देव्यायतनमागत्य स्नानानुलेपनमाल्यधूपबलिक्रियादिकं कृत्वा देवीं प्रणम्य व्यजिज्ञपत् - “भगवति केन प्रकारेण मम भर्त्तोऽन्धो भविष्यति ?  
तच्छ्रुत्वा स्वरभेदेन देवीपृष्ठस्थितो ब्राह्मणो जगाद - “यदि त्वमजस्रं घृतपूरादिभक्ष्यं तस्मै भत्र प्रयच्छसि ततः स शीघ्रमन्धो भविष्यति।“  
सा तु बन्धकी कृतकवचनविञ्चितमानसा तस्मै ब्राह्मणाय तदेव नित्यं प्रददौ। अथ अन्येद्युर्ब्राह्मणेनाभिहितम् - “भद्रे ! नाहं सुतरां पश्यामि।“ तच्छ्रुत्वा चिन्तितमनया - “देव्याः प्रसादोऽयं प्राप्तः” इति।  
अथ तस्या हृदयवल्लभो विटस्तत्सकाशम् “अन्धीभूतोऽयं ब्राह्मणः किं मम करिष्यतीति” निःशङ्कं प्रतिदिनमभ्येति। अथान्येद्युस्तं प्रविशन्तमभ्याशगतं दृष्टवा केशैर्गृहीत्वा लगुडपार्ष्णिप्रभृतिप्रहारैः तावदताडयत् यावदसौ पञ्चत्वमाप। तामपि दुष्टपत्नीं छिन्ननासिकां कृत्वा विससर्ज। अतोऽहं ब्रवीमि -“सर्वमेतद्विजानामि” इति।  
अथ मन्दविषोऽन्तर्लींनमवहस्य पुनरपि “मण्डूका विवधास्वादाः”- इति तदेवाब्रवीत्। अथ जलपादस्तच्छ्रुत्वा सुतरां व्यग्रहृदयः- किमनेनाभिहितमिति, तम्पृच्छत् - “भद्र ! किं त्वयाभिहितमिदं विरुद्धं वचः” ?।  
अथासावाकारप्रच्छादनार्थं “नः किञ्चित्”- इत्यब्रवीत्। तथैव कृतकवचनव्यामोहितचित्तो जलपादस्तस्य दुरभिसन्धिं नावबुध्यते। किं बहुना - तथा तेन सर्वेऽपि भक्षिताः, यथा बीजमात्रमपि नावशिष्टम्। अतोऽहं ब्रवीमि - “स्कन्धेनापि वहेच्छत्रुम् इति।  
अथ राजन् ! यथा मन्दविषेण बुद्धिबलेन मण्डूका निहताः, तथा मयापि सर्वेऽपि वैरिण इति। साधु चेदमुच्यते -  
वने प्रज्वलितो वह्निर्दहन्मूलानि रक्षति।  
समूलोन्मूलनं कुर्याद्वायुर्यो मृदुशीतलः” ॥ 237 ॥  
मेघवर्ण आह — “तात ! सत्यमेवैतत्, ये महात्मानो भवन्ति ते महासत्त्वा आपद्गता अपि प्रारब्धं न विसर्जयन्ति।  
उक्तञ्च यतः -  
महत्त्वमेतन्महतां नयालङ्कारधारिणाम्।  
न मुञ्चन्ति यदारब्धं कृच्छ्रेऽपि व्यसनोदये ॥ 238 ॥  
तथा च -  
प्रारभ्यते न खलु विघ्नभयेन नीचैः,  
प्रारभ्य विघ्नविहिता विरमन्ति मध्याः।  
विघ्नैः पुनः पुनरपि प्रतिहन्यमानाः,  
प्रारभ्य चोत्तमजना न परित्यजन्ति ॥ 239 ॥  
तत्कृतं निष्कण्टकं मम राज्यं शत्रून्निःशेषतां नयता त्वया। अथवा युक्तमेतत्न्नयवेदिनाम्। उक्तञ्च यतः -  
ऋणशेषं चाग्निशेषं शत्रुशेषं तथैव च।  
व्याधिशेषञ्च निःशेषं कृत्वा प्राज्ञो न सीदति” ॥ 240 ॥  
सोऽब्रवीत् - “देव ! भाग्यवांस्त्वमेवासि यस्यारब्धं सर्वमेव संसिध्यति। तन्न केवलं शौर्यं कृत्यं साधयति, किन्तु प्रज्ञया यत् क्रियते तदेव विजयाय भवति। उक्तञ्च यतः —  
“शस्त्रैर्हता न हि हता रिपवो भवन्ति,  
प्रज्ञाहतास्तु रिपवः सुहता भवन्ति।  
शस्त्रं निहन्ति पुरुषस्य शरीरमेकं  
प्रज्ञा कुलञ्च विभवञ्च यशश्च हन्ति ॥ 241 ॥  
तदेवं प्रज्ञापुरुषकाराभ्यां युक्तस्यायत्नेन कार्यसिद्धयः सम्भवन्ति।  
यतः -  
प्रसरति मतिः कार्यारम्भे दृढीभवति स्मृतिः,  
स्वयमुपनमन्त्यर्था मन्त्रो न गच्छति विप्लवम्।  
स्फुरति सफलस्तर्कश्चित्तं समुन्नतिमश्नुते,  
भवति च रतिः श्लाघ्ये कृत्ये नरस्य भविष्यतः ॥ 242 ॥  
तथा नयत्यागशौर्यसम्पन्ने पुरुषे राज्यमिति। उक्तञ्च -  
त्यागिनि शूरे विदुषि च संसर्गरुचिर्जनो गुणो भवति।  
गुणवति धनं धनाच्छ्रीः श्रीमत्याज्ञा ततो राज्यम्” ॥ 243 ॥  
मेघवर्ण आह - “नूनं सद्यःफलानि नीतिशास्त्राणि यत्त्वयानुकृत्येनानुप्रविश्यारिमर्दनः सपरिजनो निःशेषितः। स्थिरजीवी आह
-  
“तीक्ष्णोपायप्राप्तिगम्योऽपि योऽर्थस्तस्याप्यादौ संश्रयः साधुयुक्तः।  
उत्तुङ्गाग्रः सारभूतो वनानां, नानभ्यर्च्यच्छिद्यते पादपेन्द्रः ॥ 244 ॥  
अथवा, स्वामिन् ! किं तेनाभिहितेन, यदनन्तरकाले क्रियारहितम्, असुखसाध्यं वा भवति। साधु चेदमुच्यते -  
अनिश्चितैरध्यवसायभीरुभिः, पदे पदे दोषशतानुदर्शिभिः।  
फलेर्विसंवादमुपागता गिरः, प्रयान्ति लोके परिहासवस्तुताम् ॥ 245 ॥  
न च लघुष्वपि कर्त्तव्येषु धीमद्भिरनादरः कार्यः। यतः -  
शक्ष्यामि कर्तुमिदमल्पमयत्नसाध्यमत्रादरः क इति कृत्यमुपेक्षणः।  
केचित्प्रमत्तमनसः परितापदुःखमापत्प्रसङ्गसुलभं पुरुषाः प्रयान्ति ॥ 246 ॥  
तदद्य जितारेर्मदिवभोः यथापूर्वं निद्रालाभो भविष्यति।  
उच्यते चैतत् -  
निःसर्पे हतसर्पे वा भवने सुप्यते सुखम्।  
दृष्टनष्टभुजङ्गे तु निद्रा दुःखेन लभ्यते ॥ 247 ॥  
तथा च -  
विस्तीर्णव्यवसायसाध्यमहतां स्निग्धोपयुक्ताशिषां,  
कार्याणां नयसाहसोन्नतिमतामिच्छापदारोहिणाम्।  
मानोत्सेकपराक्रमव्यसनिनः पारं न यावद्गताः,  
सामर्षे हृदयेऽवकाशविषया तावत् कथं निर्वृतिः ॥ 248 ॥  
तदवसितकार्य्यारम्भस्य विश्राम्यतीव मे हृदयम्। तदिदमधुना निहतकण्टकं राज्यं प्रजापालनतत्परो भूत्वा पुत्रादिक्रमेणाचलच्छत्रासनश्रीश्चिरं भुङ्क्ष्व। अपि च -  
प्रजा न रञ्जयेद्यस्तु राजा रक्षादिभिर्गुणैः।  
अजागलस्तनस्येव तस्य राज्यं निरर्थकम् ॥ 249 ॥  
गुणेषु रागो व्यसनेष्वनादरो, रतिः सुभृत्येषु च यस्य भूपतेः।  
चिरं स भुङ्क्ते चलचामरांशुकां, सितातपत्राभरणां नृपश्रियम् ॥ 250 ॥  
न च त्वया प्राप्तराज्योऽहमिति मत्वा श्रीमदेनात्मा व्यंसयितव्यः। यत्कारणं - चला हि राज्ञो विभूतयः। वंशारोहणवद्राज्यलक्ष्मीर्दुरारोहा क्षणनिपाता च। पारदरसवत् प्रयत्नशतैरपि धार्यमाणा दुर्धरा। प्रशस्ताराधिताऽप्यन्ते विप्रलम्भिनी। वानरजातिरिव विद्रुतानेकचित्ता। पद्मपत्रोदकमिवाघटितसंश्लेषा। पवनगतिरिवातिचपला। अनार्यसङ्गतिमिवास्थिरा। आशीविष इव दुरुपचारा। सन्ध्याभ्रलेखेव मुहूर्तरागा। जलबुद्बुदावलीव स्वभावभङ्गुरा। शरीरप्रकृतिरिव कृत्घ्ना। स्वप्नलब्धद्रव्यराशिरिव क्षणदृष्टनष्टा।  
अपि च -  
यदैव राज्ये क्रियतेऽभिषेकस्तदैव बुद्धिर्व्यसनेषु योज्या।  
घटा हि राज्ञामभिषेककाले सहाम्भसैवापदमुदिगरन्ति ॥ 251 ॥  
न च कश्चितदनधिगमनीयो नामास्त्यापदाम्। उक्तञ्च -  
रामस्य व्रजनं बलेर्नियमनं पाण्डोः सुतानां वनं,  
वृष्णीनां निधनं नलस्य नृपते राज्यात्परिभ्रंशनम्।  
नाट्याचार्यकमर्जुनस्य पतनं सञ्चिन्त्य लङ्केश्वरे,  
सर्वं कालवशाज्जनोऽत्र सहते कः कं परित्रायते ॥ 252 ॥  
क्व स दशरथः स्वर्गे भूत्वा महेन्द्रसुहृद् गतः,  
क्व स जलनिधेर्वेलां बद्ध्वा नृपः सगरस्तथा।  
क्व स करतलाज्जातो वैन्यः सूर्यतनुर्मनु  
र्ननु बलवता कालेनैते प्रबोध्य निमीलिताः ॥ 253 ॥  
मान्धाता क्व गतस्त्रिलोकविजयी राजा क्व सत्यव्रतो,  
देवानां नृपतिर्गतः क्व नहुषः सच्छास्त्रवित्केशवः।  
मन्ये ते सरथाः सकुञ्जरवराः शक्रासनाध्यासिनः  
कालेनैव महात्मना ननु कृताः कालेन निर्वासिताः ॥ 254 ॥  
अपि च -  
स च नृपतिस्ते सचिवास्ताः प्रमदास्तानि काननवनानि।  
स च ते च ताश्च तानि च कृतान्तदष्टानि नष्टानि ॥ 255 ॥  
एवं मत्तकरिकर्णचञ्चलां राज्यलक्ष्मीमवाप्य न्यायैकनिष्ठो भूत्वोपभुङ्क्ष्व”।  
॥ इति महामहोपाध्यायश्रीविष्णुशर्मविरचितं  
काकोलूकीयं नाम तृतीयं तन्त्रं समाप्तम् ॥  
-----------\*\*\*\*\*\*\*\*\*\*\*\*\*\*\*\*\*\*\*\*-----------




![](include/loader.gif) **Please Wait....**

**End Of Book**

\]
