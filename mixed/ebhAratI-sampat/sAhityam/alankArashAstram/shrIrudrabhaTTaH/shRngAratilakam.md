+++
TITLE = "शृङ्गारतिलकम्"
AUTHOR = "श्रीरुद्रभट्टः"
DOMAIN = "साहित्यम्"
SUB-DOMAIN = "अलङ्कारशास्त्रम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-2750"
url = "https://www.ebharatisampat.in/read_chapter.php?bookid=MDA1MDY2NjY2OTg5MzYy"
title = "शृङ्गारतिलकम्"

+++
[[शृङ्गारतिलकम्	Source: [EB](https://www.ebharatisampat.in/read_chapter.php?bookid=MDA1MDY2NjY2OTg5MzYy)]]

\[

<div class="page-content">

<div class="row">

<div class="col-lg-12">

<div id="page-content" class="content app scrollbar" finder-content="" finder-scroll-offset="175" finder-wrapper="">





**        रुद्रभट्टः शृङ्गारतिलकः**





**         *प्रथमः परिच्छेदः***





शृङ्गारी गिरिजानने सकरुणो रत्यां प्रवीरः स्मरे

बीभत्सोऽस्थिभिरुत्फणी च भयकृन्मूर्त्याद्भुतस्तुङ्गया ।

रौद्रो दक्षविमर्दने च हसकृन्नग्नः प्रशान्तश्चिराद्

इत्थं सर्वरसाश्रयः पशुपतिर्भूयात्सतां भूतये । । १.१ । ।



आख्यातनामरचनाचतुरस्रसन्धि

सद्वागलङ्कृतिगुणं सरसं सुवृत्तम् ।

आसेदुषां अपि दिवं कविपुङ्गवानां

तिष्ठत्यखण्डं इह काव्यमयं शरीरम् । । १.२ । ।



काव्ये शुभेऽपि रचिते खलु नो खलेभ्यः

कश्चिद्गुणो भवति यद्यपि सम्प्रतीह ।

कृपां तथापि सुजनार्थं इदं यतः किं

यूकाभयेन परिधानविमोक्षणं स्यात् । । १.३ । ।



सानन्दप्रमदाकटाक्षविशिखैर्येषां न भिन्नं मनो

यैः संसारसमुद्रपातविधुरेष्वन्येषु पोतयितम् ।

यैर्निःसीमसरस्वतीविलसितं द्वित्रैः पदैः संहृतं

तेषां अप्युपरि स्फुरन्ति मतयः कस्यापि पुण्यात्मनः । । १.४ । ।



प्रायो नाट्यं प्रति प्रोक्ता भरताद्यै रसस्थितिः ।

यथामति मयाप्येषा काव्यं प्रति निगद्यते । । १.५ । ।



यामिनीवेन्दुना मुक्ता नारीव रमणं विना ।

लक्ष्मीरिव ऋते त्यागान्नो वाणी भाति नीरसा । । १.६ । ।



सत्यं सन्ति गृहे गृहे सुकवयो येषां वचश्चातुरी

स्वे हर्म्ये कुलकन्यकेव लभते जातैर्गुणैर्गौरवम् ।

दुष्प्रापः स तु कोऽपि कोविदपतिर्यद्वाग्रसग्राहिणां

पुण्यस्त्रीव कलाकलापकुशला चेतांसि हर्तुं क्षमा । । १.७ । ।



तस्माद्यत्नेन कर्तव्यं काव्यं रसनिरन्तरम् ।

अन्यथा शास्त्रविद्गोष्ठ्यां तत्स्यादुद्वेगदायकम् । । १.८ । ।

शृङ्गारहास्यकरुणा रौद्रवीरभयानकाः ।

बीभत्साद्भुतशान्ताश्च नव काव्ये रसाः स्मृताः । । १.९ । ।

रतिर्हासश्च शोकश्च क्रोधोत्साहौ भयं तथा ।

जुगुप्साविस्मयशमाः स्थायिभावाः प्रकीर्तिताः । । १.१० । ।

निर्वेदोऽथ तथा ग्लानिः शङ्कासूया मदः श्रमः ।

आलस्यं चैव दैन्यं च चिन्ता मोहो धृतिः स्मृतिः । । १.११ । ।

व्रीडा चपलता हर्ष आवेगो जडता तथा ।

गर्वो विषाद औत्सुक्यं निद्रापस्मार एव च । । १.१२ । ।

सुप्तं प्रबोधोऽमर्षश्चाप्यवहित्था तथोग्रता ।

मतिर्व्याधिस्तथोन्मादस्तथा मरणं एव च । । १.१३ । ।

त्रासश्चैव वितर्कश्च विज्ञेया व्यभिचारिणः ।

त्रयस्त्रिंशदिमे भावाः प्रयान्ति च रसस्थितिम् । । १.१४ । ।

स्तम्भः स्वेदोऽथ रोमाञ्चः स्वरभङ्गोऽथ वेपथुः ।

वैवर्ण्यं अश्रु प्रलय इत्यष्टौ सात्त्विकाः स्मृताः । । १.१५ । ।

भावा एवातिसम्पन्नाः प्रयान्ति रसतां अमी ।

यथा द्रव्याणि भिन्नानि मधुरादिरसात्मनाम् । । १.१६ । ।

सम्भवन्ति यथा वृक्षे पुष्पपत्रफलादयः ।

तद्वद्रसेऽपि रुचिरा विशेषा भावरूपिणः । । १.१७ । ।

प्रायो नैकरसं काव्यं किञ्चिदत्रोपलभ्यते ।

बाहुल्येन भवेद्यस्तु स तद्वृत्त्या निगद्यते । । १.१८ । ।

कैशिक्यारभटी चैव सात्वती भारती तथा ।

चतस्रो वृत्तयो ज्ञेया रसावस्थानसूचकाः । । १.१९ । ।

धर्मादर्थोऽर्थतः कामः कामात्सुखफलोदयः ।

साधीयानेष तत्सिद्ध्यै शृङ्गारो नायको रसः । । १.२० । ।

चेष्टा भवति पुंनार्योर्या रत्युत्थातिरिक्तयोः ।

संयोगो विप्रलम्भश्च शृङ्गारो द्विविधो मतः । । १.२१ । ।

संयुक्त्योश्च संयोगो विप्रलम्भो वियुक्तयोः ।

प्रच्छन्नश्च प्रकाशश्च पुनरेष द्विधा यथा । । १.२२ । ।



मदनकुञ्जरकुम्भतटोपमे

स्तनयुगे परितः स्फुरिताङ्गुलिम् ।

सकरजक्षतवामं अपि प्रिया

दयितपाणिं अमन्यत दक्षिणम् । । १.२२अ । ।



सन्तप्तः स्म्रसंनिवेशविवशैः श्वासैर्मुहुः पञ्चमो

द्गारावर्तिभिरापतद्भिरभितः सिक्तश्च नेत्राम्बुभिः ।

एतस्याः प्रियविप्रयोगविधुरस्त्यक्त्वाधरो रागितां

सम्प्रत्युद्धतवह्निवारिविषमं मन्ये व्रतं सेवते । । १.२२ब् । ।



कान्ते विचित्रसुरतक्रमबद्धरागे

सङ्केतकेऽपि मृगशावकलोचनायाः ।

तत्कूजितं किं अपि येन तदीयतल्पं

नाल्पैः परीतं अनुशब्दितलावकौघैः । । १.२२च् । । (Sकं १११६)



किञ्चिद्वक्रितकण्ठकन्दलदलत्पीनस्तनावर्तन

व्यायां चितकञ्चुकं मृगदृशस्तस्यास्तदालोकितम् ।

वाचस्ताश्च विदग्धभावचतुराः स्फारीभवन्मन्मथा

हंहो मानस किं स्मरस्यभिमताः सिद्ध्यन्ति पुण्यैः क्रियाः । । १.२२द् । ।



त्यागी कुलीनः कुशलो रतेषु

कल्पः कलावित्तरुणो धनाढ्यः ।

भव्यः क्षमावान्सुभगोऽभिमानी

स्त्रीणां अभीष्टस्त्विह नायकः स्यात् । । १.२३ । ।

तस्यानुकूलदक्षिणशठधृष्टा इत्थं अत्र चत्वारः ।

भेदाः क्रिययोच्यन्ते तदुदाहृतयश्रमणीयाः । । १.२४ । ।

अतिरक्ततया नार्या सदा त्यक्तपराङ्गनः ।

सीतायां रामवत्सोऽयं अनुकूलः स्मृतो यथा । । १.२५ । ।



अस्माकं सखि वाससी न रुचिरे ग्रैवेयकं नोज्ज्वलं

नो वक्त्रा गतिरुद्धतं न हसितं नैवास्ति कश्चिन्मदः ।

किं त्वन्येऽपि जना वदन्ति सुभगोऽप्यस्याः प्रियो नान्यतो

दृष्टिं निःक्षिपतीति विश्वं इयता मन्यामहे दुःखितम् । । १.२५अ । ।



यो गौरवं भयं प्रेम सद्भावं पूर्वयोषिति ।

न मुञ्चत्यन्यचित्तोऽपि ज्ञेयोऽसौ दक्षिणो यथा । । १.२६ । ।



सैवास्य प्रणतिस्तदेव वचनं ता एव केलिक्रिया

भीतिः सैव तदेव नर्ममधुरं पूर्वानुरागोचितम् ।

कान्तस्याप्रियकारिणीति भवती तं वक्ति दोषाबिलं

किं स्यादित्थं अहर्निशं सखि मनो दोलायते चिन्तया । । १.२६अ । ।



प्रियं वक्ति पुरोऽन्यत्र विप्रियं कुरुते भृशम् ।

ज्ञातापराधचेष्टश्च कुटिलोऽसौ शठो यथा । । १.२७ । ।



सहजतरले आवां तावद्बहुश्रुतिशालिनौ

पुनरिह युवां सत्यं शिष्टं तदत्र कृतागसि ।

प्रणयिनि पुनर्युक्तं रन्तुं न वेति बतावयो

र्ध्रुवं उपगते कर्णौ प्रष्टुं कुरङ्गदृशौ दृशौ । । १.२७अ । ।



अपि च

कोपात्किञ्चिदुपानतोऽपि रभसादाकृष्य केशेष्वलं

नीत्वा मोहनमन्दिरं दयितया हारेण बह्वा दृढम् ।

भूयो यास्यसि तद्गृहानिति मुहुः कण्ठारुद्धाक्षरं

जल्पन्त्या श्रवणोत्पलेन सुकृती कश्चिद्रहस्ताड्यते । । १.२७ब् । । (आमरु ९, ढश्२.१९)



निःशङ्कः कृतदोषोऽपि विलक्षस्तर्जितोऽपि नो ।

मिथ्यावाग्दृष्टदोषोऽपि धृष्टोऽसौ कथितो यथा । । १.२८ । ।



जल्पन्त्याः परुषं रुषा मम बलाच्चुम्बत्यसावाननं

मृद्गात्याशु करं करेण बहुशः सन्ताड्यमानोऽपि सन् ।

आलीनां पुरतो दधाति शिरसा पादप्रहारांस्ततो

नो जाने सखि साम्प्रतं प्रणयिएन्कुप्यामि तस्मै कथम् । । १.२८अ । । (Sकं ८८८)



अपि च

धिक्त्वां धूर्त गतत्रप प्रणयिनी सैव त्वयाराध्यतां

यस्याः पादतलाहतिं तव हृदि व्याख्यात्यसौ यावकः ।

इत्युक्तोऽपि न नाम मुञ्चति यदा पादावयं दुर्जनो

मिथ्यावादविचक्षणः किं अपरं कुर्यां वयस्ये तदा । । १.२८ब् । ।



गूढमन्त्रः शुचिर्वाग्मी भक्तो नर्मविचक्षणः ।

स्यान्नर्मसचिवस्तस्य कुपितस्स्त्रीप्रसादकः । । १.२९ । ।

पीठमर्दो विटश्चेति विदूषक इति त्रिधा ।

स भवेत्प्रथमस्तत्र नायिकानायकानुगः । । १.३० । ।

एकविद्यो विटः प्रोक्तः क्रीडाप्रायो विदूषकः ।

स्ववपुर्वेषभाषाभिर्हास्यकारी च नर्मवित् । । १.३१ । ।

एषां प्रबन्धविषयो व्यवहारः प्रायशो भवेत्प्रचुरः ।

प्रत्येकं उदाहृतस्तथापि काश्चिन्निगद्यन्ते । । १.३२ । ।



विमुञ्चामुं मानं सफलय वचः साधु सुहृदां

मुधा सन्तापेन ग्लपयसि किं अङ्गं स्मरभुवा ।

प्रियं पादप्रान्तप्रणतं अधुना मानय भृशं

न मुग्धे प्रेत्येतुं प्रभवति गतः कालहरिणः । । १.३२अ । ।



प्रणयिनि भृशं तस्मिन्मानं मनस्विनि मा कृथाः

किं अपरं इतो युक्तायुक्तैर्विना ह्यमुना तव ।

अयं अपि भवेत्सम्प्रत्यपि क्षयानलसंनिभः

सरसविसिनीकन्दच्छेदच्छविर्मृगलाञ्छनः । । १.३२ब् । ।



दूरात्कन्दलितैर्हृदि प्रविततैः कण्ठे लुठद्भिर्हठाद्

वक्त्रे सङ्कटनासिकातरलितैर्निर्यद्भिरत्यूष्मभिः ।

निःश्वासैः पृथुमन्मथोत्थदवथुर्व्यक्तं तवावेदितो

म्थ्यालम्बितसौष्ठवेन किं अतः कोपेन कान्तं प्रति । । १.३२च् । ।



स्वकीया परकीया च सामान्यवनिता तथा ।

कलाकलापकुशलास्तिस्रस्तस्येह नायिकाः । । १.३३ । ।

पौराचाररता साध्वी क्षमार्जवविभूषिता ।

मुग्धा मध्या प्रगल्भा च स्वकीया त्रिविधा मता । । १.३४ । ।

मुग्धा नववधूस्तत्र नवयौवनभूषिता ।

नवानङ्गरहस्यापि लज्जाप्रायरतिर्यथा । । १.३५ । ।



गतं कर्णाभ्यर्णे प्रसरति तथाप्यक्षियुगलं

कुचौ कुम्भारम्भौ तदपि चिबुकोत्तम्भनरुची ।

नितम्बप्राग्भारो गुरुरपि गुरुत्वं मृगयते

कथंचिन्नो तृप्तिस्तरुणिमनि मन्ये मृगदृशः । । १.३५अ । ।



यथा रोमाञ्चोऽयं स्तनभुवि लसत्स्वेदकणिको

यथा दृष्टिस्तिर्यक्पतति सहसा सङ्कुचति च ।

तथा शङ्केऽमुष्याः प्रणयिनि दरास्वादितरसं

न मध्यस्थं चेतः प्रगुणरमणीयं न च दृढम् । । १.३५ब् । ।



विरम नाथ विमुञ्च ममाञ्चलं

शमय दीपं इयं समया सखी ।

इति नवोढवधूवचसा युवा

मुदं अगादधिकां सुअरतादपि । । १.३५च् । । (Sकं ५०१)



सकम्पा चुम्बने वक्त्रं हरत्येषोपगूहिता ।

परावृत्य चिरं तल्प आस्ते रन्तुं च वाञ्छति । । १.३६ । ।



अपहरति यदास्यं चुम्बने श्लिष्यमाणा

वलति च शयनीये कम्पते च प्रकामम् ।

वदति च यदलक्ष्यं किञ्चिदुक्तापि भूयो

रमयति सुतरां तच्चित्तं अन्तर्नवोढा । । १.३६अ । ।



मुग्धां आवर्जयत्येष मृदूपायेन सान्त्वयन् ।

नातिभीतिकरैर्भावाइर्निबन्धैर्बालभीषकैः । । १.३७ । ।



सरति सरस्तीरादेषा भ्रमद्भ्रमरावली

सुमुखि विमुखी पद्मे मन्ये तवास्यपिपासया ।

इति निगदिते किञ्चिद्भीत्या विवर्तितकन्धरा

वदनकमले भर्त्रा बाला चिरं परिचुम्बिता । । १.३७अ । ।



अन्यां निषेवमाणेऽपि यदि कुप्यति सा प्रिये ।

रोदित्यस्याग्रतः स्वल्पं अनुनीता च तुष्यति । । १.३८ । ।



मन्यौ कृते प्रथमं एव विकारं अन्यं

नो जानती नववधू रुदती परं सा ।

धूर्तेन लोचनजलं परिमृज्य गाढं

संचुम्ब्य चाधरदले गमिता प्रसादम् । । १.३८अ । ।



आरूढयौवना मध्या प्रादुभूतमनोभवा ।

प्रगल्भवचना किञ्चिद्विचित्रसुरता यथा । । १.३९ । ।



तरत्तारं चक्षुः क्षपयति मुनीनां अपि दृशः

कुचद्वन्द्वाक्रान्तं हृदयं अहृदः कान्न कुरुते ।

गतिर्मन्दीभूता हरति गमनं मन्मथवता

महो तन्व्यास्तुल्यं तरुणिमनि सर्वं विजयते । । १.३९अ । ।



दृष्टिः स्निह्यति निर्भरं प्रियतमे वैदग्ध्यभाजो गिरः

पाणिः कुन्तलमालिकाविरचने त्यक्तान्यकार्यग्रहः ।

वक्षः संव्रियते पुनः पुनरिदं भारालसं गम्यते

जाता सुभ्रु मनोरमा तव दशा कस्मादकस्मादियम् । । १.३९ब् । । (Sकं ५०२)



सुभग कुरवकस्त्वं नो किं आलिङ्गनोक्तिः

किं उ मुखमदिरेच्छुः केसरो नो हृदिस्थः ।

त्वयि नियतं अशोके युज्यते पादघातः

प्रियं इति परिहासात्पेशलं काचिदूचे । । १.३९च् । ।



कान्ते तथा कथं अपि प्रथितं मृगाक्ष्या

चातुर्यं उद्धतमनोभवया रतेषु ।

तत्कूजितान्यनुवदद्भिरनेकवारं

शिष्यायितं गृहकपोतशतैर्यथास्याः । । १.३९द् । ।



गाढं व्याप्रियते कान्तम् इबतीव रतावियम् ।

विशतीव तदङ्गेषु मुह्यतीव सुखे यथा । । १.४० । ।



कृत्वानेकविधां रसेन सुरते केलिं कथञ्चिच्चिरा

त्प्राप्तान्तः सुखमीलिताक्षियुगला स्विद्यत्कपोलस्थली ।

सुप्तेयं किल सुन्दरीति सुभगः स्वैरं तथैवास्वज

द्गाढानङ्गविमर्दनिःसहवपुर्निद्रां सहैवागतः । । १.४०अ । ।



सा धीरा वक्ति वक्रोक्त्या प्रियं कोपात्कृतागसम् ।

मध्या रोदित्युपालम्भैरधीरा परुषं यथा । । १.४१ । ।



उपेत्य तां दृढपरिरम्भलालस

श्चिरादभूः प्रमुपितचारुचन्दनः ।

धृताञ्जनः सपदि तदक्षिचुम्बना

दिहैव ते प्रिय विदिता कृतार्थता । । १.४१अ । ।



यत्रार्कायितं इन्दुना सरसिजैरङ्गारपुञ्जायितं

क्रुद्धायां मयि नाथ ते कदलिकाकाण्डैरलातायितम् ।

कालोऽन्यः खलु कोऽपि सोऽमृतमयो जातो विषात्माधुना

धिक्त्वां धूर्त विनिर्यदश्रुरबला मोहं रुदन्ती गता । । १.४१ब् । ।



सार्धं मनोरथशतैस्तव धूर्त कान्ता

सैव स्थिता मनसि कृत्रिमभावरम्या ।

अस्माकं अस्ति न हि कश्चिदिहावकाशस्

तस्मात्कृतं चरणपातविडम्बनाभिः । । १.४१च् । । (Sकं ५८७, प्व्२१८)



लब्धायतिः प्रगल्भा स्यात्समस्तरतिकोविदा ।

आक्रान्तनायिका बाढं विराजद्विभ्रमा यथा । । १.४२ । ।



सेयं परङ्गिनी मृणाललतिकां आदाय यस्याः प्रियो

हारं मे कुरुते पयोधरतटे प्रत्यग्रतारारुचम् ।

बन्धूकं च तदेतदालि विदलद्यत्तेन सीमन्तितं

सर्वाशाविजिगीषुपुष्पधनुषो बाणश्रियं धास्यति । । १.४२अ । ।



यत्र स्वेदलवैरलं व्लुलितैर्व्यालुप्यते चन्दनं

स्वच्छन्दैर्मणितैश्च यत्र रणितं निह्नूयते नूपुरम् ।

यत्रायान्त्यचिरेण सर्वविषयाः कामं तदेकाग्रतां

सख्यस्तत्सुरतं भणामि रतये शेषा तु लोकस्थितिः । । १.४२ब् । ।



स्वामिन्भङ्गुरयालकं सतिलकं भालं विलासिन्कुरु

प्राणेश त्रुटितं पयोधरतटे हारं पुनर्योजय ।

इत्युक्त्वा सुरतावसानसुखिता सम्पूर्णचद्न्रानना

स्पृष्टा तेन तथेति जातपुलका प्राप्ता पुनर्मोहनम् । । १.४२च् । । (Sकं ६६२)



मधुरवचनैः सभ्रूभङ्गैः कृताङ्गुलितर्जनै

रलसवलितैरङ्गन्यासैर्महोत्सवबन्धुभिः ।

असकृदसकृत्स्फारस्फारैरपाङ्गविलोकितै

स्त्रिभुवनजये सा पञ्चेषोः करोति सहायताम् । । १.४२द् । । (Sकं ५०९)



निराकुला रतावेषा द्रवतीव प्रियाङ्गके ।

कोऽयं कास्मि रतं किं वा न वेत्ति च रसाद्यथा । । १.४३ । ।



धन्यास्ताः सखि योषितः प्रियतमे सर्वाङ्गलग्नेऽपि याः

प्रागल्भ्यं प्रथयन्ति मोहनविधावालम्ब्य धैर्यं महत् ।

अस्माकं तु तदीयपाणिकमलेऽप्युन्मोचयत्यंशुकं

कोऽयं का वयं अत्र किं नु सुरतं नैव स्मृतिर्जायते । । १.४३अ । ।



कृतदोषेऽपि साधीरा तस्मिन्नाद्रियते रुषा ।

आकारसंवृतिं चापि कृत्वोदास्ते रतौ यथा । । १.४४ । ।



यद्वाचः प्रचुरोपचारचतुरा यत्सादरं दूरतः

प्रत्युत्थानं इदं स्वहस्तनिहितं यद्भिन्नं अप्यासनम् ।

उत्पश्यामि यदेवं एव च मुहुर्दृष्टिं सखीसंमुखीं

तच्छङ्के तव पङ्कजाक्षि बलवान्कोऽप्यप्रसादो मयि । । १.४४अ । ।



यत्पाणिर्न निवारितो निवसनग्रन्थिं सौमुद्ग्रन्थय

न्भ्रूभेदो न कृतो मनागपि मुहुर्यत्खण्ड्यमानेऽधरे ।

यन्निःशङ्कं इवार्पितं वपुरहो पत्युः समालिङ्गने

मानिन्या कथितोऽनुकूलविधिना तेनैव मन्युर्महान् । । १.४४ब् । ।



मध्या प्रतिभिनत्त्येनं सोल्लुण्ठं साधुभाषितैः ।

अधीरा पुरुषैर्हन्ति सन्तर्ज्य दयितं यथा । । १.४५ । ।



कृतं मिथ्याजल्पैर्विरम विदितं कामुक चिरात्

प्रियां तां एवोच्चैरभिसर यदीयैर्नखपदैः ।

विलासैश्च प्राप्तं तव हृदि पदं रगबहुलैर्

मया किं ते कृत्यं ध्रुवं अकुटिलाचारपरया । । १.४५अ । ।



सा बाढं भवतेक्षितेति निविडं संयम्य बाह्वोः स्रजा

भूयो द्रक्ष्यसि तां शठेति दयितं संतर्ज्य संतर्ज्य च ।

आलीनां पुर एव निह्नुतिपरः कोपाद्रणन्नूपुरं

मानिन्या चरणप्रहारविधिना प्रेयानशोकीकृतः । । १.४५ब् । ।



एकाकारा मता मुग्धा पुनर्भूश्च यतोऽनयोः ।

अतिसूक्ष्मतया भेदः कविभिर्न प्रदर्शितः । । १.४६ । ।

मध्या पुनः प्रगल्भा च द्विधा सा परिभिद्यते ।

एका ज्येष्ठा कनिष्ठान्या नायकप्रणयं प्रति । । १.४७ । ।

उपरोधात्तथा स्नेहात्सानुरागोऽपि नायकः ।

चेष्टते तां प्रति प्रायः कलासु कुशलो यथा । । १.४८ । ।



त्वदक्षिणी कुवलयबुद्धिरत्यली

रुणध्म्यहं तदिति निमीय लोचने ।

ततो भृशं पुलकितगण्डमण्डलां

युवा परां निभृतं अचुम्बदङ्गनाम् । । १.४८अ । ।



सम्पत्तौ च विपत्तौ च मरणेऽपि न मुञ्चति ।

या स्वीया तां प्रति प्रेम जायते पुण्यकारिणः । । १.४९ । ।

अन्यदीया द्विधा प्रोक्ता कन्योढा चेति ते प्रिये

दर्शनाच्छ्रवणाद्वापि कामार्ते भवतो यथा । । १.५० । ।



किं अपि ललितैः स्निग्धैः किञ्चित्किं अप्यतिकुञ्चितैः

किं अपि वलितैः कन्दर्पेषून्हसद्भिरिवेक्षणैः ।

अभिमतमुखं वीक्षां चक्रे नवाङ्गनया तथा

ललितकुशलोऽप्यालीलोको यथातिविसिस्मये । । १.५०अ । ।



निशमय्य बहिर्मनोहरं स्वरं ऐक्षिष्ट तथापरा या ।

तिलमात्रकं अप्यभून्नहि श्रवेणेन्दीवरलोचनानन्तरम् । । १.५०ब् । ।



कस्याश्चित्सुभग इति श्रुतश्चिरं यस्तं

दृष्ट्वाधिगतरतेर्निर्मीलिताक्ष्याः ।

निस्पन्दं वपुरवलोक्य सौविदल्लाः

सन्तेपुर्विधुरधियो निशान्तवध्वाः । । १.५०च् । ।



कार्श्यजागरतापान्यः करोति श्रुतोऽप्यलम् ।

तं एव दुर्लभं कान्तं चेतः कस्माद्दिदृक्षसे । । १.५०द् । ।



साक्षाच्चित्रे तथा स्वप्ने तस्य स्याद्दर्शनं त्रिधा ।

देशे काले च भङ्ग्या च श्रवणं चास्य तद्यथा । । १.५१ । ।



सत्यं सन्ति गृहे गृहे प्रियतमा येषां भुजालिङ्गन

व्यापारोच्छलदच्छमोहनजला जायन्त एणीदृशः ।

प्रेयान्कोऽप्यपरोऽयं अत्र सुकृती दृष्टेऽपि यस्मिन्वपुः

स्वेदोज्जृम्भणकम्पसाध्वसमुखैः प्राप्नोति काञ्चिद्दृशाम् । । १.५१अ । ।



चित्रं चित्रगतोऽप्येष ममालि मदनोपमः ।

समुन्मूल्य बलाल्लज्जां उत्कण्ठयति मानसम् । । १.५१ब् । । (Sकं ९४४)



मुग्धा स्वप्नसमागते प्रियतमे तत्पाणिसंस्पर्शना

द्रोमाञ्चार्चितया शरीरलतया संसूच्य कोपात्किल ।

मा मां वल्लभ संस्पृशेति सहसा शून्यं वदन्ती मुहुः

सख्या नो हसिता सचिन्तं असकृत्संशोचिता प्रत्युत । । १.५१च् । ।



स्फारस्फुरत्प्रदीपं सौधं मधु सोत्पलं कलं गीतम् ।

प्रियसखि सकलं इदं तव सफलं खलु यदि भवेत्सोऽत्र । । १.५१द् । ।



विकसति कैरवनिकरे सरति च सरसीसमीरणो सुतनु ।

चम्बत्यम्बरं इन्दौ तव तेन विना रतिः कीदृक् । । १.५१ए । ।



अजननिरस्तु दृशोस्तव कुचयोरभवनिरलं भवतु ।

यदि दृश्यते न स युवा निर्भरं आलिङ्ग्यते नो वा । । १.५१फ़् । ।



द्रष्टुं वक्तुं च नो कन्या रक्ता शक्नोत्यमुं स्फुटम् ।

पश्यन्तं अभिजल्पन्तं विविक्तेऽपि ह्रिया यथा । । १.५२ । ।



कामं न पश्यति दिदृक्षत एव भूम्ना

नोक्तापि जल्पति विवक्षति चादरेण ।

लज्जास्मरव्यतिकरेण मनोऽधिनाथे

बाला रसान्तरं इदं ललितं बिभर्ति । । १.५२अ । ।



विज्ञातनायिकाचित्ता सखी वदति नायकम् ।

नायको वा सखीं तस्याः प्रेमाभिव्यक्तये यथा । । १.५३ । ।



कण्टकिततनुशरीरा लज्जामुकुलायमाननयनेयम् ।

तव कुमुदिनीव वाञ्छति नृचन्द्र बाला करस्पृशम् । । १.५३अ । ।



सन्तापयन्ति शिशिरांशुरुचो यदेते

संमोहयन्ति च विनिद्रसरोजवाताः ।

यत्खिद्यते तनुरियं च तदेष दोषः

सख्यास्तवैव सुतनु प्रचुरत्रपायाः । । १.५३ब् । ।



अपश्यन्तं च सा कान्तं स्फारिताक्षी निरीक्ष्यते ।

दूरादालोकयत्येव सखीं स्वजनि निर्भरम् । । १.५४ । ।

निर्निमित्तं हसन्ती च सखीं वदति किंचन ।

सव्याजं सुन्दरं किञ्चिद्गात्रं आविष्करोति च । । १.५५ । ।

सख्यादि स्थापितां मालां काञ्च्यादि रचयेत्पुनः ।

चेष्टां च कुरुते रम्यां अङ्गभङ्गैः शुभैर्यथा । । १.५६ । ।



अभिमुखगते यस्मिन्नेव प्रिये बहुशो वद

त्यवनतमुखं तूष्णीं एव स्थितं मृगनेत्रया ।

अथ किल वलल्लीलालोकं स एष तथेक्षितः

कथं अपि यथा दृष्टा मन्ये कृतं श्रुतिलङ्घनम् । । १.५६अ । । (Sकं ९५७)



तिर्यग्वर्तितगात्रयष्टिविषमोद्वृत्तस्तनास्फालन

त्रुट्यन्मौक्तिकमालया सपुलकस्वेदोल्लसद्गण्डया ।

दूरादेव विलोकयेत्यभिमते तद्वक्त्रदत्तेक्षणं

दुर्वारस्मरया तया सहचरी गाढं समालिङ्गिता । । १.५६ब् । । (Sकं ९५६)



अनिमित्तं यद्विहसति निष्कारणं एव यत्सखीं वदति ।

दयितं विलोक्य तदियं शंसति तदधीनं आत्मानम् । । १.५६च् । ।



प्रादुष्यद्रुजमूलकान्तिललितां उद्यम्य दोर्वल्लरीं

वल्गत्पीनपयोधरस्थललुलन्मुक्तावलीसुन्दरम् ।

अङ्गुल्या प्रचलत्कराग्रवलयस्वानोपहूतस्मरं

तन्व्याः कुञ्चितलोचनं विजयते तत्कर्णकण्डूयनम् । । १.५६द् । ।



स्रहोऽवतंसं रशनां च किञ्चित्

प्रियं समालोक्य समासजन्ती ।

पुनस्तरां सा सुहृदो ददाति

प्रत्यङ्गं आवासं इव स्मरस्य । । १.५७ । ।



व्याजृम्भणोन्नमितदन्तमयूखजाल

व्यालम्बिमौक्तिकगुणं रमणे मुदेव ।

ऊर्ध्वं मिलद्भुजलतावलयप्रपञ्च

सत्तोरणं हृदि विशत्यपरा व्युदासे । । १.५७अ । । (Sकं ९५८)



अन्योढापि करोत्येव सर्वं उद्धतमन्मथा ।

दुरवस्था पुनः कान्तं अभियुङ्क्ते स्वयं यथा । । १.५८ । ।



उल्लङ्घ्याî सखीवचः समुचितां उत्सृज्य लज्जां अलं

हित्वा भीतिभरं निरस्य च निजं सौभाग्यगर्वं मनाक् ।

आज्ञां केवलं एव मन्मथगुरोरादाय नूनं मया

त्वं निःशेषविलासिवर्गगणनाचूडामणे संश्रितः । । १.अ । ।



चक्षुर्मीलति सानन्दं नितम्बः प्रस्रवत्यपि ।

वेपते च तनुस्तन्वी तस्यास्तद्दर्शने यथा । । १.५९ । ।



मीलन्मन्थरचक्षुषा परिपतत्काञ्चीग्रहव्यग्रया

गाडानन्ङ्गभरस्रवत्रवनया कम्पोपरुद्धाङ्गया ।

सर्वाङ्गं चटुकारकोऽप्यबलया सङ्केतके कौतुका

दास्तां रन्तुं अहो निरीक्षितुं अपि प्रेयान्न सम्भावितः । । १.५९अ । ।



नाभियुङ्क्ते स्वयं कन्त्या मुग्धत्वाद्दुःस्थितापि तम् ।

तदवस्थां तु कान्ताय तत्सखी कथयेद्यथा । । १.६० । ।



निःश्वासेषु स्खलति कदलीबीजनं तापसम्प

न्नेत्राम्भोभिश्छं इति पतितैः सिच्यते च स्तनान्तः ।

तस्याः किञ्चित्सुभग तदभूत्तानवं त्वद्वियोगे

येनाकस्माद्वलयपदवीं अङ्गुलीयं प्रयाति । । १.६०अ । ।



अनन्यशरणा स्वीया धनाहार्या पराङ्गना ।

अस्यास्तु केवलं प्रेम तेनैषा रागिणां मता । । १.६१ । ।

सामान्या वनिता वेश्या सा द्रव्यं परं इच्छति ।

निर्गुणेऽपि न विद्वेषो न रागोऽस्या गुणिन्यपि । । १.६२ । ।

तत्स्वरूपं इदं प्रोक्तं कैश्चिद्ब्रूमो वयं पुनः ।

वर्णयन्त्यनया युक्त्या तासां अप्यनुरागिताम् । । १.६३ । ।

शृङ्गाराभास एतासु न शृङ्गारः कदाचन ।

तद्व्यापारोऽथवा तासां स्मरः किं भक्षितो बकैः । । १.६४ । ।

तस्मात्तासां अपि क्वापि रागः स्यात्किं नु सर्वथा ।

धनार्थं कृत्रिमैर्भावैर्ग्राम्यं व्यामोहयन्ति ताः । । १.६५ । ।

लिङ्गी प्रच्छन्नकामश्च नरंमन्यश्च षण्डकः ।

सुखप्राप्तधनो मूर्खः पितृवित्तेन गर्वितः । । १.६६ । ।

इत्यादीन्प्रथमं ग्राम्यान्ज्ञात्वाकृष्य च तद्धनम् ।

अपूर्वा इव मुञ्चन्ति तानेतास्तापयन्ति च । । १.६७ । ।

किन्तु तासां कलाकेलि- कुशलानां मनोरमम् ।

विस्मारितापरस्त्रीकं सुरतं जायते यथा । । १.६८ । ।



गाढालिङ्गनपीडितस्तनतटं स्विद्यत्कपोलस्थलं

सन्दष्टाधरमुक्तसीत्कृतं अतिभ्राम्यद्भ्रुनृत्यत्करम् ।

चाटुप्रायवचोविचित्रभणितैर्यातै रुतैश्चाङ्कितं

वेश्यानां धृतिधाम पुष्पधनुषः प्राप्नोति धन्यो रतम् । । १.६८अ । ।



ईर्ष्या कुलस्त्रीषु न नायकस्य

निःशङ्ककेलिर्न पराङ्गनासु ।

वेश्यासु चैतद्द्वितयं प्ररूढं

सर्वस्वं एतास्तदहो स्मरस्य । । १.६९ । । (Sकं ५५६)

कुप्यत्पिनाकिनेत्राग्नि- ज्वालाभस्मीकृतः पुरा ।

उज्जीवति पुनः कामो मन्ये वेश्यावलोकितैः । । १.७० । । (Sकं ५५७)

आनन्दयन्ति युक्त्या तां सेविता घ्नन्ति चान्यथा ।

दुर्विज्ञेयाः प्रकृत्यैव तस्माद्वेश्या विषोपमाः । । १.७१ । ।



स्वाधीनपतिकोत्का च तथा वासकसज्जिका ।

सन्धिता विप्रलब्धा च खण्डिता चाभिसारिका । । १.७२ । ।

प्रोषितप्रेयसी चैवं नायिकाः पूर्वसूचिताः ।

ता एवात्र भवन्त्यष्टाववस्थाभिः पुनर्यथा । । १.७३ । ।

यस्या रतिगुणाकृष्टः पतिः पार्श्वं न मुञ्चति ।

विचित्रविभ्रमासक्ता स्वाधीनपतिका यथा । । १.७४ । ।



लिखति कुचयोः पत्रं कण्ठे नियोजयति स्रजं

तिलकं अलिके कुर्वन्गण्डादुदस्यति कुन्तलान् ।

इति चटुशतैर्वारं वारं वपुः परितः स्पृशन्

विरहविधुरो नास्याः पार्श्वं विमुञ्चति वल्लभः । । १.७४अ । । (Sकं ६६१)



उत्का भवति सा यस्याः सङ्केतं नागतः प्रियः ।

तस्यानागमने हेतुं चिन्तयन्त्याकुला यथा । । १.७५ । ।



किं रुद्धः प्रियया कयाचिदथवा सख्या तयोद्वेजितः

किं वा कारणगौरवं किं अपि यन्नाद्यागतो वल्लभः ।

इत्यालोच्य मृगीदृशा करतले संस्थाप्य वक्त्राम्बुजं

दीर्घे निःश्वसितं चिरं च रुदितं क्षिप्ताश्च पुष्पस्रजः । । १.७५अ । ।



भवेद्वासकसज्जासौ सज्जिताङ्गरतालया ।

निशित्यागमनं भर्तुर्द्वारेक्षणपरा यथा । । १.७६ । ।



दृष्ट्वा दर्पणमण्डले निजमुखं भूषां मनोहारिणीं

दीपार्चिःकपिशं च मोहनगृहं त्रस्यात्कुरङ्गीदृशा ।

एवं नौ सुरतं भविष्यति चिरादद्येति सानन्दया

मन्दं कान्तदिदृक्षयातिललितं द्वारे दृगारोपित्म् । । १.७६अ । । (Sकं ६५७)



निरस्तो मन्युना कान्तो नमन्नपि यया पुनः ।

दुःस्थिता तं विना साति- सन्धिताभिमता यथा । । १.७७ । ।



यत्पादप्रणतः प्रियः परुषया वाचा स निर्वारितो

यत्सख्या न कृतं वचो जडतया यन्मन्युरेको धृतः ।

पापस्यास्य फलं तदेतदधुना यच्चन्दनेन्दुद्युति

प्रालेयाम्बुसमीरपङ्कजविसैर्गात्रं मुहुर्दह्यते । । १.७७अ । । (Sकं ६७४)



प्रेष्य दूतीं स्वयं दत्त्वा सङ्केतं नागतः प्रियः ।

यस्यास्तेन विना दुःस्था विप्रलब्धा तु सा यथा । । १.७८ । ।



यत्सङ्केतगृहं प्रियेण कथितं सम्प्रेष्य दूतीं स्वयं

तच्छून्यं सुचिरं निषेव्य सुदृशा पश्चाच्च भग्नाशया ।

स्थानोपासनसूचनाय विगलत्सान्द्राञ्जनैर्लोचनैर्

भूमावक्षरमालिकेव लिखिता दीर्घं रुदत्या शनैः । । १.७८अ । । (Sकं ६७०)



कुतश्चिन्नागतो यस्या उचिते वासके प्रियः ।

तदनागं असन्तप्ता खण्डिता सा मता यथा । । १.७९ । ।

सोत्कण्ठं रुदितं सकम्पं असकृद्यातं सबाष्पं चिरं

चक्षुर्दिक्षु निवेशितं सकरुणं सख्या समं जल्पितम् ।

नागच्छत्युचितेऽपि वासकविधौ कान्ते समुद्विग्नया

तत्तत्किंचिदनुष्ठितं मृगदृशा नो यत्र वाचां गतिः । । १.७९अ । । (Sकं ६६९)



या निर्लज्जीकृता बाढं मदने मदनेन च ।

अभियाति प्रियं साभि- सारिकेति मता यथा । । १.८० । ।



नो भीतं तडितो दृशा जलमुचा तद्दर्शनाकाङ्क्षया

नो गर्जिर्गणिता भृशं श्रुतिमुखं तद्वाचि संचिन्त्य च ।

धारापातसमुद्भवा न च मता पीडा तदालिङ्गनं

वाञ्छन्त्या दयिताभिसारणविधौ तन्व्या परं तत्परम् । । १.८०अ । ।



कुतश्चित्कारणाद्यस्याः पतिर्देशान्तरं गतः ।

दत्त्वावधिं भृशार्ता सा प्रोषितप्रेयसी यथा । । १.८१ । ।

उत्क्षिप्यालकमालिकां विलुलितां आपाण्डुगण्डस्थला

द्विश्लिष्यद्वलयप्रपातभयतः प्रोद्यम्य किञ्चित्करौ ।

द्वारस्तम्भनिषण्णगात्रलतिका केनापि पुण्यात्मना

मार्गालोकनदत्तदृष्टिरबला तत्कालं आलिङ्ग्यते । । १.८१अ । । (Sकं ७६३)



निःश्वाससन्तापसखीवचोर्ति

चिन्ताश्रुपातादियुताः सखेदाः ।

वाच्या प्रलब्धागतभर्तृकोत्का

तिसन्धिताः खण्डितया सहात्र । । १.८२ । ।

विचित्रमण्डना हृष्टा भवेत्स्वाधीनभर्तृका ।

तथा वासकसज्जापि सा किं त्वागन्तुकप्रिया । । १.८३ । ।

कुलजान्याङ्गना वेश्या त्रिधा स्यादभिसारिका ।

यथैवोक्तास्तथैवान्याः स्वाधीनपतिकादयः । । १.८४ । ।

कुलजा संवृता त्रस्ता सव्रीडा च द्रुतं व्रजेत् ।

नायकं परनारी च समन्तादनवेक्षिता । । १.८५ । ।

सखीयुक्ता मदाधिक्यात्स्फारिताक्षी न शङ्किता ।

सशब्दाभरणा कामं वेश्या सरति नायकम् । । १.८६ । ।

त्रयोदशविधा स्वीया द्विविधा च पराङ्गना ।

एका वेश्या पुनश्चाष्टाववस्थाभेदतोऽत्र ताः । । १.८७ । ।

पुनश्च तास्त्रिधा सर्वा उत्तमा मध्यमाधमा ।

इत्थं शतत्रयं तासां अशीतिश्चतुरुत्तरा । । १.८८ । ।

दोषानुरूपकोपा या- \[अ\]नुनीता च प्रसीदति ।

रज्यते च भृशं नाथे गुणहार्योत्तमेति सा । । १.८९ । ।



कान्ते किं कुपितासि कः परजने प्राणेश कोपो भवेत्

कोऽयं सुभ्रु परस्त्वं एव दयिते दासोऽस्मि कस्ते परः ।

इत्युक्त्वा प्रणतः प्रियः क्षितितलादुत्थाप्य सानन्दया

नेत्राम्भःकणिकाङ्किते स्तनतटे तन्व्या समारोपितः । । १.८९अ । ।



दोषे स्वल्पेऽपि या कोपं धत्ते कष्टेन मुञ्चति ।

प्रयाति करुणाद्रागं मध्यमा सा मता यथा । । १.९० । ।



विस्फारस्फुरिताधरापि विकसद्गण्डस्थलप्रस्खल

द्घर्माम्भःकणिकापि भङ्गुरतरभ्रूभेदभूषाप्यलम् ।

पादान्तःप्रणते प्रिये प्रकटयत्यन्तः प्रसादं प्रिया

केशारमन्रूपुण्डलीषु वलितानुन्मोचयन्ती शनैः । । १.९०अ । ।



या कुप्यति विना दोषं स्निह्यत्यनुनयं विना ।

निर्हेतुकप्रवृत्तिश्च चलचित्तापि साधमा । । १.९१ । ।



यत्राधःकृतकामकार्मुककथो भ्राम्यद्भुवोर्विभ्रमः

सद्यः प्रोद्गतचन्द्रकान्तिजयिनी यस्मिन्कपोलच्छविः ।

यत्र स्वेदकणावलुप्तमहिमा हारोऽप्युरोजस्थले

कोऽयं मानिनि मत्प्रणामविमुखः प्रत्यग्रमानग्रहः । । १.९१अ । ।



जातिकालवयोवस्था- भावकन्दर्पनायकैः ।

इतरा पयसङ्ख्याः स्युर्नोक्ता विस्तरभीतितः । । १.९२ । ।

इत्यादि सकलं ज्ञात्वा स्वयं चालोक्य तद्विदाम् ।

कवीनां च विशेषोक्त्या ज्ञातव्याः सकला इमाः । । १.९३ । ।

रोमाञ्चवेपथुस्तम्भ- स्वेदनेत्राम्बुविभ्रमाः ।

वाच्याः संयोगशृङ्गारे कविना नायिकाश्रिताः । । १.९४ । ।



सम्बन्धिमित्रद्विजराजतीक्ष्ण

वर्णाधिकानां प्रमदा न गम्याः ।

व्यङ्गास्तथा प्रव्रजिता विभिन्न

मन्त्राश्च धर्मार्थमनोभवज्ञैः । । १.९५ । ।



अनेन मार्गेण विशेषरम्यं

सम्भोगशृङ्गारं इमं वितन्वन् ।

भवेत्कविर्भावरसानुरक्तो

विदग्धगोष्ठीवनितामनोज्ञैः । । १.९६ । ।



इति श्रीरुद्रभट्टविरचिते शृङ्गारतिलकाभिधाने काव्यरसालङ्कारे

सम्भोगशृङ्गारो नाम प्रथमः परिच्छेदः ।







\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*





.



**        *****द्वितीयपरिच्छेदः***





विप्रलम्भाभिधानोऽयं शृङ्गारः स्याच्चतुर्विधः ।

पूर्वानुरागो मानाख्यः प्रवासः करुणात्मकः । । २.१ । ।

दम्पत्योर्दर्शनादेव समुत्पन्नानुरागयोः ।

ज्ञेयः पूर्वानुरागोऽयं अप्राप्तौ च दशा यथा । । २.२ । ।



किं चन्दनैर्रचयसे नु मृणालशय्यां

मा मा ममालि कुरु कोमलतालवृन्तम् ।

मुञ्चाग्रहं विकचपङ्कजयोजनेषु

तत्सङ्गमः परं अपाकुरुते स्मराग्निम् । । २.२अ । ।



यत्सारैरिव पङ्कजस्य घटितं यच्चन्द्रगर्भादिव

प्रोत्कीर्णं यदनङ्गसायकशिखाभासेव संवर्धितम् ।

यत्संसिच्य सुधारसैरिव रतेरास्थानभूमीकृतं

तद्भूयोऽपि कदा सरोरुहदृशः पश्यामि तस्या मुखम् । । २.२ब् । ।



मृणालकदलीचन्द्र- चन्दनाम्बुरुहादिकम् ।

तत्रानयोः स्मरातङ्क- शान्तये नैव सेवितम् । । २.३ । ।

आलोकालापसंरूढ- रागाकुलितचेतसोः ।

तयोर्भवेदसंप्राप्तौ दशावस्थः स्मरो यथा । । २.४ । ।

अभिलाषोऽथ चिन्ता स्यात्स्मृतिश्च गुणकीर्तनम् ।

उद्वेगोऽथ प्रलापः स्यादुन्मादो व्याधिरेव च । । २.५ । ।

जडता मरणं चैव दशमं जायते ध्रुवम् ।

असंप्राप्तौ भवन्त्येतास्तयोर्दश दशा यथा । । २.६ । ।

व्यवसायो भवेद्यत्र बाढं तत्सङ्गमाशया ।

सङ्कल्पाकुलचित्तत्वात्सोऽभिलाषः स्मृतो यथा । । २.७ । ।



प्रविशति यथा गेहेऽकस्माद्बहिश्च विचेष्टते

वदति च यथा सख्या सार्धं सहासं इहोत्सुका ।

दयितवदनालोके मन्दं यथा च चलत्यसौ

मृगदृशि तथैतस्यां मन्ये स्मरेण कृतं पदम् । । २.७ब् । । (Sकं ९५९)



कथं स वल्लभः प्राप्यः किं कुर्यां अस्य सिद्धये ।

कथं भवेदसौ वश्य इति चिन्ता मता यथा । । २.८ । ।



सत्यं दुर्लभ एष वल्लभतमो रागो ममास्मिन्पुनः

कोऽप्यन्योऽस्ति गुरुर्न चातिनिपुणाः सख्योऽस्य संबोधने ।

संचिन्त्येति मृगीदृशा प्रियतमे दृष्टे श्लथां मेखलां

बध्नन्त्या न गतं स्थितं न च गलद्वासो न वा संवृतम् । । २.८अ । ।



द्वेषो यत्रान्यकार्येषु तदेकाग्रं च मानसम् ।

श्वासैर्मनोरथैश्चापि चेष्टास्ताः स्मरणं यथा । । २.९ । ।



इन्दुं निन्दति पद्मकन्दलदलैस्तल्पं न वा मन्यते

कर्पूरं किरति प्रयाति न रतिं प्रालेयधारागृहे ।

श्वासैः केवलं एव खेदिततनुर्ध्यायत्यसौ बालिका

यत्तत्कोऽपि युवा ध्रुवं स्मरसुहृच्चेतस्यमुषाः स्थितः । । २.९अ । ।



सौन्दर्यहसितालापैर्नास्त्यन्यस्तत्समो युवा ।

इति वाणी भवेद्यत्र तदित्थं गुणकीर्तनम् । । २.१० । ।



तद्वक्त्रं हसितेन्दुमण्डलं इति स्फारं तदालोकितं

सा वाणी जितकामकार्मुकरवा सौन्दर्यं एतस्य तत् ।

इत्थं संततं आलि वल्लभतमध्यानप्रसक्तात्मनश्

चेतश्चुम्बितकालकूटं इव मे कस्मादिदं मुह्यति । । २.१०अ । ।



यस्मिन्रम्यं अरम्यं वा न च हर्षाय जायते ।

प्रद्वेषः प्राणितव्येऽपि स उद्वेगः स्मृतो यथा । । २.११ । ।



अग्न्याकारं कलयसि पुरश्चक्रवाकीव चन्द्रं

बद्धोत्कम्पं शिशिरमरुता दह्यसे पद्मिनीव ।

प्राणान्धत्से कथं अपि बलाद्गच्छतः शल्यतुल्यां

स्तत्केनासौ सुतनु जन्तिओ मान्मथस्ते विकारः । । २.११अ । । (Sकं ९७२)



बम्भ्रमीति मनो यस्मिन्रत्यौत्सुक्यादितस्ततः ।

वाचः प्रियाश्रिता एव स प्रलापः स्मृतो यथा । । २.१२ । ।



इत्थं तेन निरीक्षितं न च मयाप्येवं समालोकितस्

तेनोक्तं सुभगेन तत्र न मया दत्तं वचो मन्दया ।

तत्सत्यं कथयालि किं स सुभगः कुप्येन्न मह्यं गत

इत्युक्त्वा सुदृशा कयापि वलितग्रीवं दृशौ स्फारिते । । २.१२अ । ।



श्वासप्ररोदनोत्कम्प- वसुधोल्लेखनैरपि ।

व्यापारो जायते यत्र स उन्मादः स्मृतो यथा । । २.१३ । ।



देवीवानिमिषेक्षणा विलिखति क्षोणीं श्वसित्युच्चकैः

किंचिद्ध्यायति निश्चला च बलवद्रोमाञ्चिता कम्पते ।

रोदित्यङ्गगतां विलोक्य सुचिरं वीणां अपि व्यापृता

स्वल्पैरेव दिनैरियं वरतनुः केनापि संशिक्षिता । । २.१३अ । ।



सन्तापवेदनाप्रायो दीर्घश्वाससमाकुलः ।

तनूकृततनुर्व्याधिरष्टमोऽयं स्मृतो यथा । । २.१४ । ।



तापः शोषितचन्दनोदकरसः श्वासा विकीर्णोत्पलाः

कर्पूराभिभवप्रचण्डपटिमा गण्डस्थले पाण्डिमा ।

म्लायद्बालमृणालनालललिता प्राप्ता तनुस्तानवं

तन्वङ्ग्याः कथितः स्मरेण गुरुणा कोऽप्येष कष्टक्रमः । । २.१४अ । ।



अकाण्डे यत्र हुंकारो दृष्टिः स्तब्धा गता स्मृतिः ।

श्वासाः समधिकाः कार्श्यं जडतेयं मता यथा । । २.१५ । ।



दृष्टिर्निश्चलतारकाधरदलं श्वासैः कृतं धूषरं

प्राप्तं वासरचन्द्रबिम्बपदवीं वक्त्रं विनष्टा स्मृतिः ।

हुंकारः परं एक एव वचनस्थाने स्थितः सांप्रतं

मन्येऽस्याः कुसुमायुधः सशिबिरः प्रत्यङ्गं आवासितः । । २.१५अ । ।



उपायैर्विविधैर्नार्या यदि न स्यात्समागमः ।

कन्दर्पशरभिन्नाया मरणं जायते ततः । । २.१६ । ।

पुंसोऽपि हि भवन्त्येता दशावस्था मनोभवात् ।

मरणं किं त्वसौन्दर्यात्तयोः कैश्चिन्न बध्यते । । २.१७ । ।

अन्ये तदपि बध्नन्ति प्रत्युज्जीवनकाङ्क्षया ।

वृत्तानुवादे तच्छस्तं उत्पाद्ये प्रायशो नहि । । २.१८ । ।

एकस्मिंस्तु मृतेऽप्यन्यो यदि जीवेत्कथंचन ।

का स्नेहगणना तत्र म्रियते चेन्न सङ्गमः । । २.१९ । ।

पूर्वं नारी भवेद्रक्ता पुमान्पश्चात्तदिङ्गितैः ।

ततः संभोगलीलेति स्वभावसुभगा स्थितिः । । २.२० । ।

अन्यथापि न दोषः स्याद्यदि प्रेम समं द्वयोः ।

रक्तापरक्ता वृत्तिश्चेच्छृङ्गाराभास एव सः । । २.२१ । ।

अयं च प्रायशस्तज्ज्ञैरित्थं हास्येषु बध्यते ।

निर्द्रव्येण मया सार्धं वेश्ये मानय यौवनम् । । २.२२ । ।

अनुरक्तो भवेद्यस्यां नायकस्तत्सखीजनम् ।

साम्ना मानेन दानेन बाढं आवर्जयत्यसौ । । २.२३ । ।

तस्याग्रे तत्कथां कुर्वन्स्वाभिप्रायं प्रकाशयेत् ।

तदभावे प्रयुञ्जीत काश्चित्प्रव्रजितादिकाः । । २.२४ । ।

तद्द्वारेण समाख्यात- स्वभावो ज्ञाततन्मनाः ।

उपचारैः परैर्लेखैः साधयेत्तां अतन्द्रितः । । २.२५ । ।

ततो दृष्ट्वा विविक्ते तां इन्द्रजालकलादिभिः ।

प्रयोगैर्ललितैः स्वैरं विस्मयं परमं नयेत् । । २.२६ । ।



धात्रीसखीवेश्मनि रात्रिचारे

महोत्सवे तीव्रतमे भये च ।

निमन्त्रेण व्याधिमिषेण शून्ये

गेहे तयोर्नूतनसङ्गमः स्यात् । । २.२७ । ।



यदा रागो गुरुः सा च लभ्यते नैव याचिता ।

क्षीणोपायस्तदा कन्यां नायकः साधयेदिति । । २.२८ । ।

परस्त्रीगमनोपायः कविभिर्नोपदिश्यते ।

सुन्दरं किन्तु काव्याङ्गं एतत्तेन निदर्श्यते । । २.२९ । ।

वामता दुर्लभत्वं च स्त्रीणां या च निवारणा ।

तदेव पञ्चबाणस्य मन्ये परमं आयुधम् । । २.३० । ।

बहुमानाद्भयाद्वापि नृणां अन्यत्र योषिति ।

प्रच्छन्नकामितं रम्यं सतां अपि भवेद्यथा । । २.३१ । ।



जीर्णं तार्णकुटीरकं निवसनं तल्पीकृतं स्थण्डिले

नीरन्ध्रं तिमिरं किरन्ति सलिलं गर्जन्त एते घनाः ।

गच्छामीति वदत्यसावपि मुहुः शङ्काकुला केवलं

चेतश्चित्रं अहो तथापि रमते संकेतके कामिनाम् । । २.३१अ । ।



स मानो नायिका यस्मिन्नीर्ष्यया नायकं प्रति ।

धत्ते विकारं अन्यस्त्री- सङ्गदोषवशाद्यथा । । २.३२ । ।



किंचिद्बाष्पजलावलेपललिते नेत्रे समाकुञ्चिते

रागो विस्फुरणानुबन्धरुचिरः संदर्शितो गण्डयोः ।

कम्पश्चाधरपल्लवे विरचितः कामं कुरङ्गीदृशा

नो जाने किं अयं प्रिये प्रकटितः कोपोऽभिलाषोऽथवा । । २.३२अ । ।



स प्रायशो भवेद्त्रेधा कामिनीनां प्रियं प्रति ।

अवेक्ष्य दोषं एतस्य गरीयान्मध्यमो लघुः । । २.३३ । ।

पर्तिनार्यां गते कान्ते स्वयं दृष्टे नखाङ्किते ।

तद्वासोदर्शने गोत्र- स्खलिते च गुरुर्यथा । । २.३४ । ।



बिम्बोष्ठः स्फुरति प्रयाति पटुतां गण्डस्थले शोणिमा

यातस्तिर्यगमू दृशौ च बलवद्भ्रूयुग्मां उद्भ्राम्यति ।

इत्थं चण्डि तथा तवैष रुचिरः कोपक्रमो जृम्भते

जातोऽयं प्रणतीरपास्य सुतरां एतद्दिदृक्षुर्यथा । । २.३४अ । ।



दृष्टे प्रियतमे रागादन्यया सह जल्पति ।

सख्याख्यातेऽथवा दोषे मानोऽयं मध्यमो यथा । । २.३५ । ।



वाचो वाग्मिनि किं तवाद्य परुषाः सुभ्रु भ्रुवोर्विभ्रमै

र्विश्रान्तं कुत एव लोलनयने किं लोहिते लोचने ।

स्वेदः किं नु घनस्तनि स्तनतटे मुक्ताफलानां तुलां

धत्ते मुञ्च रुषं ममात्र दयिते लेशोऽपि नास्त्यागसः । । २.३५अ । । (Sकं ८८७)



सविलासं स्फुरच्चक्षुः वीक्षमाणे परां प्रिये ।

किंचिदन्यमनस्केन जायते स लघुर्यथा । । २.३६ । ।



मां एव ताडय नितम्बिनि यद्यकस्मात्

कोपो भवेत्तव मुखं तु निजं किं एतत् ।

आनीयते शशधरानुकृतिं कपोल

पालीप्लुतेन घनकज्जलनेत्रवारा । । २.३६अ । ।



देशकालबलात्कोपः प्रायशः सर्वयोषिताम् ।

जायते सुखसाध्योऽयं कृच्छ्रसाध्यश्च कामिभिः । । २.३७ । ।



प्रज्वलितोज्ज्वलदीपं रतिगृहं इन्दूज्ज्वलं च सौधतलम् ।

मधुविधुरीकृतमधुकरमधुरध्वनिबोधितं च कमलवनम् । । २.३८ । ।@



इत्यादिषु प्रदेशेषु मानिनीनामसंशयम् ।

मन्युर्गुरुतरोऽप्याशु सुखसाध्यो भवेद्यथा । । २.३९ । ।



मधुसमयशशधरोदयकन्दर्पमदाधिकेषु कालेषु ।

मानो मनस्विनीनां अतिसुखसाध्यो भवेद्भूम्ना । । २.४० । ।@



दूतीजनस्य परतो लघुरपि दोषो गुरूयते प्रायः ।

अभिनवदोषावसारे तथैव वनिताजनस्य यथा । । २.४१ । ।



साम दानं च भेदः स्यादुपेक्षा प्रणतिस्तथा ।

तथा प्रसङ्गविध्वंसो दण्डः शृङ्गारहानये । । २.४२ । ।



तस्याः प्रसादने सद्भिरुपायाः षट्प्रकीर्तिताः ।

सुन्दरास्ते निदर्श्यन्ते सहोदाहृतिभिर्यथा । । २.४३ । ।



अविनीतोऽपि पाल्योऽहं त्वया सुभ्रु क्षमाभृता ।

इति वाणी भवेद्यत्र तत्सामेति निगद्यते । । २.४४ । ।



अलंकारादिकं दद्यान्नायको यत्र तुष्टये ।

उद्दिश्य कारणं किंचिद्दानं लुब्धासु तद्यथा । । २.४५ । ।



यस्मिन्परिजनं तस्याः समावर्ज्य प्रसादतः ।

तेनैव लभते कान्तां कान्ताभेदः स उच्यते । । २.४६ । ।



प्रसादनविधिं त्यक्त्वा वाक्यैरन्यार्थसूचकैः ।

यस्मिन्प्रसाद्यते योषिदुपेक्षा सा मता यथा । । २.४७ । ।



एतत्किं ननु कर्णभूषणमयं हारः सुकाञ्ची नवा

बद्धा काचिदियं त्वयाद्य तिलकः श्लाघ्यः प्रिये कल्पितः ।

प्रत्यङ्गं स्पृशतेति तत्क्षणभवद्रोमाञ्चमालाञ्चिता

तन्वी मानं उपेक्षयैव शनकैर्धूर्तेन संमोचिता । । २.४७अ । ।



केवलं दैन्यं आलम्ब्य पादपातान्नतिर्मता ।

अभीष्टा सा भृशं स्त्रीणां ललिता च भवेद्यथा । । २.४८ । ।



अकस्माज्जायते यत्र भयहर्षादिभावना ।

सोऽयं प्रसङ्गविध्वंसः कोपभ्रंशात्मको यथा । । २.४९ । ।



कथं ममोरसि कृतपक्षनिःस्वनः

शिलीमुखोऽपतदिति जल्पति प्रिये ।

निवृत्य किं किं इदं इति ब्रुवाणया

ससाध्वसं कुपितं अलोकि कान्तया । । २.४९अ । ।



यथोत्तरं वलीयांस इत्युपायाः प्रसादने ।

आद्यास्त्रयो घनं कार्या विदग्धैः पश्चिमाः क्वचित् । । २.५० । ।

नातिखेदयितव्योऽयं प्रियः प्रमदया क्वचित् ।

मानश्च विरलः कार्यः प्रणामोत्सवसिद्धये । । २.५१ । ।

इत्युपायान्प्रयुञ्जीत नायिकापि प्रियं प्रति ।

कुलजा नेर्ष्यते किं तु तत्रान्यत्कारणं भवेत् । । २.५२ । ।

स्नेहं विना भयं न स्यान्नेर्ष्या च प्रणयं विना ।

तस्मान्मानप्रकारोऽयं द्वयोः प्रेमप्रकाशकः । । २.५३ । ।

प्रियसुभगदयितवल्लभनाथस्वामीशकान्तचन्द्रमुखाः ।

दयित मनोरम रमणीजीवित इत्यादि नाम स्यात् । । २.५४ । ।

प्रीतौ भर्तरि सुदृशां अप्रीतौ पुनरमूनि शठधृष्टौ ।

निर्लज्जदुराचारौ निष्ठुरदुःशीलवानादि । । २.५५ । ।

गर्वाद्व्यसनत्यागाद्विप्रियकरणाच्च निष्ठुरालापात् ।

लोभादतिप्रवासात्स्त्रीणां द्वेष्यः प्रियो भवति । । २.५६ । ।

परदेशं व्रजेद्यस्मिन्कुतश्चित्कारणात्प्रियः ।

स प्रवास इति ख्यातः कष्टावस्थो द्वयोरपि । । २.५७ । ।



दृष्टं केतकधूलिधूसरं इदं व्योम क्रमाद्वीक्षिताः

कच्चान्ताश्च शिलीन्ध्रकन्दलभृतः सोढाः कदम्बानिलाः ।

सख्यः संवृणुताश्रु मुञ्चत भयं कस्मान्मुदेवाकुला

एतानप्यधुनास्मि वज्रघटिता नूनं सहिष्ये धनान् । । २.५७अ । । (Sकं ७४९)



कामं कर्णकटुः कुतोऽतिमधुरः केकारवः केकिनां

मेघाश्चामृतधारिणोऽपि विहिताः प्रायो विषस्यन्दिनः ।

उन्मीलन्नवकन्दलावलिरसौ सह्याप्यसह्यायते

तत्किं यद्विपरीतं अत्र न कृतं तस्या वियोगेन मे । । २.५७ब् । ।



कार्श्यजागरमालिन्य- चिन्ताद्यं यत्र जायते ।

अवस्था विविधाः स्त्रीणां मृत्युश्चेदवधेः परः । । २.५८ । ।



अद्यैव यत्प्रतिपदुद्गतचन्द्रलेखा

सख्यं त्वया वपुरिदं गमितं वराक्याः ।

कृष्णे गते कुसुमसायक तत्प्रभाते

बाणावलिं कथय कुत्र विमोक्ष्यसि त्वम् । । २.५८अ । ।



निःश्वासैः सह साम्प्रतं सखि गता वृद्धिं ध्रुवं रात्रयः

सार्धं लोचनवारिणा विगलितं यत्प्राक्तनं मे सुखम् ।

प्राणाशा तनुतां उपैति च मुहुर्नूनं तनुस्पर्धया

कन्दर्पः परं एक एव विजयी यातेऽपि कान्ते स्थितः । । २.५८ब् । ।



नीरागोऽधरपल्लवोऽतिमलिना वेणी दृशौ नाञ्जिते

म्लायद्बालमृणालिकाधवलतां आलम्बतेऽङ्गच्छविः ।

इत्थं सुभ्रु विसंस्थुलापि विरहव्यापाद्विमर्दादियं

सख्येव स्थिरशोभया दृढतरं प्रत्यङ्गं आलिङ्गिता । । २.५८च् । ।



किं तत्र नास्ति रजनी किं वा चन्द्रो न सुष्ठुरुचिः ।

येन सखि वल्लभां अपि न स्मरति स मां विदेशरुचिः । । २.५८द् । ।



प्रसर शिशिरामोदं कौन्दं समीर समीरय

प्रकटय शशिन्नाशाः कामं मनोज समुल्लस ।

अवधिदिवसः पूर्णः सख्यो विमुञ्चत तत्कथां

हृदयं अधुना किञ्चित्कर्तुं ममान्यदिहेच्छति । । २.५८ए । । (Sकं ७५०)



इत्यादिविरहावस्थाः पुंसोऽपि हि भवन्ति ताः ।

कन्दर्पशरपाताद्या मा भूवन्वैरिणां अपि । । २.५९ । ।

यत्रैकस्मिन्विपन्नेऽन्यो मृतकल्पोऽपि तद्गतम् ।

नायकः प्रलपेत्प्रेम्णा करुणोऽअसौ स्मृतो यथा । । २.६० । ।



दग्धा स्निग्धवधूविलासकदली वीणा समुन्मूलिता

पीता पञ्चमकाकलीकवलिता शीतद्यूतेः कौमुदी ।

प्लुष्टाः स्पष्ट्मनेकरत्ननिवहा नालं रतेः केवलं

कन्दर्पं हरता हरेण भुवनं निःसारं एतत्कृतम् । । २.६०अ । । (Sकं ९७७)



वक्त्रं चन्द्रमसा दृशौ मृगगणैः केशाः कलापिव्रजैर्

मातङ्गैः स्तनमण्डलं भुजयुगोल्लासो मृणालैरपि ।

सौगन्ध्यं मलयानिलेन बलिना तन्वी विभज्येति सा

सर्वैर्निष्करुणैर्हृता ध्रुवं अहो दैवेन किंचिन्न मे । । २.६०ब् । ।



इयतीं सुभगावस्थां गतोऽसि यस्याः कृते स्मरातङ्कात् ।

मूर्च्छां हरामि सा तव गतपुण्या नयनसलिलेन । । २.६०च् । ।



पाशो विपाशित उपाहित एष सान्द्रः

कर्पूररेणुरुपगूढं उरो नताङ्गि ।

पापेन येन गमितेति दशां अमुष्मिन्

मूर्छाविरामललितं मयि धेहि चक्षुः । । २.६०द् । ।



ग्लानो मुक्ताश्रुरुद्विग्नः स्रस्ताङ्गो मुक्तचेतनः ।

सचिन्तो दैन्यभागस्मिन्नेवं प्रायो जनो भवेत् । । २.६१ । ।

केषांचित्करुणभ्रान्तिः कारुण्यादत्र जायते ।

एतस्य मिथुनावस्थां विस्मृत्य रतिमूलजाम् । । २.६२ । ।

स्त्रीपुंसयोर्भवेदेष सापेक्षः संगमे पुनः ।

शृङ्गारवचनप्रायः करुणः स्यात्स चान्यथा । । २.६३ । ।

तस्माच्छृङ्गार एवायं करुणेनानुमोदितः ।

सौन्दर्यं सुतरां धत्ते निबद्धो विरलं बुधैः । । २.६४ । ।

कारुर्दासी नटी धात्री प्रातिवेश्या च शिल्पिनी ।

बाला प्रव्रजिता चेति स्त्रीनां ज्ञेयः सखीजनः । । २.६५ । ।

कलाकौशलं उत्साहो भक्तिश्चित्तज्ञता स्मृतिः ।

माधुर्यं नर्मविज्ञानं वाग्मिता चेति तद्गुणाः । । २.६६ । ।

विनोदो मण्डनं शिक्षो- \[उ\]पालम्भोऽथ प्रसादनम् ।

सङ्गमो विरहाश्वासः सखीकर्मेति तद्यथा । । २.६७ । ।



मया कोऽयं मुग्धे कथय लिखितः सत्वरसखी

वचः श्रुत्वेत्युच्चैर्विनिहितदृशा चित्रफलके ।

न वक्तुं तन्वङ्ग्या शकितं अथ चोद्दामविदलत्

कदम्बाकारेण प्रिय इति समाख्यायि वपुषा । । २.६७अ । ।



प्रत्यङ्गं प्रति कर्म नर्मपरया कृत्वाधिरूढं स्मरा

दौत्सुक्यं प्रविलोक्य मोहनविधौ चातुर्यं आलोक्य च ।

सद्यो यावकमण्डनं न रचितं पादे कुरङ्गीदृशा

स्मेरान्ता विशदच्छदे च शयने दृष्टिः समारोपिता । । २.६७ब् । । (Sकं १०९२)



नीरन्ध्रं परिरभ्यते प्रियतमो भूयस्तरां चुम्ब्यते

तद्बाढं क्रियते यदस्य रुचितं चाटूच्चकैस्तन्यते ।

सख्या मुग्धवधूरियं रतिविधौ यत्नेन संशिक्षिता

न्रिभ्रान्तं गुरुणा पुनः शतगुणं पुष्पेषुणा कारिता । । २.६७च् । ।



सुभग भगवता हृद्ये तस्या ज्वलत्स्मरपावकेऽप्य्

अभिनिवेशता प्रेमाधिक्यं चिरात्प्रकटीकृतम् ।

तव तु हृदये शीतेऽप्येवं सदैव सुखाप्तये

मम सहचरी सा निःस्नेहा मनागपि न स्थिता । । २.६७द् । ।



कोऽयं विमुञ्च कुरु नाथ वचो मदीयम्

आश्वासय स्मरकृशानुकृशां कृशाङ्गीम् ।

एकाकिनी कठिनतारकराजकान्त्या

पञ्चत्वं आशु ननु यास्यति सा वराकी । । २.६७ए । ।



अमुं दधेऽंशुकं अहं अत्र पादपे

युवां अलं निभृतं इहैव तिष्ठताम् ।

रहःस्थयोरिदं अभिधाय कामिनोः

स्वयं ययौ निपुणसखी लतान्तरम् । । २.६७फ़् । ।



स्फुरति यदिदं उच्चैर्लोचनं तन्वि वामं

स्तनतटं अपि धत्ते चारुरोमाञ्चमालाम् ।

कलयति च यदन्तःकम्पतामूरुकाण्डं

ननु वदति तदद्य प्रेयसा संगमं ते । । २.६७ग् । ।



इत्यादि विविधं सख्यो व्यापारं कुर्वते सदा ।

योषितां मन्त्रसर्वस्व- निधानकलशोपमाः । । २.६८ । ।

इत्थं विरचनीयोऽयं शृङ्गारः कविभिः सदा ।

अनेन रहितं काव्यं प्रायो नीरसं उच्यते । । २.६९ । ।

इत्थं विचार्य प्रचुरप्रयोगा

न्योऽमुं निबध्नाति रसं रसज्ञः ।

तत्काव्यं आरोप्य पदं विदग्ध

वक्त्रेषु विश्वं परिबम्भ्रमीति । । २.७० । ।



इति श्रीरुद्रभट्टविरचिते शृङ्गारतिलकाभिधाने काव्यरसालङ्कारे

विप्रलम्भो नाम द्वितीयः परिच्छेदः ।









\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

**       *****तृतीय परिच्छेदः ***





विकृताङ्गवचःकृत्य- वेषेभ्यो जायते रसः ।

हास्योऽयं हासमूलत्वात्पात्रत्रयगतो यथा । । ३.१ । ।

किञ्चिद्विकसितैर्गण्डैः किञ्चिद्विस्फारितेक्षणैः ।

किञ्चिद्लक्ष्यद्विजैः सोऽयं उत्तमानां भवेद्यथा । । ३.२ । ।



पाणौ कङ्कणं उत्फणः फणिपतिर्नेत्रं ज्वलत्पावकं

कण्ठः कुण्ठितकालकूटकुटिलो वस्त्रं गजेन्द्राजिनम् ।

गौरीलोचनलोभनाय सुभगो वेषो वरस्येति मे

गण्डोल्लासविभावितः पशुपतेर्हासोद्गमः पातु वः । । ३.२अ । । (Sकं ३६)



मध्यमानां भवत्येष विवृताननपङ्कजः ।

नीचानां निपतद्बाष्पः श्रूयमाणध्वनिर्यथा । । ३.३ । ।



मुग्धे त्वं सुभगे न वेत्सि मदनव्यापारं अद्यापि तं

नूनं ते जलजैषिणायं अलिना दृष्टो न भर्ताधरः ।

सख्यैवं हसितं वधूं प्रति तथा सानन्दं आविर्भवद्

वक्त्रान्तर्गतसीधुवासरसिकैर्भृङ्गैर्यथा धावितम् । । ३.३अ । ।



त्यक्त्वा गुञ्जफलानि मौक्तिकमयी भूषा स्तनेष्वाहिता

स्त्रीणां कष्टं इदं कृतं सरसिजं कर्णे न बर्हिच्छदम् ।

इत्थं नाथ तवारिधाम्नि शवरैरालोक्य चित्रस्थितिं

बास्पार्द्रीकृतलोचनैः स्फुटरवं दारैः समं हस्यते । । ३.३ब् । ।



अस्मिन्सखीकराघात- नेत्रोल्लासाङ्गवर्तनम् ।

नासाकपोलविस्पन्दो मुखरागश्च जायते । । ३.४ । ।

शोकात्मा करुणो ज्ञेयः प्रियभृत्यधनक्षयात् ।

तत्रेत्थं नायको दैव- हतः स्याद्दुःखभाजनम् । । ३.५ । ।



भर्ता संगर एव मृत्युवसतिं प्राप्तः समं बन्धुभिर्

यूनां कामं इयं दुनोति च मनो वैधव्यभावाद्वधूः ।

बालो दुस्त्यज एक एव च शिशुः कष्टं कृतं वेधसा

जीवामीति महीपते प्रलपति त्वद्वैरिसीमन्तिनी । । ३.५अ । ।



भूपातो दैवनिन्दा च रोदनं दीननिःस्वनः ।

शरीरताडनं मोहो वैवर्ण्यं चात्र जायते । । ३.६ । ।

क्रोधात्मको भवेद्रौद्रः प्रतिशत्रूनमर्षतः ।

रक्षःप्रायो भवेदत्र नायकोऽत्युग्रविग्रहः । । ३.७ । ।



यः प्राणापहतिः कृता मम पितुः क्षुद्रैर्युधि क्षत्रियै

रामोऽहं रमणीर्विहाय बलवन्निःशेषं एषां हठात् ।

भास्वत्प्रौढकुठारकोटिघटनाकाण्डत्रुटत्कन्धरा

स्रोतोऽन्तःस्रुतविस्रशोणितभरैः कुर्यां क्रुधां निर्वृतिम् । । ३.७अ । ।



मुखरागायुधोत्क्षेप- स्वेदकम्पाधरग्रहाः ।

शक्तिशंसा कराघातो भ्रुकुटी चात्र जायते । । ३.८ । ।

उत्साहात्मा भवेद्वीरो दयादानाजिपूर्वकः ।

त्रिविधो नायकस्तत्र जायते सत्त्वसंयुतः । । ३.९ । ।

गाम्भीर्यौदार्यसौन्दर्य- शौर्यधैर्यादिभूषितः ।

आवर्जितजनो जन्य- निर्व्यूढप्रौढविक्रमः । । ३.१० । ।



अयि विहङ्ग वराक कपोतकं

विमृज धेहि धृतिं मम मेदसा ।

शिबिरहं भवता विदितो न किं

सकलसत्त्वसमुद्धरणक्षमः । । ३.१०अ । ।



सुखितोऽसि हरे नूनं

भुवनत्रयमात्रलब्धितोषेण ।

बलिरर्थितदोऽस्मि यतो

न याचितः किंचिदप्यधिकम् । । ३.१०ब् । ।



यत्रैरावणदन्ततीव्रमुसलैरेरण्डकाण्डायितं

वज्रेणापि विकीर्णवह्निततिना मार्णालनालायितम् ।

मद्वक्षस्यवलम्ब्य किंचिदधुना तद्विस्मृतं वज्रिणा

युद्धं यद्यवलम्बते स तु पुनः सज्जोऽस्म्यहं रावणः । । ३.१०च् । ।



धृतिगर्वौद्धत्यमतिस्मृतिरोमाञ्चा भवन्ति चामुष्मिन् ।

विविधा वाक्यक्षेपाः सोत्साहामर्षवेगाश्च । । ३.११ । ।

भयानको भयस्थायि- भावोऽसौ जायते रसः ।

शब्दादेर्विकृताद्वोढं बालस्त्रीनीचनायकः । । ३.१२ । ।



श्रुत्वा तूर्यनिनादं द्वारे भयचकितललितबाहुलतः ।

धन्यस्य लगति कण्ठे मुग्धशिशुर्धूलिधूसरितः । । ३.१२अ । ।



प्रणयकलहसङ्गान्मन्युभाजा निरस्तः

प्रकटितचटुकोटिः पादपद्मानतोऽपि ।

नवजलधरगर्जेर्भीतयासौ कयाचित्

त्रुटिततरलहारं सस्वजे प्राणनाथः । । ३.१२ब् । ।



कम्पोपरुद्धसर्वाङ्गैर्

गलत्स्वेदोदबिन्दुभिः ।

त्वदारब्धैर्महीनाथ

वैरिभिर्वनितायितम् । । ३.१२च् । ।



वैवर्ण्यं अश्रु संत्रासो हस्तपादादिकम्पनम् ।

स्वेदास्यशोषदिक्प्रेक्षा- संभ्रमाश्च प्रकीर्तिताः । । ३.१३ । ।

जुगुप्साप्रकृतिर्ज्ञेयो बीभत्सोऽहृद्यदर्शनात् ।

श्रवणात्कीर्तनाद्वापि पूत्यादिविषयाद्यथा । । ३.१४ । ।



लुठत्कृमिकलेवरं स्रवदसृग्वसावासितं

विशीर्णशवसंततिप्रसरदुग्रगन्धान्वितम् ।

भ्रमत्प्रचुरपत्रिकं त्रिकविवर्तिनृत्यक्रिया

प्रवीणगुणकौणपं परिबभौ परेताजिरम् । । ३.१४अ । ।



नासाप्रच्छादनं वक्त्र- कूणनं गात्रसंवृतिः ।

निष्ठीवनादि चात्र स्यादुद्वेगादुत्तमेष्वपि । । ३.१५ । ।

विस्मयात्माद्भुतो ज्ञेयो रसो रसविचक्षणैः ।

मायेन्द्रजालदिव्यस्त्री- विपिनाद्युद्भवो यथा । । ३.१६ । ।



सत्यं हृता त्वया हंस वनितानां इयं गतिः ।

भ्रमन्त्येतास्तथाप्येतदिन्द्रजालं तदद्भुतम् । । ३.१६अ । ।



गद्गदः साधुवादश्च स्वेदः पुलकवेपथू ।

दृष्टेर्निशलतारत्वं विकासश्चात्र जायते । । ३.१७ । ।

सम्यग्ज्ञानोद्भवः शान्तः समत्वात्सर्वजन्तुषु ।

गतेच्छो नायकस्तत्र तमोरागपरिक्षयात् । । ३.१८ । ।



धनं अहरहर्दत्तं स्वीयं यथार्थितं अर्थिने

कृतं अरिकुलं नारीशेषं स्वखड्गविजृम्भितैः ।

प्रणयिनि जने रागोद्रिक्ते रतिर्विहिता चिरं

किं अपरं अतः कर्तव्यं नस्तनावपि नादरः । । ३.१८अ । ।

निरालम्बं मनो ह्यत्र बाढं आत्मनि तिष्ठति ।

सुखे नेच्छा तथा दुःखेऽप्युद्वेगो नात्र जायते । । ३.१९ । ।

अष्टावमी रसाः पूर्वं ये प्रोक्तास्तत्र निश्चितम् ।

प्रत्यनीकौ रसौ द्वौ द्वौ तत्सम्पर्कं विवर्जयेत् । । ३.२० । ।

शृङ्गारबीभत्सरसौ तथा वीरभयानकौ ।

रौद्राद्भुतौ तथा हास्य- करुणौ वैरिणौ मिथः । । ३.२१ । ।

हास्यो भवति शृङ्गारात्करुणो रौद्रकर्मतः ।

अद्भुतश्च तथा वीराद्बीभत्साच्च भयानकः । । ३.२२ । ।

यौ जन्यजनकावेतौ रसावुक्तौ मनीषिभिः ।

युक्त्या कृतोऽपि संभेदस्तयोर्बाढं न दुष्यति । । ३.२३ । ।

केचिद्रसविभागेषु भावाः पूर्वं प्रदर्शिताः ।

स्वातन्त्र्येणेह कीर्त्यन्ते रम्यास्ते कृतिनां मताः । । ३.२४ । ।

रत्यादय इमे भावा रसाभिप्रायसूचकाः ।

पञ्चाशत्स्थायिसंचारि- सात्त्विकास्तान्निबोधत । । ३.२५ । ।

शृङ्गारादिरसेष्वेव भावा रत्यादयः स्मृताः ।

प्रत्येकं स्थैर्यतोऽन्ये च तर्यस्त्रिंशच्चराः स्मृताः । । ३.२६ । ।

प्रायोऽनवस्थिते चित्ते भावाः संकीर्णसंभवाः ।

बाहुल्येन निगद्यन्ते तथाप्येते यथा स्थिताः । । ३.२७ । ।

शङ्कासूया भयं ग्लानिर्व्याधिश्चिन्ता स्मृतिर्धृतिः ।

औत्सुक्यं विस्मयो हर्षो व्रीडोन्मादो मदस्तथा । । ३.२८ । ।

विषादो जडता निद्रा- \[अ\]वहित्थं चापलं स्मृतिः ।

इति भावाः प्रयोक्तव्या शृङ्गारे व्यभिचारिणः । । ३.२९ । ।

श्रमश्चपलता निद्रा स्वप्नो ग्लानिस्तथैव च ।

शङ्कासूयावहित्थं च हास्ये भावा भवन्त्यमी । । ३.३० । ।

दैन्यं चिन्ता तथा ग्लानिर्निर्वेदो जडतास्मृतिः ।

व्याधिश्च करुणे ज्ञेया भावा भावविशारदैः । । ३.३१ । ।

हर्षोऽसूया तथा गर्व उत्साहो मद एव च ।

चापल्यं उग्रता वेगो रौद्रे भावाः प्रकीर्तिताः । । ३.३२ । ।

अमर्षः प्रतिबोधश्च वितर्कोऽथ मतिर्धृतिः ।

क्रोधोऽसूयाश्रु संमोह आवेगो रोमहर्षणम् । । ३.३३ । ।

गर्वो मदस्तथोग्रत्वं भावा वीरे भवन्त्यमी ।

संत्रासो मरणं चैव वचनीयं भयानके । । ३.३४ । ।

अपस्मारो विषादश्च भयं वेगो मतिर्मदः ।

उन्मादश्चेति विज्ञेया भावा बीभत्ससंभवाः । । ३.३५ । ।

आवेगो जडता मोहो विस्मयो हर्षणं मतिः ।

इति भावान्निबध्नन्ति रसेऽस्मिन्नद्भुते बुधाः । । ३.३६ । ।

एवं संचारिणो भावा ज्ञेयाः प्रतिरसं स्थिताः ।

सात्त्विकास्तु भवन्त्येते सर्वे सर्वरसाश्रयाः । । ३.३७ । ।



या नृत्यगीतप्रमदोपभोग

वेषाङ्गसङ्कीर्तनचारुबन्धा ।

माधुर्ययुक्ताल्पसमासरम्या

वाणी स्मृतासाविह कैशिकीति । । ३.३८ । ।



शृङ्गारहास्यकरुण- रसानां परिवृद्धये ।

एषा वृत्तिः पर्योक्तव्या प्रयत्नेन बुधैर्यथा । । ३.३९ । ।



सौन्दर्यं शशलाञ्छनस्य कविभिर्मिथ्यैव तद्वर्ण्यते

सौभाग्यं क्व नु पङ्कजस्य रजनीसंभोगभग्नत्विषः ।

इत्यालोच्य चिराय चारु रुचिमन्त्रस्यत्कुरङ्गीदृशो

वीक्षेते नवयौवनोन्नतमुखौ मन्ये स्तनावाननम् । । ३.३९अ । ।



हस्तेषुः कुसुमायुधस्य ललितं रागश्रियो लोचनं

सौभाग्यैकगृहं विलासनिकषो वैदग्ध्यसिद्धिध्वजः ।

साक्षीदं मदबान्धवस्य निभृतं कस्यापि लीलानिधेः

कक्षान्तर्नखमण्डनं सखि नवं प्रच्छाद्यतां वाससा । । ३.३९ब् । ।



समुल्लसत्काञ्चनकुण्डलोज्ज्वल

प्रभापि तापाय बभूव येष्वलम् ।

विलासिनीरम्यमुखाम्बुजन्मसु

प्रजज्वलुस्तेष्वकृशाः कृशानवः । । ३.३९च् । ।



या चित्रयुद्धभ्रमशस्त्रपात

मायेन्द्रजालप्लुतिलाङ्घिताढ्या ।

ओजस्विगुर्वक्षरबन्धगाढा

ज्ञेया बुधैः सारभटीति वृत्तिः । । ३.४० । ।



रौद्रे भयानके चैव बीभत्से च विचक्षणैः ।

काव्यशोभाकरी वृत्तिरियं इत्थं प्रयुज्यते । । ३.४१ । ।



शस्त्रोद्दारितकुम्भिकुम्भविगलद्रक्ताक्तमुक्ताफलं

स्फारस्फूर्जितकान्तिकल्पितबृहच्चञ्चच्चतुष्कायितम् ।

क्रोधोद्धावितधीरधोरणलसात्खड्गाग्रं उग्राग्रहं

युद्धं सिद्धवधूगृहीतसुभटं जातं तदा दुर्धरम् । । ३.४१अ । ।



नायं गर्जिरवो गभीरपरुषं तूर्यं तदीयं त्विदं

नैते भीमभुजङ्गभोगरुचयो मेघा इमे तद्रजाः ।

इत्थं नाथ नवाम्बुवाहसमये त्वत्सैन्यशङ्काकुला

म्लायद्वक्त्ररुचो विरोधिवनितास्त्रस्यन्ति नश्यन्ति च । । ३.४१ब् । ।



पिबन्नसृक्स्वदन्मांसं आकर्षन्नन्त्रमालिकाम् ।

कबन्धसङ्कुले क्रोष्टा भ्रमत्येष महारणे । । ३.४१च् । ।



हर्षप्रधानाधिकसत्त्ववृत्तिस्

त्यागोत्तरोदारवचोमनोज्ञा ।

आश्चर्यसंपत्सुभगा च या स्यात्

सा सात्वती नाम मतात्र वृत्तिः । । ३.४२ । ।



नातिगूढार्थसंपत्तिः श्रव्यशब्दमनोरमा ।

वीरे रौद्रेऽद्भुते शान्ते वृत्तिरेषा मता यथा । । ३.४३ । ।



लक्ष्म्यास्त्वं जनको निधिश्च पयसां निःशेषरत्नाकरो

मर्यादानिरतस्त्वं एव जलधे ब्रूतेऽत्र कोऽन्यादृशम् ।

किं त्वेकस्य गृहं गतस्य बडवावह्नेः सदा तृष्णया

क्लान्तस्योदरपूरणेऽपि न सहो यत्तन्मनाङ्मध्यमम् । । ३.४३अ । ।



स्फारितोत्कटकठोरतारकाकीर्ण वह्निकणसंततिः क्रुधा ।

दुर्निमित्ततडिदाकृतिर्बभौ दृष्टिरिष्टसमरांशुमालिनः । । ३.४३ब् । ।



अत्यद्भुतं नराधिप तव कीर्तिर्धवलयन्त्यपि जगन्ति ।

रक्तान्करोति सुहृदो मलिनयति च वैरिवदनानि । । ३.४३च् । ।



निवृत्तविषयासङ्ग- मधुना सुचिराय मे ।

आत्मन्येव समाधानं मनः केवलं इच्छति । । ३.४३द् । ।



प्रधानपुरुषप्राया सद्वक्रोक्तिनिरन्तरा ।

भारतीयं भवेद्वृत्तिर्वीरहास्याद्भुताश्रया । । ३.४४ । ।



जन्मदेहवधबन्धनादिकं

तुल्यं एतदितरैः समं सताम् ।

यत्तथापि विपुलाचलाः श्रियः

साहसैकपरतात्र कारणम् । । ३.४४अ । ।



यशोदाकृतरक्षस्य शासितुर्भुवनद्रुहाम् ।

बाल्ये निभृतगम्भीरो हरेर्हासः पुनातु वः । । ३.४४ब् । ।



निर्भयोऽप्येष भूपालस्तद्ददाति द्विषां युधि ।

असत्तेषु यशः शुभ्रं आदत्ते चेदं अद्भुतम् । । ३.४४च् । ।



इत्यादि रम्याः प्रविलोक्य वृत्तीर्

दृष्ट्वा निबन्धांश्च महाकवीनाम् ।

आलोक्य वैचित्र्यं इदं विदध्यात्

काव्यं कविः सज्जनचित्तचौरम् । । ३.४५ । ।



विरसं प्रत्यनीकं च दुःसन्धानरसं तथा ।

नीरसं पात्रदुष्टं च काव्यं सद्भिर्न शस्यते । । ३.४६ । ।

विहाय जननीमृत्यु- शोकं मुग्धे मया सह ।

यौवनं मानय स्पष्टं इत्यादि विरसं मतम् । । ३.४७ । ।

प्रबन्धे नीयते यत्र रस एको निरन्तरम् ।

महतीं वृद्धिं इच्छन्ति नीरसं तच्च केचन । । ३.४८ । ।

नखक्षतोच्छलत्पूति- प्लुतगण्डस्थलं रतौ ।

पिबामि वदनं तस्याः प्रत्यनीकं तदुच्यते । । ३.४९ । ।

तां एवानुचितां गच्छ ज्वलिता त्वत्कृते तु या ।

किं ते कृत्यं मया धूर्त दुःसन्धानरसं त्विदम् । । ३.५० । ।

दुर्जनो दयितः कामं मनो म्लानं मनोभवः ।

कृशो वियोगतप्तायास्तस्या इत्यादि नीरसम् । । ३.५१ । ।

मुग्धा व्याजं विना वेश्या कन्येयं निपुणा रतौ ।

कुलस्त्री सर्वदा धृष्टा पात्रदुष्टं त्विदं मतम् । । ३.५२ । ।

अन्येष्वपि रसेष्वेते दोषा वर्ज्या मनीषिभिः ।

यत्सम्पर्कान्न यात्येव काव्यं रसपरम्पराम् । । ३.५३ । ।

इति मया कथितेन पथामुना

रसविशेषं अशेषं उपेयुषा ।

ललितपादपदासदलङ्कृतिः

कृतधियां इह वाग्वनितायते । । ३.५४ । ।

शृङ्गारतिलको नाम ग्रन्थोऽयं ग्रथितो मया ।

व्युत्पत्तये निषेवन्तु कवयः कामिनश्च ये । । ३.५५ । ।

कान्या काव्यकथा कीदृग्वैदग्धी को रसागमः ।

किं गोष्ठीमण्डनं हन्त शृङ्गारतिलकं विना । । ३.५६ । ।

त्रिपुरवधादेव गतां उल्लासं उमां समस्तदेवनताम् ।

शृङ्गारतिलकविधिना पुनरपि रुद्रः प्रसादयति । । ३.५७ । ।



इति श्रीरुद्रभट्टविरचिते शृङ्गारतिलकाभिधाने काव्यरसालङ्कारे

हास्यादिरसनिरूपणं नाम तृतीयः परिच्छेदः ।







\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*

</div>

</div>

</div>

</div>

\]
