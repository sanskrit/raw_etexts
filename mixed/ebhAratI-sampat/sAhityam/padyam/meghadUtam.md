+++
TITLE = "मेघदूतम्"
DOMAIN = "साहित्यम्"
SUB-DOMAIN = "पद्यम्"
"BOOKS CONTRIBUTOR" = "राष्ट्रियसंस्कृतविश्वविद्यालयः, तिरुपतिः"
"SERIAL NO." = "Ebharati-3020"
url = "https://www.ebharatisampat.in/read_chapter.php?bookid=MDQ0NDExMjU2ODA5OTgy"
title = "मेघदूतम्"

+++
[[मेघदूतम्	Source: [EB](https://www.ebharatisampat.in/read_chapter.php?bookid=MDQ0NDExMjU2ODA5OTgy)]]

\[

***पूर्वमेघः***




कश्चित्कान्ताविरहगुरुणा स्वाधिकारात्प्रमत्तः   
शापेनास्तंगमितमहिमा वर्षभोग्येण भर्तुः ।  
यक्षश्चक्रे जनकतनयास्नानपुण्योदकेषु  
स्निग्धच्छायातरुषु वसतिं रामगिर्याश्रमेषु ॥ १.१ ॥

तस्मिन्नद्रौ कतिचिदबलाविप्रयुक्तः स कामी   
नीत्वा मासान् कनकवलयभ्रंशरिक्तप्रकोष्ठः ।  
आषाढस्य प्रथमदिवसे मेघमाश्लिष्टसानुं  
वप्रक्रीडापरिणतगजप्रेक्षणीयं ददर्श ॥ १.२ ॥

तस्य स्थित्वा कथमपि पुरः कौतुकाधानहेतोर्  
अन्तर्बाष्पश्चिरमनुचरो राजराजस्य दध्यौ ।  
मेघालोके भवति सुखिनोऽप्यन्यथावृत्ति चेतः  
कण्ठाश्लेषप्रणयिनि जने किं पुनर्दूरसंस्थे ॥ १.३ ॥

प्रत्यासन्ने नभसि दयिताजीवितालम्बनार्थी   
जीमूतेन स्वकुशलमयीं हारयिष्यन् प्रवृत्तिम् ।  
स प्रत्यग्रैः कुटजकुसुमैः कल्पितार्घाय तस्मै  
प्रीतः प्रीतिप्रमुखवचनं स्वागतं व्याजहार ॥ १.४ ॥

धूमज्योतिःसलिलमरुतां संनिपातः क्व मेघः   
सन्देशार्थाः क्व पटुकरणैः प्राणिभिः प्रापणीयाः ।  
इत्यौत्सुक्यादपरिगणयन् गुह्यकस्तं ययाचे  
कामार्ता हि प्रकृतिकृपणाश्चेतनाचेतएषु ॥ १.५ ॥

जातं वंशे भुवनविदिते पुष्करावर्तकानां   
जानामि त्वां प्रकृतिपुरुषं कामरूपं मघोनः ।  
तेनार्थित्वं त्वयि विधिवशाद्दूरबन्धुर्गतोऽहं  
याच्ञा मोघा वरमधिगुणे नाधमे लब्धकामा ॥ १.६ ॥

संतप्तानां त्वमसि शरणं तत्पयोद प्रियायाः   
संदेशं मे हर धनपतिक्रोधविश्लेषितस्य ।  
गन्तव्या ते वसतिरलका नाम यक्षेश्वराणां  
बाह्योद्यानस्थितहरशिरश्चन्द्रिकाधौतहर्म्या ॥ १.७ ॥

त्वामारूढं पवनपदवीमुद्गृहीतालकान्ताः   
प्रेक्षिष्यन्ते पथिकवनिताः प्रत्ययादाश्वसन्त्यः ।  
कः संनद्धे विरहविधुरां त्वय्युपेक्षेत जायां  
न स्यादन्योऽप्यहमिव जनो यः पराधीनवृत्तिः ॥ १.८ ॥

त्वां चावश्यं दिवसगणनातत्परामेकपत्नीम्   
अव्यापन्नामविहतगतिर्द्रक्ष्यसि भ्रातृजायाम् ।  
आशाबन्धः कुसुमसदृशं प्रायशो ह्यङ्गनानां  
सद्यः पाति प्रणयि हृदयं विप्रयोगे रुणद्धि ॥ १.९ ॥

मन्दं मन्दं नुदति पवनश्चानुकूलो यथा त्वां   
वामश्चायं नदति मधुरं चातकस्ते सगन्धः ।  
गर्भाधानक्षणपरिचयान्नूनमाबद्धमालाः  
सेविष्यन्ते नयनसुभगं खे भवन्तं बलाकाः ॥ १.१० ॥

कर्तुं यच्च प्रभवति महीमुच्छिलीन्ध्रामवन्ध्यां   
तच्छ्रुत्वा ते श्रवणसुभगं गर्जितं मानसोत्काः ।  
आ कैलासाद्बिसकिसलयच्छेदपाथेयवन्तः  
संपत्स्यन्ते नभसि भवतो राजहंसाः सहायाः ॥ १.११ ॥

आपृच्छस्व प्रियसखममुं तुङ्गमालिङ्ग्य शैलं   
वन्द्यैः पुंसां रघुपतिपदैरङ्कितं मेखलासु ।  
काले काले भवति भवतो यस्य संयोगमेत्य  
स्नेहव्यक्तिश्चिरविरहजं मुञ्चतो बाष्पमुष्णम् ॥ १.१२ ॥

मर्गं तावच्छृणु कथयतस्त्वत्प्रयाणानुरूपं   
संदेशं मे तदनु जलद श्रोष्यसि श्रोत्रपेयम् ।  
खिन्नः खिन्नः शिहरिषु पदं न्यस्य गन्तासि यत्र  
क्षीणः क्षीणः परिलघु पयः स्रोतसां चोपभुज्य ॥ १.१३ ॥

अद्रेः शृङ्गं हरति पवनः किं स्विदित्युन्मुखीभिर्  
दृष्टोत्साहश्चकितचकितं मुग्धसिद्धाङ्गनाभिः ।  
स्थानादस्मात्सरसनिचुलादुत्पतोदङ्मुखः खं  
दिङ्नागानां पथि परिहरन् स्थूलहस्तावलेपान् ॥ १.१४ ॥

रत्नच्छायाव्यतिकर इव प्रेक्ष्यमेतत्पुरस्ताद्  
वल्मीकाग्रात्प्रभवति धनुःखण्डमाखण्डलस्य ।  
येन श्यामं वपुरतितरां कान्तिमापत्स्यते ते  
बर्हेणेव स्फुरितरुचिना गोपवेषस्य विष्णोः ॥ १.१५ ॥

त्वय्यायन्तं कृषिफलमिति भ्रूविकारानभिज्ञैः   
प्रीतिस्निग्धैर्जनपदवधूलोचनैः पीयमानः ।  
सद्यःसीरोत्कषणसुरभि क्षेत्रमारुह्य मालं  
किंचित्पश्चाद्व्रज लघुगतिर्भूय एवोत्तरेण ॥ १.१६ ॥

त्वामासारप्रशमितवनोपप्लवं साधु मूर्ध्ना   
वक्ष्यत्यध्वश्रमपरिगतं सानुमानाम्रकूटः ।  
न क्षुद्रोऽपि प्रथमसुकृतापेक्षया संश्रयाय  
प्राप्ते मित्रे भवति विमुखः किं पुनर्यस्तत्थोच्चैः ॥ १.१७ ॥

छन्नोपान्तः परिणतफलद्योतिभिः काननाम्रैस्  
त्वय्यारूढे शिखरमचलः स्निग्धवेणीसवर्णे ।  
नूनं यास्यत्यमरमिथुनप्रेक्षणीयामवस्थां  
मध्ये श्यामः स्तन इव भुवः शेषविस्तारपाण्डुः ॥ १.१८ ॥

स्थित्वा तस्मिन् वनचरवधूभुक्तकुञ्जे मुहूर्तं   
तोयोत्सर्गद्रुततरगतिस्तत्परं वर्त्म तीर्णः ।  
रेवां द्रक्ष्यस्युपलविषमे विन्ध्यपादे विशीर्णां  
भक्तिच्छेदैरिव विरचितां भूतिमङ्गे गजस्य ॥ १.१९ ॥

{अध्वक्लान्तं प्रतिमुखगतं सानुमानाम्रकूटस्  
तुङ्गेन त्वां जलद शिरसा वक्ष्यति श्लाघमानः ।  
आसारेण त्वमपि शमयेस्तस्य नैदाघमग्निं  
सद्भावार्द्रः फलति न चिरेणोपकारो महत्सु ॥ १.१९ } ॥

तस्यास्तिक्तैर्वनगजमदैर्वासितं वान्तवृष्टिर्  
जम्बूकुञ्जप्रतिहतरयं तोयमादाय गच्छेः ।  
अन्तःसारं घन तुलयितुं नानिलः शक्ष्यति त्वां  
रिक्तः सर्वो भवति हि लघुः पूर्णता गौरवाय ॥ १.२० ॥

नीपं दृष्ट्वा हरितकपिशं केसरैरर्धरूढैर्  
आविर्भूतप्रथममुकुलाः कन्दलीश्चानुकच्छम् ।  
जग्ध्वारण्येष्वधिकसुरभिं गन्धमाघ्राय चोर्व्याः  
सारङ्गास्ते जललवमुचः सूचयिष्यन्ति मार्गम् ॥ १.२१ ॥

अम्भोबिन्दुग्रहणचतुरांश्चातकान् वीक्षमाणाः   
श्रेणीभूताः परिगणनया निर्दिशन्तो बलाकाः ।  
त्वामासाद्य स्तनितसमये मानयिष्यन्ति सिद्धाः  
सोत्कम्पानि प्रियसहचरीसंभ्रमालिङ्गितानि ॥ १.२२ ॥

उत्पश्यामि द्रुतमपि सखे मत्प्रियार्थं यियासोः   
कालक्षेपं ककुभसुरभौ पर्वते पर्वेते ते ।  
शुक्लापाङ्गैः सजलनयनैः स्वागतीकृत्य केकाः  
प्रतुद्यातः कथमपि भवान् गन्तुमाशु व्यवस्येत् ॥ १.२३ ॥

पाण्डुच्छायोपवनवृतयः केतकैः सूचिभिन्नैर्  
नीडारम्भैर्गृहबलिभुजामाकुलग्रामचैत्याः ।  
त्वय्यासन्ने परिणतफलश्यामजम्बूवनान्ताः  
संपत्स्यन्ते कतिपयदिनस्थायिहंसा दशार्णाः ॥ १.२४ ॥

तेषां दिक्षु प्रथितविदिशालक्षणां राजधानीं   
गत्वा सद्यः फलमविकलं कामुकत्वस्य लब्धा ।  
तीरोपान्तस्तनितसुभगं पास्यसि स्वादु यस्मात्  
सभ्रूभङ्गं मुखमिव पयो वेत्रवत्याश्चलोर्मि ॥ १.२५ ॥

नीचैराख्यं गिरिमधिवसेस्तत्र विश्रामहेतोस्  
त्वत्सम्पर्कात्पुलकितमिव प्रौढपुष्पैः कदम्बैः ।  
यः पुण्यस्त्रीरतिपरिमलोद्गारिभिर्नागराणाम्  
उद्दामानि प्रथयति शिलावेश्मभिर्यौवनानि ॥ १.२६ ॥

विश्रान्तः सन् व्रज वननदीतीरजानां निषिञ्चन्न्   
उद्यानानां नवजलकणैर्यूथिकाजाल्कानि ।  
गण्डस्वेदापनयनरुजाक्लान्तकर्णोत्पलानां  
छायादानात्क्षणपरिचितः पुष्पलावीमुखानाम् ॥ १.२७ ॥

वक्रः पन्था यदपि भवतः प्रस्थितस्योत्तराशां   
सौधोत्सङ्गप्रणयविमुखो मा स्म भूरुज्जयिन्याः ।  
विद्युद्दामस्फुरितचक्रितैस्तत्र पौराङ्गनानां  
लोलापाङ्गैर्यदि न रमसे लोचनैर्वञ्चितोऽसि ॥ १.२८ ॥

वीचिक्षोभस्तनितविहगश्रेणिकाञ्चीगुणायाः   
संसर्पन्त्याः स्खलितसुभगं दर्शितावर्तनाभः ।  
निर्विन्ध्यायाः पथि भव रसाभ्यन्तरः संनिपत्य  
स्त्रीणामाद्यं प्रणयवचनं विभ्रमो हि प्रियेषु ॥ १.२९ ॥

वेणीभूतप्रतनुसलिला तामतीतस्य सिन्धुः   
पाण्डुच्छाया तटरुहतरुभ्रंशिभिर्जीर्णपर्णैः ।  
सौभाग्यं ते सुभग विरहावस्थया व्यञ्जयन्ती  
कार्श्यं येन त्यजति विधिना स त्वयैवोपपाद्यः ॥ १.३० ॥

प्राप्यावन्तीनुदयनकथाकोविदग्रामवृद्धान्   
पूर्वोद्दिष्टामुपसर पुरीं श्रीविशालां विशालाम् ।  
स्वल्पीभूते सुचरितफले स्वर्गिणां गां गतानां  
शेषैः पुण्यैर्हृतमिव दिवः कान्तिमत्खण्डमेकम् ॥ १.३१ ॥

दीर्घीकुर्वन् पटु मदकलं कूजितं सारसानां   
प्रत्यूषेषु स्फुटितकमलामोदमैत्रीकषायः ।  
यत्र स्त्रीणां हरति सुरतग्लानिमङ्गानुकूलः  
शिप्रावातः प्रियतम इव प्रार्थनाचाटुकारः ॥ १.३२ ॥

हारांस्तारांस्तरलगुटिकान् कोटिशः शङ्कशुक्तीः   
शष्पश्यामान्मरकतमणीनुन्मयूखप्ररोहान् ।  
दृष्ट्वा यस्यां विपणिरचितान् विद्रुमाणां च भङ्गान्  
संलक्ष्यन्ते सलिलनिधयस्तोयमात्रावशेषाः ॥ १.३३ ॥

प्रद्योतस्य प्रियदुहितरं वत्सराजोऽत्र जह्रे   
हैमं तालद्रुमवनमभूदत्र तस्यैव राज्ञः ।  
अत्रोद्भ्रान्तः किल नलगिरिः स्तम्भमुत्पाट्य दर्पाद्  
इत्यागन्तून् रमयति जनो यत्र बन्धूनभिज्ञः ॥ १.३४ ॥

जालोद्गीर्णैरुपचितवपुः केशसंस्कारधूपैर्  
बन्धुप्रीत्या भवनशिख्जिभिर्दत्तनृत्योपहारः ।  
हर्म्येष्वस्याः कुसुमसुरभिष्वधवखेदं नयेथा  
लक्ष्मीं पश्यंल्ललितवनितापादरागाङ्कितेषु ॥ १.३५ ॥

भर्तुः कण्ठच्छविरिति गणैः सादरं वीक्ष्यमाणः   
पुण्यं यायास्त्रिभुवनगुरोर्धाम चण्डीश्वरस्य ।  
धूतोद्यानं कुवलयरजोगन्धिभिर्गन्धवत्यास्  
तोयक्रीडानिरतयुवतिस्नानतिक्तैर्मरुद्भिः ॥ १.३६ ॥

अप्यन्यस्मिञ्जलधर महाकालमासाद्य काले   
स्थातव्यं ते नयनविषयं यावदत्येति भानुः ।  
कुर्वन् सन्ध्यावलिपटहतां शूलिनः श्लाघनीयाम्  
आमन्द्राणां फलमविकलं लप्स्यसे गर्जितानाम् ॥ १.३७ ॥

पादन्यासैः क्वणितरशनास्तत्र लीलावधूतै   
रत्नच्छायाखचितवलिभिश्चामरैः क्लान्तहस्ताः ।  
वेश्यास्त्वत्तो नखपदसुखान् प्राप्य वर्षाग्रबिन्दून्  
आमोक्ष्यन्ते त्वयि मधुकरश्रेणिदीर्घान् कटक्षान् ॥ १.३८ ॥

पश्चादुच्चैर्भुजतरुवनं मण्डलेनाभ्लीनः   
सांध्यं तेजः प्रतिनवजपापुष्परक्तं दधानः ।  
नृत्तारम्भे हर पशुपतेरार्द्रनागाजिनेच्छां  
शान्तोद्वेगस्तिमितनयनं दृष्टभक्तिर्भवान्या ॥ १.३९ ॥

गच्छन्तीनां रमाणवसतिं योषितां तत्र नक्तं   
रुद्धालोके नरपतिपथे सूचिभेद्यैस्तमोभिः ।  
सौदामन्या कनकनिकषस्निग्धया दर्शयोर्वीं  
तोयोत्सर्गस्तनितमुहरो मा च भूर्विक्लवास्ताः ॥ १.४० ॥

तां कस्यांचिद्भवनवलभौ सुप्तपारावतायां   
नीत्वा रात्रिं चिरविलसनात्खिन्नविद्युत्कलत्रः ।  
दृष्टे सूर्ये पुनरपि भवान् वाहयेदध्वशेषं  
मन्दायन्ते न खलु सुहृदामभ्युपतार्थकृत्याः ॥ १.४१ ॥

तस्मिन् काले नयनसलिअं योषितां खण्डितानां   
शान्तिं नेयं प्रणयिभिरतो वर्त्म भानोस्त्यजाशु ।  
प्रालेयास्त्रं कमलवदनात्सो.अपि हर्तुं नलिन्याः  
प्रत्यावृत्तस्त्वयि कररुधि स्यादनल्पभ्यसूयः ॥ १.४२ ॥

गम्भीरायाः पयसि सरितश्चेतसीव प्रसन्ने   
छायात्मापि प्रकृतिसुभगो लप्स्यते ते प्रवेशम् ।  
तस्मादस्याः कुमुदविशदान्यर्हसि त्वं न धैर्यान्  
मोघीकर्तुं चटुलशफोरोद्वर्तनप्रेक्षितानि ॥ १.४३ ॥

तस्याः किंचित्करधृतमिव प्राप्त्वाईरशाखं   
हृत्वा नीलं सलिलवसनं मुक्तरोधोनितम्बम् ।  
प्रस्थानं ते कथमपि सखे लम्बमानस्य भावि  
ज्ञातास्वादो विवृतजघनां को विहातुं समर्था ॥ १.४४ ॥

त्वन्निष्यन्दोच्छ्वसितवसुधागन्धसम्पर्करम्यः   
स्रोतोरन्ध्रध्वनितसुभगं दन्तिभिः पीयमानः ।  
नीचैर्वास्यत्युपजिगमिषोर्देवपूर्वं गिरिं ते  
शीतो वायुः परिणमयिता काननोदुम्बराणाम् ॥ १.४५ ॥

तत्र स्कन्दं नियतवसतिं पुष्पमेघीकृतात्मा   
पुष्पासारैः स्नपयतु भवान् व्योमगङ्गाजलार्द्रैः ।  
रक्षाहेतोर्नवशशिभृता वासवीनां चमूनाम्  
अत्यादित्यं हुतवहमुखे संभृतं तद्धि तेयः ॥ १.४६ ॥

ज्योतिर्लेखावलयि गलितं यस्य बर्हं भवानी   
पुत्रप्रेम्णा कुवलयदलप्रापि कर्णे करोति ।  
धौतापाङ्गं हरशशिरुचा पावकेस्तं मयूरं  
पश्चादद्रिग्रहणगुरुभिर्गर्जितैर्नर्तयेथाः ॥ १.४७ ॥

आराद्यैनं शरवणभवं देवमुल्लङ्घिताध्वा   
सिद्धद्वन्द्वैर्जलकणभयाद्वीणिभिर्मुक्तमार्गः ।  
व्यालम्बेथाः सुरभितनयालम्भजां मानयिष्यन्  
स्रोतोमूर्त्या भुवि परिणतां रन्तिदेवस्य कीर्तिम् ॥ १.४८ ॥

त्वय्यादातुं जलमवनते शार्ङ्गिणो वर्णचौरे   
तस्याः सिन्धोः पृथुमपि तनुं दूरभावात्प्रवाहम् ।  
प्रेक्षिष्यन्ते गगनगतयो नूनमावर्ज्य दृष्टिर्  
एकं भुक्तागुणमिव भुवः स्थूलमध्येन्द्रनीलम् ॥ १.४९ ॥

तामुत्तीर्य व्रज परिचितभ्रूलताविभ्रमाणां   
पक्ष्मोत्क्षेपादुपरिविलसत्कृष्णशारप्रभाणाम् ।  
कुन्दक्षेपानुगमधुकरश्रीमुषामात्मबिम्बं  
पात्रीकुर्वन् दशपुरवधूनेत्रकौतूहलानाम् ॥ १.५० ॥

ब्रह्मावर्तं जनपदमथ च्छायया गाहमानः   
क्षेत्रं क्षत्रप्रधनपिशुनं कौरवं तद्भजेथाः ।  
राजन्यानां शितशरशतैर्यत्र गाण्डीवधन्वा  
धारापातैस्त्वमिव कमलान्यभ्यवर्षन्मुखानि ॥ १.५१ ॥

हित्वा हालामभिमतरसां रेवतीलोचनाङ्कां   
बन्धुप्रीत्या समरविमुखो लाङ्गली याः सिषेवे ।  
कृत्वा तासामधिगममपां सौम्य सारस्वतीनाम्  
अन्तः शुद्धस्त्वमपि भविता वर्णमात्रेण कृष्णः ॥ १.५२ ॥

तस्माद्गच्छेरनुकनखलं शैलराजावतीर्णां   
जाह्नोः कन्यां सगरतनयस्वर्गसोपानपङ्क्तिम् ।  
गौरीवक्त्रभ्रुकुटिरचनां या विहस्येव फेनैः  
शम्भोः केशग्रहणमकरोदिन्दुलग्नोर्मिहस्ता ॥ १.५३ ॥

तस्याः पातुं सुरगज इव व्योम्नि पश्चार्धलम्बी   
त्वं चेदच्छस्फटिकविशदं तर्कयेस्तिर्यगम्भः ।  
संसर्पन्त्या सपदि भवतः स्रोतसि च्छाययासौ  
स्यादस्थानोपगतयमुनासंगमेवाभिरामा ॥ १.५४ ॥

आसीनानां सुरभितशिलं नाभिगन्धैर्मृगाणां   
तस्या एव प्रभवमचलं प्राप्य गौरं तुषारैः ।  
वक्ष्यस्यध्वश्रमविनयेन तस्य शृङ्गे निषण्णः  
शोभां शुभ्रां त्रिनयनवृषोत्खातपङ्कोपमेयम् ॥ १.५५ ॥

तं चेद्वायौ सरति सरलस्कन्धसंघट्टजन्मा   
बाधेतोल्काक्षपितचमरीबालभारो दवाग्निः ।  
अर्हस्येनं शमयितुमलं वारिधारासहस्रैर्  
आपन्नार्तिप्रशमनफलाः संपदो ह्युत्तमानाम् ॥ १.५६ ॥

ये संरम्भोत्पतनरभसाः स्वाङ्गभङ्गाय तस्मिन्   
मुक्ताध्वानं सपदि शरभा लङ्घयेयुर्भवन्तम् ।  
तान् कुर्वीथास्तुमुलकरकावृष्टिपातावकीर्णन्  
के वा न स्युः परिभवपदं निष्फलारम्भयत्नाः ॥ १.५७ ॥

तत्र व्यक्तं दृषदि चरणन्यासमर्धेन्दुमौलेः   
शश्वत्सिद्धैरुपचितबलिं भक्तिनम्रः परीयाः ।  
यस्मिन् दृष्टे करणविगमादूर्ध्वमुद्धूतपापाः  
कल्पिष्यन्ते स्थिरगणपदप्राप्तये श्रद्दधानाः ॥ १.५८ ॥

शब्दायन्ते मधुरमनिलैः कीचकाः पूर्यमाणाः   
संरक्ताभिस्त्रिपुरविजयो गीयते किंनराभिः ।  
निर्ह्रादस्ते मुरज इव चेत्कन्दरेषु ध्वनिः स्यात्  
संगीतार्थो ननु पशुपतेस्तत्र भावी समग्रः ॥ १.५९ ॥

प्रालेयाद्रेरुपतटमतिक्रम्य तांस्तान् विशेषान्   
हंसद्वारं भृगुपतियशोवर्त्म यत्क्रौञ्चरन्ध्रम् ।  
तेनोदीचीं दिशमनुसरेस्तिर्यगायामशोभी  
श्यामः पादो बलिनियमनाभ्युद्यतस्येव विष्णोः ॥ १.६० ॥

गत्वा चोर्ध्वं दशमुखभुजोच्छ्वासितप्रस्थसंधेः   
कैलासस्य त्रिदशवनितादर्पणस्यातिथिः स्याः ।  
शृङ्गोच्छ्रायैः कुमुदविशदैर्यो वितत्य स्थितः खं  
राशीभूतः प्रतिदिनमिव त्र्यम्बकस्यट्टहासः ॥ १.६१ ॥

उत्पश्यामि त्वयि तटगते स्निग्धभिन्नाञ्जनाभे   
सद्यः कृत्तद्विरददशनच्छेदगौरस्य तस्य ।  
शोभामद्रेः स्तिमितनयनप्रेक्षणीयां भवित्रीम्  
अंसन्यस्ते सति हलभृतो मेचके वाससीव ॥ १.६२ ॥

हित्वा तस्मिन् भुजगवलयं शम्भुना दत्तहस्ता   
क्रीडाशैले यदि च विचरेत्पादचारेण गौरी ।  
भङ्गीभक्त्या विरचितवपुः स्तम्भितान्तर्जलौघः  
सोपानत्वं कुरु मणितटारोहणायाग्रयायी ॥ १.६३ ॥

तत्रावश्यं वलयकुलिशोद्धट्टनोद्गीर्णतोयं   
नेष्यन्ति त्वां सुरयुवतयो यन्त्रधारागृहत्वम् ।  
ताभ्यो मोक्षस्तव यदि सखे घर्मलब्धस्य न स्यात्  
क्रीडालोलाः श्रवणपरुषैर्गर्जितैर्भाययेस्ताः ॥ १.६४ ॥

हेमाम्भोजप्रसवि सलिलं मानसस्याददानः   
कुर्वन् कामं क्षणमुखपटप्रीतिमैरावतस्य ।  
धुन्वन् कल्पद्रुमकिसलयान् यंशुकानीव वातैर्  
नानाचेष्टैर्जलदललितैर्निर्विशेस्तं नगेन्द्रम् ॥ १.६५ ॥

तस्योत्सङ्गे प्रणयिन इव स्रस्तगङ्गादुकूलां   
न त्वं दृष्ट्वा न पुनरलकां ज्ञास्यसे कामचारिन् ।  
या वः काले वहति सलिलोद्गारमुच्चैर्विमाना  
मुक्ताजालग्रथितमलकं कामिनीवाभ्रवृन्दम् ॥ १.६६ ॥







\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*







.

***ऊत्तरमेघः***





विधुन्वन्तं ललितवनिताः सेन्द्रचापं सचित्राः   
संगीताय प्रहतमुरजाः स्निग्धगम्भीरघोषम् ।  
अन्तस्तोयं मणिमयभुवस्तुङ्गमभ्रंलिहाग्राः  
प्रासादास्त्वां तुलयितुमलं यत्र तैस्तैर्विशेषैः ॥ २.१ ॥

हस्ते लीलाकमलमलके बालकुन्दानुविद्धं   
नीता लोध्रप्रसवरजसा पाण्डुतामानने श्रीः ।  
चूडापाशे नवकुरवकं चारु कर्णे शिरीषं  
सीमन्ते च त्वदुपगमजं यत्र नीपं वधूनाम् ॥ २.२ ॥

यत्रोन्मत्तभ्रमरमुखराः पादपा नित्यपुष्पा   
हंसश्रेणीरचितरशना नित्यपद्मा नलिन्यः ।  
केकोत्कण्ठा भुवनशिखिनो नित्यभास्वत्कलापा  
नित्यज्योत्स्नाः प्रहिततमोवृत्तिरम्याः प्रदोषाः ॥ २.३ ॥

आनन्दोत्थं नयनसलिलम्यत्र नान्यैर्निमित्तैर्  
नान्यस्तापं कुसुमशरजादिष्टसंयोगसाध्यात् ।  
नाप्यन्यस्मात्प्रणयकलहाद्विप्रयोगोपपत्तिर्  
वित्तेशानां न च खलु वयो यौवनादन्यदस्ति ॥ २.४ ॥

यस्यां यक्षाः सितमणिमयान्येत्य हर्म्यस्थलानि   
ज्योतिश्छायाकुसुमरचितान्युत्तमस्त्रीसहायाः ।  
आसेवन्ते मधु रतिफलं कल्पवृक्षप्रसूतं  
त्वद्गम्भीरध्वनिषु शनकैः पुष्करेष्वाहतेषु ॥ २.५ ॥

मन्दाकिन्याः सलिलशिशिरैः सेव्यमाना मरुद्भिर्  
मन्दाराणामनुतटरुहां छायया वारितोष्णाः ।  
अन्वेष्टव्यैः कनकसिकतामुष्टिनिक्षेपगूढैः  
संक्रीडन्ते मणिभिरमरप्रार्थितया यत्र कन्याः ॥ २.६ ॥

नीवीबन्धोच्छ्वासितशिथिलं यत्र बिम्बाधराणां   
क्षौमं रागादनिभृतकरेष्वाक्षिपत्सु प्रियेषु ।  
अर्चिस्तुङ्गानभिमुखमपि प्राप्य रत्नप्रदीपान्  
ह्रीमूढानां भवति विफलप्रेरणा चूर्णमुष्टिः ॥ २.७ ॥

नेत्रा नीताः सततगतिना यद्विमानाग्रभूमीर्  
आलेख्यानां सलिलकणिकादोषमुत्पाद्य सद्यः ।  
शङ्कास्पृष्टा इव जलमुचस्त्वादृशा जालमार्गैर्  
धूमोद्गारानुकृतिनिपुणा जर्जरा निष्पतन्ति ॥ २.८ ॥

यत्र स्त्रीणां प्रियतमभुजोच्छ्वासितालिङ्गितानाम्   
अङ्गग्लानिं सुरतजनितां तन्तुजालावलम्बाः ।  
त्वत्संरोधापगमविशदश्चन्द्रपादैर्निशीथे  
व्यालुम्पन्ति स्फुटजललवस्यन्दिनश्चन्द्रकान्ताः ॥ २.९ ॥

अक्षय्यान्तर्भवननिधयः प्रत्यहं रक्तकण्ठैर्  
उद्गायद्भिर्धनपतियशः किंनरैर्यत्र सार्धम् ।  
वैभ्राजाख्यं विबुधवनितावारमुख्यसहाया  
बद्धालापा बहिरुपवनं कामिनो निर्विशन्ति ॥ २.१० ॥

गत्युत्कम्पादलकपतितैर्यत्र मन्दारपुष्पैः   
पुत्रच्छेदैः कनककमलैः कर्णविस्रंशिभिश्च ।  
मुक्ताजालैः स्तनपरिसरच्छिन्नसूत्रैश्च हारैर्  
नैशो मार्गः सवितुरुदये सूच्यते कामिनीनाम् ॥ २.११ ॥

वासश्चित्रं मधु नयनयोर्विभ्रमादेशदक्षं   
पुष्पोद्भेदं सह किसलयैर्भूषणानां विकल्पम् ।  
लाक्षारागं चरणकमलन्यासयोग्यं च यस्याम्  
एकः सूते सकलमबलामण्डनं कल्पवृक्षः ॥ २.१२ ॥

पत्रश्यामा दिनकरहयस्पर्धिनो यत्र वाहाः   
शैलोदग्रास्त्वमिव करिणो वृष्टिमन्तः प्रभेदात् ।  
योधाग्रण्यः प्रतिदशमुखं संयुगे तस्थिवांसः  
प्रत्यादिष्टाभरणरुचयश्चन्द्रहासव्रणाङ्कैः ॥ २.१३ ॥

मत्वा देवं धनपतिसखं यत्र साक्षाद्वसन्तं   
प्रायश्चापं न वहति भयान्मन्मथः षट्पदज्यम् ।  
सभ्रूभङ्गप्रहितनयनैः कामिलक्ष्येष्वमोघैस्  
तस्यारम्भश्चतुरवनिताविभ्रमैरेव सिद्धः ॥ २.१४ ॥

तत्रागारं धनपतिगृहानुत्तरेणास्मदीयं   
दूराल्लक्ष्यं सुरपतिधनुश्चारुणा तोरणेन ।  
यस्योपान्ते कृतकतनयः कान्तया वर्धितो मे  
हस्तप्राप्यस्तवकनमितो बालमन्दारवृक्षः ॥ २.१५ ॥

वापी चास्मिन्मरकतशिलाबद्धसोपानमार्गा   
हैमैश्छन्ना विकचकमलैः स्निग्धवैदूर्यनालैः ।  
यस्यास्तोये कृतवसतयो मानसं संनिकृष्टं  
नाध्यास्यन्ति व्यपगतशुचस्त्वामपि प्रेक्ष्य हंसाः ॥ २.१६ ॥

तस्यास्तीरे रचितशिखरः पेशलैरिन्द्रनीलैः   
क्रीडाशैलः कनककदलीवेष्टनप्रेक्षणीयः ।  
मद्गेहिन्याः प्रिय इति सखे चेतसा कातरेण  
प्रेक्ष्योपान्तस्फुरिततडितं त्वां तमेव स्मरामि ॥ २.१७ ॥

रक्ताशोकश्चलकिसलयः केसरश्चात्र कान्तः   
प्रत्यासन्नौ कुरुवकवृतेर्माधवीमण्डपस्य ।  
एकः सख्यास्तव सह मया वामपादाभिलाषी  
काङ्क्षत्यन्यो वदनमदिरां दोहदच्छद्मनास्याः ॥ २.१८ ॥

तन्मध्ये च स्फटिकफलका काञ्चनी वासयष्टिर्  
मूले बद्धा मणिभिरनतिप्रौढवंशप्रकाशैः ।  
तालैः शिञ्जावलयसुभगैर्नर्तितः कान्तया मे  
यामध्यास्ते दिवसविगमे नीलकण्ठः सुहृद्वः ॥ २.१९ ॥

एभिः साधो हृदयनिहितैर्लक्षणैर्लक्षयेथा   
द्वारोपान्ते लिखितवपुषौ शङ्खपद्मौ च दृष्ट्वा ।  
क्षामच्छायां भवनमधुना मद्वियोगेन नूनं  
सूर्यापाये न खलु कमलं पुष्यति स्वामभिख्याम् ॥ २.२० ॥

गत्वा सद्यः कलभतनुतां शीघ्रसंपातहेतोः   
क्रीडाशैले प्रथमकथिते रम्यसानौ निषण्णः ।  
अर्हस्यन्तर्भवनपतितां कर्तुमल्पाल्पभासं  
खद्योतालीविलसितनिभां विद्युदुन्मेषदृष्टिम् ॥ २.२१ ॥

तन्वी श्यामा शिखरीदशना पक्वबिम्बाधरौष्ठी   
मध्ये क्षामा चकितहरिणीप्रेक्षणा निम्ननाभिः ।  
श्रोणीभारादलसगमना स्तोकनम्रा स्तनाभ्यां  
या तत्र स्याद्युवतीविषये सृष्टिराद्यैव धातुः ॥ २.२२ ॥

तां जानीथाः परिमितकथां जीवितं मे द्वितीयं   
दूरीभूते मयि सहचरे चक्रवाकीमिवैकाम् ।  
गाढोत्कण्ठां गुरुषु दिवसेष्वेषु गच्छत्सु बालां  
जातां मन्ये शिशिरमथितां पद्मिनीं वान्यरूपाम् ॥ २.२३ ॥

नूनं तस्याः प्रबलरुदितोच्छूननेत्रं प्रियाया   
निःश्वासानामशिशिरतया भिन्नवर्णाधरोष्ठम् ।  
हस्तन्यस्तं मुखमसकलव्यक्ति लम्बालकत्वाद्  
इन्दोर्दैन्यं त्वदनुसरणक्लिष्टकान्तेर्बिभर्ति ॥ २.२४ ॥

आलोके ते निपतति पुरा सा बलिव्याकुला वा   
मत्सादृश्यं विरहतनु वा भावगम्यं लिखन्ती ।  
पृच्छन्ती वा मधुरवचनां सारिकां पञ्जरस्थां  
कच्चिद्भर्तुः स्मरसि रसिके त्वं हि तस्य प्रियेति ॥ २.२५ ॥

उत्सङ्गे वा मलिनवसने सौम्य निक्षिप्य वीणां   
मद्गोत्राङ्कं विरचितपदं गेयमुद्गातुकामा ।  
तन्त्रीमार्द्रां नयनसलिलैः सारयित्वा कथंचिद्  
भूयो भूयः स्वयमपि कृतां मूर्च्छनां विस्मरन्ती ॥ २.२६ ॥

शेषान्मासान् विरहदिवासस्थापितस्यावधेर्वा   
विन्यस्यन्ती भुवि गणनया देहलीदत्तपुष्पैः ।  
सम्भोगं वा हृदयनिहितारम्भमास्वादयन्ती  
प्रायेणैते रमणविरहेष्वङ्गनानां विनोदाः ॥ २.२७ ॥

सव्यापारमहनि न तथा पीडयेद्विप्रयोगः   
शङ्के रात्रौ गुरुतरशुचं निर्विनोदां सखीं ते ।  
मत्सन्देशः सुखयितुमलं पश्य साध्वीं निशीथे  
तामुन्निद्रामवनिशयनां सौधवातायनस्थः ॥ २.२८ ॥

आधिक्षामां विरहशयने संनिषण्णैकपार्श्वां   
प्राचीमूले तनुमिव कलामात्रशेषां हिमांशोः ।  
नीता रात्रिः क्षण इव मया सार्धमिच्छारतैर्या  
तामेवोष्णैर्विरहमहतीमश्रुभिर्यापयन्तीम् ॥ २.२९ ॥

पादानिन्दोरमृतशिशिराञ्जलमार्गप्रविष्टान्   
पूर्वप्रीत्या गतमभुमुखं संनिवृत्तं तथैव ।  
चक्षुः खेदात्सलिलगुरुभिः पक्ष्मभिश्छादयन्तीं  
साभ्रे.अह्नीव स्थलकमलिनी न प्रभुद्धां न सुप्ताम् ॥ २.३० ॥

निःश्वासेनाधरकिसलयक्लेशिना विक्षिपन्तीं   
शुद्धस्नानात्परुषमलकं नूनमागण्ण्दलम्बम् ।  
मत्संभोगः कथमुपनमेत्स्वप्नजो.अपीति निद्राम्  
आकाङ्क्षन्तीं नयनसलिलोत्पीडरुद्धावकाशम् ॥ २.३१ ॥

आद्ये बद्धा विरहदिवसे या शिखा दाम हित्वा   
शापस्यान्ते विगलितशुचा तां मयोद्वेष्टनीयाम् ।  
स्पर्शक्लिष्टामयमितनखेनासकृत्सारयन्तीं  
गण्डाभोगात्कठिनविषमामेकवेणीं करेण ॥ २.३२ ॥

सा संन्यस्ताभरणमबला पेशलं धारयन्ती   
शय्योत्सङ्गे निहितमसकृद्दुःखदुःखेन गात्रम् ।  
त्वामप्यस्रं नवजलमयं मोचयिष्यत्यवश्यं  
प्रायः सर्वो भवति करुणावृत्तिरार्द्रान्तरात्मा ॥ २.३३ ॥

जाने सख्यास्तव मयि मनः संभृतस्नेहमस्माद्  
इत्थंभूतां प्रथमविरहे तामहं तर्कयामि ।  
वाचालं मां न खलु सुभगंमन्यभावः करोति  
प्रत्यक्षं ते निखिलमचिराद्भ्रातरुक्तं मया यत् ॥ २.३४ ॥

रुद्धापाङ्गप्रसरमलकैरञ्जनस्नेहशून्यं   
प्रत्यादेशादपि च मधुनो विस्मृतभ्रूविलासम् ।  
त्वय्यासन्ने नयनमुपरिस्पन्दि शङ्के मृगाक्ष्या  
मीनक्षोभाच्चलकुवलयश्रीतुलामेष्यतीति ॥ २.३५ ॥

वामश्चास्याः कररुहपदैर्मुच्यमानो मदीयैर्  
मुक्ताजालं चिरपरिचितं त्याजितो दैवगत्या ।  
संभोगान्ते मम समुचितो हस्तसंवाहमानां  
यास्यत्यूरुः सरसकदलीस्तम्भगौरश्चलत्वम् ॥ २.३६ ॥

तस्मिन् काले जलद यदि सा लब्धनिद्रासुखा स्याद्  
अन्वास्यैनां स्तनितविमुखो याममात्रं सहस्व ।  
मा भूदस्याः प्रणयिनि मयि स्वप्नलब्धे कथंचित्  
सद्यः कण्ठच्युतभुजलताग्रन्थि गाढोपगूढम् ॥ २.३७ ॥

तामुत्थाप्य स्वजलकणिकाशीतलेनानिलेन   
प्रत्याश्वस्तां सममभिनवैर्जालकैर्मालतीनाम् ।  
विद्युद्गर्भः स्तिमितनयनां त्वत्सनाथे गवाक्षे  
वक्तुं धीरः स्तनितवचनैर्मानिनीं प्रक्रमेथाः ॥ २.३८ ॥

भर्तुर्मित्रं प्रियमविधवे विद्धि मामम्बुवाहं   
तत्संदेशैर्हृदयनिहितैरागतं त्वत्समीपम् ।  
यो वृन्दानि त्वरयति पथि श्रम्यतां प्रोषितानां  
मन्द्रस्निग्धैर्ध्वनिभिरबलावेणिमोक्षोत्सुकानि ॥ २.३९ ॥

इत्याख्याते पवनतनयं मैथिलीवोन्मुखी सा   
त्वामुत्कण्ठोच्छ्वसितहृदया वीक्ष्य सम्भाव्य चैव ।  
श्रोष्यत्यस्मात्परमवहिता सौम्य सीमन्तिनीनां  
कान्तोदन्तः सुहृदुपनतः संगमात्किंचिदूनः ॥ २.४० ॥

तामायुष्मन्मम च वचनादात्मनश्चोपकर्तुं   
ब्रूया एवं तव सहचरो रामगिर्याश्रमस्थः ।  
अव्यापन्नः कुशलमबले पृच्छति त्वां वियुक्तः  
पूर्वाभाष्यं सुलभविपदां प्राणिनामेतदेव ॥ २.४१ ॥

अङ्गेनाङ्गं प्रतनु तनुना गाढतप्तेन तप्तं   
सास्रेणाश्रुद्रुतमविरतोत्कण्ठमुत्कण्ठितेन ।  
उष्णोच्छ्वासं समधिकतरोच्छ्वासिना दूरवर्ती  
संकल्पैस्तैर्विशति विधिना वैरिणा रुद्धमार्गः ॥ २.४२ ॥

शब्दाख्येयं यदपि किल ते यः सखीनां पुरस्तात्  
कर्णे लोलः कथयितुमभूदाननस्पर्शलोभात् ।  
सोऽतिक्रान्तः श्रवणविषयं लोचनाभ्यामदृष्टस्  
त्वामुत्कण्ठाविरचितपदं मन्मुखेनेदमाह ॥ २.४३ ॥

श्यामास्वङ्गं चकितहरिणीप्रेक्षणे दृष्टिपातं   
वक्त्रच्छायां शशिनि शिखिनां बर्हभारेषु केशान् ।  
उत्पश्यामि प्रतनुषु नदीवीचिषु भ्रूविलासान्  
हन्तैकस्मिन् क्वचिदपि न ते चण्डि सादृश्यमस्ति ॥ २.४४ ॥

त्वामालिख्य प्रणयकुपितां धातुरागैः शिलायाम्   
आत्मानं ते चरणपतितं यावदिच्छामि कर्तुम् ।  
अस्रैस्तावन्मुहुरुपचितैर्दृष्टिरालुप्यते मे  
क्रूरस्तस्मिन्नपि न सहते संगमं नौ कृतान्तः ॥ २.४५ ॥

धारासिक्तस्थलसुरभिणस्त्वन्मुखस्यास्य बाले   
दूरीभूतं प्रतनुमपि मां पञ्चबाणः क्षिणोति ।  
घर्मान्तेऽस्मिन् विगणय कथं वासराणि व्रजेयुर्  
दिक्संसक्तप्रविततघनव्यस्तसूर्यातपानि ॥ २.४५ ॥

मामाकाशप्रणिहितभुजं निर्दयाश्लेषहेतोर्  
लब्धायास्ते कथमपि मया स्वप्नसन्दर्शनेषु ।  
पश्यन्तीनां न खलु बहुशो न स्थलीदेवतानां  
मुक्तास्थूलास्तरुकिसलयेष्वश्रुलेशाः पतन्ति ॥ २.४६ ॥

भित्त्वा सद्यः किसलयपुटान् देवदारुद्रुमाणां   
ये तत्क्षीरस्रुतिसुरभयो दक्षिणेन प्रवृत्ताः ।  
आलिङ्ग्यन्ते गुणवति मया ते तुषाराद्रिवाताः  
पूर्वं स्पृष्टं यदि किल भवेदङ्गमेभिस्तवेति ॥ २.४७ ॥

संक्षिप्यन्ते क्षन इव कथं दीर्घयामा त्रियामा   
सर्वावस्थास्वहरपि कथं मन्दमन्दातपं स्यात् ।  
इत्थं चेतश्चटुलनयने दुर्लभप्रार्थनं मे  
गाढोष्माभिः कृतमशरणं त्वद्वियोगव्यथाभिः ॥ २.४८ ॥

नन्वात्मानं बहु विगणयन्नात्मनैवावलम्बे   
तत्कल्याणि त्वमपि नितरां मा गमः कातरत्वम् ।  
कस्यात्यन्तं सुखमुपनतं दुःखमेकान्ततो वा  
नीचैर्गच्छत्युपरि च दशा चक्रनेमिक्रमेण ॥ २.४९ ॥

शापान्तो मे भुजगशयनादुत्थिते शार्ङ्गपाणौ   
शेषान्मासान् गमय चतुरो लोचने मीलयित्वा ।  
पश्चादावां विरहगुणितं तं तमात्माभिलाषं  
निर्वेक्ष्यावः परिणतशरच्चन्द्रिकासु क्षपासु ॥ २.५० ॥

भूयश्चाह त्वमपि शयने कण्ठलग्ना पुरा मे   
निद्रां गत्वा किमपि रुदती सस्वरं विप्रबुद्धा ।  
सान्तर्हासं कथितमसकृत्पृच्छतश्च त्वया मे  
दृष्टः स्वप्ने कितव रमयन् कामपि त्वं मयेति ॥ २.५१ ॥

एतस्मान्मां कुशलिनमभिज्ञानदानाद्विदित्वा   
मा कौलीनादसितनयने मय्यविश्वासिनी भूः ।  
स्नेहानाहुः किमपि विरहे ध्वंसिनस्ते त्वभोगाद्  
इष्टे वस्तुन्युपचितरसाः प्रेमराशीभवन्ति ॥ २.५२ ॥

आश्वास्यैवं प्रथमविरहोदग्रशोकां सखीं ते   
शैलादाशु त्रिनयनवृषोत्खातकूटान्निवृत्तः ।  
साभिज्ञानप्रहितकुशलैस्तद्वचोभिर्ममापि  
प्रातः कुन्दप्रसवशिथिलं जीवितं धारयेथाः ॥ २.५३ ॥

कच्चित्सौम्य व्यवसितमिदं बन्धुकृत्यं त्वया मे   
प्रत्यादेशान्न खलु भवतो धीरतां कल्पयामि ।  
निःशब्दोऽपि प्रदिशसि जलं याचितश्चातकेभ्यः  
प्रत्युक्तं हि प्रणयिषु सतामीप्सितार्थक्रियैव ॥ २.५४ ॥







\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*\*

\]
