+++
title = "वाक्यपदीयम्"
author = "भर्तृहरिः"
domain = "वेदाङ्गानि"
sub-domain = "व्याकरणम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-3561"
source_url = "https://www.ebharatisampat.in/readbook3.php?bookid=MjQ3NDYyOTE2MjQ4MTQz&pageno=MjI0MjQyNjk5NTk="

+++
[[वाक्यपदीयम्	Source: [EB](https://www.ebharatisampat.in/readbook3.php?bookid=MjQ3NDYyOTE2MjQ4MTQz&pageno=MjI0MjQyNjk5NTk=)]]

\[

***भर्तृहरि वाक्यपदीयम्‌***

१ काण्ड

अनादिनिधनं ब्रह्म शब्दतत्त्वं यदक्षरम् ।

विवर्ततेऽर्थभावेन प्रक्रिया जगतो यतः । । १.१ । ।

एकं एव यदाम्नातं भिन्नशक्तिव्यपाश्रयात् ।

अपृथक्त्वेऽपि शक्तिभ्यः पृथक्त्वेनेव वर्तते । । १.२ । ।

अध्याहितकलां यस्य कालशक्तिं उपाश्रिताः ।

जन्मादयो विकाराः षड्भावभेदस्य योनयः । । १.३ । ।

एकस्य सर्वबीजस्य यस्य चेयं अनेकधा ।

भोक्तृभोक्तव्यरूपेण भोगरूपेण च स्थितिः । । १.४ । ।

प्राप्त्युपायोऽनुकारश्च तस्य वेदो महर्षिभिः ।

एकोऽप्यनेकवर्त्मेव समाम्नातः पृथक्पृथक् । । १.५ । ।

भेदानां बहुमार्गत्वं कर्मण्येकत्र चाण्गता ।

शब्दानां यतशक्तित्वं तस्य शाखासु दृष्यते । । १.६ । ।

स्मृतयो बहुरूपास्च दृष्टादृष्टप्रयोजनाः ।

तं एवाश्रित्य लिङ्गेभ्यो वेदविद्भिः प्रकल्पिताः । । १.७ । ।

तस्यार्थवादरूपाणि निश्रिताः स्वविकल्पजाः ।

एकत्विनां द्वैतिनां च प्रवादा बहुधागता । । १.८ । ।

सत्या विसुद्धिस्तत्रोक्ता विद्यैवेकपदागमा ।

युक्ता प्रणवरूपेण सर्ववादाविरोधिना । । १.९ । ।

विधातुस्तस्य लोकानां अङ्गोपाङ्गनिबन्धनाः ।

विद्याभेदाः प्रतायन्ते ज्नानसंस्कारहेतवः । । १.१० । ।

आसन्नं ब्रह्मणस्तस्य तपसां उत्तमं तपः ।

प्रथमं छन्दसां अङ्गं आहुर्व्याकरणं बुधाः । । १.११ । ।

प्राप्तरूपविभागाया यो वाचः परमो रसः ।

यत्तत्पुण्यतमं ज्योतिस्तस्य मार्गोऽयं आन्जससः । । १.१२ । ।

अर्थप्रवृत्तितत्त्वानां शब्दा एव निबन्धनम् ।

तत्त्वावबोद्जः शब्दानं नास्ति व्याकरणादृते । । १.१३ । ।

तद्द्वारं अपवर्गस्य वाङ्मलानां चिकित्सितम् ।

पवित्रं सर्वविद्यानां अधिविद्यं प्रकासते । । १.१४ । ।

यथार्थजातयः सर्वाः सबाकृतिनिबन्धनाः ।

तथैव लोके विद्यानां एसा विद्या परायनम् । । १.१५ । ।

इदं आद्यं पदस्थानं सिद्धिसोपानपर्वणाम् ।

इयं सा मोक्षमाणानां अजिह्मा राजपद्धतिः । । १.१६ । ।

अत्रातीतविपर्यासः केवलां अनुपस्यति ।

छन्दस्यस्छन्दसां योनिं आत्मा छन्दोमयीं तनुम् । । १.१७ । ।

प्रत्यस्थमितभेदाया यद्वाचो रूपं उत्तमम् ।

यदस्मिन्नेव तमसि ज्योतिः सुद्धं विवर्तते । । १.१८ । ।

वैकृतं समति क्रान्ता मूर्तिव्यापारदर्शनम् ।

व्यतीत्यालोकतमसी प्रकाशं यं उपासते । । १.१९ । ।

यत्र वाचो निमेत्तानि चिह्नानीवाक्षरस्मृतेः ।

शब्दपूर्वेण योगेन भासन्ते प्रतिबिम्बवत् । । १.२० । ।

अथर्वणां अङ्गिरसां सांनां ऋग्यजुषस्य च ।

यस्मिन्नुच्चावचा वर्णाः पृथक्स्थितपरिग्रहाः । । १.२१ । ।

यदेकं प्रक्रियाभेदैर्बहुधा प्रविभज्यते ।

तद्व्याकरणं आगम्य परं ब्रह्माधिगम्यते । । १.२२ । ।

नित्याः शब्दार्थसंबन्धास्तत्राम्नाता महर्षिभिः ।

सूत्राणां सानुतन्त्राणां भाष्याणां च प्रणेतृभिः । । १.२३ । ।

अपोद्धारपदार्थाः ये ये चार्थाः स्थितलक्षणाः ।

अन्वाख्येयाश्च ये शब्दा ये चापि प्रतिपादकाः । । १.२४ । ।

कार्यकारणभावेन योग्यभावेन च स्थिताः ।

धर्मे ये प्रत्यये चाङ्गं संबन्धाः साध्वसाधुषु । । १.२५ । ।

ते लिङ्गैश्च स्वशब्दैश्च शास्त्रेऽस्मिन्नुपवर्णिताः ।

स्मृत्यर्थं अनुगम्यन्ते के चिदेव यथागमम् । । १.२६ । ।

शिष्टेभ्य आगमात्सिद्धाः साधवो धर्मसाधनम् ।

अर्थप्रत्यायनाभेदे विपरीतास्त्वसाधवः । । १.२७ । ।

नित्यत्वे कृतकत्वे वा तेषां आदिर्न विद्यते ।

प्राणिनां इव सा चैषा व्यवस्थानित्यतोच्यते । । १.२८ । ।

नानर्थिकां इमां कश्चिद्व्यवस्थां कर्तुं अर्हति ।

तस्मान्निबध्यते शिष्टैः साधुत्वविषया स्मृतिः । । १.२९ । ।

न चागमादृते धर्मस्तर्केण व्यवतिष्ठते ।

ऋषीणां अपि यज्ज्ञानं तदप्यागमपूर्वकम् । । १.३० । ।

धर्मस्य चाव्यवच्छिन्नाः पन्थानो ये व्यवस्थिताः ।

न तांल्लोकप्रसिद्धत्वात्कश्चित्तर्केण बाधते । । १.३१ । ।

अवस्थादेशकालानां भेदाद्भिन्नासु शक्तिषु ।

भावानां अनुमानेन प्रसिद्धिरतिदुर्लभा । । १.३२ । ।

निर्ज्ञातशक्तेर्द्रव्यस्य तां तानर्थक्रियां प्रति ।

विशिष्टद्रव्यसंबन्धे सा शक्तिः प्रतिबध्यते । । १.३३ । ।

यत्नेनानुमितोऽप्यर्थः कुशलैरनुमातृभिः ।

अभियुक्ततरैरन्यैरन्यथैवोपपाद्यते । । १.३४ । ।

परेषां असमाख्येयं अभ्यासादेव जायते ।

मणिरूप्यादिविज्ञानं तद्विदां नानुमानिकम् । । १.३५ । ।

प्रत्यक्षं अनुमानं च व्यतिक्रम्य व्यवस्थिताः ।

पितृरक्षःपिशाचानां कर्मजा एव सिद्धयः । । १.३६ । ।

आविर्भूतप्रकाशानां अनुपप्लुतचेतसाम् ।

अतीतानागतज्ञानं प्रत्यक्षान्न विशिष्यते । । १.३७ । ।

अतीन्द्रियानसंवेद्यान्पश्यन्त्यार्षेण चक्षुषा ।

ये भावान्वचनं तेषां नानुमानेन बाधते । । १.३८ । ।

यो यस्य स्वं इव ज्ञानं दर्शनं नातिशङ्कते ।

स्थितं प्रत्यक्षपक्षे तं कथं अन्यो निवर्तयेत् । । १.३९ । ।

इदं पुण्यं इदं पापं इत्येतस्मिन्पदद्वये ।

आचण्डालमनुष्याणां अल्पं शास्त्रप्रयोजनम् । । १.४० । ।

चैतन्यं इव यश्चायं अविच्छेदेन वर्तते ।

आगमस्तं उपासीनो हेतुवादैर्न बाध्यते । । १.४१ । ।

हस्तस्पर्शादिवान्धेन विषमे पथि धावता ।

अनुमानप्रधानेन विनिपातो न दुर्लभः । । १.४२ । ।

तस्मादकृतकं शास्त्रं स्मृतिं च सनिबन्धनाम् ।

आश्रित्यारभ्यते शिष्टैः साधुत्वविषया स्मृतिः । । १.४३ । ।

द्वावुपादानशब्देषु शब्दौ शब्दविदो विदुः ।

एको निमित्तं शब्दानां अपरोऽर्थे प्रयुज्यते । । १.४४ । ।

अविभक्तो विभक्तेभ्यो जायतेऽर्थस्य वाचकः ।

शब्दस्तत्रार्थरूपात्मा संबन्धं उपगच्छति । । १.४५ । ।

आत्मभेदं तयोः के चिदस्तीत्याहुः पुराणगाः ।

बुद्धिभेदादभिन्नस्य भेदं एके प्रचक्षते । । १.४६ । ।

अरणिस्थं यथा ज्योतिः प्रकाशान्तरकारणम् ।

तद्वच्छब्दोऽपि बुद्धिस्थः श्रुतीनां कारणं पृथक् । । १.४७ । ।

वितर्कितः पुरा बुद्ध्या क्व चिदर्थे निवेशितः ।

करणेभ्यो विवृत्तेन ध्वनिना सोऽनुगृह्यते । । १.४८ । ।

नादस्य क्रमजातत्वान्न पूर्वो न परश्च सः ।

अक्रमः क्रमरूपेण भेदवानिव जायते । । १.४९ । ।

प्रतिबिम्बं यथान्यत्र स्थितं तोयक्रियावशात् ।

तत्प्रवृत्तिं इवान्वेति स धर्मः स्फोटनादयोः । । १.५० । ।

आत्मरूपं यथा ज्ञाने ज्ञेयरूपं च दृश्यते ।

अर्थरूपं तथा शब्दे स्वरूपं च प्रकाशते । । १.५१ । ।

आण्डभावं इवापन्नो यः क्रतुः शब्दसंज्ञकः ।

वृत्तिस्तस्य क्रियारूपा भागशो भजते क्रमम् । । १.५२ । ।

यथैकबुद्धिविषया मूर्तिराक्रियते पटे ।

मूर्त्यन्तरस्य त्रितयं एवं शब्देऽपि दृश्यते । । १.५३ । ।

यथा प्रयोक्तुः प्राग्बुद्धिः शब्देष्वेव प्रवर्तते ।

व्यवसायो ग्रहीतॄणां एवं तेष्वेव जायते । । १.५४ । ।

अर्थोपसर्जनीभूतानभिधेयेषु केषु चित् ।

चरितार्थान्परार्थत्वान्न लोकः प्रतिपद्यते । । १.५५ । ।

ग्राह्यत्वं ग्राहकत्वं च द्वे शक्ती तेजसो यथा ।

तथैव सर्वशब्दानां एते पृथगवस्थिते । । १.५६ । ।

विषयत्वं अनापन्नैः शब्दैर्नार्थः प्रकाश्यते ।

न सत्तयैव तेऽर्थानां अगृहीताः प्रकाशकाः । । १.५७ । ।

अतोऽनिर्ज्ञातरूपत्वात्किं आहेत्यभिधीयते ।

नेन्द्रियाणां प्रकाश्येऽर्थे स्वरूपं गृह्यते तथा । । १.५८ । ।

भेदेनावगृहीतौ द्वौ शब्दधर्मावपोद्धृतौ ।

भेदकारेषु हेतुत्वं अविरोधेन गच्छतः । । १.५९ । ।

वृद्ध्यादयो यथा शब्दाः स्वरूपोपनिबन्धनाः ।

आदैच्प्रत्यायितैः शब्दैः संबन्धं यान्ति संज्ञिभिः । । १.६० । ।

अग्निशब्दस्तथैवायं अग्निशब्दनिबन्धनः ।

अग्निश्रुत्यैति संबन्धं अग्निशब्दाभिधेयया । । १.६१ । ।

यो य उच्चार्यते शब्दो नियतं न स कार्यभाक् ।

अन्यप्रत्यायने शक्तिर्न तस्य प्रतिबध्यते । । १.६२ । ।

उच्चरन्परतन्त्रत्वाद्गुणः कार्यैर्न युज्यते ।

तस्मात्तदर्थैः कार्याणां संबन्धः परिकल्प्यते । । १.६३ । ।

सामान्यं आश्रितं यद्यदुपमानोपमेययोः ।

तस्य तस्योपमानेषु धर्मोऽन्यो व्यतिरिच्यते । । १.६४ । ।

गुणः प्रकर्षहेतुर्यः स्वातन्त्र्येणोपदिश्यते ।

तस्याश्रिताद्गुणादेव प्रकृष्टत्वं प्रतीयते । । १.६५ । ।

तस्याभिधेयभावेन यः शब्दः समवस्थितः ।

तसाप्युच्चारणे रूपं अन्यत्तस्माद्विविच्यते । । १.६६ । ।

प्राक्सम्ज्ञिनाभिसंबन्धात्संज्ञा रूपपदार्थिका ।

षष्ट्याश्च प्रथमायाश्च निमित्तत्वाय कल्पते । । १.६७ । ।

तत्रार्थवत्त्वात्प्रथमा संज्ञाशब्दाद्विधीयते ।

अस्येते व्यतिरेकश्च तदर्थादेव जायते । । १.६८ । ।

स्वं रूपं इति कैश्चित्तु व्यक्तिः संज्ञोपदिश्यते ।

जातेः कार्याणि संसृष्टा जातिस्तु प्रतिपद्यते । । १.६९ । ।

संज्ञिनीं व्यक्तिं इच्छन्ति सूत्रे ग्राह्यां अथापरे ।

जातिप्रत्यायिता व्यक्तिः प्रदेशेषूपतिष्ठते । । १.७० । ।

कार्यत्वे नित्यतायां वा के चिदेकत्ववादिनः ।

कार्यत्वे नित्यतायां वा के चिन्नानात्ववादिनः । । १.७१ । ।

पदभेदेऽपि वर्णानां एकत्वं न निवर्तते ।

वाक्येषु पदं एकं च भिन्नेष्वप्युपलभ्यते । । १.७२ । ।

न वर्णव्यतिरेकेण पदं अन्यच्च विद्यते ।

वाक्यं वर्णपदाभ्यां च प्रविभागो न कश्चन । । १.७३ । ।

पदे न वर्णा विद्यन्ते वर्णेष्ववयवा न च ।

वाक्यात्पदानां अत्यन्तं प्रविभागो न कश्चन । । १.७४ । ।

भिन्नदर्शनं आश्रित्य व्यवहारोऽनुगम्यते ।

तत्र यन्मुख्यं एकेषां तत्रान्येषां विपर्ययः । । १.७५ । ।

स्फोतस्याभिन्नकालस्य ध्वनिकालानुपातिनः ।

ग्रहणोपाधिभेदेन वृत्तिभेदं प्रचक्षते । । १.७६ । ।

स्वभावभेदान्नित्यत्वे ह्रस्वदीर्घप्लुतादिषु ।

प्राकृतस्य ध्वनेः कालः शब्दस्येत्युपचर्यते । । १.७७ । ।

शब्दस्य ग्रहणे हेतुः प्राकृतो ध्वनिरिष्यते ।

स्थितिभेदनिमित्तत्वं वैकृतः प्रतिपद्यते । । १.७८ । ।

शब्दस्योर्ध्वं अभिव्यक्तेर्वृत्तिभेदं तु वैकृतः ।

ध्वनयः समुपोहन्ते स्फोटात्मा तैर्न भिद्यते । । १.७९ । ।

इन्द्रियस्यैवसंस्कारः शब्दस्यैवोभवस्य वा ।

क्रियते ध्वनिभिर्वादास्त्रयोऽभिव्यक्तिवादिनाम् । । १.८० । ।

इन्द्रियस्यैव संस्कारः समाधानाञ्जनादिभिः ।

विषयस्य तु संस्कारः तद्गन्धप्रतिपत्तये । । १.८१ । ।

चक्षुषः प्राप्यकारित्वे तेजसा तु द्वयोरपि ।

विषयेन्द्रिययोरिष्टा संस्कारः स क्रमो ध्वनेः । । १.८२ । ।

स्फोटरूपाविभागेन ध्वनेर्ग्रहणं इष्यते ।

कैश्चित्ध्वनिरसंवेद्यः स्वतन्त्रोऽन्यैः प्रकल्पितः । । १.८३ । ।

यथानुवाकः श्लोको वा सोढत्वं उपगच्छते ।

आवृत्त्या न तु स ग्रन्थः प्रत्यावृत्ति निरूप्यते । । १.८४ । ।

प्रत्ययैरनुपाख्येयैर्ग्रहणानुगुणैस्तथा ।

ध्वनिप्रकाशिते शब्दे स्वरूपं अवधार्यते । । १.८५ । ।

नादैराहितबीजायां अन्त्येन ध्वनिना सह ।

आवृत्तपरिपाकायां बुद्धौ शब्दोऽवधार्यते । । १.८६ । ।

असतश्चान्तराले याञ् छब्दानस्तीति मन्यते ।

प्रतिपत्तुरशक्तिः सा ग्रहणोपाय एव सः । । १.८७ । ।

भेदानुकारो ज्ञानस्य वाचश्चोपप्लवो ध्रुवः ।

क्रमोपसृष्टरूपा वाग्ज्ञानं ज्ञेयव्यपाश्रयम् । । १.८८ । ।

\*ज्ञेयेन न विना ज्ञानं व्यवहारेऽवतिष्ठते ।

नालब्धक्रमया वाचा कश्चिदर्थोऽभिधीयते । । १.८९ \* । ।

यथाद्यसंख्याग्रहणं उपायः प्रतिपत्तये ।

संख्यान्तराणां भेदेऽपि तथा शब्दान्तरश्रुतिः । । १.९० । ।

प्रत्येकं व्यञ्जका भिन्न वर्णवाक्यपदेषु ये ।

तेषां अत्यन्तभेदेऽपि संकीर्णा इव शक्तयः । । १.९१ । ।

यथैव दर्शनैः पूर्वैर्दूरात्संतमसेऽपि वा ।

अन्यथाकृत्य विषयं अन्यथैवाध्यवस्यति । । १.९२ । ।

व्यज्यमाने तथा वाक्ये वाक्याभिव्यक्तिहेतुभिः ।

भागावग्रहरूपेण पूर्वं बुद्धिः प्रवर्तते । । १.९३ । ।

यथानुपूर्वीनियमो विकारे क्षीरबीजयोः ।

तथैव प्रतिपत्तॄणां नियतो बुद्धिषु क्रमः । । १.९४ । ।

भागवत्स्वपि तेष्वेव रूपभेदो ध्वनेः क्रमात् ।

निर्भागेष्वभ्युपायो वा भागभेदप्रकल्पनम् । । १.९५ । ।

अनेकव्यक्त्यभिव्यङ्ग्या जातिः स्फोट इति स्मृता ।

कैश्चित्व्यक्तय एवास्य ध्वनित्वेन प्रकल्पिताः । । १.९६ । ।

अविकारस्य शब्दस्य निमित्तैर्विकृतो ध्वनिः ।

उपलब्धौ निमित्तत्वं उपयाति प्रकाशवत् । । १.९७ । ।

न चानित्येष्वभिव्यक्तिर्नियमेन व्यवस्थिता ।

आश्रयैरपि नित्यानां जातीनां व्यक्तिरिष्यते । । १.९८ । ।

देशादिभिश्च संबन्धो दृष्टः कायवतां अपि ।

देशभेदविकल्पेऽपि न भेदो ध्वनिशब्दयोः । । १.९९ । ।

ग्रहणग्राह्ययोः सिद्धा योग्यता नियता यथा ।

व्यङ्ग्यव्यञ्जकभावेऽपि तथैव स्फोटनादयोः । । १.१०० । ।

सदृशग्रहणानां च गन्धादीनां प्रकाशकम् ।

निमित्तं नियतं लोके प्रतिद्रव्यं अवस्थितम् । । १.१०१ । ।

प्रकाशकानां भेदांश्च प्रकाश्योऽर्थोऽनुवर्तते ।

तैलोदकादिभेदे तत्प्रत्यक्षं प्रतिबिम्बके । । १.१०२ । ।

विरुद्धपरिमाणेषु वज्रादर्शतलादिषु ।

पर्वतादिसरूपाणां भावानां नास्ति संभवः । । १.१०३ । ।

तस्मादभिन्नकालेषु वर्णवाक्यपदादिषु ।

वृत्तिकालः स्वकालश्च नादभेदाद्विभज्यते । । १.१०४ । ।

यः संयोगविभागाभ्यां करणैरुपजन्यते ।

स स्फोटः शब्दजाः शब्दा ध्वनयोऽन्यैरुदाहृताः । । १.१०५ । ।

अल्पे महति वा शब्दे स्फोटकालो न भिद्यते ।

परस्तु शब्दसंतानः प्रचयापचयात्मकः । । १.१०६ । ।

दूरात्प्रभेव दीपस्य ध्वनिमात्रं तु लक्ष्यते ।

घण्टादूनां च शब्देषु व्यक्तो भेदः स दृश्यते । । १.१०७ । ।

द्रव्याभिघातात्प्रचितौ भिन्नौ दीर्घप्लुतावपि ।

कम्पे तूपरते जाता नादा वृत्तेर्विशेषकाः । । १.१०८ । ।

अनवस्थितकम्पेऽपि करणे ध्वनयोऽपरे ।

स्फोटादेवोपजायन्ते ज्वाला ज्वालान्तरादिव । । १.१०९ । ।

वायोरणूनां ज्ञानस्य शब्दत्वापत्तिरिष्यते ।

कैश्चिद्दर्शनभेदो हि प्रवादेष्वनवस्थितः । । १.११० । ।

\*लब्धक्रियाः प्रयत्नेन वक्तुरिच्च्चानुवर्तिना ।

स्थानेष्वभिहतो वायुः शब्दत्वं प्रतिपद्यते । । १.१११ \* । ।

\*तस्य कारणसामर्थ्याद्वेगप्रचयधर्मणः ।

संनिपाताद्विभज्यन्ते सारवत्योऽपि मूर्तयः । । १.११२ \* । ।

\*अणवः सर्वशक्तित्वाद्भेदसंसर्गवृत्तयः ।

छायातपतमःशब्द- भावेन परिणामिनः । । १.११३ \* । ।

\*स्वशक्तौ व्यज्यमानायां प्रयत्नेन समीरिताः ।

अभ्राणीव प्रचीयन्ते शब्दाख्याः परमाणवः । । १.११४ \* । ।

\*अथायं आन्तरो ज्ञाता सूक्ष्मवागात्मनि स्थितः ।

व्यक्तये स्वस्य रूपस्य शब्दत्वेन विवर्तते । । १.११५ \* । ।

\*स मनोभावं आपद्य तेजसा पाकं आगतः ।

वायुं आविशति प्राणं अथासौ समुदीर्यते । । १.११६ \* । ।

\*अन्तःकरणतत्त्वस्य वायुराश्रयतां गतः ।

तद्धर्मेण समाविष्टस्तेजसैव विवर्तते । । १.११७ \* । ।

\*विभजन्स्वात्मनो ग्रन्थीञ् छ्रुतिरूपैः पृथग्विधैः ।

प्राणो वर्णानभिव्यज्य वर्णेष्वेवोपलीयते । । १.११८ \* । ।

\*आत्मा बुद्ध्या समर्थ्यार्थान्मनो युङ्क्ते विवक्षया ।

मनः कायाग्निं आहन्ति स प्रेरयति मारुतम् । । १.११९ \* । ।

अजस्रवृत्तिर्यः शब्दः सूक्ष्मत्वान्नोपलभ्यते ।

व्यजनाद्वायुरिव स स्वनिमित्तात्प्रतीयते । । १.१२० । ।

तस्य प्राणे च या शक्तिर्या च बुद्धौ व्यवस्थिता ।

विवर्तमाना स्थानिषु सैषा भेदं प्रपद्यते । । १.१२१ । ।

शब्देष्वेवाश्रिता शक्तिर्विश्वस्यास्य निबन्धनी ।

यन्नेत्रः प्रतिभात्मायं भेदरूपः प्रतायते । । १.१२२ । ।

शब्दादिभेदः शब्देन व्याख्यातो रूप्यते यतः ।

तस्मादर्थविधाः सर्वाः शब्दमात्रासु निश्रिताः । । १.१२३ । ।

(षड्गादिभेदः अ)

शब्दस्यपरिणामोऽयं इत्याम्नायविदो विदुः ।

छन्दोभ्य एव प्रथमं एतद्विश्वं प्रवर्तते । । १.१२४ । ।

विभज्य बहुधात्मानं स च्छन्दस्यः प्रजापतिः ।

छन्दोमयीभिर्मात्राभिर्बहुधैव विवेश तम् । । १.१२५ । ।

साध्वी वाग्भूयसी येषु पुरुषेषु व्यवस्थिता ।

अधिकं वर्तते तेषु पुण्यं रूपं प्रजापतेः । । १.१२६ । ।

प्राजापत्यं महत्तेजस्तत्पात्रैरिव संवृत्तम् ।

शरीरभेदे विदुषां स्वां योनिं उपधावति । । १.१२७ । ।

यदेतन्मण्डलं भास्वद्धाम चित्रस्य राधसः ।

तद्भावं अभिसंभूय विद्यायां प्रविलीयते । । १.१२८ । ।

इतिकर्तव्यता लोके सर्वा शब्दव्यपाश्रया ।

यां पूर्वाहितसंस्कारो बालोऽपि प्रतिपद्यते । । १.१२९ । ।

आद्यः कारणविन्यासः प्राणस्योर्ध्वं समीरणम् ।

स्थानानां अभिघातश्च न विना शब्दभावनाम् । । १.१३० । ।

न सोऽस्ति प्रत्ययो लोके यः शब्दानुगमादृते ।

अनुविद्धं इव ज्ञानं सर्वं शब्देन भासते । । १.१३१ । ।

वाग्रूपता चेतुत्क्रामेदवबोधस्य शाश्वती ।

न प्रकाशः प्रकाशेत सा हि प्रत्यवमर्शिनी । । १.१३२ । ।

सा सर्वविद्याशिल्पानां कलानां चोपबन्धनी ।

तद्वशादभिनिष्पन्नं सर्वं वस्तु विभज्यते । । १.१३३ । ।

सैषा संसारिणां संज्ञा बहिरन्तश्च वर्तते ।

तन्मात्रां अव्यतिक्रान्तं चैतन्यं सर्वजातिषु । । १.१३४ । ।

अर्थक्रियासु वाक्सर्वान्समीहयति देहिनः ।

तदुत्क्रान्तौ विसंज्ञोऽयं दृश्यते काष्टकुड्यवत् । । १.१३५ । ।

\*भेदोद्ग्राहविवर्तेन लब्धाकारपरिग्रहा ।

आम्नाता सर्वविद्यासु वागेव प्रकृतिः परा । । १.१३६ \* । ।

\*एकत्वं अनतिक्रान्ता वाङ्नेत्रा वाङ्निबन्धनाः ।

पृथक्प्रत्यवभासन्ते वाग्विभागा गवादयः । । १.१३७ \* । ।

\*षड्द्वारं षडधिष्ठानां \[षट्प्र\]बोधां षडव्ययाम् ।

ते मृत्युं अतिवर्तन्ते ये वै वाचं उपासते । । १.१३८ \* । ।

प्रविभागे यथा कर्ता तया कार्ये प्रवर्तते ।

अविभागे तथा सैव कार्यत्वेनावतिष्ठते । । १.१३९ । ।

\*प्रविभज्यात्मनात्मानं सृष्ट्वा भावान्पृथग्विधान् ।

सर्वेश्वरः सर्वमयः स्वप्ने भोक्ता प्रवर्तते । । १.१४० \* । ।

स्वमात्रा परमात्रा वा श्रुत्या प्रक्रम्यते यथा ।

तथैव रूढतां एति तया ह्यर्थो विधीयते । । १.१४१ । ।

अत्यन्तं अतथाभूते निमित्ते श्रुत्यपाश्रयात् ।

दृश्यतेऽलातचक्रादौ वस्त्वाकारनिरूपणा । । १.१४२ । ।

अपि प्रयोक्तुरात्मानं शब्दं अन्तरवस्थितम् ।

प्राहुर्महान्तं ऋषभं येन सायुज्यं इष्यते । । १.१४३ । ।

तस्माद्यः शब्दसंस्कारः सा सिद्धिः परमात्मनः ।

तस्य प्रवृत्तितत्त्वज्ञस्तद्ब्रह्मामृतं अश्नुते । । १.१४४ । ।

\*प्राणवृत्तिं अतिक्रान्ते वाचस्तत्त्वे व्यवस्थितः ।

क्रमसंहारयोगेन संहृत्यात्मानं आत्मनि । । १.१४५ \* । ।

\*वाचः संस्कारं आधाय वाचं ज्ञाने निवेश्य च ।

विभज्य बन्धनान्यस्याः कृत्वा तां छिन्नबन्धनाम् । । १.१४६ \* । ।

\*ज्योतिरान्तरं आसाद्य च्छिन्नग्रन्थिपरिग्रहः ।

कारणज्योतिषैकत्वं छित्त्वा ग्रन्थीन्प्रवर्तते । । १.१४७ \* । ।

न जात्वकर्तृकं कश्चिदागमं प्रतिपद्यते ।

बीजं सर्वागमापाये त्रय्येवातो व्यवस्थिता । । १.१४८ । ।

अस्तं यातेषु वादेषु कर्तृष्वन्येष्वसत्स्वपि ।

श्रुतिस्मृत्युदितं धर्मं लोको न व्यतिवर्तते । । १.१४९ । ।

ज्ञाने स्वाभाविके नार्थः शास्त्रैः कश्चन विद्यते ।

धर्मो ज्ञानस्य हेतुश्चेत्तस्याम्नायो निबन्धनम् । । १.१५० । ।

वेदशास्त्राविरोधी च तर्कश्चक्शुरपश्यताम् ।

रूपमात्राद्धि वाक्यार्थः केवलं नातितिष्ठति । । १.१५१ । ।

सतोऽविवक्षा पारार्थ्यं व्यक्तिरर्थस्य लैङ्गिकी ।

इति न्यायो बहुविधस्तर्केण प्रविभज्यते । । १.१५२ । ।

शब्दानां एव सा शक्तिस्तर्को यः पुरुषाश्रयः ।

स शब्दानुगतो न्यायोऽनागमेष्वनिबन्धनः । । १.१५३ । ।

\*यदुदुम्बरवर्णानां घटीनां मण्डलं महत् ।

पीतं न गमयेत्स्वर्गं किं तत्क्रतुगतं नयेत् । । १.१५४ \* । ।

रूपादयो यथा दृष्टाः पर्यर्थं यतशक्तयः ।

शब्दास्तथैव दृश्यन्ते विषापहरणादिषु । । १.१५५ । ।

यथैषां तत्र सामर्थ्यं धर्मेऽप्येवं प्रतीयताम् ।

साधूनां साधुभिस्तस्माद्वाच्यं अभ्युदयार्थिनाम् । । १.१५६ । ।

सर्वोऽदृष्टफलानर्थानागमात्प्रतिपद्यते ।

विपरीतं च सर्वत्र शक्यते वक्तुं आगमे । । १.१५७ । ।

साधुत्वज्ञानविषया सेयं व्याकरणस्मृतिः ।

अविच्छेदेन शिष्टानां इदं स्मृतिनिबन्धनम् । । १.१५८ । ।

वैखर्या मध्यमायाश्च पश्यन्त्याश्चैतदद्भुतम् ।

अनेकतीर्थभेदायास्त्रय्या चाचः परं परम् । । १.१५९ । ।

\*गौरिव प्रक्षरत्येका रसं उत्तमशालिनी ।

दिव्यादिव्येन रूपेण भारती गौः शुचिस्मिता । । १.१६० \* । ।

\*एतयोरन्तरं पश्य सूक्ष्मयोः स्पन्दमानयोः ।

प्राणापानान्तरे नित्यं एका सर्वस्य तिष्ठति । । १.१६१ \* । ।

\*अन्या त्वप्रेर्यमाणैव विना प्राणेन वर्तते ।

जायते हि ततः प्राणो वाचं आप्याययन्पुनः । । १.१६२ \* । ।

\*प्राणेनाप्यायिता सैवं व्यवहारनिबन्धनी ।

सर्वस्योच्छ्वासं आसाद्य न वाग्वदति कर्हि चित् । । १.१६३ \* । ।

\*घोषिणी जातनिर्घोषा अघोषा च प्रवर्तते ।

तयोरपि च घोषिण्या निर्घोषैव गरीयसी । । १.१६४ \* । ।

\*स्थानेषु विवृते वायौ कृतवर्णपरिग्रहा ।

वैखरी वाक्प्रयोक्तॄणां प्राणवृत्तिनिबन्धना । । १.१६५ \* । ।

\*केवलं बुद्ध्युपादान- क्रमरूपानुपातिनी ।

प्राणवृत्तिं अतिक्रम्य मध्यमा वाक्प्रवर्तते । । १.१६६ \* । ।

\*अविभागा तु पश्यन्ती सर्वतः संहृतक्रमा ।

स्वरूपज्योतिरेवान्तः सूक्ष्मा वागनपायिनी । । १.१६७ \* । ।

\*पीयूषापूर्यमाणापि नित्यं आगन्तुभिर्मलैः ।

अन्त्या कलेव सोमस्य नात्यन्तं अभिधीयते । । १.१६८ \* । ।

\*यस्यां दृष्टस्वरूपायां अधिकारो निवर्तते ।

पुरुषे षोडशकले तां आहुरमृतां कलाम् । । १.१६९ \* । ।

\*प्राप्तोपरागरूपा सा विप्लवैरनुषङ्गिभिः ।

वैखरी सत्त्वमात्रेव गुणैर्न व्यवकीर्यते । । १.१७० \* । ।

तद्विभागाविभागाभ्यां क्रियमाणां अवस्थितम् ।

स्वभावज्ञैस्तु भावानां दृश्यन्ते शब्दशक्तयः । । १.१७१ । ।

अनादिं अव्यवच्छिन्नां श्रुतिं आहुरकर्तृकाम् ।

शिष्टैर्निबध्यमाना तु न व्यवच्छिद्यते स्मृतिः । । १.१७२ । ।

अविभागाद्विवृत्तानां अभिख्या स्वप्नवच्छ्रुतौ ।

भावतत्त्वं तु विज्ञाय लिङ्गेभ्यो विहिता स्मृतिः । । १.१७३ । ।

कायवाग्बुद्धिविषया ये मलाः समवस्थिताः ।

चिकित्सालक्षणाध्यात्म- शास्त्रैस्तेषां विशुद्धयः । । १.१७४ । ।

शब्दः संस्कारहीनो यो गौरिति प्रयुयुक्ष्यते ।

तं अपभ्रंशं इच्छन्ति विशिष्टार्थनिवेशिनम् । । १.१७५ । ।

अस्वगोण्यादयः शब्दाः साधवो विषयान्तरे ।

निमित्तभेदात्सर्वत्र साधुत्वं च व्यवस्थितम् । । १.१७६ । ।

ते साधुष्वनुमानेन प्रत्ययोत्पत्तिहेतवः ।

तादात्म्यं उपगम्येव शब्दार्थस्य प्रकाशकाः । । १.१७७ । ।

न शिष्टैरनुगम्यन्ते पर्याया इव साधवः ।

ते यतः स्मृतिशास्त्रेण तस्मात्साक्षादवाचकाः । । १.१७८ । ।

अंब्वंब्विति यथा बालः शिक्षमाणोऽपभाषते ।

अव्यक्तं तद्विदां तेन व्यक्तौ भवति निश्चयः । । १.१७९ । ।

एवं साधौ प्रयोक्तव्ये योऽपभ्रंशः प्रयुज्यते ।

तेन साधुव्यवहितः कश्चिदर्थोऽभिधीयते । । १.१८० । ।

पारंपर्यादपभ्रंशा विगुणेष्वभिधातृषु ।

प्रसिद्धिं आगता येन तेषां साधुरवाचकः । । १.१८१ । ।

दैवी वाग्व्यतिकीर्णेयं अशक्तैरभिधातृभिः ।

अनित्यदर्शिनां त्वस्मिन्वादे बुद्धिविपर्ययः । । १.१८२ । ।

उभयेषां अविच्छेदादन्यशब्दविवक्षया ।

योऽन्यः प्रयुज्यते शब्दो न सोऽर्थस्याभिधायकः । । १.१८३ । ।

आख्यातं शब्दसंघातो जातिः संघातवर्तिनी ।

एकोऽनवयवः शब्दः क्रमो बुद्ध्यनुसंहृतिः । । २.१ । ।

पदं आद्यं पृथक्सर्वं पदं सापेक्षं इत्यपि ।

वाक्यं प्रति मतिर्भिन्ना बहुधा न्यायदर्शिनाम् । । २.२ । ।

निघातादिव्यवस्थार्थं शास्त्रे यत्परिभाषितम् ।

साकाङ्क्षावयवं तेन न सर्वं तुल्यलक्षणम् । । २.३ । ।

साकाङ्क्षावयवं भेदे परानाकाङ्क्षशब्दकम् ।

कर्मप्रधानं गुणवदेकार्थं वाक्यं उच्यते । । २.४ । ।

संबोधनपदं यच्च तत्क्रियाया विशेषकम् ।

तथा तिङन्तं तत्राहुस्तिङन्तस्य विशेषकम् । । २.५ । ।

यथानेकं अपि क्त्वान्तं तिङन्तस्य विशेषकम् ।

तथा तिङन्तं तत्राहुस्तिङन्तस्य विशेषकम् । । २.६ । ।

यथैक एव सर्वार्थ- प्रकाशः प्रविभज्यते ।

दृश्यभेदानुकारेण वाक्यार्थावगमस्तथा । । २.७ । ।

चित्रस्यैकस्य रूपस्य यथा भेदनिदर्शनैः ।

नीलादिभिः समाख्यानं क्रियते भिन्नलक्षणैः । । २.८ । ।

तथैवैकस्य वाक्यस्य निराकाङ्क्षस्य सर्वतः ।

शब्दान्तरैः समाख्यानं साकाङ्क्षैरनुगम्यते । । २.९ । ।

यथा पदे विभज्यन्ते प्रकृतिप्रत्ययादयः ।

अपोद्धारस्तथा वाक्ये पदानां उपपद्यते । । २.१० । ।

वर्णान्तरसरूपत्वं वर्णभागेषु दृष्यते ।

पदान्तरसरूपाश्च पदभागा इव स्थिताः । । २.११ । ।

भागैरनर्थकैर्युक्ता वृषभोदकयावकाः ।

अन्वयव्यतिरेकौ तु व्यवहारनिबन्धनम् । । २.१२ । ।

शब्दस्य न विभागोऽस्ति कुतोऽर्थस्य भविष्यति ।

विभागैः प्रक्रियाभेदं अविद्वान्प्रतिपद्यते । । २.१३ । ।

ब्राह्मणार्थो यथा नास्ति कश्चिद्ब्राह्मणकम्बले ।

देवदत्तादयो वाक्ये थतैव स्युरनर्थकाः । । २.१४ । ।

सामान्यार्थस्तिरोभूतो न विशेषेऽवतिष्ठते ।

उपात्तस्य कुतस्त्यागो निवृत्तः क्वावतिष्ठताम् । । २.१५ । ।

अशाब्दो यदि वाक्यार्थः पदार्थोऽपि तथा भवेत् ।

एवं सति च संबन्धः शब्दस्यार्थेन हीयते । । २.१६ । ।

विशेशशब्दाः केषां चित्सामान्यप्रतिरूपकाः ।

शब्दान्तराभिसंबन्धाद्व्यज्यन्ते प्रतिपत्तृषु । । २.१७ । ।

तेषां तु कृत्स्नो वाक्यार्थः प्रतिभेदं समाप्यते ।

व्यक्तोपव्यञ्जना सिद्धिरर्थस्य प्रतिपतृषु । । २.१८ । ।

स व्यक्तः क्रमवाञ् छब्द उपांशु यं अधीयते ।

अक्रमस्तु वितत्येव बुद्धिर्यत्रावतिष्ठते । । २.१९ । ।

यथोत्क्षेपविशेषेऽपि कर्मभेदो न गृह्यते ।

आवृत्तौ व्यज्यते जातिः कर्मभिर्भ्रमणादिभिः । । २.२० । ।

वर्णवाक्यपदेष्वेवं तुल्योपव्यञ्जना श्रुतिः ।

अत्यन्तभेदे तत्त्वस्य सरूपेव प्रतीयते । । २.२१ । ।

नित्येषु च कुतः पूर्वं परं वा परमार्थतः ।

एकस्यैव तु सा शक्तिर्यदेवं अवभासते । । २.२२ । ।

चिरं क्षिप्रं इति ज्ञाने कालभेदादृते यथा ।

भिन्नकाले प्रकाशेते स धर्मो ह्रस्वदीर्घयोः । । २.२३ । ।

न नित्यः क्रममात्राभिः कालो भेदं इहार्हति ।

व्यावर्तिनीनां मात्राणां अभावे कीदृशः क्रमः । । २.२४ । ।

ताभ्यो या जायते बुद्धिरेका सा भागवर्जिता ।

सा हि स्वशक्त्या भिन्नेव क्रमप्रत्यवमर्शिनी । । २.२५ । ।

क्रमोल्लेखानुषङ्गेण तस्यां यद्बीजं आहितम् ।

तत्त्वनानात्वयोस्तस्य निरुक्तिर्नावतिष्ठते । । २.२६ । ।

भावनासमये त्वेतत्क्रमसामर्थ्यं अक्रमम् ।

व्यावृत्तभेदो येनार्थो भेदवानुपलभ्यते । । २.२७ । ।

पदानि वाक्ये तान्येव वर्णास्ते च पदे यदि ।

वर्णेषु वर्णभागानां भेदः स्यात्परमाणुवत् । । २.२८ । ।

भागानां अनुपश्लेषान्न वर्णो न पदं भवेत् ।

तेषां अव्यपदेश्यत्वात्किं अन्यद्व्यपदिश्यताम् । । २.२९ । ।

यदन्तःशब्दतत्त्वं तु भागैरेकं प्रकाशितम् ।

तं आहुरपरे शब्दं तस्य वाक्ये तथैकताम् । । २.३० । ।

अर्थभागैस्तथा तेषां अन्तरोऽर्थः प्रकाश्यते ।

एकस्यैवात्मनो भेदौ शब्दार्थावपृथक्स्थितौ । । २.३१ । ।

प्रकाशकप्रकाश्यत्वं कार्यकारणरूपता ।

अन्तर्मात्रात्मनस्तस्य शब्दतत्त्वस्य सर्वदा । । २.३२ । ।

तस्यैवास्तित्वनास्तित्वे सामर्थ्ये समवस्थिते ।

अक्रमे क्रमनिर्भासे व्यवहारनिबन्धने । । २.३३ । ।

संप्रत्ययप्रमाणत्वात्पदार्थास्तित्वकल्पने ।

पदार्थाभ्युच्चये त्यागादानर्थक्यं प्रसज्यते । । २.३४ । ।

राजशब्देन राजार्थो भिन्नरूपेण गम्यते ।

वृत्तावाख्यातसदृशं पदं अन्यत्प्रयुज्यते । । २.३५ । ।

यथाश्वकर्ण इत्युक्ते विनैवाश्वेन गम्यते ।

कश्चिदेव विशिष्टोऽर्थः सर्वेषु प्रत्ययस्तथा । । २.३६ । ।

वाक्येषु अर्थान्तरगतः सादृश्यपरिकल्पने ।

केषां चित्रूढिशब्दत्वं शास्त्र एवानुगम्यते । । २.३७ । ।

उपादायापि ये हेयास्तानुपायान्प्रचक्षते ।

उपायानां च नियमो नावश्यं अवतिष्ठते । । २.३८ । ।

अर्थं कथं चित्पुरुषः कश्चित्संप्रतिपद्यते ।

संसृष्टा वा विभक्ता चा भेदा वाक्यनिबन्धनाः । । २.३९ । ।

सोऽयं इत्यभिसंबन्धो बुद्ध्या प्रक्रम्यते यदा ।

वाक्यार्थस्य तदैकोऽपि वर्णः प्रत्यायकः क्व चित् । । २.४० । ।

केवलेन पदेनार्थो यावानेवाभिधीयते ।

वाक्यस्थं तावतोऽर्थस्य तदाहुरभिधायकम् । । २.४१ । ।

संबन्धे सति यत्त्वन्यदाधिक्यं उपजायते ।

वाक्यार्तं एव तं प्राहुरनेकपदसंश्रयम् । । २.४२ । ।

स त्वनेकपदस्थोऽपि प्रतिभेदं समाप्यते ।

जातिवत्समुदायेऽपि संख्यावत्कल्प्यतेऽपरैः । । २.४३ । ।

सर्वभेदानुगुण्यं तु सामान्यं अपरे विदुः ।

तदर्थान्तरसंसर्गाद्भजते भेदरूपताम् । । २.४४ । ।

भेदानाकाङ्क्षतस्तस्य या परिप्लवमामता ।

अवच्छिनत्ति संबन्धस्तां विशेषे निवेशयन् । । २.४५ । ।

कार्यानुमेयः संबन्धो रूपं तस्य न विद्यते ।

असत्त्वभूतं अत्यन्तं अतस्तं प्रतिजानते । । २.४६ । ।

नियतं साधने साध्यं क्रिया नियतसाधना ।

स संनिधानमात्रेण नियमः संप्रकाशते । । २.४७ । ।

गुणभावेन साकाङ्क्षं तत्र नाम प्रवर्तते ।

साध्यत्वेन निमित्तानि क्रियापदं अपेक्षते । । २.४८ । ।

सन्त एव विशेषा ये पदार्थेष्वविभाविताः ।

ते क्रमादनुगम्यन्ते न वाक्यं अभिधायकम् । । २.४९ । ।

शब्दानां क्रममात्रे च नान्यः शब्दोऽस्ति वाचकः ।

क्रमो हि धर्मः कालस्य तेन वाक्यं न विद्यते । । २.५० । ।

ये च संभविनो भेदाः पदार्थेष्वविभाविताः ।

ते संनिधाने व्यज्यन्ते न तु वर्णेष्वयं क्रमः । । २.५१ । ।

वर्णानां च पदानां च क्रममात्रनिवेशिनी ।

पदाख्या वाक्यसंज्ञा च शब्दत्वं नेष्यते तयोः । । २.५२ । ।

समानेऽपि तु शब्दत्वे दृष्टः संप्रत्ययः पदात् ।

प्रतिवर्णं त्वसौ नास्ति पदस्यार्थं अतो विदुः । । २.५३ । ।

यथा सावयवा वर्णा विना वाच्येन केन चित् ।

अर्थवन्तः समुदिता वाक्यं अप्येवं इष्यते । । २.५४ । ।

अनर्थकान्यपायत्वात्पदार्थेनार्थवन्ति वा ।

क्रमेणोच्चरितान्याहुर्वाक्यार्थं भिन्नलक्षणम् । । २.५५ । ।

नित्यत्वे समुदायानां जातेर्वा परिकल्पने ।

एकस्यैकार्थतां आहुर्वाक्यस्याव्यभिचारिणीम् । । २.५६ । ।

अभेदपूर्वकाभेदाः कल्पिता वाक्यवादिभिः ।

भेदपूर्वानभेदांस्तु मन्यन्ते पददर्शिनः । । २.५७ । ।

पदप्रकृतिभावश्च वृत्तिभेदेन वर्ण्यते ।

पदानां संहिता योनिः संहिता वा पदाश्रया । । २.५८ । ।

पदाम्नायश्च यद्यन्यः संहिताया निदर्शकः ।

नित्यस्तत्र कथं कार्यं पदं लक्षणदर्शनात् । । २.५९ । ।

प्रतिवर्णं असंवेद्यः पदार्थप्रत्ययो यथा ।

पदेश्वेवं असंवेद्यं वाक्यार्थस्य निरूपणम् । । २.६० । ।

वाक्यार्थः संनिविशते पदेषु सहवृत्तिषु ।

यथा तथैव वर्णेषु पदार्थः सहवृत्तिषु । । २.६१ । ।

सूक्ष्मं ग्राह्यं यथान्येन संसृष्टं सह गृह्यते ।

वर्णोऽप्यन्येन वर्णेन संबद्धो वाचकस्तथा । । २.६२ । ।

पदस्योच्चारणादर्थो यथा कश्चिन्निरूप्यते ।

वर्णानां अपि सांनिध्यात्तथा सोऽर्थः प्रतीयते । । २.६३ । ।

प्राप्तस्य यस्य सामर्थ्यान्नियमार्था पुनः श्रुतिः ।

तेनात्यन्तं विशेषेण सामान्यं यदि बाध्यते । । २.६४ । ।

यजेतेति ततो द्रव्यं प्राप्तं सामर्थ्यलक्षणम् ।

व्रीहिश्रुत्या निवर्तेत न स्यात्प्रतिनिधिस्तथा । । २.६५ । ।

तस्माद्व्रीहित्वं अधिकं व्रीहिशब्दः प्रकल्पयेत् ।

द्रव्यत्वं अविरुद्धत्वात्प्राप्त्यर्थः सन्न बाधते । । २.६६ । ।

तेन चापि व्यवच्छिन्ने द्रव्यत्वे सहचारिणि ।

असंभवाद्विशेषाणां तत्रान्येषां अदर्शनम् । । २.६७ । ।

न च सामान्यवत्सर्वे क्रियाशब्देन लक्षिताः ।

विशेषा न हि सर्वेषां सतां शब्दोऽभिधायकः । । २.६८ । ।

शुक्लादयो गुणाः सन्तो यथा तत्राविवक्षिताः ।

तथाविवक्षा भेदानां द्रव्यत्वसहचारिणाम् । । २.६९ । ।

असंनिधौ प्रतिनिधिर्मा भून्नित्यस्य कर्मणः ।

काम्यस्य वा प्रवृत्तस्य लोप इत्युपपद्यते । । २.७० । ।

विशिष्टैव क्रिया येन वाक्यार्थः परिकल्प्यते ।

द्रव्याभावे प्रतिनिधौ तस्य तत्स्यात्क्रियान्तरम् । । २.७१ । ।

निर्ज्ञातार्थं पदं यच्च तदर्थे प्रतिपादिते ।

पिकादि यदविज्ञातं तत्किं इत्यनुयुज्यते । । २.७२ । ।

सामर्थ्यप्रापितं यच्च व्यक्त्यर्थं अनुषज्यते ।

श्रुतिरेवानुषङ्गेण बाधिका लिङ्गवाक्ययोः । । २.७३ । ।

अप्राप्तो यस्तु शुक्लादिः संनिधानेन गम्यते ।

स यत्नप्रापितो वाक्ये श्रुतिधर्मविलक्षणः । । २.७४ । ।

अभिन्नं एव वाक्यं तु यद्यभिन्नार्थं इष्यते ।

तत्सर्वं श्रुतिभूतत्वान्न श्रुत्यैव विरोत्स्यते । । २.७५ । ।

वाक्यानां समुदायश्च य एकार्थप्रसिद्धये ।

साकाङ्क्षावयवस्तत्र वाक्यार्थोऽपि न विद्यते । । २.७६ । ।

प्रासङ्गिकं इदं कार्यं इदं तन्त्रेण लभ्यते ।

इदं आवृत्तिभेदाभ्यां अत्र बाधसमुच्चयौ । । २.७७ । ।

ऊहोऽस्मिन्विषये न्याय्यः संबन्धोऽस्य न बाध्यते ।

सामान्यस्यातिदेशोऽयं विशेषोऽत्रातिदिश्यते । । २.७८ । ।

अर्थित्वं अत्र सामर्थ्यं अस्मिन्नर्थो न भिद्यते ।

शास्त्रात्प्राप्ताधिकारोऽयं व्युदासोऽस्य क्रियान्तरे । । २.७९ । ।

इयं श्रुत्या क्रमप्राप्तिरियं उच्चारणादिति ।

क्रमोऽयं अत्र बलवानस्मिंस्तु न विवक्षितः । । २.८० । ।

इदं पराङ्गैः संबद्धं अङ्गानां अप्रयोजकम् ।

प्रयोजकं इदं तेषां अत्रेदं नान्तरीयकम् । । २.८१ । ।

इदं प्रधानं शेषोऽयं विनियोगक्रमस्त्वयम् ।

साक्षादस्योपकारीदं इदं आराद्विशेषकम् । । २.८२ । ।

शक्तिव्यापारभेदोऽस्मिन्फलं अत्र तु भिद्यते ।

संबन्धाज्जातभेदोऽयं भेदस्तत्राविवक्षितः । । २.८३ । ।

प्रसज्यप्रतिषेधोऽयं पर्युदासोऽयं अत्र तु ।

इदं गौणं इदं मुख्यं व्यापीदं गुरु लघ्विदम् । । २.८४ । ।

भेदेनाङ्गाङ्गिभावोऽस्य बहुभेदं विकल्प्यते ।

इदं नियम्यतेऽस्यात्र योग्यत्वं उपजायते । । २.८५ । ।

अस्य वाक्यान्तरे दृष्टाल्लिङ्गाद्भेदोऽनुमीयते ।

अयं शब्दैरपोद्धृत्य पदार्थः प्रविभज्यते । । २.८६ । ।

इति वाक्येषु ये धर्माः पदार्थोपनिबन्धनाः ।

सर्वे तेन प्रकल्पेरन्पदं चेत्स्यदवाचकम् । । २.८७ । ।

अविभक्तेऽपि वाक्यार्थे शक्तिभेदादपोद्धृते ।

वाक्यान्तरविभागेन यथोक्तं न विरुध्यते । । २.८८ । ।

यथैवैकस्य गन्धस्य भेदेन परिकल्पना ।

पुष्पादिषु तथा वाक्येऽप्यर्थभेदोऽभिधीयते । । २.८९ । ।

गवये नरसिंहे वाप्येकज्ञानावृते यथा ।

भागं जात्यन्तरस्यैव सदृशं प्रतिपद्यते । । २.९० । ।

अप्रसिद्धं तु यं भागं अदृष्टं अनुपश्यति ।

तावत्यसंविदं मूढः सर्वत्र प्रतिपद्यते । । २.९१ । ।

तथा पिकादियोगेन वाक्येऽत्यन्तविलक्षणे ।

सदृशस्येव संज्ञानं असतोऽर्थस्य मन्यते । । २.९२ । ।

एकस्य भागे सादृश्यं भागे भेदश्च लक्ष्यते ।

निर्भागस्य प्रकाशस्य निर्भागेणैव चेतसा । । २.९३ । ।

तथैव भागे सादृश्यं भागे भेदोऽवसीयते ।

भागाभावेऽपि वाक्यानां अत्यन्तं भिन्नधर्मणाम् । । २.९४ । ।

रूपनाशे पदानां स्यात्कथं चावधिकल्पना ।

अगृहीतावधौ शब्दे कथं चार्थो विविच्यते । । २.९५ । ।

संसर्ग इव रूपाणां शब्देऽन्यत्र व्यवस्थितः ।

नानारूपेषु तद्रूपं तन्त्रेणापरं इष्यते । । २.९६ । ।

तस्मिन्नभेदे भेदानां संसर्ग इव वर्तते ।

रूपं रूपान्तरात्तस्मादनन्यत्प्रविभज्यते । । २.९७ । ।

शास्त्रे प्रत्यायकस्यापि क्वचिदेकत्वं आश्रितम् ।

प्रत्याय्येन क्वचिद्भेदो ग्रहणग्राह्ययोः स्थितः । । २.९८ । ।

ऊ इत्यभेदं आश्रित्य यथासंख्यं प्रकल्पितम् ।

लृलुटोर्ग्रहणे भेदो ग्राह्याभ्यां परिकल्पितः । । २.९९ । ।

यस्येत्येतदणो रूपं संज्ञिनां अभिधायकम् ।

न हि प्रतीयमानेन ग्रहणस्यास्ति संभवः । । २.१०० । ।

ऊ इत्येतदभिन्नं च भिन्नवाक्यनिबन्धनम् ।

भेदेन ग्रहणं यस्य पररूपं इव द्वयोः । । २.१०१ । ।

प्लुतस्याङ्गविवृद्धिं च समाहारं अचोस्तथा ।

व्युदस्यता पुनर्भेदः शब्देष्वत्यन्तं आश्रितः । । २.१०२ । ।

अर्धर्चादिषु शब्देषु रूपभेदः क्रमाद्यथा ।

तन्त्रात्तथैकशब्दत्वे भिन्नानां श्रुतिरन्यथा । । २.१०३ । ।

संहिताविषये वर्णाः स्वरूपेणाविकारिणः ।

शब्दान्तरत्वं यान्तीव शक्त्यन्तरपरिग्रहात् । । २.१०४ । ।

इन्द्रियादिविकारेण दृष्टं ग्राह्येषु वस्तुषु ।

आत्मत्यागादृते भिन्नं ग्रहणं स क्रमः श्रुतौ । । २.१०५ । ।

अभिधानक्रियाभेदाच्छब्देष्वविकृतेष्वपि ।

रूपं अत्यन्तभेदेन तदेवैकं प्रकाशते । । २.१०६ । ।

ऋचो वा गीतिमात्रं वा साम द्रव्यान्तरं न तु ।

गीतिभेदात्तु गृह्यन्ते ता एव विकृता ऋचः । । २.१०७ । ।

उपायाच्छ्रुतिसंहारे भिन्नानां एकशेषिणाम् ।

तन्त्रेणोच्चारणे तेषां शास्त्रे साधुत्वं उच्यते । । २.१०८ । ।

परिगृह्य श्रुतिं चैकां रूपभेदवतां अपि ।

तन्त्रेणोच्चारणं कार्यं अन्यथा ते न साधवः । । २.१०९ । ।

सरूपाणां च वाक्यानां शास्त्रेणाप्रतिपादितम् ।

तन्त्रेणोच्चारणादेकं रूपं साधूपलभ्यते । । २.११० । ।

एकस्यानेकरूपत्वं नालिकादिपरिग्रहात् ।

यथा तथैव तन्त्रात्स्याद्बहूनां एकरूपता । । २.१११ । ।

यथा पदसरूपाणां वाक्यानां संभवः पृथक् ।

तथा वाक्यान्तराभावे स्यादेषां पृथगर्थता । । २.११२ । ।

अभिधेयः पदस्यार्थो वाक्यस्यार्थः प्रयोजनम् ।

यस्य तस्य न संबन्धो वाक्यानां उपपद्यते । । २.११३ । ।

तत्र क्रियापदान्येव व्यपेक्षन्ते परस्परम् ।

क्रियापदानुषक्तस्तु संबन्धोऽथ प्रतीयते । । २.११४ । ।

आवृत्तिरनुवादो वा पदार्थव्यक्तिकल्पने ।

प्रत्येकं तु समाप्तोऽर्थः सहभूतेषु वर्तते । । २.११५ । ।

अविकल्पितवाक्यार्थे विकल्पा भावनाश्रयाः ।

अत्राधिकरणे वादाः पूर्वेषां बहुधा मताः । । २.११६ । ।

अभ्यासात्प्रतिभाहेतुः सर्वः शब्दोऽपरैः स्मृतः ।

बालानां च तिरश्चां च यथार्थप्रतिपादने । । २.११७ । ।

अनागमश्च सोऽभ्यासः समयः कैश्चिदिष्यते ।

अनन्तरं इदं कार्यं अस्मादित्युपदर्शकः । । २.११८ । ।

अस्त्यर्थः सर्वशब्दानां इति प्रत्याय्यलक्षणम् ।

अपूर्वदेवतास्वर्गैः समं आहुर्गवादिषु । । २.११९ । ।

प्रयोगदर्शनाभ्यासादाकारावग्रहस्तु यः ।

न स शब्दस्य विषयः स हि यत्नान्तराश्रयः । । २.१२० । ।

के चिद्भेदाः प्रकाश्यन्ते शब्दैस्तदभिधायिभिः ।

अनुनिष्पादिनः कांश्चिच्छब्दार्थानिति मन्यते । । २.१२१ । ।

जातेः प्रत्यायके शब्दे या व्यक्तिरनुषङ्गिणी ।

न तद्व्यक्तिगतान्भेदाञ् जातिशब्दोऽवलम्बते । । २.१२२ । ।

घटादीनां न चाकारान्प्रत्याययति वाचकः ।

वस्तुमात्रनिवेशित्वात्तद्गतिर्नान्तरीयका । । २.१२३ । ।

क्रिया विना प्रयोगेण न दृष्टा शब्दचोदिता ।

प्रयोगस्त्वनुनिष्पादी शब्दार्थ इति गम्यते । । २.१२४ । ।

नियतास्तु प्रयोगा ये नियतं यच्च साधनम् ।

तेषां शब्दाभिधेयत्वं अपरैरनुगम्यते । । २.१२५ । ।

समुदायोऽभिधेयो वाप्यविकल्पसमुच्चयः ।

असत्यो वापि संसर्गः शब्दार्थः कैश्चिदिष्यते । । २.१२६ । ।

असत्योपाधि यत्सत्यं तद्वा शब्दनिबन्धनाम् ।

शब्दो वाप्यभिजल्पत्वं आगतो याति वाच्यताम् । । २.१२७ । ।

सोऽयं इत्यभिसंबन्धाद्रूपं एकीकृतं यता ।

शब्दस्यार्थेन तं शब्दं अभिजल्पं प्रचक्षते । । २.१२८ । ।

तयोरपृथगात्मत्वे रूढिरव्यभिचारिणी ।

किं चिदेव क्व चिद्रूपं प्राधान्येनावतिष्ठते । । २.१२९ । ।

लोकेऽर्थरूपतां शब्दः प्रतिपन्नः प्रवर्तते ।

शास्त्रे तूभयरूपत्वं प्रविभक्तं विवक्षया । । २.१३० । ।

अशक्तेः सर्वशक्तेर्वा शब्दैरेव प्रकल्पिता ।

एकस्यार्थस्य नियता क्रियादिपरिकल्पना । । २.१३१ । ।

यो वार्थो बुद्धिविषयो बाह्यवस्तुनिबन्धनः ।

स बाह्यं वस्त्विति ज्ञातः शब्दार्थ इति गम्यते । । २.१३२ । ।

आकारवन्तः संवेद्या व्यक्तिस्मृतिनिबन्धनाः ।

एते प्रत्यवभासन्ते संविनंआत्रं त्वतोऽन्यथा । । २.१३३ । ।

यथेन्द्रियं संनिपतद्वैचित्रेणोपदर्शकम् ।

तथैव शब्दादर्थस्य प्रतिपत्तिरनेकधा । । २.१३४ । ।

वक्त्रान्यथैव प्रक्रान्तो भिन्नेषु प्रतिपत्तृषु ।

स्वप्रत्ययानुकारेण शब्दार्थः प्रविभज्यते । । २.१३५ । ।

एकस्मिन्नपि दृश्येऽर्थे दर्शनं भिद्यते पृथक् ।

कालान्तरेण चैकोऽपि तं पश्यत्यन्यथा पुनः । । २.१३६ । ।

एकस्यापि च शब्दस्य निमित्तैरव्यवस्थितैः ।

एकेन बहुभिश्चार्थो बहुधा परिकल्प्यते । । २.१३७ । ।

तस्माददृष्टतत्त्वानां सापराधं बहुच्छलम् ।

दर्शनं वचनं वापि नित्यं एवानवस्थितम् । । २.१३८ । ।

ऋषीणां दर्शनं यच्च तत्त्वे किं चिदवस्थितम् ।

न तेन व्यवहारोऽस्ति न तच्छब्दनिबन्धनम् । । २.१३९ । ।

तलवद्दृश्यते व्योम खद्योतो हव्यवाडिव ।

नैव चास्ति तलं व्योम्नि न खद्योते हुताशनः । । २.१४० । ।

तस्मात्प्रत्यक्षं अप्यर्थं विद्वानीक्षेत युक्तितः ।

न दर्शनस्य प्रामाण्याद्दृश्यं अर्थं प्रकल्पयेत् । । २.१४१ । ।

असमाख्येयतत्त्वानां अर्थानां लौकिकैर्यथा ।

व्यवहारे समाख्यानं तत्प्रज्ञो न विकल्पयेत् । । २.१४२ । ।

विच्छेदग्रहणेऽर्थानां प्रतिभान्यैव जायते ।

वाक्यार्थ इति तां आहुः पदार्थैरुपपादिताम् । । २.१४३ । ।

इदं तदिति सान्येषां अनाक्येया कथं चन ।

प्रत्यात्मवृत्ति सिद्धा सा कर्त्रापि न निरूप्यते । । २.१४४ । ।

उपश्लेषं इवार्थानां सा करोत्यविचारिता ।

सार्वरूप्यं इवापन्ना विषयत्वेन वर्तते । । २.१४५ । ।

साक्शाच्छब्देन जनितां भावनानुगमेन वा ।

इतिकर्तव्यतायां तां न कश्चिदतिवर्तते । । २.१४६ । ।

प्रमाणत्वेन तां लोकः सर्वः समनुगच्छति ।

समारम्भाः प्रतायन्ते तिरश्चां अपि तद्वशात् । । २.१४७ । ।

यथा द्रव्यविशेषाणां परिपाकैरयत्नजाः ।

मदादिशक्तयो दृष्टाः प्रतिभास्तद्वतां तथा । । २.१४८ । ।

स्वरवृत्तिं विकुरुते मधौ पुंस्कोकिलस्य कः ।

जन्त्वादयः कुलायादि- करणे शिक्षिताः कथम् । । २.१४९ । ।

आहारप्रीत्यपद्वेष- प्लवनादिक्रियासु कः ।

जात्यन्वयप्रसिद्धासु प्रयोक्ता मृगपक्षिणाम् । । २.१५० । ।

भावनानुगतादेतदागमादेव जायते ।

आसत्तिविप्रकर्षाभ्यां आगमस्तु विशिष्यते । । २.१५१ । ।

स्वभाववरणाभास- योगादृष्टोपपादिताम् ।

विशिष्टोपहितां चेति प्रतिभां षड्विधां विदुः । । २.१५२ । ।

यथा संयोगिभिर्द्रव्यैर्लक्षितेऽर्थे प्रयुज्यते ।

गोशब्दो न त्वसौ तेषां विशेशाणां प्रकाशकः । । २.१५३ । ।

आकारवर्णावयवैः संसृष्टेषु गवादिषु ।

शब्दः प्रवर्तमानोऽपि न तानङ्गीकरोत्यसौ । । २.१५४ । ।

संस्थानवर्णावयवैर्विशिष्टेऽर्थे प्रयुज्यते ।

शब्दो न तस्यावयवे प्रवृत्तिरुपलभ्यते । । २.१५५ । ।

दुर्लभं कस्य चिल्लोके सर्वावयवदर्शनम् ।

कैश्चित्त्ववयवैर्दृष्टैरर्थः कृत्सोऽनुमीयते । । २.१५६ । ।

तथा जात्युत्पलादीनां गन्धेन सहचारिणाम् ।

नित्यसंबन्धिनां दृष्टं गुणानां अवधारणम् । । २.१५७ । ।

संख्याप्रमाणसंस्थान- निरपेक्षः प्रवर्तते ।

बिन्दौ च समुदाये च वाचकः सलिलादिषु । । २.१५८ । ।

संस्कारादिपरिच्छिन्ने तैलादौ यो व्यवस्थितः ।

आहैकदेशं तत्त्वेन तस्यावयववर्तिना । । २.१५९ । ।

येनार्थेनाभिसंबद्धं अभिधानं प्रयुज्यते ।

तदर्थापगमे तस्य प्रयोगो विनिवर्तते । । २.१६० । ।

यांस्तु संभविनो धर्मानन्तर्णीय प्रयुज्यते ।

शब्दस्तेषां न सांनिध्यं नियमेन व्यपेक्षते । । २.१६१ । ।

यथा रोमशफादीनां व्यभिचारेऽपि दृश्यते ।

गोशब्दो न तथा जातेर्विप्रयोगे प्रवर्तते । । २.१६२ । ।

तस्मात्संभविनोऽर्थस्य शब्दात्संप्रत्यये सति ।

अदृष्टविप्रयोगार्थः संबन्धित्वेन गम्यते । । २.१६३ । ।

वाचिका द्योतिका व स्युर्द्वित्वादीनां विभक्तयः ।

स्याद्वा संख्यावतोऽर्थस्य समुदायोऽभिधायकः । । २.१६४ । ।

विना संख्याभिधानाद्वा संख्याभेदसमन्वितान् ।

अर्थान्स्वरूपभेदेन काम्श्चिदाहुर्गवादयः । । २.१६५ । ।

ये शब्दा नित्यसंबन्धा विवेके ज्ञातशक्तयः ।

अन्वयव्यतिरेकाभ्यां तेषां अर्थो विभज्यते । । २.१६६ । ।

यावच्चाव्यभिचारेण तयोः शक्यं प्रकल्पनम् ।

नियमस्तत्र न त्वेवं नियमो नुट्शबादिषु । । २.१६७ । ।

संभवे नाभिधानस्य लक्षणत्वं प्रकल्पते ।

आपेक्षिक्यो हि संसर्गे नियताः शब्दशक्तयः । । २.१६८ । ।

न कूपसूपयूपानां अन्वयोऽर्थस्य दृश्यते ।

अतोऽर्थान्तरवाचित्वं संघातस्यैव गम्यते । । २.१६९ । ।

अन्वाख्यानानि भिद्यन्ते शब्दव्युत्पत्तिकर्मसु ।

बहूनां संभवेऽर्थानां निमित्तं किं चिदिष्यते । । २.१७० । ।

वैरवासिष्ठगिरिशास्तथैकागारिकादयः ।

कैश्चित्कथं चिदाख्याता निमित्तावधिसंकरैः । । २.१७१ । ।

यथा पथः समाख्यानं वृक्षवल्मीकपर्वतैः ।

अविरुद्धं गवादीनां भिन्नैश्च सहचारिभिः । । २.१७२ । ।

अन्यथा च समाख्यानं अवस्थाभेददर्शिभिः ।

क्रियते किंशुकादीनां एकदेशावधारणम् । । २.१७३ । ।

कैश्चिन्निर्वचनं भिन्नं गिरतेर्गर्जतेर्गमेः ।

गवतेर्गदतेर्वापि गौरित्यत्रानुदर्शितम् । । २.१७४ । ।

गौरित्येव स्वरूपाद्वा गोशब्दो गोषु वर्तते ।

व्युत्पाद्यते न वा सर्वं कैश्चिच्चोभयथेष्यते । । २.१७५ । ।

सामान्येनोपदेशश्च शास्त्रे लघ्वर्थं आश्रितः ।

जात्यन्तरवदन्यस्य विशेषाः प्रतिपादकाः । । २.१७६ । ।

अर्थान्तरे च यद्वृत्तं तत्प्रकृत्यन्तरं विदुः ।

तुल्यरूपं न तद्रूढावन्यस्मिन्ननुषज्यते । । २.१७७ । ।

भिन्नाविजियजी धातू नियतौ विषयान्तरे ।

कैश्चित्कथं चिदुद्दिष्टौ चित्रं हि प्रतिपादनम् । । २.१७८ । ।

एवं च वालवायादि जित्वरीवदुपाचरेत् ।

भेदाभेदाभ्युपगमे न विरोधोऽस्ति कश्चन । । २.१७९ । ।

अडादीनां व्यवस्थार्थं पृथक्त्वेन प्रकल्पनम् ।

धातूपसर्गयोः शास्त्रे धातुरेव तु तादृशः । । २.१८० । ।

तथा हि संग्रामयतेः सोपसर्गाद्विधिः स्मृतः ।

क्रियाविशेषाः सम्घाते प्रक्रम्यन्ते तथाविधाः । । २.१८१ । ।

कार्याणां अन्तरङ्गत्वं एवं धातूपसर्गयोः ।

साधनैर्याति संबन्धं तथाभूतैव सा क्रिया । । २.१८२ । ।

प्रयोगार्थेषु सिद्धः सन्भेत्तव्योऽर्थो विशिष्यते ।

प्राक्च साधनसंबन्धात्क्रिया नैवोपजायते । । २.१८३ । ।

धातोः साधनयोगस्य भाविनः प्रक्रमाद्यथा ।

धातुत्वं कर्मभावश्च तथान्यदपि दृश्यताम् । । २.१८४ । ।

बीजकालेषु संबन्धाद्यथा लाक्षारसादयः ।

वर्णादिपरिणामेन फलानां उपकुर्वते । । २.१८५ । ।

बुद्धिस्थादभिसंबन्धात्तथा धातूपसर्गयोः ।

अभ्यन्तरीकृताद्भेदः पदकाले प्रकाशते । । २.१८६ । ।

क्व चित्संभविनो भेदाः केवलैरनिदर्शिताः ।

उपसर्गेण संबन्धे व्यज्यन्ते प्रनिरादिना । । २.१८७ । ।

स वाचको विशेषाणां संभवाद्द्योतकोऽपि वा ।

शक्त्याधानाय वा धातोः सहकारी प्रयुज्यते । । २.१८८ । ।

स्थादिभिः केवलैर्यच्च गमनादि न गम्यते ।

तत्रानुमानाद्द्विविधात्तद्धर्मा प्रादिरुच्यते । । २.१८९ । ।

अप्रयोगेऽधिपर्योश्च यावद्दृष्टं क्रियान्तरम् ।

तस्याभिधायको धातुः सह ताभ्यां अनर्थकः । । २.१९० । ।

तथैव स्वार्थिकाः के चित्संघातान्तरवृत्तयः ।

अनर्थकेन संसृष्टाः प्रकृत्यर्थानुवादिनः । । २.१९१ । ।

निपाता द्योतकाः के चित्पृथगर्थप्रकल्पने ।

आगमा इव के चित्तु संभूयार्थस्य साधकाः । । २.१९२ । ।

उपरिष्टात्पुरस्ताद्वा द्योतकत्वं न भिद्यते ।

तेषु प्रयुज्यमानेषु भिन्नार्थेष्वपि सर्वथा । । २.१९३ । ।

चादयो न प्रयुज्यन्ते पदत्वे सति केवलाः ।

प्रत्ययो वाचकत्वेऽपि केवलो न प्रयुज्यते । । २.१९४ । ।

समुच्चिताभिधाने तु व्यतिरेको न विद्यते ।

असत्त्वभूतो भावश्च तिङ्पदैरभिधीयते । । २.१९५ । ।

समुच्चिताभिधानेऽपि विशिष्टार्थाभिधायिनाम् ।

गुणैर्पदानां संबन्धः परतन्त्रास्तु चादयः । । २.१९६ । ।

जनयित्वा क्रिया का चित्संबन्धं विनिवर्तते ।

श्रूयमाणे क्रियाशब्दे संबन्धो जायते क्व चित् । । २.१९७ । ।

तत्र षष्ठी प्रतिपदं समासस्य निवृत्तये ।

विहिता दर्शनार्थं तु कारकं प्रत्युदाहृतम् । । २.१९८ । ।

स चोपजातः संबन्धो विनिवृत्ते क्रियापदे ।

कर्मप्रवचनीयेन तत्र तत्र नियम्यते । । २.१९९ । ।

येन क्रियापदाक्षेपः स कारकविभक्तिभिः ।

युज्यते विर्यथा तस्य लिखावनुपसर्गता । । २.२०० । ।

तिष्ठतेरप्रयोगश्च दृष्टोऽप्रत्यजयन्निति ।

सुन्वभीत्याभिमुख्ये च केवलोऽपि प्रयुज्यते । । २.२०१ । ।

कर्मप्रवचनीयत्वं क्रियायोगे विधीयते ।

षत्वादिविनिवृत्त्यर्थं स्वत्यादीनां विधर्मणाम् । । २.२०२ । ।

हेतुहेतुमतोर्योग- परिच्छेदेऽनुना कृते ।

आरम्भाद्बाध्यते प्राप्ता तृतीया हेतुलक्षणा । । २.२०३ । ।

क्रियाया द्योतको नायं न संबन्धस्य वाचकः ।

नापि क्रियापदाक्षेपि संबन्धस्य तु भेदकः । । २.२०४ । ।

अनर्थकानां संघातः सार्थकोऽनर्थकस्तथा ।

वर्णानां पदं अर्थेन युक्तं नावयवाः पदे । । २.२०५ । ।

पदानां अर्थयुक्तानां संघातो भिद्यते पुनः ।

अर्थान्तरावबोधेन संबन्धविगमेन च । । २.२०६ । ।

सार्थकानर्थकौ भेदे संबन्धं नाधिगच्छतः ।

अधिगच्छत इत्येके कुटीरादिनिदर्शनात् । । २.१०७ । ।

अर्थवद्भ्यो विशिष्टार्थः संघात उपजायते ।

नोपजायत इत्येके समासस्वार्थिकादिषु । । २.२०८ । ।

के चिद्धि युतसिद्धार्था भेदे निर्ज्ञातशक्तयः ।

अन्वयव्यतिरेकाभ्यां के चित्कल्पितशक्तयः । । २.२०९ । ।

शास्त्रार्थ एव वर्णानां अर्थवत्त्वे प्रदर्शितः ।

धात्वादीनां हि शुद्धानां लौकिकोऽर्थो न विद्यते । । २.२१० । ।

कृत्तद्धितानां अर्थश्च केवलानां अलौकिकः ।

प्राग्विभक्तेस्तदन्तस्य तथैवार्थो न विद्यते । । २.२११ । ।

अभिव्यक्ततरो योऽर्थः प्रत्ययान्तेषु लक्ष्यते ।

अर्थवत्ताप्रकरणादाश्रितः स तथाविधः । । २.२१२ । ।

आत्मभेदो न चेत्कश्चिद्वर्णेभ्यः पदवाक्ययोः ।

अन्योन्यापेक्षया शक्त्या वर्णः स्यादभिधायकः । । २.२१३ । ।

वर्णेन केन चिन्न्यूनः संघातो योऽभिधायकः ।

न चेच्छब्दान्तरं असावन्यूनस्तेन गम्यते । । २.२१४ । ।

स तस्मिन्वाचके शब्दे निमित्तात्स्मृतिं आदधत् ।

साक्षादिव व्यवहितं शब्देनार्थं उपोहते । । २.२१५ । ।

पदवाच्यो यथा नार्थः कश्चिद्गौरखरादिषु ।

सत्यपि प्रत्ययेऽत्यन्तं समुदाये न गम्यते । । २.२१६ । ।

समन्वित इवार्थात्मा पदार्थैर्यः प्रतीयते ।

पदार्थदर्शनं तत्र तथैवानुपकारकम् । । २.२१७ । ।

समुदायावयवयोर्भिन्नार्थत्वे च वृत्तिषु ।

युगपद्भेदसंसर्गौ विरुद्धावनुषङ्गिणौ । । २.२१८ । ।

कश्च साधनमात्रार्थानध्यादीन्परिकल्पयेत् ।

अप्रयुक्तपदश्चार्थो बहुव्रीहौ कथं भवेत् । । २.२१९ । ।

प्रज्ञुसंज्ञ्वाद्यवयवैर्न चास्त्यर्थावधारणम् ।

तस्मात्संघात एवैको विशिष्टार्थनिबन्धनम् । । २.२२० । ।

गर्गा इत्येक एवायं बहुष्वर्थेषु वर्तते ।

द्वन्द्वसंज्ञोऽपि संघातो बहूनां अभिधायकः । । २.२२१ । ।

यथैकशेषे भुज्यादिः प्रत्येकं अवतिष्ठते ।

क्रियैवं द्वन्द्ववाच्येऽर्थे प्रत्येकं प्रविभज्यते । । २.२२२ । ।

यच्च द्वन्द्वपदार्थस्य तच्छब्देन व्यपेक्षणम् ।

सापि व्यावृत्तरूपेऽर्थे सर्वनामसरूपता । । २.२२३ । ।

यथा च खदिरच्छेदे भागेषु क्रमवांस्छिदिः ।

तथा द्वन्द्वपदार्थस्य भागेषु क्रमदर्शनम् । । २.२२४ । ।

सङ्घैकदेशे प्रक्रान्तान्यथा सङ्घानुपातिनः ।

क्रियाविशेषान्मन्यन्ते स द्वन्द्वावयवे क्रमः । । २.२२५ । ।

प्रतिपादयता वृत्तिं अबुद्धान्वाक्यपूर्विकाम् ।

वृत्तौ पदार्थभेदेन प्राधान्यं उपदर्शितम् । । २.२२६ । ।

अभेदादभिधेयस्य नञ्समासे विकल्पितम् ।

प्राधान्यं बहुधा भाष्ये दोषास्तु प्रक्रियागताः । । २.२२७ । ।

जहत्स्वार्थविकल्पे च सर्वार्थत्यागं इच्छता ।

बहुव्रीहिपदार्थस्य त्यागः सर्वस्य दर्शितः । । २.२२८ । ।

शास्त्रे क्व चित्प्रकृत्यर्थः प्रत्ययेनाभिधीयते ।

प्रकृतौ विनिवृत्तायां प्रत्ययार्थश्च धातुभिः । । २.२२९ । ।

यं अर्थं आहतुर्भिन्नौ प्रत्ययावेक एव तम् ।

क्व चिदाह पचन्तीति धातुस्ताभ्यां विना क्व चित् । । २.२३० । ।

अन्वाख्यानस्मृतेर्ये च प्रत्ययार्था निबन्धनम् ।

निर्दिष्टास्ते प्रकृत्यर्थाः स्मृत्यन्तर उदाहृताः । । २.२३१ । ।

प्रसिद्धेरुद्वमिकरीत्येवं शास्त्रेऽभिधीयते ।

व्यवहाराय मन्यन्ते शास्त्रार्थप्रक्रिया यतः । । २.२३२ । ।

शास्त्रेषु प्रक्रियाभेदैरविद्यैवोपवर्ण्यते ।

अनागमविकल्पा तु स्वयं विद्योपवर्तते । । २.२३३ । ।

अनिबद्धं निमित्तेषु निरुपाख्यं फलं यथा ।

तथा विद्याप्यनाख्येया शास्त्रोपायेव लक्ष्यते । । २.२३४ । ।

यथाभ्यासं हि वागर्थे प्रतिपत्तिं समीहते ।

स्वभाव इव चानादिर्मिथ्याभ्यासो व्यवस्थितः । । २.२३५ । ।

उत्प्रेक्षते सावयवं परमाणुं अपण्डितः ।

तथावयविनं युक्तं अन्यैरवयवैः पुनः । । २.२३६ । ।

घटादिदर्शनाल्लोकः परिच्छिन्नोऽवसीयते ।

समारम्भाच्च भावानां आदिमद्ब्रह्म शाश्वतम् । । २.२३७ । ।

उपायाः शिक्षमाणानां बालानां उपलापनाः ।

असत्ये वर्त्मनि स्थित्वा ततः सत्यं समीहते । । २.२३८ । ।

अन्यथा प्रतिपद्यार्थं पदग्रहणपूर्वकम् ।

पुनर्वाक्ये तं एवार्थं अन्यथा प्रतिपद्यते । । २.२३९ । ।

उपात्ता बहवोऽप्यर्था येष्वन्ते प्रतिषेधनम् ।

क्रियते ते निवर्तन्ते तस्मात्तांस्तत्र नाश्रयेत् । । २.२४० । ।

वृक्षो नास्तीति वाक्यं च विशिष्टाभावलक्षणम् ।

नार्थे न बुद्धौ संबन्धो निवृत्तेरवतिष्ठते । । २.२४१ । ।

विच्छेदप्रतिपत्तौ च यद्यस्तीत्यवधार्यते ।

अशब्दवाच्या सा बुद्धिर्निवर्त्येत स्थिता कथम् । । २.२४२ । ।

अथ यज्ज्ञानं उत्पन्नं तन्मिथ्येति नञा कृतम् ।

नञो व्यापारभेदेऽस्मिन्नभावावगतिः कथम् । । २.२४३ । ।

निराधारप्रवृत्तौ च प्राक्प्रवृत्तिर्नञो भवेत् ।

अथाधारः स एवास्य नियमार्था श्रुतिर्भवेत् । । २.२४४ । ।

नियमद्योतनार्था वाप्यनुवादो यथा भवेत् ।

कश्चिदेवार्थवांस्तत्र शब्दः शेषास्त्वनर्थकाः । । २.२४५ । ।

विरुद्धं चाभिसंबन्धं उदाहार्यादिभिः कृतम् ।

वाक्ये समाप्ते वाक्यार्थं अन्यथा प्रतिपद्यते । । २.२४६ । ।

स्तुतिनिन्दाप्रधानेषु वाक्येष्वर्थो न तादृशः ।

पदानां प्रविभागेन यादृशः परिकल्प्यते । । २.२४७ । ।

अथासंसृष्ट एवार्थः पदेषु समवस्थितः ।

वाक्यार्थस्याभ्युपायोऽसावेकस्य प्रतिपादने । । २.२४८ । ।

पूर्वं पदेष्वसंसृष्टो यः क्रमादुपचीयते ।

छिन्नग्रथितकल्पत्वात्तद्विशिष्टतरं विदुः । । २.२४९ । ।

एकं आहुरनेकार्थं शब्दं अन्ये परीक्षकाः ।

निमित्तभेदादेकस्य सार्वार्थ्यं तस्य भिद्यते । । २.२५० । ।

यौगपद्यं अतिक्रम्य पर्याये व्यवतिष्ठते ।

अर्थप्रकरणाभ्यां वा योगाच्छब्दान्तरेण वा । । २.२५१ । ।

यथा सास्नादिमान्पिण्डो गोशब्देनाभिधीयते ।

तथा स एव गोशब्दो वाहीकेऽपि व्यवस्थितः । । २.२५२ । ।

सर्वशक्तेस्तु तस्यैव शब्दस्यानेकधर्मणः ।

प्रसिद्धिभेदाद्गौणत्वं मुख्यत्वं चोपजायते । । २.२५३ । ।

एको मन्त्रस्तथाध्यात्मं अधिदैवं अधिक्रतु ।

असंकरेण सर्वार्थो भिन्नशक्तिरवस्थितः । । २.२५४ । ।

गोत्वानुषङ्गो वाहीके निमित्तात्कैश्चिदिष्यते ।

अर्थमात्रं विपर्यस्तं शब्दः स्वार्थे व्यवस्थितः । । २.२५५ । ।

तथा स्वरूपं शब्दानां सर्वार्थेष्वनुषज्यते ।

अर्थमात्रं विपर्यस्तं स्वरूपे तु श्रुतिः स्थिता । । २.२५६ । ।

एकत्वं तु सरूपत्वाच्छब्दयोर्गौणमुख्ययोः ।

प्राहुरत्यन्तभेदेऽपि भेदमार्गानुदर्शिनः । । २.२५७ । ।

सामिधेन्यन्तरं चैवं आवृत्तावनुषज्यते ।

मन्त्रास्च विनियोगेन लभन्ते भेदं ऊहवत् । । २.२५८ । ।

तान्याम्नायान्तराण्येव पठ्यते किं चिदेव तु ।

अनर्थकानां पाठो वा शेषस्त्वन्यः प्रतीयते । । २.२५९ । ।

शब्दस्वरूपं अर्थस्तु पाठेऽन्यैरुपवर्ण्यते ।

अत्यन्तभेदः सर्वेषां तत्संबन्धात्तु तद्वताम् । । २.२६० । ।

अन्या संस्कारसावित्री कर्मण्यन्या प्रयुज्यते ।

अन्या जपप्रबन्धेषु सा त्वेकैव प्रतीयते । । २.२६१ । ।

अर्थस्वरूपे शब्दानां स्वरूपाद्वृत्तिं इच्छतः ।

वाक्यरूपस्य वाक्यार्थे वृत्तिरन्यानपेक्षया । । २.२६२ । ।

अनेकार्थत्वं एकस्य यैः शब्दस्यानुगम्यते ।

सिद्ध्यसिद्धिकृता तेषां गौणमुख्यप्रकल्पना । । २.२६३ । ।

अर्थप्रकरणापेक्षो यो वा शब्दान्तरैः सह ।

युक्तः प्रत्याययत्यर्थं तं गौणं अपरे विदुः । । २.२६४ । ।

शुद्धस्योच्चारणे स्वार्थः प्रसिद्धो यस्य गम्यते ।

स मुख्य इति विज्ञेयो रूपमात्रनिबन्धनः । । २.२६५ । ।

यस्त्वन्यस्य प्रयोगेण यत्नादिव नियुज्यते ।

तं अप्रसिद्धं मन्यन्ते गौणार्थाभिनिवेशिनम् । । २.२६६ । ।

स्वार्थे प्रवर्तमानोऽपि यस्यार्थं योऽवलम्बते ।

निमित्तं तत्र मुख्यं स्यान्निमित्ती गौण इष्यते । । २.२६७ । ।

पुरारादिति भिन्नेऽर्थे यौ वर्तेते विरोधिनि ।

अर्थप्रकरणापेक्षं तयोरप्यवधारणम् । । २.२६८ । ।

वाक्यस्यार्थात्पदार्थानां अपोद्धारे प्रकल्पिते ।

शब्दान्तरेण संबन्धः कस्यैकस्योपपद्यते । । २.२६९ । ।

यच्चाप्येकं पदं दृष्टं चरितास्तिक्रियं क्व चित् ।

तद्वाक्यान्तरं एवाहुर्न तदन्येन युज्यते । । २.२७० । ।

यच्च कोऽयं इति प्रश्ने गौरश्व इति चोच्यते ।

प्रश्न एव क्रिया तत्र प्रक्रान्ता दर्शनादिका । । २.२७१ । ।

नैवाधिकत्वं धर्माणां न्यूनता वा प्रयोजिका ।

आधिक्यं अपि मन्यन्ते प्रसिद्धेर्न्यूनतां क्व चित् । । २.२७२ । ।

जातिशब्दोऽन्तरेणापि जातिं यत्र प्रयुज्यते ।

संबन्धिसदृशाद्धर्मात्तं गौणं अपरे विदुः । । २.२७३ । ।

विपर्यासादिवार्थस्य यत्रार्थान्तरतां इव ।

मन्यन्ते स गवादिस्तु गौण इत्युच्यते क्व चित् । । २.२७४ । ।

नियताः साधनत्वेन रूपशक्तिसमन्विताः ।

यथा कर्मसु गम्यन्ते सीरासिमुसलादयः । । २.२७५ । ।

क्रियान्तरे न चैतेषां विभवन्ति न शक्तयः ।

रूपादेव तु तादर्थ्यं नियमेन प्रतीयते । । २.२७६ । ।

तथैव रूपशक्तिभ्यां उत्पत्त्या समवस्थितः ।

शब्दो नियततादर्थ्यः शक्त्यान्यत्र प्रयुज्यते । । २.२७७ । ।

श्रुतिमात्रेण यत्रास्य सामर्थ्यं अवसीयते ।

तं मुख्यं अर्थं मन्यन्ते गौणं यत्नोपपादितम् । । २.२७८ । ।

गोयुष्मन्महतां च्व्यर्थे स्वार्थादर्थान्तरे स्थितौ ।

अर्थान्तरस्य तद्भावस्तत्र मुख्योऽपि दृश्यते । । २.२७९ । ।

महत्त्वं शुक्लभावं च प्रकृतिः प्रतिपद्यते ।

भेदेनापेक्षिता सा तु गौणत्वस्य प्रसाधिका । । २.२८० । ।

अग्निसोमादयः शब्दा ये स्वरूपपदार्थकाः ।

संज्ञिभिः संप्रयुज्यन्तेऽप्रसिद्धेस्तेषु गौणता । । २.२८१ । ।

अग्निदत्तस्तु योऽग्निः स्यात्तत्र स्वार्थोपसर्जनः ।

शब्दो दत्तार्थवृत्तित्वाद्गौणत्वं प्रतिपद्यते । । २.२८२ । ।

निमित्तभेदात्प्रक्रान्ते शब्दव्युत्पत्तिकर्मणि ।

हरिश्चन्द्रादिषु सुटो भावाभावौ व्यवस्थितौ । । २.२८३ । ।

ऋष्यादौ प्राप्तसंस्कारो यः शब्दोऽन्येन युज्यते ।

तत्रान्तरङ्गसंस्कारो बाह्येऽर्थे न निवर्तते । । २.२८४ । ।

अत्यन्तविपरीतोऽपि यथा योऽर्थोऽवधार्यते ।

यथासंप्रत्ययं शब्दस्तत्र मुख्यः प्रयुज्यते । । २.२८५ । ।

यद्यपि प्रत्ययाधीनं अर्थतत्त्वावधारणम् ।

न सर्वः प्रत्ययस्तस्मिन्प्रसिद्ध इव जायते । । २.२८६ । ।

दर्शनं सलिले तुल्यं मृगतृष्णादिदर्शनैः ।

भेदात्तु स्पर्शनादीनां न जलं मृगतृष्णिका । । २.२८७ । ।

यदसाधारणं कार्यं प्रसिद्धं रज्जुसर्पयोः ।

तेन भेदपरिच्छेदस्तयोस्तुल्येऽपि दर्शने । । २.२८८ । ।

प्रसिद्धार्थविपर्यास- निमित्तं यच्च दृश्यते ।

यस्तस्माल्लक्ष्यते भेदस्तं असत्यं प्रचक्षते । । २.२८९ । ।

यच्च निम्नोन्नतं चित्रे सरूपं पर्वतादिभिः ।

न तत्र प्रतिघातादि कार्यं तद्वत्प्रवर्तते । । २.२९० । ।

स्पर्शप्रबन्धो हस्तेन यथा चक्रस्य संततः ।

न तथालातचक्रस्य विच्छिन्नं स्पृश्यते हि तत् । । २.२९१ । ।

वप्रप्राकारकल्पैश्च स्पर्शनावरणे यथा ।

नगरेषु न ते तद्वद्गन्धर्वनगरेष्वपि । । २.२९२ । ।

मृगपश्वादिभिर्यावान्मुख्यैरर्थः प्रसाध्यते ।

तावान्न मृन्मयेष्वस्ति तस्मात्ते विषयः कनः । । २.२९३ । ।

महानाव्रियते देशः प्रसिद्धैः पर्वतादिभिः ।

अल्पदेशान्तरावस्थं प्रतिबिम्बं तु दृश्यते । । २.२९४ । ।

मरणादिनिमित्तं च यथा मुख्या विषादयः ।

न ते स्वप्नादिषु स्वस्य तद्वदर्थस्य साधकाः । । २.२९५ । ।

देशकालेन्द्रियगतैर्भेदैर्यद्दृश्यतेऽन्यथा ।

यथा प्रसिद्धिर्लोकस्य तथा तदवसीयते । । २.२९६ । ।

यच्चोपघातजं ज्ञानं यच्च ज्ञानं अलौकिकम् ।

न ताभ्यां व्यवहारोऽस्ति शब्दा लोकनिबन्धनाः । । २.२९७ । ।

घटादिषु यथा दीपो येनार्थेन प्रयुज्यते ।

ततोऽन्यस्यापि सांनिध्यात्स करोति प्रकाशनम् । । २.२९८ । ।

संसर्गिषु तथार्थेषु शब्दो येन प्रयुज्यते ।

तस्मात्प्रयोजकादन्यानपि प्रत्याययत्यसौ । । २.२९९ । ।

निर्मन्थनं यथारण्योरग्न्यर्थं उपपादितम् ।

धूमं अप्यनभिप्रेतं जनयत्येकसाधनम् । । २.३०० । ।

तथा शब्दोऽपि कस्मिंश्चित्प्रत्याय्येऽर्थे विवक्षिते ।

अविवक्षितं अप्यर्थं प्रकाशयते संनिधेः । । २.३०१ । ।

यथैवात्यन्तसंसृष्टस्त्यक्तुं अर्थो न शक्यते ।

तथा शब्दोऽपि संबन्धी प्रविवक्तुं न शक्यते । । २.३०२ । ।

अर्थानां संनिधानेऽपि सति चैषां प्रकाशने ।

प्रयोजकोऽर्थः शब्दस्य रूपाभेदेऽपि गम्यते । । २.३०३ । ।

क्व चिद्गुणप्रधानत्वं अर्थानां अविवक्षितम् ।

क्व चित्सांनिध्यं अप्येषां प्रतिपत्तावकारणम् । । २.३०४ । ।

\*यच्चानुपात्तं शब्देन तत्कस्मिंश्चित्प्रतीयते ।

क्व चित्प्रधानं एवार्थो भवत्ययस्य लक्षणम् । । २.३०५ \* । ।

\*आख्यातं तद्धितार्थस्य यत्किं चिदुपदर्शकम् ।

गुणप्रधानभावस्य तत्र दृष्टो विपर्ययः । । २.३०६ \* । ।

\*निर्देशे लिङ्गसंख्यानां संनिधानं अकारणम् ।

प्रमाणं अर्धह्रसादावनुपात्तं प्रतीयते । । २.३०७ । ।

ह्रस्वस्यार्धं च यद्दृष्टं तत्तस्यासंनिधावपि ।

ह्रस्वस्य लक्षणार्थत्वात्तद्वदेवाभिधीयते । । २.३०८ । ।

दीर्घप्लुताभ्यां तस्य स्यान्मात्रया वा विशेषणम् ।

जातेर्वा लक्षणाय स्यात्सर्वथा सप्तपर्णवत् । । २.३०९ । ।

गन्तव्यं दृश्यतां सूर्य इति कालस्य लक्षणे ।

ज्ञायतां काल इत्येतत्सोपायं अभिधीयते । । २.३१० । ।

विध्यत्यधनुषेत्यत्र विशेषेण निदर्श्यते ।

सामान्यं आश्रयः शक्तेर्यः कश्चित्प्रतिपादकः । । २.३११ । ।

काकेभ्यो रक्ष्यतां सर्पिरिति बालोऽपि चोदितः ।

उपघातपरे वाक्ये न श्वादिभ्यो न रक्षति । । २.३१२ । ।

प्रक्षालने शरावाणां स्थाननिर्मार्जनं तथा ।

अनुक्तं अपि रूपेण भुज्यङ्गत्वात्प्रतीयते । । २.३१३ । ।

वाक्यात्प्रकरणादर्थादौचित्याद्देशकालतः ।

शब्दार्थाः प्रविभज्यन्ते न रूपादेव केवलात् । । २.३१४ । ।

संसर्गो विप्रयोगश्च साहचर्यं विरोधिता ।

अर्थः प्रकरणं लिङ्गं शब्दस्यान्यस्य संनिधिः । । २.३१५ । ।

सामर्थ्यं औचिती देशः कालो व्यक्तिः स्वरादयः ।

शब्दार्थस्यानवच्छेदे विशेषस्मृतिहेतवः । । २.३१६ । ।

भेदपक्षेऽपि सारूप्याद्भिन्नार्थाः प्रतिपत्तृषु ।

नियता यान्त्यभिव्यक्तिं शब्दाः प्रकरणादिभिः । । २.३१७ । ।

नामाख्यातसरूपा ये कार्यान्तरनिबन्धनाः ।

शब्दा वाक्यस्य तेष्वर्थो न रूपादधिगम्यते । । २.३१८ । ।

या प्रवृत्तिनिवृत्त्यर्था स्तुतिनिन्दाप्रकल्पना ।

कुशलः प्रतिपत्ता तां अयथार्थां समीहते । । २.३१९ । ।

विधीयमानं यत्क्रर्म दृष्टादृष्टप्रयोजनम् ।

स्तूयते सा स्तुतिस्तस्य कर्तुरेव प्रयोजिका । । २.३२० । ।

व्याघ्रादिव्यपदेशेन यथा बालो निवर्त्यते ।

असत्योऽपि तथा कश्चित्प्रत्यवायोऽभिधीयते । । २.३२१ । ।

न संविधानां कृत्वापि प्रत्यवाये तथाविधे ।

शास्त्रेण प्रतिषिद्धेऽर्थे विद्वान्कश्चित्प्रवर्तते । । २.३२२ । ।

सर्पेषु संविधायापि सिद्धैर्मन्त्रौषधादिभिः ।

नान्यथा प्रतिपत्तव्यं न दतो गमयेदिति । । २.३२३ । ।

क्व चित्तत्त्वसमाख्यानं क्रियते स्तुतिनिन्दयोः ।

तत्रापि च प्रवृत्तिश्च निवृत्तिश्चोपदिश्यते । । २.३२४ । ।

रूपं सर्वपदार्थानां वाक्यार्थोपनिबन्धनम् ।

सापेक्षा ये तु वाक्यार्थाः पदार्थैरेव ते समाः । । २.३२५ । ।

वाक्यं तदपि मन्यन्ते यत्पदं चरितक्रियम् ।

अन्तरेण क्रियाशब्दं वाक्यादेर्द्वित्वदर्शनात् । । २.३२६ । ।

आख्यातशब्दे नियतं साधनं यत्र गम्यते ।

तदप्येकं समाप्तार्थं वाक्यं इत्यभिधीयते । । २.३२७ । ।

शब्दव्यवहिता बुद्धिरप्रयुक्तपदाश्रया ।

अनुमानं तदर्थस्य प्रत्यये हेतुरुच्यते । । २.३२८ । ।

\[थिस्वेर्से इसोन्ल्यिन्ऱौ\]

अपरे तु पदस्यैव तं अर्थं प्रतिजानते ।

शब्दान्तराभिसंबन्धं अन्तरेण व्यवस्थितम् । । २.३२९ । ।

यस्मिन्नुच्चरिते शब्दे यदा योऽर्थः प्रतीयते ।

तं आहुरर्थं तस्यैव नान्यदर्थस्य लक्षणम् । । २.३३० । ।

क्रियार्थोपपदेश्वेवं स्थानिनां गम्यते क्रिया ।

वृत्तौ निरादिभिश्चैवं क्रान्ताद्यर्थः प्रतीयते । । २.३३१ । ।

तानि शब्दान्तराण्येव पर्याया इव लौकिकाः ।

अर्थप्रकरणाभ्यां तु तेषां स्वार्थो नियम्यते । । २.३३२ । ।

प्रतिबोधाभ्युपायास्तु ये तं तं पुरुषं प्रति ।

नावश्यं तेऽभिसंबद्धाः शब्दा ज्ञेयेन वस्तुना । । २.३३३ । ।

असत्यां प्रतिपत्तौ वा मिथ्या वा प्रतिपादने ।

स्वैरर्थैर्नित्यसंबन्धास्ते ते शब्दा व्यवस्थिताः । । २.३३४ । ।

यथाप्रकरणं द्वारं इत्यस्यां कर्मणः श्रुतौ ।

बधान देहि वेत्येतदुपायादवगम्यते । । २.३३५ । ।

तत्र साधनवृत्तिर्यः शब्दः सत्त्वनिबन्धनः ।

न स प्रधानभूतस्य साध्यस्यार्थस्य वाचकः । । २.३३६ । ।

स्वार्थमात्रं प्रकाश्यासौ सापेक्षो विनिवर्तते ।

अर्थस्तु तस्य संबन्धी प्रकल्पयति संनिधिम् । । २.३३७ । ।

पारार्थ्यस्याविशिष्टत्वान्न शब्दाच्छब्दसंनिधिः ।

नार्थाच्छब्दस्य सांनिध्यं न शब्दादर्थसंनिधिः । । २.३३८ । ।

नष्टरूपं इवाख्यातं आक्षिप्तं कर्मवाचिना ।

यदि प्राप्तं प्रधानत्वं युगपद्भावसत्त्वयोः । । २.३३९ । ।

तैस्तु नामसरूपत्वं आख्यातस्यास्य वर्ण्यते ।

अन्वयव्यतिरेकाभ्यां व्यवहारो विभज्यते । । २.३४० । ।

न चापि रूपात्संदेहे वाचकत्वं निवर्तते ।

अर्धं पशोरिति यथा सामर्थ्यात्तद्धि कल्पते । । २.३४१ । ।

सर्वं सत्त्वपदं शुद्धं यदि भावनिबन्धनम् ।

संसर्गे च विभक्तोऽस्य तस्यार्थो न पृथग्यदि । । २.३४२ । ।

क्रियाप्रधानं आख्यातं नाम्नां सत्त्वप्रधानता ।

चत्वारि पदजातानि सर्वं एतद्विरुध्यते । । २.३४३ । ।

वाक्यस्य बुद्धौ नित्यत्वं अर्थयोगं च लौकिकम् ।

दृष्ट्वा चतुष्ट्वं नास्तीति वदत्यौदुम्बरायणः । । २.३४४ । ।

व्याप्तिमांश्च लघुश्चैव व्यवहारः पदाश्रयः ।

लोके शास्त्रे च कार्यार्थं विभागेनैव कल्पितः । । २.३४५ । ।

न लोके प्रतिपत्तॄणां अर्थयोगात्प्रसिद्धयः ।

तस्मादलौकिको वाक्यादन्यः कश्चिन्न विद्यते । । २.३४६ । ।

अन्यत्र श्रूयमाणैश्च लिङ्गैर्वाक्यैश्च सूचिताः ।

स्वार्था एव प्रतीयन्ते रूपाभेदादलक्षिताः । । २.३४७ । ।

उत्सर्गवाक्ये यत्त्यक्तं अशब्दं इव शब्दवत् ।

तद्बाधकेषु वाक्येषु श्रुतं अन्यत्र गम्यते । । २.३४८ । ।

ब्राह्मणानां श्रुतिर्दध्नि प्रक्रान्ता माठराद्विना ।

माठरस्तक्रसंबन्धात्तत्राचष्टे यथार्थताम् । । २.३४९ । ।

अनेकाख्यातयोगेऽपि वाक्यं न्यायापवादयोः ।

एकं एवेष्यते कैश्चिद्भिन्नरूपं इव स्थितम् । । २.३५० । ।

नियमः प्रतिषेधश्च विधिशेषस्तथा सति ।

द्वितीये यो लुगाख्यातस्तच्छेषं अलुकं विदुः । । २.३५१ । ।

निराकाङ्क्षाणि निर्वृत्तौ प्रधानानि परस्परम् ।

तेषां अनुपकारित्वात्कथं स्यादेकवाक्यता । । २.३५२ । ।

विशेषविधिनार्थित्वाद्वाक्यशेषोऽनुमीयते ।

विधेयवन्निवर्त्येऽर्थे तस्मात्तुल्यं व्यपेक्षणम् । । २.३५३ । ।

संज्ञाशब्दैकदेशो यस्तस्य लोपो न विद्यते ।

विशिष्टरूपा सा संज्ञा कृता च न निवर्तते । । २.३५४ । ।

संज्ञान्तराच्च दत्तादेर्नान्या संज्ञा प्रतीयते ।

संज्ञिनं देवदत्ताख्यं दत्तशब्दः कथं वदेत् । । २.३५५ । ।

सर्वैरवयवैस्तुल्यं संबन्धं समुदायवत् ।

के चिच्छब्दस्वरूपाणां मन्यन्ते सर्वसंज्ञिभिः । । २.३५६ । ।

वर्णानां अर्थवत्त्वं तु संज्ञानां संज्ञिभिर्भवेत् ।

संबद्धोऽवयवः संज्ञा- प्रविवेके न कल्पते । । २.३५७ । ।

सर्वस्वरूपैर्युगपत्संबन्धे सति संज्ञिनः ।

नैकदेशसरूपेभ्यस्तत्प्रत्यायनसंभवः । । २.३५८ । ।

एकदेशात्तु संघाते केषां चिज्जायते स्मृतिः ।

स्मृतेस्तु विषयाच्छब्दात्संघातार्थः प्रतीयते । । २.३५९ । ।

एकदेशात्स्मृतिर्भिन्ने संघाते नियता कथम् ।

कथं प्रतीयमानः स्याच्छब्दोऽर्थस्याभिधायकः । । २.३६० । ।

एकदेशसरूपास्तु तैस्तैर्भेदैः समन्विताः ।

अनुनिष्पादिनः शब्दाः संज्ञासु समवस्थिताः । । २.३६१ । ।

साधारणत्वात्संधिग्धाः सामर्थ्यान्नियताश्रयाः ।

तेषां ये साधवस्तेषु शास्त्रे लोपादि शिष्यते । । २.३६२ । ।

तुल्यायां अनुनिष्पत्तौ ज्ये-द्रा-घा इत्यसाधवः ।

न ह्यन्वाख्यायके शास्त्रे तेषु दत्तादिवत्स्मृतिः । । २.३६३ । ।

कृतणत्वाश्च ये शब्दा नित्याः खरणसादयः ।

एकद्रव्योपदेशित्वात्तान्साधून्संप्रचक्षते । । २.३६४ । ।

गोत्राण्येव तु तान्याहुः संज्ञाशक्तिसमन्वयात् ।

निमित्तापेक्षणं तेषु स्वार्थे नावश्यं इष्यते । । २.३६५ । ।

व्यवहाराय नियमः संज्ञानां संज्ञिनि क्व चित् ।

नित्य एव तु संबन्धो डित्थादिषु गवादिवत् । । २.३६६ । ।

कृतकत्वादनित्यत्वं संबन्धस्योपपद्यते ।

संज्ञायां सा हि पुरुषैर्यथाकामं नियुज्यते । । २.३६७ । ।

यथा हि पांसुलेखानां बालकैर्मधुक्रादयः ।

संज्ञाः क्रियन्ते सर्वासु संज्ञास्वेषैव कल्पना । । २.३६८ । ।

वृद्ध्यादीनां च शास्त्रेऽस्मिञ् छक्त्यवच्छेदलक्षणः ।

अकृत्रिमो हि संबन्धो विशेषणविशेष्यवत् । । २.३६९ । ।

संज्ञा स्वरूपं आश्रित्य निमित्ते सति लौकिकी ।

का चित्प्रवर्तते का चिन्निमित्तासंनिधावपि । । २.३७० । ।

शास्त्रेऽपि महती संज्ञा स्वरूपोपनिबन्धना ।

अनुमानं निमित्तस्य संनिधाने प्रतीयते । । २.३७१ । ।

आवृत्तेरनुमानं वा सारूप्यात्तत्र गम्यते ।

शब्दभेदानुमानं वा शक्तिभेदस्य वा गतिः । । २.३७२ । ।

क्व चिद्विषयभेदेन कृत्रिमा व्यवतिष्ठते ।

संख्यायां एकविषयं व्यवस्थानं द्वयोरपि । । २.३७३ । ।

विषयं कृत्रिमस्यापि लौकिकः क्व चिदुच्चरन् ।

व्याप्नोति दूरात्संबुद्धौ तथा हि ग्रहणं द्वयोः । । २.३७४ । ।

सङ्घैकशेषद्वन्द्वेषु के चित्सामर्थ्यलक्षणम् ।

प्रत्याश्रयं अवस्थानं क्रियाणां प्रतिजानते । । २.३७५ । ।

भोजनं फलरूपाभ्यां एकैकस्मिन्समाप्यते ।

अन्यथा हि व्यवस्थाने न तदर्थः प्रकल्प्यते । । २.३७६ । ।

अन्नादानादि रूपां च सर्वे तृप्तिफलां भुजिम् ।

प्रत्येकं प्रतिपद्यन्ते न तु नाट्यक्रियां इव । । २.३७७ । ।

पाद्यवत्सा विभागेन सामर्थ्यादवतिष्ठते ।

भुजिः करोति भुज्यर्थं न तन्त्रेण प्रदीपवत् । । २.३७८ । ।

दृश्यादिस्तु क्रियैकापि तथाभूतेषु कर्मसु ।

आवृत्तिं अन्तरेणापि समुदायाश्रया भवेत् । । २.३७९ । ।

भिन्नव्यापाररूपाणां व्यवहारादिदर्शने ।

कर्तॄणां दर्शनं भिन्नं संभूयार्थस्य साधकम् । । २.३८० । ।

लक्ष्यस्य लोकसिद्धत्वाच्छास्त्रे लिङ्गस्य दर्शनात् ।

अर्थिष्वादैक्षु भेदेन वृद्धिसंज्ञा समाप्यते । । २.३८१ । ।

शतादानप्रधानत्वाद्दण्डने शतकर्मके ।

अर्थिनां गुणभेदेऽपि संख्येयोऽर्थो न भिद्यते । । २.३८२ । ।

सङ्घस्यैव विधेयत्वात्कार्यवत्प्रतिपादने ।

तत्र तन्त्रेण संबन्धः समासाभ्यस्तसंज्ञयोः । । २.३८३ । ।

लक्षणार्था श्रुतिर्येषां कां चिदेव क्रियां प्रति ।

तैर्व्यस्तैश्च समस्तैश्च स धर्म उपलक्ष्यते । । २.३८४ । ।

वृषलैर्न प्रवेष्टव्यं इत्येतस्मिन्गृहे यथा ।

प्रत्येकं संहतानां च प्रवेशः प्रतिषिध्यते । । २.३८५ । ।

संभूय त्वर्थलिप्सादि- प्रतिषेधोपदेशने ।

पृथगप्रतिषिद्धत्वात्प्रवृत्तिर्न विरुध्यते । । २.३८६ । ।

व्यवायलक्षणार्थात्वादट्कुप्वाङादिभिस्तथा ।

प्रत्येकं वा समस्तैर्वा णत्वं न प्रतिषिध्यते । । २.३८७ । ।

अनुग्रहार्था भोक्तॄणां भुजिरारभ्यते यदा ।

देशकालाद्यभेदेन नानुगृह्णाति तानसौ । । २.३८८ । ।

पात्रादिभेदान्नानात्वं यस्यैकस्योपदिश्यते ।

विपर्यये वा भिन्नस्य तस्यैकत्वं प्रकल्प्यते । । २.३८९ । ।

संहत्यापि च कुर्वाणा भेदेन प्रतिपादिताः ।

स्वं स्वं भोज्यं विभागेन प्राप्तं संभूय भुञ्जते । । २.३९० । ।

वीप्साया विषयाभावाद्विरोधादन्यसंख्यया ।

द्विधा समाप्त्ययोगाच्च शतं सङ्घेऽवतिष्ठते । । २.३९१ । ।

भुजिर्द्वन्द्वैकशेषाभ्यां यत्रान्यैः सह शिष्यते ।

तत्रापि लक्षणार्थत्वाद्द्विधा वाक्यं समाप्यते । । २.३९२ । ।

वाक्यान्तराणां प्रत्येकं समाप्तिः कैश्चिदिष्यते ।

रूपान्तरेण युक्तानां वाक्यनां तेन संग्रहः । । २.३९३ । ।

न वाक्यस्याभिधेयानि भेदवाक्यानि कानि चित् ।

तस्मिंस्तूच्चरिते भेदांस्तथान्यान्प्रतिपद्यते । । २.३९४ । ।

येषां समस्तो वाक्यार्थः प्रतिभेदं समाप्यते ।

तेषां तदानीं भिन्नस्य किं पदार्थस्य सत्तया । । २.३९५ । ।

अथ तैरेव जनितः सोऽर्थो भिन्नेषु वर्तते ।

पूर्वस्यार्थस्य तेन स्याद्विरोधः सह वा स्थितिः । । २.३९६ । ।

सहस्थितौ विरोधित्वं स्याद्विशिष्टाविशिष्टयोः ।

व्यभिचारी तु संबन्धस्त्यागेऽर्थस्य प्रसज्यते । । २.३९७ । ।

एकः साधारणो वाच्यः प्रतिशब्दं अवस्थितः ।

सङ्घे सङ्घिषु चार्थात्मा सम्निधाननिदेशकः । । २.३९८ । ।

यथा साधारणे स्वत्वं त्यागस्य च फलं धने ।

प्रीतिश्चाविकला तद्वत्संबन्धोऽर्थेन तद्वताम् । । २.३९९ । ।

वर्णानां अर्थवत्तायां तेनैवार्थेन तद्वति ।

समुदाये न चैकत्वं भेदेन व्यवतिष्ठते । । २.४०० । ।

एकेनैव प्रदीपेन सर्वे साधारणं धनम् ।

पश्यन्ति तद्वदेकेन सुपा संख्याभिधीयते । । २.४०१ । ।

नार्थवत्ता पदे वर्णे वाक्ये चैवं विशिष्यते ।

अभ्यासात्प्रक्रमोऽन्यस्तु विरुद्ध इव दृश्यते । । २.४०२ । ।

विनियोगादृते शब्दो न स्वार्थस्य प्रकाशकः ।

अर्थाभिधानसंबन्धं उक्तिद्वारं प्रचक्षते । । २.४०३ । ।

यथा प्रणिहितं चक्षुर्दर्शनायोपकल्पते ।

तथाभिसंहितः शब्दो भवत्यर्थस्य वाचकः । । २.४०४ । ।

क्रियाव्यवेतः संबन्धो दृष्टः करणकर्मभिः ।

अभिधानियमस्तस्मादभिधानाभिधेययोः । । २.४०५ । ।

बहुष्वेकाभिधानेषु सर्वेष्वेकार्थकारिषु ।

यत्प्रयोक्ताभिसंधत्ते शब्दस्तत्रावतिष्ठते । । २.४०६ । ।

आम्नायशब्दानभ्यासे के चिदाहुरनर्थकान् ।

स्वरूपमात्रवृत्तींश्च परेषां प्रतिपादने । । २.४०७ । ।

अभिधानक्रियायोगादर्थस्य प्रतिपादकान् ।

नियोगभेदान्मन्यन्ते तानेवैकत्वदर्शिनः । । २.४०८ । ।

तेषां अत्यन्तनानात्वं नानात्वव्यवहारिणः ।

अक्षादीनां इव प्राहुरेकजातिसमन्वयात् । । २.४०९ । ।

प्रयोगादभिसंधानं अन्यदेषु न विद्यते ।

विषये यतशक्तित्वात्स तु तत्र व्यवस्थितः । । २.४१० । ।

नानात्वस्यैव संज्ञानं अर्थप्रकरणादिभिः ।

न जात्वर्थान्तरे वृत्तिरन्यार्थानां कथं चन । । २.४११ । ।

पदरूपं च यद्वाक्यं अस्तित्वोपनिबन्धनम् ।

कामं विमर्शस्तत्रायं न वाक्यावयवे पदे । । २.४१२ । ।

यथैवानर्थकैर्वर्णैर्विशिष्टोऽर्थोऽभिधीयते ।

पदैरनर्थकैरेवं विशिष्टोऽर्थोऽभिधीयते । । २.४१३ । ।

यदन्तराले ज्ञानं तु पदार्थेषूपजायते ।

प्रतिपत्तेरुपायोऽसौ प्रक्रमानवधारणात् । । २.४१४ । ।

पूर्वैरर्थैरनुगतो यथार्थात्मा परः परः ।

संसर्ग एव प्रक्रान्तस्तथान्येष्वर्थवस्तुषु । । २.४१५ । ।

अङ्गीकृते तु केषां चित्साध्येनार्थेन साधने ।

आराधनियमार्थैव साधनानां पुनः श्रुतिः । । २.४१६ । ।

आधारे नियमाभावात्तदाक्षेपो न विद्यते ।

सामर्थ्यात्संभवस्तस्य श्रुतिस्त्वन्यनिवृत्तये । । २.४१७ । ।

क्रिया क्रियान्तराद्भिन्ना नियताधारसाधना ।

प्रक्रान्ता प्रतिपत्तॄणां भेदाः संबोधहेतवः । । २.४१८ । ।

अविभागं तु शब्देभ्यः क्रमवद्भ्योऽपदक्रमम् ।

प्रकाशते तदन्येषां वाक्यं वाक्यार्थ एव च । । २.४१९ । ।

स्वरूपं विद्यते यस्य तस्यात्मा न निरूप्यते ।

नास्ति यस्य स्वरूपं तु तस्यैवात्मा निरूप्यते । । २.४२० । ।

अशब्दं अपरेऽर्थस्य रूपनिर्धारणं विदुः ।

अर्थावभासरूपा च शब्देभ्यो जायते स्मृतिः । । २.४२१ । ।

अन्यथैवाग्निसंबन्धाद्दाहं दग्धोऽभिमन्यते ।

अन्यथा दाहशब्देन दाहार्थः संप्रतीयते । । २.४२२ । ।

पृथङ्निविष्टतत्त्वानां पृथगर्थानुपातिनाम् ।

इन्द्रियाणां यथा कार्यं ऋते देहान्न कल्पते । । २.४२३ । ।

तथा पदानां सर्वेषां पृथगर्थनिवेशिनाम् ।

वाक्येभ्यः प्रविभक्तानां अर्थवत्ता न विद्यते । । २.४२४ । ।

संसर्गरूपं संसृष्टेष्वर्थवस्तुषु गृह्यते ।

नात्रोपाख्यायते तत्त्वं अपदार्थस्य दर्शनात् । । २.४२५ । ।

दर्शनस्यापि यत्सत्यं न तथा दर्शनं स्थितम् ।

वस्तु संसर्गरूपेण तदरूपं निरूप्यते । । २.४२६ । ।

अस्तित्वेनानुषक्तो वा निवृत्त्यात्मनि वा स्थितः ।

अर्थोऽभिधीयते यस्मादतो वाक्यं प्रयुज्यते । । २.४२७ । ।

क्रियानुषङ्गेण विना न पदार्थः प्रतीयते ।

सत्यो वा विपरीतो वा व्यवहारे न सोऽस्त्यतः । । २.४२८ । ।

सदित्येतत्तु यद्वाक्यं तदभूदस्ति नेति वा ।

क्रियाभिधानसंबन्धं अन्तरेण न गम्यते । । २.४२९ । ।

आख्यातपदवाच्येऽर्थे साधनोपनिबन्धने ।

विना सत्त्वाभिधानेन नाकाङ्क्षा विनिवर्तते । । २.४३० । ।

प्राधान्यात्तु क्रिया पूर्वं अर्थस्य प्रविभज्यते ।

साध्यप्रयुक्तान्यङ्गानि फलं तस्य प्रयोजकम् । । २.४३१ । ।

प्रयोक्तैवाभिसंधत्ते साध्यसाधनरूपताम् ।

अर्थस्य चाभिसंबन्ध- कल्पनां प्रसमीहते । । २.४३२ । ।

पचिक्रियां करोतीति कर्मत्वेनाभिधीयते ।

पक्तिः करणरूपं तु साध्यत्वेन प्रतीयते । । २.४३३ । ।

योऽंशो येनोपकारेण प्रयोक्तॄणां विवक्षितः ।

अर्थस्य सर्वशक्तित्वात्स तथैव व्यवस्थितः । । २.४३४ । ।

आराद्वृत्तिषु संबन्धः कदा चिदभिधीयते ।

आश्लिष्टो योऽनुपश्लिष्टः स कदा चित्प्रतीयते । । २.४३५ । ।

संसृष्टानां विभक्तत्वं संसर्गश्च विवेकिनाम् ।

नानात्मकानां एकत्वं नानात्वं च विपर्यये । । २.४३६ । ।

सर्वात्मकत्वादर्थस्य नैरात्म्याद्वा व्यवस्थितम् ।

अत्यन्तयतशक्तित्वाच्छब्द एव निबन्धनम् । । २.४३७ । ।

वस्तूपलक्षणः शब्दो नोपकारस्य वाचकः ।

न स्वशक्तिः पदार्थानां संस्प्रष्टुं तेन शक्यते । । २.४३८ । ।

संबन्धिधर्मा संयोगः स्वशब्देनाभिधीयते ।

संबन्धः समवायस्तु संबन्धित्वेन गम्यते । । २.४३९ । ।

लक्षणाद्व्यवतिष्ठन्ते पदार्था न तु वस्तुतः ।

उपकारात्स एवार्थः कथं चिदनुगम्यते । । २.४४० । ।

वाक्यार्थो योऽभिसंबन्धो न तस्यात्मा क्व चित्स्थितः ।

व्यवहारे पदार्थानां तं आत्मानं प्रचक्षते । । २.४४१ । ।

पदार्थे समुदाये वा समाप्तो नैव वा क्व चित् ।

पदार्थरूपभेदेन तस्यात्मा प्रविभज्यते । । २.४४२ । ।

अन्वाख्यानाय यो भेदः प्रतिपत्तिनिबन्धनम् ।

साकाङ्क्षावयवं भेदे तेनान्यदुपवर्ण्यते । । २.४४३ । ।

अनेकशक्तेरेकस्य प्रविभागोऽनुगम्यते ।

एकार्थत्वं हि वाक्यस्य मात्रयापि प्रतीयते । । २.४४४ । ।

संप्रत्ययार्थाद्बाह्योऽर्थः सन्नसन्वा विभज्यते ।

बाह्यीकृत्य विभागस्तु शक्त्यपोद्धारलक्षणः । । २.४४५ । ।

प्रत्ययार्थात्मनियताः शक्तयो न व्यवस्थिताः ।

अन्यत्र च ततो रूपं न तासां उपलभ्यते । । २.४४६ । ।

बहुश्वपि तिङन्तेषु साकाङ्क्षेष्वेकवाक्यता ।

तिङा तिङ्भ्यो निघातस्य पर्युदासस्तथार्थवान् । । २.४४७ । ।

एकतिङ्यस्य वाक्यं तु शास्त्रे नियतलक्षणम् ।

तस्यातिङ्ग्रहणेनार्थो वाक्यभेदान्न विद्यते । । २.४४८ । ।

तिङन्तान्तरयुक्तेषु युक्तयुक्तेषु वा पुनः ।

मृगः पश्यत यातीति भेदाभेदौ न तिष्ठतः । । २.४४९ । ।

इतिकर्तव्यतार्थस्य सामर्थ्याद्यत्र काङ्क्ष्यते ।

अशब्दलक्षणाकाङ्क्षं समाप्तार्थं तदुच्यते । । २.४५० । ।

तत्त्वान्वाख्यानमात्रे तु यावानर्थोऽनुषज्यते ।

विनापि तत्प्रयोगेण श्रुतेर्वाक्यं समाप्यते । । २.४५१ । ।

चिङ्क्रम्यमाणोऽधीष्वात्र जपंश्चङ्क्रमणं कुरु ।

तादर्थ्यस्याविशेषेऽपि शब्दाद्भेदः प्रतीयते । । २.४५२ । ।

फलवन्तः क्रियाभेदाः क्रियान्तरनिबन्धनाः ।

असंख्याताः क्रमोद्देशैरेकाख्यातनिदर्शिताः । । २.४५३ । ।

निवृतभेदा सर्वैव क्रियाख्यातेऽभिधीयते ।

श्रुतेरशक्या भेदानां प्रविभागप्रकल्पना । । २.४५४ । ।

अश्वमेधेन यक्ष्यन्ते राजानः सत्त्रं आसते ।

ब्राह्मणा इति नाख्यात- रूपाद्भेदः प्रतीयते । । २.४५५ । ।

सकृच्छ्रुता सप्तदशस्वनावृत्तापि या क्रिया ।

प्रजापत्येषु सामर्थ्यात्सा भेदं प्रतिपद्यते । । २.४५६ । ।

देवदत्तादिषु भुजिः प्रत्येकं अवतिष्ठते ।

प्रतिस्वतन्त्रं वाक्यं वा भेदेन प्रतिपद्यते । । २.४५७ । ।

उच्चारणे तु वाक्यानां अन्यद्रूपं न गृह्यते ।

प्रतिपत्तौ तु भिन्नानां अन्यद्रूपं प्रतीयते । । २.४५८ । ।

एकं ग्रहणवाक्यं च सामान्येनाभिधीयते ।

कर्तरीति यथा तच्च पश्वादिषु विभज्यते । । २.४५९ । ।

यदि आकाङ्क्षा निवर्तेत तद्भूतस्य सकृच्छ्रुतौ ।

नैवान्येनाभिसंबन्धं तदुपेयात्कथं चन । । २.४६० । ।

एकरूपं अनेकार्थं तस्मादुपनिबन्धनम् ।

योनिर्विभागवाक्यानां तेभ्योऽनन्यदिव स्थितम् । । २.४६१ । ।

क्व चित्क्रिया व्यक्तिभागैरुपकारे प्रवर्तते ।

सामान्यभाग एवास्याः क्व चिदर्थस्य साधकः । । २.४६२ । ।

कालभिन्नाश्च ये भेदा ये चाप्युष्ट्रासिकादिषु ।

प्रक्रमे जातिभागस्य शब्दात्मा तैर्न भिद्यते । । २.४६३ । ।

एकसंख्येषु भेदेषु भिन्ना जात्यादिभिः क्रियाः ।

भेदेन विनियुज्यन्ते तच्छब्दस्य सकृच्छ्रुतौ । । २.४६४ । ।

अक्षादेषु यथा भिन्ना भक्षिभञ्जिदिविक्रियाः ।

प्रयोगकालाभेदेऽपि प्रतिभेदं पृथक्स्थिताः । । २.४६५ । ।

अक्षिणां तन्त्रिणां तन्त्रं उपायस्तुल्यरूपता ।

एषां क्रमो विभक्तानां तन्निबद्धा सकृच्छ्रुतिः । । २.४६६ । ।

द्वावप्युपायौ शब्दानां प्रयोगे समवस्थितौ ।

क्रमो वा यौगपद्यं वा यौ लोको नातिवर्तते । । २.४६७ । ।

क्रमे विभज्यते रूपं यौगपद्ये न भिद्यते ।

क्रिया तु यौगपद्येऽपि क्रमरूपानुपातिनी । । २.४६८ । ।

भेदसंसर्गशक्ती द्वे शब्दाद्भिन्ने इव स्थिते ।

यौगपद्येऽप्यनेकेन प्रयोगे भिद्यते श्रुतिः । । २.४६९ । ।

अभिन्नो रूपभेदेन य एकोऽर्थो विवक्षितः ।

तस्यावयवधर्मेण समुदायोऽनुगम्यते । । २.४७० । ।

भेदनिर्वचने त्वस्य प्रत्येदं वा समाप्यते ।

श्रुतिर्वचनभिन्ना वा वाक्यभेदेऽवतिष्ठते । । २.४७१ । ।

तत्रैकवचनान्तो वा सोऽक्षशब्दः प्रयुज्यते ।

प्रत्येकं वा बहुत्वेन प्रविभागो यथाश्रुति । । २.४७२ । ।

द्विष्ठानि यानि वाक्यानि तेष्वप्येकत्वदर्शिनाम् ।

अनेकशक्तेरेकस्य स्वशक्तिः प्रविभज्यते । । २.४७३ । ।

अत्यन्तभिन्नयोर्वा स्यात्प्रयोगे तन्त्रलक्षणः ।

उपायस्तत्र संसर्गः प्रतिपत्तृषु भिद्यते । । २.४७४ । ।

भेदेनाधिगतौ पूर्वं शब्दौ तुल्यश्रुती पुनः ।

तन्त्रेण प्रतिपत्तारः प्रयोक्त्रा प्रतिपादिताः । । २.४७५ । ।

एकस्यापि विवक्षायां अनुनिष्पद्यते परः ।

विनाभिसंधिना शब्दः शक्तिरूपः प्रकाशते । । २.४७६ । ।

अनेका शक्तिरेकस्य युगपच्छ्रूयते क्व चित् ।

अग्निः प्रकाशदाहाभ्यां एकत्रापि नियुज्यते । । २.४७७ । ।

आवृत्तिशक्तिभिन्नार्थे वाक्ये सकृदपि श्रुते ।

लिङ्गाद्वा तन्त्रधर्माद्वा विभागो व्यवतिष्ठते । । २.४७८ । ।

संप्रसारणसंज्ञायां लिङ्गाभ्यां वर्णवाक्ययोः ।

प्रविभागस्तथा सूत्र एकस्मिन्नेव जायते । । २.४७९ । ।

तथा द्विर्वचनेऽचीति तन्त्रोपायादलक्षणः ।

एकशेषेण निर्देशो भाष्य एव प्रदर्शितः । । २.४८० । ।

प्रायेण संक्षेपरुचीनल्पविद्यापरिग्रहान् ।

संप्राप्य वैयाकरणान्संग्रहेऽस्तं उपागते । । २.४८१ । ।

कृतेऽथ पातञ्जलिना गुरुणा तीर्थदर्शिना ।

सर्वेसं न्यायबीजानां महाभाष्ये निबन्धने । । २.४८२ । ।

अलब्धगाधे गाम्भीर्यादुत्तान इव सौष्ठवात् ।

तस्मिन्नकृतबुद्धीनां नैवावास्थित निश्चयः । । २.४८३ । ।

वैजिसौभवहर्यक्षैः शुष्कतर्कानुसारिभिः ।

आर्षे विप्लाविते ग्रन्थे संग्रहप्रतिकञ्चुके । । २.४८४ । ।

यः पातञ्जलिशिष्येभ्यो भ्रष्टो व्याकरणागमः ।

कालेन दाक्षिणात्येषु ग्रन्थमात्रो व्यवस्थितः । । २.४८५ । ।

पर्वतादागमं लब्ध्वा भाष्यबीजानुसारिभिः ।

स नीतो बहुशाखत्वं चान्द्राचार्यादिभिः पुनः । । २.४८६ । ।

न्यायप्रस्थानमार्गांस्तानभ्यस्य स्वं च दर्शनम् ।

प्रणीतो गुरुणास्माकं अयं आगमसंग्रहः । । २.४८७ । ।

वर्त्मनां अत्र केषां चिद्वस्तुमात्रं उदाहृतम् ।

काण्डे तृतीये न्यक्षेन भविष्यति विचारणा । । २.४८८ । ।

प्रज्ञा विवेकं लभते भिन्नैरागमदर्शनैः ।

कियद्वा शक्यं उन्नेतुं स्वतर्कं अनुधावता । । २.४८९ । ।

तत्तदुत्प्रेक्षमाणानां पुराणैरागमैर्विना ।

अनुपासितवृद्धानां विद्या नातिप्रसीदति । । २.४९० । ।

३,१ः जातिसमुद्देश

द्विधा कैश्चित्पदं भिन्नं चतुर्धा पञ्चधापि वा ।

अपोद्धृत्यैव वाक्येभ्यः प्रकृतिप्रत्ययादिवत् । । ३,१.१ । ।

पदार्थानां अपोद्धारे जातिर्वा द्रव्यं एव वा ।

पदार्थौ सर्वशब्दानां नित्यावेवोपवर्णितौ । । ३,१.२ । ।

केषां चित्साहचर्येण जातिः शक्त्युपलक्षणम् ।

खदिरादिष्वशक्तेषु शक्तः प्रतिनिधीयते । । ३,१.३ । ।

अस्वातन्त्र्यफलो बन्धिः प्रमाणादीव शिष्यते ।

अतो जात्यभिधानेऽपि शक्तिहीनं न गृह्यते । । ३,१.४ । ।

संश्लेषमात्रं बध्नातिर्यदि स्यात्तु विवक्षितः ।

शक्त्याश्रये ततो लिङ्गं प्रमाणाद्यनुशासनम् । । ३,१.५ । ।

स्वा जातिः प्रथमं शब्दैः सर्वैरेवाभिधीयते ।

ततोऽर्थजातिरूपेषु तदध्यारोपकल्पना । । ३,१.६ । ।

यथा रक्ते गुणे तत्त्वं कषाये व्यपदिश्यते ।

संयोगिसन्निकर्षाच्च वस्त्रादिष्वपि गृह्यते । । ३,१.७ । ।

तथा शब्दार्थसंबन्धाच्छब्दे जातिरवस्थिता ।

व्यपदेशेऽर्थजातीनां जातिकार्याय कल्पते । । ३,१.८ । ।

जातिशब्दैकशेषे सा जातीनां जातिरिष्यते ।

शब्दजातय इत्यत्र तज्जातिः शब्दजातिषु । । ३,१.९ । ।

या शब्दजातिः शब्देषु शब्देभ्यो भिन्नलक्षणा ।

जातिः सा शब्दजातित्वं अव्यतिक्रम्य वर्तते । । ३,१.१० । ।

अर्थजात्यभिधानेऽपि सर्वे जात्यभिधायिनः ।

व्यापारलक्षणा यस्मात्पदार्थाः समवस्थिताः । । ३,१.११ । ।

जातौ पदार्थे जातिर्वा विशेषो वापि जातिवत् ।

शब्दैरपेक्ष्यते यस्मादतस्ते जातिवाचिनः । । ३,१.१२ । ।

द्रव्यधर्मा पदार्थे तु द्रव्ये सर्वोऽर्थ उच्यते ।

द्रव्यधर्माश्रयाद्द्रव्यं अतः सर्वोऽर्थ इष्यते । । ३,१.१३ । ।

अनुप्रवृत्तिधर्मो वा जातिः स्यात्सर्वजातिषु ।

व्यावृत्तिधर्मसामान्यं विशेषे जातिरिष्यते । । ३,१.१४ । ।

संयोगिधर्मभेदेन देशे च परिकल्पिते ।

तेषु देशेषु सामान्यं आकाशस्यापि विद्यते । । ३,१.१५ । ।

अदेशानां घटादीनां देशाः संबन्धिनो यथा ।

आकाशस्याप्यदेशस्य देशाः संबन्धिनस्तथा । । ३,१.१६ । ।

भिन्नवस्त्वाश्रया बुद्धिः संयोगिष्वनुवर्तते ।

समवायिषु भेदस्य ग्रहणं विनिवर्तते । । ३,१.१७ । ।

अतः संयोगिदेशानां गौणत्वं परिकल्प्यते ।

अविवेकात्प्रदेशेभ्यो मुख्यत्वं समवायिनाम् । । ३,१.१८ । ।

अनुप्रवृत्तिरूपा या प्रख्या तां आकृतिं विदुः ।

के चिद्व्यावृत्तिरूपां तु द्रव्यत्वेन प्रचक्षते । । ३,१.१९ । ।

भिन्ना इति परोपाधिरभिन्ना इति वा पुनः ।

भावात्मसु प्रपञ्चोऽयं संसृष्टेष्वेव जायते । । ३,१.२० । ।

नैकत्वं नापि नानात्वं न सत्त्वं न च नास्तिता ।

आत्मतत्त्वेषु भावानां असंसृष्टेषु विद्यते । । ३,१.२१ । ।

सर्वशक्त्यात्मभूतत्वं एकस्यैवेति निर्णये ।

भावानां आत्मभेदस्य कल्पना स्यादनर्थिका । । ३,१.२२ । ।

तस्माद्द्रव्यादयः सर्वाः शक्तयो भिन्नलक्षणाः ।

संसृष्टाः पुरुषार्थस्य साधिका न तु केवलाः । । ३,१.२३ । ।

यथैव चेन्द्रियादीनां आत्मभूता समग्रता ।

तथा संबन्धिसंबन्ध- संसर्गेऽपि प्रतीयते । । ३,१.२४ । ।

न तदुत्पद्यते किं चिद्यस्य जातिर्न विद्यते ।

आत्माभिव्यक्तये जातिः कारणानां प्रयोजिका । । ३,१.२५ । ।

कारणेषु पदं कृत्वा नित्यानित्येषु जातयः ।

क्व चित्कार्येष्वभिव्यक्तिं उपयान्ति पुनः पुनः । । ३,१.२६ । ।

निर्वर्त्त्यमानं यत्कर्म जातिस्तत्रापि साधनम् ।

स्वाश्रयस्याभिनिष्पत्त्यै सा क्रियाणां प्रयोजिका । । ३,१.२७ । ।

विधौ वा प्रतिषेधे वा ब्राह्मणत्वादि साधनम् ।

व्यक्त्याश्रितास्रिता जातेः संख्याजातिर्विशेषिका । । ३,१.२८ । ।

यथा जलादिभिर्व्यक्तं मुखं एवाभिधीयते ।

तथा द्रव्यैरभिव्यक्ता जातिरेवाभिधीयते । । ३,१.२९ । ।

यथेन्द्रियगतो भेद इन्द्रियग्रहणादृते ।

इन्द्रियार्थेष्वदृश्योऽपि ज्ञानभेदाय कल्पते । । ३,१.३० । ।

तथात्मरूपग्रहणात्केषां चिद्व्यक्तयो विना ।

सामान्यज्ञानभेदानां उपयान्ति निमित्तताम् । । ३,१.३१ । ।

सत्यासत्यौ तु यौ भागौ प्रतिभावं व्यवस्थितौ ।

सत्यं यत्तत्र सा जातिरसत्या व्यक्तयः स्मृताः । । ३,१.३२ । ।

संबन्धिभेदात्सत्तैव भिद्यमाना गवादिषु ।

जातिरित्युच्यते तस्यां सर्वे शब्दा व्यवस्थिताः । । ३,१.३३ । ।

तां प्रातिपदिकार्थं च धात्वर्थं च प्रचक्षते ।

सा नित्या सा महानात्मा तां आहुस्त्वतलादयः । । ३,१.३४ । ।

प्राप्तक्रमा विशेषेषु क्रिया सैवाभिधीयते ।

क्रमरूपस्य संहारे तत्सत्त्वं इति कथ्यते । । ३,१.३५ । ।

सैव भावविकारेषु षडवस्थाः प्रपद्यते ।

क्रमेण शक्तिभिः स्वाभिरेवं प्रत्यवभासते । । ३,१.३६ । ।

आत्मभूतः क्रमोऽप्यस्या यत्रेदं कालदर्शनम् ।

पौर्वापर्यादिरूपेण प्रविभक्तं इव स्थितम् । । ३,१.३७ । ।

तिरोभावाभ्युपगमे भावानां सैव नास्तिता ।

लब्धक्रमे तिरोभावे नश्यतीति प्रतीयते । । ३,१.३८ । ।

पूर्वस्मात्प्रच्युता धर्मादप्राप्ता चोत्तरं पदम् ।

तदन्तराले भेदानां आश्रयाज्जन्म कथ्यते । । ३,१.३९ । ।

आश्रयः स्वात्ममात्रा वा भावा वा व्यतिरेकिनः ।

स्वशक्तयो वा सत्ताया भेददर्शनहेतवः । । ३,१.४० । ।

पृथिव्यादिष्वभिव्यक्तौ न संस्थानं अपेक्षते ।

अनुच्छिन्नाश्रयाज्जातिरनित्येऽप्याश्रये स्थिता । । ३,१.४१ । ।

अनुच्छेद्याश्रयां एके सर्वां जातिं प्रचक्षते ।

न यौगपद्यं प्रलये सर्वस्येति व्यवस्थिताः । । ३,१.४२ । ।

प्रकृतौ प्रविलीनेषु भेदेष्वेकत्वदर्शिनाम् ।

द्रव्यसत्त्वं प्रपद्यन्ते स्वाश्रया एव जातयः । । ३,१.४३ । ।

ब्राह्मणत्वादयो भावाः सर्वप्राणिष्ववस्थिताः ।

अभिव्यक्ताः स्वकार्याणां साधका इत्यपि स्मृतिः । । ३,१.४४ । ।

चित्रादिष्वप्यभिव्यक्तिर्जातीनां कैश्चिदिष्यते ।

प्राण्याश्रितास्तु ताः प्राप्तौ निमित्तं पुण्यपापयोः । । ३,१.४५ । ।

ज्ञानं त्वस्मद्विशिष्टानां तासु सर्वेन्द्रियं विदुः ।

आभ्यासान्मणिरूप्यादि- विशेषेष्विव तद्विदाम् । । ३,१.४६ । ।

जात्युत्पलादिगन्धादौ भेदतत्त्वं यदाश्रितम् ।

तद्भावप्रत्ययैर्लोकेऽनित्यत्वान्नाभिधीयते । । ३,१.४७ । ।

अस्वशब्दाभिधानास्तु नरसिंहादिजातयः ।

सरूपावयवेवान्या तासु श्रुतिरवस्थिता । । ३,१.४८ । ।

जात्यवस्थापरिच्छेदे संख्या संख्यात्वं एव वा ।

विप्रकर्षेऽपि संसर्गादुपकाराय कल्पते । । ३,१.४९ । ।

लक्षणा शब्दसंस्कारे व्यापारः कार्यसिद्धये ।

संख्याकर्मादिशक्तीनां श्रुतिसाम्येऽपि दृश्यते । । ३,१.५० । ।

न विना संख्यया कश्चित्सत्त्वभूतोऽर्थ उच्यते ।

अतः सर्वस्य निर्देशे संख्या स्यादविवक्षिता । । ३,१.५१ । ।

एकत्वं वा बहुत्वं वा केषां चिदविवक्षितम् ।

तद्धि जात्यभिधानाय द्वित्वं तु स्याद्विवक्षितम् । । ३,१.५२ । ।

यद्येतौ व्याधितौ स्यातां देयं स्यादिदं औषधम् ।

इत्येवं लक्षणेऽर्थस्य द्वित्वं स्यादविवक्षितम् । । ३,१.५३ । ।

एकादिशब्दवाच्यायाः कर्मस्वङ्गत्वं इष्यते ।

संख्यायाः खनति द्वाभ्यां इति रूपाद्धि साश्रिता । । ३,१.५४ । ।

यजेत पशुनेत्यत्र संस्कारस्यापि संभवे ।

यथा जातिस्तथैकत्वं साधनत्वेन गम्यते । । ३,१.५५ । ।

लिङ्गात्तु स्यात्द्वितीयादेस्तदेकत्वं विवक्षितम् ।

एकार्थविषयत्वे च तल्लिङ्गं जातिसंख्ययोः । । ३,१.५६ । ।

अन्यत्राविहितस्यैव स विधिः प्रथमं पशोः ।

क्रियायां अङ्गभावश्च तत्त्वेतस्माद्विवक्षितम् । । ३,१.५७ । ।

ग्रहास्त्वन्यत्र विहिता भिन्नसंख्याः पृथक्पृथक् ।

प्राजापत्या नवेत्येवम्- आदिभेदसमन्विताः । । ३,१.५८ । ।

अङ्गत्वेन प्रतीतानां संमार्गे त्वङ्गिनां पुनः ।

निर्देशं प्रति या संख्या सा कथं स्याद्विवक्षिता । । ३,१.५९ । ।

नान्यत्र विधिरस्तीति संस्कारो नापि चाङ्गिता ।

हेतुः संख्याविवक्षाया यत्नात्सा हि विवक्षिता । । ३,१.६० । ।

संमार्जने विशेषश्च न ग्रहे क्व चिदाश्रितः ।

विहितास्ते च संस्कार्याः सर्वेषां आश्रयस्ततः । । ३,१.६१ । ।

प्रत्याश्रयं समाप्तायां जातावेकेन चेत्क्रिया ।

पशुना न प्रकल्पेत तत्स्यादेव प्रकल्पनम् । । ३,१.६२ । ।

एकेन च प्रसिद्धायां क्रियायां यदि संभवात् ।

पश्वन्तरं उपादेयं उपादानं अनर्थकम् । । ३,१.६३ । ।

यथैवाहितगर्भायां गर्भाधानां अनर्थकम् ।

तथैकेन प्रसिद्धायां पश्वन्तरं अनर्थकम् । । ३,१.६४ । ।

तावतार्थस्य सिद्धत्वादेकत्वस्याव्यतिक्रमम् ।

के चिदिच्छन्ति न त्वत्र संख्याङ्गत्वेन गृह्यते । । ३,१.६५ । ।

द्वितीयादि तु यल्लिङ्गं उक्तन्यायानुवादि तत् ।

न संख्या साधनत्वेन जातिवत्तेन गम्यते । । ३,१.६६ । ।

अन्वयव्यतिरेकाभ्यां संख्याभ्युपगमे सति ।

युक्तं यत्साधनत्वं स्यान्न त्वन्यार्थोपलक्षणम् । । ३,१.६७ । ।

साधनत्वे पदार्थस्य सामर्थ्यं न प्रहीयते ।

संख्याव्यापारधर्मोऽतस्तेन लिङ्गेन गम्यते । । ३,१.६८ । ।

अपूर्वस्य विधेयत्वात्प्राधान्यं अवसीयते ।

विहितस्य परार्थत्वाच्छेशभावः प्रतीयते । । ३,१.६९ । ।

संमार्गस्य विधेयत्वातन्यत्र विहिते ग्रहे ।

विधिवाक्ये श्रुता संख्या लक्षणायां न बाध्यते । । ३,१.७० । ।

विधिवाक्यान्तरे संख्या पशोर्नास्ति विरोधिनी ।

तस्मात्सगुण एवासौ सहैकत्वेन गम्यते । । ३,१.७१ । ।

निर्ज्ञातद्रव्यसंबन्धे यः कर्मण्युपदिश्यते ।

गुनस्तेनार्थिता तस्य द्रव्येणेव प्रतीयते । । ३,१.७२ । ।

कश्चिदेव गुणो द्रव्ये यथा सामर्थ्यलक्षणः ।

आधारोऽपि गुणस्यैवं प्राप्तः सामर्थ्यलक्षणः । । ३,१.७३ । ।

तयोस्तु पृथगर्थित्वे संबन्धो यः प्रतीयते ।

न तस्मिन्नुपघातोऽस्ति कल्प्यं अन्यन्न चाश्रुतम् । । ३,१.७४ । ।

क्रियया योऽभिसंबन्धः स श्रुतिप्रापितस्तयोः ।

आश्रयाश्रयिणोर्वाक्यान्नियमस्त्ववतिष्ठते । । ३,१.७५ । ।

तत्र द्रव्यगुणाभावे प्रत्येकं स्याद्विकल्पनम् ।

श्रुतिप्राप्तो हि संबन्धो बलवान्वाक्यलक्षणात् । । ३,१.७६ । ।

यदा तु जातिः शक्तिर्वा क्रियां प्रत्युपदिश्यते ।

सामर्थ्यात्संनिधीयेते तत्र द्रव्यगुणौ तदा । । ३,१.७७ । ।

जातीनां च गुणानां च तुल्येऽङ्गत्वे क्रियां प्रति ।

गुणाः प्रतिनिधीयन्ते छागादीनां न जातयः । । ३,१.७८ । ।

व्यक्तिशक्तेः समासन्ना जातयो न तथा गुणाः ।

साक्षाद्द्रव्यं क्रियायोगि गुणस्तस्माद्विकल्पते । । ३,१.७९ । ।

साम्येनान्यतराभावे विकल्पः कैश्चिदिष्यते ।

अतद्गुणोऽतश्छागः स्यान्मेषो वा तद्गुणो भवेत् । । ३,१.८० । ।

जातेराश्रितसंख्यायाः प्रवृत्तिरुपलभ्यते ।

संख्याविशेषं उत्सृज्य क्वचित्सैव प्रवर्तते । । ३,१.८१ । ।

पराङ्गभूतं सामान्यं युज्यते द्रव्यसंख्यया ।

स्वार्थं प्रवर्तमानं तु न संख्यां अवलम्बते । । ३,१.८२ । ।

यजेत पशुनेत्यत्र यज्यर्थायां पशुश्रुतौ ।

कृतार्थैकेन पशुना प्रधानं भवति क्रिया । । ३,१.८३ । ।

यावतां संभवो यस्य स कुर्यात्तावतां यदि ।

आलम्भनं गुणैस्तेन प्रधानं स्यात्प्रयोजितम् । । ३,१.८४ । ।

संमृज्यमानतन्त्रे तु ग्रहे यत्र क्रियाश्रुतिः ।

संख्याविशेषग्रहणं नैव तत्राद्रियामहे । । ३,१.८५ । ।

शिष्यमाणपरे वाक्ये यदेकग्रहणं कृतम् ।

शेषे विशिष्टसंख्येऽपि व्यक्तं तल्लिङ्गदर्शनम् । । ३,१.८६ । ।

समासप्रत्ययविधौ यथा निपतिता श्रुतिः ।

गुणानां परतन्त्राणां न्यायेनैवोपपद्यते । । ३,१.८७ । ।

गुणेऽपि नाङ्गीक्रियते प्रधानान्तरसिद्धये ।

संख्या कर्ता तथा कर्मण्यविशिष्टः प्रतीयते । । ३,१.८८ । ।

यस्यान्यस्य प्रसक्तस्य नियमार्था पुनः श्रुतिः ।

निवृत्तौ चरितार्थत्वात्संख्या तत्राविवक्षिता । । ३,१.८९ । ।

सरूपसमुदायात्तु विभक्तिर्या विधीयते ।

एकस्तत्रार्थवान्सिद्धः समुदायस्य वाचकः । । ३,१.९० । ।

प्रत्ययस्य प्रधानस्य समासस्यापि वा विधौ ।

सिद्धः संख्याविवक्षायां सर्वथानुग्रहो गुणे । । ३,१.९१ । ।

अभेदरूपं सादृश्यं आत्मभूताश्च शक्तयः ।

जातिपर्यायवाचित्वं एषां अप्युपवर्ण्यते । । ३,१.९२ । ।

दण्डोपादित्सया दण्डं यद्यपि प्रतिपद्यते ।

न तस्मादेव सामर्थ्यात्स दण्डीति प्रतीयते । । ३,१.९३ । ।

नेच्छानिमित्तादिच्छावानिति ज्ञानं प्रवर्तते ।

तस्मात्सत्यपि सामर्थ्ये बुद्धिरर्थान्तराश्रया । । ३,१.९४ । ।

स्वभावो व्यपदेश्यो वा सामर्थ्यं वावतिष्ठते ।

सर्वस्यान्ते यतस्तस्माद्व्यवहारो न कल्पते । । ३,१.९५ । ।

यदा भेदान्परित्यज्य बुद्ध्यैक इव गृह्यते ।

व्यक्त्यात्मैव तदा तत्र बुद्धिरेका प्रवर्तते । । ३,१.९६ । ।

भेदरूपैरनुस्यूतं यदैकं इव मन्यते ।

समूहावग्रहा बुद्धिर्बहुभ्यो जायते तदा । । ३,१.९७ । ।

\*यदा सहविवक्षायां एकबुद्धिनिबन्धनः ।

बद्धावयवविच्छेदः समुदायोऽभिधीयते । । ३,१.९८ \* । ।

\*प्रतिक्रियं समाप्तत्वादेको भेदसमन्वितः ।

द्वन्द्वे द्वित्वादिभेदेन तदासावुपगम्यते । । ३,१.९९ \* । ।

सकृत्प्रवृत्तावेकत्वं आवृत्तौ सदृशात्मताम् ।

भिन्नात्मकानां व्यक्तीनां भेदापोहात्प्रपद्यते । । ३,१.१०० । ।

अनुप्रवृत्तेति यथा- भिन्ना बुद्धिः प्रतीयते ।

अर्थो व्यावृत्तरूपोऽपि तथा तत्त्वेन गृह्यते । । ३,१.१०१ । ।

सरूपाणां च सर्वेषां न भेदोपनिपातिनः ।

विद्यन्ते वाचकाः शब्दा नापि भेदोऽवधार्यते । । ३,१.१०२ । ।

ज्ञानशब्दार्थविषया विशेषा ये व्यवस्थिताः ।

तेषां दुरवधारत्वाज्ज्ञानाद्येकत्वदर्शनम् । । ३,१.१०३ । ।

ज्ञानेष्वपि यथार्थेषु तथा सर्वेषु जातयः ।

संसर्गदर्शने सन्ति ताश्चार्थस्य प्रसाधिकाः । । ३,१.१०४ । ।

ज्ञेयस्थं एव सामान्यं ज्ञानानां उपकारकम् ।

न जातु ज्ञेयवज्ज्ञानं पररूपेण रूप्यते । । ३,१.१०५ । ।

यथा ज्योतिः प्रकाशेन नान्येनाभिप्रकाश्यते ।

ज्ञानाकारस्तथान्येन न ज्ञानेनोपगृह्यते । । ३,१.१०६ । ।

\*न चात्मसमवेतस्य सामान्यस्यावधारणे ।

ज्ञानशक्तिः समर्था स्याज्ज्ञातस्यान्यस्य वस्तुनः । । ३,१.१०७ \* । ।

\*अयौगपद्ये ज्ञानानां अस्येत्यग्रहणं न च ।

यथोपलब्धि स्मरणं उपलब्धे च जायते । । ३,१.१०८ \* । ।

घटज्ञानं इति ज्ञानं घटज्ञानविलक्षणम् ।

घट इत्यपि यज्ज्ञानं विषयोपनिपाति तत् । । ३,१.१०९ । ।

यतो विषयरूपेण ज्ञानरूपं न गृह्यते ।

अर्थरूपविविक्तं च स्वरूपं नावधार्यते । । ३,१.११० । ।

३,२ः ढ्रव्यसमुद्देशः

आत्मा वस्तु स्वभावश्च शरीरं तत्त्वं इत्यपि ।

द्रव्यं इत्यस्य पर्यायास्तच्च नित्यं इति स्मृतम् । । ३,२.१ । ।

सत्यं वस्तु तदाकारैरसत्यैरवधार्यते ।

असत्योपाधिभिः शब्दैः सत्यं एवाभिधीयते । । ३,२.२ । ।

अध्रुवेण निमित्तेन देवदत्तगृहं यथा ।

गृहीतं गृहशब्देन शुद्धं एवाभिधीयते । । ३,२.३ । ।

सुवर्णादि यथा युक्तं स्वैराकारैरपायिभिः ।

रुचकाद्यभिधानानां शुद्धं एवैति वाच्यताम् । । ३,२.४ । ।

आकारैश्च व्यवच्छेदात्सार्वार्थ्यं अवरुध्यते ।

यथैव चक्षुरादीनां सामर्थ्यं नालिकादिभिः । । ३,२.५ । ।

तेष्वाकारेषु यः शब्दस्तथाभूतेषु वर्तते ।

तत्त्वात्मकत्वात्तेनापि नित्यं एवाभिधीयते । । ३,२.६ । ।

न तत्त्वातत्त्वयोर्भेद इति वृद्धेभ्य आगमः ।

अतत्त्वं इति मन्यन्ते तत्त्वं एवाविचारितम् । । ३,२.७ । ।

विकल्परूपं भजते तत्त्वं एवाविकल्पितम् ।

न चात्र कालभेदोऽस्ति कालभेदश्चगृह्यते । । ३,२.८ । ।

यथा विषयधर्माणां ज्ञानेऽत्यन्तं असंभवः ।

तदात्मेव च तत्सिद्धं अत्यन्तं अतदात्मकम् । । ३,२.९ । ।

तथा विकाररूपाणां तत्त्वेऽत्यन्तं असंभवः ।

तदात्मेव च तत्तत्त्वं अत्यम्न्तं अतदात्मकम् । । ३,२.१० । ।

सत्यं आकृतिसंहारे यदन्ते व्यवतिष्ठते ।

तन्नित्यं शब्दवाच्यं तच्छब्दात्तच्च न भिद्यते । । ३,२.११ । ।

न तदस्ति न तन्नास्ति न तदेकं न तत्पृथक् ।

न संसृष्टं विभक्तं वा विकृतं न च नान्यथा । । ३,२.१२ । ।

तन्नास्ति विद्यते तच्च तदेकं तत्पृथक्पृथक् ।

संसृष्टं च विभक्तं च विकृतं तत्तदन्यथा । । ३,२.१३ । ।

तस्य शब्दार्थसंबन्ध- रूपं एकस्य दृश्यते ।

तद्दृश्यं दर्शनं द्रष्टा दर्शने च प्रयोजनम् । । ३,२.१४ । ।

विकारापगमे सत्यं सुवर्णं कुण्डले यथा ।

विकारापगमे सत्यां तथाहुः प्रकृतिं पराम् । । ३,२.१५ । ।

वाच्या सा सर्वशब्दानां शब्दाश्च न पृथक्ततः ।

अपृथक्त्वे च संबन्धस्तयोर्नानात्मनोरिव । । ३,२.१६ । ।

आत्मा परः प्रियो द्वेष्यो वक्ता वाच्यं प्रयोजनम् ।

विरुद्धानि यथैकस्य स्वप्ने रूपाणि चेतसः । । ३,२.१७ । ।

अजन्मनि तथा नित्ये पौर्वापर्यविवर्जिते ।

तत्त्वे जन्मादिरूपत्वं विरुद्धं उपलभ्यते । । ३,२.१८ । ।

३.३ः Sअंबन्धसमुद्देश

ज्ञानं प्रयोक्तुर्बाह्योऽर्थः स्वरूपं च प्रतीयते ।

शब्दैरुच्चरितैस्तेषां संबन्धः समवस्थितः । । ३,३.१ । ।

प्रतिपत्तुर्भवत्यर्थे ज्ञाने वा संशयः क्वचित् ।

स्वरूपेषूपलभ्येषु व्यभिचारो न विद्यते । । ३,३.२ । ।

अस्यायं वाचको वाच्य इति षष्ठ्या प्रतीयते ।

योगः शब्दार्थयोस्तत्त्वं अप्यतो व्यपदिश्यते । । ३,३.३ । ।

नाभिधानं स्वधर्मेण संबन्धस्यास्ति वाचकम् ।

अत्यन्तपरतन्त्रत्वाद्रूपं नास्यापदिश्यते । । ३,३.४ । ।

उपकारात्स यत्रास्ति धर्मस्तत्रानुगम्यते ।

शक्तीनां अपि सा शक्तिर्गुणानां अप्यसौ गुणः । । ३,३.५ । ।

तद्धर्मणोस्तु ताच्छब्द्यं संयोगसमवाययोः ।

तयोरप्युपकारार्था नियतास्तदुपाधयः । । ३,३.६ । ।

का चिदेव हि सावस्था कार्यप्रसवसूचिता ।

कस्य चित्केन चिद्यस्यां संयोग उपजायते । । ३,३.७ । ।

निरात्मकानां उत्पत्तौ नियमः क्वचिदेव यः ।

तेनैवाव्यपवर्गश्च प्राप्तभेदे स यत्कृतः । । ३,३.८ । ।

आत्मान्तरस्य येनात्मा तदात्मेवावधार्यते ।

यतश्चैकत्वनानात्वं तत्त्वं नाध्यवसीयते । । ३,३.९ । ।

तां शक्तिं समवायाख्यां शक्तीनां उपकारिणीम् ।

हेदाभेदावतिक्रान्तां अन्यथैव व्यवस्थिताम् । । ३,३.१० । ।

धर्मं सर्वपदार्थानां अतीतः सर्वलक्षणः ।

अनुगृह्णाति संबन्ध इति पूर्वेभ्य आगमः । । ३,३.११ । ।

पदार्थीकृत एवान्यैः सर्वत्राभ्युपगम्यते ।

संबन्धस्तेन शब्दार्थः प्रविभक्तुं न शक्यते । । ३,३.१२ । ।

समवायात्स्व आधारः स्वा च जातिः प्रतीयते ।

एकार्थसमवायात्तु गुणाः स्वाधार एव ये । । ३,३.१३ । ।

द्रव्यत्वसत्तासंयोगाः स्वान्याधारोपबन्धनाः ।

तत्प्रदेशविभागाश्च गुणा द्वित्वादयश्च ये । । ३,३.१४ । ।

के चित्स्वाश्रयसंयुक्ताः के चित्तत्समवायिनः ।

संयुक्तसमवेतेषु समवेतास्तथापरे । । ३,३.१५ । ।

स्वाश्रयेण तु संयुक्तैः संयुक्तं विभु गम्यते ।

समवायस्य संबन्धो नापरस्तत्र दृश्यते । । ३,३.१६ । ।

संबन्धस्याविशिष्टत्वान्न चात्र नियमो भवेत् ।

तस्माच्छब्दार्थयोर्नैवं संबन्धः परिकल्प्यते । । ३,३.१७ । ।

अदृष्टवृत्तिलाभेन यथा संयोग आत्मनः ।

क्व चित्स्वस्वामियोगाख्योऽभेदेऽन्यत्रापि स क्रमः । । ३,३.१८ । ।

प्राप्तिं तु समवायाख्यां वाच्यधर्मातिवर्तिनीम् ।

प्रयोक्ता प्रतिपत्ता वा न शब्दैरनुगच्छति । । ३,३.१९ । ।

अवाच्यं इति यद्वाच्यं तदवाच्यतया यदा ।

वाच्यं इत्यवसीयेत वाच्यं एव तदा भवेत् । । ३,३.२० । ।

अथाप्यवाच्यं इत्येवं, न तद्वाच्यं प्रतीयते ।

विवक्षितास्य यावस्था सैव नाध्यवसीयते । । ३,३.२१ । ।

तथान्यथा सर्वथा च यस्यावाच्यत्वं उच्यते ।

तत्रापि नैव सावस्था तैः शब्दैः प्रतिषिध्यते । । ३,३.२२ । ।

न हि संशयरूपेऽर्थे शेषत्वेन व्यवस्थिते ।

अव्युदासे स्वरूपस्य संशयोऽन्यः प्रवर्तते । । ३,३.२३ । ।

यदा च निर्णयज्ञाने निर्णयत्वेन निर्णयः ।

प्रक्रम्यते तदा ज्ञानं स्वधर्मे नावतिष्ठते । । ३,३.२४ । ।

सर्वं मिथ्या ब्रवीमीति नैतद्वाक्यं विवक्ष्यते ।

तस्य मिथ्याभिधाने हि प्रक्रान्तोऽर्थो न गम्यते । । ३,३.२५ । ।

न च वाचकरूपेण प्रवृत्तस्यास्ति वाच्यता ।

प्रतिपाद्यं न तत्तत्र येनान्यत्प्रतिपाद्यते । । ३,३.२६ । ।

असाधिका प्रतिज्ञेति नेयं एवाभिधीयते ।

यथा, तथास्य धर्मोऽपि नात्र कश्चित्प्रतीयते । । ३,३.२७ । ।

व्यापारस्यापरो यस्मान्न व्यापारोऽस्ति कश्चन ।

विरोधं अनवस्थां वा तस्मात्सर्वत्र नाश्रयेत् । । ३,३.२८ । ।

इन्द्रियाणां स्वविषयेष्वनादिर्योग्यता यथा ।

अनादिरर्थैः शब्दानां संबन्धो योग्यता तथा । । ३,३.२९ । ।

असाधुरनुमानेन वाचकः कैश्चिदिष्यते ।

वाचकत्वाविशेषे वा नियमः पुण्यपापयोः । । ३,३.३० । ।

संबन्धशब्दे संबन्धो योग्यताञं प्रति योग्यता ।

समयाद्योग्यतासंविन्मातापुत्रादियोगवत् । । ३,३.३१ । ।

शब्दः कारणं अर्थस्य स हि तेनोपजन्यते ।

तथा च बुद्धिविषयादर्थाच्छब्दः प्रतीयते । । ३,३.३२ । ।

भोजनाद्यपि मन्यन्ते बुद्ध्यर्थे यदसंभवि ।

बुद्ध्यर्थादेव बुद्ध्यर्थे जाते तदपि दृश्यते । । ३,३.३३ । ।

अनित्येष्वपि नित्यत्वं अभिधेयात्मना स्थितम् ।

अनित्यत्वं स्वशक्तिर्वा सा च नित्यान्न भिद्यते । । ३,३.३४ । ।

शब्देनार्थस्य संस्कारो दृष्टादृष्टप्रयोजनः ।

क्रियते सोऽभिसंबन्धं अन्तरेण कथं भवेत् । । ३,३.३५ । ।

नावश्यं अभिधेयेषु संस्कारः स तथाविधः ।

दृस्यते न च संबन्धस्तथाभूतो विवक्षितः । । ३,३.३६ । ।

सति प्रत्ययहेतुत्वं संबन्ध उपपद्यते ।

शब्दस्यार्थे यतस्तत्र संबन्धोऽस्तीति गम्यते । । ३,३.३७ । ।

नित्येऽनित्येऽपि वाप्यर्थे पुरुषेण कथंचन ।

संबन्धोऽकृतसंबन्धैः शब्दैः कर्तुं न शक्यते । । ३,३.३८ । ।

व्यपदेशे पदार्थानां अन्या सत्तौपचारिकी ।

सर्वावस्थासु सर्वेषां आत्मरूपस्य दर्शिका । । ३,३.३९ । ।

स्फटिकादि यथा द्रव्यं भिन्नरूपैरुपाश्रयैः ।

स्वशक्तियोगात्संबन्धं ताद्रूप्येणेव गच्छति । । ३,३.४० । ।

तद्वच्छब्दोऽपि सत्तायां अस्यां पूर्वं व्यवस्थितः ।

धर्मैरुपैति संबन्धं अविरोधिविरोधिभिः । । ३,३.४१ । ।

एवं च प्रतिषेध्येषु प्रतिषेधप्रक्ल्प्तये ।

आश्रितेषूपचारेण प्रतिषेधः प्रवर्तते । । ३,३.४२ । ।

आत्मलाभस्य जन्माख्या सता लभ्यं च लभ्यते ।

यदि सज्जायते कस्मादथासज्जायते कथम् । । ३,३.४३ । ।

सतो हि गन्तुर्गमनं, सति गम्ये प्रवर्तते ।

गन्तृवच्चेन्न जन्मार्थो, न चेत्तद्वन्न जायते । । ३,३.४४ । ।

उपचर्य तु कर्तारं अभिधानप्रवृत्तये ।

पुनश्च कर्मभावेन तां क्रियां च तदाश्रयाम् । । ३,३.४५ । ।

अथोपचारसत्तैवं विधेयस्तत्र लादयः ।

जन्मना तु विरोधित्वान्मुख्या सत्ता न विद्यते । । ३,३.४६ । ।

आत्मानं आत्मना बिभ्रदस्तीति व्यपदिश्यते ।

अन्तर्भावाच्च तेनासौ कर्मणा न सकर्मकः । । ३,३.४७ । ।

प्राक्च सत्ताभिसंबन्धान्मुख्या सत्ता कथं भवेत् ।

असंश्च नास्तेः कर्ता स्यादुपचारस्तु पूर्ववत् । । ३,३.४८ । ।

तस्माद्भिन्नेषु धर्मेषु विरोधिष्वविरोधिनीम् ।

विरोधिख्यापनायैव शब्दैस्तैस्तैरुपाश्रिताम् । । ३,३.४९ । ।

अभिन्नकालां अर्थेषु भिन्नकालेष्ववस्थिताम् ।

प्रवृत्तिहेतुं सर्वेषां शब्दानां औपचारिकीम् । । ३,३.५० । ।

एतां सत्तां पदार्थो हि न कश्चिदतिवर्तते ।

सा च संप्रतिसत्तायाः पृथग्भाश्ये निदर्शिता । । ३,३.५१ । ।

प्रदेशस्यैकदेशं वा परतो वा निरूपणम् ।

विपर्ययं अभावं वा व्यवहारोऽनुवर्तते । । ३,३.५२ । ।

यथेन्द्रियस्य वैगुण्यान्मात्राध्यारोपवानिव ।

जायते प्रत्ययोऽर्थेभ्यस्तथैवोद्देशजा मतिः । । ३,३.५३ । ।

अकृत्स्नविषयाभासं शब्दः प्रत्ययं आश्रितः ।

अर्थं आहान्यरूपेण स्वरूपेणानिरूपितम् । । ३,३.५४ । ।

रूपणव्यपदेशाभ्यां लौकिके वर्त्मनि स्थितौ ।

ज्ञानं प्रत्यभिलापं च सदृशौ बालपण्डितौ । । ३,३.५५ । ।

सर्वार्थरूपता शुद्धिर्ज्ञानस्य निरुपाश्रया ।

ततोऽप्यस्य परां शुद्धिं एके प्राहुररूपिकाम् । । ३,३.५६ । ।

उपप्लवो हि ज्ञानस्य बाह्याकारानुपातिता ।

कालुष्यं इव तत्तस्य संसर्गे व्यतिभेदजम् । । ३,३.५७ । ।

यथा च ज्ञानं आलेखादशुद्धौ व्यवतिष्ठते ।

तथोपाश्रयवानर्थः स्वरूपाद्विप्रकृष्यते । । ३,३.५८ । ।

एवं अर्थस्य शब्दस्य ज्ञानस्य च विपर्यये ।

भावाभावावभेदेन व्यवहारानुपातिनौ । । ३,३.५९ । ।

यथा भावं उपाश्रित्य तदभावोऽनुगम्यते ।

तथाभावं उपाश्रित्य तद्भावोऽप्यनुगम्यते । । ३,३.६० । ।

नाभावो जायते भावो नैति भावोऽनुपाख्यताम् ।

एकस्मादात्मनोऽनन्यौ भावाभावौ विकल्पितौ । । ३,३.६१ । ।

अभावस्यानुपाख्यत्वात्कारणं न प्रसाधकम् ।

सोपाख्यस्य तु भावस्य कारणं किं करिश्यति । । ३,३.६२ । ।

तस्मात्सर्वं अभावो वा भावो वा सर्वं इष्यते ।

न त्ववस्थान्तरं किं चिदेकस्मात्सत्यतः स्थितम् । । ३,३.६३ । ।

तस्मान्नाभावं इच्छन्ति ये लोके भाववादिनः ।

अभाववादिनो वापि न भावं तत्त्वलक्षणम् । । ३,३.६४ । ।

अद्वये चैव सर्वस्मिन्स्वभावादेकलक्षणे ।

परिकल्पेषु मर्यादा विचित्रैवोपलभ्यते । । ३,३.६५ । ।

चतस्रो हि यथावस्था निरुपाख्ये प्रकल्पिताः ।

एवं द्वैविध्यं अप्येतद्भावाभावव्यपाश्रयम् । । ३,३.६६ । ।

अविरोधी विरोधी वा सन्नसन्वापि युक्तितः ।

क्रमवानक्रमो वापि नाभाव उपपद्यते । । ३,३.६७ । ।

अविरोधी विरोधी वा सन्नसन्वापि तत्त्वतः ।

क्रमवानक्रमो वापि तेन भावो न विद्यते । । ३,३.६८ । ।

अभावे त्रिषु कालेषु न भेदस्यास्ति संभवः ।

तस्मिन्नसति भावेऽपि त्रैकाल्यं नावतिष्ठते । । ३,३.६९ । ।

आत्मतत्त्वपरित्यागः परतो नोपपद्यते ।

आत्मतत्त्वं तु परतः स्वतो वा नोपकल्पते । । ३,३.७० । ।

तत्त्वे विरोधो नानात्व उपकारो न कश्चन ।

तत्त्वान्यत्वपरित्यागे व्यवहारो निवर्तते । । ३,३.७१ । ।

यत्र द्रष्टा च दृश्यं च दर्शनं चाविकल्पितम् ।

तस्यैवार्थस्य सत्यत्वं श्रितास्त्रय्यन्तवेदिनः । । ३,३.७२ । ।

सामान्यं वा विशेषं वा यस्मादाहुर्विशेषवत् ।

शब्दास्तस्मादसत्येषु भेदेष्वेव व्यवस्थिताः । । ३,३.७३ । ।

न ह्यभावस्य सद्भावे भावस्यात्मा प्रहीयते ।

न चाभावस्य नास्तित्वे भावस्यात्मा प्रसूयते । । ३,३.७४ । ।

न शाबलेयस्यास्तित्वं बाहुलेयस्य बाधकम् ।

न शाबलेयो नास्तीति बाहुलेयः प्रकल्पते । । ३,३.७५ । ।

अभावो यदि वस्तु स्यात्तत्रेयं स्यात्विचारणा ।

ततश्च तदभावेऽपि स्याद्विचार्यं इदं पुनः । । ३,३.७६ । ।

अवस्तु स्यादतीतं यद्व्यवहारस्य गोचरम् ।

तत्र वस्तुगतो भेदो न निर्वचनं अर्हति । । ३,३.७७ । ।

अपदेऽर्थे पदन्यासः कारणस्य न विद्यते ।

अथ च प्रागसद्भावः कारणे सति दृष्यते । । ३,३.७८ । ।

का तस्य प्रागवस्थेति वस्त्वाश्रितं इदं पुनः ।

प्रागवस्थेति न ह्येतद्द्वयं अप्यस्त्यवस्तुनि । । ३,३.७९ । ।

न चोर्ध्वं अस्ति नास्तीति वचनायानिबन्धनम् ।

अलं स्यादपदस्थानं एतद्वाचः प्रचक्षते । । ३,३.८० । ।

अत्यद्भुता त्वियं वृत्तिर्यदभागं यदक्रमम् ।

भावानां प्रागभूतानां आत्मतत्त्वं प्रकाशते । । ३,३.८१ । ।

विकल्पोत्थापितेनैव सर्वो भावेन लौकिकः ।

मुख्येनेव पदार्थेन व्यवहारो विधीयते । । ३,३.८२ । ।

भावशक्तिं अतश्चैनां मन्यन्ते नित्यवादिनः ।

भावं एव क्रमं प्राहुर्न भावादपरः क्रमः । । ३,३.८३ । ।

क्रमान्न यौगपद्यस्य कश्चिद्भेदोऽस्ति तत्त्वतः ।

यथैव भावान्नाभावः कश्चिदन्योऽवसीयते । । ३,३.८४ । ।

कालस्याप्यपरं कालं निर्दिशन्त्येव लौकिकाः ।

न च निर्देशमात्रेण व्यतिरेकोऽनुगम्यते । । ३,३.८५ । ।

आधारं कल्पयन्बुद्ध्या नाभावे व्यवतिष्ठते ।

अवस्तुष्वपि नोत्प्रेक्षा कस्य चित्प्रतिबध्यते । । ३,३.८६ । ।

तस्माच्छक्तिविभागेन नित्यः सदसदात्मकः ।

एकोऽर्थः शब्दवाच्यत्वे बहुरूपः प्रकाशते । । ३,३.८७ । ।

व्यवहारश्च लोकस्य पदार्थैः परिकल्पितैः ।

शास्त्रे पदार्थः कार्यार्थं लौकिकः प्रविभज्यते । । ३,३.८८ । ।

३,४ः भूयोद्रव्यसमुद्देशः

संसर्गरूपात्संभूताः संविद्रूपादपोद्धृताः ।

शास्त्रे विभक्ता वाक्यार्थात्प्रकृतिप्रत्ययार्थवत् । । ३,४.१ । ।

निमित्तभूताः साधुत्वे शास्त्रादनुमितात्मकाः ।

के चित्पदार्था वक्ष्यन्ते संक्शेपेण यथागमम् । । ३,४.२ । ।

वस्तूपलक्षणं यत्र सर्वनाम प्रयुज्यते ।

द्रव्यं इत्युच्यते सोऽर्तो भेद्यत्वेन विवक्शितः । । ३,४.३ । ।

३,५ः ङुणसमुदेश

संसर्गि भेदकं यद्यत्सव्यापारं प्रतीयते ।

गुणत्वं परतन्त्रत्वात्तस्य शास्त्र उदाहृतम् । । ३,५.१ । ।

द्रव्यस्याव्यपदेशस्य य उपादीयते गुणः ।

भेदको व्यपदेशाय तत्प्रकर्षोऽभिधीयते । । ३,५.२ । ।

सर्वस्यैव प्रधानस्य न विना भेदहेतुना ।

प्रकर्षो विद्यते नापिऽशब्दस्योपैति वाच्यताम् । । ३,५.३ । ।

विद्यमानाः प्रधानेषु न सर्वे भेदहेतवः ।

विशेषशब्दैरुच्यन्ते व्यावृत्तार्थाभिधायिभिः । । ३,५.४ । ।

वस्तूपलक्षणे तत्र विशेषो व्यापृतो यदि ।

प्रकर्षो नियमाभावात्स्यादविज्ञातहेतुकः । । ३,५.५ । ।

सर्वं च सर्वतोऽवश्यं नियमेन प्रकृष्यते ।

संसर्गिणा निमित्तेन निकृष्टेनाधिकेन वा । । ३,५.६ । ।

नापेक्षते निमित्तं च प्रकर्षे व्यापृतं यदि ।

द्रव्यस्य स्यादुपादानं प्रकर्षं प्रत्यनर्थकम् । । ३,५.७ । ।

सव्यापारो गुणस्तस्मात्स्वप्रकर्षनिबन्धनः ।

द्रव्यात्मानं भिनत्त्येव स्वप्रकर्षं निवेशयन् । । ३,५.८ । ।

अरूपं पररूपेण द्रव्यं आख्यायते यथा ।

अप्रकर्षं प्रकर्षेण गुणस्याविश्यते तथा । । ३,५.९ । ।

३,६ः ढिक्समुद्देश

दिक्साधनं क्रिया काल इति वस्त्वभिधायिनः ।

शक्तिरूपे पदार्थानां अत्यन्तं अनवस्थिताः । । ३,६.१ । ।

व्यतिरेकस्य यो हेतुरवधिप्रतिपाद्ययोः ।

ऋज्वित्येवं यतोऽन्येन विना बुद्धिः प्रवर्तते । । ३,६.२ । ।

कर्मनो जातिभेदानां अभिव्यक्तिर्यदाश्रया ।

सा स्वैरुपाधिभिर्भिन्ना शक्तिर्दिगिति कथ्यते । । ३,६.३ । ।

परापरत्वे मूर्तिनां देशभेदनिबन्धने ।

तत एव प्रकल्पेते क्रमरूपे तु कालतः । । ३,६.४ । ।

आकाशस्य प्रदेशेन भागैश्चान्यैः पृथक्पृथक् ।

सा संयोगविभागानां उपाधित्वाय कल्पते । । ३,६.५ । ।

दिशो व्यवस्था देशानां दिग्व्यवस्था न विद्यते ।

शक्तयः खलु भावानां उपकारप्रभाविताः । । ३,६.६ । ।

प्रत्यस्तरूपा भावेषु दिक्पूर्वेत्यभिधीयते ।

पूर्वबुद्धिर्यतो दिक्सा समाख्यामात्रं अन्यथा । । ३,६.७ । ।

स्वाङ्गाद्व्यवस्था या लोके न तस्यां नियता दिशः ।

प्रत्यङ्मुखस्य यत्पश्चात्तत्पुरस्ताद्विपर्यये । । ३,६.८ । ।

देशव्यवस्थानियमो दिक्षु न व्यवतिष्ठते ।

रूढं अप्यपरत्वेन पूर्वं इत्यभिधीयते । । ३,६.९ । ।

अतो भाषितपुंस्कत्वात्पुंवद्भावो न सिध्यति ।

अस्मिन्नर्थे न शब्देन प्रसवः क्व चिदुच्यते । । ३,६.१० । ।

दिक्शक्तेरभिधाने तु नियतं दिशि दर्शनम् ।

पूर्वादिनां यथा षष्टेर्जीवितस्यावधारणे । । ३,६.११ । ।

छायाभाभ्यां नगादीनां भागभेदः प्रकल्पते ।

अतद्धर्मसु भावेषु भागभेदो न कल्पते । । ३,६.१२ । ।

परमाणोरभागस्य दिशा भागो विधीयते ।

भागप्रकल्पनाशक्तिं प्रथमां तां प्रचक्षते । । ३,६.१३ । ।

अदेशाश्चाप्यभागाश्च निष्क्रमा निरुपाश्रयाः ।

भावाः संसर्गिरूपात्तु शक्तिभेदः प्रकल्पते । । ३,६.१४ । ।

निर्भागात्मकता तुल्या परमाणोर्घटस्य च ।

भागः शक्त्यन्तरं तत्र परिमाणं च यत्तयोः । । ३,६.१५ । ।

यतः प्रकल्पते भेदो भेदस्तत्रापि दृश्यते ।

अदृष्टोपरतिं भेदं अतोऽयुक्ततरं विदुः । । ३,६.१६ । ।

सर्वत्र तस्य कार्यस्य दर्शनाद्विभुरिष्यते ।

विभुत्वं एतदेवाहुरन्यः कायवतां विधिः । । ३,६.१७ । ।

चैतन्यवत्स्थिता लोके दिक्कालपरिकल्पना ।

प्रकृतिं प्राणिनां तां हि कोऽन्यथा स्थापयिष्यति । । ३,६.१८ । ।

संकरो व्यवहाराणां प्रकृतेः स्याद्विपर्यये ।

तस्मात्त्यजन्निमान्भावान्पुनरेवावलम्बते । । ३,६.१९ । ।

तस्यास्तु शक्तेः पूर्वादि- भेदो भावान्तराश्रयः ।

भिन्ना दिक्तेन भेदेन भेदायैवोपकल्पते । । ३,६.२० । ।

अवधित्वेन चापेक्षा- योगे दिग्लक्षणो विधिः ।

पूर्वं अस्येति षष्ठ्येव दृष्टा धर्मान्तराश्रये । । ३,६.२१ । ।

पूर्वादिनां विपर्यासोऽदृष्टश्चावध्यसंकरे ।

ऋज्वेतदस्येत्येतच्च लिङ्गं न व्यतिकीर्यते । । ३,६.२२ । ।

अन्तःकरणधर्मो वा बहिरेवं प्रकाशते ।

अस्यां त्वन्तर्बहिर्भावः प्रक्रियायां न विद्यते । । ३,६.२३ । ।

एकत्वं आसां शक्तीनां नानात्वं वेति कल्पने ।

अवस्तुपतिते ज्ञात्वा सत्यतो न परामृशेत् । । ३,६.२४ । ।

विकल्पातीततत्त्वेषु संकेतोपनिबन्धनाः ।

भावेषु व्यवहारा ये लोकस्तत्रानुगम्यते । । ३,६.२५ । ।

नैकत्वं अस्त्यनानात्वं विनैकत्वेन नेतरत् ।

परमार्थे तयोरेष भेदोऽत्यन्तं न विद्यते । । ३,६.२६ । ।

न शक्तीनां तथा भेदो यथा शक्तिमतां स्थितिः ।

न च लौकिकं एकत्वं तासां आत्मसु विद्यते । । ३,६.२७ । ।

नैकत्वं व्यवतिष्ठेत नानात्वं चेन्न कल्पयेत् ।

नानात्वं चावहीयेत यद्येकत्वं न कल्पयेत् । । ३,६.२८ । ।

३,७ः Sआधनसमुद्देश

स्वाश्रये समवेतानां तद्वदेवाश्रयान्तरे ।

क्रियाणां अभिनिष्पत्तौ सामर्थ्यं साधनं विदुः । । ३,७.१ । ।

शक्तिमात्रासमूहस्य विश्वस्यानेकधर्मणः ।

सर्वदा सर्वथा भावात्क्व चित्किं चिद्विवक्ष्यते । । ३,७.२ । ।

साधनव्यवहारश्च बुद्ध्यवस्थानिबन्धनः ।

सन्नसन्वार्थरूपेषु भेदो बुद्ध्या प्रकल्प्यते । । ३,७.३ । ।

बुद्ध्या समीहितैकत्वान्पञ्चालान्कुरुभिर्यदा ।

पुनर्विभजते वक्ता तदापायः प्रतीयते । । ३,७.४ । ।

शब्दोपहितरूपांश्च बुद्धेर्विषयतां गतान् ।

प्रत्यक्षं इव कंसादीन्साधनत्वेन मन्यते । । ३,७.५ । ।

बुद्धिप्रवृत्तिरूपं च समारोप्याभिधातृभिः ।

अर्थेषु शक्तिभेदानां क्रियते परिकल्पना । । ३,७.६ । ।

व्यक्तौ पदार्थे शब्दादेर्जन्यमानस्य कर्मणः ।

साधनत्वं तथा सिद्धं बुद्धिरूपप्रकल्पितम् । । ३,७.७ । ।

स्वतन्त्रपरतन्त्रत्वे क्रमरूपं च दर्शितम् ।

निरीहेष्वपि भावेषु कल्पनोपनिबन्धनम् । । ३,७.८ । ।

शक्तयः शक्तिमन्तश्च सर्वे संसर्गवादिनाम् ।

भावास्तेष्वस्वशब्देषु साधनत्वं निरूप्यते । । ३,७.९ । ।

घटस्य दृशिकर्मत्वे महत्त्वादीनि साधनम् ।

रूपस्य दृशिकर्मत्वे रूपत्वादीनि साधनम् । । ३,७.१० । ।

स्वैः सामान्यविशेषैश्च शक्तिमन्तो रसादयः ।

नियतग्रहणा लोके शक्तयस्तास्तथाश्रयैः । । ३,७.११ । ।

इन्द्रियार्थमनःकर्तृ- संबन्धः साधनं क्व चित् ।

यद्यदा यदनुग्राहि तत्तदा तत्र साधनम् । । ३,७.१२ । ।

स्वशब्दैरभिधाने तु स धर्मो नाभिधीयते ।

विभक्त्यादिभिरेवासावुपकारः प्रतीयते । । ३,७.१३ । ।

निमित्तभावो भावानां उपकारार्थं आश्रितः ।

नतिरावर्जनेत्येवं सिद्धः साधनं इष्यते । । ३,७.१४ । ।

स तेभ्यो व्यतिरिक्तो वा तेषां आत्मैव वा तथा ।

व्यतिरेकं उपाश्रित्य साधनत्वेन कल्प्यते । । ३,७.१५ । ।

संदर्शनं प्रार्थनायां व्यवसाये त्वनन्तरा ।

व्यवसायस्तथारम्भे साधनत्वाय कल्पते । । ३,७.१६ । ।

पूर्वस्मिन्या क्रिया सैव परस्मिन्साधनं मता ।

संदर्शने तु चैतन्यं विशिष्टं साधनं विदुः । । ३,७.१७ । ।

निष्पत्तिमात्रे कर्तृत्वं सर्वत्रैवास्ति कारके ।

व्यापारभेदापेक्षायां करणत्वादिसंभवः । । ३,७.१८ । ।

पुत्रस्य जन्मनि यथा पित्रोः कर्तृत्वं उच्यते ।

अयं अस्यां इयं त्वस्मादिति भेदो विवक्षया । । ३,७.१९ । ।

गुणक्रियाणां कर्तारः कर्त्रा न्यक्कृतशक्तयः ।

न्यक्तायां अपि संपूर्णैः स्वैर्व्यापारैः समन्विताः । । ३,७.२० । ।

करणत्वादिभिर्ज्ञाताः क्रियाभेदानुपातिभिः ।

स्वातन्त्र्यं उत्तरं लब्ध्वा प्रधाने यान्ति कर्तृताम् । । ३,७.२१ । ।

यथा राज्ञा नियुक्तेषु योद्धृत्वं योद्धृषु स्थितम् ।

तेषु वृत्तौ तु लभते राजा जयपराजयौ । । ३,७.२२ । ।

तथा कर्त्रा नियुक्तेषु सर्वेष्वेकार्थकारिषु ।

कर्तृत्वं करणत्वादेरुत्तरं न विरुध्यते । । ३,७.२३ । ।

अनाश्रिते तु व्यापारे निमित्तं हेतुरिष्यते ।

आश्रितावधिभावं तु लक्षणे लक्षणं विदुः । । ३,७.२४ । ।

द्रव्यादिविषयो हेतुः कारकं नियतक्रियम् ।

कर्ता कर्त्रन्तरापेक्षः क्रियायां हेतुरिष्यते । । ३,७.२५ । ।

क्रियायै करणं तस्य दृष्टः प्रतिनिधिस्तथा ।

हेत्वर्था तु क्रिया तस्मान्न स प्रतिनिधीयते । । ३,७.२६ । ।

प्रातिलोम्यानुलोम्याभ्यां हेतुरर्थस्य साधकः ।

तादर्थ्यं आनुलोम्येन हेतुत्वानुगतं तु तत् । । ३,७.२७ । ।

सर्वत्र सहजा शक्तिर्यावद्द्रव्यं अवस्थिता ।

क्रियाकाले त्वभिव्यक्तेराश्रयादुपकारिणी । । ३,७.२८ । ।

कुड्यस्यावरणे शक्तिरस्यादीनां विदारणे ।

सर्वदा स तु सन्धर्मः क्रियाकाले निरूप्यते । । ३,७.२९ । ।

स्वा"न्गसंयोगिनः पाशा दैत्यानां वारुणा यथा ।

व्यज्यन्ते विजिगीषूणां द्रव्याणां शक्तयस्तथा । । ३,७.३० । ।

तैक्ष्ण्यगौरवकाठिन्य- संस्थानैः स्वैरसिर्यदा ।

छेद्यं प्रति व्याप्रियते शक्तिमान्गृह्यते तदा । । ३,७.३१ । ।

प्रा"न्निमित्तान्तरोद्भूतं क्रियायाः कैश्चिदिष्यते ।

साधनं सहजं कैश्चित्क्रियान्यैः पूर्वं इष्यते । । ३,७.३२ । ।

प्रवृत्तिरेव प्रथमं क्व चिदप्यनपाश्रिता ।

शक्तीरेकाधिकरणे स्रोतोवदपकर्षति । । ३,७.३३ । ।

अपूर्वं कालशक्तिं वा क्रियां वा कालं एव वा ।

तं एवम्लक्सनं भावं के चिदाहुह्कथं च न । । ३,७.३४ । ।

नित्याः षट्शक्तयोऽअन्येषां भेदाभेदसमन्विताः ।

क्रियासंसिद्धयेऽर्थेषु जातिवत्समवस्थिताः । । ३,७.३५ । ।

द्रव्याकारादिभेदेन ताश्चापरिमिता इव ।

दृश्यन्ते तत्त्वं आसां तु षट्शक्तीर्नातिवर्तते । । ३,७.३६ । ।

निमित्तभेदादेकैव भिन्ना शक्तिः प्रतीयते ।

षोढा कर्तृत्वं एवाहुस्तत्प्रवृत्तेर्निबन्धनम् । । ३,७.३७ । ।

तत्त्वे वा व्यतिरेके वा व्यतिरिक्तं तदुच्यते ।

शब्दप्रमाणको लोकः स शास्त्रेणानुगम्यते । । ३,७.३८ । ।

परमार्थे तु नैकत्वं पृथक्त्वाद्भिन्नलक्षणम् ।

पृथक्त्वैकत्वरूपेण तत्त्वं एव प्रकाशते । । ३,७.३९ । ।

यत्पृथक्त्वं असंदिग्धं तदेकत्वान्न भिद्यते ।

यदेकत्वं असंदिग्धं तत्पृथक्त्वान्न भिद्यते । । ३,७.४० । ।

द्यौः क्षमा वायुरादित्यः सागराः सरितो दिशः ।

अन्तःकरणतत्त्वस्य भागा बहिरवस्थिताः । । ३,७.४१ । ।

कालविच्छेदरूपेण तदेवैकं अवस्थितम् ।

स ह्यपूर्वापरो भावः क्रमरूपेण लक्ष्यते । । ३,७.४२ । ।

दृष्टो ह्यव्यतिरेकेऽपि व्यतिरेकोऽन्वयेऽसति ।

वृक्षाद्यर्थान्वयस्तस्माद्विभक्त्यर्थोऽन्य इष्यते । । ३,७.४३ । ।

सामान्यं कारकं तस्य सप्ताद्या भेदयोनयः ।

षट्कर्माख्यादिभेदेन शेषभेदस्तु सप्तमी । । ३,७.४४ । ।

\[अथ कर्माधिकारः\]

निर्वर्त्यं च विकार्यं च प्राप्यं चेति त्रिधा मतम् ।

तत्रेप्सिततमं कर्म चतुर्धान्यत्तु कल्पितम् । । ३,७.४५ । ।

औदासीन्येन यत्प्राप्यं यच्च कर्तुरनीप्सितम् ।

संज्ञान्तरैरनाख्यातं यद्यच्चाप्यन्यपूर्वकम् । । ३,७.४६ । ।

सती वाविद्यमाना वा प्रकृतिः परिणामिनी ।

यस्य नाश्रियते तस्य निर्वर्त्यत्वं प्रचक्षते । । ३,७.४७ । ।

प्रकृतेस्तु विवक्षायां विकार्यं कैश्चिदन्यथा ।

निर्वर्त्यं च विकार्यं च कर्म शास्त्रे प्रदर्शितम् । । ३,७.४८ । ।

यदसज्जायते सद्वा जन्मना यत्प्रकाश्यते ।

तन्निर्वर्त्यं विकार्यं च कर्म द्वेधा व्यवस्थितम् । । ३,७.४९ । ।

प्रकृत्युच्छेदसंभूतं किं चित्काष्ठादिभस्मवत् ।

किं चिद्गुणान्तरोत्पत्त्या सुवर्णादिविकारवत् । । ३,७.५० । ।

क्रियाकृता विशेषाणां सिद्धिर्यत्र न गम्यते ।

दर्शनादनुमानाद्वा तत्प्राप्यं इति कथ्यते । । ३,७.५१ । ।

विशेषलाभः सर्वत्र विद्यते दर्शनादिभिः ।

केषां चित्तदभिव्यक्ति- सिद्धिर्दृष्टिविषादिषु । । ३,७.५२ । ।

आभासोपगमो व्यक्तिः सोढत्वं इति कर्मणः ।

विशेषाः प्राप्यमाणस्य क्रियासिद्धौ व्यवस्थिताः । । ३,७.५३ । ।

निर्वर्त्यादिषु तत्पूर्वं अनुभूय स्वतन्त्रताम् ।

कर्त्रन्तराणां व्यापारे कर्म संपद्यते ततः । । ३,७.५४ । ।

तद्व्यापारविवेकेऽपि स्वव्यापारे व्यवस्थितम् ।

कर्मापदिष्टांल्लभते क्व चिच्छास्त्राश्रयान्विधीन् । । ३,७.५५ । ।

निवृत्तप्रेषणं कर्म स्वक्रियावयवे स्थितम् ।

निवर्तमाने कर्मत्वे स्वे कर्तृत्वेऽवतिष्ठते । । ३,७.५६ । ।

तानि धात्वन्तराण्येव पचिसिध्यतिवद्विदुः ।

भेदेऽपि तुल्यरूपत्वादेकत्वपरिकल्पना । । ३,७.५७ । ।

एकदेशे समूहे च व्यापाराणां पचादयः ।

स्वभावतः प्रवर्तन्ते तुल्यरूपसमन्विताः । । ३,७.५८ । ।

न्यग्भावना न्यग्भवनं रुहौ शुद्धे प्रतीयते ।

न्यग्भावना न्यग्भवनं ण्यन्तेऽपि प्रतिपद्यते । । ३,७.५९ । ।

अवस्थां पञ्चमीं आहुर्ण्यन्ते तां कर्मकर्तरि ।

निवृत्तप्रेषणाद्धातोः प्राकृतेऽर्थे णिजुच्यते । । ३,७.६० । ।

ब्रवीति पचतेरर्थं सिध्यतिर्न विना णिचा ।

स ण्यन्तः पचतेरर्थे प्राकृते व्यवतिष्ठते । । ३,७.६१ । ।

केषां चिद्देवदत्तादेर्व्यापारो यः सकर्मके ।

स विना देवदत्तादेः कटादिषु विवक्ष्यते । । ३,७.६२ । ।

निवृत्तप्रेषणं कर्म स्वस्य कर्तुः प्रयोजकम् ।

प्रेषणान्तरसंबन्धे ण्यन्ते लेनाभिधीयते । । ३,७.६३ । ।

सदृशादिषु यत्कर्म- कर्तृत्वं प्रतिपद्यते ।

आपत्त्यापादने तत्र विषयत्वं प्रति क्रिये । । ३,७.६४ । ।

कुतश्चिदाहृत्य पदं एवं च परिकल्पने ।

कर्मस्थभावकत्वं स्याद्दर्शनाद्यभिधायिनाम् । । ३,७.६५ । ।

विशेषदर्शनं यत्र क्रिया तत्र व्यवस्थिता ।

क्रियाव्यवस्था त्वन्येषां शब्दैरेव प्रकाश्यते । । ३,७.६६ । ।

कालभावाध्वदेशानां अन्तर्भूतक्रियान्तरैः ।

सर्वैरकर्मकैर्योगे कर्मत्वं उपजायते । । ३,७.६७ । ।

आधारत्वं इव प्राप्तास्ते पुनर्द्रव्यकर्मसु ।

कालादयो भिन्नकक्ष्यं यान्ति कर्मत्वं उत्तरम् । । ३,७.६८ । ।

अतस्तैः कर्मभिर्धातुर्युक्तोऽद्रव्यैरकर्मकः ।

लस्य कर्मणि भावे च निमित्तत्वाय कल्पते । । ३,७.६९ । ।

सर्वं चाकथितं कर्म भिन्नकक्ष्यं प्रतीयते ।

धात्वर्थोद्देशभेदेन तन्नेप्सिततमं किल । । ३,७.७० । ।

प्रधानकर्म कथितं यत्क्रियायाः प्रयोजकम् ।

तत्सिद्धये क्रियायुक्तं अन्यत्त्वकथितं स्मृतम् । । ३,७.७१ । ।

दुह्यादिवन्नयत्यादौ कर्मत्वं अकथाश्रयम् ।

आख्यातानुपयोगे तु नियमाच्छेष इष्यते । । ३,७.७२ । ।

अन्तर्भूतणिजर्थानां दुह्यादीनां णिजन्तवत् ।

सिद्धं पूर्वेण कर्मत्वं णिजन्तनियमस्तथा । । ३,७.७३ । ।

करणस्य स्वकक्ष्यायां न प्रकर्षाश्रयो यथा ।

कर्मणोऽपि स्वकक्ष्यायां न स्यादतिशयस्तथा । । ३,७.७४ । ।

कर्मणस्त्वाप्तुं इष्टत्व आश्रितेऽतिशयो यतः ।

आश्रीयते ततोऽत्यन्तं भेदः पूर्वेण कर्मणा । । ३,७.७५ । ।

णिजन्ते च यथा कर्ता सक्रियः सन्प्रयुज्यते ।

न दुह्यादौ तथा कर्ता निष्क्रियोऽपि प्रयुज्यते । । ३,७.७६ । ।

भेदवाक्यं तु यन्ण्यन्ते नीदुहिप्रकृतौ च यत् ।

शब्दान्तरत्वान्नैवास्ति संस्पर्शस्तस्य धातुना । । ३,७.७७ । ।

यथैवैकं अपादानं शास्त्रे भेदेन दर्शितम् ।

तथैकं एव कर्मापि भेदेन प्रतिपादितम् । । ३,७.७८ । ।

निर्वर्त्यो वा विकार्यो वा प्राप्यो वा साधनाश्रयः ।

क्रियाणां एव साध्यत्वात्सिद्धरूपोऽभिधीयते । । ३,७.७९ । ।

अहितेषु यथा लौल्यात्कर्तुरिच्छोपजायते ।

विषादिषु भयादिभ्यस्तथैवासौ प्रवर्तते । । ३,७.८० । ।

प्रधानेतरयोर्यत्र द्रव्यस्य क्रिययोः पृथक् ।

शक्तिर्गुणाश्रया तत्र प्रधानं अनुरुध्यते । । ३,७.८१ । ।

प्रधानविषया शक्तिः प्रत्ययेनाभिधीयते ।

यदा गुणे तदा तद्वदनुक्तापि प्रकाशते । । ३,७.८२ । ।

पचावनुक्तं यत्कर्म क्त्वान्ते भावाभिधायिनि ।

भुजौ शक्त्यन्तरेऽप्युक्ते तत्तद्धर्म प्रकाशते । । ३,७.८३ । ।

इषेश्च गमिसंस्पर्शाद्ग्रामे यो लो विधीयते ।

तत्रेषिणैव निर्भोगः क्रियते गमिकर्मणः । । ३,७.८४ । ।

पक्त्वा भुज्यत इत्यत्र केषां चिन्न व्यपेक्षते ।

ओदनं पचतिः सोऽसावनुमानात्प्रतीयते । । ३,७.८५ । ।

तथाभिनिविशौ कर्म यत्ति"नन्तेऽभिधीयते ।

क्त्वान्तेऽधिकरणत्वेऽपि न तत्रेच्छन्ति सप्तमीम् । । ३,७.८६ । ।

यन्निर्वृत्ताश्रयं कर्म प्राप्तेरप्रचितं पुनः ।

भक्ष्यादिविषयापत्त्या भिद्यमानं तदीप्सितम् । । ३,७.८७ । ।

धातोरर्थान्तरे वृत्तेर्धात्वर्थेनोपसंग्रहात् ।

प्रसिद्धेरविवक्षातः कर्मणोऽकर्मिका क्रिया । । ३,७.८८ । ।

भेदा य एते चत्वारः सामान्येन प्रदर्शिताः ।

ते निमित्तादिभेदेन भिद्यन्ते बहुधा पुनः । । ३,७.८९ । ।

\[इति कर्माधिकारः\]

\[अथ करणाधिकारः\]

क्रियायाः परिनिष्पत्तिर्यद्व्यापारादनन्तरम् ।

विवक्ष्यते यदा तत्र करणत्वं तदा स्मृतम् । । ३,७.९० । ।

वस्तुतस्तदनिर्देश्यं न हि वस्तु व्यवस्थितम् ।

स्थाल्या पच्यत इत्येषा विवक्षा दृश्यते यतः । । ३,७.९१ । ।

करणेषु तु संस्कारं आरभन्ते पुनः पुनः ।

विनियोगविशेषांश्च प्रधानस्य प्रसिद्धये । । ३,७.९२ । ।

स्वकक्ष्यासु प्रकर्षश्च करणानां न विद्यते ।

आश्रितातिशयत्वं तु परतस्तत्र लक्षणम् । । ३,७.९३ । ।

स्वातन्त्र्येऽपि प्रयोक्तार आरादेवोपकुर्वते ।

करणेन हि सर्वेषां व्यापारो व्यवधीयते । । ३,७.९४ । ।

क्रियासिद्धौ प्रकर्षोऽयं न्यग्भावस्त्वेव कर्तरि ।

सिद्धौ सत्यां हि सामान्यं साधकत्वं प्रकृष्यते । । ३,७.९५ । ।

अस्यादीनां तु कर्तृत्वे तैक्ष्ण्यादि करणं विदुः ।

तैक्ष्ण्यादीनां स्वतन्त्रत्वे द्वेधात्मा व्यवतिष्ठते । । ३,७.९६ । ।

आत्मभेदेऽपि सत्येवं एकोऽर्थः स तथा स्थितः ।

तदाश्रयत्वाद्भेदेऽपि कर्तृत्वं बाधकं ततः । । ३,७.९७ । ।

यथा च संनिधानेन करणत्वं प्रतीयते ।

तथैवासंनिधानेऽपि क्रियासिद्धेः प्रतीयते । । ३,७.९८ । ।

स्तोकस्य वाभिनिर्वृत्तेरनिर्वृत्तेश्च तस्य वा ।

प्रसिद्धिं करणत्वस्य स्तोकादीनां प्रचक्षते । । ३,७.९९ । ।

धर्माणां तद्वता भेदादभेदाच्च विशिष्यते ।

क्रियावधेरवच्छेद- विशेषाद्भिद्यते यथा । । ३,७.१०० । ।

\[इति करणाधिकारः\]

\[अथ कर्त्रधिकारः\]

प्रागन्यतः शक्तिलाभान्न्यग्भावापादनादपि ।

तदधीनप्रवृत्तित्वात्प्रवृत्तानां निवर्तनात् । । ३,७.१०१ । ।

अदृष्टत्वात्प्रतिनिधेः प्रविवेके च दर्शनात् ।

आरादप्युपकारित्वे स्वातन्त्र्यं कर्तुरुच्यते । । ३,७.१०२ । ।

धर्मैरभ्युदितैः शब्दे नियमो न तु वस्तुनि ।

कर्तृधर्मविवक्षायां शब्दात्कर्ता प्रतीयते । । ३,७.१०३ । ।

एकस्य बुद्ध्यवस्थाभिर्भेदे च परिकल्पिते ।

कर्तृत्वं करणत्वं च कर्मत्वं चोपजायते । । ३,७.१०४ । ।

उत्पत्तेः प्रागसद्भावो बुद्ध्यवस्थानिबन्धनः ।

अविशिष्टः सतान्येन कर्ता भवति जन्मनः । । ३,७.१० । ।

कारणं कार्यभावेन यदा वाव्यवतिष्ठते ।

कार्यशब्दं तदा लब्ध्वा कार्यत्वेनोपजायते । । ३,७.१०६ । ।

यथाहेः कुण्डलीभावो व्यग्राणां वा समग्रता ।

तथैव जन्मरूपत्वं सतां एके प्रचक्षते । । ३,७.१०७ । ।

विभक्तयोनि यत्कार्यं कारणेभ्यः प्रवर्तते ।

स्वा जातिर्व्यक्तिरूपेण तस्यापि व्यवतिष्ठते । । ३,७.१०८ । ।

भावेष्वेव पदन्यासः प्रज्ञाया वाच एव वा ।

नास्तीत्यप्यपदे नास्ति न च सद्भिद्यते ततः । । ३,७.१०९ । ।

बुद्धिशब्दौ प्रवर्तेते यथाभूतेषु वस्तुषु ।

तेषां अन्येन तत्त्वेन व्यवहारो न विद्यते । । ३,७.११० । ।

आकाशस्य यथा भेदश्छायायाश्चलनं यथा ।

जन्मनाशावभेदेऽपि तथा कैश्चित्प्रकल्पितौ । । ३,७.१११ । ।

यथैवाकाशनास्तित्वं असन्मूर्तिनिरूपितम् ।

तथैव मूर्तिनास्तित्वं असदाकाशनिश्रयम् । । ३,७.११२ । ।

यथा तदर्थैर्व्यापारैः क्रियात्मा व्यपदिश्यते ।

अभेदग्रहणादेष कार्यकारणयोः क्रमः । । ३,७.११३ । ।

विकारो जन्मनः कर्ता प्रकृतिर्वेति संशये ।

भिद्यते प्रतिपत्तृणां दर्शनं लि"न्गदर्शनैः । । ३,७.११४ । ।

क्ल्पि संपद्यमाने या चतुर्थी सा विकारतः ।

सुवर्णपिण्डे प्रकृतौ वचनं कुण्डलाश्रयम् । । ३,७.११५ । ।

वाक्ये संपद्यतेः कर्ता स"न्घश्च्व्यन्तस्य कथ्यते ।

वृत्तौ सङ्घीभवन्तीति ब्राह्मणानां स्वतन्त्रता । । ३,७.११६ । ।

अत्वं संपद्यते यस्त्वं न तस्मिन्युष्मदाश्रया ।

प्रवृत्तिः पुरुषस्यास्ति प्राकृतः स विधीयते । । ३,७.११७ । ।

पूर्वावस्थां अविजहत्संस्पृशन्धर्मं उत्तरम् ।

संमूर्छित इवार्थात्मा जायमानोऽभिधीयते । । ३,७.११८ । ।

सव्यापारतरः कश्चित्क्व चिद्धर्मः प्रतीयते ।

संसृज्यन्ते च भावानां भेदवत्योऽपि शक्तयः । । ३,७.११९ । ।

विपरीतार्थवृत्तित्वं पुरुषस्य विपर्यये ।

गम्येत साधनं ह्यत्र सव्यापारं प्रतीयते । । ३,७.१२० । ।

त्वं अन्यो भवसीत्येषा तत्र स्यात्परिकल्पना ।

राज्ञि भृत्यत्वमापन्ने यथा तद्वद्गतिर्भवेत् । । ३,७.१२१ । ।

संभावनात्क्रियासिद्धौ कर्तृत्वेन समाश्रितः ।

क्रियायां आत्मसाध्यायां साधनानां प्रयोजकः । । ३,७.१२२ । ।

प्रयोगमात्रे न्यग्भावं स्वातन्त्र्यादेव निश्रितः ।

अविशिष्टो भवत्यन्यैः स्वतन्त्रैर्मुक्तसंशयैः । । ३,७.१२३ । ।

निमित्तेभ्यः प्रवर्तन्ते सर्व एव स्वभूतये ।

अभिप्रायानुरोधोऽपि स्वार्थस्यैव प्रसिद्धये । । ३,७.१२४ । ।

\[इति कर्त्रधिकारः\]\[अथ हेत्वधिकारः\]

प्रेषणाध्येषणे कुर्वंस्तत्समर्थानि चाचरन् ।

कर्तैव विहितां शास्त्रे हेतुसंज्ञां प्रपद्यते । । ३,७.१२५ । ।

द्रव्यमात्रस्य तु प्रैषे पृच्छ्यादेर्लोड्विधीयते ।

सक्रियस्य प्रयोगस्तु यदा स विषयो णिचः । । ३,७.१२६ । ।

गुणक्रियायां स्वातन्त्र्यात्प्रेषणे कर्मतां गतः ।

नियमात्कर्मसंज्ञायाः स्वधर्मेणाभिधीयते । । ३,७.१२७ । ।

क्रियायाः प्रेरकं कर्म हेतुः कर्तुः प्रयोजकः ।

कर्मार्था च क्रियोत्पत्ति- संस्कारप्रतिपत्तिभिः । । ३,७.१२८ । ।

\[इति हेत्वधिकारः\]

\[अथ संप्रदानाधिकारः\]

अनिराकरणात्कर्तुस्त्यागा"न्गं कर्मणेप्सितम् ।

प्रेरणानुमतिभ्यां च लभते संप्रदानताम् । । ३,७.१२९ । ।

हेतुत्वे कर्मसंज्ञायां शेषत्वे वापि कारकम् ।

रुच्यर्थादिषु शास्त्रेण संप्रदानाख्यं उच्यते । । ३,७.१३० । ।

भेदस्य च विवक्षायां पूर्वां पूर्वां क्रियां प्रति ।

परस्या"न्गस्य कर्मत्वान्न क्रियाग्रहणं कृतम् । । ३,७.१३१ । ।

क्रियाणां समुदाये तु यदैकत्वं विवक्षितम् ।

तदा कर्म क्रियायोगात्स्वाख्ययैवोपचर्यते । । ३,७.१३२ । ।

भेदाभेदविवक्षा च स्वभावेन व्यवस्थिता ।

तस्माद्गत्यर्थकर्मत्वे व्यभिचारो न दृश्यते । । ३,७.१३३ । ।

विकल्पेनैव सर्वत्र संज्ञे स्यातां उभे यदि ।

आरम्भेण न योगस्य प्रत्याख्यानं समं भवेत् । । ३,७.१३४ । ।

त्यागरूपं प्रहातव्ये प्राप्ये संसर्गदर्शनम् ।

आस्थितं कर्म यत्तत्र द्वैरूप्यं भजते क्रिया । । ३,७.१३५ । ।

\[इति संप्रदानाधिकारः\]

\[अथापादानाधिकारः\]

निर्दिष्टविषयं किं चिदुपात्तविषयं तथा ।

अपेक्षितक्रियं चेति त्रिधापादानं उच्यते । । ३,७.१३६ । ।

संयोगभेदाद्भिन्नात्मा गमिरेव भ्रमिर्यथा ।

ध्रुवावधिरपायोऽपि समवेतस्तथाध्रुवे । । ३,७.१३७ । ।

द्रव्यस्वभावो न ध्रौव्यं इति सूत्रे प्रतीयते ।

अपायविषयं ध्रौव्यं यत्तु तावद्विवक्षितम् । । ३,७.१३८ । ।

सरणे देवदत्तस्य ध्रौव्यं पाते तु वाजिनः ।

आविष्टं यदपायेन तस्याध्रौव्यं प्रचक्षते । । ३,७.१३९ । ।

उभावप्यध्रुवौ मेषौ यद्यप्युभयकर्मजे ।

विभागे प्रविभक्ते तु क्रिये तत्र विवक्षिते । । ३,७.१४० । ।

मेषान्तरक्रियापेक्षं अवधित्वं पृथक्पृथक् ।

मेषयोः स्वक्रियापेक्षं कर्तृत्वं च पृथक्पृथक् । । ३,७.१४१ । ।

अभेदेन क्रियैका तु द्विसाध्या चेद्विवक्षिता ।

मेषावपाये कर्तारौ यद्यन्यो विद्यतेऽवधिः । । ३,७.१४२ । ।

गतिर्विना त्ववधिना नापाय इति गम्यते ।

वृक्षस्य पर्णं पततीत्येवं भाष्ये निदर्शितम् । । ३,७.१४३ । ।

भेदाभेदौ पृथग्भावः स्थितिश्चेति विरोधिनः ।

युगपन्न विवक्ष्यन्ते सर्वे धर्मा बलाहके । । ३,७.१४४ । ।

धनुषा विध्यतीत्यत्र विनापायविवक्षया ।

करणत्वं यतो नास्ति तस्मात्तदुभयं सह । । ३,७.१४५ । ।

एकैव वा सती शक्तिर्द्विरूपा व्यवतिष्ठते ।

निमित्तं संज्ञयोस्तत्र परया बाध्यतेऽपरा । । ३,७.१४६ । ।

निर्धारणे विभक्ते यो भीत्रादीनां च यो विधिः ।

उपात्तापेक्षितापायः सोऽबुधप्रतिपत्तये । । ३,७.१४७ । ।

\[इत्यपादानाधिकारः\]

\[अथाधिकरणाधिकारः\]

कर्तृकर्मव्यवहितां असाक्षाद्धारयत्क्रियाम् ।

उपकुर्वत्क्रियासिद्धौ शास्त्रेऽधिकरणं स्मृतम् । । ३,७.१४८ । ।

उपश्लेषस्य चाभेदस्तिलाकाशकटादिषु ।

उपकारास्तु भिद्यन्ते संयोगिसमवायिनाम् । । ३,७.१४९ । ।

अविनाशो गुरुत्वस्य प्रतिबन्धे स्वतन्त्रता ।

दिग्विशेषादवच्छेद इत्याद्या भेदहेतवः । । ३,७.१५० । ।

आकाशं एव केषां चिद्देशभेदप्रकल्पनात् ।

आधारशक्तिः प्रथमा सर्वसंयोगिनां मता । । ३,७.१५१ । ।

इदं अत्रेति भावानां अभावान्न प्रकल्पते ।

व्यपदेशस्तं आकाश- निमित्तं संप्रचक्षते । । ३,७.१५२ । ।

कालात्क्रिया विभज्यन्त आकाशात्सर्वमूर्तयः ।

एतावांश्चैव भेदोऽयं अभेदोपनिबन्धनः । । ३,७.१५३ । ।

यद्यप्युपवसिर्देश- विशेषं अनुरुध्यते ।

शब्दप्रवृत्तिधर्मात्तु कालं एवावलम्बते । । ३,७.१५४ । ।

वसतावप्रयुक्तेऽपि देशोऽधिकरणं ततः ।

अप्रयुक्तं त्रिरात्रादि कर्म चोपवसौ स्मृतम् । । ३,७.१५५ । ।

\[इत्यधिकरणाधिकारः\]

\[अथ शेषाधिकारः\]

संबन्धः कारकेभ्योऽन्यः क्रियाकारकपूर्वकः ।

श्रुतायां अश्रुतायां वा क्रियायां सोऽभिधीयते । । ३,७.१५६ । ।

द्विष्ठोऽप्यसौ परार्थत्वाद्गुणेषु व्यतिरिच्यते ।

तत्राभिधीयमानः सन्प्रधानेऽप्युपयुज्यते । । ३,७.१५७ । ।

निमित्तनियमः शब्दात्संबन्धस्य न गृह्यते ।

कर्मप्रवचनीयैस्तु स विशेषोऽवरुध्यते । । ३,७.१५८ । ।

साधनैर्व्यपदिष्टे च श्रूयमाणक्रिये पुनः ।

प्रोक्ता प्रतिपदं षष्ठी समासस्य निवृत्तये । । ३,७.१५९ । ।

निष्ठायां कर्मविषया षष्थी च प्रतिषिध्यते ।

शेषलक्षणया षष्ठ्या समासस्तत्र नेष्यते । । ३,७.१६० । ।

अन्येन व्यपदिष्टस्य यस्यान्यत्रोपजायते ।

व्यतिरेकः स धर्मौ द्वौ लभते विषयान्तरे । । ३,७.१६१ । ।

प्राधान्यं स्वगुणे लब्ध्वा प्रधाने याति शेषताम् ।

सहयोगे स्वयोगेऽतः प्रधानत्वं न हीयते । । ३,७.१६२ । ।

\[इति शेषाधिकारः\]

सिद्धस्याभिमुखीभाव- मात्रं संबोधनं विदुः ।

प्राप्ताभिमुख्यो ह्यर्थात्मा क्रियासु विनियुज्यते । । ३,७.१६३ । ।

संबोधनं न वाक्यार्थ इति पूर्वेभ्य आगमः ।

उद्देशेन विभक्त्यर्था वाक्यार्थात्समपोद्धृताः । । ३,७.१६४ । ।

विभक्त्यर्थेऽव्ययीभाव- वचनादवसीयताम् ।

अन्यो द्रव्याद्विभक्त्यर्थः सोऽव्ययेनाभिधीयते । । ३,७.१६५ । ।

द्रव्यं तु यद्यथाभूतं तदत्यन्तं तथा भवेत् ।

क्रियायोगेऽपि तस्यासौ द्रव्यात्मा नापहीयते । । ३,७.१६६ । ।

तस्माद्यत्करणं द्रव्यं तत्कर्म न पुनर्भवेत् ।

सर्वस्य वान्यथाभावस्तस्य द्रव्यात्मनो भवेत् । । ३,७.१६७ । ।

३,८ः क्रियासमुद्देश

यावत्सिद्धं असिद्धं वा साध्यत्वेनाभिधीयते ।

आश्रितक्रमरूपत्वात्तत्क्रियेति प्रतियते । । ३,८.१ । ।

कार्यकारणभावेन ध्वनतीत्याश्रितक्रमः ।

ध्वनिः क्रमनिवृत्तौ तु ध्वनिरित्येव कथ्यते । । ३,८.२ । ।

श्वेते श्वेतत इत्येतच्छ्वेतत्वेन प्रकाशते ।

आश्रितक्रमरूपत्वादभिधानं प्रवर्तते । । ३,८.३ । ।

गुणभूतैरवयवैः समूहः क्रमजन्मनाम् ।

बुद्ध्या प्रकल्पिताभेदः क्रियेति व्यपदिश्यते । । ३,८.४ । ।

समूहः स तत्बाभूतः प्रतिभेदं समूहिसु ।

समाप्यते ततो भेदे कालभेदस्य संभवः । । ३,८.५ । ।

क्रमात्सदसतां तेषां आत्मानो न समूहिनाम् ।

सद्वस्तुविषयैर्यान्ति संबन्धं चक्षुरादिभिः । । ३,८.६ । ।

यथा गौरिति सम्घातः सर्वो नेन्द्रियगोचरः ।

भागशस्तूपलब्धस्य बुद्धौ रूपं निरूप्यते । । ३,८.७ । ।

इन्द्रियैरन्यथाप्राप्तौ भेदाम्शोपनिपातिभिः ।

अलातचक्रवद्रूपं क्रियाणां परिकल्प्यते । । ३,८.८ । ।

यथा च भागाः पचतेरुदकासेचनादयः ।

उदकासेचनादिनां ज्ञेया भागास्तथापरे । । ३,८.९ । ।

यश्चापकर्षपर्यन्तं अनुप्राप्तः प्रतीयते ।

तत्रैकस्मिन्क्रियाशब्दः केवले न प्रयुज्यते । । ३,८.१० । ।

पूर्वोत्तरैस्तथा भागैः समवस्थापितक्रमः ।

एकः सोऽप्यसदध्यासादाख्यातैरभिधीयते । । ३,८.११ । ।

कालानुपाति यद्रूपं तदस्तीत्यनुगम्यते ।

परितस्तु परिच्छिन्नं भाव इत्येव कथ्यते । । ३,८.१२ । ।

व्यवहारस्य सिद्धत्वान्न चेयं गुणकल्पना ।

उपचारो हि मुख्यस्य संभवादवतिष्ठते । । ३,८.१३ । ।

आहितोत्तरशक्तित्वात्प्रत्येकं वा समूहिनः ।

अनेकरूपा लक्ष्यन्ते क्रमवन्त इवाक्रमाः । । ३,८.१४ । ।

अनन्तरं फलं यस्याः कल्पते तां क्रियां विदुः ।

प्रधानभूतां तादर्थ्यादन्यासां तु तदाख्यता । । ३,८.१५ । ।

\*क्रियाप्रवृत्तौ यो हेतुस्तदर्थं यद्विचेष्टितम् ।

अनपेक्ष्य प्रयुञ्जीत गच्छतीत्यवधारयन् । । ३,८.१६ \* । ।

सत्सु प्रत्ययरूपोऽसौ भावो यावन्न जायते ।

तावत्परेषां रूपेण साध्यः सन्नभिधीयते । । ३,८.१७ । ।

सिद्धे तु साधनाकाङ्क्षा कृतार्थत्वान्निवर्तते ।

न क्रियावाचिनां तस्मात्प्रयोगस्तत्र विद्यते । । ३,८.१८ । ।

स चापूर्वापरिभूत एकत्वादक्रमात्मकः ।

पूर्वापराणां धर्मेण तदर्थेनानुगम्यते । । ३,८.१९ । ।

असन्निवर्तते तस्माद्यत्सत्तदुपलभ्यते ।

तयोः सदसतोश्चासावात्मैक इव गृह्यते । । ३,८.२० । ।

जातिं अन्ये क्रियां आहुरनेकव्यक्तिवर्तिनीम् ।

असाध्या व्यक्तिरूपेण सा साध्येवोपलभ्यते । । ३,८.२१ । ।

अन्ते या वा क्रियाभागे जातिः सैव क्रिया स्मृता ।

सा व्यक्तेरनुनिष्पादे जायमानेव गम्यते । । ३,८.२२ । ।

स्वव्यापारविशिष्टानां सत्ता वा, कर्तृकर्मनाम् ।

क्रिया व्यापारभेदेषु सत्ता वा समवायिनी । । ३,८.२३ । ।

अन्त्ये वात्मनि या सत्ता सा क्रिया कैश्चिदिष्यते ।

भाव एव हि धात्वर्थ इत्यविच्छिन्न आगमः । । ३,८.२४ । ।

बुद्धिं तज्जातिं अन्ये तु बुद्धिसत्तां अथापरे ।

प्रत्यस्तरूपां भावेषु क्रियेति प्रतिजानते । । ३,८.२५ । ।

आविर्भावतिरोभावौ जन्मनाशौ तथापरैः ।

षट्सु भावविकारेषु कल्पितौ व्यावहारिकौ । । ३,८.२६ । ।

ताभ्यां सर्वप्रवृत्तीनां अभेदेनोपसम्ग्रहः ।

जन्मैवाश्रितसारूप्यं स्थितिरित्यभिधीयते । । ३,८.२७ । ।

\*जायमानान्न जन्र्नान्यद्विनाशेऽप्यपदार्थता ।

अतो भावविकारेषु सत्तैका व्यवतिष्ठते । । ३,८.२८ \* । ।

\*पूर्वभागस्तु यज्जातात्तज्जन्मेत्यपदिश्यते ।

आश्रितक्रमरूपेण निमित्तत्वे विवक्षिते । । ३,८.२९ । ।

आख्यातशब्दैरर्थोऽसावेवंभूतोऽभिधीयते ।

नामशब्दाः प्रवर्तन्ते संहरन्त इव क्रमम् । । ३,८.३० । ।

फलं फलापदेशो वा वस्तु वा तद्विरोधि यत् ।

तदन्यदेव पूर्वेषां नाग इत्यपदिश्यते । । ३,८.३१ । ।

नैवास्ति नैव नास्तीति वस्तुनो ग्रहनाद्विना ।

कल्पते पररूपेण वस्त्वन्यदनुगम्यते । । ३,८.३२ । ।

भावाभावौ घटादिनां अस्पृशन्नपि पाणिना ।

कश्चिद्वेदाप्रकाशेऽपि प्रकाशे तत एव वा । । ३,८.३३ । ।

व्यापि सौक्ष्म्यं क्व चिद्याति क्व चित्संहन्यते पुनः ।

अकुर्वाणोऽथ वा किं चित्स्वशक्त्यैवं प्रकाशते । । ३,८.३४ । ।

सर्वरूपस्य तत्त्वस्य यत्क्रमेणेव दर्शनम् ।

भागैरिव प्रक्ल्प्तिश्च तां क्रियां अपरे विदुः । । ३,८.३५ । ।

सत्ता स्वशक्तियोगेन सर्वरूपा व्यवस्थिता ।

साध्या च साधनं चैव फलं भोक्ता फलस्य च । । ३,८.३६ । ।

क्रियां अन्ये तु मन्यन्ते क्व चिदप्यनपाश्रिताम् ।

साधनैकार्थकारित्वे प्रवृत्तिं अनपायिनीम् । । ३,८.३७ । ।

सामान्यभूता सा पूर्वं भागशः प्रविभज्यते ।

ततो व्यापाररूपेण साध्येव व्यवतिष्ठते । । ३,८.३८ । ।

प्रकृतिः साधनानां सा प्रथमं तच्च कारकम् ।

व्यापाराणां ततोऽन्यत्वं अपरैरुपवर्ण्यते । । ३,८.३९ । ।

बहूनां संभवेऽर्थानां के चिदेवोपकारिनः ।

संसर्गे कश्चिदेसां तु प्राधान्येन प्रतीयते । । ३,८.४० । ।

साध्यत्वात्तत्र चाख्यातैर्व्यापाराः सिद्धसाधनाः ।

प्राधान्येनाभिधीयन्ते फलेनापि प्रवर्तिताः । । ३,८.४१ । ।

एकत्वावृत्तिभावाभ्यां भेदाभेदसमन्वये ।

संख्यास्तत्रोपलभ्यन्ते संख्येयावयवक्रियाः । । ३,८.४२ । ।

सिद्धस्यार्थस्य पाकादेः कथं साधनयोगिता ।

साध्यत्वे वा तिङन्तेन कृतां भेदो न कश्चन । । ३,८.४३ । ।

तत्र कारकयोगाया यद्याख्यातं निबन्धनम् ।

षष्ठ्वाः सा लेन संबन्धे व्युदस्ता कर्तृकर्मनोः । । ३,८.४४ । ।

एकाभिधान एकोऽर्थो युगपच्च द्विधर्मभाक् ।

न संभवति सिद्धत्वे स साध्यः स्यात्कथं पुनः । । ३,८.४५ । ।

एतावत्साधनं साध्यं एतावदिति कल्पना ।

शास्त्र एव न वाक्येऽस्ति विभागः परमार्थतः । । ३,८.४६ । ।

आख्यातशब्दे भागाभ्यां साध्यसाधनवर्तिता ।

प्रकल्पिता यथा शास्त्रे स घञादिस्वपि क्रमः । । ३,८.४७ । ।

साध्यत्वेन क्रिया तत्र धातुरूपनिबन्धना ।

सत्त्वभावस्तु यस्तस्याः स घञादिनिबन्धनः । । ३,८.४८ । ।

बन्धुताभेदरूपेण बन्धुशब्दे व्यवस्थिता ।

समूहो बन्ध्ववस्था तु प्रत्ययेनाभिधीयते । । ३,८.४९ । ।

तत्र यं प्रति साध्यत्वं असिद्धा तं प्रति क्रिया ।

सिद्धा तु यस्मिन्साध्यत्वं न तं एव पुनः प्रति । । ३,८.५० । ।

राज्ञः पुत्रस्य नप्तेति न राज्ञि व्यतिरिच्यते ।

पुत्रस्यार्थः प्रधानत्वं न चास्य विनिवर्तते । । ३,८.५१ । ।

मृगो धावति पश्येति साध्यसाधनरूपता ।

तथा विषयभेदेन सरणस्योपपद्यते । । ३,८.५२ । ।

लकृत्यक्तखलर्थानां तथाव्ययकृतां अपि ।

रूढिनिष्ठाघञादिनां धातुः साध्यस्य वाचकः । । ३,८.५३ । ।

साध्यस्यापरिनिष्पत्तेः सोऽयं इत्यनुपग्रहः ।

तिङन्तैरन्तरेणेवं उपमानं ततो न तैः । । ३,८.५४ । ।

साधनत्वं प्रसिद्धं च तिङ्क्षु संबन्धिनां यतः ।

तेनाध्यारोप एव स्यादुपमा तु न विद्यते । । ३,८.५५ । ।

न्यूनेषु च समाप्तार्थं उपमानं विधीयते ।

क्रिया चैवाश्रये सर्वा तत्र तत्र समाप्यते । । ३,८.५६ । ।

येनैव हेतुना हंसः पततीत्यभिधीयते ।

आतौ तस्य समाप्तत्वादुपमार्थो न विद्यते । । ३,८.५७ । ।

क्रियाणां जातिभिन्नानां सादृश्यं नावधार्यते ।

सिद्धेश्च प्रक्रमे साध्यं उपमातुं न शक्यते । । ३,८.५८ । ।

वनं वृक्षा इति यथा भेदाभेदव्यपाश्रयात् ।

अर्थात्मा भिद्यते भावे स बाह्याभ्यन्तरे क्रमः । । ३,८.५९ । ।

सामान्ये भाव इत्यत्र यल्लिङ्गं उपलभ्यते ।

भेदानां अनुमेयत्वान्न तत्तेषु विवक्ष्यते । । ३,८.६० । ।

निर्देशे चरितार्थत्वाल्लिङ्गं भावेऽविवक्सितम् ।

उपमानविधित्वाच्च भावादन्यत्पचादिसु । । ३,८.६१ । ।

भवतौ यत्पचादिनां तावदत्रोपदिश्यते ।

न च लिङ्गं पचादिनां भवतौ समवस्थितम् । । ३,८.६२ । ।

एकश्च सोऽर्थः सत्ताख्यः कथं चित्कैश्चिदुच्यते ।

लिङ्गानि चास्य भिद्यन्ते पचिरूपादिभेदवत् । । ३,८.६३ । ।

आचार्यो मातुलश्चेति यथैको व्यपदिश्यते ।

सम्बन्धिभेदादर्थात्मा स विधिः पक्तिभावयोः । । ३,८.६४ । ।

३,९ः कालसमुद्देशः

व्यापारव्यतिरेकेण कालं एके प्रचक्षते ।

नित्यं एकं विभु द्रव्यं परिमाणं क्रियावताम् । । ३,९.१ । ।

दिष्टिप्रस्थसुवर्णादि मूर्तिभेदाय कल्पते ।

क्रियाभेदाय कालस्तु संख्या सर्वस्य भेदिका । । ३,९.२ । ।

उत्पत्तौ च स्थितौ चैव विनाशे चापि तद्वताम् ।

निमित्तं कालं एवाहुर्विभक्तेनात्मना स्थितम् । । ३,९.३ । ।

तं अस्य लोकयन्त्रस्य सूत्रधारं प्रचक्षते ।

प्रतिबन्धाभ्यनुज्ञाभ्यां तेन विश्वं विभज्यते । । ३,९.४ । ।

यदि न प्रतिबध्नीयात्प्रतिबन्धं च नोत्सृजेत् ।

अवस्था व्यतिकीर्येरन्पौर्वापर्यविनाकृताः । । ३,९.५ । ।

तस्यात्मा बहुधा भिन्नो भेदैर्धर्मान्तराश्रयैः ।

न हि भिन्नं अभिन्नं वा वस्तु किं चन विद्यते । । ३,९.६ । ।

नैको न चाप्यनेकोऽस्ति न शुक्लो नापि चासितः ।

द्रव्यात्मा स तु संसर्गादेवंरूपः प्रकाशते । । ३,९.७ । ।

संसर्गिनां तु ये भेदा विशेषास्तस्य ते मताः ।

स भिन्नस्तैर्व्यवस्थानां कालो भेदाय कल्पते । । ३,९.८ । ।

विशिष्टकालसंबन्धाद्वृत्तिलाभः प्रकल्पते ।

शक्तीनां संप्रयोगस्य हेतुत्वेनावतिष्ठते । । ३,९.९ । ।

जन्माभिव्यक्तिनियमाः प्रयोगोपनिबन्धनाः ।

नित्याधीनस्थितित्वाच्च स्थितिर्नियमपूर्विका । । ३,९.१० । ।

स्थितस्यानुग्रहस्तैस्तैर्धर्मैः संसर्गिभिस्ततः ।

प्रतिबन्धस्तिरोभावः प्रहाणं इति चात्मनः । । ३,९.११ । ।

प्रत्यवस्थं तु कालस्य व्यापारोऽत्र व्यवस्थितः ।

काल एव हि विश्वात्मा व्यापार इति कथ्यते । । ३,९.१२ । ।

मूर्तीनां तेन भिन्नानां आचयापचयाः पृथक् ।

लक्ष्यन्ते परिणामेन सर्वासां भेदयोगिना । । ३,९.१३ । ।

जलयन्त्रभ्रमावेश- सदृशीभिः प्रवृत्तिभिः ।

स कलाः कलयन्सर्वाः कालाख्यां लभते विभुः । । ३,९.१४ । ।

प्रतिभद्धाश्च यास्तेन चित्रा विश्वस्य वृत्तयः ।

ताः स एवानुजानाति यथा तन्तुः शकुन्तिकाः । । ३,९.१५ । ।

विशिष्टकालसंबन्धाल्लब्धपाकासु शक्तिषु ।

क्रियाभिव्यज्यते नित्या प्रयोगाख्येन कर्मणा । । ३,९.१६ । ।

जातिप्रयुक्ता तस्यां तु फलव्यक्तिः प्रजायते ।

कुतोऽप्यद्भुतया वृत्त्या शक्तिभिः सा नियम्यते । । ३,९.१७ । ।

ततस्तु समवायाख्या शक्तिर्भेदस्य बाधिका ।

एकत्वं इव ता व्यक्तीरापादयति कारणैः । । ३,९.१८ । ।

अथास्मान्नियमादूर्ध्वं जातयो याः प्रयोजिकाः ।

ताः सर्वा व्यक्तिं आयान्ति स्वच्छे छाया इवाम्भसि । । ३,९.१९ । ।

कारणानुविधायित्वादथ कारण पूर्वकाः ।

गुणास्तत्रोपजायन्ते स्वजातिव्यक्तिहेतवः । । ३,९.२० । ।

आश्रयाणां च नित्यत्वं आश्रितानां च नित्यता ।

ता व्यक्तीरनुगृह्णाति स्थितिस्तेन प्रकल्पते । । ३,९.२१ । ।

अनित्यस्य यथोत्पादे पारतन्त्र्यं तथा स्थितौ ।

विनाशायैव तत्शृष्टं अस्वाधीनस्थितिं विदुः । । ३,९.२२ । ।

स्थितः संसर्गिभिर्भावैः स्वक्रियास्वनुगृह्यते ।

नैषां सत्तां अनुद्गृह्य वृत्तिर्जन्मवतां स्मृता । । ३,९.२३ । ।

जराख्या कालशक्तिर्या शक्त्यन्तरविरोधिनी ।

सा शक्तीः प्रतिबध्नाति जायन्ते च विरोधिनः । । ३,९.२४ । ।

प्रयोजकास्तु ये भावाः स्थितिभागस्य हेतवः ।

तिरोभवन्ति ते सर्वे यत आत्मा प्रहीयते । । ३,९.२५ । ।

यथैवाद्बुतया वृत्त्या निष्क्रमं निर्निबन्धनम् ।

अपदं जायते सर्वं तथास्यात्मा प्रहीयते । । ३,९.२६ । ।

क्रिययोरपवर्गिण्योर्नानार्थसमवेतयोः ।

संबन्धिना विनैकेन परिच्छेदः कथं भवेत् । । ३,९.२७ । ।

यथा तुलायां हस्ते वा नानाद्रव्यव्यवस्थितम् ।

गुरुत्वं परिमीयेत कालादेवं क्रियागतिः । । ३,९.२८ । ।

जहाति सहवृत्ताश्च क्रियाः स समवस्थिताः ।

व्रीहिर्यथोदकं तेन हायनाख्यां प्रपद्यते । । ३,९.२९ । ।

प्रतिबन्धाभ्यनुज्ञाभ्यां वृत्तिर्या तस्य शास्वती ।

तया विभज्यमानोऽसौ भजते क्रमरूपताम् । । ३,९.३० । ।

कर्तृभेदात्तदर्थेषु प्रचयापचयौ गतः ।

समत्वं विषमत्वं वा स एकः प्रतिपद्यते । । ३,९.३१ । ।

क्रियाभेदाद्यथैकस्मिंस्तक्षाद्याख्या प्रवर्तते ।

क्रियाभेदात्तथैकस्मिन्नृत्वाद्याख्योपजायते । । ३,९.३२ । ।

आरम्भश्च क्रिया चैव निष्ठा चेत्यभिधीयते ।

धर्मान्तराणां अध्यास- भेदात्सदसदात्मनः । । ३,९.३३ । ।

यावांश्च द्व्यणुकादीनां तावान्हिमवतोऽप्यसौ ।

न ह्यात्मा कस्य चिद्भेत्तुं प्रचेतुं वापि शक्यते । । ३,९.३४ । ।

अन्यैस्तु भावैरन्येषां प्रचयः परिकल्प्यते ।

शनैरिदं इदं क्षिप्रं इति तेन प्रतीयते । । ३,९.३५ । ।

असतश्च क्रमो नास्ति स हि भेत्तुं न शक्यते ।

सतोऽपि चात्मतत्त्वं यत्तत्तथैवावतिष्ठते । । ३,९.३६ । ।

क्रियोपाधिश्च सन्भूत- भविष्यद्वर्तमानताः ।

एकादशाभिराकारैर्विभक्ताः प्रतिपद्यते । । ३,९.३७ । ।

भूतः पञ्चविधस्तत्र भविष्यंश्च चतुर्विधः ।

वर्तमानो द्विधाख्यात इत्येकादश कल्पनाः । । ३,९.३८ । ।

काले निधाय स्वं रूपं प्रज्ञया यन्निगृह्यते ।

भावास्ततो निवर्तन्ते तत्र संक्रान्तशक्तयः । । ३,९.३९ । ।

भाविनां चैव यद्रूपं तस्य च प्रतिबिम्बकम् ।

सुनिर्मृष्ट इवादर्शे काल एवोपपद्यते । । ३,९.४० । ।

तृणपर्णलतादीनि यथा स्रोतोऽनुकर्षति ।

प्रवर्तयति कालोऽपि मात्रा मात्रावतां तथा । । ३,९.४१ । ।

आविश्येवानुसंधत्ते यथा गतिमतां गतीः ।

वायुस्तत्रैव कालात्मा विधत्ते क्रमरूपताम् । । ३,९.४२ । ।

अयनप्रविभागश्च गतीश्च ज्योतिषां ध्रुवा ।

निवृत्तिप्रभवाश्चैव भूतानां तन्निबन्धनाः । । ३,९.४३ । ।

मात्राणां परिणामा ये कालवृत्त्यनुपातिनः ।

नक्षत्राख्या पृथक्तेषु चिह्नमात्रं तु तारकाः । । ३,९.४४ । ।

रुतैर्मृगशकुन्तानां स्थावराणां च वृत्तिभिः ।

छायादिपरिणामैश्च ऋतुधामा निरूप्यते । । ३,९.४५ । ।

निर्भासोपगमो योऽयं क्रमवानिव दृश्यते ।

अक्रमस्यापि विश्वस्य तत्कालस्य विचेष्टितम् । । ३,९.४६ । ।

दूरान्तिकव्यवस्थानं अध्वाधिकरणं यथा ।

चिरक्षिप्रव्यवस्थानं कालाधिकरणं तथा । । ३,९.४७ । ।

तस्याभिन्नस्य कालस्य व्यवहारे क्रियाकृताः ।

भेदा इव त्रयः सिद्धा यांल्लोको नातिवर्तते । । ३,९.४८ । ।

एकस्य शक्तयस्तिस्रः कालस्य समवस्थिताः ।

यत्संबन्धेन भावानां दर्शनादर्शने सताम् । । ३,९.४९ । ।

द्वाभ्यां स किल शक्तिभ्यां भावानां वरणात्मकः ।

शक्तिस्तु वर्तमानाख्या भावरूपप्रकाशिनी । । ३,९.५० । ।

अनागता जन्मशक्तेः शक्तिरप्रतिबन्धिका ।

अतीताख्या तु या शक्तिस्तया जन्म विरुध्यते । । ३,९.५१ । ।

तमःप्रकाशवत्त्वेते त्रयोऽध्वानो व्यवस्थिताः ।

अक्रमास्तेषु भावानां क्रमः समुपलभ्यते । । ३,९.५२ । ।

द्वौ तु तत्र तमोरूपावेकस्यालोकवत्स्थितिः ।

अतीतं अपि केषां चित्पुनर्विपरिवर्तते । । ३,९.५३ । ।

युगपद्वर्तमानत्वं तद्धर्मा प्रतिपद्यते ।

केषां चिद्वर्तमानत्वाच्चैति तद्वदतीतताम् । । ३,९.५४ । ।

हेतुपकारादाक्षिप्तो वर्तमानत्वं आगतः ।

शान्तहेतूपकारः सन्पुनर्नोपैति दर्शनम् । । ३,९.५५ । ।

द्वे एव कालस्य विभोः केषां चिच्छक्तिवर्त्मनी ।

करोति याभ्यां भावानां उन्मीलननिमीलने । । ३,९.५६ । ।

कलाभिः पृथगर्थाभिः प्रविभक्तं स्वभावतः ।

के चिद्बुद्ध्यनुसंहार- लक्षणं तं प्रचक्षते । । ३,९.५७ । ।

ज्ञानानुगतशक्तिं वा बाह्यं वा सत्यतः स्थितम् ।

कालात्मानं अनाश्रित्य व्यवहर्तुं न शक्यते । । ३,९.५८ । ।

तिस्रो भावस्य भावस्य केषां चिद्भावशक्तयः ।

ताभिः स्वशक्तिभिः सर्वं सदैवास्ति च नास्ति च । । ३,९.५९ । ।

सत्त्वादव्यतिरेकेण तास्तिस्रोऽपि व्यवस्थिताः ।

क्रमस्तास्तदभेदाच्च सदसत्त्वं न भिद्यते । । ३,९.६० । ।

दर्शनादर्शनेनैकं दृष्टादृष्टं तदेव तु ।

अध्वनां एकता नास्ति न च किं चिन्निवर्तते । । ३,९.६१ । ।

शक्त्यात्मदेवतापक्षैर्भिन्नं कालस्य दर्शनम् ।

प्रथमं तदविद्यायां यद्विद्यायां न विद्यते । । ३,९.६२ । ।

अभेदे यदि कालस्य ह्रस्वदीर्घप्लुतादिषु ।

दृश्यते भेदनिर्भासः स चिरक्षिप्रबुद्धिवत् । । ३,९.६३ । ।

ह्रस्वदीर्घप्लुतावृत्त्या नालिकासलिलादिषु ।

कथं प्रचययोगः स्यात्कल्पनामात्रहेतुकः । । ३,९.६४ । ।

अभिव्यक्तिनिमित्तस्य प्रचयेन प्रचीयते ।

अभिन्नं अपि शब्दस्य तत्त्वं अप्रचयात्मकम् । । ३,९.६५ । ।

एवं मात्रातुरीयस्य भेदो दाशतयस्य वा ।

परिमाणविकल्पेन शब्दात्मनि न विद्यते । । ३,९.६६ । ।

अनुनिष्पादिकल्पेन येऽन्तराल इव स्थिताः ।

शब्दास्ते प्रतिपत्तॄणां उपायाः प्रतिपत्तये । । ३,९.६७ । ।

विशिष्टं अवधिं तं तं उपादाय प्रकल्पते ।

कालः कालवतां एकः क्षणमासर्तुभेदभाक् । । ३,९.६८ । ।

बुद्ध्यवग्रहभेदाच्च व्यवहारात्मनि स्थितः ।

तावानेव क्षणः कालो युगमन्वन्तराणि वा । । ३,९.६९ । ।

प्रतिबन्धाभ्यनुज्ञाभ्यां नालिकाविवराश्रिते ।

यदम्भसि प्रक्षरणं तत्कालस्यैव चेष्टितम् । । ३,९.७० । ।

अल्पे महति वा छिद्रे तत्संबन्धे न भिद्यते ।

कालस्य वृत्तिरात्मापि तं एवास्यानुवर्तते । । ३,९.७१ । ।

आक्रीड इव कालस्य दृश्यते यः स्वशक्तिभिः ।

बहुरूपस्य भावेषु बहुधा तेन भिद्यते । । ३,९.७२ । ।

त्वचिसारस्य वा वृद्धिं तृणराजस्य वा दधत् ।

तावत्तद्वृद्धियोगेन कालतत्त्वं विकल्पते । । ३,९.७३ । ।

व्यतिक्रमेऽपि मात्राणां तस्य नास्ति व्यतिक्रमः ।

न गन्तृगतिभेदेन मार्गभेदोऽस्ति कश्चन । । ३,९.७४ । ।

उदयास्तमयावृत्त्या ज्योतिषां लोकसिद्धया ।

कालस्याव्यतिपातेऽपि ताद्धर्म्यं इव लक्ष्यते । । ३,९.७५ । ।

आदित्यग्रहनक्षत्र- परिस्पन्दं अथापरे ।

भिन्नं आवृत्तिभेदेन कालं कालविदो विदुः । । ३,९.७६ । ।

क्रियान्तरपरिच्छेद- प्रवृत्ता या क्रियां प्रति ।

निर्ज्ञातपरिमाणा सा काल इत्यभिधीयते । । ३,९.७७ । ।

ज्ञाने रूपस्य संक्रान्तिर्ज्ञानेनैवानुसंहृतिः ।

अतः क्रियान्तराभावे सा क्रिया काल इष्यते । । ३,९.७८ । ।

भूतो घट इतीयं च सत्ताया एव भूतता ।

भूता सत्तेति सत्तायाः सत्ता भूताभिधीयते । । ३,९.७९ । ।

परतो भिद्यते सर्वं आत्मा तु न विकल्प्यते ।

पर्वतादिस्थितिस्तस्मात्पररूपेण भिद्यते । । ३,९.८० । ।

प्रसिद्धभेदा व्यापारा विरूपावयवक्रियाः ।

साहचर्येण भिद्यन्ते सरूपावयवक्रियाः । । ३,९.८१ । ।

\*व्यवधानं इवोपैति निवृत्त इव दृश्यते ।

क्रियासमूहो भुज्यादिरन्तरालप्रवृत्तिभिः । । ३,९.८२ \* । ।

\*न च विच्छिन्नरूपोऽपि सोऽविरामान्निवर्तते ।

सर्वैव हि क्रियान्येन सम्कीर्णेवोपलभ्यते । । ३,९.८३ \* । ।

\*तदन्तरालदृष्टा वा सर्वैवावयवक्रिया \* ।

सादृश्यात्सति भेदे तु तदङ्गत्वेन गृह्यते । । ३,९.८४ । ।

सदसद्वापि वस्तु स्यात्तृतीयं नास्ति किं चन ।

तेन भूतभविष्यन्तौ मुक्त्वा मध्यं न विद्यते । । ३,९.८५ । ।

निर्वृत्तिरूपं एकस्य भेदाभावान्न कल्पते ।

सदसद्वापि तेनैकं क्रमरूपं कथं भवेत् । । ३,९.८६ । ।

बहूनां चानवस्थानादेकं एवोपलभ्यते ।

यथोपलब्धि स्मरणं तत्र चाप्युपपद्यते । । ३,९.८७ । ।

सदसद्रूपं एकं स्याद्सर्वस्यैकत्वकल्पने ।

निर्वृत्तिरूपं निर्वृत्तेः सामान्यं अथ वा भवेत् । । ३,९.८८ । ।

कार्योत्पत्तौ समर्थं वा स्वेन धर्मेण तत्तथा ।

आत्मतत्त्वेन गृह्येत सा चास्मिन्वर्तमानता । । ३,९.८९ । ।

क्रियाप्रबन्धरूपं यदध्यात्मं विनिगृह्यते ।

संक्रान्तरूपं एकत्र तां आहुर्वर्तमानताम् । । ३,९.९० । ।

क्रियातिपत्तिरत्यन्तं क्रियानुत्पत्तिलक्षणा ।

न च भूतं अनुत्पन्नं न भविष्यत्तथाविधम् । । ३,९.९१ । ।

प्राग्विरुद्धक्रियोत्पादान्निर्वृत्ते वा विरोधिनि ।

व्यापारेऽवधिभेदेन विषयस्तत्र भिद्यते । । ३,९.९२ । ।

व्यभिचारे निमित्तस्य साधुत्वं न प्रकल्पते ।

भाव्यासीदिति सूत्रेण तत्कालेऽन्यत्र शिष्यते । । ३,९.९३ । ।

स्वकाल एव साधुत्वे कालभेदे गतिः कथम् ।

वाक्यार्थादतदर्थेषु विशिष्टत्वं न सिध्यति । । ३,९.९४ । ।

तदर्थश्चेदवयवो भाविनो भूततागतिः ।

न स्यादत्यन्तभूतत्वं एवैकं तत्र संभवेत् । । ३,९.९५ । ।

विशिष्टकालता पूर्वं तथापि तु विशेषणे ।

आश्रयात्सोऽन्तरङ्गत्वात्तत्र साधुर्भविष्यति । । ३,९.९६ । ।

आमिश्र एव प्रक्रान्तः स पदार्थस्तथाविधः ।

केवलस्य विमिश्रत्वं नित्येऽर्थे नोपपद्यते । । ३,९.९७ । ।

शुद्धे च काले व्याख्यातं आमिश्रे न प्रसिध्यति ।

साधुत्वं अयथाकालं तत्सूत्रेणोपदिश्यते । । ३,९.९८ । ।

आख्यातपदवाच्येऽर्थे निर्वर्त्यत्वात्प्रधानता ।

विशेषणं तदाक्षेपात्तत्काले व्यवतिष्ठते । । ३,९.९९ । ।

संप्रत्ययानुकारो वा शब्दव्यापार एव वा ।

अध्यस्यते विरुद्धेऽर्थे न च तेन विरुध्यते । । ३,९.१०० । ।

भूतं भविष्यदित्येतौ प्रत्ययौ वर्तमानताम् ।

अत्यजन्तौ प्रपद्येते विरुद्धाश्रयरूपताम् । । ३,९.१०१ । ।

अध्वनो वर्तमानस्य विषयेण भविष्यता ।

भाष्ये भविष्यत्कालेति कार्यार्थं व्यपदिश्यते । । ३,९.१०३ । ।

इच्छा चिकीर्शतीत्यत्र स्वकालं अनुरुध्यते ।

भविष्यति प्रकृत्यर्थे तत्कालं नानुरुध्यते । । ३,९.१०४ । ।

आशास्यमानतन्त्रत्वादाशंसायां विपर्ययः ।

प्रयोक्तृधर्मः शब्दार्थे शब्दैरेवानुशज्यते । । ३,९.१०५ । ।

अप्छालिबीजसंयोगे वर्तते निष्पदिर्यदा ।

तत्रावयववृत्तित्वाद्भविष्यत्प्रतिषेधनम् । । ३,९.१०६ । ।

फलप्रसवरूपे तु निष्पदौ भूतकालता ।

धर्मान्तरेषु तद्रूपं अध्यस्य परिकल्प्यते । । ३,९.१०७ । ।

उपयुक्ते निमित्तानां व्यापारे फलसिद्धये ।

तत्र रूपं यदध्यस्तं तत्कालं तत्प्रतीयते । । ३,९.१०८ । ।

निष्पत्ताववधिः कश्चित्कश्चित्प्रतिविवक्षितः ।

हेतुजन्मव्यपेक्षातः फलजन्मेति चोच्यते । । ३,९.१०९ । ।

अबहिःसाधनाधीना सिद्धिर्यत्र विवक्षिता ।

तत्साधनान्तराभावात्सिद्धं इत्यपदिश्यते । । ३,९.११० । ।

तस्मादवधिभेदेन सिद्धा मुख्यैव भूतता ।

अनागतत्वं अस्तित्वं हेतुधर्मव्यपेक्षणे । । ३,९.१११ । ।

सतां इन्द्रियसंबन्धात्सैव सत्ता विशिष्यते ।

भेदेन व्यवहारो हि वस्त्वन्तरनिबन्धनः । । ३,९.११२ । ।

अस्तित्वं वस्तुमात्रस्य बुद्ध्या तु परिगृह्यते ।

यः समासादनाद्भेदः स तत्र न विवक्षितः । । ३,९.११३ । ।

योगाद्वा स्त्रीत्वपुंस्त्वाभ्यां न किं चिदवतिष्ठते ।

स्वस्मिन्नात्मनि तत्रान्यद्भूतं भावि च कथ्यते । । ३,९.११४ । ।

३,१०ः पुरुषसमुद्देश

प्रत्यक्ता परभावश्चाप्युपाधी कर्तृकर्मनोः ।

तयोः श्रुतिविशेषेण वाचकौ मध्यमोत्तमौ । । ३,१०.१ । ।

सदसद्वापि चैतन्यं एताभ्यां अवगम्यते ।

चैतन्यभागे प्रथमः पुरुषो न तु वर्तते । । ३,१०.२ । ।

बुधिजानातिचितिभिः प्रथमे पुरुषे सति ।

सम्ज्ञानार्थैर्न चैतन्य- स्योपयोगः प्रकाश्यते । । ३,१०.३ । ।

संबोधनार्थः सर्वत्र मध्यमे कैश्चिदिष्यते ।

तथा संबोधने सर्वां प्रथमां युष्मदो विदुः । । ३,१०.४ । ।

संबोधनं न लोकेऽस्ति विधातव्येन वस्तुना ।

स्वाहेन्द्रशत्रुर्वर्धस्व यथा राजा भवेति च । । ३,१०.५ । ।

युष्मदर्थस्य सिद्धत्वान्नियता चाद्युदात्तता ।

युष्मदः प्रथमान्तस्य परश्चेन्न पदादसौ । । ३,१०.६ । ।

गुणप्रधानताभेदः पुरुशादिविपर्ययः ।

निर्देशश्चान्यथा शास्त्रे नित्यत्वान्न विरुध्यते । । ३,१०.७ । ।

यथानिर्देशं अर्थाः स्युर्येसां शास्त्रं विधायकम् ।

किं चित्सामान्यं आश्रित्य स्थिते तु प्रतिपादनम् । । ३,१०.८ । ।

योऽश्वे यः पीठ इत्यत्र भूतयोरश्वपीठयोः ।

यथोपलक्षणार्थत्वं तथार्थेष्वनुशासनम् । । ३,१०.९ । ।

३,११ः Sअंख्यासमुद्देश

संख्यावान्सत्त्वभूतोऽर्थः सर्व एवाभिधीयते ।

भेदाभेदविभागो हि लोके संख्यानिबन्धनः । । ३,११.१ । ।

स धर्मो व्यतिरिक्तो वा तेषां आत्मैव वा तथा ।

भेदहेतुत्वं आश्रित्य संख्येति व्यपदिश्यते । । ३,११.२ । ।

समवेता परिच्छेद्ये क्व चिदन्यत्र सा स्थिता ।

प्रकल्पयति भावानां संख्या भेदं तथात्मनः । । ३,११.३ । ।

परत्वे चापरत्वे च भेदे तुल्या श्रुतिर्यथा ।

संख्याशब्दाभिधेयत्वं भेदहेतोस्तथा गुणे । । ३,११.४ । ।

अस्वतन्त्रे स्वतन्त्रत्वं परधर्मो यथा गुणे ।

अभेद्ये भेद्यभावोऽपि द्रव्यधर्मस्तथा गुणे । । ३,११.५ । ।

स्वबुद्ध्या तं अपोद्धृत्य लोकोऽप्यागमं आश्रितः ।

स्वधर्मादन्यधर्मेण व्याचष्टे प्रतिपत्तये । । ३,११.६ । ।

परोपकारतत्त्वानां स्वातन्त्र्येनाभिधायकः ।

शब्दः सर्वपदार्थाना स्वधर्मद्विप्रकृष्यते । । ३,११.७ । ।

यथैवाविषयं ज्ञानं न किं चिदवभासते ।

तथा भावोऽप्यसंसृष्टो न कश्चिदुपलभ्यते । । ३,११.८ । ।

भेदेन तु समाख्यातं यल्लोकोऽप्यनुवर्तते ।

आगमाच्छास्त्रसदृशो व्यवहारः स वर्ण्यते । । ३,११.९ । ।

बुद्धौ स्थितेषु तेष्वेवं अध्यारोपो न दुर्लभः ।

परधर्मस्य न ह्यत्र सदसत्त्वं प्रयोजकम् । । ३,११.१० । ।

सामान्येष्वपि सामान्यं विशेषेषु विशिष्टता ।

संख्यासु संख्या लिङ्गेषु लिङ्गं एवं प्रकल्पते । । ३,११.११ । ।

अतो द्रव्याश्रितां संख्यां आहुः संसर्गवादिनः ।

भेदाभेदव्यतीतेषु भेदाभेदविधायिनीम् । । ३,११.१२ । ।

आत्मान्तरानां येनात्मा तद्रूप इव लक्ष्यते ।

अतद्रूपेण संसर्गात्सा निमित्तसरूपता । । ३,११.१३ । ।

संसृष्टेष्वपि निर्भागे भूतेष्वर्थक्रिया यथा ।

सत्त्वादिषु च मात्रासु सर्वास्वेवं प्रतीयते । । ३,११.१४ । ।

द्वित्वादियोनिरेकत्वं भेदास्तत्पूर्वका यतः ।

विना तेन न संख्यानां अन्यासां अस्ति संभवः । । ३,११.१५ । ।

एकत्वे बुद्धिसहिते निमित्तं द्वित्वजन्मनि ।

एकत्वाभ्यां समुत्पन्नं एवं वा तत्प्रतीयते । । ३,११.१६ । ।

एकत्वसमुदायो वा सापेक्षे वा पृथक्पृथक् ।

एकत्वे द्वित्वं इत्येवं तयोर्द्विवचनं भवेत् । । ३,११.१७ । ।

एकोऽपि गुणभेदेन सङ्घो भेदं प्रकल्पयेत् ।

आश्रयाश्रयिभेदो हि तदाश्रयनिबन्धनः । । ३,११.१८ । ।

संख्येयसङ्घसंख्यान- सङ्घः संख्येति कथ्यते ।

विम्शत्यादिसु सान्यस्व द्रव्यसङ्घस्य भेदिका । । ३,११.१९ । ।

एकविंशतिसंख्वावां संख्यान्तरसरूपयोः ।

एकस्यां बुद्ध्यनावृत्त्या, भागयोरिव कल्पना । । ३,११.२० । ।

असंख्यासमुदायत्वात्संख्याकार्यं विधीयते ।

समूहत्वे तु तन्न स्यात्स्वाङ्गादिसमुदायवत् । । ३,११.२१ । ।

संख्येयान्तरतन्त्रासु या संख्यासु प्रवर्तते ।

आवृत्तिवर्गसंख्येया तां संख्यां तादृशीं विदुः । । ३,११.२२ । ।

न संख्यायां न संख्येये द्वौ दशेत्यस्ति संभवः ।

भेदाभावान्न संख्यायां विरोधान्न तदाश्रये । । ३,११.२३ । ।

संख्यायेते दशद्वर्गौ द्विदशा इति संख्यया ।

तद्रूपे वापि संख्येय आवृत्तिः परिगण्यते । । ३,११.२४ । ।

संख्या नाम न संख्यास्ति संज्ञैषेति यथोच्यते ।

रूपं न रूपं अप्येवं सम्ज्ञा सा हि सितादिषु । । ३,११.२५ । ।

संख्यानजातियोगात्तु संख्या संख्येति कथ्यते ।

रूपत्वजातियोगाच्च रूपे रूपं इति स्मृतम् । । ३,११.२६ । ।

निमित्तं एकं इत्यत्र विभक्त्या नाभिधीयते ।

तद्वतस्तु यदेकत्वं विभक्तिस्तत्र वर्तते । । ३,११.२७ । ।

एकस्य प्रचयो दृष्टः समूहश्च द्वयोस्तथा ।

निमित्तव्यतिरेकेण संख्यान्या भेदिका ततः । । ३,११.२८ । ।

तदेकं अपि चैकत्वं विभक्तिश्रवणादृते ।

नोच्यते तेन शब्देन विभक्त्या तु सहोच्यते । । ३,११.२९ । ।

अन्वयव्यतिरेकौ च यदि स्याद्वचनान्तरम् ।

स्यातां असति तस्मिम्श्च प्रकृत्यर्थो न कल्प्यते । । ३,११.३० । ।

एकत्वं एक इत्यत्र शुद्धद्रव्यविशेषणम् ।

सगुणस्तु प्रकृत्यर्थो विभक्त्यर्थेन भिद्यते । । ३,११.३१ । ।

द्व्येकयोरिति निर्देशात्संख्यामात्रेऽपि संभवः ।

एकादीनां प्रसिद्ध्या तु संख्येयार्थत्वं उच्यते । । ३,११.३२ । ।

३,१२ः ऊपग्रहसमुद्देश

य आत्मनेपदाद्भेदः क्व चिदर्थस्य गम्यते ।

अन्यतश्चापि लादेशान्मन्यन्ते तं उपग्रहम् । । ३,१२.१ । ।

क्व चित्साधनं एवासौ क्व चित्तस्य विशेषणम् ।

साधनं तत्र कर्मादि व्यक्तवाचो विशेषणम् । । ३,१२.२ । ।

क्रिया विषयभेदेन जीविकादिषु भिद्यते ।

लादेशैः स क्रियाभेदो वाक्येष्वपि नियम्यते । । ३,१२.३ । ।

धात्वर्थस्तद्विशेषश्चाप्युक्तः क्व चिदुपग्रहः ।

धात्वर्थो गन्धनादिः स्याद्व्यतिहारो विशेषणम् । । ३,१२.४ । ।

क्रियाप्रवृत्तावाख्याता कैश्चित्स्वार्थपरार्थता ।

असति वा सति वापि विवक्षितनिबन्धना । । ३,१२.५ । ।

केसां चित्कर्त्रभिप्राये णिचा सह विकल्पते ।

आत्मनेपदं अन्येसां तदर्था प्रकृतिर्यथा । । ३,१२.६ । ।

क्रीणीष्व वपते धत्ते चिनोति चिनुतेऽपि च ।

आप्तप्रयोगा दृश्यन्ते येषु ण्यर्थोऽभिधीयते । । ३,१२.७ । ।

संविधानं पचादिनां क्व चिदर्थः प्रतीयते ।

तन्निमित्ता यथान्यापि क्रियाधिश्रयणादिका । । ३,१२.८ । ।

कर्त्रभिप्रायता सूत्रे क्रियाभेदोपलक्षणम् ।

तथाभूता क्रिया या हि तत्कर्ता फलभाग्यतः । । ३,१२.९ । ।

यथोपलक्ष्यते कालस्तारकादर्शनादिभिः ।

तथा फलविशेषेण क्रियाभेदो निदर्श्यते । । ३,१२.१० । ।

क्रियाविशेषवचने सामर्थ्यं उपरुध्यते ।

केसां चिदन्ये तु कृताः स्वरितेतो ञितस्तथा । । ३,१२.११ । ।

अनुबन्धश्च सिद्धेऽर्थे स्मृत्यर्थं अनुषज्यते ।

तुल्यार्थेष्वपि चावश्यं न सर्वेष्वेकधर्मता । । ३,१२.१२ । ।

दृशीक्ष्योः सदृशेऽप्यर्थे नाभेदः प्रतिपूर्वयोः ।

ण्यर्थोपादायिनस्तस्मान्न तुल्यार्थाः पचादिभिः । । ३,१२.१३ । ।

उम्भ्यर्थे वर्तमानस्य करोतेर्भिन्नधर्मणः ।

ण्यर्थोपादायिता तस्मान्नियताः शब्दशक्तयः । । ३,१२.१४ । ।

तथा ह्यनुप्रयोगस्य करोतेरात्मनेपदे ।

पूर्ववद्ग्रहणं प्राप्ते स्वरितं समुपस्थितम् । । ३,१२.१५ । ।

एकत्वेऽपि क्रियाख्याते साधनाश्रयसंख्यया ।

भिद्यते न तु लिङ्गाख्यो भेदस्तत्र तदाश्रितः । । ३,१२.१६ । ।

तस्मादवस्थितेऽप्यर्थे कस्य चित्प्रतिबध्यते ।

शब्दस्य शक्तिः स त्वेष शास्त्रेऽन्वाख्यायते विधिः । । ३,१२.१७ । ।

यस्यार्थस्य प्रसिद्ध्यर्थं आरभ्यन्ते पचादयः ।

तत्प्रधानं फलं तेषां न लाभादि प्रयोजनम् । । ३,१२.१८ । ।

यत्रोभौ स्वामिदासौ तु प्रारभेते सह क्रियाम् ।

युगपद्धर्मभेदेन धातुस्तत्र न वर्तते । । ३,१२.१९ । ।

यत्र प्रतिविधानार्थः पचिस्तत्रात्मनेपदम् ।

परस्मैपदं अन्यत्र संस्काराद्यभिधायिनि । । ३,१२.२० । ।

संविधातुश्च सांनिध्याद्दासे धर्मोऽनुसज्यते ।

प्लक्षशब्दस्य सांनिध्यान्न्यग्रोधे प्लक्षता यथा । । ३,१२.२१ । ।

पुरोडाशाभिधानं च धानादिषु यथा स्थितम् ।

छत्त्रिणा चाभिसंबन्धाच्छत्त्रिशब्दाभिधेयता । । ३,१२.२२ । ।

अर्थात्प्रतीतं अन्योन्यं पारार्थ्यं अविवक्षितम् ।

इत्ययं शेषविषयः कैश्चिदत्रानुवर्ण्यते । । ३,१२.२३ । ।

अथ प्रतिविधाता यो हलैः कृषति पञ्चभिः ।

भाष्ये नोदाहृतं कस्मात्प्राप्तं तत्रात्मनेपदम् । । ३,१२.२४ । ।

प्रतीतत्वात्तदर्थस्य शेषत्वं यदि कल्प्यते ।

न स्यात्प्राप्तविभाषासौ स्वरितेतां निवर्तिका । । ३,१२.२५ । ।

शुद्धे तु संविधानार्थे कैश्चिदत्रेष्यते कृषिः ।

तद्धर्मा यजिरित्येवं न स्यात्तत्रात्मनेपदम् । । ३,१२.२६ । ।

अत्र तूपपदेनायं अर्थभेदः प्रतीयते ।

प्राप्ते विभाषा क्रियते तस्मान्नात्रात्मनेपदम् । । ३,१२.२७ । ।

३,१३ः लिङ्गसमुद्देश

स्तनकेशादिसंबन्धो विशिष्टा वा स्तनादयः ।

तदुपव्यञ्जना जातिर्गुणावस्था गुणास्तथा । । ३,१३.१ । ।

शब्दोपजनितोऽर्थात्मा शब्दसंस्कार इत्यपि ।

लिङ्गानां लिङ्गतत्त्वज्ञैर्विकल्पाः सप्त दर्शिताः । । ३,१३.२ । ।

उपादानविकल्पाश्च लिङ्गानां सप्त वर्णिताः ।

विकल्पसंनियोगाभ्यां ये शब्देषु व्यवस्थिताः । । ३,१३.३ । ।

तिस्रो जातय एवैताः केसां चित्समवस्थिताः ।

अविरुद्धा, विरुद्धाभिर्गोमहिष्यादिजातिभिः । । ३,१३.४ । ।

हस्तिन्यां वडवायां च स्त्रीति बुद्धेः समन्वयः ।

अतस्तां जातिं इच्छन्ति द्रव्यादिसमवायिनीम् । । ३,१३.५ । ।

परतन्त्रस्य यल्लिङ्गं अपोद्धारे विवक्षिते ।

तत्रासौ शब्दसंस्कारः शब्दैरेव व्यपाश्रितः । । ३,१३.६ । ।

बुद्ध्या कल्पितरूपेषु लिङ्गेष्वपि च संभवः ।

स्त्रीत्वादीनां व्यवस्था हि सा लिङ्गैर्व्यपदिश्यते । । ३,१३.७ । ।

यथा सलिलनिर्भासा मृगतृष्णासु जायते ।

जलोपलब्ध्यनुगुणाद्बीजाद्बुद्धिर्जलेऽसति । । ३,१३.८ । ।

तथैवाव्यपदेश्येभ्यो हेतुभ्यस्तारकादिषु ।

मुख्येभ्य इव लिङ्गेभ्यो भेदा लोके व्यवस्थिताः । । ३,१३.९ । ।

व्यक्तेषु व्यक्तरूपाणां स्तनादीनां तु दर्शनात् ।

अव्यक्तव्यञ्जनाव्यक्तेर्जातिर्न परिकल्प्यते । । ३,१३.१० । ।

अस्तित्वं च प्रतिज्ञाय सदादर्शनं इच्छतः ।

अत्यन्तादर्शने न स्यादसत्त्वं प्रति निश्चयः । । ३,१३.११ । ।

न चालं अनुमानाय शब्दोऽदर्शनपूर्वकः ।

सिद्धे हि दर्शने किं स्यादनुमानप्रयोजनम् । । ३,१३.१२ । ।

आविर्भावस्तिरोभावः स्थितिश्चेत्यनपायिनः ।

धर्मा मूर्तिषु सर्वासु लिङ्गत्वेनानुदर्शिताः । । ३,१३.१३ । ।

सर्वमूर्त्यात्मभूतानां शब्दादिनां गुणे गुणे ।

त्रयः सत्त्वादिधर्मास्ते सर्वत्र समवस्थिताः । । ३,१३.१४ । ।

रूपस्य चात्ममात्रानां शुक्लादिनां प्रतिक्षणम् ।

का चित्प्रलीयते का चित्कथं चिदभिवर्धते । । ३,१३.१५ । ।

क्वथितोदकवच्चैषां अनवस्थितवृत्तिता ।

अजस्रं सर्वभावानां भाष्य एवोपवर्णिता । । ३,१३.१६ । ।

प्रवृत्तेरेकरूपत्वं साम्यं वा स्थितिरुच्यते ।

अविर्भावतिरोभाव- प्रवृत्त्या वावतिष्ठते । । ३,१३.१७ । ।

गुणा इत्येव बुद्धेर्वा निमित्तत्वं स्थितिर्मता ।

स्थितेश्च सर्वलिङ्गानां सर्वनामत्वं उच्यते । । ३,१३.१८ । ।

स्थितेषु सर्वलिङ्गेषु विवक्षानियमाश्रयः ।

कस्य चिच्छब्दसंस्कारे व्यापारः क्व चिदिष्यते । । ३,१३.१९ । ।

संनिधाने निमित्तानां किं चिदेव प्रवर्तकम् ।

यथा तक्षादिशब्दानां लिन्गेषु नियमस्तथा । । ३,१३.२० । ।

भावतत्त्वदृशः शिष्टाः शब्दार्थेषु व्यवस्थिताः ।

यद्यद्धर्मेऽङ्गतां एति लिङ्गं तत्तत्प्रचक्षते । । ३,१३.२१ । ।

स्वरभेदाद्यथा शब्दाः साधवो विषयान्तरे ।

लिङ्गभेदात्तथा सिद्धात्साधुत्वं अनुगम्यते । । ३,१३.२२ । ।

प्रयोगो विप्रयोगश्च लोके यत्रोपलभ्यते ।

शास्त्रं आरभ्यते तत्र न प्रयोगाविपर्यये । । ३,१३.२३ । ।

उपाधिभेदादर्थेषु गुणधर्मस्य कस्य चित् ।

निमित्तभावः साधुत्वे विवक्षा च व्यवस्थिता । । ३,१३.२४ । ।

हिमारण्ये महत्त्वेन युक्ते स्त्रीत्वं अवस्थितम् ।

ह्रस्वोपाधिविशिष्टायाः कुट्याः प्रसवयोगिता । । ३,१३.२५ । ।

शब्दान्तरानां भिन्नेऽर्थ उपायाः प्रतिपत्तये ।

एकतां इव निश्चित्य लघ्वर्थं उपदर्शिताः । । ३,१३.२६ । ।

उत्पत्तिः प्रसवोऽन्येषां नाशः संस्त्यानं इत्यपि ।

आत्मरूपं तु भावानां स्थितिरित्यपदिश्यते । । ३,१३.२७ । ।

दृष्टं निमित्तं केसां चिज्जात्यादिवदवस्थितम् ।

दृष्टवच्छब्दसंस्कार- मात्रं तु परिकल्पितम् । । ३,१३.२८ । ।

यथा प्रसिद्धेऽप्येकत्वे नानात्वाभिनिवेशिनः ।

नानात्वं जनयन्तीव शब्दा लिङ्गेऽपि स क्रमः । । ३,१३.२९ । ।

इदं वेयं अयं वेति शब्दसंस्कारमात्रकम् ।

निमित्तदर्शनादर्थे कैश्चित्सर्वत्र वर्ण्यते । । ३,१३.३० । ।

नावश्यं विषयत्वेन निमित्तं व्यवतिष्ठते ।

इन्द्रियादि यथादृष्टं भेदहेतुस्तदिष्यते । । ३,१३.३१ । ।

३,१४ः वृत्तिसमुद्देश

कुत्साप्रशंसातिशयैः समाप्तार्थं तु युज्यते ।

पदं स्वार्थादयः सर्वे यस्मात्कुत्सादिहेतवः । । ३,१४.१ । ।

देवदत्तादिकुत्सायां वर्तते कुत्सितश्रुतिः ।

कुत्सितस्था तु या कुत्सा तदर्थः को विधीयते । । ३,१४.२ । ।

प्रकृष्ट इति शुक्लादि- प्रकर्षस्याभिधायकः ।

प्रकृष्टस्य प्रकर्षे तु तरबादिर्विधीयते । । ३,१४.३ । ।

कुत्सितत्वेन कुत्स्यो वा न सम्यग्वापि कुत्सितः ।

स्वशब्दाभिहिते केन विशिष्टोऽर्थः प्रतीयते । । ३,१४.४ । ।

न च सांप्रतिकी कुत्सा भेदाभावात्प्रतीयते ।

पूज्यते कुत्सितत्वेन प्रशस्तत्वेन कुत्स्यते । । ३,१४.५ । ।

विशेषणविशेष्यत्वं पदयोरुपजायते ।

न प्रातिपदिकार्थश्च तत्रैव व्यतिरिच्यते । । ३,१४.६ । ।

विशेष्यं स्यादनिर्ज्ञातं निर्ज्ञातोऽर्थो विशेषणम् ।

परार्थत्वेन शेषत्वं सर्वेषां उपकारिणाम् । । ३,१४.७ । ।

विभक्तिभेदो नियमाद्गुणगुण्यभिधायिनोः ।

सामानाधिकरण्यस्य प्रसिद्धिर्द्रव्यशब्दयोः । । ३,१४.८ । ।

द्रव्येऽनिर्ज्ञातजातीये कृष्णशब्दः प्रयुज्यते ।

अनिर्ज्ञातगुणे चैवं तिलशब्दः प्रवर्तते । । ३,१४.९ । ।

सामान्यानां असंबन्धात्तौ विशेषे व्यवस्थितौ ।

रूपाभेदाद्विशेषं तं अभिव्यङ्क्तुं न शक्नुतः । । ३,१४.१० । ।

तावेव संनिपतितौ भेदेन प्रतिपादने ।

अवच्छेदं इवाधाय संशयं व्यपकर्षतः । । ३,१४.११ । ।

द्रव्यात्मा गुणसंसर्ग- भेदादाश्रीयते पृथक् ।

जातिसंबन्धभेदाच्च द्वितीय इव गृह्यते । । ३,१४.१२ । ।

निमित्तैरभिसंबन्धाद्या निमित्तसरूपता ।

तयैकस्यापि नानात्वं रूपभेदात्प्रकल्पते । । ३,१४.१३ । ।

द्रव्यावस्था तृतीया तु यस्यां संसृज्यते द्वयम् ।

तयोरवस्थयोर्भेदादाश्रयत्वे नियुज्यते । । ३,१४.१४ । ।

बुद्ध्यैकं भिद्यते भिन्नं एकत्वं चोपगच्छति ।

बुद्ध्यावस्था विभज्यन्ते सा ह्यर्थस्य विधायिका । । ३,१४.१५ । ।

व्यपदेशिवदेकस्मिन्बुद्ध्या नानात्वकल्पना ।

तया कल्पितभेदः सन्नर्थात्मा व्यपदिश्यते । । ३,१४.१६ । ।

क्रियाभेदेन दृष्टानां अश्मादीनां पुनः पुनः ।

किं चिद्दर्शनं अन्येन दर्शनेनापदिश्यते । । ३,१४.१७ । ।

प्रयोगभेदाद्धातूनां प्रकल्प्य बहुरूपताम् ।

भेदाभेदावुपादाय क्व चिदेकाच्त्वं उच्यते । । ३,१४.१८ । ।

अन्वयव्यतिरेकाभ्यां अर्थवान्परिकल्पितः ।

एको धात्वर्थविगमाद्वर्णत्वेनोपचर्यते । । ३,१४.१९ । ।

द्रव्यात्मानस्त्रयस्तस्माद्बुद्धौ नाना व्यवस्थिताः ।

आश्रयाश्रयिधर्मेणेत्ययं पूर्वेभ्य आगमः । । ३,१४.२० । ।

सामानाधिकरण्यं च शब्दयोः कैश्चिदिष्यते ।

विशेषणविशेष्यत्वं संज्ञासंज्ञित्वं एव च । । ३,१४.२१ । ।

केषां चिज्जातिगुणयोरेकार्थसमवेतयोः ।

वृत्तिः कृष्णतिलेष्विष्टा शब्दे द्रव्याभिधायिनि । । ३,१४.२२ । ।

संस्तु रूपरसादिनां आश्रयो नाभिधीयते ।

द्रव्याभिधानेन विना ततस्ते द्वन्द्वभाविनः । । ३,१४.२३ । ।

द्रव्याभिधायी कृष्णादिराकाङ्क्षावान्प्रवर्तते ।

निमित्तानुविधायित्वात्तत्तिलादौ न विद्यते । । ३,१४.२४ । ।

एवं जातिमति द्रव्ये प्रत्यासन्ने क्रियां प्रति ।

गुणधर्म गुणाविष्टं द्रव्यं भेदाय कल्पते । । ३,१४.२५ । ।

गुणमात्राभिधायित्वं के चिदिच्छन्ति वृत्तिषु ।

अजाश्वादिषु संबन्धाद्रूढीनां इव रूढिभिः । । ३,१४.२६ । ।

तिले पूर्वं उपात्ते वा तत्रैव मतुबिष्यते ।

स च धर्मः समासेषु गुणस्तस्माद्विशेषणम् । । ३,१४.२७ । ।

\[पट्वीमृद्व्योः समासे तु यद्यप्येकार्थवृत्तिता ।

भिन्नं अत्राधिकरणं प्राग्वृत्तेस्तच्च गृह्यते । । ३,१४.२८ \* । ।

अनुस्यूतेव भेदाभ्यां एका प्रख्योपजायते ।

यदा सहविवक्षां तां आहुर्द्वन्द्वैकशेषयोः । । ३,१४.२९ । ।

इतरेतरयोगस्तु भिन्नसङ्घाभिधायिनाम् ।

प्रत्येकं च समूहोऽसौ समूहिषु समाप्यते । । ३,१४.३० । ।

व्यापारसमुदायस्य यथाधिश्रयणादिषु ।

प्रत्येकं जातिवद्वृत्तिस्तथा द्वन्द्वपदेष्वपि । । ३,१४.३१ । ।

शौण्डार्धर्चपुरोडाश- च्छत्त्रिणोऽत्र निदर्शनम् ।

ते विष्णुमित्रा इति च भिन्नेषु सहचारिषु । । ३,१४.३२ । ।

अर्थान्तराभिधायित्वं तथार्थान्तरवर्तिनाम् ।

याभ्यां चैकं अनेकार्थं ताभ्यां एवापरं पदम् । । ३,१४.३३ । ।

समुदायान्तरत्वाच्च तादृशोऽर्थो न लौकिकः ।

अन्वयव्यतिरेकाभ्यां शास्त्रार्थोऽपि न दृश्यते । । ३,१४.३४ । ।

दुःखा दुरुपपादा च तस्माद्भाष्येऽप्युदाहृता ।

युगपद्वाचिता सा तु व्यवहारार्थं आश्रिता । । ३,१४.३५ । ।

समुदायं उपक्रम्य पदं तस्यां प्रयुज्यते ।

विभागेन समाख्याने ततस्तद्द्व्यर्थं उच्यते । । ३,१४.३६ । ।

वाक्येऽपि नियता धर्माः के चिद्वृत्तौ द्वयोस्तथा ।

ते त्वभेदेन सामर्थ्य- मात्र एवोपवर्णिताः । । ३,१४.३७ । ।

वृत्तौ विशेषवृत्तित्वाद्भेदे सामान्यवाचिता ।

उपमानसमासादौ श्यामादीनां उदाहृता । । ३,१४.३८ । ।

वृत्तिरन्यपदार्थे या तस्या वाक्येष्वसंभवः ।

चार्थे द्वन्द्वपदानां च भेदे वृत्तिर्न विद्यते । । ३,१४.३९ । ।

भेदे सति निरादीनां क्रान्ताद्यर्थेष्वसंभवः ।

प्राग्वृत्तेर्जातिवाचित्वं न च गौरखरादिषु । । ३,१४.४० । ।

क्रीडाया, जीविकायाश्च वाक्येनावचनात्तथा ।

न नित्यग्रहणं युक्तं कौटिल्ये यङ्विधौ यथा । । ३,१४.४१ । ।

निर्धारणादिविषये व्यपेक्षैव यतः स्थिता ।

समासप्रतिषेधानां ततो नास्ति प्रयोजनम् । । ३,१४.४२ । ।

विधिभिः प्रतिषेधैश्च भेदाभेदनिदर्शनम् ।

कृतं द्वन्द्वैकवद्भावे सङ्घवृत्त्युपदेशवत् । । ३,१४.४३ । ।

सामर्थ्यं अविशेषोक्तं अपि लोकव्यवस्थया ।

वृत्त्यवृत्त्योः प्रयोगज्ञैर्विभक्तं प्रतिपत्तृभिः । । ३,१४.४४ । ।

अर्थस्य विनिवृत्तत्वाल्लुगादि न विरुध्यते ।

एकार्थीभाव एवातः समासाख्या विधीयते । । ३,१४.४५ । ।

व्यवस्थितविभाषा च सामान्ये कैश्चिदिष्यते ।

तथा वाक्यं व्यपेक्षायां समासोऽन्यत्र शिष्यते । । ३,१४.४६ । ।

तुल्यश्रुतित्वात्तत्त्वेऽपि राजादीनां उपाश्रिते ।

वृत्तौ विशेषणाकाङ्क्षा- गमकत्वान्निवर्तते । । ३,१४.४७ । ।

संबन्धिशब्दः सापेक्षो नित्यं सर्वः प्रयुज्यते ।

स्वार्थवत्सा व्यपेक्षास्य वृत्तावपि न हीयते । । ३,१४.४८ । ।

समुदायेन संबन्धो येसां गुरुकुलादिना ।

संस्पृश्यावयवांस्तेऽपि युज्यन्ते तद्वता सह । । ३,१४.४९ । ।

अबुधान्प्रत्युपायाश्च विचित्राः प्रतिपत्तये ।

शब्दान्तरत्वादत्यन्त- भेदो वाक्यसमासयोः । । ३,१४.५० । ।

असमासे समासे च गोरथादिष्वदर्शनात् ।

युक्तादिनां न शास्त्रेण निवृत्त्यनुगमः कृतः । । ३,१४.५१ । ।

शब्दान्तरत्वाद्युक्तादिः क्व चिद्वाक्ये प्रयुज्यते ।

प्रपर्णप्रपलाशादौ गतशब्दश्च वृत्तिषु । । ३,१४.५२ । ।

विशेषणविशेस्यत्वं कैश्चिदेकस्तथाश्रयः ।

उपाये तत्त्वदर्शित्वादिष्यते वृत्तिवाक्ययोः । । ३,१४.५३ । ।

पदं यथैव वृक्षादि विशिष्टेऽर्थे व्यवस्थितम् ।

नीलोत्पलाद्यपि तथा भागाभ्यां वर्तते विना । । ३,१४.५४ । ।

श्रोत्रियक्षेत्रियादिनां न च वासिष्ठगार्ग्यवत् ।

भेदेन प्रत्ययो लोके तुल्यरूपासमन्वयात् । । ३,१४.५५ । ।

सप्तपर्णादिवद्भेदो न वृत्तौ विद्यते क्व चित् ।

रूढ्यरूढिविभागोऽपि क्रियते प्रतिपत्तये । । ३,१४.५६ । ।

या सामान्याश्रया संज्ञा विशेषविषया च या ।

बहुलग्रहणान्नास्ति प्रवृत्तिरुभयोस्तयोः । । ३,१४.५७ । ।

सुसूक्ष्मजटकेशादौ समासोऽवयवे यदि ।

स्यात्स्यात्तत्रान्तरङ्गत्वाद्बाधकोऽवयवस्वरः । । ३,१४.५८ । ।

समुदायस्य वृत्तौ च नैकदेशो विभाष्यते ।

भेद एव विभाषाया नियतो विषयो यतः । । ३,१४.५९ । ।

यतश्चाविषयः सोऽस्यास्तस्मान्नास्त्यकृतार्थता ।

अभेदप्रक्रमेऽत्यन्तं भेदानां अपसारणात् । । ३,१४.६० । ।

महाकष्टश्रितेत्येवं न स्याद्भेदः पदत्रये ।

वृत्ताववयवस्यात्त्वं यस्मान्न प्रतिषिध्यते । । ३,१४.६१ । ।

महारण्यं अतीते तु त्रिपदाद्भिद्यते स्वरः ।

यस्मात्तत्रान्तरङ्गत्वाद्बाधकोऽवयवस्वरः । । ३,१४.६२ । ।

सतिशिष्टबलियस्त्वात्थाथादिस्वर एव तु ।

द्विपदे तेन यगपत्त्रितयं न समस्यते । । ३,१४.६३ । ।

येषां अपूज्यमानत्वं परार्थानुगमात्मके ।

विशेषणविशेष्यत्वं अपि तेषां न कल्पते । । ३,१४.६४ । ।

विशेषः श्रूयमाणोऽपि प्रधानेषु गुणेषु वा ।

शब्दान्तरत्वाद्वाक्ये तु वृत्तौ नित्यं न विद्यते । । ३,१४.६५ । ।

विशेषकर्मसंबन्धे निर्भुक्तेऽपि कृतादिभिः ।

विशेषनिरपेक्षोऽन्यः कृतशब्दः प्रवर्तते । । ३,१४.६६ । ।

अकर्मकत्वे सत्येवं क्तान्तं भावाभिधायि तत् ।

ततः क्रियावता कर्त्रा योगो भवति कर्मणाम् । । ३,१४.६७ । ।

अविग्रहा गतादिस्था यथा ग्रामादिकर्मभिः ।

संबध्यते क्रिया तद्वत्कृतपूर्व्यादिषु स्थिता । । ३,१४.६८ । ।

मुण्डिसूत्र्वादयोऽसद्भिर्भागैरनुगता इव ।

विभक्ताः कल्पितात्मानो धातवः कुट्टिचर्चिवत् । । ३,१४.६९ । ।

पुत्रीयतौ न पुत्रोऽस्ति विशेषेच्छा तु तादृशी ।

विनैव पुत्रानुगमाद्या पुत्रे व्यवतिष्ठते । । ३,१४.७० । ।

प्राणैर्विना यथा धारिर्जीवतौ प्राणकर्मकः ।

न चात्र धारिर्न प्राणा जीवतिस्तु क्रियान्तरम् । । ३,१४.७१ । ।

तथा विनेषिपुत्राभ्यां पुत्रीयायां क्रियान्तरम् ।

अन्वाख्यानाय भेदास्तु सदृशाः प्रतिपादकाः । । ३,१४.७२ । ।

आक्षेपाच्च प्रयोगे.न विषयान्तरवर्तिना ।

सदपीच्छाक्यचः कर्म वाक्य एव प्रयुज्यते । । ३,१४.७३ । ।

प्रसिद्धेन हृतः शब्दो भावगर्हाभिधायिना ।

अभ्यासे तुल्यरूपत्वान्न यङन्तः प्रयुज्यते । । ३,१४.७४ । ।

शब्दा यथा विभज्यन्ते भागैरिव विकल्पितैः ।

अन्वाख्येयास्तथा शास्त्रं अतिदूरे व्यवस्थितम् । । ३,१४.७५ । ।

अर्थस्यानुगमं कं चिद्दृष्ट्वैव परिकल्पितम् ।

पदं वाक्ये पदे धातुर्धातौ भागश्च मुण्डिवत् । । ३,१४.७६ । ।

अविप्रयोगः साधुत्वे व्युत्पत्तिरनवस्थिता ।

उपायान्प्रतिपत्तीनां नाभिमन्येत सत्यतः । । ३,१४.७७ । ।

यथैव डित्थे दवतिः पाचके पचतिस्तथा ।

डयतिश्च पचिश्चैव द्वावप्येतावलौकिकौ । । ३,१४.७८ । ।

प्रकृतिप्रत्ययावूह्यौ पदात्ताभ्यां पदं तथा ।

अनुबन्धस्वरादिभ्यः शिष्टैः शास्त्रं न तान्प्रति । । ३,१४.७९ । ।

शास्त्रदृष्टिस्तु शास्त्रस्य प्राप्तिमात्रेऽप्यनिश्चिते ।

युज्यते प्रत्यवायेन शास्त्रं चक्षुरपश्यताम् । । ३,१४.८० । ।

अर्थान्तराभिधानाच्च पौर्वापर्यं न भिद्यते ।

राजदन्ताहिताग्न्यादि- राजाश्वादिषु सर्वथा । । ३,१४.८१ । ।

विनैव प्रत्ययैर्वृत्तौ ये भिन्नार्थाभिधायिनः ।

गर्गादयो लुका तेषां साधुत्वं अनुगम्यते । । ३,१४.८२ । ।

\[सोऽयं इत्यभिसंबन्धात्प्रत्ययेन विना यदि ।

भृग्वादयः प्रयुज्येरन्नापत्ये नियमो भवेत् । । ३,१४.८३ \* । ।

सोऽयं इत्यभिसंबन्धे लिङ्गोपव्यञ्जनादृते ।

प्रष्ठादिषु न जायैव नियमेन प्रतीयते । । ३,१४.८४ । ।

मानमेयाभिसंबन्ध- विशेषेऽङ्गीकृते तथा ।

प्रस्थादीनां असाधुत्वं तद्धितेन विना भवेत् । । ३,१४.८५ । ।

तद्धितो योगभेदेन वाक्यं वा स्याद्विभाषितम् ।

परिमाणाधिके तत्र प्रथमा शिष्यते पुनः । । ३,१४.८६ । ।

व्यतिरिक्तस्य साधुत्वे तदेव च निदर्शनम् ।

युज्यतेऽङ्गीकृताधिक्यं तत्सर्वाभिर्विभक्तिभिः । । ३,१४.८७ । ।

शुक्लादिषु मतुब्लोपो व्यतिरेकस्य दर्शनात् ।

असाधुत्वनिवृत्त्यर्थं साधवस्ते बिदादिवत् । । ३,१४.८८ । ।

विशेषणाद्विशेष्येऽर्थे तद्भावाभ्युच्चये सति ।

पुनश्च प्रतिसंहारे वृत्तिं एके प्रचक्षते । । ३,१४.८९ । ।

निमित्ते प्रत्ययः पूर्वो नानुप्राप्तो निमित्तिना ।

निमित्तवति बुद्धेश्च न निमित्तसरूपता । । ३,१४.९० । ।

संस्कारसहिताज्ज्ञानान्नोपश्लेसः स्मृतेरपि ।

व्यापारे तन्निमित्तानां न ग्राह्यं स्यात्तथा स्थितम् । । ३,१४.९१ । ।

अन्तःकरणवृत्तौ च व्यर्था बाह्यार्थकल्पना ।

तस्मादनुपकारे वा ग्राह्यं वा न तथा स्थितम् । । ३,१४.९२ । ।

अनुस्यूतेव संसृष्टैरर्थे बुद्धिः प्रवर्तते ।

व्याख्यातारो विभज्यार्थांस्तान्भेदेन प्रचक्षते । । ३,१४.९३ । ।

तदात्मन्यविभक्ते च बुद्ध्यन्तरं उपाश्रिताः ।

विभागं इव मन्यन्ते विशेषणविशेष्ययोः । । ३,१४.९४ । ।

अबुधान्प्रति वृत्तिं च वर्तयन्तः प्रकल्पिताम् ।

आहुः परार्थवचने त्यागाभ्युच्चयधर्मताम् । । ३,१४.९५ । ।

अन्वयाद्गम्यते सोऽर्थो विरोधी वा निवर्तते ।

द्व्यर्थं अर्थान्तरे वापि तत्राहुरुपसर्जनम् । । ३,१४.९६ । ।

उपायमात्रं नानात्वं समूहस्त्वेक एव सः ।

विकल्पाभ्युच्चयाभ्यां वा भेदसंसर्गकल्पना । । ३,१४.९७ । ।

वृत्तिं वर्तयतां एवं अबुधप्रतिपत्तये ।

भिन्नाः संबोधनोपायाः पुरुषेष्वनवस्थिताः । । ३,१४.९८ । ।

वाचिका द्योतिका वापि संख्यानां वा विभक्तयः ।

तद्रूपेऽवयवे वृत्तौ संख्याभेदो निवर्तते । । ३,१४.९९ । ।

अभेदैकत्वसंख्या वा तत्रान्यैवोपजायते ।

संसर्गरुपं सैंख्यानां अविभक्तं तदुच्यते । । ३,१४.१०० । ।

यथौषधिरसाः सर्वे मधुन्याहितशक्तयः ।

अविभागेन वर्तन्ते तां संख्यां तादृशीं विदुः । । ३,१४.१०१ । ।

भेदानां वा परित्यागात्संख्यात्मा स तथाविधः ।

व्यापाराज्जातिभागस्य भेदापोहेन वर्तते । । ३,१४.१०२ । ।

अगृहीतविशेषेण यथा रूपेण रूपवान् ।

प्रख्यायते न शुक्लादि- भेदरूपस्तु गृह्यते । । ३,१४.१०३ । ।

भेदरूपसमावेशे तथा सत्यविवक्षिते ।

भागः प्रकाशितः कश्चिच्छास्त्रेऽङ्गत्वेन गृह्यते । । ३,१४.१०४ । ।

संकःयासामान्यरूपेण तदा सोऽम्शः प्रतीयते ।

अर्थस्यानेकशक्तित्वे शब्दैर्नियतशक्तिभिः । । ३,१४.१०५ । ।

अव्ययानां च यो धर्मो यश्च भेदवतां क्रमः ।

अभिन्नव्यपदेशार्हं अन्तरालं तदेतयोः । । ३,१४.१०६ । ।

अलुकश्चैकवद्भावस्तस्मिन्सति न शिष्यते ।

स च गोषुचरादीनां धर्मोऽस्ति वचनान्तरे । । ३,१४.१०७ । ।

जातौ द्विवचनाभावात्तद्वृत्तिषु न विद्यते ।

प्रत्याख्याने तु योगस्य द्रव्ये गोषुचरादयः । । ३,१४.१०८ । ।

आश्रयाद्भेदवत्तायाः सर्वभेदसमन्वयः ।

द्रव्याभिधानपक्षोऽपि जात्याख्यायां न विद्यते । । ३,१४.१०९ । ।

सर्वद्रव्यगतिश्चैवं एकशेषश्च नोच्यते ।

प्रत्याख्यातेऽन्यथा सूत्रे भिन्नद्रव्यगतिर्भवेत् । । ३,१४.११० । ।

वृत्तौ यो युक्तवद्भावो वरणादिषु शिष्यते ।

अभेदैकत्वसंख्यायां गोदौ तत्र न सिध्यति । । ३,१४.१११ । ।

प्राग्वृत्तेर्युक्तवद्भावे षष्ठी भेदाश्रया भवेत् ।

वृत्तौ संख्याविशेषाणां त्यागाद्भेदो निवर्तते । । ३,१४.११२ । ।

विद्यमानासु संख्यासु के चित्संख्यान्तरं विदुः ।

अभेदाख्यं उपग्राहि वृत्तौ तच्चोपजायते । । ३,१४.११३ । ।

व्यापारं याति भेदाख्यैस्तत्स्वैरवयवैः क्व चित् ।

आत्मा भेदानपेक्षोऽस्य क्व चिदेति निमित्तताम् । । ३,१४.११४ । ।

दास्याः पतिरिति व्यक्तो गोदाविति च दृश्यते ।

व्यापारभेदः संख्यायास्तस्मादेव व्यवस्थितः । । ३,१४.११५ । ।

द्व्यादिनां च द्विपुत्रादौ बाह्यो भेदो निवर्तते ।

विभक्तिवाच्यः स्वार्थत्वान्निमित्तं त्ववतिष्ठते । । ३,१४.११६ । ।

द्वित्वोपसर्जने सङ्घे द्विशब्दस्तत्र वर्तते ।

सोऽयं इत्यभिसंबन्धादुभशब्दे न तत्तथा । । ३,१४.११७ । ।

उभयस्तत्र तुल्यार्थो वृत्तौ नित्यं प्रयुज्यते ।

सूत्रेऽपि नित्यग्रहणं तदर्थं अभिधीयते । । ३,१४.११८ । ।

आपि के चापरार्थत्वान्नाभेद उपजायते ।

उभे इति ततः स्वार्थे भेदे वृत्तिः प्रयुज्यते । । ३,१४.११९ । ।

स्त्रीत्वाभिधानपक्षेऽपि गुणभावविपर्ययः ।

स्वभावादपरार्थत्वात्तत्र भेदो न हीयते । । ३,१४.१२० । ।

तस्माद्द्विवचनाट्टापश्चोभयोऽन्यत्र दृश्यते ।

प्रत्ययं तयपं हित्वा नास्त्युत्तरपदे पुनः । । ३,१४.१२१ । ।

प्राप्तिः प्रगृह्यसंज्ञाया न स्यात्प्रत्ययलक्षणात् ।

कुमार्यगारे न ह्यस्ति समासो वचनान्तरे । । ३,१४.१२२ । ।

एकद्वयोर्यञादिनां विभाषा लुङ्न कल्पते ।

यौष्माकस्तावकश्चेति भेदाभावान्न सिध्यति । । ३,१४.१२३ । ।

दृष्टो गार्ग्यतरे भेदस्तथा गर्गतरा इति ।

युष्मत्पिता त्वत्पितेति तथादेशौ व्यवस्थितौ । । ३,१४.१२४ । ।

उपाधिभूता या संख्या प्रकृतौ समवस्थिता ।

आदेशैः सम्ज्नया वापि विभक्त्या व्यज्यते विना । । ३,१४.१२५ । ।

शौर्पिके मासजाते च परिमाणं स्वभावतः ।

उपाधिभूतां आश्रित्य संख्यां भेदेन वर्तते । । ३,१४.१.२६ । ।

वयस्विनि परिच्छेदः क्रीते चापि न गम्यते ।

इष्टोऽभेदादृते तत्र पतिमाणं अनर्थकम् । । ३,१४.१२७ । ।

भिन्नस्याभेदवचनात्प्रस्थादिभ्यः शसो विधिः ।

तद्धर्मत्वादभेदात्तु घटादिभ्यो न दृश्यते । । ३,१४.१२८ । ।

श्रूयते वचनं यत्र भावस्तत्र विशिष्यते ।

निवर्तते यद्वचनं तस्य भावो न विद्यते । । ३,१४.१२९ । ।

कार्यं सत्ताश्रयं शास्त्रादप्रवृत्तिरदर्शनम् ।

वाक्ये दृष्टं यदत्यन्तं अभावस्तस्य वृत्तिषु । । ३,१४.१३० । ।

सम्ज्ञाविषयभेदार्थं प्रसक्तादर्शनं स्मृतम् ।

श्रूयमानं तु वचनं विशिष्टं उपलभ्यते । । ३,१४.१३१ । ।

अभावो वा लुको यत्र रूपवान्वा विधीयते ।

व्यभिचारान्निमित्तस्य तत्रासाधुः प्रसज्यते । । ३,१४.१३२ । ।

भेदः संख्याविशेषो वा व्याख्यातो वृत्तिवाक्ययोः ।

सर्वत्रैव विशेषस्तु नावश्यं तादृशो भवेत् । । ३,१४.१३३ । ।

आतेश्च भेदहेतुत्वान्न लिङ्गेन विशेष्यते ।

प्रधानं मृगदुग्धादौ गार्गीपुत्रे न स क्रमः । । ३,१४.१३४ । ।

अभेदे लिङ्गसंख्याभ्यां योगाच्छुक्लं पटा इति ।

प्रसक्ते शास्त्रं आरब्धं सिद्धये लिङ्गसंख्ययोः । । ३,१४.१३५ । ।

परार्थं शेषभावं यो वृत्तिषु प्रतिपद्यते ।

गुणो विशेषणत्वेन स सूत्रे व्यपदिश्यते । । ३,१४.१३६ । ।

शब्दान्तरत्वाद्वाक्येषु विशेषा यद्यपि श्रुताः ।

वृत्तेरभिन्नरूपत्वात्तेषु वृत्तिर्न विद्यते । । ३,१४.१३७ । ।

रूपाच्च शब्दसंस्कारः सामान्यविषयो यतः ।

तस्मात्तदाश्रयं लिङ्गं वचनं च प्रसज्यते । । ३,१४.१३८ । ।

सलिङ्गं च ससंख्यं च ततो द्रव्याभिधायिना ।

संबध्यते पदं तत्र तयोर्भिन्ना श्रुतिर्भवेत् । । ३,१४.१३९ । ।

भाविनो बहिरङ्गस्य वचनादाश्रयस्य ये ।

लिङ्गसंख्ये गुणानां ते सूत्रेण प्रतिपादिते । । ३,१४.१४० । ।

विशेषवृत्तेरपि च रूपाभेदादलक्षितः ।

यस्माद्विशेषस्तेनात्र भेदकार्यं न कल्पते । । ३,१४.१४१ । ।

विशेष एव सामान्यं विशेसाद्भिद्यते यतः ।

अभेदो हि विशेषाणां आश्रितो विनिवर्तकः । । ३,१४.१४२ । ।

यद्यदाश्रीयते तत्तदन्यस्य विनिवर्तकम् ।

भेदाभेदविभागस्तु सामान्ये न निरूप्यते । । ३,१४.१४३ । ।

अपोद्धारश्च सामान्यं इति तस्योपकारिनः ।

निमित्तावस्थं एवातस्तत्स्वधर्मेण गृह्यते । । ३,१४.१४४ । ।

अनिर्धारितधर्मत्वाद्भेदा एव विकल्पिताः ।

निमित्तैर्व्यपदिश्यन्ते सामान्याख्याविशेसिताः । । ३,१४.१४५ । ।

यदा तु व्यपदिश्येते लिङ्गसंख्ये स्वभावतः ।

प्रयोगेष्वेव साधुत्वं वाक्ये प्रक्रम्यते तदा । । ३,१४.१४६ । ।

तत्र प्रयोगोऽनियतो गुणानां आश्रयैः सह ।

सामान्यं यत्तदत्यन्तं तत्रैव समवस्थितम् । । ३,१४.१४७ । ।

न गोत्वं शाबलेयस्य गौरिति व्यपदिश्यते ।

शुक्लत्वं बाहुलेयस्य शुक्ल इत्यपदिश्यते । । ३,१४.१४८ । ।

व्यतिरेके च सत्येवं मतुपः श्रवनं भवेत् ।

लुगन्वाख्यायते तस्माद्रसादिभ्यश्च नास्ति सः । । ३,१४.१४९ । ।

यत्सोऽयं इति संबन्धाद्रूपाभेदेन वर्तते ।

शुक्लादिवत्ततो लोपस्तद्रसादौ न विद्यते । । ३,१४.१५० । ।

आवेशो लिङ्गसंख्याभ्यां क्व चिन्मञ्चादिवत्स्थितह् ।

सोऽयं इत्यभिसंबन्धे स प्रस्थादौ न विद्यते । । ३,१४.१५१ । ।

लिङ्गं लिङ्गपरित्यागे सूत्रं प्रत्ययशासनम् ।

सोऽयं इत्यभिसंबन्धात्पुंशब्दे स्त्र्यभिधायिनि । । ३,१४.१५२ । ।

आश्रये लिङ्गसंख्याभ्यां आश्रितं व्यपदिश्यते ।

विशेषणानां चाजातेरिति शास्त्रव्यवस्थया । । ३,१४.१५३ । ।

निमित्तानुविधायित्वाद्ये धर्मा भेदहेतुषु ।

त आश्रयेऽपि विद्यन्त इति बुद्धिर्निवर्त्यते । । ३,१४.१५४ । ।

आख्यायते च शास्त्रेण लोकरूढा स्वभावतः ।

निमित्ततुल्या गोदादौ प्रवृत्तिर्लिङ्गसंख्ययोः । । ३,१४.१५५ । ।

हरितक्यादिषु व्यक्तिः संख्या खलतिकादिषु ।

मनुष्यलुब्विशेषाणां अभिधेयाश्रयं द्वयम् । । ३,१४.१५६ । ।

जातिप्रयोगे जात्या चेत्संबन्धं उपगच्छति ।

विशेषणं ततो धर्माञ् जातेस्तत्प्रतिपद्यते । । ३,१४.१५७ । ।

लुबन्ते संनिपतितं जातेरन्यद्विशेषणम् ।

लुबन्तस्य प्रधानत्वात्तद्धर्मैर्व्यपदिश्यते । । ३,१४.१५८ । ।

नञ्समासबहुव्रीहि- द्वन्द्वस्त्र्यतिशयेषु ये ।

भेदा भाष्यानुसारेण वाच्यास्ते लिङ्गसंख्ययोः । । ३,१४.१५९ । ।

यदि षष्ठीद्वितीयान्तान्निकृष्टात्तमबादयः ।

न्यक्कारिणि स्युरुत्कृष्टे प्रकृतेः स्याद्विलिङ्गता । । ३,१४.१६० । ।

काल्यां कालाद्द्वितीयान्तात्काले काल्यास्तरब्भवेत् ।

न्यक्कारिणि तथा गार्ग्ये गर्गेभ्यः प्रत्ययो भवेत् । । ३,१४.१६१ । ।

न्यक्कर्तृषु च गर्गेषु गार्ग्यात्स्यात्तच्च नेष्यते ।

कुमार्याः स्वार्थिके ङीप्स्यात्प्रकृत्यर्थो हि नाधिकः । । ३,१४.१६२ । ।

षष्ठ्यन्तादधिके तस्माद्गुणे स्वाश्रयवर्तिनि ।

उत्कृष्टसमवेतायां क्रियायां वा विधीयते । । ३,१४.१६३ । ।

उपात्तं च प्रकृत्यर्थो द्रव्यं एवाश्रयस्तयोः ।

सोऽयं इत्यभिसंबन्धादभेदेन प्रतीयते । । ३,१४.१६४ । ।

रूपाभेदाच्च तद्द्रव्यं आकाङ्क्षावत्प्रतीयते ।

विशेषैर्भिन्नरूपैस्तदाश्रयैरिव युज्यते । । ३,१४.१६५ । ।

भिन्नरूपेसु यल्लिङ्गं विशेषेसु व्यवस्थितम् ।

संख्या च ताभ्यां द्रव्यात्मा सोऽभिन्नो व्यपदिश्यते । । ३,१४.१६६ । ।

आश्रयः समवायि च निमित्तं लिङ्गसंख्ययोः ।

कर्तृस्थभावकः शेतिरतो भाष्य उदाहृतः । । ३,१४.१६७ । ।

निमित्तं आश्रयत्वेन गृह्येत यदि साधनम् ।

कर्मापदिष्टयोः प्राप्तिस्तत्र स्याल्लिङ्गसंख्ययोः । । ३,१४.१६८ । ।

शास्त्रे निमित्तभावेन समुदायादपोद्धृतः ।

स्त्र्यर्थस्तस्येच्छया योगः प्रकृत्या प्रत्ययेन वा । । ३,१४.१६९ । ।

स्त्रीशब्दो गुणशब्दत्वात्तुल्यधर्मा सितादिभिः ।

गुणमात्रे प्रयुज्येत संस्त्यानवति वाश्रये । । ३,१४.१७० । ।

स्त्र्यर्थः संस्त्यानवद्द्रव्यं प्रकृत्यर्थश्च यद्यसौ ।

द्रव्योपलक्षणार्थत्वं संस्त्यानस्य तथा सति । । ३,१४.१७१ । ।

संस्त्यानेन क्व चिद्द्रव्यं दृष्टं यद्युपलक्षितम् ।

अनङ्गीकृतसंस्त्यानात्तद्वृत्तेः प्रत्ययो भवेत् । । ३,१४.१७२ । ।

भूतादयः षडाख्याश्च संस्त्यानेनोपलक्षिते ।

ब्राह्मण्यादौ यदा वृत्तास्तेभ्यः स्युः प्रत्ययास्तदा । । ३,१४.१७३ । ।

तद्वन्तो हि प्रधानत्वात्प्रत्ययाणां प्रयोजकाः ।

सामानाधिकरैण्येऽपि तस्माट्टाबादिसंभवः । । ३,१४.१७४ । ।

गुणमात्राभिधायित्वं स्त्रीशब्दे वर्ण्यते यदा ।

प्रकृत्यर्थश्च संस्त्यानं स्वार्थिकाः प्रत्ययास्तदा । । ३,१४.१७५ । ।

संस्त्याने केवले वृत्तिः प्रकृतीनां न विद्यते ।

तदाविष्टे ततो द्रव्ये गृह्यन्ते समवस्थिताः । । ३,१४.१७६ । ।

उपकारि च संस्त्यानं येषु शब्देष्वपेक्षितम् ।

तेभ्यष्टाबादयस्तच्च भूतादिष्वविवक्षितम् । । ३,१४.१७७ । ।

संस्त्यानं प्रत्ययस्यार्थः शुद्धं आश्रीयते यदा ।

तदा द्विवचनानेक- प्रत्ययत्वं न सिध्यति । । ३,१४.१७८ । ।

जातिश्चेत्स्त्रीत्वं एवासौ भेदोऽन्यत्राविवक्षितः ।

यस्माद्भिन्नैरपि द्रव्यैस्तदेकं सद्विशिष्यते । । ३,१४.१७९ । ।

मात्राणां हि तिरोभावे परिमाणं न विद्यते ।

कुमार्य इति तेन स्यात्कुमार्यां भेदसंभवात् । । ३,१४.१८० । ।

जातिसंख्यासमाहारैर्यथैव सहचारिणि ।

द्रव्ये क्रियाः प्रवर्तन्त एकात्मत्वे व्यपेक्षिते । । ३,१४.१८१ । ।

मूर्तिभ्यो मूर्तिधर्माणां तथाभेदस्य दर्शनात् ।

सामानाधिकरण्यं च क्रियायोगश्च कल्पते । । ३,१४.१८२ । ।

सामानाधिकरण्ये तु मतुब्लोपादपेक्षिते ।

लुक्तद्धितलुकीति स्याल्लुक्तत्राप्युपलक्षणम् । । ३,१४.१८३ । ।

केसां चित्त्यक्तभेदेषु द्रव्येष्वेव विधीयते ।

संस्त्यानवत्सु टाबादिरभेदेन समन्वयात् । । ३,१४.१८४ । ।

सामान्यभूतो द्रव्यात्मा परिच्छिन्नपरिग्रहः ।

क्रियाभिर्युज्यते भेदैर्भागशश्चावतिष्ठते । । ३,१४.१८५ । ।

शुक्लादिष्वाश्रयद्रव्यं प्राधान्येनाभिधीयते ।

स्त्रीत्वं तु प्रत्ययार्थत्वादभिधाविषयो यतः । । ३,१४.१८६ । ।

सोऽयं इत्यभिसंबन्धादाश्रयं प्रतिपद्यते ।

स्त्रीत्वं स्वभावसिद्धो वा गुणभावविपर्ययः । । ३,१४.१८७ । ।

साकाङ्क्षत्वाद्गुणत्वेन सामान्यं वोपदिश्यते ।

व्यक्तीनां आत्मधर्मोऽसावेकप्रख्यानिबन्धनः । । ३,१४.१८८ । ।

एवम्भूता च सावस्था भागभेदपरिग्रहे ।

कृते बुद्ध्यैव भेदानां आश्रयत्वे च कल्पिते । । ३,१४.१८९ । ।

निस्कृष्टेष्वपि भेदेषु व्यक्तिरूपाश्रये ततः ।

लिङ्गप्रत्यवमर्शेन लिङ्गसंख्ये प्रपद्यते । । ३,१४.१९० । ।

अन्तरेन चशब्दस्य प्रयोगं द्वन्द्वभाविनाम् ।

अविशिष्टार्थवृत्तित्वं रूपाभेदात्प्रतीयते । । ३,१४.१९१ । ।

विकल्पवति वा वृत्तिर्निवर्त्येऽथ समुच्चिते ।

तेषां अज्ञातशक्तीनां द्योतकेन नियम्यते । । ३,१४.१९२ । ।

वृत्तौ विशिष्टरूपत्वाच्चशब्दो विनिवर्तते ।

अर्थभेदेऽपि सारूप्यात्तच्चार्थेनापदिश्यते । । ३,१४.१९३ । ।

चस्य चासत्त्वभूतोऽर्थः स एवाश्रियते यदि ।

तद्धर्मत्वं ततो द्वन्द्वे चादिष्वर्थकृतं हि तत् । । ३,१४.१९४ । ।

चार्थः शब्दे क्व चिद्भेदात्कथं चित्समवस्थितः ।

द्योतकाश्चादयस्तस्य वक्ता द्वन्द्वस्तु तद्वताम् । । ३,१४.१९५ । ।

विकल्पाद्यभिधेयस्य चार्थस्यान्यपदार्थता ।

द्योतकत्वान्न कल्पेत तस्मात्सदुपलक्ष्यते । । ३,१४.१९६ । ।

तत्र स्वाभाविकं लिङ्गं शब्दधर्मे व्यपेक्षिते ।

शब्दः कश्चित्तं एवार्थं कथं चित्प्रतिपद्यते । । ३,१४.१९७ । ।

शब्दादर्थाः प्रतायन्ते स भेदानां विधायकः ।

अनुमानं विवक्षायाः शब्दादन्यन्न विद्यते । । ३,१४.१९८ । ।

समुच्चितः स्याद्द्वन्द्वार्थो गुणभूतसमुच्चयः ।

समुच्चयो वापि भवेद्गुणभूतसमुच्चितः । । ३,१४.१९९ । ।

समुच्चितस्य प्राधान्ये लिङ्गसंख्ये स्वभावतः ।

समुच्चयस्य प्राधान्ये शास्त्रं स्यात्प्रतिपादकम् । । ३,१४.२०० । ।

समुच्चयवतोऽर्थस्य प्राधान्येऽप्यपरे विदुः ।

निमित्तानुविधायित्वादसिद्धिं लिङ्गसंख्ययोः । । ३,१४.२०१ । ।

समुच्चयो निमित्तं चेत्स्यान्निमित्तानुवर्तनम् ।

अन्वयव्यतिरेकाभ्यां चार्थो द्वन्द्वनिबन्धनः । । ३,१४.२०२ । ।

समुच्चितनिमित्तत्वे चार्थस्यापगमेऽपि वा ।

स्वभावसिद्धे द्वन्द्वस्य लिङ्गसंख्ये व्यवस्थिते । । ३,१४.२०३ । ।

पदान्तरस्थस्यार्थस्य द्योतकत्वान्न युज्यते ।

निपातो लिङ्गसंख्याभ्यां द्वन्द्वस्त्वर्थस्य वाचकः । । ३,१४.२०४ । ।

निमित्तानुविधाने च द्रव्यधर्मानपेक्षणात् ।

गुणप्रधानभावेन क्रियायोगो न कल्पते । । ३,१४.२०५ । ।

यस्य नास्ति क्रियायोगः स्वतन्त्रोऽसौ न विद्यते ।

अर्थो द्वन्द्वस्य तत्र स्यादुपादानं अनर्थकम् । । ३,१४.२०६ । ।

समुच्चयवतोऽर्थस्य वाचको नानुवर्तते ।

निमित्तं अपि चास्यार्थः स्वधर्मैर्युज्यते ततः । । ३,१४.२०७ । ।

बाह्यो नास्त्याश्रयो द्वन्द्वे विशेषौ तत्र हि श्रुतौ ।

समुच्चयस्तदाधारस्तद्धर्मैर्व्यपदिश्यते । । ३,१४.२०८ । ।

यो वावयवभेदाभ्यां भेदवद्भ्यां इवान्वितः ।

एकः समूहो धर्मान्स भागयोः प्रतिपद्यते । । ३,१४.२०९ । ।

एकश्च द्व्यात्मकोऽर्थोऽसौ भेदाभेदसमन्वितः ।

यौ भेदावाश्रितस्तत्स्थे लिङ्गसंख्ये प्रपद्यते । । ३,१४.२१० । ।

यथा स्वशब्दाभिहिते चैत्रार्थे न प्रयुज्यते ।

चैत्रशब्दो बहुव्रिहावप्रयोगस्तथा भवेत् । । ३,१४.२११ । ।

यथा गौरिति शुक्लादेरभिधानं न विद्यते ।

एवं यस्याभिसंबन्धो गोभिस्तावत्प्रतीयते । । ३,१४.२१२ । ।

संबन्धी नियतो रूढश्चित्राणां न च विद्यते ।

गवां यथा वज्रपाणिस्त्र्यक्षे वाऽपि व्यवस्थितः । । ३,१४.२१३ । ।

शब्दान्तरत्वाद्वाक्येषु विशेषा यद्यपि श्रुताः ।

वृत्तिशब्दोऽन्य एवायं सामान्यस्याभिधायकः । । ३,१४.२१४ । ।

अगोरचित्रगोश्चैव रूपभेदान्निवर्तकः ।

न चित्रगुर्विशेषाणां रूपाभेदात्तु वाचकः । । ३,१४.२१५ । ।

यथा चित्रगुरित्येतत्प्रयुक्ते न प्रयुज्यते ।

एवं यदि स्यात्सामान्यं तस्य न स्यात्प्रतिश्रुतिः । । ३,१४.२१६ । ।

सर्वादयो विशेषास्तु प्रदेशानां निवर्तकाः ।

यथा प्रदेशाः सामान्य- प्रदेशान्तरबाधकाः । । ३,१४.२१७ । ।

विभक्त्यर्थाभिधानाद्वा षष्ठी नानुप्रयुज्यते ।

द्रव्यस्यानभिधानात्तु तच्छब्दोऽनुप्रयुज्यते । । ३,१४.२१८ । ।

सामानाधिकरण्यं चेन्मतुब्लोपात्प्रकल्पते ।

मतुपोऽपि तदर्थत्वादनवस्था प्रसज्यते । । ३,१४.२१९ । ।

संबन्धस्य च संबन्दी संबन्धोऽन्यः प्रसज्यते ।

विभक्त्यर्थप्रधाने च क्रियायोगो न कल्पते । । ३,१४.२२० । ।

विभक्त्यर्थप्रधानत्वात्ततस्तत्रेति न क्रिया ।

दृश्यादिः कर्मकर्त्रादि- निमित्तत्वाय कल्पते । । ३,१४.२२१ । ।

अन्तर्भवेच्च संबन्धः प्राधान्याभिहितः कथम् ।

स प्रातिपदिकार्थश्च तथाभूतः कथं भत्वेत् । । ३,१४.२२२ । ।

असंभवात्तु संबन्धे संबन्धसहचारिणि ।

जातिसंख्यासमाहार- कार्याणां इव संभवः । । ३,१४.२२३ । ।

सोऽयं इत्यभिसंबन्धाद्विशिष्टाश्रयवाचिनाम् ।

शुक्लादिवल्लिङ्गसंख्ये शास्त्रारम्भाद्भविष्यतः । । ३,१४.२२४ । ।

भेदेन तु विवक्षायां सामान्ये वा विवक्षिते ।

सलिङ्गस्य ससंख्यस्य पदार्थस्यागतिर्भवेत् । । ३,१४.२२५ । ।

साधुत्वं न विभक्त्यर्थ- मात्रे वृत्तस्य दृश्यते ।

कृत्स्नार्थवृत्तेः साधुत्वं इत्यर्थग्रहणं कृतम् । । ३,१४.२२६ । ।

सोऽयं इत्यभिसंबन्धाद्द्रव्यवृत्तिरयं यदा ।

सलिङ्गस्य ससंख्यस्य तदा साधुत्वं उच्यते । । ३,१४.२२७ । ।

अन्तर्भूतविभक्त्यर्थे षष्ठी न श्रूयते यथा ।

तथाश्रुतिः प्रसज्येत लिङ्गसंख्याभिधायिनाम् । । ३,१४.२२८ । ।

साधर्म्यं अव्ययेन स्याद्बहुव्रीहेस्तथा सति ।

लिङ्गसंख्यानिमित्तस्य संस्कारस्यापवर्तनात् । । ३,१४.२२९ । ।

प्रयुक्तेन च संबन्धाच्चैत्रादिश्रवनं भवेत् ।

विना विभक्त्या संबन्धो विभक्त्या विद्यते विना । । ३,१४.२३० । ।

अभिधानेऽपि संख्यायाः संख्यात्वं न निवर्तते ।

षष्ठ्यर्थस्याभिधाने तु स्यात्प्रातिपदिकार्थता । । ३,१४.२३१ । ।

अनुप्रयोगसिद्ध्यर्थं न विभक्त्यर्थकल्पना ।

वस्त्वन्तरं उपक्षिप्तं इति के चित्प्रचक्षते । । ३,१४.२३२ । ।

संबन्दिभिर्विशिष्टानां संबन्धानां निमित्तता ।

संबन्धैर्वा विशिष्टानां तद्वतां स्यान्निमित्तता । । ३,१४.२३३ । ।

के चित्संयोगिनो दण्डाद्विषाणात्समवायिनः ।

तद्वति प्रत्ययानाहुर्बहुव्रीहिं तथैव च । । ३,१४.२३४ । ।

भिन्नं संबन्धिभेदेन संबन्धं अपरे विदुः ।

निमित्तं स विभक्त्यर्थः समासेनाभिधीयते । । ३,१४.२३५ । ।

प्रधानं अन्यार्थतया भिन्नं स्वैरुपसर्जनैः ।

निमित्तं अब्बिधेयं वा सर्वपश्चादपेक्ष्यते । । ३,१४.२३६ । ।

स्वामिनि व्यतिरेकश्च वाक्ये यद्यपि दृश्यते ।

प्राधान्य एव तस्येष्टो बहुव्रीहिर्विवक्षिते । । ३,१४.२३७ । ।

गवां विशेषणत्वेन यदा तद्वान्प्रवर्तते ।

अस्यैता इति तत्रार्थे बहुव्रीहिर्न विद्यते । । ३,१४.२३८ । ।

यदा प्रत्यवमर्शस्तु तासां स्वामी गवां इति ।

गोभिस्तदाभिसंबन्धो निमित्तत्वाय कल्पते । । ३,१४.२३९ । ।

अपेक्षमानः संबन्धं रूढित्वस्य निवृत्तये ।

निमित्तानुविधायित्वात्तद्धर्मार्थः प्रसज्यते । । ३,१४.२४० । ।

नाना चित्रा इति यथा निमित्तं अनुरुध्यते ।

नानाभूतेऽपि वृत्तः सन्बहुव्रीहिस्तथा भवेत् । । ३,१४.२४१ । ।

संबन्धिनि निमित्ते तु द्रव्यधर्मो न हीयते ।

लिङ्गाभावो हि लिङ्गस्य विरोधित्वेन वर्तते । । ३,१४.२४२ । ।

संख्वावांल्लिङ्गवाम्श्चार्थोऽभिन्नधर्मा, निमित्ततः ।

आसन्न एव द्रव्यत्वात्तद्धर्मैर्न विरुध्यते । । ३,१४.२४३ । ।

विभक्त्यर्थेन चाविष्टं शुद्धं चेति द्विधा स्थितम् ।

द्रव्यं शुद्धस्य यो धर्मः स न स्यादन्यधर्मणः । । ३,१४.२४४ । ।

द्रव्यमात्रस्य निर्देशे भेदोऽयं अविवक्षितः ।

ग्रन्थे पूर्वत्र भेदस्तु द्वितीयेऽनुप्रदर्शितः । । ३,१४.२४५ । ।

द्रव्यस्य ग्रहणं चात्र लिङ्गसंख्याविशेषणम् ।

द्रव्याश्रितत्वं हि तयोस्ततोऽन्यस्य न सिध्यतः । । ३,१४.२४६ । ।

संबन्धिभिन्नसंबन्ध- परिछिन्ने प्रवर्तते ।

समासो द्रव्यसामान्ये विशिष्टार्थानुपातिनि । । ३,१४.२४७ । ।

द्रव्यधर्मानतिक्रान्तो भेदधर्मेष्ववस्थितः ।

भविष्यदाश्रयापेक्षे लिङ्गसंख्ये प्रपद्यते । । ३,१४.२४८ । ।

शास्त्रप्रवृत्तिभेदेऽपि लौकिकोऽर्थो न भिद्यते ।

नञ्समसे यतस्तत्र त्रयः पक्षा विचारिताः । । ३,१४.२४९ । ।

शब्दान्तरेऽपि चैकत्वं आश्रित्यैवं विचारणा ।

अब्रह्मणादिषु नञः प्रयोगो न हि विद्यते । । ३,१४.२५० । ।

प्राक्समासात्पदार्थानां निवृत्तिर्द्योत्यते नञा ।

स्वभावतो निवृत्तानां रूपाभेदादलक्षिता । । ३,१४.२५१ । ।

ब्राह्मणादिस्थया वाक्येष्वाख्यातपदवाच्यया ।

क्रियया यस्य संबन्धो वृत्तिस्तस्य न विद्यते । । ३,१४.२५२ । ।

पाचकादिपदस्था चेन्नञा संबध्यते क्रिया ।

तत्र सत्तानुपादानात्त्रिपक्षी नोपपद्यते । । ३,१४.२५३ । ।

सत्तयैवाभिसंबन्धो यदि सर्वत्र कल्प्यते ।

असन्निति समासेऽस्मिन्सत्तान्या परिकल्प्यताम् । । ३,१४.२५४ । ।

क्त्वान्ते च तुमुनन्ते च नञ्समासे न दृश्यते ।

विशेषणविशेष्यत्वं नञासत्ताभिधायिना । । ३,१४.२५५ । ।

क्रियायाः साधनाधार- सामान्ये नञ् व्यवस्थितः ।

ततो विशिष्टैराधारैर्युज्यते ब्राह्मणादिभिः । । ३,१४.२५६ । ।

वृत्तौ यथा गताद्यर्थं उपादाय निरादयः ।

युज्यन्ते साधनाधारैर्नञ्समासेऽपि स क्रमः । । ३,१४.२५७ । ।

तत्रासति नञो वृत्तेर्ब्राह्मणक्षत्रियादिभिः ।

विशेषणविशेष्यत्वं कल्प्यते कुब्जखञ्जवत् । । ३,१४.२५८ । ।

कामचारे च सत्येवं असतः स्यात्प्रधानता, ।

गुणत्वं इतरेषां च तेषां वा स्यात्प्रधानता । । ३,१४.२५९ । ।

प्राधान्येनाश्रिताः पूर्वं श्रुतेः सामान्यवृत्तयः ।

विशेष एव प्रक्रान्ता ब्राह्मणक्षत्रिवादवः । । ३,१४.२६० । ।

यथा गौरादिभिस्तेषां अवच्छेदो विधीयते ।

असताप्यनभिव्यक्तं तादात्म्यं व्यज्यते तथा । । ३,१४.२६१ । ।

यथा सत्ताभिधानाय सन्नर्थः परिकल्प्यते ।

तथासत्ताभिधानाय निरुपाख्योऽपि कल्पते । । ३,१४.२६२ । ।

क्षत्रियादौ पदं कृत्वा बुद्धिः सत्तान्तराश्रया ।

जात्या भिन्नां ततः सत्तां प्रसक्तां अपकर्षति । । ३,१४.२६३ । ।

अभाव इति भावस्य प्रतिषेधे विवक्षिते ।

सोपाख्यत्वं अनाश्रित्य प्रतिषेधो न कल्पते । । ३,१४.२६४ । ।

अनेकधर्मवचनाः शब्दाः सङ्घाभिधायिनः ।

एकदेशेषु वर्तन्ते तुल्यरूपाः स्वभावतः । । ३,१४.२६५ । ।

यथैकदेशकरणात्कृत इत्वभिधीयते ।

अकृतश्चेति संघातः स एवाब्राह्मणे क्रमः । । ३,१४.२६६ । ।

ब्राह्मणोऽब्राह्मणस्तस्मादुपन्यासात्प्रसज्यते ।

अकृते वा कृतासङ्गादविशिष्टं कृताकृतात् । । ३,१४.२६७ । ।

अमुख्यसंभवे तत्र मुख्यस्य विनिवृत्तये ।

शास्त्रान्वाख्यानसमये नञ् प्रयुक्तो विशेषकः । । ३,१४.२६८ । ।

पदार्थानुपघातेन दृश्यतेऽन्यविशेषणम् ।

अथ जातिमतोऽर्थस्य कश्चिद्धर्मो निवर्तितः । । ३,१४.२६९ । ।

अवश्यं ब्राह्मणे कश्चित्क्व चिद्धर्मो न विद्यते ।

विशेषावचनात्तत्र नञः श्रुतिरनर्थिका । । ३,१४.२७० । ।

अविशिष्टस्य पर्यायो नञ्विशिष्टः प्रसज्यते ।

अन्वाख्यानाद्धि साधुत्वं एवंभूते प्रतीयते । । ३,१४.२७१ । ।

पदार्थानुपघातेन यद्यप्यत्र विशेषणम् ।

उपचारसतोऽर्थस्य सावस्था द्योत्यते नञा । । ३,१४.२७२ । ।

विशेष्येषु यथाभूतः पदार्थः समवस्थितः ।

तथाभूते तथाभावो गम्यते भेदहेतुभिः । । ३,१४.२७३ । ।

निवृत्तेऽवयवस्तस्मिन्पदार्थे वर्तते कथम् ।

नानिमित्ता हि शब्दस्य प्रवृत्तिरुपपद्यते । । ३,१४.२७४ । ।

आराच्छब्दवदेकस्य विरुद्धेऽर्थे स्वभावतः ।

शब्दस्य वृत्तिर्यद्यस्ति नञः श्रुतिरनर्थिका । । ३,१४.२७५ । ।

अथ स्वभावो वचनादन्वाख्येयत्वं अर्हति ।

तद्वाच्यं अप्रसिद्धत्वान्नञार्थो विनिवर्त्यते । । ३,१४.२७६ । ।

यद्यप्युभयवृत्तित्वं प्रधानं तु प्रतीयते ।

प्रस्थानं गम्यते शुद्धे तदर्थेऽपि न तिष्ठतौ । । ३,१४.२७७ । ।

किमर्थं अतथाभूतेऽसति मुख्यार्थसंभवे ।

भेदे ब्राह्मणशब्दस्य वृत्तिरभ्युपगम्यते । । ३,१४.२७८ । ।

अयं पदार्थ एतस्मिन्क्षत्रियादौ न विद्यते ।

इति तद्वचनः शब्दः प्रत्ययाय प्रयुज्यते । । ३,१४.२७९ । ।

बुद्धेर्विषयतां प्राप्ते शब्दादर्थे प्रतीयते ।

प्रवृत्तिर्वा निवृत्तिर्वा ग्रुत्या ह्यर्थोऽनुसज्यते । । ३,१४.२८० । ।

असम्यगुपदेशाद्वा निमित्तात्संशयस्य वा ।

शब्दप्रवृत्तिर्न त्वस्ति लोष्टादिषु विपर्ययात् । । ३,१४.२८१ । ।

अनेकस्मादस इति प्राधान्ये सति सिध्यति ।

सापेक्षत्वं प्रधानानां एवं युक्तं त्वतल्विधौ । । ३,१४.२८२ । ।

एकस्य च प्रधानत्वात्तद्विशेषणसंनिधौ ।

प्रधानधर्माव्यावृत्तिरतो न वचनान्तरम् । । ३,१४.२८३ । ।

प्रधानं अत्र भेद्यत्वादेकार्थो विकृतो नञा ।

हित्वा स्वधर्मान्वर्तन्ते द्व्यादयोऽप्येकतां गताः । । ३,१४.२८४ । ।

ब्राह्मणत्वं यथापन्ना नञ्युक्ताः क्षत्रियादयः ।

द्वित्वादिषु तथैकत्वं नञ्योगादुपचर्यते । । ३,१४.२८५ । ।

एकत्वयोगं आसाद्य स धर्मः प्रतिषिध्यते ।

द्व्यादिभ्यस्तेषु तच्छब्दो वर्तते ब्राह्मणादिवत् । । ३,१४.२८६ । ।

आविष्टसंख्यो वाक्येऽसौ यथा द्व्यादौ प्रयुज्यते ।

वृत्तौ तस्य प्रधानत्वात्सा संख्या न निवर्तते । । ३,१४.२८७ । ।

प्रतिषेध्यो यथाभूतस्तथाभूतोऽनुषज्यते ।

वचनान्तरयोगे हि न सोऽर्थः प्रतिषिध्यते । । ३,१४.२८८ । ।

अशुक्ल इति कृष्णादिर्यथार्थः संप्रतीयते ।

संख्यान्तरं तथानेक इत्यत्राप्यभिधीयते । । ३,१४.२८९ । ।

क्रियाप्रसङ्गात्सर्वेषु कर्मस्वङ्गीकृतेषु च ।

एकस्मिन्प्रतिषिद्धेऽपि प्राप्तं अन्यत्प्रतीयते । । ३,१४.२९० । ।

क्रियाश्रुतिश्च प्रक्रान्ते प्रसज्यप्रतिषेधने ।

पर्युदासे तु नियतं संख्येयान्तरं उच्यते । । ३,१४.२९१ । ।

धात्वर्थः कर्मविषयो व्यपदिष्टः स्वसाधनैः ।

अर्थात्सर्वाणि कर्माणि प्रागाक्षिप्यावतिष्ठते । । ३,१४.२९२ । ।

निर्ज्ञातसाधनाधारे यत्राख्याते प्रयुज्यते ।

अनेक इति पश्चाच्च तिष्ठतीत्यनुषज्यते । । ३,१४.२९३ । ।

साध्यत्वात्तत्र सिद्धेन क्रिया द्रव्येण लक्ष्यते ।

प्रागेवाङ्गीकृतं द्रव्यं अतः पूर्वेण भिद्यते । । ३,१४.२९४ । ।

संख्यैव प्रतिषेधेन संख्यान्तरं अपेक्षते ।

वाक्येऽपि तेन नैकत्व- मात्रं एव निवर्त्यते । । ३,१४.२९५ । ।

स्नेहान्तरादवच्छेदस्तथासत्तेः प्रतीयते ।

तैलेन भोजनेऽप्राप्ते न त्वन्यदुपसेचनम् । । ३,१४.२९६ । ।

एकार्थे वर्तमानाभ्यां असता ब्राह्मणेन च ।

यदा जात्यन्तरं बाह्यं क्षत्रियाद्यपदिश्यते । । ३,१४.२९७ । ।

श्यामेव शस्त्री कन्येति यथान्यद्व्यपदिश्यते ।

असन्ब्राह्मण इत्याभ्यां तथान्ये क्षत्रियादयः । । ३,१४.२९८ । ।

असास्नो गौरिति यथा, गवयो व्यपदिश्यते ।

जात्यन्तरं न गोरेव सस्नाभावः प्रतीयते । । ३,१४.२९९ । ।

तुल्यरूपं यथाख्यातं कण्टकैर्भेदहेतुभिः ।

खदिरं जातिभेदेन खर्जूरात्प्रतिपद्यते । । ३,१४.३०० । ।

अविद्यमानब्राह्मण्यो यादृशो ब्राह्मणो भवेत् ।

अङ्गीकृतोपमानेन तथान्योऽर्थोऽभिधीयते । । ३,१४.३०१ । ।

अवृष्टयो यथा वर्सा नीहाराभ्रसमावृताः ।

तद्रूपत्वात्स हेमन्त इत्यभिन्नः प्रतीयते । । ३,१४.३०२ । ।

अपरे ब्राह्मणादीनां सर्वेषां जातिवाचिनाम् ।

द्रव्यस्यान्यपदार्थत्वे नञा योगं प्रचक्षते । । ३,१४.३०३ । ।

न चैवंविषयः कश्चिद्बहुव्रीहिः प्रकल्पते ।

अगुरश्व इति व्याप्तिर्नञ्समासेन यस्य न । । ३,१४.३०४ । ।

द्वन्द्वैकदेशिनोरुक्ता परवल्लिङ्गता यतः ।

अवर्षासु ततोऽसिद्धिरिष्टयोर्लिङ्गसंख्ययोः । । ३,१४.३०५ । ।

विशेषणं ब्राह्मणादि क्रियासंबन्धिनोऽसतः ।

यदा विषयभिन्नं तत्तदासत्त्वं प्रतीयते । । ३,१४.३०६ । ।

ब्राह्मणत्वेन चासत्त्वादुच्यते सत्तदन्यथा ।

असदित्यपि सत्त्वेन सतः सत्ता निवर्त्यते । । ३,१४.३०७ । ।

समन्यद्रव्यवृत्तित्वान्निमित्तानुविधायिनः ।

अयोगो लिङ्गसंख्याभ्यां स्याद्वा सामान्यधर्मता । । ३,१४.३०८ । ।

प्रागसत्त्वाभिधायित्वं समासे द्रव्यवाचिता ।

निमित्तानुविधानं च न सर्वत्र स्वभावतः । । ३,१४.३०९ । ।

निमित्तानुविधाने च क्रियायोगो न कल्पते ।

तथा चाव्यपदेश्यत्वादुपादानं अनर्थकम् । । ३,१४.३१० । ।

असत्सामान्यवृत्तिर्वा विशेषैः क्षत्रियादिभिः ।

प्रयुक्तैराश्रयैर्भिन्नो याति तल्लिङ्गसंख्यताम् । । ३,१४.३११ । ।

प्रागाश्रयो हि भेदाय प्रधानेऽभ्यन्तरीकृतः ।

पुनः प्रत्यवमर्शेन विभक्त इव दृश्यते । । ३,१४.३१२ । ।

समासे श्रूयते स्वार्थो येन तद्वांस्तदाश्रयः ।

द्रव्यं तु लिङ्गसंख्यावदसताभ्यन्तरीकृतम् । । ३,१४.३१३ । ।

एकार्थविषयौ शब्दौ तस्मिन्नन्यार्थवर्तिनौ ।

असतैव तु भेदानां सर्वेषां उपसंग्रहः । । ३,१४.३१४ । ।

ते क्षत्रियादिभिर्वाच्या वाच्या वा सर्वनामभिः ।

यान्तीवान्यपदार्थत्वं नञो रूपाविकल्पनात् । । ३,१४.३१५ । ।

विशेषस्याप्रयोगे तु लिङ्गसंख्ये न सिध्यतः ।

अवर्षादिषु दोसश्च हेमन्तोऽन्याश्रयो यतः । । ३,१४.३१६ । ।

आकृतिः सर्वशब्दानां यदा वाच्या प्रतीयते ।

एकत्वादेकशब्दत्वं न्याय्यं तस्याश्च वर्ण्यते । । ३,१४.३१७ । ।

आविष्टलिङ्गता तस्यां स्याद्ग्राम्यपगुसङ्घवत् ।

द्रव्यभेदेऽपि चैकत्वात्तत्रैकवचनं भवेत् । । ३,१४.३१८ । ।

आश्रयाणां हि लिङ्गैः सा नियतैरेव युज्यते ।

तथा च युक्तवद्भावे प्रतिषेधो निरर्थकः । । ३,१४.३१९ । ।

सर्वत्राविष्टलिङ्गत्वं लोकलिङ्गपरिग्रहे ।

विरोधित्वात्प्रसज्येत नाश्रितं तच्च लौकिकम् । । ३,१४.३२० । ।

सामान्यं आकृतिर्भावो जातिरित्यत्र लौकिकम् ।

लिङ्गं न संभवत्येव तेनान्यत्परिगृह्यते । । ३,१४.३२१ । ।

प्रवृत्तिरिति सामान्यं लक्षणं तस्य कथ्यते ।

आविर्भावस्तिरोभावः स्थितिश्चेत्यथ भिद्यते । । ३,१४.३२२ । ।

प्रवृत्तिमन्तः सर्वेऽर्थास्तिसृभिश्च प्रवृत्तिभिः ।

सततं न वियुज्यन्ते वाचश्चैवात्र संभवः । । ३,१४.३२३ । ।

यश्चाप्रवृत्तिधर्मार्थश्चितिरूपेण गृह्यते ।

अनुयातीव सोऽन्येषां प्रवृत्तीर्विश्वगाश्रयाः । । ३,१४.३२४ । ।

तेनास्य चितिरूपं च चितिकालश्च भिद्यते ।

तस्य स्वरूपभेदस्तु न कश्चिदपि विद्यते । । ३,१४.३२५ । ।

अचेतनेषु चैतन्यं संक्रान्तं इव दृश्यते ।

प्रतिबिम्बकधर्मेण यत्तच्छब्दनिबन्धनम् । । ३,१४.३२६ । ।

अवस्था तादृशी नास्ति या लिङ्गेन न युज्यते ।

क्व चित्तु शब्दसंस्कारो लिङ्गस्यानाश्रये सति । । ३,१४.३२७ । ।

कृत्तद्धिताभिधेयानां भावानां न विरुध्यते ।

शास्त्रे लिङ्गं गुणावस्था तथा चाकृतिरिष्यते । । ३,१४.३२८ । ।

लिङ्गं प्रति न भेदोऽस्ति द्रव्यपक्षेऽपि कश्चन ।

तस्मात्सप्त विकल्पा ये सैवात्राविष्टलिङ्गता । । ३,१४.३२९ । ।

वचने नियमः शास्त्राद्द्रव्यस्याभ्युपगम्यते ।

यतस्तदाकृतौ शास्त्रं अन्यथैव समर्थ्यते । । ३,१४.३३० । ।

वर्तते यो बहुष्वर्थोऽभेदे तस्य विवक्षिते ।

स्वाश्रयैर्व्यपदिष्टस्य शास्त्रे वचनं उच्यते । । ३,१४.३३१ । ।

यदा त्वाश्रयभेदेन भेद एव प्रतीयते ।

आकृतेर्द्रव्यपक्षेन तदा भेदो न विद्यते । । ३,१४.३३२ । ।

अभेदे त्वेकशब्दत्वाच्छास्त्राच्च वचने सति ।

एकशेषो न वक्तव्यो वचनानां च संभवः । । ३,१४.३३३ । ।

ननु चानभिधेयत्वे द्रव्यस्य तदपाश्रयः ।

आकृतेरुपकारोऽयं द्रव्याभावान्न कल्पते । । ३,१४.३३४ । ।

व्यपदेशोऽभिधेयेन न शास्त्रे कश्चिदाश्रितः ।

द्रव्यं नाम पदार्थो यो न च स प्रतिषिध्यते । । ३,१४.३३५ । ।

गुणभावोऽभिधेयत्वं प्रति द्रव्यस्य नाश्रितः ।

उपकारि गुणः शेषः परार्थ इति कल्पना । । ३,१४.३३६ । ।

द्रव्ये न गुणभावोऽस्ति विनाद्रव्याभिधायिताम् ।

आकृतौ वा प्रधानत्वं अत एवं समर्थ्यते । । ३,१४.३३७ । ।

कैश्चिद्गुणप्रधानत्वं नामाख्यातवदिष्यते ।

न वृत्तिवत्परार्थस्य गुणभावस्तु वर्ण्यते । । ३,१४.३३८ । ।

गुणभूतस्य नानात्वादाकृतेरेकशब्दता ।

सिद्धो वचनभेदश्च द्रव्यभेदसमन्वयात् । । ३,१४.३३९ । ।

साधनं गुणभावेन क्रियाया भेदकं यथा ।

आख्यातेष्वेकशब्दाया जातेर्द्रव्यं तथोच्यते । । ३,१४.३४० । ।

एकत्वे तुल्यरूपत्वाच्छब्दानां प्रतिपादने ।

निमित्तात्तद्वतोऽर्थस्य विशिष्टग्रहणे सति । । ३,१४.३४१ । ।

सोऽयं इत्यभिसंबन्धादाश्रयैराकृतेः सह ।

प्रवृत्तौ भिन्नशब्दायां लिङ्गसंख्ये प्रसिध्यतः । । ३,१४.३४२ । ।

प्राक्च जात्यभिसंबन्धात्सर्वनामाभिधेयता ।

वस्तूपलक्षणं सत्त्वे प्रयुज्यन्ते त्यदादयः । । ३,१४.३४३ । ।

पाकौ पाका इति यथा भेदकः कैश्चिदाश्रयः ।

इष्यते चानुपादानो धर्मोऽसौ गुणवाचिनाम् । । ३,१४.३४४ । ।

आश्रयस्यानुपादाने केवलं लभते यदि ।

आधारधर्मान्सामान्यं पुरस्तात्तद्विचारितम् । । ३,१४.३४५ । ।

जातौ पूर्वं प्रवृत्तानां शब्दानां जातिवाचिनाम् ।

अशब्दवाच्यात्संबन्धाद्व्यक्तिरप्युपजायते । । ३,१४.३४६ । ।

सोऽयं इत्यभिसंबन्धाज्जातिधर्मोपचर्यते ।

द्रव्यं तदाश्रयो भेदो जातेश्चाभ्युपगम्यते । । ३,१४.३४७ । ।

मञ्चशब्दो यथाधेयं मञ्चेष्वेव व्यवस्थितः ।

तत्त्वेनाह तथा जाति- शब्दो द्रव्येषु वर्तते । । ३,१४.३४८ । ।

तत्र जातिपदार्थत्वं तथैवाभ्युपगम्यते ।

जातिरुत्सृष्टसंख्या तु द्रव्यात्मन्यनुषज्यते । । ३,१४.३४९ । ।

अस्येदं इति वा यत्र सोऽयं इत्यपि वा श्रुतिः ।

वर्तते परधर्मेण तदन्यदभिधीयते । । ३,१४.३५० । ।

यत्प्रधानं न तस्यास्ति स्वरूपं अनिरूपनात् ।

गुणस्य चात्मना द्रव्यं तद्भावेनोपलक्ष्यते । । ३,१४.३५१ । ।

गुणस्य भेदकाले तु प्राधान्यं उपजायते ।

संसर्गश्रुतिरर्थेषु साक्षादेव न वर्तते । । ३,१४.३५२ । ।

जातौ वृत्तो यदा द्रव्ये स शब्दो वर्तते पुनः ।

जातेरेव पदार्थत्वं न तदाभ्युपगम्यते । । ३,१४.३५३ । ।

प्रवृत्तानां पुनर्वृत्तिरेकत्वेनोपवर्ण्यते ।

प्रतिपत्तेरुपायेषु न तत्त्वं अनुगम्यते । । ३,१४.३५४ । ।

अपृथक्शब्दवाच्यस्य जातिराश्रीयते यदा ।

द्रव्यस्य सति संस्पर्शे तदा जातिपदार्थता । । ३,१४.३५५ । ।

द्रव्यस्य सति संस्पर्शे द्रव्यं आश्रीयते यदा ।

वाच्यं तेनैव शब्देन तदा द्रव्यपदार्थता । । ३,१४.३५६ । ।

अपृथक्शब्दवाच्यापि भेदमात्रे प्रवर्तते ।

यदा संबन्धवज्जातिः सापि द्रव्यपदार्थता । । ३,१४.३५७ । ।

अत्यन्तभिन्नयोरेव जातिद्रव्याभिधायिनोः ।

अवाच्यस्योपकारित्व आश्रिते तूभयार्थता । । ३,१४.३५८ । ।

आश्रिते त्वाश्रयकृतं भेदं अभ्युपगच्छता ।

पुनश्चाप्येकशब्दत्वं जातिशब्देऽनुवर्णितम् । । ३,१४.३५९ । ।

अनिर्जातस्य निर्ज्ञानं येन तन्मानं उच्यते ।

प्रस्थादि तेन मेयात्मा साकल्येनावधार्यते । । ३,१४.३६० । ।

अनिर्ज्ञातं प्रसिद्धेन येन तद्धर्म गम्यते ।

साकल्येनापरिज्ञानादुपमानं तदुच्यते । । ३,१४.३६१ । ।

द्वयोः समानयोर्धर्म उपमानोपमेययोः ।

समास उपमानानां शब्दैस्तदभिधायिभिः । । ३,१४.३६२ । ।

आधारभेदाद्भेदो यः श्यामत्वे सोऽविवक्षितः ।

गुणोऽसावाश्रितैकत्वो भिन्नाधारः प्रतीयते । । ३,१४.३६३ । ।

गुणयोर्नियतो भेदो गुणजातेस्तथैकता ।

एकत्वेऽत्यन्तभेदे वा, नोपमानस्य संभवः । । ३,१४.३६४ । ।

जातिमात्रव्यपेक्षायां उपमार्थो न कश्चन ।

श्यामत्वं एकं गुणयोरुभयोरपि वर्तते । । ३,१४.३६५ । ।

येनैव हेतुना श्यामा शस्त्री तत्र प्रतीयते ।

स हेतुर्देवदत्तायाः प्रत्यये न विशिष्यते । । ३,१४.३६६ । ।

आश्रयाद्यो गुणे भेदो जातेर्या चाविशिष्टता ।

ताभ्यां उभाभ्यां द्रव्यात्मा सव्यापारः प्रतीयते । । ३,१४.३६७ । ।

सोऽयं एकत्वनानात्वे व्यवहारः समाश्रितः ।

भेदाभेदविमर्शेन व्यतिकीर्णेन वर्तते । । ३,१४.३६८ । ।

श्यामेत्येवाभिधियेत जातिमात्रे विवक्षिते ।

शस्त्र्यादिनां उपादाने तत्र नास्ति प्रयोजनम् । । ३,१४.३६९ । ।

अशब्दवाच्यो यो भेदः श्याममात्रे न वर्तते ।

श्यामेषु केषु चिद्वृत्तिर्यस्य सोऽत्र व्यपेक्ष्यते । । ३,१४.३७० । ।

श्यामेषु केषु चित्किं चित्किं चित्सर्वत्र वर्तते ।

सामान्यं कश्चिदेकस्मिञ् छ्यामे भेदो व्यवस्थितः । । ३,१४.३७१ । ।

तथा हि सति सौरभ्ये भेदो जात्युत्पलादिषु ।

गन्धानां सति भेदे तु सादृश्यं उपलभ्यते । । ३,१४.३७२ । ।

गुणानां आश्रयाद्भेदः स्वतो वाप्यनुगम्यते ।

अनिर्देश्याद्विशेषाद्वा संकराद्वा गुणान्तरैः । । ३,१४.३७३ । ।

उपमानं प्रसिद्धत्वात्सर्वत्र व्यतिरिच्यते ।

उपमेयत्वं आधिक्ये साम्ये वा न निवर्तते । । ३,१४.३७४ । ।

अन्यैस्तु मानं जात्यादि भेद्यस्यार्थस्य वर्ण्यते ।

अनिर्ज्ञातस्वरूपो हि ज्ञेयोऽर्थस्तेन मीयते । । ३,१४.३७५ । ।

मितस्तु स्वेन मानेन प्रसिद्धो यो गुणाश्रयः ।

आश्रयान्तरमानाय स्वधर्मेण प्रवर्तते । । ३,१४.३७६ । ।

रूपान्तरेण संस्पर्शो रूपान्तरवतां सताम् ।

भिन्नेन यस्य भेद्यानां उपमानं तदुच्यते । । ३,१४.३७७ । ।

धर्मः समानः श्यामादिरुपमानोपमेययोः ।

आश्रियमानप्राधान्यो धर्मेणान्येन भिद्यते । । ३,१४.३७८ । ।

शस्त्रीकुमार्योः सदृशः श्याम इत्येवं आश्रिते ।

व्यपदेश्यं अनेनेति निमित्तं गुणयोः स्थितम् । । ३,१४.३७९ । ।

यदा निमित्तैस्तद्वन्तो गच्छन्तीव तदात्मताम् ।

भेदाश्रयं तदाख्यानं उपमानोपमेययोः । । ३,१४.३८० । ।

तत्त्वासङ्गविवक्षायां येषु भेदो निवर्तते ।

लुप्तोपमानि तान्याहुस्तद्धर्मेण समाश्रयात् । । ३,१४.३८१ । ।

शस्त्र्यां प्रसिद्धं श्यामत्वं मानं सा तेन मीयते ।

अन्या श्यामा तु तद्रूपा तेनात्यन्तं न मीयते । । ३,१४.३८२ । ।

शस्त्रिं स्वेन गुणेनातो मिमानां आश्रयान्तरम् ।

असमाप्तगुणं सिद्धेरुपमानं प्रचक्षते । । ३,१४.३८३ । ।

उपमेये स्थितो धर्मः श्रुतोऽन्यत्रानुमीयते ।

श्रुतोऽथ वोपमानस्थ उपमेयेऽनुमियते । । ३,१४.३८४ । ।

अधीयते ब्राह्मणवत्क्षत्रिया इति दृश्यते ।

उपमेयस्य भिन्नत्वाद्वचनं क्षत्रियाश्रयम् । । ३,१४.३८५ । ।

साधारणं ब्रुवन्धर्म क्व चिदेव व्यवस्थितम् ।

सामान्यवचनः शब्द इति सूत्रेऽपदिश्यते । । ३,१४.३८६ । ।

नाभेदेन न भेदेन गुणो द्विष्ठोऽभिधीयते ।

भिन्नयोर्धर्मयोरेकः श्रूयतेऽन्यः प्रतीयते । । ३,१४.३८७ । ।

नात्यन्ताय मिमीते यत्सामान्ये समवस्थितम् ।

सादृश्यादुपमेयार्थ- समीपे परिकल्प्यते । । ३,१४.३८८ । ।

मानं प्रति समीपं वा सादृश्येन प्रतीयते ।

परिच्छेदाद्धि सादृश्यं इह मानोपमानयोः । । ३,१४.३८९ । ।

एकजातिव्यपेक्षायां तदेवेत्यवसीयते ।

भेदस्यैव व्यपेक्षायां अन्यदेवेति गम्यते । । ३,१४.३९० । ।

कर्मत्वं करणत्वं च भेदेनैवाश्रितं यतः ।

अत्यन्तैकत्वविषयो न स्यात्तेनात्र सम्शयः । । ३,१४.३९१ । ।

भेदेऽपि तुल्यरूपत्वाच्छालीमं तानिति दृश्यते ।

जात्यभेदात्स एवायं इति भिन्नोऽभिधीयते । । ३,१४.३९२ । ।

कथं ह्यवयवोऽन्यस्य स्यादन्य इति चोच्यते ।

अत्यन्तभेदे नानात्वं यत्र तत्त्वं न विद्यते । । ३,१४.३९३ । ।

अभेदस्य विवक्षायां एकत्वं सङ्घसङ्घिनोः ।

सङ्घिनोर्न त्वभेदोऽस्ति तथान्यत्वं उदाहृतम् । । ३,१४.३९४ । ।

तत्राभिन्नव्यपेक्षायां उपमार्थो न विद्यते ।

यो हि गौरिति विज्ञाने हेतुः सोऽस्ति गवान्तरे । । ३,१४.३९५ । ।

व्यावृत्तानां विशेषाणां व्यापारे तु विवक्षिते ।

न कश्चिदुपकारोऽस्ति बुद्धेर्बुद्ध्यन्तरं प्रति । । ३,१४.३९६ । ।

किं चिद्यत्रास्ति सामान्यं यदि भेदाश्च के चन ।

गोत्वं गोष्वस्ति सामान्यं भेदाश्च शबलादयः । । ३,१४.३९७ । ।

सामान्यं श्यामतान्यैव तद्धि साधारणं द्वयोः ।

तदेव सिद्ध्यसिद्धिभ्यां भेद इत्यपदिश्यते । । ३,१४.३९८ । ।

श्यामत्वं एव सामान्यं अन्येषां उभयोः स्थितम् ।

संपूर्नत्वात्तदन्यस्माद्विशेष इति गम्यते । । ३,१४.३९९ । ।

आकृतौ वापि सामान्ये क्व चिदेव व्यवस्थिताः ।

श्यामादौ येऽवसीयन्ते विशेषास्त इहाश्रिताः । । ३,१४.४०० । ।

जातेरभेदे भेदे वा सादृश्यं तत्प्रचक्षते ।

कश्चित्कदा चितर्थात्मा तथाभूतोऽपदिश्यते । । ३,१४.४०१ । ।

यत्रार्थे प्रत्ययाभेदो न कदा चिद्विकल्पते ।

अविद्यमानभेदत्वात्स एक इति गम्यते । । ३,१४.४०२ । ।

योऽर्थ आश्रितनानात्वः स एवेत्यपदिश्यते ।

व्यापारं जातिभागस्य तत्रापि प्रतिजानते । । ३,१४.४०३ । ।

जातिभागाश्रया प्रख्या तत्राभिन्ना प्रवर्तते ।

व्यक्तिभागाश्रया बुद्धिस्तत्र भेदेन जायते । । ३,१४.४०४ । ।

अन्यत्र वर्तमानं सद्भेदाभेदसमन्वितम् ।

निमित्तं पुनरन्यत्र नानात्वेनेव गृह्यते । । ३,१४.४०५ । ।

आधारेषु पदन्यासं कृत्वोपैति तदाश्रयम् ।

स सादृश्यस्य विषय इत्यन्यैरपदिश्यते । । ३,१४.४०६ । ।

परापेक्षे यथा भावे कारणाख्या प्रवर्तते ।

तथान्याधिगमापेक्षं उपमानं प्रचक्षते । । ३,१४.४०७ । ।

गुरुगिश्यपितापुत्र- क्रियाकालादयो यथा ।

व्यवहारास्तथौपम्यं अप्यपेक्षानिबन्धनम् । । ३,१४.४०८ । ।

श्यामत्वं उपमाने चेद्वृत्तं वृत्तौ प्रयुज्यते ।

उपमेयं समासेन बाह्यं तत्राभिधीयते । । ३,१४.४०९ । ।

टाबन्त एव चैत्रादौ श्यामाशब्दस्तथा भवेत् ।

सूत्रे च प्रथमाभावान्न श्यामाद्युपसर्जनम् । । ३,१४.४१० । ।

अथ त्वेकविभक्तित्वाद्गुणत्वाद्वोपसर्जनम् ।

नैवं तित्तिरिकल्माष्यां इष्टः स्त्रीप्रत्ययो भवेत् । । ३,१४.४११ । ।

सतिशिष्टबलीयस्त्वाद्बाह्ये ङिषि च सत्यपि ।

उपमानस्वरो न स्यात्तस्मात्स्त्र्यन्तः समस्यते । । ३,१४.४१२ । ।

गुणे न चोपमानस्थे सापेक्षत्वं प्रकल्पते ।

प्रधानस्य तथा न स्याद्व्याघ्रादौ लिङ्गदर्शनम् । । ३,१४.४१३ । ।

तस्मात्सति गुणत्वेऽपि प्राधान्यं विग्रहान्तरे ।

नैवंजातीयकं शास्त्रे संभवत्युपसर्जनम् । । ३,१४.४१४ । ।

उपमेयात्मनि श्यामो वर्तमानोऽभिधीयते ।

उपमानेष्वनिर्दिष्टः सामर्थ्यात्स प्रतीयते । । ३,१४.४१५ । ।

द्रव्यमात्रेऽपि निर्दिष्टे चन्द्रवक्त्रेऽनुगम्यते ।

विशिष्ट एव चन्द्रस्थो गुणो नोपप्लवादयः । । ३,१४.४१६ । ।

भेदभावनयैतच्च समासेऽप्युपवर्ण्यते ।

विशिष्टगुणभिन्नेऽर्थे पदं अन्यत्प्रयुज्यते । । ३,१४.४१७ । ।

यदि भिन्नाधिकरणो वचनादनुगम्यते ।

मृगीव चपलेत्यत्र पुंवद्भावो न सिध्यति । । ३,१४.४१८ । ।

अस्त्रीपूर्वपदत्वात्तु पुंवद्भावो भविष्यति ।

यथैव मृगदुग्धादौ न चेत्स्त्र्यर्थो विवक्ष्यते । । ३,१४.४१९ । ।

शस्त्रीव शस्त्रीश्यामेति देवदत्तैव कथ्यते ।

तस्यां एवोभयं तस्मादुच्यते शास्त्रविग्रहे । । ३,१४.४२० । ।

पुंवद्भावस्य सिद्ध्यर्थं पक्षे स्त्रीप्रत्ययस्य च ।

बह्वपेक्ष्यं अतस्तस्यां उभयप्रतिपादनम् । । ३,१४.४२१ । ।

श्यामा शस्त्री यथा श्यामा शस्त्रीकल्पेति चोच्यते ।

तत्रोपमानेतरयोः श्यामेत्येतदपेक्ष्यते । । ३,१४.४२२ । ।

अथ श्यामेव शस्त्रीयं श्यामेत्येवं प्रयुज्यते ।

शस्त्री यथेयं श्यामेति तावदेव प्रतीयते । । ३,१४.४२३ । ।

उपलक्षणमात्रार्था गुणस्यास्य यदि श्रुतिः ।

पृथग्द्वयोः श्रुतोऽप्येष नेष्टस्वार्थस्य वाचकः । । ३,१४.४२४ । ।

उपमेयं तु यद्वाच्यं तस्य चेत्प्रतिपादने ।

सव्यापारा गुणास्तत्र सर्वस्योक्तिः सकृच्छ्रुतौ । । ३,१४.४२५ । ।

प्रकाराधारभेदेन विशेषे समवस्थितः ।

शब्दान्तराभिसंबन्धे सामान्यवचनः कथम् । । ३,१४.४२६ । ।

सादृश्यमात्रं सामान्यं द्विष्ठं कैश्चित्प्रतीयते ।

गुणो भेदेऽप्यभेदेन द्विवृत्तिर्वा विवक्षितः । । ३,१४.४२७ । ।

व्यापारो जातिभागस्य द्रव्ययोर्वाभिधित्सितः ।

रूपात्सामान्यवाचित्वं प्राग्वा वृत्तेरुदाहृतम् । । ३,१४.४२८ । ।

व्याघ्रशब्दो यदा शौर्यात्पुरुषार्थेऽवतिष्ठते ।

तदाधिकरणाभेदात्समासस्यास्ति संभवः । । ३,१४.४२९ । ।

शूरशब्दप्रयोगे तु व्याघ्रशब्दो मृगे स्थितः ।

भिन्नेऽधिकरणे वृत्तेस्तत्र नैवास्ति संभवः । । ३,१४.४३० । ।

सामानाधिकरण्येऽपि गुणभेदस्य संभवात् ।

प्रयोगः शूरशब्दस्य समासेऽप्यनुषज्यते । । ३,१४.४३१ । ।

पूजोपाधिश्च यो दृष्टः कुत्सनोपाधयश्च ये ।

तेषां भिन्ननिमित्तत्वान्नियमार्था पुनः श्रुतिः । । ३,१४.४३२ । ।

असंभवेऽपि वा वृत्तेः स्यादेतल्लिङ्गदर्शनम् ।

अच्वेरिति यथा लिङ्गं अभावेऽपि भृशादिषु । । ३,१४.४३३ । ।

वत्यन्तावयवे वाक्ये यदौपम्यं प्रतीयते ।

तत्प्रत्ययविधौ सूत्रे निर्देशोऽयं विचार्यते । । ३,१४.४३४ । ।

क्रियेत्युपाधिः प्राथम्यात्प्रकृत्यर्थस्य यद्यपि ।

न प्रातिपदिकं तत्र क्रियावाच्युपपद्यते । । ३,१४.४३५ । ।

सत्त्ववृत्तस्य शेषे वा तृतीया साधनेऽपि वा ।

तिङां असत्त्ववाचित्वादुभयं तन्न विद्यते । । ३,१४.४३६ । ।

पाकादयस्तृतीयान्ताः सत्त्वधर्मसमन्वयात् ।

न क्रियेत्यपदिश्यन्ते कृत्वोऽर्थप्रत्यये यथा । । ३,१४.४३७ । ।

ये चाव्ययकृतः के चित्क्रियाधर्मसमन्विताः ।

तेषां असत्त्ववाचित्वं तिङन्तैर्न विशिष्यते । । ३,१४.४३८ । ।

कृत्वसुज्विषया यापि शयितव्यादिषु क्रिया ।

उपमानोपमेयत्वं तत्रात्यन्तं असंभवि । । ३,१४.४३९ । ।

न केवलौ द्रव्यगुणौ तद्वान्वाप्युपमीयते ।

शयितव्यादिभिस्तेषु नोपमार्थोऽस्ति कश्चन । । ३,१४.४४० । ।

उपमानोपमेयत्वे द्रव्ये चानुक्तधर्मिणि ।

निमित्तत्वेन गम्यन्ते रूढयोगाः क्रियागुणाः । । ३,१४.४४१ । ।

होतव्यसदृशो होतेत्यत्राप्यर्थो न विद्यते ।

विरोधात्क्रियया तस्मात्क्रियावान्नोपमीयते । । ३,१४.४४२ । ।

क्रिया समानजातिया तद्भावान्नोपमीयते ।

जातिभेदेऽपि पाकेन भिन्नाः पाकादयः क्रियाः । । ३,१४.४४३ । ।

आधारभेदाद्भिन्नायां उपमानस्य संभवः ।

अध्येतव्येन विप्राणां तुल्यं अध्ययनं विशाम् । । ३,१४.४४४ । ।

अर्थात्प्रकरणाद्वापि यत्रापेक्ष्यं प्रतीयते ।

सामर्थ्यादनपेक्षस्य तस्य वृत्तिः प्रसज्यते । । ३,१४.४४५ । ।

तैलपाकेन तुल्ये च घृतपाके विवक्षिते ।

क्रियावदपि कार्याणां दर्शनात्प्रत्ययो भवेत् । । ३,१४.४४६ । ।

अतिङ्ग्रहणं एवं तु समासस्य निवर्तकम् ।

गमनं कारकस्येति ण्वुल्यन्यस्मिन्न संभवेत् । । ३,१४.४४७ । ।

सर्वस्य परिहारार्थं समुदायत्वं आश्रितम् ।

शुद्धायाः संभवान्न स्यात्क्रियाया ब्राह्मणादिषु । । ३,१४.४४८ । ।

उपमानविवक्षायां स्वधर्मश्च निवर्तते ।

क्रियाया न श्रुताद्यस्मादुपमानं समाप्यते । । ३,१४.४४९ । ।

तृतीयोऽप्याश्रितो भेदो धर्मः साधारणो द्वयोः ।

व्यापारवान्न कृत्स्नस्य साम्यं कृत्स्नेन विद्यते । । ३,१४.४५० । ।

द्रव्ये वापि क्रियायां वा निमित्तात्तत्प्रकल्पते ।

क्रियाणां विद्यमानत्वाद्वृत्तिर्न स्याद्गवादिषु । । ३,१४.४५१ । ।

अभावात्केवलायास्तु तद्वानर्थः प्रतीयते ।

प्रधानासंभवे युक्ता लक्षणार्था क्रियाश्रुतिः । । ३,१४.४५२ । ।

क्रियान्तरेषु सापेक्षाः क्रियाशब्दाः क्रियान्तरे ।

उपकाराय गृह्यन्ते यथैव ब्राह्मणादयः । । ३,१४.४५३ । ।

यथा प्रकर्षः सर्वत्र निमित्तान्तरहेतुकः ।

द्रव्यवद्गुणशब्देऽपि स निमित्तं अपेक्षते । । ३,१४.४५४ । ।

यो य उच्चार्यते शब्दः स स्वरूपनिबन्धनः ।

यथा तथोपमानेषु व्यपेक्ष न निवर्तते । । ३,१४.४५५ । ।

क्रियावृत्तेस्तृतीयान्तस्य्- ऐवं चासंभवे सति ।

प्रसिद्धन्यायकरणो भाष्ये युजिरुदाहृतः । । ३,१४.४५६ । ।

अन्तर्भूते तु करणे प्रयोगो न पुनर्भवेत् ।

न्यायेनायुक्तं इत्यत्र जीवतौ प्राणकर्मवत् । । ३,१४.४५७ । ।

शास्त्राभ्यासाच्च भेदोऽयं अयुक्तं इति वर्ण्यते ।

अशोभनं असंबद्धं इति रूढिर्व्यवस्थिता । । ३,१४.४५८ । ।

विविभक्तिः प्रकृत्यर्थं प्रत्युपाधिः कथं भवेत् ।

विभक्तिपरिणामे च प्रकल्प्यं विषयान्तरम् । । ३,१४.४५९ । ।

विभक्त्यन्तरयोगो हि यस्य तद्विषयान्तरे ।

विभक्त्यन्तरसंबन्धः सामर्थ्यादनुमीयते । । ३,१४.४६० । ।

सारूप्यात्तु तदेवेदं इति तत्रोपचर्यते ।

शब्दान्तरं विभक्त्या तु युक्तं शास्त्रे तदश्रुतम् । । ३,१४.४६१ । ।

प्रकृतिश्चेत्तृतीयान्ता तेनेत्यस्मात्प्रतीयते ।

क्रियेति प्रथमान्ता सा कथं भवितुं अर्हति । । ३,१४.४६२ । ।

क्रिययेति तृतीया च प्रयोगे कस्य कल्प्यताम् ।

तेनेत्यस्य हि संबन्धः सूत्रस्थेन न विद्यते । । ३,१४.४६३ । ।

सोपस्कारेषु सूत्रेषु वाक्यशेषः समर्थ्यते ।

तेन यत्तत्तृतीयान्तं क्रिया चेत्सेति गम्यते । । ३,१४.४६४ । ।

उपाधेः कस्य चिद्वाक्ये प्रयोग उपलभ्यते ।

प्रतीयमानधर्मान्यो न कदा चित्प्रयुज्यते । । ३,१४.४६५ । ।

नीलं उत्पलं इत्यत्र न विशेष्ये न भेदके ।

कश्चित्तद्धर्मवचनो वाक्ये शब्दः प्रयुज्यते । । ३,१४.४६६ । ।

अत्यन्तानुगमात्तत्र न सूत्रे न च विग्रहे ।

विभक्तिपरिणामेन किं चिदस्ति प्रयोजनम् । । ३,१४.४६७ । ।

तृतीयान्तं क्रियेत्येतद्विग्रहे न प्रयुज्यते ।

यथा दण्डः प्रहरणं क्रीडायां इति दृश्यते । । ३,१४.४६८ । ।

घविधौ यच्च संज्ञायां इति सूत्र उदाहृतम् ।

उपादानं प्रयोगेषु तस्यात्यन्तं न विद्यते । । ३,१४.४६९ । ।

यैरप्रयुक्तैः संस्कारः प्रधानेषु प्रतीयते ।

ते भेदेऽपि विभक्तीनां निर्दिश्यन्त उपाधयः । । ३,१४.४७० । ।

समुदायेषु वर्तन्ते भावानां सहचारिणाम् ।

शब्दास्तत्त्वविवक्षायां समुच्चयविकल्पयोः । । ३,१४.४७१ । ।

समुच्चयस्तु क्रियते येषु प्रत्यर्थवृत्तिषु ।

भेदाधिष्ठानया योगस्तेसां भवति संख्यया । । ३,१४.४७२ । ।

सर्वैर्विशिष्टास्तैरर्थैर्जन्यन्ते सहचारिभिः ।

बुद्धयः प्रतिपत्तॄणां शब्दार्थांस्तानतो विदुः । । ३,१४.४७३ । ।

संसृष्टाः प्रत्ययेष्वर्थाः सर्व एवोपकारिनः ।

तेषां प्रत्ययरूपेण सर्वेषां शब्दवाच्यता । । ३,१४.४७४ । ।

केवलानां तु भावानां न रूपं अवधार्यते ।

अनिरूपितरूपेषु तेषु शब्दो न वर्तते । । ३,१४.४७५ । ।

पूर्वशब्दप्रयोगाच्च समूहान्न निवर्तते ।

वर्ततेऽवयवे नापि नोपात्तं त्यजते क्व चित् । । ३,१४.४७६ । ।

समुदायाभिधायि च यदि भेदं विशेषयेत् ।

तत्रातुल्यविभक्तित्वं पूर्वकायादिवद्भवेत् । । ३,१४.४७७ । ।

समूहे च प्रदेशे च पञ्चाला इति दृश्यते ।

तथा विशेषणं सर्व इत्येतदुपपद्यते । । ३,१४.४७८ । ।

तथार्धपिप्पलीत्यत्र जात्यन्तरनिवृत्तये ।

अर्धं च पिप्पली चेति खन्दे शब्दः प्रतीयते । । ३,१४.४७९ । ।

पञ्चालानां प्रदेशोऽपि भिन्नो जनपदान्तरात् ।

तत्रान्यस्य निवृत्त्यर्थे शब्दे भेदो न गम्यते । । ३,१४.४८० । ।

प्रसिद्धास्तु विशेषेण समुदाये व्यवस्थिताः ।

प्रदेशे दर्शनं तेषां अर्थप्रकरणादिभिः । । ३,१४.४८१ । ।

यदुपव्यञ्जनं जातेः सहचारि च कर्मसु ।

तत्र वा रूढसंबन्धं यत्प्रायेणोपलक्षितम् । । ३,१४.४८२ । ।

समुदायः प्रदेशो वेत्येवं तस्मिन्ननाश्रिते ।

अर्थात्मन्यविशेषेण वर्तन्ते ब्राह्मणादयः । । ३,१४.४८३ । ।

यश्च तुल्यश्रुतिर्दृष्टः समुदाये व्यवस्थितः ।

तेनोपचरितैकत्वं प्रदेशेऽप्युपलभ्यते । । ३,१४.४८४ । ।

संस्कारादुपघाताद्वा वृत्तोऽक्तपरिमाणके ।

तैलादौ जातिशब्दोऽत्र सामर्थ्यादवसीयते । । ३,१४.४८५ । ।

न जातिगुणशब्देषु मूर्तिभेदो विवक्षितः ।

ते जातिगुणसंबन्ध- भेदमात्रनिबन्धनाः । । ३,१४.४८६ । ।

कृष्णादिव्यपदेशश्च सर्वावयववृत्तिभिः ।

गुणैस्तेऽप्येकदेशस्थाः पटादीनां विशेषकाः । । ३,१४.४८७ । ।

पटावयववृत्तास्तु यदा तत्र पटादयः ।

तदा तैलादिवत्तेषां जातिशब्दत्वं उच्यते । । ३,१४.४८८ । ।

निवृत्त्यर्था श्रुतिर्येषां भेदस्तेष्वनपेक्षितः ।

प्रदेशे समुदाये वा गुणोऽन्येषां निवर्तकः । । ३,१४.४८९ । ।

ब्राह्मणाध्ययने तत्र वर्तते ब्राह्मणश्रुतिः ।

सादृश्यं तत्र दृष्टं हि क्षत्रियाध्ययनादिभिः । । ३,१४.४९० । ।

ब्राह्मणाध्ययने वृत्तिर्यदि स्याद्ब्राह्मणश्रुतेः ।

वक्तव्यं केन धर्मेण तुल्यत्वं क्रिययोरिति । । ३,१४.४९१ । ।

अध्येतरि यदा वृत्तिरुच्यते ब्राह्मणश्रुतेः ।

निमित्तत्वं तदोपैति क्रियैवाध्येतरि स्थिता । । ३,१४.४९२ । ।

सिम्हशब्देन संबन्धे गौर्यमात्राभिधायिना ।

चैत्रात्षष्ठी प्रसज्येत योगे शत्त्र्यादिभिर्यथा । । ३,१४.४९३ । ।

ब्राह्मणायेव दातव्यं वैश्यायेत्येवमादिषु ।

संप्रदानादियोगश्च क्रियामात्रे न कल्पते । । ३,१४.४९४ । ।

क्रियामात्राभिधायित्वादव्ययेषु वतेर्न च ।

पाठः कदा चित्कर्तव्यस्तुल्यौ पक्षावुभौ यतः । । ३,१४.४९५ । ।

जहाति जातिं द्रव्यं वा तस्मान्नावयवे स्थितः ।

क्रियायास्तु श्रुतिर्यस्मात्तद्वत्यर्थेऽवतिष्ठते । । ३,१४.४९६ । ।

अक्रियाणां निवृत्त्यर्था, यतश्चात्र क्रियाश्रुतिः ।

क्रियोपलक्षिते तस्मात्क्रियाशब्दः प्रतीयते । । ३,१४.४९७ । ।

होतव्यादिषु यस्माच्च क्रियान्या ब्राह्मणादिवत् ।

अपेक्षणीया शुद्धेऽर्थे तस्माद्वृत्तिर्न कस्य चित् । । ३,१४.४९८ । ।

सर्वं वाप्येकदेशो वा यस्मिन्नाश्रियते क्व चित् ।

विशेषवृत्तिं तं सर्वं आहुर्भेदे व्यवस्थितम् । । ३,१४.४९९ । ।

समुच्चयो विकल्पो वा प्रकाराः सर्व एव वा ।

विशेषा इति वर्ण्यन्ते सामान्यं वाविकल्पितम् । । ३,१४.५०० । ।

न हि ब्राह्मण इत्यत्र भेदः कश्चिदपाश्रितः ।

अपाकृतो वा तेनायं समुदाये व्यवस्थितः । । ३,१४.५०१ । ।

क्रिया त्वाश्रीयते यस्मिन्स भेदोऽध्यवसीयते ।

तथान्यथा सर्वथा चेत्यप्रयोगे न विद्यते । । ३,१४.५०२ । ।

उपमाने क्रियावृत्तिं उपमेये क्रियाश्रुतिः ।

प्रत्याययन्ती भेदस्य करोतीव पदार्थताम् । । ३,१४.५०३ । ।

व्यापारेणैव सादृश्ये व्यापारस्य विवक्षिते ।

क्रियावद्वचनाच्छब्दात्प्रत्ययः प्रतिपाद्यते । । ३,१४.५०४ । ।

क्रियावतोऽपि सादृश्ये वक्तुं इष्टे क्रियावता ।

अध्येता ब्राह्मण इव प्रत्ययो न निवर्तते । । ३,१४.५०५ । ।

अधीते तुल्य इत्येवं पुंल्लिङ्गेन विशेषणम् ।

क्रियावति क्रियायां तु तुल्यशब्दे नपुंसकम् । । ३,१४.५०६ । ।

प्रकृत्यर्थे विशिष्टेऽपि प्रत्ययार्थाविशेषणात् ।

पुत्रेण तुल्यः कपिल इति वृत्तिः प्रसज्यते । । ३,१४.५०७ । ।

याः पुत्रे रूढसंबन्धाः क्रिया लोके विवक्षिताः ।

ताभिः क्रियावतः पुत्राद्गुणतुल्ये वतिर्भवेत् । । ३,१४.५०८ । ।

अन्तर्भूतं निमित्तं च रूढिशब्देषु यद्यपि ।

क्रियास्तु सहचारिण्यो रूढाः सन्ति पदार्थवत् । । ३,१४.५०९ । ।

क्रमं तु यदि बाधित्वा प्रत्ययार्थविशेषणम् ।

प्रधानानुग्रहात्साम्याद्विभक्तेश्चावतिष्ठते । । ३,१४.५१० । ।

प्रकृतेरविशिष्टत्वात्क्रियातुल्ये प्रसज्यते ।

पुत्रादौ गुणशब्देभ्यः पूर्वोक्तस्य विपर्यये । । ३,१४.५११ । ।

स्थूलेन तुल्यो यातीति बहिरङ्गा क्रियाश्रुतिः ।

अनिमित्तं वतेस्तुल्यं यातीत्यत्रेष्यते वतिः । । ३,१४.५१२ । ।

द्वयं विशेष्यते तेन यदेकत्र विशेषणम् ।

तुल्यशब्दो हि तं धर्मं उभयस्थं अपेक्षते । । ३,१४.५१३ । ।

एकः समानो धर्मश्चेदुपमानोपमेययोः ।

तुलया संमितं तुल्यं इति तत्रोपपद्यते । । ३,१४.५१४ । ।

सूत्रे श्रुतश्च द्विष्ठोऽसावभेदेन प्रतीयते ।

न च सामान्यशब्दत्वादश्रुता गम्यते क्रिया । । ३,१४.५१५ । ।

अश्रुताश्च प्रतीयन्ते निदेशस्थायितादयः ।

ये धर्मा नियतास्तेषां पुत्रादिषु न विद्यते । । ३,१४.५१६ । ।

अनाश्रितक्रियस्तस्मान्न तुल्योऽस्ति क्रियावता ।

क्रियायाः श्रवणे सापि क्रियावत्ता प्रतीयते । । ३,१४.५१७ । ।

द्वयोः प्रतिविधानाच्च ज्यायस्त्वं अभिधीयते ।

नित्यासत्त्वाभिधायित्वात्प्रत्ययार्थविशेषणे । । ३,१४.५१८ । ।

असत्त्वभूतो व्यापारः केवलः प्रत्यये यतः ।

विद्यते लक्षणार्थत्वं नास्ति तेन क्रियाश्रुतेः । । ३,१४.५१९ । ।

क्रियावतस्तु ग्रहणात्प्रकृत्यर्थविशेषणे ।

क्रियामात्रेन तुल्यत्वे सिद्धासत्त्वाभिधायिता । । ३,१४.५२० । ।

यदा क्रियानिमित्तं तु सादृश्यं स्यात्क्रियावतोः ।

क्रियावतोऽभिधेयत्वात्तदा द्रव्याभिधायिता । । ३,१४.५२१ । ।

अव्ययेषु वतेः पाठः कार्यस्तत्र स्वरादिवत् ।

ब्राह्मणेन समोऽध्येतेत्यत्र च प्रत्ययो भवेत् । । ३,१४.५२२ । ।

सामानाधिकरण्यं च वत्यर्थेनापदिश्यते ।

तुल्यं इत्यन्यथा कल्प्यो वाक्यशेषोऽश्रुतो भवेत् । । ३,१४.५२३ । ।

क्रियावतोश्च सादृश्ये प्रत्ययार्थविशेषणे ।

अध्येत्रा सदृशोऽध्येतेत्यत्र नास्ति वतेर्विधिः । । ३,१४.५२४ । ।

तुल्यार्थैरिति या तस्यास्तृतीयाया न भिद्यते ।

अर्थो भेदेऽपि सर्वाभिरितराभिर्विभक्तिभिः । । ३,१४.५२५ । ।

भोज्यते ब्राह्मण इव तुल्यं भुक्तं द्विजातिना ।

पश्यति ब्राह्मणं इव तुल्यं विप्रेण पश्यति । । ३,१४.५२६ । ।

ब्राह्मणेनेव विज्ञातं तुल्यं ज्ञातं द्विजातिना ।

दीयतां ब्राह्मणायेव तुल्यं विप्रेण दीयताम् । । ३,१४.५२७ । ।

ब्राह्मणादिव वैश्यात्त्वं अधीष्वाध्ययनं बहु ।

इत्येवमादिभिर्भेदस्तृतीयाया न कश्चन । । ३,१४.५२८ । ।

तुल्यं मधुरयाधीये मात्रा तुल्यं स्मरामि ताम् ।

मधुरायाश्च मातुश्च कथं सादृश्यकल्पना । । ३,१४.५२९ । ।

मधुराविषयः पाठः स्मरणं मातृकर्मकम् ।

मधुरामातृशब्दाभ्यां अभेदेनाभिधीयते । । ३,१४.५३० । ।

उष्ट्रावयवतुल्येषु मुखेषूष्ट्रश्रुतिर्यथा ।

वर्तते गृहतुल्ये च प्रासादे मधुराश्रुतिः । । ३,१४.५३१ । ।

यथाध्ययनयोः साम्यं अध्येत्रोरपदिश्यते ।

तथा क्रियागतैर्धर्मैरुच्यन्ते साधनाश्रयाः । । ३,१४.५३२ । ।

इवार्थे यच्च वचनं पूर्वसूत्रे च यो विधिः ।

क्रियाशब्दश्रुतौ भेदो न कश्चिद्विद्यते तयोः । । ३,१४.५३३ । ।

यद्यप्युपाधिरन्यत्र नियतो न प्रयुज्यते ।

रूपाभेदात्त्वनिर्ज्ञाता क्रियात्र श्रूयते पुनः । । ३,१४.५३४ । ।

यथा व्युत्परयः पुच्छौ क्यङन्ते सुदुरादयः ।

सत्यपि प्रत्ययार्थत्वे भेदाभावादुदाहृताः । । ३,१४.५३५ । ।

एवं च सति पूर्वेण सिद्धोऽत्रापि वतेर्विधिः ।

नियमे वाभिधाने वा भिद्यते न क्रियाश्रुतिः । । ३,१४.५३६ । ।

इवे द्रव्यादिविषयः प्रत्ययः पुनरुच्यते ।

क्रियाणां एव सदृश्वे पूर्वसूत्रे विधीयते । । ३,१४.५३७ । ।

मधुरायां इव गृहा ब्राह्मणस्येव पाण्डुराः ।

इत्यत्र द्रव्यगुणयोः पूर्वेण न वतिर्भवेत् । । ३,१४.५३८ । ।

आरम्भस्याक्रियार्थत्वे नार्थो योगेन विद्यते ।

ऋते क्रियाया ग्रहणात्पूर्वयोगेन सिध्यति । । ३,१४.५३९ । ।

मधुरावयवे वृत्तिर्व्वाख्याता मधुराश्रुतेः ।

ब्राह्मणावयवान्दन्तान्वक्ष्यति ब्राह्मणश्रुतिः । । ३,१४.५४० । ।

न का चिदिवयोगे तु बाह्यात्संबन्धिनो ।

षष्ठी विधीयते तत्र पूर्वेण प्रत्ययो भवेत् । । ३,१४.५४१ । ।

आधिक्यं तुल्यशब्देन संबन्ध उपजायते ।

षष्ठीतृतीये तत्र स्तस्तुल्यशब्दो हि वाचकः । । ३,१४.५४२ । ।

इवशब्दप्रयोगे तु बाह्यात्संबन्धिनो विना ।

नाधिक्यं उपमानेऽस्ति द्योतकः स प्रयुज्यते । । ३,१४.५४३ । ।

इवे यो व्यतिरेकोऽत्र स प्रासादादिहेतुकः ।

तुल्ये तद्विषयापेक्षं आधिक्यं उपजायते । । ३,१४.५४४ । ।

गवयेन समोऽनद्वानिति वृत्तिस्तथा भवेत् ।

न त्वस्ति गौरिवेत्यत्र व्यतिरेक इवाश्रयः । । ३,१४.५४५ । ।

उपमेयेन संबन्धात्प्राक्प्रासादादिहेतुके ।

व्यतिरेके वतेर्भावो न तुल्यार्थत्वहेतुके । । ३,१४.५४६ । ।

इवशब्देन संबन्धे न तृतीया विधीयते ।

प्रकृतां तां अतस्त्यक्त्वा विभक्त्यन्तरं आश्रितम् । । ३,१४.५४७ । ।

सप्तम्यपि न तत्रास्ति ज्ञापकार्था तु सा कृता ।

इष्टा सा शेषविषये नियतासु विभक्तिषु । । ३,१४.५४८ । ।

यदि तु व्यतिरेकेण विषयेऽस्मिन्विभक्तयः ।

प्रवर्तेरंस्तृतीयैव व्यभिचारं प्रदर्शयेत् । । ३,१४.५४९ । ।

व्यभिचारे तथा सिद्धे सप्तमीग्रहणाद्विना ।

सप्तम्येवोच्यते सर्वा न सन्त्यन्या विभक्तयः । । ३,१४.५५० । ।

अत्यन्तं अत्र विषये सप्तम्या ज्ञापकार्थया ।

बाधिता विनिवर्तेत षष्ठी सा गृह्यते पुनः । । ३,१४.५५१ । ।

पूर्वाभ्यां एव योगाभ्यां विग्रहान्तरकल्पनात् ।

अर्हार्थेऽपि वतिः सिद्धः स त्वेकेन निदर्श्यते । । ३,१४.५५२ । ।

तेन तुल्यं इति प्राप्ते क्रियोपाधिः प्रसिध्यति ।

राजवद्वर्तते राजेत्यत्र भेदे विवक्षिते । । ३,१४.५५३ । ।

राजत्वेन प्रसिद्धा ये पृथुप्रभृतयो नृपाः ।

युधिष्ठिरान्तास्तेऽन्येषां उपमानं महीक्षिताम् । । ३,१४.५५४ । ।

सिद्ध्यसिद्धिकृतो भेद उपमानोपमेययोः ।

सर्वत्रैव यतोऽसिद्धं प्रसिद्धेनोपमीयते । । ३,१४.५५५ । ।

राजवद्रूपं अस्येति राजन्येव विवक्षिते ।

अक्रियार्थेन योगेन द्वितीयेन भविष्यति । । ३,१४.५५६ । ।

उपमानाविवक्षायां नियमार्थोऽयं उच्यते ।

धर्मोऽर्हतिक्रियाकर्ता तदर्थं वचनं पुनः । । ३,१४.५५७ । ।

कृतहस्तवदित्येतत्प्रसिद्धेष्वेव दृश्यते ।

राजत्वेन प्रसिद्धे च राज्ञि राजवदित्यपि । । ३,१४.५५८ । ।

अराज्ञि येषां धर्माणां दृष्टोऽत्यन्तं असंभवः ।

ते राजनि नियम्यन्ते त्यज्यन्ते व्यभिचारिणः । । ३,१४.५५९ । ।

अर्हतेश्च क्रिया कर्त्री या तस्यां वतिरिष्यते ।

राजानं अर्हति च्छत्त्रं इति न त्वेवमादिषु । । ३,१४.५६० । ।

प्रयुक्तानां हि शब्दानां शास्त्रेणानुगमः सताम् ।

छत्त्राद्यर्थे तु वचने प्रत्याख्यानं न संभवेत् । । ३,१४.५६१ । ।

तदर्हं इति नारब्धं सूत्रं व्याकरणान्तरे ।

संभवत्युपमात्रापि भेदस्य परिकल्पनात् । । ३,१४.५६२ । ।

एकस्य कार्यनिर्ज्ञानात्सिद्धस्य विषयान्तरे ।

तद्धर्मत्वविवक्षायां बुद्ध्या भेदः प्रकल्प्यते । । ३,१४.५६३ । ।

सूत्रारम्भान्न चैतस्मादिवशब्दस्य विद्यते ।

प्रयोगः सोऽपि चैतस्य विषये विद्यते वतेः । । ३,१४.५६४ । ।

दस्युहेन्द्र इवेत्येतदैन्द्रमन्त्रे प्रयुज्यते ।

अन्यत्र दृष्टकर्मेन्द्रो यथेत्यस्मिन्विवक्षिते । । ३,१४.५६५ । ।

पूर्वां अवस्थां आश्रित्य यावस्था व्यपदिश्यते ।

सदृशस्त्वं तवैवेति तत्रैवं अभिधीयते । । ३,१४.५६६ । ।

प्रसिद्धभेदं यत्रान्यदुपमानं न विद्यते ।

उपमेयस्य तत्रात्मा स्वबुद्ध्या प्रविभज्यते । । ३,१४.५६७ । ।

योऽपि स्वाभाविको भेदः सोऽपि बुद्धिनिबन्धनः ।

तेनास्मिन्विषये भिन्नं अभिन्नं वा न विद्यते । । ३,१४.५६८ । ।

अङ्गदी कुण्डली चेति दर्शयन्भेदहेतुभिः ।

चैत्रं ईदृशं इत्याह बुद्ध्यवस्थापरिग्रहात् । । ३,१४.५६९ । ।

एतैः शब्दैर्यथाभूतः प्रत्ययात्मोपजायते ।

तत्प्रत्ययानुकारेण विषयोऽप्युपपद्यते । । ३,१४.५७० । ।

बुद्ध्यवस्थाविभागेन भेदकार्यं प्रतीयते ।

जन्यन्त इव शब्दानां अर्थाः सर्वे विवक्षया । । ३,१४.५७१ । ।

तथाविधेऽपि बाह्येऽर्थे भिद्यन्ते यत्र बुद्धयः ।

न तत्र कश्चित्सादृश्यं सदपि प्रतिपद्यते । । ३,१४.५७२ । ।

अत्यन्तं विषये भिन्ने यावत्प्रख्या न भिद्यते ।

न तावत्प्रत्यभिज्ञानं कस्य चिद्विनिवर्तते । । ३,१४.५७३ । ।

अयं एव तु सूत्रेण भेदो भेदेन दर्शितः ।

प्रसिद्धं अपि दुर्ज्ञानं अबुधः प्रतिपद्यते । । ३,१४.५७४ । ।

वैयाकरणवद्ब्रूते न वैयाकरणः सदा ।

वैयाकरणवद्ब्रूष्वेत्यतः सोऽप्यभिधीयते । । ३,१४.५७५ । ।

के चित्पुमांसो भाषन्ते स्त्रीवत्पुंवच्च योषितः ।

व्यभिचारे स्वधर्मोऽपि पुनस्तेनोपदिश्यते । । ३,१४.५७६ । ।

सदृशस्त्वं तवैवेति लोके यदभिधीयते ।

उपमानान्तरं तत्र प्रसक्तं विनिवर्तते । । ३,१४.५७७ । ।

युक्तं औपयिकं राज्ञ इत्यर्थस्य निदर्शने ।

उपमानाविवक्षायां तदर्हं इति पठ्यते । । ३,१४.५७८ । ।

प्रसक्तानुप्रसक्तस्तु वतिशेषोऽभिधीयते ।

उपमानाभिसंबन्धादस्मिन्वतिरुदाहृतः । । ३,१४.५७९ । ।

प्रधानकल्पनाभावे गुणशब्दस्य दर्शनात् ।

उपसर्गाद्वतौ सिद्धा धातौ धात्वर्थकल्पना । । ३,१४.५८० । ।

स्वं रूपं इति चैतस्मिन्नर्थस्यापि परिग्रहः ।

रूपवज्ज्ञापितस्तस्मादासन्नोऽर्थो ग्रहीष्यते । । ३,१४.५८१ । ।

धात्वर्थेनोपजनितं साधनत्वेन साधनम् ।

धातुना कृतं इत्येवं अस्मिन्सूत्रे प्रतीयते । । ३,१४.५८२ । ।

यः शब्दश्चरितार्थत्वादत्यन्तं न प्रयुज्यते ।

विषयेऽदर्शनात्तत्र लोपस्तस्याभिधीयते । । ३,१४.५८३ । ।

क्रियायां साधने द्रव्ये प्रादयो ये व्यवस्थिताः ।

तेभ्यः सत्त्वाभिधायिभ्यो वतिः स्वार्थे विधीयते । । ३,१४.५८४ । ।

प्रत्ययेन विना प्रादिस्तत्रार्थे न प्रयुज्यते ।

भेदेन तु समाख्याने विभागः परिकल्पितः । । ३,१४.५८५ । ।

अनङ्गीकृतसत्त्वं तु यदि गृह्येत साधनम् ।

विभक्तिभिर्नियोगः स्याद्यथैव तसिलादिषु । । ३,१४.५८६ । ।

पाठाद्यैरविभक्तित्वं वत्यन्तेष्वनुगम्यते ।

तेषां उद्वत इत्यत्र वक्तव्या सविभक्तिता । । ३,१४.५८७ । ।

वत्यर्थं नावगाहेते पुंवदित्यस्य दर्शनात् ।

नञ्स्नञावपवादस्य बाधकं तन्निपातनम् । । ३,१४.५८८ । ।

एतं उत्क्रामतो नूनं वत्यर्थं नञ्स्नञाविति ।

तयोः प्रवृत्तावुत्सर्गो बाधनान्नोपपद्यते । । ३,१४.५८९ । ।

नञ्स्नञौ विहितौ येन स योगो नावगाहते ।

वतिप्रकरणं तद्धि लिङ्गं एवं समर्थ्यते । । ३,१४.५९० । ।

अभेदेनोपमानस्य भिन्नार्थोपनिपातिता ।

ऊहस्तथोपमानानां अङ्गवन्नोपलभ्यते । । ३,१४.५९१ । ।

गावेधुके चरौ दृष्टा गोविकर्ताक्षवापयोः ।

पशू रुद्र इव ह्येतावित्येकवचनश्रुतिः । । ३,१४.५९२ । ।

उपमानस्य भेदाच्च बहुषु स्यादञो विधिः ।

काश्यपा इति लोपः स्यात्तथा प्रतिकृतिष्वपि । । ३,१४.५९३ । ।

एवं तु युक्तवद्भावादत्रैकवचनं भवेत् ।

लुं मनुष्ये तथोक्तं स्याल्लिङ्गस्यैकस्य सिद्धये । । ३,१४.५९४ । ।

उपमेयेषु भिन्नेषु किं चिदेकं प्रवर्तते ।

प्रत्ययस्य विधौ तत्र नित्यं युक्तवदिष्यते । । ३,१४.५९५ । ।

यदा प्रत्युपमेयं तु तदेकैकं अवस्थितम् ।

तदा बाह्यार्थभेदेन तद्धितान्तं प्रचीयते । । ३,१४.५९६ । ।

यथा समूहप्रचये द्विगूनां भिन्नसंख्यता ।

पञ्चपूल्यादिषु तथा लुबन्तप्रचयो भवेत् । । ३,१४.५९७ । ।

प्रचये भिद्यमाने तु संख्या पूलेषु भिद्यते ।

अर्थभेदो लुबन्तेषु नैवं कश्चन दृश्यते । । ३,१४.५९८ । ।

येषूपमेयवचनः शब्दोऽन्यो न प्रयुज्यते ।

उपमानस्य तत्रान्यैः संख्याया भेद इष्यते । । ३,१४.५९९ । ।

यथा गुडतिलादीनां प्रयोगादेकसंख्यता ।

पाकादेरप्रयोगे तु भिन्ना संख्याभिधीयते । । ३,१४.६०० । ।

यः संबन्धिगतो भेदः स प्रयोगे प्रतीयते ।

संबन्धिनां अतो भेद उपमेये न गम्यते । । ३,१४.६०१ । ।

तस्मात्सामान्यशब्दत्व- प्रसङ्गविनिवृत्तये ।

उपमेयगतो भेद उपमानेषु दृश्यते । । ३,१४.६०२ । ।

उपमानं समस्तानां अभिन्नं श्रूयते क्व चित् ।

भिन्नानां उपमेयनां एकैकं वोपमीयते । । ३,१४.६०३ । ।

यथा गरुड इत्येतद्व्यूहापेक्षं प्रयुज्यते ।

एकेन यत्र सादृश्यं वैनतेयेन हस्तिनाम् । । ३,१४.६०४ । ।

एकस्यापि प्रतीयेत भिन्ना प्रतिकृतिः सह ।

काश्यपस्येति तेनायं प्रत्येकं अवतिष्ठते । । ३,१४.६०५ । ।

मेघाः शैल इवेत्युक्ते समस्तानां प्रतीयते ।

सादृश्यं गिरिणैकेन प्रत्येकं तेन भिद्यते । । ३,१४.६०६ । ।

छापेक्षा तद्विषयता विधेयत्वान्न गम्यते ।

काकतालीयं इत्यत्र प्रसिद्धं ह्युपलक्षणम् । । ३,१४.६०७ । ।

राजाश्वादिश्च विषयः स्यादन्यो वेत्यनिश्चितम् ।

तेन च्छस्य विधानात्प्राग्व्यपदेशो न विद्यते । । ३,१४.६०८ । ।

द्वयोरिवार्थयोरत्र निमित्तत्वं प्रतीयते ।

एकेनावयवो युक्तः प्रत्ययोऽन्येन युज्यते । । ३,१४.६०९ । ।

चैत्रस्य तत्रागमनं काकस्यागमनं यथा ।

दस्योरभिनिपातस्तु तालस्य पतनं यथा । । ३,१४.६१० । ।

संनिपाते तयोर्यान्या क्रिया तत्रोपजायते ।

वधादिरुपमेयेऽर्थे तया छविधिरिष्यते । । ३,१४.६११ । ।

क्रियायां समवेतायां द्रव्यशब्दोऽवतिष्ठते ।

पातागमनयोः काक- तालशब्दौ तथा स्थितौ । । ३,१४.६१२ । ।

यदन्वाख्यायकं वाक्यं तदेवं परिकल्प्यते ।

प्रयोगवाक्वं यल्लोके तदेवं न प्रयुज्यते । । ३,१४.६१३ । ।

ययोरतर्किता प्राप्तिर्दृश्यते काकतालवत् ।

तयोः समासप्रकृतेर्वृत्तिरभ्युपगम्यते । । ३,१४.६१४ । ।

काकस्य तालेन यथा वधो यस्य तु दस्युना ।

तत्र चित्रीकृतेऽन्यस्मिन्नुपमेये छ इष्यते । । ३,१४.६१५ । ।

चञ्चत्प्रकारश्चञ्चत्को बृहत्क इति चापरे ।

मणिमड्डूकखद्योतान्सादृश्वेन प्रचक्षते । । ३,१४.६१६ । ।

तत्रोन्मेषनिमेषाभ्यां खद्योत उपमीयते ।

श्वासप्रबन्धैर्मण्डूकः स्पन्दमानप्रभो मणिः । । ३,१४.६१७ । ।

प्रविकासिप्रभोऽल्पोऽपि महान्य उपलभ्यते ।

बृहत्क इति तत्रैष मणौ शब्दः प्रयुज्यते । । ३,१४.६१८ । ।

सादृश्यं एव सर्वत्र प्रकारः कैश्चिदिष्यते ।

भेदेऽपि तु प्रकाराख्या कैश्चिदभ्युपगम्यते । । ३,१४.६१९ । ।

प्रकारवचनः कश्चित्प्रकारवति संस्थितः ।

प्रकारमात्रे वर्तित्वा कश्चित्तद्वति वर्तते । । ३,१४.६२० । ।

सादृश्यग्रहणं सूत्रे सदृशस्योपलक्षणम् ।

तुल्ययोरव्ययीभावे सहशब्दोऽभिधायकः । । ३,१४.६२१ । ।

विप्सासादृश्ययोर्वृत्तिर्या यथार्थाभिधायिनः ।

स चायं अव्ययीभावे भेदो भेदेन दर्शितः । । ३,१४.६२२ । ।

सादृश्यं योग्यता कैश्चिदनावभ्युपगम्यते ।

यत्तु मूर्तिगतं साम्यं तत्सहेनाभिधीयते । । ३,१४.६२३ । ।

इत्थंभावेऽपि सादृश्यं बुद्ध्यवस्थानिबन्धनम् ।

ग्रहणे भेदमात्रस्य तत्रान्यैवाभिधीयते । । ३,१४.६२४ । ।

गौर्वाहीक इति द्वित्वे सादृश्यं प्रत्युदाहृतम् ।

शुक्लादौ सति निष्पन्ने वाहीको न द्विरुच्यते । । ३,१४.६२५ । ।

इति भर्तृहरिकृतं वाक्यपदीयं समाप्तं

\]
